<!doctype html>
<html id="z3IBWO91Hi" data-ver="1626">
 <head>
  <meta charset="utf-8">
  <meta author="僧佑">
  <meta library="龙藏">
  <meta catalog="此土著述">
  <meta period="萧齐">
 </head>
 <body>
  <h1 id="a1">释迦谱卷第九</h1>
  <h2 id="a2">释迦双树般涅槃记第二十七(出大般涅槃经)</h2>
  <p id="a3">佛在拘尸那城。<a id="a-4"></a>力士生地阿夷罗跋提河边娑罗双树间。<a id="a-5"></a>与大比丘八十亿百千人俱。<a id="a-6"></a>前后围绕。<a id="a-7"></a>二月十五日临涅槃时。<a id="a-8"></a>以佛神力出大音声。<a id="a-9"></a>乃至有顶随其类音。<a id="a-A"></a>普告众生。<a id="a-B"></a>今日如来应供正遍知。<a id="a-C"></a>怜愍众生如罗睺罗。<a id="a-D"></a>为作归依。<a id="a-E"></a>大觉世尊将欲涅槃。<a id="a-F"></a>一切众生若有所疑。<a id="a-G"></a>今悉可问。<a id="a-H"></a>为最后问。</p>
  <p id="aI">长阿含经云。<a id="a-J"></a>佛于毗耶离与阿难独坐。<a id="a-K"></a>于后夏安居中。<a id="a-L"></a>佛身疾生举躯皆痛。<a id="a-M"></a>佛告阿难。<a id="a-N"></a>诸有修四神足多修习行常念不忘。<a id="a-O"></a>在意所欲。<a id="a-P"></a>可得不死一劫有余。<a id="a-Q"></a>阿难。<a id="a-R"></a>佛四神足已多。<a id="a-S"></a>如来可止一劫有余。<a id="a-T"></a>为世除冥天人获安。<a id="a-U"></a>尔时阿难默然不对。<a id="a-V"></a>如是再三。<a id="a-W"></a>阿难为魔之所蔽。<a id="a-X"></a>曚曚不悟。<a id="a-Y"></a>佛告阿难宜知是时。<a id="a-Z"></a>阿难承旨礼佛而去。<a id="a-a"></a>其间未久。<a id="a-b"></a>时魔波旬来。<a id="a-c"></a>白佛意无欲般涅槃。<a id="a-d"></a>佛告波旬。<a id="a-e"></a>且止且止我自知时。<a id="a-f"></a>如来今者未取涅槃。<a id="a-g"></a>波旬复白佛言。<a id="a-h"></a>佛昔初成正觉。<a id="a-i"></a>我时劝请如来可般涅槃。<a id="a-j"></a>尔时如来报言。<a id="a-k"></a>须我诸弟子集化。<a id="a-l"></a>今正是时、<a id="a-m"></a>何不灭度。<a id="a-n"></a>佛言止止波旬。<a id="a-o"></a>佛自知时不久住也。<a id="a-p"></a>是后三月。<a id="a-q"></a>于本生处拘尸那竭。<a id="a-r"></a>娑罗园双树间。<a id="a-s"></a>当取灭度。<a id="a-t"></a>时魔即念佛不虚言。<a id="a-u"></a>欢喜踊跃忽然不现。<a id="a-v"></a>佛即于遮波罗塔。<a id="a-w"></a>定意三昧舍命住寿。<a id="a-x"></a>当此之时地大振动。<a id="a-y"></a>人民惊怖衣毛为竖。<a id="a-z"></a>佛放大光。<a id="a-10"></a>幽冥之处莫不蒙明。<a id="a-11"></a>各得相见。<a id="a-12"></a>贤者阿难心惊毛竖。<a id="a-13"></a>疾行诣佛头面礼足。<a id="a-14"></a>白佛言。<a id="a-15"></a>怪哉地动。<a id="a-16"></a>是何因缘。<a id="a-17"></a>佛告阿难。<a id="a-18"></a>凡世地动有八因缘。<a id="a-19"></a>夫地在水上。<a id="a-1A"></a>水止于风。<a id="a-1B"></a>风止于空。<a id="a-1C"></a>空中大风有时自起。<a id="a-1D"></a>则大水扰则普地动。<a id="a-1E"></a>是为一。<a id="a-1F"></a>复次有时。<a id="a-1G"></a>得道比丘比丘尼。<a id="a-1H"></a>及大神尊天观水性多观地性少。<a id="a-1I"></a>欲自试力则普地动。<a id="a-1J"></a>是为二。<a id="a-1K"></a>菩萨降神母胎地为大动。<a id="a-1L"></a>是为三。<a id="a-1M"></a>菩萨从右胁生则普地动。<a id="a-1N"></a>是为四。<a id="a-1O"></a>菩萨初成正觉。<a id="a-1P"></a>是为五。<a id="a-1Q"></a>初转无上法轮。<a id="a-1R"></a>是为六。<a id="a-1S"></a>佛教将毕欲舍性命则普地动。<a id="a-1T"></a>是为七。<a id="a-1U"></a>如来欲入无余涅槃界。<a id="a-1V"></a>而般涅槃时地大振动。<a id="a-1W"></a>是为八也。<a id="a-1X"></a>尔时世尊告阿难。<a id="a-1Y"></a>俱诣香塔现在比丘普敕令集。<a id="a-1Z"></a>如来不久是后三月当般泥洹。<a id="a-1a"></a>诸比丘闻已。<a id="a-1b"></a>皆悉愕然殒绝迷荒。<a id="a-1c"></a>自投于地举声大呼。<a id="a-1d"></a>一何驶哉佛取灭度。<a id="a-1e"></a>婉转[口*睪]叫不能自胜。<a id="a-1f"></a>佛告诸比丘。<a id="a-1g"></a>汝等且止勿怀忧悲。<a id="a-1h"></a>天地人物无生不终。<a id="a-1i"></a>欲使有为不变易者。<a id="a-1j"></a>无有是处。<a id="a-1k"></a>天魔波旬向来请我。<a id="a-1l"></a>我言是后三月当般涅槃。<a id="a-1m"></a>尔时贤者阿难。<a id="a-1n"></a>右膝着地叉手白佛言。<a id="a-1o"></a>唯愿世尊。<a id="a-1p"></a>留住一劫勿取灭度。<a id="a-1q"></a>尔时世、<a id="a-1r"></a>尊默然不对。<a id="a-1s"></a>如是三请。<a id="a-1t"></a>佛告阿难。<a id="a-1u"></a>汝亲从佛闻。<a id="a-1v"></a>佛四神足已多。<a id="a-1w"></a>习行不忘。<a id="a-1x"></a>可止不死一劫有余。<a id="a-1y"></a>多所饶益天人获安。<a id="a-1z"></a>汝尔时何不劝请如来使不灭度。<a id="a-20"></a>今汝方言岂不过耶。<a id="a-21"></a>吾已舍性命已弃已吐。<a id="a-22"></a>欲使如来自违言者。<a id="a-23"></a>无有是处。</p>
  <p id="a24">尔时世尊于晨朝时。<a id="a-25"></a>从其面门放种种光。<a id="a-26"></a>遍照三千大千佛之世界。<a id="a-27"></a>乃至十方六趣众生。<a id="a-28"></a>遇斯光者。<a id="a-29"></a>罪垢烦恼一切消除。<a id="a-2A"></a>是诸众生见闻是已。<a id="a-2B"></a>心大忧恼同时举声悲号啼哭。<a id="a-2C"></a>尔时大地诸山大海皆悉震动。<a id="a-2D"></a>时诸众生共相谓言。<a id="a-2E"></a>当共疾往诣拘尸城。<a id="a-2F"></a>劝请如来莫般涅槃。<a id="a-2G"></a>住世一劫若灭一劫。<a id="a-2H"></a>诸大弟子尊者摩诃迦旃延等。<a id="a-2I"></a>遇佛光者。<a id="a-2J"></a>其身战掉不能自持。<a id="a-2K"></a>发声大叫生种种苦恼。<a id="a-2L"></a>复有八十百千诸比丘。<a id="a-2M"></a>皆阿罗汉如大龙王。<a id="a-2N"></a>复有六十亿比丘尼。<a id="a-2O"></a>亦是大阿罗汉。<a id="a-2P"></a>各于晨朝日初出时举身毛竖遍体血现。<a id="a-2Q"></a>如波罗奢花。<a id="a-2R"></a>涕泣盈目生大苦恼。<a id="a-2S"></a>疾至佛所稽首佛足。<a id="a-2T"></a>绕百千匝却坐一面。<a id="a-2U"></a>复有一恒河沙菩萨摩诃萨。<a id="a-2V"></a>位阶十地日初出时遇佛光明。<a id="a-2W"></a>遍体血现涕泣盈目。<a id="a-2X"></a>疾至佛所稽首佛足。<a id="a-2Y"></a>绕百千匝却坐一面。<a id="a-2Z"></a>复有二恒河沙诸优婆塞。<a id="a-2a"></a>三恒河沙优婆夷。<a id="a-2b"></a>四恒河沙毗舍离城诸离车等。<a id="a-2c"></a>五恒河沙大臣长者。<a id="a-2d"></a>复有阎浮提内所有诸王。<a id="a-2e"></a>复有七恒河沙诸王夫人。<a id="a-2f"></a>唯除阿阇世王夫人。<a id="a-2g"></a>所设供养七倍于前。<a id="a-2h"></a>复有八恒河沙诸天女等。<a id="a-2i"></a>九恒河沙诸龙王等。<a id="a-2j"></a>十恒河沙诸鬼神王。<a id="a-2k"></a>所设供具倍于诸龙。<a id="a-2l"></a>复有二十恒河沙金翅鸟王。<a id="a-2m"></a>三十恒河沙乾闼婆王。<a id="a-2n"></a>四十恒河沙紧那罗王。<a id="a-2o"></a>五十恒河沙摩睺罗伽王。<a id="a-2p"></a>六十恒河沙阿修罗王。<a id="a-2q"></a>七十恒河沙阿那婆王。<a id="a-2r"></a>八十恒河沙罗刹王。<a id="a-2s"></a>更不食人其形丑陋。<a id="a-2t"></a>以佛神力皆悉端正。<a id="a-2u"></a>复有九十恒河沙树林神王。<a id="a-2v"></a>千恒河沙持咒王。<a id="a-2w"></a>一亿恒河沙贪色鬼魅。<a id="a-2x"></a>百亿恒河沙天诸婇女。<a id="a-2y"></a>千亿恒河沙地诸鬼王。<a id="a-2z"></a>十万亿恒河沙诸天王。<a id="a-30"></a>及四天王等。<a id="a-31"></a>复有十万亿恒河沙。<a id="a-32"></a>四方风神吹诸树上。<a id="a-33"></a>时非时花散双树间。<a id="a-34"></a>十万亿恒河沙主云雨神。<a id="a-35"></a>皆作是念。<a id="a-36"></a>如来涅槃梵身之时。<a id="a-37"></a>我当注雨令火时灭。<a id="a-38"></a>复有二十恒河沙大香象王。<a id="a-39"></a>拔取诸妙莲花来至佛所。<a id="a-3A"></a>二十恒河沙师子兽王。<a id="a-3B"></a>持诸花果来至佛所。<a id="a-3C"></a>二十恒河沙诸飞鸟王。<a id="a-3D"></a>凫雁鸳鸯孔雀迦陵频伽鸟耆婆鸟。<a id="a-3E"></a>持诸花果稽首佛足。<a id="a-3F"></a>二十恒河沙水牛王。<a id="a-3G"></a>往至佛所出妙香乳。<a id="a-3H"></a>其乳流满拘尸城。<a id="a-3I"></a>所有沟坑。<a id="a-3J"></a>色香美味悉皆具足二十恒河沙四天下中诸神仙人持诸香花甘果。<a id="a-3K"></a>稽首佛足阎浮提中一切蜂王。<a id="a-3L"></a>持种种花来诣佛所。<a id="a-3M"></a>复有无量世界中间。<a id="a-3N"></a>及阎浮提所有诸山神。<a id="a-3O"></a>四大海神及诸河神。<a id="a-3P"></a>有大威德。<a id="a-3Q"></a>所设供养倍胜于前。<a id="a-3R"></a>以詹婆花散熙连河。<a id="a-3S"></a>稽首佛足却住一面。<a id="a-3T"></a>尔时拘尸城。<a id="a-3U"></a>娑罗林变白犹如白鹄。<a id="a-3V"></a>于虚空中自然而有七宝堂阁。<a id="a-3W"></a>雕文刻镂。<a id="a-3X"></a>流泉浴池上妙莲花。<a id="a-3Y"></a>亦如忉利欢喜之园。<a id="a-3Z"></a>是诸天人阿修罗等。<a id="a-3a"></a>咸睹如来涅槃之相。<a id="a-3b"></a>皆悉悲感。<a id="a-3c"></a>时四天王及三十三天。<a id="a-3d"></a>乃至第六天所设供养。<a id="a-3e"></a>展转胜前。<a id="a-3f"></a>大梵天王及余梵众。<a id="a-3g"></a>放身光明遍四天下。<a id="a-3h"></a>欲界人天日月光明悉不复现。<a id="a-3i"></a>持诸宝幢幡极短者。<a id="a-3j"></a>悬于梵宫。<a id="a-3k"></a>到娑罗树间。<a id="a-3l"></a>稽首佛足白言。<a id="a-3m"></a>唯愿如来哀受我等最后供养。<a id="a-3n"></a>如来知时默然不受。<a id="a-3o"></a>尔时毗摩质多阿修罗王。<a id="a-3p"></a>与无量大眷属俱。<a id="a-3q"></a>身诸光明胜于梵天。<a id="a-3r"></a>持诸宝幢其盖小者。<a id="a-3s"></a>覆千世界。<a id="a-3t"></a>上妙甘膳来诣佛所欲界魔王波旬。<a id="a-3u"></a>与其眷属诸天婇女。<a id="a-3v"></a>阿僧祇众。<a id="a-3w"></a>开地狱门施诸清净水。<a id="a-3x"></a>因而告曰。<a id="a-3y"></a>汝等今者无所能为。<a id="a-3z"></a>唯当专念如来。<a id="a-40"></a>当令汝等长夜获安。<a id="a-41"></a>时魔波旬于地狱中。<a id="a-42"></a>悉除刀剑无量苦毒。<a id="a-43"></a>炽然炎火注雨灭之。<a id="a-44"></a>以佛神力复令诸眷属。<a id="a-45"></a>皆舍刀剑弓弩矛銏长钩。<a id="a-46"></a>斗轮罥索所持供养。<a id="a-47"></a>倍胜一切人天所设。<a id="a-48"></a>其盖小者覆中千界。<a id="a-49"></a>来至佛所稽首佛足。<a id="a-4A"></a>唯愿如来哀受我等最后供养。<a id="a-4B"></a>如是三请皆亦不受。<a id="a-4C"></a>时魔波旬不果所愿。<a id="a-4D"></a>心怀愁恼却住一面。<a id="a-4E"></a>尔时大自在天王。<a id="a-4F"></a>与其眷属无量无边。<a id="a-4G"></a>及诸天众所设供具。<a id="a-4H"></a>悉覆梵释。<a id="a-4I"></a>人天八部所有供具。<a id="a-4J"></a>梵释所设犹如聚墨。<a id="a-4K"></a>在珂贝边悉不复现。<a id="a-4L"></a>宝盖小者能覆三千大千世界。<a id="a-4M"></a>来诣佛所稽首佛足。<a id="a-4N"></a>绕无数匝。<a id="a-4O"></a>尔时东方去此。<a id="a-4P"></a>无数阿僧祇恒河沙微尘世界。<a id="a-4Q"></a>彼有佛土名意乐美音。<a id="a-4R"></a>佛号虚空等如来十号具足。<a id="a-4S"></a>尔时彼佛告第一大弟子言。<a id="a-4T"></a>汝今宜往西方娑婆世界释迦牟尼如来。<a id="a-4U"></a>彼佛不久当般涅槃。<a id="a-4V"></a>汝可持此世界香饭。<a id="a-4W"></a>奉献彼佛。<a id="a-4X"></a>世尊食已入般涅槃。<a id="a-4Y"></a>尔时无边身菩萨。<a id="a-4Z"></a>即受佛教稽首佛足发彼国来。<a id="a-4a"></a>应时此间三千大千世界。<a id="a-4b"></a>大地六种震动。<a id="a-4c"></a>梵释四王魔王波旬。<a id="a-4d"></a>摩醯首罗。<a id="a-4e"></a>见是地动。<a id="a-4f"></a>举身毛竖喉舌枯燥。<a id="a-4g"></a>惊怖战栗各欲四散。<a id="a-4h"></a>自见其身无复光明。<a id="a-4i"></a>是时文殊师利即从坐起。<a id="a-4j"></a>告诸大众。<a id="a-4k"></a>汝等勿惧。<a id="a-4l"></a>东方去此。<a id="a-4m"></a>无量阿僧祇恒河沙微尘等世界。<a id="a-4n"></a>有佛号虚空等如来。<a id="a-4o"></a>十号具足。<a id="a-4p"></a>彼有菩萨。<a id="a-4q"></a>名无边身与无量菩萨。<a id="a-4r"></a>欲来至此供养如来。<a id="a-4s"></a>以彼菩萨威德力故。<a id="a-4t"></a>令汝身光悉不复现。<a id="a-4u"></a>尔时大众悉遥见彼佛。<a id="a-4v"></a>如明镜中自观己身。<a id="a-4w"></a>见无边身菩萨一一毛孔。<a id="a-4x"></a>各各出生一大莲花。<a id="a-4y"></a>各有七万八千城邑。<a id="a-4z"></a>七宝杂厕。<a id="a-50"></a>是中众生不闻余名。<a id="a-51"></a>纯闻无上大乘之声。<a id="a-52"></a>书持读诵大乘经典。<a id="a-53"></a>一切大众悉皆得见。<a id="a-54"></a>无边身菩萨。<a id="a-55"></a>身大无边量同虚空。<a id="a-56"></a>唯除诸佛余无能见。<a id="a-57"></a>身量边际。<a id="a-58"></a>时无边身菩萨稽首佛足。<a id="a-59"></a>合掌白言。<a id="a-5A"></a>世尊。<a id="a-5B"></a>唯愿哀愍受我等食。<a id="a-5C"></a>如来知时默然不受。<a id="a-5D"></a>南西北方诸佛世界。<a id="a-5E"></a>亦有无量无边身菩萨。<a id="a-5F"></a>所持供养倍胜于前。<a id="a-5G"></a>时娑罗树吉祥福地。<a id="a-5H"></a>纵广三十二由旬。<a id="a-5I"></a>大众充满间无空缺。<a id="a-5J"></a>尔时四方无边身菩萨。<a id="a-5K"></a>及其眷属所坐之处。<a id="a-5L"></a>或如锥头针锋。<a id="a-5M"></a>十方如微尘世界。<a id="a-5N"></a>诸大菩萨悉来集会。<a id="a-5O"></a>唯除尊者摩诃迦葉阿难二众。<a id="a-5P"></a>阿阇世王及其眷属。<a id="a-5Q"></a>乃至毒蛇视能杀人。<a id="a-5R"></a>蛣蜣蝮蝎及十六种行恶业者。<a id="a-5S"></a>悉皆来集。<a id="a-5T"></a>陀那婆神阿修罗等。<a id="a-5U"></a>悉舍恶念皆生慈心。<a id="a-5V"></a>除一阐提。<a id="a-5W"></a>尔时三千大千世界。<a id="a-5X"></a>以佛神力地皆柔软。<a id="a-5Y"></a>众宝庄严。<a id="a-5Z"></a>犹如西方无量寿佛极乐世界。<a id="a-5a"></a>是时大众悉见十方微尘等诸佛世界。<a id="a-5b"></a>如于明镜自观己身。<a id="a-5c"></a>尔时如来面门所出五色光明。<a id="a-5d"></a>其光明耀覆诸大会。<a id="a-5e"></a>令彼身光悉不复现。<a id="a-5f"></a>所应作已还从口入。<a id="a-5g"></a>时诸天人阿修罗等。<a id="a-5h"></a>见佛光明还从口入。<a id="a-5i"></a>皆大恐怖身毛为竖。<a id="a-5j"></a>复作是言。<a id="a-5k"></a>如来光明出已还入。<a id="a-5l"></a>必于十方所作已办将。<a id="a-5m"></a>是最后涅槃之相。<a id="a-5n"></a>呜呼痛哉。<a id="a-5o"></a>世间大苦。<a id="a-5p"></a>悲号啼哭不能自持。<a id="a-5q"></a>尔时会中有优婆塞。<a id="a-5r"></a>是拘尸城工巧之子。<a id="a-5s"></a>名曰纯陀。<a id="a-5t"></a>与其同类十五人俱。<a id="a-5u"></a>从座而起偏袒右臂右膝着地合掌向佛。<a id="a-5v"></a>悲感流泪顶礼佛足。<a id="a-5w"></a>白佛言。<a id="a-5x"></a>唯愿世尊。<a id="a-5y"></a>及比丘僧。<a id="a-5z"></a>哀受我等最后供养。<a id="a-60"></a>我等从今无主无亲。<a id="a-61"></a>无救无护贫穷饥困。<a id="a-62"></a>欲从如来求将来食。<a id="a-63"></a>唯愿哀受我等微供然后涅槃。<a id="a-64"></a>尔时世尊一切种智。<a id="a-65"></a>告纯陀曰。<a id="a-66"></a>善哉善哉。<a id="a-67"></a>我今为汝除断贫穷。<a id="a-68"></a>无上法雨雨汝身田令生法牙。<a id="a-69"></a>令汝具足檀波罗蜜。<a id="a-6A"></a>尔时大众欢喜踊跃。<a id="a-6B"></a>同声赞言。<a id="a-6C"></a>善哉善哉。<a id="a-6D"></a>希有纯陀。<a id="a-6E"></a>佛已受汝最后供养。<a id="a-6F"></a>汝今纯陀真是佛子。<a id="a-6G"></a>佛告纯陀。<a id="a-6H"></a>汝所奉施佛及大众今正是时。<a id="a-6I"></a>如来正尔当般涅槃。<a id="a-6J"></a>第二第三亦复如是。<a id="a-6K"></a>尔时纯陀闻佛语已。<a id="a-6L"></a>举声号哭复白大众。<a id="a-6M"></a>我等今者一切当共。<a id="a-6N"></a>五体投地同声劝佛莫般涅槃。<a id="a-6O"></a>佛告纯陀。<a id="a-6P"></a>莫大啼哭自乱其心。<a id="a-6Q"></a>我以哀愍汝及一切。<a id="a-6R"></a>是故今日欲入涅槃。<a id="a-6S"></a>何以故。<a id="a-6T"></a>诸佛法尔有为亦然。<a id="a-6U"></a>速办所施不宜久停。<a id="a-6V"></a>尔时世尊。<a id="a-6W"></a>从其面门放种种色。<a id="a-6X"></a>青黄赤白红紫光明。<a id="a-6Y"></a>照纯陀身。<a id="a-6Z"></a>纯陀遇已。<a id="a-6a"></a>与诸眷属持诸肴馔。<a id="a-6b"></a>疾往佛所忧悲怅怏。<a id="a-6c"></a>重白佛言。<a id="a-6d"></a>唯愿如来。<a id="a-6e"></a>犹见哀愍住寿一劫若减一劫。<a id="a-6f"></a>佛告纯陀。<a id="a-6g"></a>汝欲令我久住世者。<a id="a-6h"></a>宜当速奉最后具足檀波罗蜜。<a id="a-6i"></a>尔时一切菩萨天人杂类。<a id="a-6j"></a>异口同音唱言。<a id="a-6k"></a>奇哉纯陀成大福德。<a id="a-6l"></a>我等无福所设供具则为唐捐。<a id="a-6m"></a>尔时世尊。<a id="a-6n"></a>欲令一切众望满足。<a id="a-6o"></a>于自身上一一毛孔化无量佛。<a id="a-6p"></a>一一诸佛各有无量诸比丘僧。<a id="a-6q"></a>悉皆示现受其供养。<a id="a-6r"></a>释迦如来自受纯陀所奉设者。<a id="a-6s"></a>尔时纯陀。<a id="a-6t"></a>所持粳粮成熟之食。<a id="a-6u"></a>摩伽陀国满足八斛。<a id="a-6v"></a>以佛神力。<a id="a-6w"></a>皆悉充足一切大会。</p>
  <p id="a6x">长阿含经云。<a id="a-6y"></a>世尊与诸大众。<a id="a-6z"></a>至波波城阇头园中。<a id="a-70"></a>时有工师子名曰周那。<a id="a-71"></a>即自严服至世尊所。<a id="a-72"></a>头面礼足即请世尊。<a id="a-73"></a>明日舍食时。<a id="a-74"></a>佛默然受请。<a id="a-75"></a>明日时到。<a id="a-76"></a>尔时世尊法服持钵。<a id="a-77"></a>大众围绕往诣其舍。<a id="a-78"></a>周那寻会设饭食供佛及僧。<a id="a-79"></a>别煮栴檀树耳世所奇珍。<a id="a-7A"></a>独奉世尊。<a id="a-7B"></a>佛渐为说法示教利喜已。<a id="a-7C"></a>大众围绕侍从而还。<a id="a-7D"></a>中路止一树下。<a id="a-7E"></a>告阿难言。<a id="a-7F"></a>吾患背痛汝可敷座。<a id="a-7G"></a>寻即敷座。<a id="a-7H"></a>阿难白佛言。<a id="a-7I"></a>周那设供无有福利。<a id="a-7J"></a>所以者何。<a id="a-7K"></a>如来最后。<a id="a-7L"></a>于其舍食便取涅槃。<a id="a-7M"></a>佛告阿难勿作是言。<a id="a-7N"></a>周那为获大利。<a id="a-7O"></a>得寿命得色得力。<a id="a-7P"></a>所以者何。<a id="a-7Q"></a>佛初成道能施食者。<a id="a-7R"></a>佛临灭度能施食者。<a id="a-7S"></a>此二功德正等无异。<a id="a-7T"></a>双卷大般泥洹经云。<a id="a-7U"></a>佛语贤者。<a id="a-7V"></a>阿难俱之波旬国。<a id="a-7W"></a>弟子皆行。<a id="a-7X"></a>到止城外禅显园中。<a id="a-7Y"></a>波旬豪姓有诸花氏。<a id="a-7Z"></a>闻佛来到皆出作礼。<a id="a-7a"></a>稽首毕一面坐。<a id="a-7b"></a>有花氏子淳。<a id="a-7c"></a>独留长跪白佛。<a id="a-7d"></a>欲设微食。<a id="a-7e"></a>愿与圣众俱屈威神。<a id="a-7f"></a>佛默然可之。<a id="a-7g"></a>淳喜为礼而归。<a id="a-7h"></a>而调作腆美。<a id="a-7i"></a>晨施床座。<a id="a-7j"></a>佛与众弟子俱到其舍就高座。<a id="a-7k"></a>淳手自斟酌奉钵致浆。<a id="a-7l"></a>供养行澡水毕。<a id="a-7m"></a>佛说法已。<a id="a-7n"></a>淳欢喜。<a id="a-7o"></a>佛语阿难俱之拘夷邑。<a id="a-7p"></a>行半道所。<a id="a-7q"></a>佛疾生身背痛。<a id="a-7r"></a>止树下坐。<a id="a-7s"></a>于是佛语贤者。<a id="a-7t"></a>阿难至熙连河自澡浴已。<a id="a-7u"></a>告阿难朝从花子淳饭。<a id="a-7v"></a>夜当灭度。<a id="a-7w"></a>天下有二难。<a id="a-7x"></a>一为若施饭食。<a id="a-7y"></a>成无上道。<a id="a-7z"></a>为至圣佛。<a id="a-80"></a>二为若施饭食。<a id="a-81"></a>弃所受余。<a id="a-82"></a>无为之情而灭度。<a id="a-83"></a>今淳饭佛。<a id="a-84"></a>当得长寿。<a id="a-85"></a>得受无欲。<a id="a-86"></a>得大富得极贵。<a id="a-87"></a>得官属。<a id="a-88"></a>终生天上获此五福。<a id="a-89"></a>语淳勿忧宜用欢喜。</p>
  <p id="a8A">祐寻此二经。<a id="a-8B"></a>与大般涅槃所说。<a id="a-8C"></a>淳陀最后供养。<a id="a-8D"></a>多有不同。<a id="a-8E"></a>此大小乘经现化之各殊也。</p>
  <p id="a8F">尔时树林其地陜小。<a id="a-8G"></a>以佛神力如针锋处。<a id="a-8H"></a>皆有无量诸佛。<a id="a-8I"></a>世尊所食之物亦无差别。<a id="a-8J"></a>是时天人阿修罗等。<a id="a-8K"></a>啼泣悲叹。<a id="a-8L"></a>如来今日已受我等最后供养。<a id="a-8M"></a>当般涅槃。<a id="a-8N"></a>我等当复更供养谁。<a id="a-8O"></a>尔时世尊为欲安慰一切大众。<a id="a-8P"></a>而说偈言。</p>
  <p id="a8Q">若有不能　　如是观了　　三宝常者</p>
  <p id="a8R">是栴陀罗　　若有能知　　三法常住</p>
  <p id="a8S">实法因缘　　离苦安乐</p>
  <p id="a8T">尔时人天大众。<a id="a-8U"></a>阿修罗等闻是法已。<a id="a-8V"></a>心生欢喜踊跃无量。<a id="a-8W"></a>知佛常住。<a id="a-8X"></a>散种种花。<a id="a-8Y"></a>鼓天妓乐。<a id="a-8Z"></a>尔时世尊与文殊师利迦葉菩萨。<a id="a-8a"></a>及与纯陀受记别已。<a id="a-8b"></a>说如是言。<a id="a-8c"></a>诸善男子。<a id="a-8d"></a>自修其心。<a id="a-8e"></a>慎莫放逸。<a id="a-8f"></a>我今背疾举体皆痛。<a id="a-8g"></a>我今欲卧。<a id="a-8h"></a>如彼小儿及常患者。<a id="a-8i"></a>文殊汝等当为四部广说大法。<a id="a-8j"></a>今以此法付嘱于汝。<a id="a-8k"></a>乃至迦葉阿难等至当复付嘱。<a id="a-8l"></a>尔时如来说是语已。<a id="a-8m"></a>为调伏诸众生故。<a id="a-8n"></a>现身有疾右胁而卧。<a id="a-8o"></a>如彼病人。</p>
  <p id="a8p">长阿含经云。<a id="a-8q"></a>尔时世尊入拘尸城。<a id="a-8r"></a>向本生处末罗双树间。<a id="a-8s"></a>告阿难曰。<a id="a-8t"></a>汝为如来于双树间。<a id="a-8u"></a>敷置床座。<a id="a-8v"></a>使头北首面向西方。<a id="a-8w"></a>所以然者。<a id="a-8x"></a>吾法流布当久住北方。<a id="a-8y"></a>尔时世尊自四牒僧伽梨。<a id="a-8z"></a>偃右胁如师子王。<a id="a-90"></a>累足而卧。<a id="a-91"></a>时双树间鬼神。<a id="a-92"></a>以非时花布散于地。<a id="a-93"></a>阿难长跪叉手白佛言。<a id="a-94"></a>莫于此鄙陋。<a id="a-95"></a>小城荒毁之土。<a id="a-96"></a>取灭度也。<a id="a-97"></a>更有大国迦维罗卫国。<a id="a-98"></a>波罗捺国。<a id="a-99"></a>民人众多必能恭敬供养舍利。<a id="a-9A"></a>佛言止止。<a id="a-9B"></a>无谓此土以为鄙陋。<a id="a-9C"></a>昔者此国土有王。<a id="a-9D"></a>名大善见七宝具足王。<a id="a-9E"></a>有四德主四天下。<a id="a-9F"></a>善见命终生第七梵天。<a id="a-9G"></a>其王死七日后。<a id="a-9H"></a>轮宝珠宝自然不见。<a id="a-9I"></a>象宝马宝玉女宝居士宝主兵宝同日命终。<a id="a-9J"></a>城池法殿金色罗园变为土水。<a id="a-9K"></a>有法无常要归磨灭。<a id="a-9L"></a>唯得圣谛道尔乃知之。<a id="a-9M"></a>我自忆念曾于此处。<a id="a-9N"></a>六反作转轮圣王。<a id="a-9O"></a>终厝骨于此。<a id="a-9P"></a>今我成无上正觉。<a id="a-9Q"></a>复舍性命厝身于此。<a id="a-9R"></a>自今已后生死永终。<a id="a-9S"></a>无有方土厝吾身处。<a id="a-9T"></a>此最后边更不受有。</p>
  <p id="a9U">尔时迦葉菩萨白佛言。<a id="a-9V"></a>世尊。<a id="a-9W"></a>如来已免一切诸病。<a id="a-9X"></a>苦患悉除无复怖畏。<a id="a-9Y"></a>世尊一切众生有四毒箭。<a id="a-9Z"></a>则为病因。<a id="a-9a"></a>何等为四。<a id="a-9b"></a>贪欲嗔恚愚痴憍慢。<a id="a-9c"></a>若有病因则有病生。<a id="a-9d"></a>所谓爱热肺病。<a id="a-9e"></a>上气吐逆。<a id="a-9f"></a>肤体[病-丙+習][病-丙+習]。<a id="a-9g"></a>其心闷乱。<a id="a-9h"></a>下利哕噎。<a id="a-9i"></a>小便淋沥。<a id="a-9j"></a>眼耳疼痛。<a id="a-9k"></a>背满腹胀。<a id="a-9l"></a>颠狂干痟。<a id="a-9m"></a>鬼魅所著。<a id="a-9n"></a>如是种种身心诸病。<a id="a-9o"></a>诸佛世尊悉无复有。<a id="a-9p"></a>今日如来何缘。<a id="a-9q"></a>顾命文殊师利而作是言。<a id="a-9r"></a>我今背痛汝等当为大众说法。<a id="a-9s"></a>有二因缘则无病苦。<a id="a-9t"></a>何等为二。<a id="a-9u"></a>一者怜愍一切众生。<a id="a-9v"></a>二者给施病者医药。<a id="a-9w"></a>如来往昔已于无量万亿劫中。<a id="a-9x"></a>修菩萨道当行爱语。<a id="a-9y"></a>利益众生不令苦恼。<a id="a-9z"></a>施疾病者种种医药。<a id="a-A0"></a>何缘于今自言有病。<a id="a-A1"></a>世尊。<a id="a-A2"></a>世有病人或坐或起。<a id="a-A3"></a>不安其所。<a id="a-A4"></a>或索饮食诫敕家属。<a id="a-A5"></a>修治产业。<a id="a-A6"></a>何故如来默然而卧。<a id="a-A7"></a>不教弟子声闻人等。<a id="a-A8"></a>尸波罗蜜诸禅解脱。<a id="a-A9"></a>三摩跋提。<a id="a-AA"></a>修诸正勤。<a id="a-AB"></a>何缘不说如是甚深大乘经典。<a id="a-AC"></a>如来何故。<a id="a-AD"></a>不以无量方便教。<a id="a-AE"></a>大迦葉人中象王。<a id="a-AF"></a>诸大人等令不退于阿耨多罗三藐三菩提。<a id="a-AG"></a>何故不治诸恶比丘。<a id="a-AH"></a>受畜一切不净物者。<a id="a-AI"></a>世尊实无有病。<a id="a-AJ"></a>云何默然右胁而卧。<a id="a-AK"></a>一切愚人生灭。<a id="a-AL"></a>尽想当为外道九十五种之所轻慢。<a id="a-AM"></a>沙门瞿昙无常所迁。<a id="a-AN"></a>如来世尊无上仙人。<a id="a-AO"></a>已拔毒箭得无所畏。<a id="a-AP"></a>今者何故右胁而卧。<a id="a-AQ"></a>令诸人天悲愁苦恼。<a id="a-AR"></a>尔时世尊大悲熏心。<a id="a-AS"></a>知诸众生各各所念。<a id="a-AT"></a>将欲随顺毕竟利益。<a id="a-AU"></a>即从卧起结跏趺坐。<a id="a-AV"></a>颜貌熙怡如融金聚。<a id="a-AW"></a>放大光明充遍虚空。<a id="a-AX"></a>其光大盛过百千日。<a id="a-AY"></a>照于东方南西北方四维上下。<a id="a-AZ"></a>诸佛世界。<a id="a-Aa"></a>于其身上一切毛孔。<a id="a-Ab"></a>一一毛孔出一莲华。<a id="a-Ac"></a>各具千叶纯真金色。<a id="a-Ad"></a>各出种种杂色光明。<a id="a-Ae"></a>皆悉遍至阿鼻地狱。<a id="a-Af"></a>想地狱。<a id="a-Ag"></a>黑绳地狱。<a id="a-Ah"></a>众合地狱。<a id="a-Ai"></a>叫唤地地。<a id="a-Aj"></a>大叫唤地狱。<a id="a-Ak"></a>燋热地狱。<a id="a-Al"></a>大燋热地狱。<a id="a-Am"></a>是八地狱其中众生。<a id="a-An"></a>常为诸苦之所逼切。<a id="a-Ao"></a>所谓烧煮火炙。<a id="a-Ap"></a>斫刺[利-禾+皮]剥。<a id="a-Aq"></a>乃至八种寒冰地狱。<a id="a-Ar"></a>所谓擘裂身体碎坏。<a id="a-As"></a>遇斯光已。<a id="a-At"></a>如是等苦悉灭无余。<a id="a-Au"></a>是光明中。<a id="a-Av"></a>言诸众生皆有佛性。<a id="a-Aw"></a>众生闻已即便命终。<a id="a-Ax"></a>生人天中。<a id="a-Ay"></a>此阎浮提及余世界。<a id="a-Az"></a>所有地狱。<a id="a-B0"></a>皆悉虚空无受罪者。<a id="a-B1"></a>除一阐提。<a id="a-B2"></a>饿鬼众生饥渴所逼。<a id="a-B3"></a>遇斯光已饥渴即除。<a id="a-B4"></a>是光明中。<a id="a-B5"></a>亦说众生皆有佛性。<a id="a-B6"></a>闻已命终生天人中。<a id="a-B7"></a>饿鬼悉空。<a id="a-B8"></a>除谤大乘。<a id="a-B9"></a>畜生共相残食。<a id="a-BA"></a>遇斯光已恚心悉灭。<a id="a-BB"></a>是光明中。<a id="a-BC"></a>亦说众生皆有佛性。<a id="a-BD"></a>闻已命终生天人中。<a id="a-BE"></a>畜生亦尽。<a id="a-BF"></a>除谤正法。<a id="a-BG"></a>是一一花各有一佛。<a id="a-BH"></a>圆光一寻端严最上。<a id="a-BI"></a>是诸世尊。<a id="a-BJ"></a>或震雷音或注洪雨。<a id="a-BK"></a>或扇大风或出烟炎。<a id="a-BL"></a>或有示现初生出家。<a id="a-BM"></a>转妙法轮入于涅槃。<a id="a-BN"></a>此阎浮提中众生。<a id="a-BO"></a>遇斯光已盲者见色。<a id="a-BP"></a>聋者听声哑言癖行。<a id="a-BQ"></a>贫者得财悭者能施。<a id="a-BR"></a>恚者慈心不信者信。<a id="a-BS"></a>无一众生修行恶法。<a id="a-BT"></a>除一阐提。<a id="a-BU"></a>尔时一切天龙鬼神。<a id="a-BV"></a>乾闼婆阿修罗。<a id="a-BW"></a>及人非人等。<a id="a-BX"></a>悉同声唱如是言。<a id="a-BY"></a>善哉善哉。<a id="a-BZ"></a>无上天尊多所利益。<a id="a-Ba"></a>踊跃欢喜或歌或舞。<a id="a-Bb"></a>以种种花散佛及僧。<a id="a-Bc"></a>诸天妓乐供养于佛尔时佛告迦葉菩萨。<a id="a-Bd"></a>是诸众生。<a id="a-Be"></a>不知大乘方等密语。<a id="a-Bf"></a>便谓如来真实有疾。<a id="a-Bg"></a>如来今于娑罗双树间。<a id="a-Bh"></a>示现倚卧师子之床欲入涅槃。<a id="a-Bi"></a>令诸未得阿罗汉果。<a id="a-Bj"></a>众弟子等。<a id="a-Bk"></a>及诸力士生大忧苦。<a id="a-Bl"></a>令诸天人阿修罗等。<a id="a-Bm"></a>大设供养。<a id="a-Bn"></a>欲使诸人以千端氎缠里其身。<a id="a-Bo"></a>七宝为棺盛满香油。<a id="a-Bp"></a>积诸香木以火焚之。<a id="a-Bq"></a>唯除二端不可得烧。<a id="a-Br"></a>一者衬身。<a id="a-Bs"></a>二最在外。<a id="a-Bt"></a>为诸众生分散舍利。<a id="a-Bu"></a>以为八分。<a id="a-Bv"></a>一切声闻弟子。<a id="a-Bw"></a>咸言如来入于涅槃。<a id="a-Bx"></a>当知如来。<a id="a-By"></a>亦不毕定入于涅槃。<a id="a-Bz"></a>何以故。<a id="a-C0"></a>如来常住不变易故。</p>
  <p id="aC1">长阿含经云。<a id="a-C2"></a>尔时世尊。<a id="a-C3"></a>即记莂千二百弟子所得道果。<a id="a-C4"></a>世尊披郁多罗僧。<a id="a-C5"></a>出金色臂告诸比丘。<a id="a-C6"></a>汝等当观。<a id="a-C7"></a>如来时时出世。<a id="a-C8"></a>如优昙花时一现耳。</p>
  <p id="aC9">双卷大般泥洹经云。<a id="a-CA"></a>佛语阿难。<a id="a-CB"></a>其已愿乐如来正化。<a id="a-CC"></a>当弃贪欲憍慢之心。<a id="a-CD"></a>遵承佛教。<a id="a-CE"></a>以精进思惟道行。<a id="a-CF"></a>是为最后佛之遗令。<a id="a-CG"></a>必共慎之。<a id="a-CH"></a>汝诸比丘。<a id="a-CI"></a>观佛仪容。<a id="a-CJ"></a>难可得睹。<a id="a-CK"></a>却后一亿四千余岁。<a id="a-CL"></a>乃当复有弥勒佛耳。<a id="a-CM"></a>难常遇也。<a id="a-CN"></a>天下有优昙花不花而实。<a id="a-CO"></a>若其生花则世有佛。<a id="a-CP"></a>为世间日恒除众冥。<a id="a-CQ"></a>自我为圣师至七十九。<a id="a-CR"></a>所应作者亦已究畅。<a id="a-CS"></a>汝其勉之。<a id="a-CT"></a>夜已半矣。</p>
  <p id="aCU">是故比丘无为放逸。<a id="a-CV"></a>我以不放逸故自致正觉。<a id="a-CW"></a>无量众善亦由不放逸。<a id="a-CX"></a>得一切万物无常存者。<a id="a-CY"></a>此是如来末后所说。<a id="a-CZ"></a>于是世尊即入初禅。<a id="a-Ca"></a>从初禅起入第二禅。<a id="a-Cb"></a>从第二禅起入第三禅。<a id="a-Cc"></a>从三禅起入第四禅。<a id="a-Cd"></a>从四禅起入空处定。<a id="a-Ce"></a>从空处定起入识处定。<a id="a-Cf"></a>从识处定起入不用定。<a id="a-Cg"></a>从不用定起入有想无想定。<a id="a-Ch"></a>从有想无想定起入灭想定。<a id="a-Ci"></a>是时阿难问阿那律。<a id="a-Cj"></a>世尊已般涅槃耶。<a id="a-Ck"></a>阿那律言。<a id="a-Cl"></a>未也阿难。<a id="a-Cm"></a>世尊今者在灭想定。<a id="a-Cn"></a>我昔亲从佛闻。<a id="a-Co"></a>从四禅起乃般涅槃。<a id="a-Cp"></a>于时世尊从灭想定起入有想无想定。<a id="a-Cq"></a>从有想无想定起入不用定。<a id="a-Cr"></a>从不用定起入识处定。<a id="a-Cs"></a>从识处定起入空处定。<a id="a-Ct"></a>从空处定起入第四禅。<a id="a-Cu"></a>从四禅起入第三禅。<a id="a-Cv"></a>从三禅起入第二禅。<a id="a-Cw"></a>从二禅起入第一禅。<a id="a-Cx"></a>从第一禅起入第二禅。<a id="a-Cy"></a>从二禅起入第三禅。<a id="a-Cz"></a>从第三禅起入第四禅。<a id="a-D0"></a>从四禅起佛般涅槃。<a id="a-D1"></a>当于尔时大地振动。<a id="a-D2"></a>诸天世人皆大惊怖。<a id="a-D3"></a>诸有幽冥。<a id="a-D4"></a>日月光明所不照处。<a id="a-D5"></a>皆蒙大明各得相见。<a id="a-D6"></a>迭相谓言。<a id="a-D7"></a>彼人生此。<a id="a-D8"></a>其光普遍遏诸天光时忉利天于虚空中。<a id="a-D9"></a>以文陀罗花。<a id="a-DA"></a>优钵罗花波头摩等花。<a id="a-DB"></a>散如来上及散众会。<a id="a-DC"></a>又以天末栴檀。<a id="a-DD"></a>雨散佛上及散大众。<a id="a-DE"></a>佛灭度已。<a id="a-DF"></a>时梵天王释提桓因。<a id="a-DG"></a>金毗罗神密迹力士。<a id="a-DH"></a>佛母摩耶双树神。<a id="a-DI"></a>娑罗园林神。<a id="a-DJ"></a>四天王忉利天王。<a id="a-DK"></a>炎摩天王。<a id="a-DL"></a>兜率陀天王。<a id="a-DM"></a>化自在天王。<a id="a-DN"></a>他化自在天王。<a id="a-DO"></a>各作偈颂。<a id="a-DP"></a>诸比丘。<a id="a-DQ"></a>悲恸殒绝自投于地。<a id="a-DR"></a>譬如斩蛇婉转回遑莫知所凑。<a id="a-DS"></a>歔欷而言。<a id="a-DT"></a>如来灭度何其驶哉。<a id="a-DU"></a>大法沦翳何其速哉。<a id="a-DV"></a>群生长衰世间眼灭。<a id="a-DW"></a>尔时阿那律告诸比丘。<a id="a-DX"></a>止止勿悲。<a id="a-DY"></a>诸天在上傥有怪责。<a id="a-DZ"></a>时诸比丘问阿那律。<a id="a-Da"></a>上有几天。<a id="a-Db"></a>阿那律言。<a id="a-Dc"></a>充满虚空岂可计量。<a id="a-Dd"></a>皆于空中徘徊搔扰。<a id="a-De"></a>悲号躄踊垂泪而言。<a id="a-Df"></a>如来灭度何其驶哉。<a id="a-Dg"></a>群生长衰世间眼灭。</p>
  <p id="aDh">双卷大般泥洹经。<a id="a-Di"></a>与长阿含说略同。</p>
  <p id="aDj">时诸比丘。<a id="a-Dk"></a>竟夜达晓讲法语已。<a id="a-Dl"></a>阿那律告阿难言。<a id="a-Dm"></a>汝可入城语诸末罗。<a id="a-Dn"></a>佛已灭度。<a id="a-Do"></a>所欲施作宜及时为。<a id="a-Dp"></a>是时阿难起礼佛足已。<a id="a-Dq"></a>将一比丘涕泣入城。<a id="a-Dr"></a>遥见五百末罗集在一处。<a id="a-Ds"></a>诸末罗奉迎礼足。<a id="a-Dt"></a>白言今来何早。<a id="a-Du"></a>阿难答言。<a id="a-Dv"></a>汝等当知。<a id="a-Dw"></a>如来昨夜已取灭度。<a id="a-Dx"></a>汝欲施作宜及时为。<a id="a-Dy"></a>诸末罗闻是语已。<a id="a-Dz"></a>莫不悲恸扪泪而言。<a id="a-E0"></a>一何驶哉佛般涅槃。<a id="a-E1"></a>一何疾哉世间眼灭。<a id="a-E2"></a>时诸末罗各自还家。<a id="a-E3"></a>办诸香花及众妓乐。<a id="a-E4"></a>诣双树间供养舍利。<a id="a-E5"></a>竟一日已。<a id="a-E6"></a>以佛舍利置于床上。<a id="a-E7"></a>诸末罗童子等来举舆床皆不能胜。<a id="a-E8"></a>时阿那律语末罗。<a id="a-E9"></a>汝等且止勿空疲劳。<a id="a-EA"></a>今者诸天欲来举床。<a id="a-EB"></a>汝等欲使末罗童子。<a id="a-EC"></a>举床四角。<a id="a-ED"></a>入东城门遍诸里巷。<a id="a-EE"></a>使国人民皆得供养。<a id="a-EF"></a>然后出西城门。<a id="a-EG"></a>诣高显处而阇维之。<a id="a-EH"></a>而诸天意欲留舍利。<a id="a-EI"></a>七日之中。<a id="a-EJ"></a>使国人民皆得供养。<a id="a-EK"></a>然后出城北门。<a id="a-EL"></a>渡熙连禅河。<a id="a-EM"></a>于天冠寺而阇维之。<a id="a-EN"></a>是上天意使床不动。<a id="a-EO"></a>末罗曰诺。<a id="a-EP"></a>快哉斯言。<a id="a-EQ"></a>随诸天意。<a id="a-ER"></a>时诸末罗即共入城。<a id="a-ES"></a>平治道路扫洒烧香。<a id="a-ET"></a>已出双树间。<a id="a-EU"></a>以香花伎乐供养舍利。<a id="a-EV"></a>讫七日已时日向暮。<a id="a-EW"></a>举佛舍利置于床上。<a id="a-EX"></a>末罗童子捧举四角。<a id="a-EY"></a>擎持幡盖烧香散花。<a id="a-EZ"></a>作众伎乐前后导从。<a id="a-Ea"></a>安详而行。<a id="a-Eb"></a>时忉利诸天。<a id="a-Ec"></a>雨文陀罗花。<a id="a-Ed"></a>优钵罗花等。<a id="a-Ee"></a>天末栴檀散舍利上。<a id="a-Ef"></a>充满街路诸天作乐。<a id="a-Eg"></a>鬼神歌咏供养舍利。<a id="a-Eh"></a>于是末罗捧床渐进。<a id="a-Ei"></a>入东城门止。<a id="a-Ej"></a>诸街巷设供养已。<a id="a-Ek"></a>出城北门渡熙连禅河。<a id="a-El"></a>到天冠寺告阿难曰。<a id="a-Em"></a>我等复应以何供养。<a id="a-En"></a>阿难报曰。<a id="a-Eo"></a>我亲从佛闻。<a id="a-Ep"></a>欲葬舍利当如转轮圣王葬法。<a id="a-Eq"></a>生获福死得上天。<a id="a-Er"></a>时末罗即共入城。<a id="a-Es"></a>供办葬具已。<a id="a-Et"></a>还到天冠寺。<a id="a-Eu"></a>以净香汤洗浴佛身。<a id="a-Ev"></a>以新劫贝周匝缠身。<a id="a-Ew"></a>五百张氎次如缠之。<a id="a-Ex"></a>内身金棺灌以香油置于第二大铁椁中。<a id="a-Ey"></a>栴檀木椁重衣其外。<a id="a-Ez"></a>以众名香而积其上。<a id="a-F0"></a>末罗大臣名曰路几。<a id="a-F1"></a>执大炬火欲燃佛[卄/積]。<a id="a-F2"></a>而火不燃。<a id="a-F3"></a>又诸大末罗次前燃[卄/積]。<a id="a-F4"></a>火又不燃。<a id="a-F5"></a>时阿那律语末罗言。<a id="a-F6"></a>止止诸贤。<a id="a-F7"></a>非汝所能火灭不燃。<a id="a-F8"></a>是诸天意。<a id="a-F9"></a>以大迦葉将五百弟子。<a id="a-FA"></a>从波波国来欲见佛身。<a id="a-FB"></a>天知其意使火不燃。<a id="a-FC"></a>尔时大迦葉。<a id="a-FD"></a>从波波国遇一尼干子。<a id="a-FE"></a>手执文陀罗花问言。<a id="a-FF"></a>汝知我师在乎。<a id="a-FG"></a>答曰。<a id="a-FH"></a>灭度以来已经七日。<a id="a-FI"></a>迦葉闻之怅然不悦。<a id="a-FJ"></a>五百比丘。<a id="a-FK"></a>婉转号啕不能自胜。<a id="a-FL"></a>迦葉诣拘尸城。<a id="a-FM"></a>波尼连禅河到天冠寺。<a id="a-FN"></a>至阿难所语阿难言。<a id="a-FO"></a>我等欲一面觐舍利。<a id="a-FP"></a>及未阇维宁可见不。<a id="a-FQ"></a>阿难答言。<a id="a-FR"></a>虽未阇维以劫贝五百张[疊*毛]次如缠之。<a id="a-FS"></a>藏于金棺置铁椁中。<a id="a-FT"></a>以为佛身难复可睹。<a id="a-FU"></a>迦葉三请。<a id="a-FV"></a>阿难答如初。<a id="a-FW"></a>时大迦葉适向香[卄/積]。<a id="a-FX"></a>于时佛身从重棺内。<a id="a-FY"></a>双出两足足有异色。<a id="a-FZ"></a>迦葉见已怪问阿难。<a id="a-Fa"></a>佛身金色足何故异。<a id="a-Fb"></a>阿难报曰。<a id="a-Fc"></a>向有一老母悲哀而前。<a id="a-Fd"></a>泪堕其上故色异耳。<a id="a-Fe"></a>迦葉即向香[卄/積]礼佛舍利。<a id="a-Ff"></a>时四部众及上诸天。<a id="a-Fg"></a>同时俱礼。<a id="a-Fh"></a>于是佛足忽然不现。<a id="a-Fi"></a>时大迦葉绕[卄/積]三匝而作偈颂。<a id="a-Fj"></a>时彼佛[卄/積]不烧自燃。<a id="a-Fk"></a>诸末罗等各相谓言。<a id="a-Fl"></a>今火烛炽炎盛难止。<a id="a-Fm"></a>阇维舍利或能消尽。<a id="a-Fn"></a>当于何所求水灭之。<a id="a-Fo"></a>时有娑罗树神。<a id="a-Fp"></a>寻以神力灭佛[卄/積]火。<a id="a-Fq"></a>时诸末罗指拘尸城侧。<a id="a-Fr"></a>取诸香花以用供养。</p>
  <p id="aFs">双卷泥洹经说。<a id="a-Ft"></a>与长阿含说略同又云。<a id="a-Fu"></a>大迦葉至。<a id="a-Fv"></a>于是佛[卄/積]不烧自然。<a id="a-Fw"></a>至终其夜。<a id="a-Fx"></a>佛[卄/積]烧尽自然生四树。<a id="a-Fy"></a>苏尼禅树。<a id="a-Fz"></a>迦维屠树。<a id="a-G0"></a>阿世鞮树。<a id="a-G1"></a>尼拘类树。</p>
  <p id="aG2">菩萨处胎经云。<a id="a-G3"></a>佛在双树。<a id="a-G4"></a>欲舍身寿入涅槃。<a id="a-G5"></a>二月八日夜半。<a id="a-G6"></a>躬自擗僧伽梨。<a id="a-G7"></a>郁多罗僧。<a id="a-G8"></a>安陀罗跋萨。<a id="a-G9"></a>各三条敷金棺里。<a id="a-GA"></a>[打-丁+親]身卧上脚脚相累。<a id="a-GB"></a>以钵锡杖手付阿难。<a id="a-GC"></a>八大国王。<a id="a-GD"></a>皆持五百张白氎。<a id="a-GE"></a>栴檀木蜜尽内金棺里。<a id="a-GF"></a>大梵天王将诸梵众。<a id="a-GG"></a>在右面立。<a id="a-GH"></a>释提桓因将忉利诸天。<a id="a-GI"></a>在左面立。<a id="a-GJ"></a>弥勒菩萨十方菩萨。<a id="a-GK"></a>当前立。<a id="a-GL"></a>尔时世尊。<a id="a-GM"></a>欲入金刚三昧碎身舍利。<a id="a-GN"></a>从金棺里出金色臂。<a id="a-GO"></a>即问阿难。<a id="a-GP"></a>迦葉比丘今来至不。<a id="a-GQ"></a>对曰未至。<a id="a-GR"></a>即复敛[疊*毛]入金棺里。<a id="a-GS"></a>寂然不语。<a id="a-GT"></a>世尊将欲示现。<a id="a-GU"></a>识所趣向道识俗识。<a id="a-GV"></a>有为识无为识。<a id="a-GW"></a>世尊即于胎中。<a id="a-GX"></a>现句琐骸骨。<a id="a-GY"></a>遍满三千大千世界。<a id="a-GZ"></a>佛告弥勒。<a id="a-Ga"></a>汝观句琐骸骨。<a id="a-Gb"></a>令一切众。<a id="a-Gc"></a>所知识所趣。<a id="a-Gd"></a>分别决了。<a id="a-Ge"></a>弥勒菩萨即从座起。<a id="a-Gf"></a>手执金刚七宝神杖。<a id="a-Gg"></a>挠句琐骨听彼骨声。<a id="a-Gh"></a>即白佛言。<a id="a-Gi"></a>此人命终嗔恚结多。<a id="a-Gj"></a>识堕龙中。<a id="a-Gk"></a>此人前身十迹行具。<a id="a-Gl"></a>得生天上。<a id="a-Gm"></a>有一全身舍利无有缺减。<a id="a-Gn"></a>弥勒以杖挠之。<a id="a-Go"></a>推寻此识了不知处。<a id="a-Gp"></a>如是三挠前白佛言。<a id="a-Gq"></a>此人神识了不可知。<a id="a-Gr"></a>将非如来入涅槃耶。<a id="a-Gs"></a>佛告弥勒。<a id="a-Gt"></a>诸佛舍利流布。<a id="a-Gu"></a>非汝等境界所能分别。<a id="a-Gv"></a>何以故。<a id="a-Gw"></a>此舍利即是吾舍利。<a id="a-Gx"></a>何能寻究如来神识。<a id="a-Gy"></a>又世尊还摄威神。<a id="a-Gz"></a>在金棺里寂然无声。<a id="a-H0"></a>诸天烧香散花供养。<a id="a-H1"></a>时大迦葉将五百弟子至。<a id="a-H2"></a>世尊以天耳闻。<a id="a-H3"></a>即从金棺双出两足。</p>
  <p id="aH4">摩耶经云。<a id="a-H5"></a>佛般涅槃。<a id="a-H6"></a>摩耶夫人。<a id="a-H7"></a>天上五衰相现。<a id="a-H8"></a>一者头上花萎。<a id="a-H9"></a>二者腋下汗出。<a id="a-HA"></a>三者顶中光灭。<a id="a-HB"></a>四者两目数瞬。<a id="a-HC"></a>五者不乐本座。<a id="a-HD"></a>又于其夜得五大恶梦。<a id="a-HE"></a>一须弥山崩。<a id="a-HF"></a>四海水竭。<a id="a-HG"></a>二罗刹奔走挑人眼目。<a id="a-HH"></a>三天失宝冠身无光明。<a id="a-HI"></a>四宝珠幢倒失如意珠。<a id="a-HJ"></a>五师子啮身痛如刀割。<a id="a-HK"></a>得此梦已即便惊寤。<a id="a-HL"></a>此非吉祥。<a id="a-HM"></a>我昔在于白净王宫。<a id="a-HN"></a>因昼寝中得希有梦。<a id="a-HO"></a>见一天子身黄金色。<a id="a-HP"></a>乘白象王从诸天子。<a id="a-HQ"></a>作妙伎乐观日之精。<a id="a-HR"></a>入我右胁身心安乐。<a id="a-HS"></a>即便怀妊悉达大子。<a id="a-HT"></a>为世照明。<a id="a-HU"></a>今此五梦甚可怖畏。<a id="a-HV"></a>必是我子涅槃之相。<a id="a-HW"></a>尔时阿那律。<a id="a-HX"></a>棺殡如来身已。<a id="a-HY"></a>即升忉利天。<a id="a-HZ"></a>偈告摩耶。<a id="a-Ha"></a>摩耶闻已闷绝躄地。<a id="a-Hb"></a>良久乃苏自拔头发悲泣而言。<a id="a-Hc"></a>昨夜得梦知有怪异。<a id="a-Hd"></a>佛果灭度。<a id="a-He"></a>不久便当即就阇维。<a id="a-Hf"></a>何其苦哉世间眼灭。<a id="a-Hg"></a>即与诸眷属从空来下。<a id="a-Hh"></a>趣双树间遥见佛棺闷绝不能自胜。<a id="a-Hi"></a>以水洒面然后方苏。<a id="a-Hj"></a>前至棺所顶礼悲泣。<a id="a-Hk"></a>而作是言。<a id="a-Hl"></a>共于过去无量劫来。<a id="a-Hm"></a>长为母子未曾舍离。<a id="a-Hn"></a>一旦于今相见无期。<a id="a-Ho"></a>呜呼苦哉众生福尽。<a id="a-Hp"></a>即以种种天花。<a id="a-Hq"></a>布散棺上。<a id="a-Hr"></a>摩耶夫人顾见如来。<a id="a-Hs"></a>僧伽梨衣及钵并锡杖。<a id="a-Ht"></a>右手执之举身投地。<a id="a-Hu"></a>如大山崩悲号恸绝。<a id="a-Hv"></a>而作是言。<a id="a-Hw"></a>我子执着福度天人。<a id="a-Hx"></a>今此诸物空无有主。<a id="a-Hy"></a>呜呼痛哉。<a id="a-Hz"></a>四众悲感泪下如雨。<a id="a-I0"></a>帝释力故变成河流。<a id="a-I1"></a>尔时世尊以神力故。<a id="a-I2"></a>令诸棺盖皆自开发。<a id="a-I3"></a>便从棺中合掌而起。<a id="a-I4"></a>如师子王初出窟已。<a id="a-I5"></a>奋迅之势。<a id="a-I6"></a>身毛孔中放千光明。<a id="a-I7"></a>一一光明有千化佛。<a id="a-I8"></a>悉皆合掌向于摩耶。<a id="a-I9"></a>以梵软音问讯母言。<a id="a-IA"></a>远屈来下此阎浮提。<a id="a-IB"></a>诸行法尔愿勿啼泣。<a id="a-IC"></a>时阿难见佛起又闻说偈垂泪呜咽。<a id="a-ID"></a>强自抑忍即便白佛。<a id="a-IE"></a>后世众生必当问我。<a id="a-IF"></a>佛临灭度复何所说。<a id="a-IG"></a>云何答之。<a id="a-IH"></a>佛告阿难。<a id="a-II"></a>汝当答言。<a id="a-IJ"></a>世尊已入涅槃。<a id="a-IK"></a>摩耶夫人来下。<a id="a-IL"></a>如来为后不孝诸众生故。<a id="a-IM"></a>从金棺出合掌问讯。<a id="a-IN"></a>并说上诸偈。<a id="a-IO"></a>故此经名为佛临涅槃母子相见经。<a id="a-IP"></a>如是受持说此语已。<a id="a-IQ"></a>与母辞别即便阖棺。<a id="a-IR"></a>三千世界普皆震动。<a id="a-IS"></a>八部大众悲号懊恼。<a id="a-IT"></a>声动天地。<a id="a-IU"></a>摩耶夫人问阿难言。<a id="a-IV"></a>我子悉达。<a id="a-IW"></a>临灭度时有何教敕。<a id="a-IX"></a>阿难白言。<a id="a-IY"></a>世尊中夜。<a id="a-IZ"></a>为诸比丘略说教诫。<a id="a-Ia"></a>又以所说十二部经。<a id="a-Ib"></a>付嘱尊者摩诃迦葉。<a id="a-Ic"></a>末后敕我令助宣布。<a id="a-Id"></a>时摩诃摩耶闻此语已。<a id="a-Ie"></a>又增感绝即问阿难。<a id="a-If"></a>汝于往昔侍佛已来。<a id="a-Ig"></a>闻世尊说。<a id="a-Ih"></a>如来正法几时当灭。<a id="a-Ii"></a>阿难垂泪而便答言。<a id="a-Ij"></a>我于往昔。<a id="a-Ik"></a>曾闻世尊说于当来法灭之事云涅槃后。<a id="a-Il"></a>摩诃迦葉。<a id="a-Im"></a>与阿难结集法藏。<a id="a-In"></a>事悉毕已。<a id="a-Io"></a>摩诃迦葉于狼迹山入灭尽定。<a id="a-Ip"></a>我亦当得果证。<a id="a-Iq"></a>次第随后入般涅槃。<a id="a-Ir"></a>当以正法付优波掘多。<a id="a-Is"></a>善说法要如富楼那。<a id="a-It"></a>广度人众。<a id="a-Iu"></a>又复劝化阿输迦王令于佛法。<a id="a-Iv"></a>得固正信。<a id="a-Iw"></a>以佛舍利。<a id="a-Ix"></a>广起八万四千诸塔。<a id="a-Iy"></a>二百岁已。<a id="a-Iz"></a>尸罗难陀比丘善说法要。<a id="a-J0"></a>于阎浮提度十二亿人。<a id="a-J1"></a>三百岁已。<a id="a-J2"></a>青莲花眼比丘。<a id="a-J3"></a>善说法要度半亿人。<a id="a-J4"></a>四百岁已。<a id="a-J5"></a>牛口比丘善说法要。<a id="a-J6"></a>度一万人。<a id="a-J7"></a>五百岁已。<a id="a-J8"></a>宝天比丘善说法要。<a id="a-J9"></a>度二万人八万众生。<a id="a-JA"></a>发阿耨多罗三藐三菩提心。<a id="a-JB"></a>正法于此便就尽灭。<a id="a-JC"></a>六百岁已。<a id="a-JD"></a>九十六种诸外道等。<a id="a-JE"></a>邪见竞兴破坏佛法。<a id="a-JF"></a>有一比丘。<a id="a-JG"></a>名曰马鸣。<a id="a-JH"></a>善说法要。<a id="a-JI"></a>降伏一切诸外道辈。<a id="a-JJ"></a>七百岁已。<a id="a-JK"></a>有一比丘。<a id="a-JL"></a>名曰龙树善说法要。<a id="a-JM"></a>灭邪见幢燃正法炬。<a id="a-JN"></a>八百岁后诸比丘等。<a id="a-JO"></a>乐好衣服纵逸嬉戏。<a id="a-JP"></a>百千人中。<a id="a-JQ"></a>或有一两得道果者。<a id="a-JR"></a>九百岁已。<a id="a-JS"></a>奴为沙门婢为比丘尼。<a id="a-JT"></a>一千岁已。<a id="a-JU"></a>诸比丘等闻不净观。<a id="a-JV"></a>阿那波那慎恚不欲。<a id="a-JW"></a>无量比丘。<a id="a-JX"></a>若一若两思惟正受。<a id="a-JY"></a>千一百岁已。<a id="a-JZ"></a>诸比丘等。<a id="a-Ja"></a>如世俗人嫁娶行媒。<a id="a-Jb"></a>于大众中毁谤毗尼。<a id="a-Jc"></a>千二百岁已。<a id="a-Jd"></a>是诸比丘及比丘尼。<a id="a-Je"></a>作非梵行若有子息。<a id="a-Jf"></a>男为比丘。<a id="a-Jg"></a>女为比丘尼。<a id="a-Jh"></a>千三百岁已。<a id="a-Ji"></a>袈裟变白不受染色。<a id="a-Jj"></a>千四百岁已。<a id="a-Jk"></a>时诸四众犹如猎师好乐杀生卖三宝物。<a id="a-Jl"></a>千五百岁俱睒弥国。<a id="a-Jm"></a>有三藏比丘善说法要。<a id="a-Jn"></a>徒众五百人一罗汉比丘善持戒行。<a id="a-Jo"></a>徒众五百。<a id="a-Jp"></a>布萨之时。<a id="a-Jq"></a>罗汉比丘升于高座。<a id="a-Jr"></a>说清净法云。<a id="a-Js"></a>此所应作。<a id="a-Jt"></a>此不应作。<a id="a-Ju"></a>彼三藏比丘弟子。<a id="a-Jv"></a>答罗汉云。<a id="a-Jw"></a>汝今身口自不清净。<a id="a-Jx"></a>云何而反说是粗言。<a id="a-Jy"></a>罗汉答言。<a id="a-Jz"></a>我久清净身口意业。<a id="a-K0"></a>无诸过患。<a id="a-K1"></a>三藏弟子。<a id="a-K2"></a>闻此语已倍更慎忿。<a id="a-K3"></a>即于座上杀彼罗汉。<a id="a-K4"></a>时罗汉弟子。<a id="a-K5"></a>而作此言。<a id="a-K6"></a>我师所说会于法理。<a id="a-K7"></a>云何汝等害我和尚。<a id="a-K8"></a>即以利刀杀彼三藏。<a id="a-K9"></a>天龙八部莫不忧恼。<a id="a-KA"></a>恶魔波旬及外道众。<a id="a-KB"></a>踊跃欢喜竞破塔寺。<a id="a-KC"></a>杀害比丘一切经藏皆悉流移。<a id="a-KD"></a>至鸠尸那蝎国。<a id="a-KE"></a>阿耨达龙王悉持入海。<a id="a-KF"></a>于是佛法而灭尽也。<a id="a-KG"></a>时摩诃摩耶闻此语已。<a id="a-KH"></a>号哭懊恼语阿难言。<a id="a-KI"></a>如来遗敕。<a id="a-KJ"></a>既以正法付嘱尊者。<a id="a-KK"></a>及摩诃迦葉。<a id="a-KL"></a>宜应精勤护持读诵。<a id="a-KM"></a>我今不忍。<a id="a-KN"></a>见于如来阇维之时。<a id="a-KO"></a>即礼佛棺右绕七匝。<a id="a-KP"></a>涕泪号叫还归天上。</p>
  <p id="aKQ">祐敬惟。<a id="a-KR"></a>涅槃义总八味。<a id="a-KS"></a>古今讲论精理已备。<a id="a-KT"></a>妄率愚管。<a id="a-KU"></a>略言其迹。<a id="a-KV"></a>夫常住至寂毕竟无为。<a id="a-KW"></a>但机感所诱随方应俗。<a id="a-KX"></a>既曰现生焉得无灭。<a id="a-KY"></a>斯则群萌睹始终。<a id="a-KZ"></a>而法身无出没也。<a id="a-Ka"></a>是以假言背痛而方转甘露。<a id="a-Kb"></a>托卧右胁而还放光明。<a id="a-Kc"></a>此无病之迹也。<a id="a-Kd"></a>及千氎既缠而示双足于迦葉。<a id="a-Ke"></a>金棺将阖而起合掌于摩耶。<a id="a-Kf"></a>此不灭之征也。<a id="a-Kg"></a>无病而示病。<a id="a-Kh"></a>不灭而现灭。<a id="a-Ki"></a>故知。<a id="a-Kj"></a>灰身显权常住真实。<a id="a-Kk"></a>月喻妙音不其明乎。</p>
  <p data-pb></p>
  <h2 id="aKl">释迦八国分舍利记第二十八(出双卷泥洹经)</h2>
  <p id="aKm">时波波国末罗民众。<a id="a-Kn"></a>闻佛双树灭度。<a id="a-Ko"></a>皆自念言。<a id="a-Kp"></a>今我宜往求舍利分。<a id="a-Kq"></a>起塔供养。<a id="a-Kr"></a>时波波国诸末罗即下国中严四种兵。<a id="a-Ks"></a>象兵马兵。<a id="a-Kt"></a>车兵步兵。<a id="a-Ku"></a>到拘尸城遣使者言。<a id="a-Kv"></a>闻佛众祐止此灭度。<a id="a-Kw"></a>彼亦我师敬慕之心。<a id="a-Kx"></a>来请骨分。<a id="a-Ky"></a>当于本国起塔供养。<a id="a-Kz"></a>拘尸王答如是如是。<a id="a-L0"></a>诚如君言。<a id="a-L1"></a>但世尊垂降此土。<a id="a-L2"></a>于兹灭度。<a id="a-L3"></a>国内士民当自供养。<a id="a-L4"></a>远劳诸君分舍利。<a id="a-L5"></a>分恐不可得。<a id="a-L6"></a>时遮颇国诸跋离民众。<a id="a-L7"></a>及罗摩伽国拘利民众。<a id="a-L8"></a>毗留提国婆罗门众。<a id="a-L9"></a>迦维卫国释种民众。<a id="a-LA"></a>毗舍离国离车民众。<a id="a-LB"></a>及摩竭王阿阇世闻如来于拘尸城双树间。<a id="a-LC"></a>而取灭度皆自念言。<a id="a-LD"></a>今我宜往求舍利分。<a id="a-LE"></a>时诸国王阿阇世等。<a id="a-LF"></a>即下国中严四种兵进渡恒水。<a id="a-LG"></a>即敕婆罗门香姓。<a id="a-LH"></a>汝持我名入拘尸城。<a id="a-LI"></a>致问诸末罗等。<a id="a-LJ"></a>起居轻利游步强耶。<a id="a-LK"></a>吾于诸贤每相宗敬。<a id="a-LL"></a>邻国义和曾无诤讼。<a id="a-LM"></a>我闻如来于君国内。<a id="a-LN"></a>而取灭度。<a id="a-LO"></a>唯无上尊实我所天。<a id="a-LP"></a>故从远来求诸骨分。<a id="a-LQ"></a>欲还本土起塔供养。<a id="a-LR"></a>设与我者。<a id="a-LS"></a>举国重宝与君共之。<a id="a-LT"></a>时香姓婆罗门受王教已。<a id="a-LU"></a>即诣彼城语诸末罗。<a id="a-LV"></a>时诸末罗报香姓曰。<a id="a-LW"></a>诚如君言。<a id="a-LX"></a>但为世尊。<a id="a-LY"></a>垂降此土于兹灭度。<a id="a-LZ"></a>国内士民自当供养。<a id="a-La"></a>远劳诸君分舍利分。<a id="a-Lb"></a>不可得。<a id="a-Lc"></a>时诸国王即集群臣众。<a id="a-Ld"></a>共立议作颂告曰。</p>
  <p id="aLe">吾等和议　　远来拜首　　逊言求分</p>
  <p id="aLf">如不见与　　四兵在此　　不惜身命</p>
  <p id="aLg">义而弗获　　当以力取</p>
  <p id="aLh">时拘尸国即集群臣众。<a id="a-Li"></a>共立议以偈答曰。</p>
  <p id="aLj">远劳诸君　　屈辱拜首　　如来遗形</p>
  <p id="aLk">不敢相许　　彼欲举兵　　吾斯亦有</p>
  <p id="aLl">毕命相抵　　未之有畏</p>
  <p id="aLm">时香姓婆罗门。<a id="a-Ln"></a>晓众人曰。<a id="a-Lo"></a>诸贤。<a id="a-Lp"></a>长夜受佛教戒。<a id="a-Lq"></a>口诵法言。<a id="a-Lr"></a>一切众生常念欲安。<a id="a-Ls"></a>宁可诤佛舍利。<a id="a-Lt"></a>共相残害。<a id="a-Lu"></a>如来遗形欲以广益。<a id="a-Lv"></a>舍利现在但当分耳。<a id="a-Lw"></a>众咸称善。<a id="a-Lx"></a>寻复议言谁堪分者。<a id="a-Ly"></a>皆曰香姓婆罗门。<a id="a-Lz"></a>仁智平均可使分也。<a id="a-M0"></a>时诸国王即命香姓。<a id="a-M1"></a>汝为我等分佛舍利。<a id="a-M2"></a>均作八分。<a id="a-M3"></a>于时香姓即诣舍利所。<a id="a-M4"></a>头面礼毕。<a id="a-M5"></a>徐前取佛上牙。<a id="a-M6"></a>别置一面。<a id="a-M7"></a>寻遣使者赍佛上牙。<a id="a-M8"></a>诣阿阇世所。<a id="a-M9"></a>语使者言。<a id="a-MA"></a>汝以我声上白大王。<a id="a-MB"></a>起居轻利游步强耶。<a id="a-MC"></a>舍利未至倾迟无量耶。<a id="a-MD"></a>今付使者如来上牙。<a id="a-ME"></a>并可供养以慰企望。<a id="a-MF"></a>明星出时分舍利讫。<a id="a-MG"></a>当自奉送。<a id="a-MH"></a>尔时香姓。<a id="a-MI"></a>以一瓶受石许。<a id="a-MJ"></a>即分舍利均为八分已。<a id="a-MK"></a>告众人言。<a id="a-ML"></a>愿以此瓶众议见与。<a id="a-MM"></a>自欲于舍起塔供养。<a id="a-MN"></a>皆言智哉是为知时。<a id="a-MO"></a>即共听与。<a id="a-MP"></a>时有毕钵村人。<a id="a-MQ"></a>白众人言。<a id="a-MR"></a>乞地燋炭起塔供养。<a id="a-MS"></a>皆言与之。<a id="a-MT"></a>尔时拘尸国人。<a id="a-MU"></a>得舍利分即于其土。<a id="a-MV"></a>起塔供养。<a id="a-MW"></a>波波国。<a id="a-MX"></a>遮罗国。<a id="a-MY"></a>罗摩伽国。<a id="a-MZ"></a>毗留提国。<a id="a-Ma"></a>迦维卫国。<a id="a-Mb"></a>毗舍罗国。<a id="a-Mc"></a>摩竭国。<a id="a-Md"></a>阿阇世王等。<a id="a-Me"></a>得舍利分各归其国。<a id="a-Mf"></a>起塔供养。<a id="a-Mg"></a>香姓婆罗门持瓶归起塔。<a id="a-Mh"></a>毕钵村人。<a id="a-Mi"></a>持地燋炭归起塔。<a id="a-Mj"></a>当于尔时。<a id="a-Mk"></a>如来舍利起于八塔。<a id="a-Ml"></a>第九瓶塔。<a id="a-Mm"></a>第十炭塔。<a id="a-Mn"></a>第十一生时发塔。<a id="a-Mo"></a>何等时佛生。<a id="a-Mp"></a>沸星出时生。<a id="a-Mq"></a>沸星出出家。<a id="a-Mr"></a>沸星出成道。<a id="a-Ms"></a>沸星出灭度。<a id="a-Mt"></a>八日佛出家。<a id="a-Mu"></a>八日成菩提。<a id="a-Mv"></a>八日取灭度。<a id="a-Mw"></a>二月如来生。<a id="a-Mx"></a>二月佛出家。<a id="a-My"></a>二月成菩提。<a id="a-Mz"></a>二月取涅槃。</p>
  <p id="aN0">双卷大般泥洹经云。<a id="a-N1"></a>时波旬国。<a id="a-N2"></a>诸花氏可乐国。<a id="a-N3"></a>诸拘邻有行国。<a id="a-N4"></a>诸满离神州国。<a id="a-N5"></a>诸梵志维耶国。<a id="a-N6"></a>诸离昌闻佛止双树般泥曰。<a id="a-N7"></a>各严四兵。<a id="a-N8"></a>到拘夷止城外。<a id="a-N9"></a>赤泽国诸释氏。<a id="a-NA"></a>亦严四兵来到。<a id="a-NB"></a>报言释尊圣雄。<a id="a-NC"></a>出自我亲。<a id="a-ND"></a>实我诸父敬慕之心。<a id="a-NE"></a>来请骨分。<a id="a-NF"></a>摩竭王阿阇世。<a id="a-NG"></a>又严四兵度河津来。<a id="a-NH"></a>使梵志屯蹶入问消息。<a id="a-NI"></a>今佛众祐止此灭度。<a id="a-NJ"></a>实我所天敬慕之心。<a id="a-NK"></a>来请骨分。<a id="a-NL"></a>王答佛自来此。<a id="a-NM"></a>我当供养。<a id="a-NN"></a>谢汝大王舍利分不可得。<a id="a-NO"></a>于是屯蹶聚众人作颂告曰。</p>
  <p id="aNP">今各远离　　四兵在此　　义言不用</p>
  <p id="aNQ">必命相抵</p>
  <p id="aNR">拘夷国人亦答颂曰。</p>
  <p id="aNS">如欲举众　　吾斯亦有　　俱命相抵</p>
  <p id="aNT">则未为恐</p>
  <p id="aNU">梵志屯蹶晓众人言。<a id="a-NV"></a>诸君皆宿夜承佛严教。<a id="a-NW"></a>佛大慈故烧形遗骨。<a id="a-NX"></a>欲广祐天下。<a id="a-NY"></a>何宜当为毁本慧意。<a id="a-NZ"></a>舍利现在但当分耳。<a id="a-Na"></a>众咸称善。<a id="a-Nb"></a>皆诣舍利稽首毕。<a id="a-Nc"></a>乃使屯蹶分之。<a id="a-Nd"></a>于是屯蹶持一罂。<a id="a-Ne"></a>受一石许蜜涂其里。<a id="a-Nf"></a>分为八分已白众言。<a id="a-Ng"></a>吾既敬佛。<a id="a-Nh"></a>愿得着罂舍利。<a id="a-Ni"></a>归起塔庙。<a id="a-Nj"></a>皆言智哉。<a id="a-Nk"></a>即共听与。<a id="a-Nl"></a>梵志温达乞地燋炭。<a id="a-Nm"></a>归起塔寺。<a id="a-Nn"></a>皆言与之。<a id="a-No"></a>后有衡国异道士。<a id="a-Np"></a>求得地灰。<a id="a-Nq"></a>于是八国得佛八分舍利。<a id="a-Nr"></a>各还起塔有八塔。<a id="a-Ns"></a>第九罂塔。<a id="a-Nt"></a>第十炭塔。<a id="a-Nu"></a>第十一灰塔。<a id="a-Nv"></a>既分舍利。<a id="a-Nw"></a>又为远方诸四辈弟子。<a id="a-Nx"></a>未悉闻故留九十日。<a id="a-Ny"></a>乃去城四十里。<a id="a-Nz"></a>于卫致乡四衢道中。<a id="a-O0"></a>作塔寺拘夷豪姓。<a id="a-O1"></a>共作[番*瓦]瓳石墼。<a id="a-O2"></a>纵广三尺集用作塔。<a id="a-O3"></a>及高纵广皆丈五尺。<a id="a-O4"></a>藏黄金罂。<a id="a-O5"></a>舍利于其中置。<a id="a-O6"></a>立长表法轮。<a id="a-O7"></a>柈盖悬缯。<a id="a-O8"></a>燃灯花香伎乐。<a id="a-O9"></a>礼事供养。</p>
  <p id="aOA">祐以为双树八枝义各有明。<a id="a-OB"></a>舍利八分缘亦有会。<a id="a-OC"></a>故蜕化之体或全或散。<a id="a-OD"></a>用能留瑞群刹。<a id="a-OE"></a>降福人天。<a id="a-OF"></a>夫不生而假胎。<a id="a-OG"></a>无形而委骨。<a id="a-OH"></a>其示迹垂教。<a id="a-OI"></a>即不思议之事也。</p>
  <p data-pb></p>
  <h2 id="aOJ">释迦天上龙宫舍利宝塔记第二十九(出菩萨处胎经)</h2>
  <p id="aOK">一大臣名优波吉。<a id="a-OL"></a>谏言诸王莫诤。<a id="a-OM"></a>佛舍利应当分之普共供养。<a id="a-ON"></a>何为兴兵共相征罚。<a id="a-OO"></a>尔时释提桓因。<a id="a-OP"></a>即现为人语诸王言。<a id="a-OQ"></a>我等诸天亦当有分。<a id="a-OR"></a>若共诤力则有胜负。<a id="a-OS"></a>幸可见与勿足为难。<a id="a-OT"></a>尔时阿耨达龙王。<a id="a-OU"></a>文邻龙王。<a id="a-OV"></a>伊那钵龙王。<a id="a-OW"></a>语八王言。<a id="a-OX"></a>我等亦应有舍利分。<a id="a-OY"></a>若不见与力足相伏。<a id="a-OZ"></a>时优波吉言。<a id="a-Oa"></a>诸君且止。<a id="a-Ob"></a>舍利宜共分之。<a id="a-Oc"></a>即分为三分。<a id="a-Od"></a>一分与诸天。<a id="a-Oe"></a>一分与龙王。<a id="a-Of"></a>一分与八王。<a id="a-Og"></a>分瓮受硕余。<a id="a-Oh"></a>此臣密以蜜涂瓮里。<a id="a-Oi"></a>以瓮量分舍利。<a id="a-Oj"></a>诸天得舍利。<a id="a-Ok"></a>还于天上即起七宝塔。<a id="a-Ol"></a>龙得舍利还于龙宫。<a id="a-Om"></a>亦起七宝塔。<a id="a-On"></a>八王得舍利各还本国。<a id="a-Oo"></a>亦起七宝塔。<a id="a-Op"></a>臣优波吉着瓮。<a id="a-Oq"></a>舍利并瓮亦起七宝塔。<a id="a-Or"></a>灰及土四十九斛。<a id="a-Os"></a>起四十九宝塔。<a id="a-Ot"></a>当阇维处亦起宝塔。<a id="a-Ou"></a>高三十九仞。</p>
  <h2 id="aOv">释迦龙宫佛[咨*毛]塔记第三十(出阿育王经)</h2>
  <p id="aOw">八国王竞诤取舍利。<a id="a-Ox"></a>各各起兵天帝释见之。<a id="a-Oy"></a>即遣天边自下晓喻诸王言。<a id="a-Oz"></a>佛在时诸王皆如兄弟。<a id="a-P0"></a>佛适泥洹云何相罚。<a id="a-P1"></a>横杀万民当共分之。<a id="a-P2"></a>各还起塔普皆得福。<a id="a-P3"></a>诸王皆言快哉。<a id="a-P4"></a>籍卿作评为我分之。<a id="a-P5"></a>得无诤也。<a id="a-P6"></a>边自以金罂分之。<a id="a-P7"></a>阿阇世王共数各得八万四千舍利。<a id="a-P8"></a>余有佛口一[咨*毛]无敢取者。<a id="a-P9"></a>以阿阇世王初来求舍利时。<a id="a-PA"></a>车中投身着地。<a id="a-PB"></a>气欲不报。<a id="a-PC"></a>故共持与阿阇世王。<a id="a-PD"></a>阿阇世王得舍利及[咨*毛]。<a id="a-PE"></a>还大欢喜作倡伎乐。<a id="a-PF"></a>鼓角动天。<a id="a-PG"></a>难头禾龙王闻佛般泥洹。<a id="a-PH"></a>亦从诸龙化作人身。<a id="a-PI"></a>到泥洹所。<a id="a-PJ"></a>道逢阿阇世王。<a id="a-PK"></a>还语言佛留舍利。<a id="a-PL"></a>非但唯使人间供养。<a id="a-PM"></a>可持一分见与不。<a id="a-PN"></a>阿阇世言不可得也。<a id="a-PO"></a>龙王言。<a id="a-PP"></a>我是难头禾龙。<a id="a-PQ"></a>举卿国土。<a id="a-PR"></a>着八万里外磨碎成屑。<a id="a-PS"></a>阿阇世王怖懅故。<a id="a-PT"></a>即举佛[咨*毛]与之。<a id="a-PU"></a>更复欲取舍利。<a id="a-PV"></a>龙王便言我得此[咨*毛]足供养也。<a id="a-PW"></a>旋别各去。<a id="a-PX"></a>龙王即还须弥山下。<a id="a-PY"></a>起水高八万四千里。<a id="a-PZ"></a>起水精琉璃塔。<a id="a-Pa"></a>阿阇世王命终后。<a id="a-Pb"></a>阿育王得其国土。<a id="a-Pc"></a>时有大臣白阿育王言。<a id="a-Pd"></a>难头禾龙先轻阿阇世。<a id="a-Pe"></a>夺佛[咨*毛]去。<a id="a-Pf"></a>阿育闻大嗔。<a id="a-Pg"></a>即敕诸鬼神王。<a id="a-Ph"></a>作铁网铁藉。<a id="a-Pi"></a>纵置须弥山下水中。<a id="a-Pj"></a>欲缚取龙王。<a id="a-Pk"></a>龙王大怖共设计言。<a id="a-Pl"></a>阿育事佛当伺其卧取其宫殿。<a id="a-Pm"></a>移着须弥山下。<a id="a-Pn"></a>水精塔中。<a id="a-Po"></a>自出与相见具说本末道意。<a id="a-Pp"></a>状其嗔必息。<a id="a-Pq"></a>即便遣龙捧取阿育王宫殿。<a id="a-Pr"></a>阿育王卧觉。<a id="a-Ps"></a>不知是何处。<a id="a-Pt"></a>见水精塔高八万四千里。<a id="a-Pu"></a>喜怖交心。<a id="a-Pv"></a>难头禾龙自出谢言。<a id="a-Pw"></a>阿阇世王自与我佛[咨*毛]我不夺也。<a id="a-Px"></a>释迦文佛在世。<a id="a-Py"></a>与我要言。<a id="a-Pz"></a>般泥洹后劫尽时。<a id="a-Q0"></a>所有经戒及袈裟应器。<a id="a-Q1"></a>我皆当取藏着是塔中。<a id="a-Q2"></a>弥勒来下当复出着。<a id="a-Q3"></a>阿育王闻此言大谢。<a id="a-Q4"></a>实不知此难头禾龙王。<a id="a-Q5"></a>便使诸龙。<a id="a-Q6"></a>还复阿育王宫殿置于本处。</p>
  <p id="aQ7">祐以为。<a id="a-Q8"></a>能供三宝本在天人。<a id="a-Q9"></a>故忉利阎浮塔庙森列。<a id="a-QA"></a>至于难头龙王。<a id="a-QB"></a>及大士应化。<a id="a-QC"></a>所以法灭之时收藏尊经。<a id="a-QD"></a>其能建刹不亦宜乎。</p>
 </body>
</html>