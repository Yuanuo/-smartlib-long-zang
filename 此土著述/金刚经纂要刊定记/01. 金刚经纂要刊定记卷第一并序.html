<!doctype html>
<html id="z3IBWzT1by" data-ver="1913">
 <head>
  <meta charset="utf-8">
  <meta author="子璿">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">金刚经纂要刊定记卷第一并序</h1>
  <p id="a2">释氏教。<a id="a-3"></a>金刚经世所由来尚矣。<a id="a-4"></a>自秦至今凡几百载。<a id="a-5"></a>讽诵无卑高。<a id="a-6"></a>感应盈简牍。<a id="a-7"></a>利及幽坏而达乎神明。<a id="a-8"></a>盖趣大之坦涂。<a id="a-9"></a>破小之宏略也。<a id="a-A"></a>故补处颂以为本。<a id="a-B"></a>二论释而有贯。<a id="a-C"></a>诸疏互解或依或违。<a id="a-D"></a>圭山大师。<a id="a-E"></a>撮掇精英黜逐浮伪。<a id="a-F"></a>命曰纂要。<a id="a-G"></a>盖取中庸。<a id="a-H"></a>复申记略。<a id="a-I"></a>用备传习。<a id="a-J"></a>石壁师。<a id="a-K"></a>仍贯义意别为广录。<a id="a-L"></a>美则美矣辞或繁长。<a id="a-M"></a>后学多不便用。<a id="a-N"></a>今更刊定翦削烦乱。<a id="a-O"></a>俾流而无滞学而思讲。<a id="a-P"></a>庶吾道无坠地之患也已大宋天圣纪号之明年。<a id="a-Q"></a>季冬月甲子日。<a id="a-R"></a>序云。</p>
  <p id="aS">疏文分三。<a id="a-T"></a>初标题目二。<a id="a-U"></a>初经疏名题。<a id="a-V"></a>金刚般若经疏论纂要者。<a id="a-W"></a>此题九字从宽至狭能所六重。<a id="a-X"></a>一能所释。<a id="a-Y"></a>谓金刚等五字是所。<a id="a-Z"></a>疏论下四字属能二能所诠。<a id="a-a"></a>谓经字属能。<a id="a-b"></a>金刚等四字是所。<a id="a-c"></a>三能所简有二。<a id="a-d"></a>一简通。<a id="a-e"></a>谓经通一代时教。<a id="a-f"></a>般若唯局当部。<a id="a-g"></a>二简别。<a id="a-h"></a>般若犹通八部。<a id="a-i"></a>金刚但属一经。<a id="a-j"></a>五能所喻。<a id="a-k"></a>金刚是能。<a id="a-l"></a>般若属所。<a id="a-m"></a>六能所纂。<a id="a-n"></a>纂字属能。<a id="a-o"></a>谓疏主也要字是所。<a id="a-p"></a>谓正义也。<a id="a-q"></a>若着并序二字。<a id="a-r"></a>复加一重。<a id="a-s"></a>二字是能。<a id="a-t"></a>上皆所摄。<a id="a-u"></a>然此七重不出教行人理。<a id="a-v"></a>谓经及疏论并序五字是教。<a id="a-w"></a>谓能诠能释能序也。<a id="a-x"></a>般若通行谓观照也。<a id="a-y"></a>纂字属人。<a id="a-z"></a>疏主也。<a id="a-10"></a>金刚要字属理。<a id="a-11"></a>金刚喻实相。<a id="a-12"></a>即真理。<a id="a-13"></a>要字是正义。<a id="a-14"></a>即道理。<a id="a-15"></a>既知一题能所去着。<a id="a-16"></a>须知题内义理浅深。<a id="a-17"></a>金刚有三义。<a id="a-18"></a>谓坚利明也。<a id="a-19"></a>般若亦三义。<a id="a-1A"></a>谓实相观照文字也。<a id="a-1B"></a>经有三义。<a id="a-1C"></a>谓常贯摄也。<a id="a-1D"></a>疏亦三义。<a id="a-1E"></a>谓疏决布也。<a id="a-1F"></a>论者议也。<a id="a-1G"></a>亦三义。<a id="a-1H"></a>谓议理议智议行也。<a id="a-1I"></a>纂要亦三义。<a id="a-1J"></a>谓要义要行要文也。<a id="a-1K"></a>且金刚三义者。<a id="a-1L"></a>以万物。<a id="a-1M"></a>不能坏能坏于万物。<a id="a-1N"></a>复能有照用。<a id="a-1O"></a>可喻三种般若矣。<a id="a-1P"></a>坚喻实相。<a id="a-1Q"></a>以其虽经多劫流迸六道。<a id="a-1R"></a>未尝生灭未尝亏缺。<a id="a-1S"></a>故云坚也。<a id="a-1T"></a>故心经云。<a id="a-1U"></a>是诸法空相不生不灭不垢不净不增不减等。<a id="a-1V"></a>利喻观照般若。<a id="a-1W"></a>谓此显时照诸法空。<a id="a-1X"></a>故言利也。<a id="a-1Y"></a>故心经云。<a id="a-1Z"></a>观自在菩萨。<a id="a-1a"></a>行深般若波罗蜜多时。<a id="a-1b"></a>照见五蕴皆空。<a id="a-1c"></a>度一切苦厄。<a id="a-1d"></a>乃至云无智亦无得等。<a id="a-1e"></a>明喻文字般若。<a id="a-1f"></a>以文字能诠显彰。<a id="a-1g"></a>明实相观照令显现故。<a id="a-1h"></a>由斯三义似彼金刚。<a id="a-1i"></a>故举金刚以喻般若。<a id="a-1j"></a>然此般若诸佛众生悉皆有之。<a id="a-1k"></a>由彼在缠故不能利用。<a id="a-1l"></a>苟能闻教解悟内外熏力。<a id="a-1m"></a>则能断烦恼出生死。<a id="a-1n"></a>理智相冥能起大用与佛无异。<a id="a-1o"></a>其犹金在矿中不能随用。<a id="a-1p"></a>苟能出矿必能成器断物。<a id="a-1q"></a>故知此慧无不有之。<a id="a-1r"></a>故知此慧能建大义。<a id="a-1s"></a>今云般若盖大慧之梵音也。<a id="a-1t"></a>金刚即般若之正喻。<a id="a-1u"></a>法喻双彰故曰金刚般若也。<a id="a-1v"></a>若准经题。<a id="a-1w"></a>具足合云波罗蜜。<a id="a-1x"></a>即叹慧之功也。<a id="a-1y"></a>唐言彼岸到。<a id="a-1z"></a>此犹西域之风。<a id="a-20"></a>若顺此方合云到彼岸。<a id="a-21"></a>彼岸者即是涅槃。<a id="a-22"></a>为对生死之此故。<a id="a-23"></a>号涅槃为彼。<a id="a-24"></a>意明般若是到彼岸慧。<a id="a-25"></a>斯则慧之别相也。<a id="a-26"></a>然到彼岸慧略有二意。<a id="a-27"></a>所谓顿渐也。<a id="a-28"></a>顿者。<a id="a-29"></a>此慧显时。<a id="a-2A"></a>一刹那间照诸法空。<a id="a-2B"></a>即是到彼岸故。<a id="a-2C"></a>名到彼岸慧。<a id="a-2D"></a>以不历多时乃名为顿。<a id="a-2E"></a>渐者虽则顿照法空。<a id="a-2F"></a>且习以性成任运计执。<a id="a-2G"></a>所以策彼顿悟之慧。<a id="a-2H"></a>觉察妄情。<a id="a-2I"></a>损之又损之以至于无为。<a id="a-2J"></a>此则究竟到于彼岸亦名到彼岸慧。<a id="a-2K"></a>以历多时故名为渐。<a id="a-2L"></a>渐之与顿迟速虽殊。<a id="a-2M"></a>一种得名到彼岸慧。<a id="a-2N"></a>所以具足合云金刚般若波罗蜜。<a id="a-2O"></a>今略不言也。<a id="a-2P"></a>次明经字具三义者。<a id="a-2Q"></a>然准诸家解释共有多义。<a id="a-2R"></a>谓涌泉出生绳墨结鬘之类。<a id="a-2S"></a>若佛地论中唯说二义。<a id="a-2T"></a>谓贯也摄也贯穿所应说义。<a id="a-2U"></a>摄持所化众生。<a id="a-2V"></a>且如来入灭二千余年遗风若存。<a id="a-2W"></a>得闻正法者。<a id="a-2X"></a>斯皆经之贯穿之义也。<a id="a-2Y"></a>众生流浪莫知所从。<a id="a-2Z"></a>得佛教门咸归正趣者。<a id="a-2a"></a>斯皆经之摄持之义也。<a id="a-2b"></a>具此二义故名为经。<a id="a-2c"></a>今以此二复加常义。<a id="a-2d"></a>以对三种般若。<a id="a-2e"></a>谓实相常观照贯文字摄也。<a id="a-2f"></a>然此一经罗什所译。<a id="a-2g"></a>句偈清润令人乐闻。<a id="a-2h"></a>至今长幼高卑盈于寰宇。<a id="a-2i"></a>靡不受持此经也。<a id="a-2j"></a>疏论纂要者。<a id="a-2k"></a>即此一卷疏文也。<a id="a-2l"></a>疏即青龙大云资圣尘外等疏。<a id="a-2m"></a>疏谓疏通理趣决择义相布致文言也。<a id="a-2n"></a>论即天亲无著智度。<a id="a-2o"></a>金刚仙功德施等论。<a id="a-2p"></a>一一论中任运议于理智行也。<a id="a-2q"></a>问既有疏论释经。<a id="a-2r"></a>何必更制斯疏。<a id="a-2s"></a>答以纂要故。<a id="a-2t"></a>即是纂他疏论之要义。<a id="a-2u"></a>而成此疏也。<a id="a-2v"></a>然纂要之设总有两意。<a id="a-2w"></a>一则上符圣旨。<a id="a-2x"></a>二则下协人心。<a id="a-2y"></a>意显诸说有不符圣旨不协人心者。<a id="a-2z"></a>且初意者。<a id="a-30"></a>只如此经是空无相宗。<a id="a-31"></a>有以法相行位广列而释。<a id="a-32"></a>此则不符圣旨。<a id="a-33"></a>失于宗故。<a id="a-34"></a>故序云。<a id="a-35"></a>或配入名相着事乖宗。<a id="a-36"></a>有人闻是空宗便作一味无相道理解释。<a id="a-37"></a>此亦不符圣旨。<a id="a-38"></a>以宗虽无相义乃千端。<a id="a-39"></a>既以一味解释。<a id="a-3A"></a>此则迷于末也。<a id="a-3B"></a>故序云。<a id="a-3C"></a>或但云一真望源迷泒。<a id="a-3D"></a>前则乖宗不迷泒。<a id="a-3E"></a>此则迷泒不乖宗。<a id="a-3F"></a>互有得失俱未圆畅。<a id="a-3G"></a>复有纵于僻见以之注释。<a id="a-3H"></a>宗泒俱失不足评量。<a id="a-3I"></a>故序云。<a id="a-3J"></a>其余胸谈臆注不足论矣。<a id="a-3K"></a>然其诸说虽各有舛的。<a id="a-3L"></a>以未兼畅故。<a id="a-3M"></a>皆判云不符圣旨也。<a id="a-3N"></a>今制此疏不添法相免乖于宗。<a id="a-3O"></a>随文释之不迷于泒。<a id="a-3P"></a>离前二过宛乎得中。<a id="a-3Q"></a>此则超然独符圣旨。<a id="a-3R"></a>然今疏内皆用圣言。<a id="a-3S"></a>故序云。<a id="a-3T"></a>故今所述不攻异端。<a id="a-3U"></a>疏是论文乳非城内。<a id="a-3V"></a>况二菩萨师补处尊。<a id="a-3W"></a>补处如来师释迦佛。<a id="a-3X"></a>展转推本佛佛相承。<a id="a-3Y"></a>降及无著天亲更无异说。<a id="a-3Z"></a>故知此疏便是佛言。<a id="a-3a"></a>谤此疏者即同谤佛也。<a id="a-3b"></a>故序云。<a id="a-3c"></a>且天亲无著师补处尊。<a id="a-3d"></a>后学何疑。<a id="a-3e"></a>或添或弃。<a id="a-3f"></a>次下协人心者。<a id="a-3g"></a>且诸家章疏在理未当于文且繁。<a id="a-3h"></a>致令学人少敢措意。<a id="a-3i"></a>故转念者广通会者稀。<a id="a-3j"></a>故序云。<a id="a-3k"></a>致使口讽牛毛心通麟角。<a id="a-3l"></a>然今此疏撮其枢要直下销经。<a id="a-3m"></a>经疏相兼盈五十纸。<a id="a-3n"></a>不问缁侣尘俗可以留心。<a id="a-3o"></a>不唯上中下根可以学习。<a id="a-3p"></a>有斯两意所以述之。<a id="a-3q"></a>此则前智后悲。<a id="a-3r"></a>自他兼利也。<a id="a-3s"></a>故云金刚般若经疏论纂要。<a id="a-3t"></a>并序者。<a id="a-3u"></a>并谓共兼及也。<a id="a-3v"></a>序者叙也。<a id="a-3w"></a>叙述经疏之意故。<a id="a-3x"></a>又序者绪也。<a id="a-3y"></a>谓头绪也。<a id="a-3z"></a>意明此半纸之言是述疏入作之头绪也。<a id="a-40"></a>二作者嘉号。<a id="a-41"></a>京者都也大也。<a id="a-42"></a>即士庶贵贱都会之大处也。<a id="a-43"></a>然是西京非谓东北。<a id="a-44"></a>以有大兴福寺。<a id="a-45"></a>闇拣故不言西也。<a id="a-46"></a>沙门梵语此云勤息。<a id="a-47"></a>即释众之通号。<a id="a-48"></a>谓勤修诸行息烦恼故。<a id="a-49"></a>述者明非制作。<a id="a-4A"></a>符上纂要之言。<a id="a-4B"></a>但是叙述先圣之旨。<a id="a-4C"></a>非别制作故也。<a id="a-4D"></a>例如夫子云。<a id="a-4E"></a>述而不作信而好古。<a id="a-4F"></a>窃比于我老彭。<a id="a-4G"></a>二序宗旨二。<a id="a-4H"></a>一序赞经旨二。<a id="a-4I"></a>一通明起教之缘二。<a id="a-4J"></a>一明迷真起妄二。<a id="a-4K"></a>一真空。<a id="a-4L"></a>言镜心等者。<a id="a-4M"></a>以要言之。<a id="a-4N"></a>上句即真。<a id="a-4O"></a>性离缘。<a id="a-4P"></a>下句即缘无自性。<a id="a-4Q"></a>大约如此。<a id="a-4R"></a>若其委明应先略配后当广释略配者。<a id="a-4S"></a>此两句中镜像是喻。<a id="a-4T"></a>心色是法。<a id="a-4U"></a>本净元空通于法喻。<a id="a-4V"></a>以镜喻于心。<a id="a-4W"></a>以像喻于色。<a id="a-4X"></a>像是镜之所现。<a id="a-4Y"></a>如色是心之所现。<a id="a-4Z"></a>镜虽现像其像元空。<a id="a-4a"></a>即显镜本净也。<a id="a-4b"></a>心虽现色其色元空。<a id="a-4c"></a>即显心本净也。<a id="a-4d"></a>言本净者即是性净。<a id="a-4e"></a>通因果凡圣故。<a id="a-4f"></a>故华严云。<a id="a-4g"></a>非识所能识。<a id="a-4h"></a>亦非心境界。<a id="a-4i"></a>其性本清净。<a id="a-4j"></a>开示诸群生。<a id="a-4k"></a>此略指配也。<a id="a-4l"></a>若广释者。<a id="a-4m"></a>镜即人间所用之镜。<a id="a-4n"></a>然有尘薶不堪用者。<a id="a-4o"></a>有虽净而在匣者。<a id="a-4p"></a>有净无尘垢挂之高台万像斯鉴者。<a id="a-4q"></a>今取后者为喻。<a id="a-4r"></a>心者性相二宗所说各异。<a id="a-4s"></a>相宗说者。<a id="a-4t"></a>或以集起为心。<a id="a-4u"></a>唯第八识集诸种子起现行故。<a id="a-4v"></a>或以缘虑为心。<a id="a-4w"></a>通于八识俱能缘虑自分境故。<a id="a-4x"></a>然此所说但是有为生灭。<a id="a-4y"></a>非今所喻。<a id="a-4z"></a>性宗说者。<a id="a-50"></a>即如来藏。<a id="a-51"></a>本源自性清净心也。<a id="a-52"></a>然今所明正是此心。<a id="a-53"></a>以是迷悟根本凡圣通依世出世间皆不离此。<a id="a-54"></a>所以起信论中立为大乘法体。<a id="a-55"></a>故论云。<a id="a-56"></a>摩诃衍者。<a id="a-57"></a>一法二义。<a id="a-58"></a>所言法者谓众生心。<a id="a-59"></a>是心则摄一切世间出世间法。<a id="a-5A"></a>依于此心显示摩诃衍义。<a id="a-5B"></a>又云依一心法有二种门。<a id="a-5C"></a>一者心真如门。<a id="a-5D"></a>二者心生灭门。<a id="a-5E"></a>是二种门皆各总摄一切法。<a id="a-5F"></a>此义云何。<a id="a-5G"></a>以是二门不相离故。<a id="a-5H"></a>以真如门是通相故摄一切。<a id="a-5I"></a>生灭门虽是别相。<a id="a-5J"></a>以是即真如之生灭。<a id="a-5K"></a>亦摄一切。<a id="a-5L"></a>以此二门同依一心为源。<a id="a-5M"></a>则知万法不出此心。<a id="a-5N"></a>又如华严是圆极一乘。<a id="a-5O"></a>亦以此心。<a id="a-5P"></a>为一真法界之体。<a id="a-5Q"></a>故彼疏说。<a id="a-5R"></a>统四法界为一真法界。<a id="a-5S"></a>谓寂寥虚旷冲深包博。<a id="a-5T"></a>总该万有即是一心。<a id="a-5U"></a>体绝有无相非生灭。<a id="a-5V"></a>乃至云。<a id="a-5W"></a>诸佛证此妙觉圆明。<a id="a-5X"></a>现成菩提为物开示等。<a id="a-5Y"></a>然此一心有性有相。<a id="a-5Z"></a>相则凡圣迷悟因果染净等异。<a id="a-5a"></a>性则灵灵不昧了了常知。<a id="a-5b"></a>然此性相不即不离。<a id="a-5c"></a>以相不离性故。<a id="a-5d"></a>只向同处异。<a id="a-5e"></a>性不离相故。<a id="a-5f"></a>只于异处同。<a id="a-5g"></a>性不即相故。<a id="a-5h"></a>未始有差别。<a id="a-5i"></a>相不即性故。<a id="a-5j"></a>未尝不殊异。<a id="a-5k"></a>盖缘性相一味。<a id="a-5l"></a>所以同异两存。<a id="a-5m"></a>其犹一水波湿。<a id="a-5n"></a>性相同异可知。<a id="a-5o"></a>然此灵心本非一切。<a id="a-5p"></a>能为一切心之名字亦由此立。<a id="a-5q"></a>今云净者但约毕竟空义。<a id="a-5r"></a>非是拣染名净。<a id="a-5s"></a>以但唯一心。<a id="a-5t"></a>贯通染净故。<a id="a-5u"></a>荷泽云。<a id="a-5v"></a>知之一字众妙之门。<a id="a-5w"></a>一切诸法依此建立。<a id="a-5x"></a>既为得失之秘府。<a id="a-5y"></a>乃是升降之玄枢。<a id="a-5z"></a>称众沙门实为至矣。<a id="a-60"></a>今所辨者即是此心。<a id="a-61"></a>然前所说相宗二种。<a id="a-62"></a>乃是此心之内生灭一门。<a id="a-63"></a>对辨浅深故须料拣。<a id="a-64"></a>和会通摄则实无所遗。<a id="a-65"></a>本净者喻则可知。<a id="a-66"></a>法中有二意。<a id="a-67"></a>一则此心从本已来。<a id="a-68"></a>性毕竟空故。<a id="a-69"></a>二则现为烦恼所缠而无染故。<a id="a-6A"></a>此当起信论中真如门也。<a id="a-6B"></a>故大集经云。<a id="a-6C"></a>善男子。<a id="a-6D"></a>一切众生心性本净。<a id="a-6E"></a>心本净故。<a id="a-6F"></a>烦恼诸结不能染着。<a id="a-6G"></a>犹如虚空不可玷污。<a id="a-6H"></a>心性空性等无有二等。<a id="a-6I"></a>像即镜中所现万像。<a id="a-6J"></a>色即本净之心所现诸法。<a id="a-6K"></a>然所现法不出色心。<a id="a-6L"></a>今唯言色而不言心者。<a id="a-6M"></a>一为文句窄故。<a id="a-6N"></a>二为影在下故。<a id="a-6O"></a>三为以初摄后故。<a id="a-6P"></a>前二可知。<a id="a-6Q"></a>后意者一切诸法不出五蕴。<a id="a-6R"></a>色之一字贯五之初。<a id="a-6S"></a>今言色者举初摄后也。<a id="a-6T"></a>故大般若中。<a id="a-6U"></a>每例诸法皆以色字为初。<a id="a-6V"></a>如云善现般若波罗蜜多清净故色清净。<a id="a-6W"></a>色清净故一切智智清净等。<a id="a-6X"></a>由是文虽标色而意兼于心。<a id="a-6Y"></a>色心既彰万法备矣。<a id="a-6Z"></a>元空者喻则可知。<a id="a-6a"></a>法中有二意。<a id="a-6b"></a>一即本来是空。<a id="a-6c"></a>论云。<a id="a-6d"></a>一切诸法唯依妄念而有差别。<a id="a-6e"></a>若离心念则无一切境界之相。<a id="a-6f"></a>二即现见空。<a id="a-6g"></a>故色等诸法本来自空。<a id="a-6h"></a>迷人不知妄执为有。<a id="a-6i"></a>虽然执有未始不空。<a id="a-6j"></a>故中论云。<a id="a-6k"></a>诸法若不空即无道无果。<a id="a-6l"></a>又云。<a id="a-6m"></a>以有空义故一切法得成。<a id="a-6n"></a>然此一句亦是释疑。<a id="a-6o"></a>恐人闻说心性本净。<a id="a-6p"></a>复见论云是心则摄世间法等。<a id="a-6q"></a>便谓本具染等不合言净故。<a id="a-6r"></a>下句释云像色元空也。<a id="a-6s"></a>意云色等若实则污净心。<a id="a-6t"></a>色等既空凭何污心。<a id="a-6u"></a>如镜现秽像。<a id="a-6v"></a>秽像元空似有实无。<a id="a-6w"></a>云何染污。<a id="a-6x"></a>故云镜心本净像色元空也。<a id="a-6y"></a>无上依经云。<a id="a-6z"></a>清净有二义。<a id="a-70"></a>一者自性清净。<a id="a-71"></a>是其通相。<a id="a-72"></a>二者离垢清净。<a id="a-73"></a>是其别相。<a id="a-74"></a>宝性论中亦有二义。<a id="a-75"></a>一自性清净。<a id="a-76"></a>谓性净解脱。<a id="a-77"></a>二离垢清净。<a id="a-78"></a>谓障尽解脱。<a id="a-79"></a>魏译唯识论云。<a id="a-7A"></a>心有二种。<a id="a-7B"></a>一者相应心。<a id="a-7C"></a>所谓一切烦恼受想行等。<a id="a-7D"></a>二者不相应心。<a id="a-7E"></a>所谓第一义谛常住不变。<a id="a-7F"></a>自性清净心也。<a id="a-7G"></a>今所明者。<a id="a-7H"></a>即自性清净。<a id="a-7I"></a>及第一义谛心。<a id="a-7J"></a>故云本净。<a id="a-7K"></a>复次两句更互释成。<a id="a-7L"></a>以上句释下句。<a id="a-7M"></a>成色空义。<a id="a-7N"></a>以下句释上句。<a id="a-7O"></a>成心净义。<a id="a-7P"></a>色若不空心则不净。<a id="a-7Q"></a>心若不净色即不空。<a id="a-7R"></a>由心净故色空。<a id="a-7S"></a>由色空故心净。<a id="a-7T"></a>以色心二法不相离故。<a id="a-7U"></a>当知由心净故方能现色。<a id="a-7V"></a>如镜净故方能现像。<a id="a-7W"></a>染则不能。<a id="a-7X"></a>又由色空故不能染心。<a id="a-7Y"></a>如像空故不能污镜实则污也。<a id="a-7Z"></a>上句下句法喻对明反覆相成。<a id="a-7a"></a>故云互释。<a id="a-7b"></a>疏梦识下二明妄有。<a id="a-7c"></a>即正当起信论中心生灭门。<a id="a-7d"></a>然此亦具法喻。<a id="a-7e"></a>以梦喻识。<a id="a-7f"></a>以梦中所现之物喻境。<a id="a-7g"></a>如人睡后作梦于无物处见物。<a id="a-7h"></a>喻心迷成识于无境处见境。<a id="a-7i"></a>然虽物依梦现。<a id="a-7j"></a>而梦物皆虚。<a id="a-7k"></a>虽境从识生。<a id="a-7l"></a>而识境俱妄也。<a id="a-7m"></a>梦者如常。<a id="a-7n"></a>人被睡盖所覆。<a id="a-7o"></a>心识昧略恍忽成梦。<a id="a-7p"></a>准切韵中。<a id="a-7q"></a>梦者心乱之貌。<a id="a-7r"></a>亦云寐见曰梦。<a id="a-7s"></a>意明心识昏乱见于异事。<a id="a-7t"></a>名之为梦。<a id="a-7u"></a>识者本净。<a id="a-7v"></a>一心忽然不觉。<a id="a-7w"></a>不觉是妄心性乃真。<a id="a-7x"></a>真妄和合目之为识。<a id="a-7y"></a>即是第八阿梨耶识也。<a id="a-7z"></a>故起信云。<a id="a-80"></a>依如来藏故有生灭心所谓不生不灭。<a id="a-81"></a>与生灭和合非一非异。<a id="a-82"></a>名阿梨耶识。<a id="a-83"></a>无初者初始也。<a id="a-84"></a>意明此识无前际故。<a id="a-85"></a>然真心妄识虽虚实有殊。<a id="a-86"></a>若究其源俱无初际。<a id="a-87"></a>然有两意。<a id="a-88"></a>一则如佛顶经说。<a id="a-89"></a>烦恼菩提二俱无始。<a id="a-8A"></a>谓自有此真心已来。<a id="a-8B"></a>便有此妄识。<a id="a-8C"></a>非谓真先妄后。<a id="a-8D"></a>亦非妄先真后。<a id="a-8E"></a>若言真先妄后。<a id="a-8F"></a>即应诸佛更起无明。<a id="a-8G"></a>若言妄先真后。<a id="a-8H"></a>何有无真之妄居然独立。<a id="a-8I"></a>由是故知二俱无始。<a id="a-8J"></a>此则梦喻不齐。<a id="a-8K"></a>却似金之与矿。<a id="a-8L"></a>若言矿先金后。<a id="a-8M"></a>即合所弃之矿炼之得金。<a id="a-8N"></a>若言金先矿后。<a id="a-8O"></a>应可纯净金器重生于矿。<a id="a-8P"></a>由是二物俱无初际。<a id="a-8Q"></a>于法可知。<a id="a-8R"></a>问如论云。<a id="a-8S"></a>依如来藏故有生灭心。<a id="a-8T"></a>既言依真有妄。<a id="a-8U"></a>则是妄后真先。<a id="a-8V"></a>何得说之二俱无始。<a id="a-8W"></a>答不然。<a id="a-8X"></a>所言依者。<a id="a-8Y"></a>明妄无自体依真而成。<a id="a-8Z"></a>显本末之义。<a id="a-8a"></a>非先后之义。<a id="a-8b"></a>故起信云。<a id="a-8c"></a>以如来藏无前际故。<a id="a-8d"></a>无明之相亦无有始。<a id="a-8e"></a>若说三界外更有众生始起者。<a id="a-8f"></a>即是外道经说。<a id="a-8g"></a>二者谓妄体全空。<a id="a-8h"></a>都无生起之踪迹。<a id="a-8i"></a>故言妄无始也。<a id="a-8j"></a>故起信云。<a id="a-8k"></a>觉心初起心无初相即斯义也。<a id="a-8l"></a>若据此意梦喻正同。<a id="a-8m"></a>以梦生时无踪迹故。<a id="a-8n"></a>有兹两意。<a id="a-8o"></a>故云妄无初也。<a id="a-8p"></a>然上梦矿二喻之中。<a id="a-8q"></a>各取少分共况一识。<a id="a-8r"></a>无初之义方尽其理。<a id="a-8s"></a>梦则喻无初法。<a id="a-8t"></a>矿则喻无初时。<a id="a-8u"></a>若单用矿喻。<a id="a-8v"></a>则妄识有实。<a id="a-8w"></a>若唯取梦喻。<a id="a-8x"></a>则妄识有始。<a id="a-8y"></a>今既分取相似之处理极成矣。<a id="a-8z"></a>物者即梦中所现之物也。<a id="a-90"></a>境者即是识中所变我法等境。<a id="a-91"></a>成有者。<a id="a-92"></a>且如梦中所见自他境界。<a id="a-93"></a>觉来反想即定是无。<a id="a-94"></a>正在梦时决定为有。<a id="a-95"></a>若不然者。<a id="a-96"></a>何有赞喜谤嗔厌苦欣乐等事耶。<a id="a-97"></a>故知有也。<a id="a-98"></a>如庄子中说。<a id="a-99"></a>庄周梦为蝴蝶。<a id="a-9A"></a>都来妄却庄周。<a id="a-9B"></a>及乎睡觉梦除。<a id="a-9C"></a>何曾更有蝴蝶。<a id="a-9D"></a>为庄周时既不羡蝴蝶。<a id="a-9E"></a>为蝴蝶时亦不羡庄周。<a id="a-9F"></a>彼此各行互不相识。<a id="a-9G"></a>然准彼书意。<a id="a-9H"></a>以显生死齐平。<a id="a-9I"></a>今之所引意明执实之义。<a id="a-9J"></a>谓依于妄识。<a id="a-9K"></a>变起我法等相。<a id="a-9L"></a>悟来了达则诚知是空。<a id="a-9M"></a>若正迷时定执为有。<a id="a-9N"></a>若不然者。<a id="a-9O"></a>何有贪嗔爱恶取舍等事耶。<a id="a-9P"></a>故知是有。<a id="a-9Q"></a>故成唯识论云。<a id="a-9R"></a>依识所变妄见我法。<a id="a-9S"></a>犹如幻梦。<a id="a-9T"></a>幻梦力故心似种种外境相现。<a id="a-9U"></a>缘此执为实有外境。<a id="a-9V"></a>然虽梦中见种种事。<a id="a-9W"></a>推其根本唯一梦心。<a id="a-9X"></a>以梦心灭时梦事皆灭。<a id="a-9Y"></a>法中亦尔。<a id="a-9Z"></a>境虽无量原其根本唯一识心。<a id="a-9a"></a>识心灭时境界随灭。<a id="a-9b"></a>故起信论云。<a id="a-9c"></a>一切诸法唯依妄念而有差别。<a id="a-9d"></a>若离心念。<a id="a-9e"></a>即无一切境界之相。<a id="a-9f"></a>则知三界唯心万法唯识。<a id="a-9g"></a>谅不虚哉。<a id="a-9h"></a>由是三界世间。<a id="a-9i"></a>一切有漏染法。<a id="a-9j"></a>皆从妄识而生。<a id="a-9k"></a>故名此识以为妄本。<a id="a-9l"></a>然一切有漏染法。<a id="a-9m"></a>生起微着次第。<a id="a-9n"></a>总有两重。<a id="a-9o"></a>一无始根本。<a id="a-9p"></a>二展转枝末。<a id="a-9q"></a>展转枝末即后逐妄科中所明。<a id="a-9r"></a>无始根本正当此段。<a id="a-9s"></a>言根本者即根本无明。<a id="a-9t"></a>言无明者。<a id="a-9u"></a>谓无妙觉之明故。<a id="a-9v"></a>以就通相言之。<a id="a-9w"></a>故当此识。<a id="a-9x"></a>然根本无明具有二义。<a id="a-9y"></a>所谓迷真执妄也。<a id="a-9z"></a>迷真者。<a id="a-A0"></a>即真心本不生灭。<a id="a-A1"></a>德相业用量过尘沙。<a id="a-A2"></a>日用不知如狂如醉。<a id="a-A3"></a>若贫女宅中宝藏。<a id="a-A4"></a>穷子衣内明珠。<a id="a-A5"></a>虽有如无枉受难苦。<a id="a-A6"></a>故华严云。<a id="a-A7"></a>于第一义不了。<a id="a-A8"></a>名曰无明。<a id="a-A9"></a>执妄者。<a id="a-AA"></a>妄即五蕴色之与心如幻如化。<a id="a-AB"></a>本无实体。<a id="a-AC"></a>众生认此为自身心。<a id="a-AD"></a>计虚为实故名执妄。<a id="a-AE"></a>故圆觉经云。<a id="a-AF"></a>妄认四大为自身相。<a id="a-AG"></a>六尘缘影为自心相。<a id="a-AH"></a>乃至结云。<a id="a-AI"></a>由此妄有轮转生死。<a id="a-AJ"></a>故名无明。<a id="a-AK"></a>然此二义递互相成。<a id="a-AL"></a>举一则兼未尝独立。<a id="a-AM"></a>但若执妄必须迷真。<a id="a-AN"></a>但若迷真必须执妄。<a id="a-AO"></a>譬如有人迷东必执西亦互相成立。<a id="a-AP"></a>思之可见。<a id="a-AQ"></a>疏由是下二明习妄流转。<a id="a-AR"></a>即当妄法生起第二门展转枝末也。<a id="a-AS"></a>由是等者。<a id="a-AT"></a>由因也是此也。<a id="a-AU"></a>因此迷真成识。<a id="a-AV"></a>现起世间一切境界。<a id="a-AW"></a>缘此境界起惑造业受报无穷。<a id="a-AX"></a>此中惑业报应四字。<a id="a-AY"></a>但是三道。<a id="a-AZ"></a>然此三法诸教之中。<a id="a-Aa"></a>有名三障。<a id="a-Ab"></a>障圣道故。<a id="a-Ac"></a>或名三道。<a id="a-Ad"></a>引心逦迤至业报故。<a id="a-Ae"></a>或名三杂染。<a id="a-Af"></a>以性不清净故。<a id="a-Ag"></a>又此三障更相由藉。<a id="a-Ah"></a>由烦恼故起恶业。<a id="a-Ai"></a>由恶业因缘故得苦果。<a id="a-Aj"></a>初言惑者即烦恼也。<a id="a-Ak"></a>品类即根本及随。<a id="a-Al"></a>根本有六。<a id="a-Am"></a>谓贪嗔痴慢疑恶见。<a id="a-An"></a>随烦恼有二十。<a id="a-Ao"></a>谓忿恨覆恼嫉悭乃至散乱不正知等。<a id="a-Ap"></a>若以要言之。<a id="a-Aq"></a>不出根本中三。<a id="a-Ar"></a>谓贪嗔痴。<a id="a-As"></a>即此三种便能成就三界世间。<a id="a-At"></a>故华严云。<a id="a-Au"></a>由贪嗔痴发身口意。<a id="a-Av"></a>作诸恶业无量无边等。<a id="a-Aw"></a>此惑因起由前无明迷平等理。<a id="a-Ax"></a>妄认五蕴身心。<a id="a-Ay"></a>即此身心是过患根本。<a id="a-Az"></a>故肇公云。<a id="a-B0"></a>约天地为高下。<a id="a-B1"></a>约日月为东西。<a id="a-B2"></a>约身为彼此。<a id="a-B3"></a>约心为是非。<a id="a-B4"></a>老子亦云。<a id="a-B5"></a>吾有大患为吾有身。<a id="a-B6"></a>及吾无身吾有何患。<a id="a-B7"></a>故知此身是一切过患根本。<a id="a-B8"></a>既执之为有。<a id="a-B9"></a>遂分自他。<a id="a-BA"></a>依此身心起诸烦恼。<a id="a-BB"></a>于一切顺情境上。<a id="a-BC"></a>起于贪心。<a id="a-BD"></a>于一切违情境上。<a id="a-BE"></a>起于嗔心。<a id="a-BF"></a>以护自身将为主宰也。<a id="a-BG"></a>于此二中不知是妄。<a id="a-BH"></a>任运而起。<a id="a-BI"></a>乃名为痴。<a id="a-BJ"></a>此等烦恼究其所因。<a id="a-BK"></a>皆从根本无明而有也。<a id="a-BL"></a>次云业者。<a id="a-BM"></a>然业虽无量统唯有三。<a id="a-BN"></a>谓善恶不动也。<a id="a-BO"></a>由前贪嗔炽盛发动身口作诸恶业。<a id="a-BP"></a>即身三口四意三等十恶业也。<a id="a-BQ"></a>或有稍知因果。<a id="a-BR"></a>贪来生荣乐之事。<a id="a-BS"></a>即翻恶为善。<a id="a-BT"></a>持不杀等五八十戒即善业也。<a id="a-BU"></a>或厌下苦粗障欣上净妙利。<a id="a-BV"></a>修有漏禅定。<a id="a-BW"></a>名不动业。<a id="a-BX"></a>然此三种业虽胜劣不同。<a id="a-BY"></a>皆由迷心所造。<a id="a-BZ"></a>俱有漏摄。<a id="a-Ba"></a>故圆觉经中。<a id="a-Bb"></a>结三业云皆轮回故不成圣道。<a id="a-Bc"></a>由是则知前之三业皆依烦恼所成也。<a id="a-Bd"></a>言报应者。<a id="a-Be"></a>应即是报。<a id="a-Bf"></a>既有业种蕴在藏识。<a id="a-Bg"></a>因缘会时必须受报。<a id="a-Bh"></a>涅槃经云。<a id="a-Bi"></a>非空非海中。<a id="a-Bj"></a>非入山石间。<a id="a-Bk"></a>无有地方所。<a id="a-Bl"></a>脱之不受报。<a id="a-Bm"></a>尚书云。<a id="a-Bn"></a>天作孽犹可违。<a id="a-Bo"></a>自作孽不可逭。<a id="a-Bp"></a>由是有业必有报应。<a id="a-Bq"></a>然若推诸业体相都无。<a id="a-Br"></a>及受报时未尝差错。<a id="a-Bs"></a>恶因苦果善因乐果。<a id="a-Bt"></a>如影如响的无差谬。<a id="a-Bu"></a>然泛论果报六道不同。<a id="a-Bv"></a>以类收之但唯三种。<a id="a-Bw"></a>谓苦乐舍。<a id="a-Bx"></a>由前恶业为因。<a id="a-By"></a>则感三涂苦报。<a id="a-Bz"></a>谓地狱饿鬼畜生也。<a id="a-C0"></a>由前善业为因。<a id="a-C1"></a>即感人天乐报。<a id="a-C2"></a>谓四洲六欲也。<a id="a-C3"></a>由前不动业为因。<a id="a-C4"></a>即感上界差别之报。<a id="a-C5"></a>即色无色界也。<a id="a-C6"></a>然于三界之中。<a id="a-C7"></a>所受苦乐之身。<a id="a-C8"></a>是别业正报。<a id="a-C9"></a>所居胜劣器界即共业。<a id="a-CA"></a>依报正报有生老病死。<a id="a-CB"></a>依报有成住坏空。<a id="a-CC"></a>器界空而复成。<a id="a-CD"></a>有情死而还生。<a id="a-CE"></a>无始至今联绵不绝。<a id="a-CF"></a>迷惑耽恋诚可悲夫。<a id="a-CG"></a>故法华云。<a id="a-CH"></a>三界无安犹如火宅。<a id="a-CI"></a>由是报因业感。<a id="a-CJ"></a>业由惑成。<a id="a-CK"></a>惑因无明。<a id="a-CL"></a>无明无始一念妄有也。<a id="a-CM"></a>则知三界六道有情无情。<a id="a-CN"></a>究其所从皆因梦识而有袭习纶轮者。<a id="a-CO"></a>袭谓承袭即相续义。<a id="a-CP"></a>由惑发业业能招苦。<a id="a-CQ"></a>次第相续故。<a id="a-CR"></a>习谓熏习即相敩义。<a id="a-CS"></a>意明惑业念念敩学念念熏习故。<a id="a-CT"></a>唯识云。<a id="a-CU"></a>由诸业习气二取习气俱故名为习。<a id="a-CV"></a>然此二义必互相资。<a id="a-CW"></a>谓相续故相敩。<a id="a-CX"></a>相敩故相续。<a id="a-CY"></a>故云袭习。<a id="a-CZ"></a>故唯识云。<a id="a-Ca"></a>前异熟已尽。<a id="a-Cb"></a>复生余异熟也。<a id="a-Cc"></a>譬如有人袭儒学文。<a id="a-Cd"></a>由承袭于儒故。<a id="a-Ce"></a>方能学习于文。<a id="a-Cf"></a>又由学习于文故。<a id="a-Cg"></a>方能承袭于儒也。<a id="a-Ch"></a>相资之义岂不昭然。<a id="a-Ci"></a>纶即纶绪也。<a id="a-Cj"></a>谓众生业种虽复无边。<a id="a-Ck"></a>终不一时受六道报。<a id="a-Cl"></a>报有次绪故名纶绪也然有两意。<a id="a-Cm"></a>一如人负债强者先牵故二如人种物润者先生故。<a id="a-Cn"></a>轮谓轮转。<a id="a-Co"></a>谓生已复死死已还生。<a id="a-Cp"></a>生死不停故名轮转。<a id="a-Cq"></a>或天上死人间生。<a id="a-Cr"></a>人间死畜生生等。<a id="a-Cs"></a>故无常经云。<a id="a-Ct"></a>循环三界内。<a id="a-Cu"></a>犹如汲井轮。<a id="a-Cv"></a>然此二义亦互相资。<a id="a-Cw"></a>由纶绪故轮转。<a id="a-Cx"></a>由轮转故纶绪也。<a id="a-Cy"></a>共犹搔茧抽丝。<a id="a-Cz"></a>由彼丝轮转而不止故。<a id="a-D0"></a>使丝绪起之不绝。<a id="a-D1"></a>亦由丝绪起之不绝故。<a id="a-D2"></a>使丝轮转而不止。<a id="a-D3"></a>或可沦字其义亦通。<a id="a-D4"></a>即没溺义也。<a id="a-D5"></a>谓于生死大河。<a id="a-D6"></a>长受没溺故云沦。<a id="a-D7"></a>涅槃经云。<a id="a-D8"></a>若有众生乐诸有为造作诸业。<a id="a-D9"></a>是人迷失真常。<a id="a-DA"></a>是名暂出还没。<a id="a-DB"></a>疏中且用轮字如向所说。<a id="a-DC"></a>惑业则言其袭习。<a id="a-DD"></a>报应则言其纶轮。<a id="a-DE"></a>然二二对辨亦互相资。<a id="a-DF"></a>谓由惑业袭习故。<a id="a-DG"></a>使报应纶轮。<a id="a-DH"></a>实由报应纶轮故。<a id="a-DI"></a>令惑业袭习。<a id="a-DJ"></a>斯则乘因感果依果造因。<a id="a-DK"></a>因果相资以之不绝。<a id="a-DL"></a>此即十二因缘前前为因。<a id="a-DM"></a>后后为果之义。<a id="a-DN"></a>故唯识颂云。<a id="a-DO"></a>由诸业习气二取习气俱。<a id="a-DP"></a>前异熟已尽。<a id="a-DQ"></a>复生余异熟。<a id="a-DR"></a>或曰。<a id="a-DS"></a>如是起惑造业受报轮转时劫长短耶。<a id="a-DT"></a>故次云。<a id="a-DU"></a>尘沙劫波莫之遏绝也。<a id="a-DV"></a>尘即碎十方世界之微尘。<a id="a-DW"></a>沙即殑伽河中如面之沙。<a id="a-DX"></a>谓此河周四十里沙细如面。<a id="a-DY"></a>劫波者梵音此云时分。<a id="a-DZ"></a>大劫小劫长时短时延促虽殊通名时分。<a id="a-Da"></a>莫之者犹不能也。<a id="a-Db"></a>遏绝者止灭也。<a id="a-Dc"></a>意言六道众生起惑造业受生轮转已来。<a id="a-Dd"></a>将一沙为一劫波。<a id="a-De"></a>沙尽而劫波不尽。<a id="a-Df"></a>又将一尘为一劫波。<a id="a-Dg"></a>尘尽而劫波无尽。<a id="a-Dh"></a>尘沙有限劫波无穷。<a id="a-Di"></a>相续至今。<a id="a-Dj"></a>不能止之灭之。<a id="a-Dk"></a>故云莫之遏绝也。<a id="a-Dl"></a>然此二段字句虽多。<a id="a-Dm"></a>若论实事不过五字。<a id="a-Dn"></a>谓心识惑业报。<a id="a-Do"></a>其余并是显叙真妄成立轮回之辞。<a id="a-Dp"></a>意谓本是一心不觉成识起惑造业生死无穷。<a id="a-Dq"></a>是故如来现身说教。<a id="a-Dr"></a>故大科云起教缘也。<a id="a-Ds"></a>疏故我下。<a id="a-Dt"></a>二别明说教之意。<a id="a-Du"></a>如法华经云。<a id="a-Dv"></a>我以佛眼观见六道众生。<a id="a-Dw"></a>贫穷无福慧。<a id="a-Dx"></a>入生死崄道。<a id="a-Dy"></a>相续苦不断。<a id="a-Dz"></a>乃至为是众生故。<a id="a-E0"></a>而起大悲心等。<a id="a-E1"></a>文二。<a id="a-E2"></a>一叙说阿含之意二。<a id="a-E3"></a>一正叙。<a id="a-E4"></a>今初两句标佛现身也。<a id="a-E5"></a>故者所以义。<a id="a-E6"></a>我即指佛也。<a id="a-E7"></a>言满净者拣异分净。<a id="a-E8"></a>以佛无明永尽无念之极故。<a id="a-E9"></a>觉则觉悟者即指人。<a id="a-EA"></a>谓佛是觉悟之人也。<a id="a-EB"></a>若梵语菩提此翻为觉。<a id="a-EC"></a>斯则约法。<a id="a-ED"></a>梵语佛陀此云觉者。<a id="a-EE"></a>斯则约人。<a id="a-EF"></a>今此辨人故言觉者。<a id="a-EG"></a>亦可满字是总。<a id="a-EH"></a>浮觉为别。<a id="a-EI"></a>者字属人。<a id="a-EJ"></a>即明如来是满净满觉之者拣诸圣人觉净未满。<a id="a-EK"></a>唯佛如来三障都尽三觉具圆。<a id="a-EL"></a>故号如来为满净觉者。<a id="a-EM"></a>若以此二。<a id="a-EN"></a>望众生二乘菩萨诸佛及本性料拣。<a id="a-EO"></a>有两种四句。<a id="a-EP"></a>一者众生不净。<a id="a-EQ"></a>二乘菩萨分净。<a id="a-ER"></a>诸佛满净本性但净。<a id="a-ES"></a>二者众生不觉。<a id="a-ET"></a>二乘菩萨分觉。<a id="a-EU"></a>诸佛满觉本性但觉。<a id="a-EV"></a>今于此二四句中。<a id="a-EW"></a>皆当第三也。<a id="a-EX"></a>现相者。<a id="a-EY"></a>即化身相也。<a id="a-EZ"></a>人中者。<a id="a-Ea"></a>即现化之处也。<a id="a-Eb"></a>唯向人中示相者。<a id="a-Ec"></a>天上着乐无由发心。<a id="a-Ed"></a>三涂极苦正当难处。<a id="a-Ee"></a>唯于人中苦乐相兼。<a id="a-Ef"></a>对苦必能发心。<a id="a-Eg"></a>所以佛出现化。<a id="a-Eh"></a>天上如病未发。<a id="a-Ei"></a>岂须针艾。<a id="a-Ej"></a>三涂似膏盲之病。<a id="a-Ek"></a>不足医治。<a id="a-El"></a>人中如小瘵所萦。<a id="a-Em"></a>堪可与药故佛出现。<a id="a-En"></a>然如来现相总有四种。<a id="a-Eo"></a>谓他受用报身。<a id="a-Ep"></a>大化小化随类化身等。<a id="a-Eq"></a>今明说此教者。<a id="a-Er"></a>即小化身也。<a id="a-Es"></a>然有八相。<a id="a-Et"></a>谓一从兜率天退。<a id="a-Eu"></a>二入胎。<a id="a-Ev"></a>三住胎。<a id="a-Ew"></a>四出胎。<a id="a-Ex"></a>五出家【注】年十九。<a id="a-Ey"></a>【本】六成道【注】年二十五。<a id="a-Ez"></a>【本】七转法轮【注】经五十五年。<a id="a-F0"></a>【本】八入涅槃【注】年八十。<a id="a-F1"></a>【本】此论现身但明成道之相。<a id="a-F2"></a>次明说法即转法轮相。<a id="a-F3"></a>佛成道之相。<a id="a-F4"></a>身长丈六紫磨金容。<a id="a-F5"></a>项佩圆光胸题卍字。<a id="a-F6"></a>三十二相八十种好。<a id="a-F7"></a>八部拥卫四众钦崇。<a id="a-F8"></a>巍巍峨峨光映日月。<a id="a-F9"></a>德相繁广不可具陈。<a id="a-FA"></a>此小化身其相劣弱。<a id="a-FB"></a>若望受用即云泥有殊。<a id="a-FC"></a>故法华经说。<a id="a-FD"></a>长者脱珍御服着弊垢衣。<a id="a-FE"></a>珍御之服以喻受用之身。<a id="a-FF"></a>弊垢之衣即况紫磨金体。<a id="a-FG"></a>盖以众生垢重。<a id="a-FH"></a>不堪见胜妙之身既不能见亦无所闻。<a id="a-FI"></a>则于众生都无利益。<a id="a-FJ"></a>大悲接物故现小化。<a id="a-FK"></a>亦如法华经说。<a id="a-FL"></a>穷子见父踞师子床宝几承足。<a id="a-FM"></a>富贵殊胜威德特尊。<a id="a-FN"></a>穷子见之窃作是念。<a id="a-FO"></a>此或是王或是王等。<a id="a-FP"></a>非我佣力得物之处。<a id="a-FQ"></a>长者见子默而识之。<a id="a-FR"></a>乃至云。<a id="a-FS"></a>即脱璎珞细软上服严饰之具。<a id="a-FT"></a>更着粗弊垢腻之衣。<a id="a-FU"></a>右手执持除粪之器。<a id="a-FV"></a>以此方便得近穷子。<a id="a-FW"></a>此喻如来隐彼胜身现于劣相也。<a id="a-FX"></a>疏先说下正明设教。<a id="a-FY"></a>以此方佛事籍以音声。<a id="a-FZ"></a>若无言教现相何益。<a id="a-Fa"></a>教先说小后方说大。<a id="a-Fb"></a>或曰此明般若何论小乘。<a id="a-Fc"></a>答虽同佛言有深有浅。<a id="a-Fd"></a>若不对辨安知浅深。<a id="a-Fe"></a>然一代佛教不出大乘小乘。<a id="a-Ff"></a>乃至圆宗亦大乘摄。<a id="a-Fg"></a>其所宗者皆宗因缘。<a id="a-Fh"></a>虽则同宗因缘。<a id="a-Fi"></a>于中浅深有异。<a id="a-Fj"></a>小乘即生灭因缘。<a id="a-Fk"></a>大乘即无性因缘。<a id="a-Fl"></a>无性因缘者如中论云。<a id="a-Fm"></a>因缘所生法。<a id="a-Fn"></a>我说即是空。<a id="a-Fo"></a>空即无性义也。<a id="a-Fp"></a>今明小乘故云生灭因缘。<a id="a-Fq"></a>生灭因缘者。<a id="a-Fr"></a>诸法缘会即生。<a id="a-Fs"></a>缘离即灭。<a id="a-Ft"></a>既生既灭足知无常。<a id="a-Fu"></a>然则不无生灭之法。<a id="a-Fv"></a>以有法执故也。<a id="a-Fw"></a>然佛出世先说小者有二对治。<a id="a-Fx"></a>故说生灭对治凡夫外道执我。<a id="a-Fy"></a>我是主宰义。<a id="a-Fz"></a>既言生灭则知无主。<a id="a-G0"></a>无主无宰则无我也。<a id="a-G1"></a>说因缘对治外道自然之计。<a id="a-G2"></a>外道所执多执神我。<a id="a-G3"></a>有作受故兼执自然。<a id="a-G4"></a>既言因缘则非神我自然也。<a id="a-G5"></a>为治此二。<a id="a-G6"></a>是故先说生灭因缘。<a id="a-G7"></a>即佛初成道。<a id="a-G8"></a>始从鹿苑度五俱轮。<a id="a-G9"></a>次度舍利弗目连迦葉三兄弟等。<a id="a-GA"></a>于十二年间所说。<a id="a-GB"></a>即诸部阿含等经是也。<a id="a-GC"></a>今悟等者。<a id="a-GD"></a>佛说此法意令众生悟四真谛也。<a id="a-GE"></a>此有两种因果。<a id="a-GF"></a>谓集是世间因。<a id="a-GG"></a>苦是世间果。<a id="a-GH"></a>道是出世因。<a id="a-GI"></a>灭是出世果也。<a id="a-GJ"></a>苦即三苦八苦。<a id="a-GK"></a>三苦谓苦苦坏苦行苦。<a id="a-GL"></a>八苦谓生老病死求不得五阴盛爱别离怨憎会。<a id="a-GM"></a>集即业惑如逐妄中说。<a id="a-GN"></a>灭即有余无余二种涅槃。<a id="a-GO"></a>入经可见。<a id="a-GP"></a>道即八正道。<a id="a-GQ"></a>谓正见正思惟岐语正业正命正精进正念正定也。<a id="a-GR"></a>谛者诚实义。<a id="a-GS"></a>如世间苦集。<a id="a-GT"></a>逼迫和合事无虚谬。<a id="a-GU"></a>名为实义。<a id="a-GV"></a>非谓不生不灭名实。<a id="a-GW"></a>即说苦定苦集定集等。<a id="a-GX"></a>以是义故四皆是也。<a id="a-GY"></a>故遗教经云。<a id="a-GZ"></a>日可令冷月可令热。<a id="a-Ga"></a>佛说苦谛。<a id="a-Gb"></a>实苦不可令乐。<a id="a-Gc"></a>即如佛于鹿苑为五比丘三转四谛法轮之例也。<a id="a-Gd"></a>三转者。<a id="a-Ge"></a>一示相转。<a id="a-Gf"></a>示谓显示苦行相等。<a id="a-Gg"></a>令其悟解。<a id="a-Gh"></a>云此是苦此是集等。<a id="a-Gi"></a>二劝修转。<a id="a-Gj"></a>劝谓诫劝令其修断。<a id="a-Gk"></a>云此是苦汝须知此是集汝须断等。<a id="a-Gl"></a>三作证转。<a id="a-Gm"></a>作证谓引已所作令其信受。<a id="a-Gn"></a>云此是苦我已知此是集我已断等。<a id="a-Go"></a>意言我已知已断已修已证汝等学我。<a id="a-Gp"></a>当知当断当修当证。<a id="a-Gq"></a>如是说已。<a id="a-Gr"></a>一类小根之人如言启悟。<a id="a-Gs"></a>厌生死苦乐求涅槃。<a id="a-Gt"></a>发心进修作五停心等七种方便。<a id="a-Gu"></a>断三界四谛下分别粗惑。<a id="a-Gv"></a>得初果证。<a id="a-Gw"></a>乃至进修渐断三界俱生细惑。<a id="a-Gx"></a>证余三果得阿罗汉。<a id="a-Gy"></a>则令世间因亡果丧出世间因生果证。<a id="a-Gz"></a>法华云。<a id="a-H0"></a>为求声闻者。<a id="a-H1"></a>说应四谛法。<a id="a-H2"></a>度生老病死究竟涅槃。<a id="a-H3"></a>是故疏云。<a id="a-H4"></a>先说生灭因缘。<a id="a-H5"></a>令悟苦集灭道。<a id="a-H6"></a>疏既除下二结判。<a id="a-H7"></a>我执者。<a id="a-H8"></a>即于五蕴总相计有主宰。<a id="a-H9"></a>名为我执。<a id="a-HA"></a>若一一推求。<a id="a-HB"></a>色等性中不见我体。<a id="a-HC"></a>名为我空。<a id="a-HD"></a>若见五蕴之法实有体性。<a id="a-HE"></a>名为法执。<a id="a-HF"></a>若了五蕴如幻如化从缘无性。<a id="a-HG"></a>名为法空。<a id="a-HH"></a>既除者已尽也。<a id="a-HI"></a>以小乘人闻说生灭因缘不执于我故。<a id="a-HJ"></a>云既除我执。<a id="a-HK"></a>未达者。<a id="a-HL"></a>以未闻说无性因缘。<a id="a-HM"></a>犹计蕴法为实故。<a id="a-HN"></a>云未达法空。<a id="a-HO"></a>若具言之。<a id="a-HP"></a>合云既除我执已达我空未达法空未除法执。<a id="a-HQ"></a>今则上执下空。<a id="a-HR"></a>文影略故入。<a id="a-HS"></a>除我执。<a id="a-HT"></a>便是已达我空未达法空。<a id="a-HU"></a>便是未除法执故也。<a id="a-HV"></a>疏欲尽下。<a id="a-HW"></a>二叙说般若意二。<a id="a-HX"></a>一总云大部二。<a id="a-HY"></a>一叙教释意。<a id="a-HZ"></a>病根者喻法执也。<a id="a-Ha"></a>如人有病令人不安。<a id="a-Hb"></a>如木有根能生枝叶。<a id="a-Hc"></a>意云二执如病。<a id="a-Hd"></a>令诸众生不得安乐。<a id="a-He"></a>若取法执为病。<a id="a-Hf"></a>病即是根持业释也。<a id="a-Hg"></a>若取我执为病。<a id="a-Hh"></a>是病之根即依主释。<a id="a-Hi"></a>今则病通二执。<a id="a-Hj"></a>根喻法执。<a id="a-Hk"></a>以能所依二体异故。<a id="a-Hl"></a>我是能依法是所依。<a id="a-Hm"></a>以能从所生故能非根。<a id="a-Hn"></a>根唯局所也。<a id="a-Ho"></a>由是凡夫有我执。<a id="a-Hp"></a>必兼有法执。<a id="a-Hq"></a>二乘有法执。<a id="a-Hr"></a>不必具我执。<a id="a-Hs"></a>又二乘无我执则未必无法执。<a id="a-Ht"></a>菩萨无法执。<a id="a-Hu"></a>则必无我执。<a id="a-Hv"></a>如因迷杌方可见人等。<a id="a-Hw"></a>般若即慧也。<a id="a-Hx"></a>为显此法故遗言成教。<a id="a-Hy"></a>教即文字。<a id="a-Hz"></a>般若即观照实相二般若也。<a id="a-I0"></a>今约佛论故。<a id="a-I1"></a>通法教俱名般若也。<a id="a-I2"></a>此中意云。<a id="a-I3"></a>如来意欲尽众生有执之病根。<a id="a-I4"></a>方谈空宗之般若。<a id="a-I5"></a>然大乘教法无量无边。<a id="a-I6"></a>何故此中唯谈般若。<a id="a-I7"></a>谓正能破执大乘初门。<a id="a-I8"></a>二执若除真性自现。<a id="a-I9"></a>故唯谈此除其病也。<a id="a-IA"></a>故古德云。<a id="a-IB"></a>华严经如治国之法养性之药。<a id="a-IC"></a>般若教如定乱之将治病之药。<a id="a-ID"></a>二经既尔余可例知。<a id="a-IE"></a>心境等者。<a id="a-IF"></a>然佛初说小乘心境俱有。<a id="a-IG"></a>说大乘法相即境空心有。<a id="a-IH"></a>说般若教即心境俱空。<a id="a-II"></a>今正明此故云齐泯。<a id="a-IJ"></a>心即心心所法。<a id="a-IK"></a>境即诸识相分。<a id="a-IL"></a>心通能变能缘。<a id="a-IM"></a>境通本质影像。<a id="a-IN"></a>心境等亡故云齐泯。<a id="a-IO"></a>谓约遍计则都无所有。<a id="a-IP"></a>如绳上蛇。<a id="a-IQ"></a>约依他则缘无自性。<a id="a-IR"></a>如麻上绳。<a id="a-IS"></a>由心故境由境故心。<a id="a-IT"></a>境灭心空心如境谢。<a id="a-IU"></a>然诸法虽多不出心境。<a id="a-IV"></a>心境既泯则一切皆泯也。<a id="a-IW"></a>心经亦云。<a id="a-IX"></a>无眼耳鼻舌身意。<a id="a-IY"></a>无色声香味触法。<a id="a-IZ"></a>无眼界乃至无意识界等故云齐泯。<a id="a-Ia"></a>即是真心者显非断灭。<a id="a-Ib"></a>恐闻一切诸法泯之皆无。<a id="a-Ic"></a>诸法既无应成断灭。<a id="a-Id"></a>故此显云即是真心。<a id="a-Ie"></a>然此心与上心字不同。<a id="a-If"></a>上是缘生忘心。<a id="a-Ig"></a>即前梦识也。<a id="a-Ih"></a>此是常住真心。<a id="a-Ii"></a>即前镜心也。<a id="a-Ij"></a>为拣别故。<a id="a-Ik"></a>故特言真。<a id="a-Il"></a>以一切诸法皆依此心。<a id="a-Im"></a>若离此心无别有法。<a id="a-In"></a>故经云。<a id="a-Io"></a>一切世界因果微尘因心成体。<a id="a-Ip"></a>心之所现名曰依他。<a id="a-Iq"></a>执之为实乃名遍计。<a id="a-Ir"></a>依计既泯即是圆成。<a id="a-Is"></a>如绳依麻有蛇托绳生。<a id="a-It"></a>绳蛇既亡则麻着矣。<a id="a-Iu"></a>此是疏主出般若之密意。<a id="a-Iv"></a>若据经文。<a id="a-Iw"></a>即但言诸法皆空。<a id="a-Ix"></a>不言即是真心。<a id="a-Iy"></a>故下文云。<a id="a-Iz"></a>离一切相即名诸佛。<a id="a-J0"></a>文虽不彰义实如此。<a id="a-J1"></a>若法性宗。<a id="a-J2"></a>即直于诸法空处显出真心。<a id="a-J3"></a>故圆觉经云。<a id="a-J4"></a>种种幻化皆生如来圆觉妙心。<a id="a-J5"></a>犹如空华从空而有。<a id="a-J6"></a>乃至云。<a id="a-J7"></a>诸幻尽灭觉心不动。<a id="a-J8"></a>故云即是真心也。<a id="a-J9"></a>垢净双亡者。<a id="a-JA"></a>上言心境染净已舍。<a id="a-JB"></a>文未显彰故重明也。<a id="a-JC"></a>意云非但无诸有漏心境之法。<a id="a-JD"></a>若于法中染净之法亦复不有。<a id="a-JE"></a>为对治垢染。<a id="a-JF"></a>方彰净法之名。<a id="a-JG"></a>所治之垢既亡。<a id="a-JH"></a>能治之净何立。<a id="a-JI"></a>如无悭贪布施亦遣等。<a id="a-JJ"></a>则知若理若智若因若果。<a id="a-JK"></a>一切行位诸对治门悉皆不有。<a id="a-JL"></a>垢净并无故曰双亡。<a id="a-JM"></a>故心经云。<a id="a-JN"></a>无无明亦无无明尽等。<a id="a-JO"></a>一切清净者。<a id="a-JP"></a>此净与上净字不同。<a id="a-JQ"></a>上即对染之净。<a id="a-JR"></a>此名真空曰净。<a id="a-JS"></a>以声闻怖空故言清净。<a id="a-JT"></a>清净即空义也。<a id="a-JU"></a>大般若中。<a id="a-JV"></a>或则云空或言清净。<a id="a-JW"></a>然万法虽多不出心境恐收不尽。<a id="a-JX"></a>又约垢净重明。<a id="a-JY"></a>斯则是法皆摄。<a id="a-JZ"></a>竟无所遗故。<a id="a-Ja"></a>言一切也。<a id="a-Jb"></a>故大般若云。<a id="a-Jc"></a>善现般若波罗蜜多清净故色清净。<a id="a-Jd"></a>乃至诸佛无上菩提悉皆清净。<a id="a-Je"></a>又非谓泯却心境显真心了。<a id="a-Jf"></a>然后亡垢净显真空。<a id="a-Jg"></a>此乃文家成隔句对。<a id="a-Jh"></a>若欲顺义。<a id="a-Ji"></a>应云心境齐泯垢净双亡一切清净即是真心。<a id="a-Jj"></a>理则明矣。<a id="a-Jk"></a>谓真心之中。<a id="a-Jl"></a>本无心境垢净等法。<a id="a-Jm"></a>名之为空。<a id="a-Jn"></a>非谓无于心法成于断灭。<a id="a-Jo"></a>故唯识颂云。<a id="a-Jp"></a>初即相无性。<a id="a-Jq"></a>次无自然性。<a id="a-Jr"></a>后由远离前所执我法性。<a id="a-Js"></a>此诸法胜义。<a id="a-Jt"></a>亦即是真如常如其性故。<a id="a-Ju"></a>即唯识实性。<a id="a-Jv"></a>然此与前迷真习妄。<a id="a-Jw"></a>正为翻对。<a id="a-Jx"></a>若无前意焉起此文。<a id="a-Jy"></a>疏三千下。<a id="a-Jz"></a>二显瑞彰会。<a id="a-K0"></a>三千即三千大千世界。<a id="a-K1"></a>如下所明。<a id="a-K2"></a>瑞即祥瑞焕明也。<a id="a-K3"></a>佛说此经之时。<a id="a-K4"></a>放大光明照三千界非不焕然。<a id="a-K5"></a>复现种种奇异之事。<a id="a-K6"></a>有此祥瑞故。<a id="a-K7"></a>云三千瑞焕。<a id="a-K8"></a>故大般若经第一云。<a id="a-K9"></a>尔时世尊于师子座上。<a id="a-KA"></a>自敷尼师坛结加趺坐。<a id="a-KB"></a>入等持王三昧。<a id="a-KC"></a>安祥而起。<a id="a-KD"></a>一一身分各放六十百千俱胝那庾多光。<a id="a-KE"></a>各照三千大千世界。<a id="a-KF"></a>乃至云令此世界六种变动盲者得视聋者得闻等。<a id="a-KG"></a>又云。<a id="a-KH"></a>其诸天人佛神力故。<a id="a-KI"></a>各见于佛正坐其前。<a id="a-KJ"></a>咸谓如来独为说法。<a id="a-KK"></a>十六会彰者。<a id="a-KL"></a>然般若类有八部。<a id="a-KM"></a>谓大品小品放光光赞道行胜天王文殊问金刚。<a id="a-KN"></a>唐译六百卷。<a id="a-KO"></a>二百七十五品。<a id="a-KP"></a>总一十六分。<a id="a-KQ"></a>前五无名后十一分有名。<a id="a-KR"></a>前六分品后十不分品。<a id="a-KS"></a>即初分七十九品。<a id="a-KT"></a>第二分八十五品。<a id="a-KU"></a>第三三十一品。<a id="a-KV"></a>第四二十九品。<a id="a-KW"></a>第五二十四品。<a id="a-KX"></a>第六胜天王般若。<a id="a-KY"></a>分一十七品。<a id="a-KZ"></a>第七曼殊室利分。<a id="a-Ka"></a>第八那伽室利分。<a id="a-Kb"></a>第九能断金刚分。<a id="a-Kc"></a>第十般若理趣分。<a id="a-Kd"></a>第十一施波罗蜜多分。<a id="a-Ke"></a>十二净戒十三安忍十四精进十五静虑十六般若。<a id="a-Kf"></a>即大明度无极经四卷。<a id="a-Kg"></a>同前五分。<a id="a-Kh"></a>儒首菩萨无上清净分卫经二卷。<a id="a-Ki"></a>即第九分。<a id="a-Kj"></a>实相般若即第十分。<a id="a-Kk"></a>道行小品各十卷。<a id="a-Kl"></a>同第四分。<a id="a-Km"></a>光赞十卷。<a id="a-Kn"></a>放光三十卷。<a id="a-Ko"></a>大品三十卷。<a id="a-Kp"></a>皆同第二分。<a id="a-Kq"></a>然上诸本开合大部文势次绪事理一一皆同。<a id="a-Kr"></a>但广略之异。<a id="a-Ks"></a>唯仁王一本。<a id="a-Kt"></a>不在八部之中。<a id="a-Ku"></a>疏今之下。<a id="a-Kv"></a>二别示今经二。<a id="a-Kw"></a>初略标指如文。<a id="a-Kx"></a>二广序赞二。<a id="a-Ky"></a>一序叹幽玄二。<a id="a-Kz"></a>一具序一经诠旨三。<a id="a-L0"></a>句偈下一正序。<a id="a-L1"></a>句有文句义句。<a id="a-L2"></a>今通此二。<a id="a-L3"></a>偈谓积句所成亦通此二。<a id="a-L4"></a>隐谓潜隐。<a id="a-L5"></a>即现在无文。<a id="a-L6"></a>如经中多无所断之疑文及其住名。<a id="a-L7"></a>略谓少也。<a id="a-L8"></a>即现虽有文而不广故。<a id="a-L9"></a>如经中唯有能断之文及有住义。<a id="a-LA"></a>旨谓意旨。<a id="a-LB"></a>趣谓旨之所归。<a id="a-LC"></a>彻理曰深难觉曰微。<a id="a-LD"></a>难觉有二意。<a id="a-LE"></a>一为文隐略故义趣难觉。<a id="a-LF"></a>二为彻理故甚深难觉然隐略深微之相。<a id="a-LG"></a>即下所云慧。<a id="a-LH"></a>即返流净用。<a id="a-LI"></a>约断执观空得名。<a id="a-LJ"></a>般若正翻云慧。<a id="a-LK"></a>不云智也。<a id="a-LL"></a>下释题中广辨体相。<a id="a-LM"></a>三空者。<a id="a-LN"></a>即我空法空俱空也。<a id="a-LO"></a>如下经云。<a id="a-LP"></a>无我相人相等即我空也。<a id="a-LQ"></a>我相即是非相等即法空也。<a id="a-LR"></a>离一切相即名诸佛。<a id="a-LS"></a>是俱空也。<a id="a-LT"></a>二空可知。<a id="a-LU"></a>俱空有三说。<a id="a-LV"></a>一别观人法名二空。<a id="a-LW"></a>同一刹那双观人法曰俱空。<a id="a-LX"></a>二即二执既遣。<a id="a-LY"></a>二空亦遣名俱空。<a id="a-LZ"></a>三即能所遣时慧亦无住。<a id="a-La"></a>即与本性相应。<a id="a-Lb"></a>此时自无人法二相及非法相等名俱空。<a id="a-Lc"></a>彻谓透彻。<a id="a-Ld"></a>慧是能彻。<a id="a-Le"></a>三空是所彻。<a id="a-Lf"></a>般若照时透过三空之表。<a id="a-Lg"></a>即与本源相应。<a id="a-Lh"></a>以本心源非空非有。<a id="a-Li"></a>为对人执方说人空。<a id="a-Lj"></a>为对法执方说法空。<a id="a-Lk"></a>为对二执方说俱空。<a id="a-Ll"></a>即空是能对执为所对。<a id="a-Lm"></a>所对之执既遣。<a id="a-Ln"></a>能对之空亦除。<a id="a-Lo"></a>空执两亡方契本性。<a id="a-Lp"></a>若住空境未曰相应。<a id="a-Lq"></a>所以疏中特言慧彻。<a id="a-Lr"></a>由是四加行位菩萨。<a id="a-Ls"></a>为取空相不名见道故唯识偈云。<a id="a-Lt"></a>现前立少物。<a id="a-Lu"></a>谓是唯识性。<a id="a-Lv"></a>以有所得故。<a id="a-Lw"></a>非真住唯识。<a id="a-Lx"></a>今既彻于空相能所兼亡。<a id="a-Ly"></a>即同唯识见道颂云。<a id="a-Lz"></a>若时于所缘智都无所得尔时住唯识离二取相故。<a id="a-M0"></a>檀舍万行者。<a id="a-M1"></a>梵音檀那此云布施。<a id="a-M2"></a>舍谓舍摄万行。<a id="a-M3"></a>即菩萨所行之行。<a id="a-M4"></a>不唯于万。<a id="a-M5"></a>今举大数耳。<a id="a-M6"></a>以布施舍于三施。<a id="a-M7"></a>三施该于六度。<a id="a-M8"></a>六度包于万行。<a id="a-M9"></a>以本望末故。<a id="a-MA"></a>曰檀舍万行也。<a id="a-MB"></a>所以佛答修行。<a id="a-MC"></a>唯言布施。<a id="a-MD"></a>故弥勒颂云。<a id="a-ME"></a>檀义摄于六。<a id="a-MF"></a>资生无畏法。<a id="a-MG"></a>此中一二三。<a id="a-MH"></a>是名修行住。<a id="a-MI"></a>住一十八下。<a id="a-MJ"></a>约二论以叙叹。<a id="a-MK"></a>准无著论中。<a id="a-ML"></a>从佛正说已下。<a id="a-MM"></a>乃至经终分。<a id="a-MN"></a>为十八住处。<a id="a-MO"></a>谓第一发心住。<a id="a-MP"></a>乃至第十八上求佛地住。<a id="a-MQ"></a>即是修大乘行人。<a id="a-MR"></a>从因至果安住之处。<a id="a-MS"></a>密示阶差者。<a id="a-MT"></a>谓隐密示现行人修行入位阶降差别之相。<a id="a-MU"></a>以经中都无十八住名。<a id="a-MV"></a>含有十八住义。<a id="a-MW"></a>以不显配故云密示。<a id="a-MX"></a>前后浅深不同故云阶差也。<a id="a-MY"></a>然阶差之相。<a id="a-MZ"></a>在下正宗文前疏文具明。<a id="a-Ma"></a>断二十七疑者。<a id="a-Mb"></a>准天亲论。<a id="a-Mc"></a>从佛答三问毕。<a id="a-Md"></a>便蹑迹断疑。<a id="a-Me"></a>乃至经终二十七段。<a id="a-Mf"></a>谓第一求佛行施住相疑。<a id="a-Mg"></a>乃至第二十七。<a id="a-Mh"></a>入寂如何说法疑。<a id="a-Mi"></a>潜通血脉者。<a id="a-Mj"></a>潜谓潜闇。<a id="a-Mk"></a>通谓通流。<a id="a-Ml"></a>血脉者喻也。<a id="a-Mm"></a>以经中多分唯有能断之语而无所断之言。<a id="a-Mn"></a>由是文起孤然势意断绝。<a id="a-Mo"></a>及寻经旨皆有所因。<a id="a-Mp"></a>文虽不彰理且连贯。<a id="a-Mq"></a>以不明显故曰潜通。<a id="a-Mr"></a>其犹人身血脉外虽不彰内宛流注。<a id="a-Ms"></a>约喻显法故。<a id="a-Mt"></a>曰潜通血脉也。<a id="a-Mu"></a>此意见于逐叚叙疑之文。<a id="a-Mv"></a>疏不先下。<a id="a-Mw"></a>二反显不先遣遣者。<a id="a-Mx"></a>即反显慧彻三空之义。<a id="a-My"></a>谓二执为所遣。<a id="a-Mz"></a>二空为能遣。<a id="a-N0"></a>又二空为所遣。<a id="a-N1"></a>俱空为能遣。<a id="a-N2"></a>以俱空遣二空。<a id="a-N3"></a>空病亦空。<a id="a-N4"></a>故云遣遣。<a id="a-N5"></a>如圆觉云。<a id="a-N6"></a>应当远离一切幻化虚妄境界。<a id="a-N7"></a>由坚执持远离心故。<a id="a-N8"></a>心如幻者亦复远离。<a id="a-N9"></a>远离为幻亦复远离。<a id="a-NA"></a>离远离幻亦复远离。<a id="a-NB"></a>曷契如如者。<a id="a-NC"></a>曷何也契合也。<a id="a-ND"></a>如如者。<a id="a-NE"></a>即上三空之表。<a id="a-NF"></a>本源真性也。<a id="a-NG"></a>二空破执执丧空明空病亦空。<a id="a-NH"></a>方契本元真性也。<a id="a-NI"></a>意云。<a id="a-NJ"></a>若不先遣遣。<a id="a-NK"></a>即滞有滞空。<a id="a-NL"></a>何能契合真如本性。<a id="a-NM"></a>然此语势亦是御注序文。<a id="a-NN"></a>彼云咸归遣遣之旨。<a id="a-NO"></a>尽入如如之妙。<a id="a-NP"></a>疏故虽下。<a id="a-NQ"></a>三顺结。<a id="a-NR"></a>如经中度四生即是策修。<a id="a-NS"></a>无生可度即是无相。<a id="a-NT"></a>行六度即是策修。<a id="a-NU"></a>不住相布施等。<a id="a-NV"></a>即是无相。<a id="a-NW"></a>如是类例遍于经中。<a id="a-NX"></a>然度生修行合是有相。<a id="a-NY"></a>今以无生可度无住布施无法可说无我修善。<a id="a-NZ"></a>故顺经宗无相之义。<a id="a-Na"></a>一经前后无不谈此。<a id="a-Nb"></a>故曰始终。<a id="a-Nc"></a>又因心果心咸皆如是。<a id="a-Nd"></a>斯则正策修时无相。<a id="a-Ne"></a>正无相处策修。<a id="a-Nf"></a>非谓前后始终皆尔。<a id="a-Ng"></a>疏由斯下。<a id="a-Nh"></a>二结叹四法幽玄三。<a id="a-Ni"></a>一正结叹。<a id="a-Nj"></a>若据前正叙叹中。<a id="a-Nk"></a>约教义分能诠所诠。<a id="a-Nl"></a>今于所诠之中。<a id="a-Nm"></a>别开行果。<a id="a-Nn"></a>即四法足矣。<a id="a-No"></a>然教密如前句偈隐略。<a id="a-Np"></a>理密如前旨趣深微。<a id="a-Nq"></a>行果二玄前文未显故宜别明。<a id="a-Nr"></a>行玄者。<a id="a-Ns"></a>夫菩萨行不出二种。<a id="a-Nt"></a>谓随相行离相行也。<a id="a-Nu"></a>随相即同前策修。<a id="a-Nv"></a>离相即同前无相。<a id="a-Nw"></a>玄者妙也。<a id="a-Nx"></a>若二行抗行。<a id="a-Ny"></a>或先或后不名为玄。<a id="a-Nz"></a>二行同时不相妨阂。<a id="a-O0"></a>乃名为玄。<a id="a-O1"></a>若唯随相即同凡夫。<a id="a-O2"></a>若唯离相即同二乘。<a id="a-O3"></a>二行相资宛符中道。<a id="a-O4"></a>即观空而万行沸腾。<a id="a-O5"></a>涉有而一道清净。<a id="a-O6"></a>是菩萨行矣。<a id="a-O7"></a>果立者果即佛果也。<a id="a-O8"></a>此中佛果总有二种。<a id="a-O9"></a>所谓真身应身。<a id="a-OA"></a>应身有相。<a id="a-OB"></a>真身无相。<a id="a-OC"></a>玄者。<a id="a-OD"></a>若二身各异。<a id="a-OE"></a>相无相殊不名为玄。<a id="a-OF"></a>以相即无相无相即相。<a id="a-OG"></a>真应无阂故曰玄也。<a id="a-OH"></a>所以经中。<a id="a-OI"></a>若以相观佛。<a id="a-OJ"></a>则是人行邪道。<a id="a-OK"></a>不以具足相发心。<a id="a-OL"></a>则堕断灭。<a id="a-OM"></a>以此真身应身不一不二故使然也。<a id="a-ON"></a>由斯者因此也。<a id="a-OO"></a>即正指说此一卷经。<a id="a-OP"></a>是密是玄也。<a id="a-OQ"></a>此则结指前文之所明。<a id="a-OR"></a>标为后说之所以也。<a id="a-OS"></a>疏致使下。<a id="a-OT"></a>二示难了。<a id="a-OU"></a>致遂也使令也。<a id="a-OV"></a>由前四法幽玄之故遂令讽诵甚多而解者极少。<a id="a-OW"></a>口讽即读诵其文也。<a id="a-OX"></a>牛毛喻其多也。<a id="a-OY"></a>妙解经意乃名心通。<a id="a-OZ"></a>麟者瑞兽。<a id="a-Oa"></a>君圣则现。<a id="a-Ob"></a>角者麟唯一角。<a id="a-Oc"></a>喻悟者少也此有两重相望。<a id="a-Od"></a>以论多少。<a id="a-Oe"></a>谓麟比牛而已少角比毛而又少。<a id="a-Of"></a>意谓读诵者多中之多。<a id="a-Og"></a>通悟者少中之少。<a id="a-Oh"></a>疏或配下。<a id="a-Oi"></a>三彰谬解。<a id="a-Oj"></a>前四句即但不符圣旨。<a id="a-Ok"></a>别作意度不得圆畅。<a id="a-Ol"></a>虽非邪僻亦名谬解。<a id="a-Om"></a>后二句胸谈臆注正是邪谬。<a id="a-On"></a>前言心通者少不通者多。<a id="a-Oo"></a>此之三类即是不通之相也。<a id="a-Op"></a>此前两家皆先叙因。<a id="a-Oq"></a>然后结过。<a id="a-Or"></a>配入名相者。<a id="a-Os"></a>谓有疏将法相名句。<a id="a-Ot"></a>配入其中。<a id="a-Ou"></a>此则贪着其事。<a id="a-Ov"></a>好尚法相也。<a id="a-Ow"></a>如下经云。<a id="a-Ox"></a>凡夫之人贪着其事。<a id="a-Oy"></a>乖宗者。<a id="a-Oz"></a>以经宗无相真空。<a id="a-P0"></a>既以法相解之。<a id="a-P1"></a>宁契经旨。<a id="a-P2"></a>以不顺理名之为乖。<a id="a-P3"></a>但云一真者。<a id="a-P4"></a>但犹独也。<a id="a-P5"></a>以闻说此经是空无相宗。<a id="a-P6"></a>则首末作离心离境空无相道理一味销释。<a id="a-P7"></a>故云一真。<a id="a-P8"></a>望源迷派者。<a id="a-P9"></a>望谓瞻望。<a id="a-PA"></a>源谓水生之处也。<a id="a-PB"></a>迷谓昏迷。<a id="a-PC"></a>派谓流派。<a id="a-PD"></a>路分曰岐。<a id="a-PE"></a>水分曰派。<a id="a-PF"></a>意云。<a id="a-PG"></a>此经虽宗无相。<a id="a-PH"></a>而文义千差。<a id="a-PI"></a>今虽符大底宗源。<a id="a-PJ"></a>而全乖差别义理。<a id="a-PK"></a>故云望源迷派已。<a id="a-PL"></a>斯言乃是晓公起信序文。<a id="a-PM"></a>今虽用之而意异彼。<a id="a-PN"></a>彼则以一心为源。<a id="a-PO"></a>随缘生灭为派。<a id="a-PP"></a>此则以经宗为源义理为派。<a id="a-PQ"></a>故不同也。<a id="a-PR"></a>其余等者。<a id="a-PS"></a>前则各有一长。<a id="a-PT"></a>此乃都来邪僻。<a id="a-PU"></a>前则依人依教。<a id="a-PV"></a>此乃率意推胸率尔疏谬之言。<a id="a-PW"></a>故曰胸谈臆注不堪采览置之言外。<a id="a-PX"></a>故云不足论矣。<a id="a-PY"></a>就中此释宇内偏多。<a id="a-PZ"></a>疏主云。<a id="a-Pa"></a>予久志斯经。<a id="a-Pb"></a>遍询诸疏亲见数十本。<a id="a-Pc"></a>或假托金刚藏。<a id="a-Pd"></a>或云志公或云傅大士。<a id="a-Pe"></a>或云达磨或云五祖。<a id="a-Pf"></a>或题自名。<a id="a-Pg"></a>皆好纸好墨装饰甚华。<a id="a-Ph"></a>其中文义总不堪采。<a id="a-Pi"></a>如释舍卫国云卫者百灵卫护。<a id="a-Pj"></a>举一例诸首末皆尔。<a id="a-Pk"></a>苟有无限愚人。<a id="a-Pl"></a>不能甄别宝为至妙。<a id="a-Pm"></a>诚可悲哉。<a id="a-Pn"></a>故云胸谈等。<a id="a-Po"></a>若将源派约迷不迷。<a id="a-Pp"></a>前后相望有其四句。<a id="a-Pq"></a>一迷源不迷派。<a id="a-Pr"></a>即配入名相者。<a id="a-Ps"></a>二迷派不迷源。<a id="a-Pt"></a>即但云一真者。<a id="a-Pu"></a>三源派俱迷。<a id="a-Pv"></a>即胸谈臆注也。<a id="a-Pw"></a>四源派俱不迷。<a id="a-Px"></a>即下不攻异端。<a id="a-Py"></a>是此疏也。<a id="a-Pz"></a>疏河沙下。<a id="a-Q0"></a>二引文结显。<a id="a-Q1"></a>河沙珍宝者。<a id="a-Q2"></a>即经云。<a id="a-Q3"></a>如恒河中所有沙。<a id="a-Q4"></a>有如是等恒河。<a id="a-Q5"></a>是诸恒河沙宁为多不。<a id="a-Q6"></a>乃至此福德胜前福德。<a id="a-Q7"></a>三时身命者。<a id="a-Q8"></a>即经云。<a id="a-Q9"></a>须菩提。<a id="a-QA"></a>若有善男子善女人。<a id="a-QB"></a>初日分以恒河沙等身命布施。<a id="a-QC"></a>乃至何况书写受持读诵为人解说。<a id="a-QD"></a>喻所下有二意。<a id="a-QE"></a>一即于此内外二财喻之不及。<a id="a-QF"></a>二即如下文云。<a id="a-QG"></a>我念过去无量阿僧祇劫。<a id="a-QH"></a>于燃灯佛前。<a id="a-QI"></a>乃至譬喻所不能及含兹二意故云喻所不及。<a id="a-QJ"></a>岂徒然哉者。<a id="a-QK"></a>岂者可也。<a id="a-QL"></a>徒者空也。<a id="a-QM"></a>意云可空如此也。<a id="a-QN"></a>意谓此经句偈隐略有趣深微。<a id="a-QO"></a>寻波讨源卒难得。<a id="a-QP"></a>意。<a id="a-QQ"></a>傥悟玄理随分受持。<a id="a-QR"></a>得福德多不可思议。<a id="a-QS"></a>既若如此非圣智不能造其源。<a id="a-QT"></a>常情之流岂合措意。<a id="a-QU"></a>此文意含两势。<a id="a-QV"></a>一验凡心不晓。<a id="a-QW"></a>二验持者福多也。<a id="a-QX"></a>疏且天亲下。<a id="a-QY"></a>二述造疏意二。<a id="a-QZ"></a>一示疏论师承有据二。<a id="a-Qa"></a>一示论师承斥他添削梵语提婆盘豆。<a id="a-Qb"></a>此云天亲。<a id="a-Qc"></a>是地前四加行位菩萨。<a id="a-Qd"></a>即无著弟也无著。<a id="a-Qe"></a>梵语阿僧佉。<a id="a-Qf"></a>是初地菩萨。<a id="a-Qg"></a>即天亲兄也。<a id="a-Qh"></a>补处即弥勒菩萨。<a id="a-Qi"></a>见在兜率天上次补佛处。<a id="a-Qj"></a>号曰当来下生弥勒尊佛。<a id="a-Qk"></a>以二菩萨依禀弥勒菩萨偈颂。<a id="a-Ql"></a>造论解经。<a id="a-Qm"></a>故云师补处尊。<a id="a-Qn"></a>下悬谈广明。<a id="a-Qo"></a>后学下斥其违论。<a id="a-Qp"></a>即无著天亲之后。<a id="a-Qq"></a>制疏之者也。<a id="a-Qr"></a>何疑者责辞也。<a id="a-Qs"></a>添即前云配入名相者。<a id="a-Qt"></a>于本论外。<a id="a-Qu"></a>加以大小乘法相行位故云添。<a id="a-Qv"></a>弃即前云但云一真者。<a id="a-Qw"></a>弃却两论别自解释也。<a id="a-Qx"></a>不知彼人云我胜菩萨为。<a id="a-Qy"></a>复不知菩萨所造论耶。<a id="a-Qz"></a>若言不是我胜菩萨。<a id="a-R0"></a>亦非不知造论。<a id="a-R1"></a>但以志道参玄忘言取意。<a id="a-R2"></a>截径修进不务枝流。<a id="a-R3"></a>谁有心力寻于论文者。<a id="a-R4"></a>即应责之曰。<a id="a-R5"></a>寻论释经则推无心力。<a id="a-R6"></a>推胸率意心力何多。<a id="a-R7"></a>且者约截之辞。<a id="a-R8"></a>以不论所余截径而斥意云。<a id="a-R9"></a>今不论儞有理无理。<a id="a-RA"></a>且论主是入位上流。<a id="a-RB"></a>复从弥勒所受义句。<a id="a-RC"></a>此盖佛佛相传展转师授。<a id="a-RD"></a>儞之后学何得固违而自率意耶。<a id="a-RE"></a>一是凡圣愚智悬隔。<a id="a-RF"></a>二是师父之言。<a id="a-RG"></a>背智率愚悖师无礼。<a id="a-RH"></a>如父有所作子乃故违。<a id="a-RI"></a>岂合天道耶。<a id="a-RJ"></a>故此引师以斥也。<a id="a-RK"></a>疏故今下二明今述解不攻异端。<a id="a-RL"></a>今初两句对非显。<a id="a-RM"></a>是故今者。<a id="a-RN"></a>由菩萨展转相授。<a id="a-RO"></a>所以今之述作不攻异端。<a id="a-RP"></a>攻谓攻击。<a id="a-RQ"></a>异谓别异。<a id="a-RR"></a>端即端倪。<a id="a-RS"></a>即显诸家却是异端也。<a id="a-RT"></a>故云对非显是。<a id="a-RU"></a>故论语云。<a id="a-RV"></a>攻乎异端斯害也。<a id="a-RW"></a>已注云。<a id="a-RX"></a>善道有统故殊涂而同归。<a id="a-RY"></a>异端不同归也。<a id="a-RZ"></a>疏是下二句出其因由。<a id="a-Ra"></a>既用本论释经。<a id="a-Rb"></a>不攻异端明矣。<a id="a-Rc"></a>乳非下引经喻。<a id="a-Rd"></a>涅槃第十云。<a id="a-Re"></a>复次善男子。<a id="a-Rf"></a>如牧牛女为欲卖乳贪多利。<a id="a-Rg"></a>故加二分水。<a id="a-Rh"></a>转复卖与余牧牛女。<a id="a-Ri"></a>彼牧牛女得已。<a id="a-Rj"></a>复加二分水。<a id="a-Rk"></a>转卖与近城女人。<a id="a-Rl"></a>彼女得已复加二分水。<a id="a-Rm"></a>卖与城中女人。<a id="a-Rn"></a>彼女得已复加二分水。<a id="a-Ro"></a>诣市卖之。<a id="a-Rp"></a>时有一人为子纳妇。<a id="a-Rq"></a>当须好乳以待宾客。<a id="a-Rr"></a>至市欲买。<a id="a-Rs"></a>是卖乳者多索价数。<a id="a-Rt"></a>是人答言。<a id="a-Ru"></a>汝乳多水不直尔许之直。<a id="a-Rv"></a>今我赡待宾客。<a id="a-Rw"></a>是故当取。<a id="a-Rx"></a>取已还家煮用。<a id="a-Ry"></a>作麋而无乳味。<a id="a-Rz"></a>然于苦味中千倍为胜。<a id="a-S0"></a>何以故。<a id="a-S1"></a>乳之为味诸味中最。<a id="a-S2"></a>善男子。<a id="a-S3"></a>我涅槃后。<a id="a-S4"></a>正法未灭余八十年。<a id="a-S5"></a>尔时是经于阎浮提当广流布。<a id="a-S6"></a>是时当有诸比丘。<a id="a-S7"></a>抄略是经分作多分。<a id="a-S8"></a>抄前着后抄后着前。<a id="a-S9"></a>前后着中中着前后。<a id="a-SA"></a>杂以世语错定是经。<a id="a-SB"></a>今多众生不得正见。<a id="a-SC"></a>如彼女人展转卖乳乃至成麋而无乳味。<a id="a-SD"></a>然彼经意以喻涅槃。<a id="a-SE"></a>此借用之以喻般若。<a id="a-SF"></a>此中城内之言语稍漫通。<a id="a-SG"></a>今取最初新构之乳未加水者。<a id="a-SH"></a>以为喻也。<a id="a-SI"></a>或曰。<a id="a-SJ"></a>此中岂无疏主自语应同添水乳耶。<a id="a-SK"></a>答不然。<a id="a-SL"></a>虽有自言但是连合前后。<a id="a-SM"></a>或引文之端。<a id="a-SN"></a>皆从本义而非添也。<a id="a-SO"></a>疏纂要下。<a id="a-SP"></a>二示名题。<a id="a-SQ"></a>义意在下。<a id="a-SR"></a>诸家至此皆略判经题。<a id="a-SS"></a>今务简削繁。<a id="a-ST"></a>下文委释。<a id="a-SU"></a>三解本文二。<a id="a-SV"></a>初偈文归请。<a id="a-SW"></a>将欲制疏恐未上符下合。<a id="a-SX"></a>故归请也。<a id="a-SY"></a>意云。<a id="a-SZ"></a>法华经说。<a id="a-Sa"></a>假使满世间皆如舍利弗。<a id="a-Sb"></a>尽思共度量。<a id="a-Sc"></a>不能测佛智。<a id="a-Sd"></a>圣智尚难图度。<a id="a-Se"></a>凡心岂可测量。<a id="a-Sf"></a>由是祈请加护冀无纰缪。<a id="a-Sg"></a>于中前三句归敬三宝。<a id="a-Sh"></a>后一句祈愿利生。<a id="a-Si"></a>初二字能归至诚。<a id="a-Sj"></a>稽者稽也。<a id="a-Sk"></a>首即头也。<a id="a-Sl"></a>尚书云。<a id="a-Sm"></a>稽首拜手。<a id="a-Sn"></a>注云。<a id="a-So"></a>稽首谓首至地也。<a id="a-Sp"></a>拜手首至手也。<a id="a-Sq"></a>今则屈头至地稽留少时。<a id="a-Sr"></a>表敬之甚也。<a id="a-Ss"></a>又礼有三种。<a id="a-St"></a>谓下揖中跪上稽首。<a id="a-Su"></a>今则上礼表无慢心。<a id="a-Sv"></a>然能归之人必具三业。<a id="a-Sw"></a>表佛有天眼天耳他心知故。<a id="a-Sx"></a>谓以身业归。<a id="a-Sy"></a>表佛有天眼见。<a id="a-Sz"></a>以口业归表佛有天耳闻。<a id="a-T0"></a>以意业归表佛有他心知。<a id="a-T1"></a>又圆满三业善故。<a id="a-T2"></a>成就三轮因故。<a id="a-T3"></a>以未归三宝之前。<a id="a-T4"></a>三业悉皆不善。<a id="a-T5"></a>今归三宝故三业皆善也。<a id="a-T6"></a>三轮者。<a id="a-T7"></a>谓神通轮记心轮教诫轮。<a id="a-T8"></a>因中身业归。<a id="a-T9"></a>果获神通轮。<a id="a-TA"></a>因中口业归。<a id="a-TB"></a>果获教诫轮。<a id="a-TC"></a>因中意业归。<a id="a-TD"></a>果获记心轮。<a id="a-TE"></a>据此即三业是因三轮是果。<a id="a-TF"></a>三轮之因依主释也。<a id="a-TG"></a>今言稽首即当身业。<a id="a-TH"></a>但举身业余者自具。<a id="a-TI"></a>谓称三宝名。<a id="a-TJ"></a>及述所为事。<a id="a-TK"></a>即口业也。<a id="a-TL"></a>心不虔诚宁肯归礼。<a id="a-TM"></a>即意业也。<a id="a-TN"></a>牟尼下。<a id="a-TO"></a>正举三宝。<a id="a-TP"></a>谓佛法僧为福之田。<a id="a-TQ"></a>三皆可宝故云三宝带数释也。<a id="a-TR"></a>然有三种。<a id="a-TS"></a>一住持即塑画等。<a id="a-TT"></a>像佛也。<a id="a-TU"></a>三藏教文法也。<a id="a-TV"></a>五众和合僧也。<a id="a-TW"></a>遵守遗言任持像法。<a id="a-TX"></a>名曰住持。<a id="a-TY"></a>二别相者。<a id="a-TZ"></a>佛即三身。<a id="a-Ta"></a>法即教理行果。<a id="a-Tb"></a>僧即二乘菩萨。<a id="a-Tc"></a>三同体者。<a id="a-Td"></a>觉照名佛轨持名法和合名僧。<a id="a-Te"></a>于中复有本性观行融通之异。<a id="a-Tf"></a>皆一法上说之故云同体。<a id="a-Tg"></a>于上三中。<a id="a-Th"></a>今所归者即别相也。<a id="a-Ti"></a>五教之中当其始教以此经属始教故。<a id="a-Tj"></a>今但取当宗之中能说般若为佛。<a id="a-Tk"></a>所说般若为法。<a id="a-Tl"></a>发起流通者为因故非余教。<a id="a-Tm"></a>牟尼下佛也。<a id="a-Tn"></a>梵音释迦牟尼。<a id="a-To"></a>此云能仁寂默。<a id="a-Tp"></a>能仁故不住涅槃。<a id="a-Tq"></a>寂默故不住生死。<a id="a-Tr"></a>又寂者现相无相。<a id="a-Ts"></a>默者示说无说。<a id="a-Tt"></a>此则即真之应也。<a id="a-Tu"></a>大觉者。<a id="a-Tv"></a>觉即是佛大拣余圣。<a id="a-Tw"></a>余圣虽觉未名为大。<a id="a-Tx"></a>二乘偏觉菩萨分觉皆非大也。<a id="a-Ty"></a>唯佛如来一觉永觉无所不觉。<a id="a-Tz"></a>如大梦觉如莲华开。<a id="a-U0"></a>迥超群圣故独称大。<a id="a-U1"></a>尊者具上九号为物所尊。<a id="a-U2"></a>下文广辨。<a id="a-U3"></a>能开下法也。<a id="a-U4"></a>于中能字属佛。<a id="a-U5"></a>开字通佛及法。<a id="a-U6"></a>谓在佛为能开。<a id="a-U7"></a>在法为所开。<a id="a-U8"></a>般若三空句五字。<a id="a-U9"></a>唯局法也。<a id="a-UA"></a>然于此中具教理行果。<a id="a-UB"></a>般若果也。<a id="a-UC"></a>以是到彼岸慧故。<a id="a-UD"></a>三空理也。<a id="a-UE"></a>句即教也理果合论行也。<a id="a-UF"></a>以慧照理是菩萨行故。<a id="a-UG"></a>发起下僧也。<a id="a-UH"></a>发起上士即须菩提。<a id="a-UI"></a>因兴三问故佛说之。<a id="a-UJ"></a>流通上士。<a id="a-UK"></a>即是弥勒无著天亲也。<a id="a-UL"></a>逦迤解释方始弘传。<a id="a-UM"></a>上士者高上之士也。<a id="a-UN"></a>或曰上人。<a id="a-UO"></a>故马呜菩萨赞无常经归敬偈云。<a id="a-UP"></a>八辈上人能离染。<a id="a-UQ"></a>或云大士。<a id="a-UR"></a>故大云疏云。<a id="a-US"></a>如斯大士皆归命。<a id="a-UT"></a>斯皆通用故随人称。<a id="a-UU"></a>疏冥资下一句。<a id="a-UV"></a>祈愿利生也。<a id="a-UW"></a>冥闇资助也。<a id="a-UX"></a>所述即此疏也。<a id="a-UY"></a>契合也。<a id="a-UZ"></a>群机即一切众生也。<a id="a-Ua"></a>然资助加护有二种。<a id="a-Ub"></a>一即显加。<a id="a-Uc"></a>谓现身说法有所见闻。<a id="a-Ud"></a>二即冥加。<a id="a-Ue"></a>但得智力无所视听。<a id="a-Uf"></a>今于二中唯求冥加也。<a id="a-Ug"></a>以制疏释经。<a id="a-Uh"></a>唯籍智力但得冥助不须见闻。<a id="a-Ui"></a>以此经云。<a id="a-Uj"></a>若以色见声求是行邪道。<a id="a-Uk"></a>为顺此教故不求显然。<a id="a-Ul"></a>凡所设教皆契理契机。<a id="a-Um"></a>今不言契理者。<a id="a-Un"></a>以疏是论文已契理故。<a id="a-Uo"></a>又疏主于二利中利他偏甚。<a id="a-Up"></a>今唯言契机者。<a id="a-Uq"></a>悲增之相也。</p>
 </body>
</html>