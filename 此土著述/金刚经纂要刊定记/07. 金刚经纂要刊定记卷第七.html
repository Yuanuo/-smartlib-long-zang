<!doctype html>
<html id="z3IBWzk1c4" data-ver="1138">
 <head>
  <meta charset="utf-8">
  <meta author="子璿">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">金刚经纂要刊定记卷第七</h1>
  <p id="a2">一切菩萨皆安住此心。<a id="a-3"></a>行菩萨行。<a id="a-4"></a>有大智故不住生死。<a id="a-5"></a>有大悲故不住涅槃。<a id="a-6"></a>今令离于断常二见。<a id="a-7"></a>即是不住生死涅槃。<a id="a-8"></a>故云如所住法。<a id="a-9"></a>即七最胜中依止最胜。<a id="a-A"></a>不断等者。<a id="a-B"></a>意云。<a id="a-C"></a>生死本空犹如影像。<a id="a-D"></a>影像不有复何断焉。<a id="a-E"></a>今言不断者。<a id="a-F"></a>非谓固留但了性不有了相不无。<a id="a-G"></a>随顺俗谛故云不断。<a id="a-H"></a>此即通达之义。<a id="a-I"></a>于涅槃等者。<a id="a-J"></a>若被寂所缚即不自在。<a id="a-K"></a>今寂而常用用而常寂。<a id="a-L"></a>是自在义。<a id="a-M"></a>此中下显偏说之意。<a id="a-N"></a>然据不断生死利益众生。<a id="a-O"></a>但成大悲不住涅槃。<a id="a-P"></a>如其具论。<a id="a-Q"></a>亦须不住。<a id="a-R"></a>生死方成如所住法。<a id="a-S"></a>一向下即出偏说之意。<a id="a-T"></a>遮寂者。<a id="a-U"></a>即二乘人灰身灭智拨丧无余。<a id="a-V"></a>被涅槃所拘是不自在。<a id="a-W"></a>今以不具相发心。<a id="a-X"></a>正堕于此。<a id="a-Y"></a>为对治故偏示一门。<a id="a-Z"></a>下文菩萨不受福德。<a id="a-a"></a>即不住生死。<a id="a-b"></a>义则圆矣。<a id="a-c"></a>偈云下引证。<a id="a-d"></a>论云下释偈。<a id="a-e"></a>虽不依下纵也。<a id="a-f"></a>法身真佛是真菩提。<a id="a-g"></a>正由智了为因故不依彼。<a id="a-h"></a>而不失下夺也。<a id="a-i"></a>福德是因即五度果。<a id="a-j"></a>报是果即三十二相相非不佛。<a id="a-k"></a>故言不失。<a id="a-l"></a>既不失果即不失因。<a id="a-m"></a>以能下明不失之由。<a id="a-n"></a>谓真菩提必须具足二庄严故。<a id="a-o"></a>智慧即真身。<a id="a-p"></a>福德即应身。<a id="a-q"></a>故论云。<a id="a-r"></a>法身者智相身。<a id="a-s"></a>福相者异相身。<a id="a-t"></a>以诸如来皆合具此二种相故。<a id="a-u"></a>故法华云。<a id="a-v"></a>如其所德法。<a id="a-w"></a>定慧力庄严。<a id="a-x"></a>以此度众生。<a id="a-y"></a>自证无上道。<a id="a-z"></a>得忍经意云。<a id="a-10"></a>菩萨于无我心中所修福德。<a id="a-11"></a>胜彼有我心中所修福德。<a id="a-12"></a>以庄严法身究竟不失故。<a id="a-13"></a>论云下先叙所遣之念。<a id="a-14"></a>念云若出世无分别智。<a id="a-15"></a>正是佛因。<a id="a-16"></a>即所修福德尽皆失也。<a id="a-17"></a>何以故。<a id="a-18"></a>福非因故。<a id="a-19"></a>为遮此故者。<a id="a-1A"></a>引起能遣之文。<a id="a-1B"></a>得胜忍不失者。<a id="a-1C"></a>正明不失义。<a id="a-1D"></a>谓若心住相修诸福德。<a id="a-1E"></a>堕于有漏。<a id="a-1F"></a>此福则失。<a id="a-1G"></a>若心离相修诸福德成于无漏。<a id="a-1H"></a>此福不失也。<a id="a-1I"></a>以得下出不失之由。<a id="a-1J"></a>斯则　果验因成不失义。<a id="a-1K"></a>无垢即清净。<a id="a-1L"></a>无漏是佛身矣。<a id="a-1M"></a>二无我者人法也。<a id="a-1N"></a>得此二空之智名之为忍。<a id="a-1O"></a>正明经意云。<a id="a-1P"></a>前言无我所修之福以为胜者。<a id="a-1Q"></a>只由菩萨不受福故。<a id="a-1R"></a>可诃等者。<a id="a-1S"></a>明不受之由。<a id="a-1T"></a>亦是以果验因成不受义。<a id="a-1U"></a>意云。<a id="a-1V"></a>果若有漏则知受福。<a id="a-1W"></a>是可诃责。<a id="a-1X"></a>果既无漏则知不受。<a id="a-1Y"></a>云何可诃。<a id="a-1Z"></a>无著下显对前文不住涅槃。<a id="a-1a"></a>前后相望共成。<a id="a-1b"></a>悲智之义耳。<a id="a-1c"></a>若住等者反明也。<a id="a-1d"></a>征释经意云。<a id="a-1e"></a>菩萨作福。<a id="a-1f"></a>若生贪着则成有漏。<a id="a-1g"></a>因既有漏果亦有漏。<a id="a-1h"></a>得三十二相但同轮王。<a id="a-1i"></a>不名为佛。<a id="a-1j"></a>此则因果俱失成其所疑。<a id="a-1k"></a>今既作福不生贪着。<a id="a-1l"></a>则因成无漏。<a id="a-1m"></a>因既无漏果亦复然所得三十二相庄严法身。<a id="a-1n"></a>名之为佛。<a id="a-1o"></a>云何疑其失因及果。<a id="a-1p"></a>第二十四疏初标章。<a id="a-1q"></a>若诸菩萨下指疑起处。<a id="a-1r"></a>即从次前文来。<a id="a-1s"></a>论中即云。<a id="a-1t"></a>若菩萨不受彼果报等。<a id="a-1u"></a>云何下结成疑也。<a id="a-1v"></a>众生用者。<a id="a-1w"></a>据佛寿量合满百年。<a id="a-1x"></a>至八十便入涅槃。<a id="a-1y"></a>意留二十年福。<a id="a-1z"></a>与后代弟子受用。<a id="a-20"></a>又于佛供养承事。<a id="a-21"></a>能令众生获福无量。<a id="a-22"></a>斯亦佛福众生受用也。<a id="a-23"></a>问前云菩萨不受。<a id="a-24"></a>今何难佛受用。<a id="a-25"></a>又前言受是取义。<a id="a-26"></a>今疑受是用义。<a id="a-27"></a>文义既异何以成疑。<a id="a-28"></a>答此皆以果验因也。<a id="a-29"></a>因中若不受取。<a id="a-2A"></a>果中焉合受用。<a id="a-2B"></a>果中尚自受用。<a id="a-2C"></a>因中岂无受取耶。<a id="a-2D"></a>错解经意云。<a id="a-2E"></a>若人言如来出现来入灭去住世间。<a id="a-2F"></a>皆不解我所说义。<a id="a-2G"></a>是福等者。<a id="a-2H"></a>是彼无漏福德之应报。<a id="a-2I"></a>即无垢果也。<a id="a-2J"></a>果中无有色相故。<a id="a-2K"></a>论云。<a id="a-2L"></a>佛果无有色相迭相见故。<a id="a-2M"></a>又论云。<a id="a-2N"></a>佛果无别色声唯如如又如如智独存故无来去等。<a id="a-2O"></a>为化下或问曰。<a id="a-2P"></a>既佛果无别色声来去等。<a id="a-2Q"></a>何以出现受福。<a id="a-2R"></a>为众生受用耶。<a id="a-2S"></a>故此释之意。<a id="a-2T"></a>说众生根熟为能感缘。<a id="a-2U"></a>以佛无缘大悲。<a id="a-2V"></a>无量劫来利他善根熏净法界以成善习。<a id="a-2W"></a>有感即应任运无心。<a id="a-2X"></a>如一月不下降百水不上升。<a id="a-2Y"></a>慈善根力法尔如是。<a id="a-2Z"></a>正是断疑之意。<a id="a-2a"></a>若果中有心受用。<a id="a-2b"></a>则因中亦有心受取果中既是自然。<a id="a-2c"></a>因中足明无著也。<a id="a-2d"></a>正见经征意云。<a id="a-2e"></a>以何义故名为如来。<a id="a-2f"></a>既名为来亦表其去。<a id="a-2g"></a>何言错解。<a id="a-2h"></a>释意云。<a id="a-2i"></a>以真佛本来无来去故。<a id="a-2j"></a>偈云下标真化异也。<a id="a-2k"></a>如来即是法身。<a id="a-2l"></a>本来不动犹若虚空。<a id="a-2m"></a>故不同化身随机来去。<a id="a-2n"></a>此非异而异也。<a id="a-2o"></a>大云下释此约机。<a id="a-2p"></a>心染净遂见佛有来去。<a id="a-2q"></a>名为化身。<a id="a-2r"></a>来无所从去无所至。<a id="a-2s"></a>即是不动名为法身。<a id="a-2t"></a>斯则机见有佛来去。<a id="a-2u"></a>佛实不动云云。<a id="a-2v"></a>自彼于我何为。<a id="a-2w"></a>此中略举水喻。<a id="a-2x"></a>众生心则知。<a id="a-2y"></a>月喻法身影喻化。<a id="a-2z"></a>体清浊喻染净也。<a id="a-30"></a>水清月现月亦不来。<a id="a-31"></a>水浊月隐亦非月去。<a id="a-32"></a>但是水有清浊。<a id="a-33"></a>非谓月有升沉。<a id="a-34"></a>法中亦尔。<a id="a-35"></a>心净见佛非是佛来。<a id="a-36"></a>心垢不见亦非佛去。<a id="a-37"></a>但是众生垢净。<a id="a-38"></a>非谓诸佛隐显。<a id="a-39"></a>解极等者。<a id="a-3A"></a>谓解极则心绝。<a id="a-3B"></a>心绝则会如如体本周故无方所。<a id="a-3C"></a>此明即应之真。<a id="a-3D"></a>缘至下明即真之应也。<a id="a-3E"></a>意同大云。<a id="a-3F"></a>隐显断疑意者。<a id="a-3G"></a>诸佛本无来去。<a id="a-3H"></a>众生妄见去来。<a id="a-3I"></a>尚无出现之佛。<a id="a-3J"></a>宁有受福之事。<a id="a-3K"></a>第二十五论文于此不别叙疑而义意合有也。<a id="a-3L"></a>初标章据前下指疑起处。<a id="a-3M"></a>此从三处来。<a id="a-3N"></a>不可以化等者第二十二也。<a id="a-3O"></a>滥于轮王故。<a id="a-3P"></a>法身无来去等者二十四也。<a id="a-3Q"></a>斥为错解故。<a id="a-3R"></a>据遮下二十三也。<a id="a-3S"></a>不失等者弥勒颂云。<a id="a-3T"></a>得胜忍不失。<a id="a-3U"></a>一异相反难为存去故成疑矣。<a id="a-3V"></a>此约下悬指断疑之意。<a id="a-3W"></a>彼约一异双存而难。<a id="a-3X"></a>此据一异俱非而通也。<a id="a-3Y"></a>破粗色经问答。<a id="a-3Z"></a>多少如文可知。<a id="a-3a"></a>疏三初引天亲约断疑。<a id="a-3b"></a>偈云下标也。<a id="a-3c"></a>论云下释也。<a id="a-3d"></a>一真法界数量消灭非一异故。<a id="a-3e"></a>诸佛证此亦非一异。<a id="a-3f"></a>而言处住者。<a id="a-3g"></a>以非此二义可住着故。<a id="a-3h"></a>为示下正显住意。<a id="a-3i"></a>意以界喻真身。<a id="a-3j"></a>尘喻化身也。<a id="a-3k"></a>尘因界碎故非异。<a id="a-3l"></a>喻从真起应也。<a id="a-3m"></a>尘细界粗故非一。<a id="a-3n"></a>喻真实应假也。<a id="a-3o"></a>无著下二破执法。<a id="a-3p"></a>别是一义非断疑也。<a id="a-3q"></a>名身即受等四蕴。<a id="a-3r"></a>色身即地等四大。<a id="a-3s"></a>于中下以细末破色身。<a id="a-3t"></a>以无所见破名身。<a id="a-3u"></a>无所见即不念也。<a id="a-3v"></a>此段说尘甚多。<a id="a-3w"></a>正是初方便。<a id="a-3x"></a>大云下三示破相。<a id="a-3y"></a>明方便之相。<a id="a-3z"></a>以能破是细末所破是粗色。<a id="a-40"></a>能所合之故成科名。<a id="a-41"></a>此言下拣异大小。<a id="a-42"></a>大乘用观假想分别起其慧数。<a id="a-43"></a>破析彼色一一分析至于极微。<a id="a-44"></a>二乘天眼所不能见。<a id="a-45"></a>此则细末之极不可破析。<a id="a-46"></a>名极略色。<a id="a-47"></a>非小乘等者。<a id="a-48"></a>以彼宗迷唯识理。<a id="a-49"></a>不达诸法即空。<a id="a-4A"></a>计此微尘以为实有故。<a id="a-4B"></a>说积诸微尘以成世界故。<a id="a-4C"></a>俱舍论云极微微金水。<a id="a-4D"></a>兔羊牛隙城。<a id="a-4E"></a>蚤虱麦指节。<a id="a-4F"></a>彼后增七倍等。<a id="a-4G"></a>今此拣去故云非实尘也。<a id="a-4H"></a>破微尘经意云。<a id="a-4I"></a>以何义故说微尘耶。<a id="a-4J"></a>释意云。<a id="a-4K"></a>以无实体故。<a id="a-4L"></a>又征意云。<a id="a-4M"></a>所以说微尘空。<a id="a-4N"></a>又说微尘者何谓也。<a id="a-4O"></a>释意云。<a id="a-4P"></a>佛所说者。<a id="a-4Q"></a>非实微尘是空微尘也。<a id="a-4R"></a>疏二初约断疑释。<a id="a-4S"></a>尘碎下喻说。<a id="a-4T"></a>尘是碎世界为末也。<a id="a-4U"></a>故界粗而尘细是非一也。<a id="a-4V"></a>尘众聚者。<a id="a-4W"></a>世界是众尘成故。<a id="a-4X"></a>尘界非异也。<a id="a-4Y"></a>如是下法合。<a id="a-4Z"></a>谓应现十方故非一。<a id="a-4a"></a>同依一体故非异。<a id="a-4b"></a>又依法起化故非一。<a id="a-4c"></a>离法无化故非异。<a id="a-4d"></a>又若下二约破法释。<a id="a-4e"></a>亦是约喻。<a id="a-4f"></a>法说者若化是实。<a id="a-4g"></a>亦不用佛说。<a id="a-4h"></a>只为是虚余人不知。<a id="a-4i"></a>故佛说矣。<a id="a-4j"></a>无著下引证同此。<a id="a-4k"></a>破世界经意云。<a id="a-4l"></a>非唯所起微尘是空微尘。<a id="a-4m"></a>抑亦能起世界。<a id="a-4n"></a>亦是空世界。<a id="a-4o"></a>本论等者。<a id="a-4p"></a>如次文所说。<a id="a-4q"></a>众生世界者有情世间也。<a id="a-4r"></a>以心法无质不可分析故。<a id="a-4s"></a>但以不念方便破之。<a id="a-4t"></a>念之则有不念则无。<a id="a-4u"></a>故起信云。<a id="a-4v"></a>心生则法生。<a id="a-4w"></a>心灭则法灭等也。<a id="a-4x"></a>破和合经微意云。<a id="a-4y"></a>以何义故说世界耶。<a id="a-4z"></a>释意云。<a id="a-50"></a>世界若实则是一合。<a id="a-51"></a>佛说一合者。<a id="a-52"></a>非实有之一合。<a id="a-53"></a>是空无之一合。<a id="a-54"></a>疏文中引天亲解。<a id="a-55"></a>论云下标也。<a id="a-56"></a>大云下释冥合也。<a id="a-57"></a>冥然合为一也。<a id="a-58"></a>一即和合故云一合矣。<a id="a-59"></a>三千破一者。<a id="a-5A"></a>既言三千则非一义。<a id="a-5B"></a>此乃通明五蕴无一合义。<a id="a-5C"></a>无著下二引无著解。<a id="a-5D"></a>并说等者情器双明也。<a id="a-5E"></a>故有下且标二抟取。<a id="a-5F"></a>大云下显明情器俱名世界。<a id="a-5G"></a>谓尘众则器世界。<a id="a-5H"></a>众生则有情世界。<a id="a-5I"></a>抟取为一等者。<a id="a-5J"></a>谓情器不分为一世界也。<a id="a-5K"></a>此一合有二抟取。<a id="a-5L"></a>于五蕴中分色心故。<a id="a-5M"></a>本以合二为一。<a id="a-5N"></a>今则开一成二。<a id="a-5O"></a>然和合抟取盖是一义。<a id="a-5P"></a>但秦魏译异耳。<a id="a-5Q"></a>一抟取者是名身。<a id="a-5R"></a>众生世界义不可分。<a id="a-5S"></a>但有一义故。<a id="a-5T"></a>差别抟取者。<a id="a-5U"></a>是器世界聚多微尘成一世界故。<a id="a-5V"></a>故无著论云。<a id="a-5W"></a>众生世界有者。<a id="a-5X"></a>此为一抟取。<a id="a-5Y"></a>微尘有者此为差别。<a id="a-5Z"></a>抟取二界无实等者故。<a id="a-5a"></a>心经云。<a id="a-5b"></a>是故空中无色无受想行识。<a id="a-5c"></a>无眼耳鼻舌身意。<a id="a-5d"></a>无色声香味触法等。<a id="a-5e"></a>经是名一合相者。<a id="a-5f"></a>约俗谛说。<a id="a-5g"></a>有明在次文。<a id="a-5h"></a>妄执有经意云。<a id="a-5i"></a>此一合相无体可说。<a id="a-5j"></a>但为凡夫妄生贪着。<a id="a-5k"></a>以彼下释经中不可说也。<a id="a-5l"></a>五蕴和合无实体故。<a id="a-5m"></a>斯则界归于尘。<a id="a-5n"></a>则无界可取。<a id="a-5o"></a>尘归唯识则无尘可取。<a id="a-5p"></a>四蕴离念则无心可取也。<a id="a-5q"></a>众生取着皆由虚妄分别故。<a id="a-5r"></a>起信云。<a id="a-5s"></a>一切境界唯依妄念而有差别。<a id="a-5t"></a>此明经中但凡夫已下文。<a id="a-5u"></a>若有下反显也。<a id="a-5v"></a>以世界体若是实有。<a id="a-5w"></a>不名虚妄分别。<a id="a-5x"></a>合是正见。<a id="a-5y"></a>世谛说者即前是名也。<a id="a-5z"></a>同论云以彼聚集。<a id="a-60"></a>第一义不可说即前即非也。<a id="a-61"></a>同前无物可取。<a id="a-62"></a>小儿等者。<a id="a-63"></a>世谛虽说但是假有。<a id="a-64"></a>凡夫不敏执之为实。<a id="a-65"></a>犹彼小儿如言执物。<a id="a-66"></a>见五蕴者不了法空。<a id="a-67"></a>是法执也。<a id="a-68"></a>取和合者不达众法。<a id="a-69"></a>即我执也。<a id="a-6A"></a>二执不亡故名贪着其事也。<a id="a-6B"></a>迷于事法所知障也。<a id="a-6C"></a>烦恼可知。<a id="a-6D"></a>是依二执起于二障也。<a id="a-6E"></a>破我法者。<a id="a-6F"></a>前破我法所缘之境。<a id="a-6G"></a>令知不实。<a id="a-6H"></a>今破能缘我法见心。<a id="a-6I"></a>见心乃是所起分别。<a id="a-6J"></a>今即破之令亡分别入圣道也。<a id="a-6K"></a>故偈云。<a id="a-6L"></a>非无二得道。<a id="a-6M"></a>远离于我法。<a id="a-6N"></a>斥错解经文。<a id="a-6O"></a>问答并可知矣。<a id="a-6P"></a>但不解必不错解也。<a id="a-6Q"></a>遣言执经征意云以何义故说为不解。<a id="a-6R"></a>释意云。<a id="a-6S"></a>佛说我人等见。<a id="a-6T"></a>非实我人等见。<a id="a-6U"></a>是假名我人等见。<a id="a-6V"></a>众生不解谓之为实。<a id="a-6W"></a>所以前科判云错矣。<a id="a-6X"></a>虚妄等者。<a id="a-6Y"></a>见有我故名为我见。<a id="a-6Z"></a>体实无故乃云虚妄。<a id="a-6a"></a>虚妄无实元是不见。<a id="a-6b"></a>如绳处见蛇岂是实见。<a id="a-6c"></a>如所下两意。<a id="a-6d"></a>一以真如为所。<a id="a-6e"></a>如彼真如不分别故。<a id="a-6f"></a>二以我法为所。<a id="a-6g"></a>我法本无如所知故。<a id="a-6h"></a>云何下征。<a id="a-6i"></a>如外道下释。<a id="a-6j"></a>人无我等者。<a id="a-6k"></a>一法界中无我无无我。<a id="a-6l"></a>今对有我说于无我。<a id="a-6m"></a>权说假言故云安置。<a id="a-6n"></a>法无我等者。<a id="a-6o"></a>以见是心心所法执有此见。<a id="a-6p"></a>名为法执。<a id="a-6q"></a>心法不实故言安置。<a id="a-6r"></a>此文破法我者。<a id="a-6s"></a>是连带引之。<a id="a-6t"></a>非谓正意也。<a id="a-6u"></a>相应等者。<a id="a-6v"></a>入地证如也。<a id="a-6w"></a>不分别者。<a id="a-6x"></a>离分别障也。<a id="a-6y"></a>即此等者。<a id="a-6z"></a>若存我法即分别无穷。<a id="a-70"></a>但了二空则自无分别。<a id="a-71"></a>即此二空观。<a id="a-72"></a>为入理之方便也。<a id="a-73"></a>除分别经意云。<a id="a-74"></a>发菩提心者。<a id="a-75"></a>于一切法应如是知见信解不生法相。<a id="a-76"></a>疏二初明无分别所依二。<a id="a-77"></a>初总征三法。<a id="a-78"></a>无著下。<a id="a-79"></a>节节以疏征起以经答之。<a id="a-7A"></a>何人等者。<a id="a-7B"></a>即经中发菩提心者。<a id="a-7C"></a>于何法者。<a id="a-7D"></a>即经中一切法。<a id="a-7E"></a>何方便者。<a id="a-7F"></a>即经中应如是知见信解。<a id="a-7G"></a>此显下。<a id="a-7H"></a>二别释第三二。<a id="a-7I"></a>初总标。<a id="a-7J"></a>此显下。<a id="a-7K"></a>增上心即定也。<a id="a-7L"></a>增上智即慧也。<a id="a-7M"></a>当是增胜上法故云增上。<a id="a-7N"></a>知见胜解者。<a id="a-7O"></a>定慧之后位。<a id="a-7P"></a>于中下。<a id="a-7Q"></a>二别释二。<a id="a-7R"></a>初总彰三义。<a id="a-7S"></a>于中者。<a id="a-7T"></a>于彼三事之中也。<a id="a-7U"></a>若智等者。<a id="a-7V"></a>明此三种体即是智但依止方便不同故立三名也。<a id="a-7W"></a>奢摩他此云止。<a id="a-7X"></a>止即是定。<a id="a-7Y"></a>智依此定并息万缘。<a id="a-7Z"></a>唯心独存故云知也。<a id="a-7a"></a>毗钵等者。<a id="a-7b"></a>毗钵舍那此云观。<a id="a-7c"></a>观即是慧。<a id="a-7d"></a>依此慧故观察一切。<a id="a-7e"></a>委细推求历历分明故名为见。<a id="a-7f"></a>此二者知见也。<a id="a-7g"></a>三摩提此云等持。<a id="a-7h"></a>但以定慧等处名三摩提。<a id="a-7i"></a>依此义故名为胜解。<a id="a-7j"></a>言依止者。<a id="a-7k"></a>名依义立也。<a id="a-7l"></a>以三摩下。<a id="a-7m"></a>二转释后义。<a id="a-7n"></a>自在者。<a id="a-7o"></a>定慧无阂故。<a id="a-7p"></a>内缘等者。<a id="a-7q"></a>既未证真但缘影像。<a id="a-7r"></a>以真如法离心缘故。<a id="a-7s"></a>今既变影缘如但名胜解。<a id="a-7t"></a>从此能引根本正智。<a id="a-7u"></a>无分别中为近方便。<a id="a-7v"></a>故云何下。<a id="a-7w"></a>二正显无分别理。<a id="a-7x"></a>即论释经中不生法相。<a id="a-7y"></a>初句征起次句正显。<a id="a-7z"></a>大云下。<a id="a-80"></a>约位释论。<a id="a-81"></a>前方便等者。<a id="a-82"></a>即知见胜解。<a id="a-83"></a>此当地前四加行位。<a id="a-84"></a>今不分别者。<a id="a-85"></a>即不生法相。<a id="a-86"></a>通在十地及佛地也。<a id="a-87"></a>虽满分不同。<a id="a-88"></a>皆用根本无分别智。<a id="a-89"></a>亲证谛理也。<a id="a-8A"></a>如唯识见道颂云。<a id="a-8B"></a>若时于所缘。<a id="a-8C"></a>智都无所得。<a id="a-8D"></a>尔时住唯识。<a id="a-8E"></a>离二取相故。<a id="a-8F"></a>显本寂经意云。<a id="a-8G"></a>所言法相非实有之法相。<a id="a-8H"></a>是本无之法相。<a id="a-8I"></a>不共者非法相也。<a id="a-8J"></a>胜义谛中不容他故。<a id="a-8K"></a>离性离相非和合故。<a id="a-8L"></a>相应者。<a id="a-8M"></a>是名法相也。<a id="a-8N"></a>性起为相不离性故。<a id="a-8O"></a>如前金中无器不离金也。<a id="a-8P"></a>第二十六论文。<a id="a-8Q"></a>于此不言断别疑。<a id="a-8R"></a>故云外二疏皆摄入前段。<a id="a-8S"></a>合疏详文合有是故开之。<a id="a-8T"></a>因闻下指疑起处。<a id="a-8U"></a>此从二十五中来。<a id="a-8V"></a>意云下立理。<a id="a-8W"></a>即化身下指无化体。<a id="a-8X"></a>若尔下结成疑也。<a id="a-8Y"></a>意云。<a id="a-8Z"></a>能说之佛既虚。<a id="a-8a"></a>所说之教岂实。<a id="a-8b"></a>持说不实之教。<a id="a-8c"></a>宁有福耶。<a id="a-8d"></a>功德经文校量可解。<a id="a-8e"></a>阿僧祇此云无数。<a id="a-8f"></a>发菩萨心者拣余人。<a id="a-8g"></a>偈云下标。<a id="a-8h"></a>论云下释。<a id="a-8i"></a>先牒疑纵之。<a id="a-8j"></a>而彼下据理夺之。<a id="a-8k"></a>无量下拣有量等。<a id="a-8l"></a>斯则三重显于持说之胜。<a id="a-8m"></a>不染经征意云。<a id="a-8n"></a>云何演说便获如是功德。<a id="a-8o"></a>释文可见。<a id="a-8p"></a>前云发菩萨心者。<a id="a-8q"></a>意在于此。<a id="a-8r"></a>若非菩萨焉能如是。<a id="a-8s"></a>无著下初引解二。<a id="a-8t"></a>初申经意。<a id="a-8u"></a>既说法之心。<a id="a-8v"></a>如彼真如无有分别不取能所说相。<a id="a-8w"></a>所获功德利益至矣故决定说也。<a id="a-8x"></a>无所染者。<a id="a-8y"></a>即无分别不取不动也。<a id="a-8z"></a>此则正是断疑之意。<a id="a-90"></a>谓佛所有说皆如真实。<a id="a-91"></a>传授之人要皆如是。<a id="a-92"></a>既如其法福乃无边。<a id="a-93"></a>何疑持说无福德耶。<a id="a-94"></a>又如偈云。<a id="a-95"></a>诸佛说法时。<a id="a-96"></a>不言是化身。<a id="a-97"></a>以不如是说。<a id="a-98"></a>是故彼说正。<a id="a-99"></a>意云。<a id="a-9A"></a>若言是化则人无敬心所说之法宁肯信受。<a id="a-9B"></a>由不说故人皆宗奉。<a id="a-9C"></a>所说之教咸悉受持。<a id="a-9D"></a>无漏之福自然无量等。<a id="a-9E"></a>云何下二销经文。<a id="a-9F"></a>不可等者。<a id="a-9G"></a>此明离于说相。<a id="a-9H"></a>非全不说。<a id="a-9I"></a>前云无法可说。<a id="a-9J"></a>净名无说无示。<a id="a-9K"></a>是名说法。<a id="a-9L"></a>故魏经云如不演说。<a id="a-9M"></a>若异下反明以取相故有分别故不如如故。<a id="a-9N"></a>既不如如即成颠倒。<a id="a-9O"></a>又说时下。<a id="a-9P"></a>约事明无染。<a id="a-9Q"></a>前约不称理。<a id="a-9R"></a>今约不称事夫说法者本为利生。<a id="a-9S"></a>今为名利岂非染说。<a id="a-9T"></a>大云下。<a id="a-9U"></a>二引大云解。<a id="a-9V"></a>生灭心行即有所得分别取相。<a id="a-9W"></a>今既不以即与如合故曰如如。<a id="a-9X"></a>上如即似义。<a id="a-9Y"></a>下如即真如。<a id="a-9Z"></a>似于真如故曰如如。<a id="a-9a"></a>心境如者。<a id="a-9b"></a>即两皆真如无似义也。<a id="a-9c"></a>则无染者。<a id="a-9d"></a>谓拟心即差便名为染。<a id="a-9e"></a>故论云。<a id="a-9f"></a>动即有苦果不离因此则微细念虑尽名为染。<a id="a-9g"></a>不必贪欲。<a id="a-9h"></a>第二十七疏初标章若诸下指疑起处。<a id="a-9i"></a>此从二十六中来。<a id="a-9j"></a>以化身如来常说法故。<a id="a-9k"></a>前虽无文而有此意。<a id="a-9l"></a>云何下结成疑也。<a id="a-9m"></a>涅槃即是不动无为义。<a id="a-9n"></a>如前文云。<a id="a-9o"></a>若人言如来若来去坐卧。<a id="a-9p"></a>即不解所说义。<a id="a-9q"></a>如来者。<a id="a-9r"></a>无所从来亦无所去。<a id="a-9s"></a>故名如来。<a id="a-9t"></a>斯则佛入涅槃也。<a id="a-9u"></a>意云。<a id="a-9v"></a>涅槃寂静说法喧动。<a id="a-9w"></a>动寂相反云何两存。<a id="a-9x"></a>经征意云。<a id="a-9y"></a>以何义故。<a id="a-9z"></a>佛常说而不阂涅槃。<a id="a-A0"></a>如论所叙。<a id="a-A1"></a>释意云。<a id="a-A2"></a>常佛有妙智。<a id="a-A3"></a>观诸法空如梦幻等。<a id="a-A4"></a>虽现说法似有为相。<a id="a-A5"></a>而常住涅槃无作之理。<a id="a-A6"></a>复何疑哉。<a id="a-A7"></a>若于论外不作断疑释者。<a id="a-A8"></a>此文但责说法不染。<a id="a-A9"></a>征意云。<a id="a-AA"></a>以何义故。<a id="a-AB"></a>说法之时不取于相。<a id="a-AC"></a>得合真如不动不染耶释意云。<a id="a-AD"></a>但观诸有为相。<a id="a-AE"></a>犹如梦幻等自然于说不取不着契合真如。<a id="a-AF"></a>无有动摇分别等也。<a id="a-AG"></a>疏文二。<a id="a-AH"></a>初开章指文。<a id="a-AI"></a>魏本等者。<a id="a-AJ"></a>以彼此二经皆说譬喻就中彼广此略。<a id="a-AK"></a>今则标广以释于中下。<a id="a-AL"></a>二随章辨释三。<a id="a-AM"></a>初约两论释魏本中九喻。<a id="a-AN"></a>二初文者偈云下标论云下释。<a id="a-AO"></a>初释前二句。<a id="a-AP"></a>真化不一故非有为。<a id="a-AQ"></a>真化不异故不离有为。<a id="a-AR"></a>言诸佛者。<a id="a-AS"></a>拣小乘涅槃一向寂灭。<a id="a-AT"></a>如来涅槃悲智兼运。<a id="a-AU"></a>名无住处。<a id="a-AV"></a>何故下。<a id="a-AW"></a>蹑前征起释后二句。<a id="a-AX"></a>征意可知。<a id="a-AY"></a>由妙智等者。<a id="a-AZ"></a>妙智拣二乘粗智。<a id="a-Aa"></a>正观拣凡夫倒见。<a id="a-Ab"></a>既以妙智正观有为诸法。<a id="a-Ac"></a>如梦幻等故涉有而不住有。<a id="a-Ad"></a>观空而不住空用而常寂。<a id="a-Ae"></a>寂而常用故。<a id="a-Af"></a>终日说法终日涅槃。<a id="a-Ag"></a>如华严疏云。<a id="a-Ah"></a>寂寥于万化之域。<a id="a-Ai"></a>动用于一虚之中也。<a id="a-Aj"></a>故知若不涉有。<a id="a-Ak"></a>岂名大乘涅槃。<a id="a-Al"></a>若不证如何名无染说法。<a id="a-Am"></a>言虽似反意乃相符。<a id="a-An"></a>善现约极违以申疑。<a id="a-Ao"></a>如来据极顺以通释。<a id="a-Ap"></a>理实深妙光兹末篇。<a id="a-Aq"></a>二兼无著下。<a id="a-Ar"></a>初指论分文。<a id="a-As"></a>此偈者魏经文也四有为者。<a id="a-At"></a>即下自性等四初自性下。<a id="a-Au"></a>二随文正释四。<a id="a-Av"></a>初文二初释章意。<a id="a-Aw"></a>此见等者。<a id="a-Ax"></a>谓见相二分。<a id="a-Ay"></a>以自证分为体。<a id="a-Az"></a>然此三法是生死之自性。<a id="a-B0"></a>一切生死从此而生故名此三为根本矣。<a id="a-B1"></a>此通八识也。<a id="a-B2"></a>一星下二别解文三。<a id="a-B3"></a>初文见分者。<a id="a-B4"></a>云云第六识也。<a id="a-B5"></a>计度分别缘共相境世间诸智尽在其中。<a id="a-B6"></a>故以星光况于此识。<a id="a-B7"></a>此约执计强盛故独指第六。<a id="a-B8"></a>非不通八也。<a id="a-B9"></a>无智等者。<a id="a-BA"></a>此中法喻相兼文犹阙略。<a id="a-BB"></a>若具配属即法喻四对。<a id="a-BC"></a>谓以日喻智以星喻识以明喻悟以闇喻迷。<a id="a-BD"></a>且如喻中。<a id="a-BE"></a>意云无日闇中有星光故。<a id="a-BF"></a>有日明中无星光故。<a id="a-BG"></a>法中无智迷中有识用故有智悟中无分别故。<a id="a-BH"></a>其犹昏夜日光黯然唯星独存略辨南北。<a id="a-BI"></a>杲日才现星光自存。<a id="a-BJ"></a>法中亦尔。<a id="a-BK"></a>生死迷中本智未显。<a id="a-BL"></a>意识分别似有鉴觉若智显彰光明遍照。<a id="a-BM"></a>分别念虑泯然无余。<a id="a-BN"></a>无彼光者此约分喻。<a id="a-BO"></a>喻中俱无星光。<a id="a-BP"></a>而不无星体。<a id="a-BQ"></a>法中融同一智。<a id="a-BR"></a>无别识心故。<a id="a-BS"></a>二中如目等者。<a id="a-BT"></a>意云。<a id="a-BU"></a>翳若在眼则见毛轮。<a id="a-BV"></a>执若在意见实我法。<a id="a-BW"></a>若正配法喻。<a id="a-BX"></a>即翳喻第七识。<a id="a-BY"></a>毛轮等喻所见分。<a id="a-BZ"></a>今标云翳喻所见分者。<a id="a-Ba"></a>此有三意。<a id="a-Bb"></a>一密配第七识。<a id="a-Bc"></a>谓若但取毛轮则唯喻所见。<a id="a-Bd"></a>第七意识无因可收。<a id="a-Be"></a>故此密配无所遗也。<a id="a-Bf"></a>二交互影略。<a id="a-Bg"></a>以喻上举能法中言所。<a id="a-Bh"></a>自然影略说收所余。<a id="a-Bi"></a>三显示毛月无有体性。<a id="a-Bj"></a>意虽在所今却举能。<a id="a-Bk"></a>以显所从能生。<a id="a-Bl"></a>足知无体也。<a id="a-Bm"></a>以颠倒见者。<a id="a-Bn"></a>出无体所以。<a id="a-Bo"></a>于无见有故云颠倒取无义者。<a id="a-Bp"></a>情有理无故。<a id="a-Bq"></a>三中灯喻识者理则虽通义当前五。<a id="a-Br"></a>以六七八识各有配故。<a id="a-Bs"></a>灯约等者。<a id="a-Bt"></a>以膏油喻贪爱以灯喻识。<a id="a-Bu"></a>若无膏油则灯光不起。<a id="a-Bv"></a>若无贪爱则识念不生。<a id="a-Bw"></a>故论云。<a id="a-Bx"></a>依止贪爱法住。<a id="a-By"></a>然此上三喻。<a id="a-Bz"></a>皆是能熏染污根本。<a id="a-C0"></a>故通名自性相。<a id="a-C1"></a>其所熏第八识持种引心。<a id="a-C2"></a>配属云喻如下所明。<a id="a-C3"></a>或可星喻见分。<a id="a-C4"></a>翳目所见毛月喻相分。<a id="a-C5"></a>灯喻自证分。<a id="a-C6"></a>自证分即第八识。<a id="a-C7"></a>其后云喻但况识中种子为未来法。<a id="a-C8"></a>着所住味者即是味着所住。<a id="a-C9"></a>幻喻等者。<a id="a-CA"></a>即约所幻境说。<a id="a-CB"></a>如结巾为兔结草为马。<a id="a-CC"></a>乃至变现种种境界。<a id="a-CD"></a>以器下所喻法也。<a id="a-CE"></a>六尘境界不一故云种种。<a id="a-CF"></a>无著下会释科文。<a id="a-CG"></a>大云释意可知。<a id="a-CH"></a>能变之识尚犹不实。<a id="a-CI"></a>所变之境岂得有体。<a id="a-CJ"></a>故起信云。<a id="a-CK"></a>一切境界唯依妄念而有差别。<a id="a-CL"></a>若离心念则无一切境界之相。<a id="a-CM"></a>三随下二。<a id="a-CN"></a>初释章意。<a id="a-CO"></a>自身等者。<a id="a-CP"></a>明身受当体是过失。<a id="a-CQ"></a>观此等者。<a id="a-CR"></a>随顺出离也又解等者。<a id="a-CS"></a>执着身受是随顺过失也。<a id="a-CT"></a>所谓执身为常执受为乐即是颠倒。<a id="a-CU"></a>颠倒即过失也。<a id="a-CV"></a>初露下。<a id="a-CW"></a>二正解文二。<a id="a-CX"></a>初者少时。<a id="a-CY"></a>住者如草上之露。<a id="a-CZ"></a>日出即晞。<a id="a-Ca"></a>众生妄身亦复如是。<a id="a-Cb"></a>然有三意。<a id="a-Cc"></a>一命修短。<a id="a-Cd"></a>有才生即死故。<a id="a-Ce"></a>二比于上界时极促故。<a id="a-Cf"></a>三念念迁谢。<a id="a-Cg"></a>即生即灭故。<a id="a-Ch"></a>有斯三意故曰少时。<a id="a-Ci"></a>二中受用事者。<a id="a-Cj"></a>受能领纳。<a id="a-Ck"></a>即此领纳是受之用。<a id="a-Cl"></a>即此受用便名为事。<a id="a-Cm"></a>受想等者。<a id="a-Cn"></a>因即是触受之因故。<a id="a-Co"></a>想能助受故。<a id="a-Cp"></a>俱舍云。<a id="a-Cq"></a>受同饮食想同助味。<a id="a-Cr"></a>三法不定者。<a id="a-Cs"></a>有三释。<a id="a-Ct"></a>一则苦乐舍三受不定也。<a id="a-Cu"></a>二则受想因。<a id="a-Cv"></a>于三法而不定。<a id="a-Cw"></a>三法即违顺等三境也。<a id="a-Cx"></a>三则受想触为三。<a id="a-Cy"></a>三皆不定也。<a id="a-Cz"></a>以一不定余皆不定故。<a id="a-D0"></a>然此虽说想触。<a id="a-D1"></a>意明于受。<a id="a-D2"></a>如风水相投即有泡起。<a id="a-D3"></a>触想和合则有受生。<a id="a-D4"></a>是故以泡喻于受也。<a id="a-D5"></a>故大云云。<a id="a-D6"></a>水上之泡出没不定。<a id="a-D7"></a>心中之受苦乐不常。<a id="a-D8"></a>苦体等者。<a id="a-D9"></a>受是苦体。<a id="a-DA"></a>苦谓三苦。<a id="a-DB"></a>彼苦身中。<a id="a-DC"></a>有苦生故是苦苦。<a id="a-DD"></a>破灭是坏苦。<a id="a-DE"></a>不相离是行苦。<a id="a-DF"></a>逐境住情妄生乐想故名随顺。<a id="a-DG"></a>功德施下。<a id="a-DH"></a>意说寿命不同前义。<a id="a-DI"></a>喻则可知。<a id="a-DJ"></a>法中始生等者。<a id="a-DK"></a>托蕴腹中名生。<a id="a-DL"></a>形体未成即有死者。<a id="a-DM"></a>才生者生下即死也。<a id="a-DN"></a>暂停住者。<a id="a-DO"></a>五岁十岁乃至百岁通名暂住。<a id="a-DP"></a>初天所见人间半百尚同昼夜。<a id="a-DQ"></a>况圣智乎。<a id="a-DR"></a>故正法念经云。<a id="a-DS"></a>有于胎藏中死。<a id="a-DT"></a>有生而已命终。<a id="a-DU"></a>有能行便亡。<a id="a-DV"></a>有能走便卒。<a id="a-DW"></a>虽修短之异皆归死处。<a id="a-DX"></a>故净名云。<a id="a-DY"></a>是身虚伪。<a id="a-DZ"></a>假以澡浴衣食必归磨灭。<a id="a-Da"></a>四随下三。<a id="a-Db"></a>初释章意。<a id="a-Dc"></a>随顺人法等者。<a id="a-Dd"></a>二空真智能出二死。<a id="a-De"></a>方便观察名为随顺。<a id="a-Df"></a>二正解文三。<a id="a-Dg"></a>初如梦者。<a id="a-Dh"></a>人之神游也。<a id="a-Di"></a>以过去所作见闻事业皆是所念之处。<a id="a-Dj"></a>与夜来梦无有差别。<a id="a-Dk"></a>忆之可说掬之不见。<a id="a-Dl"></a>如经云。<a id="a-Dm"></a>如寤时人说梦中事。<a id="a-Dn"></a>心纵精明欲何因缘取梦中物。<a id="a-Do"></a>唯念性者。<a id="a-Dp"></a>以念为体性故。<a id="a-Dq"></a>念之似有不念全无。<a id="a-Dr"></a>观察等者。<a id="a-Ds"></a>谓白日见闻境界所熏。<a id="a-Dt"></a>梦中宛然还见。<a id="a-Du"></a>虽即无人造作境界分明现前。<a id="a-Dv"></a>如是下法合。<a id="a-Dw"></a>过去业因所熏。<a id="a-Dx"></a>感招现在果报。<a id="a-Dy"></a>虽则无人造作。<a id="a-Dz"></a>不免生死轮回。<a id="a-E0"></a>故净名云。<a id="a-E1"></a>无我无造无受者。<a id="a-E2"></a>善恶之业亦不亡。<a id="a-E3"></a>若梦寤时则梦所见事一无所有。<a id="a-E4"></a>若迷觉已则生死轮回。<a id="a-E5"></a>杜绝踪迹。<a id="a-E6"></a>故起信云。<a id="a-E7"></a>应观过去所念诸法恍忽如梦。<a id="a-E8"></a>二中不住生灭文异义同。<a id="a-E9"></a>凡是有为即生即灭无异时也。<a id="a-EA"></a>以无性故体虚妄故。<a id="a-EB"></a>经云因缘和合虚妄有生。<a id="a-EC"></a>因缘别离虚妄名灭。<a id="a-ED"></a>楞伽经云。<a id="a-EE"></a>初生即有灭。<a id="a-EF"></a>不为愚者说。<a id="a-EG"></a>起信云。<a id="a-EH"></a>应观现在所念之法犹如云光。<a id="a-EI"></a>三中子时者。<a id="a-EJ"></a>在种子位时。<a id="a-EK"></a>根本等者。<a id="a-EL"></a>应云阿梨耶识在种子位时为一切法作种子根本。<a id="a-EM"></a>以一切诸法从种子生故粗恶种者有漏种也。<a id="a-EN"></a>以无漏种子。<a id="a-EO"></a>为细妙故似空者喻多也。<a id="a-EP"></a>华严云。<a id="a-EQ"></a>若此恶业有体相者尽虚空界不能容受。<a id="a-ER"></a>如云者。<a id="a-ES"></a>空喻种子。<a id="a-ET"></a>云喻未来所起现行之法。<a id="a-EU"></a>以云依空忽然起故。<a id="a-EV"></a>故起信云。<a id="a-EW"></a>应观未来所现诸法。<a id="a-EX"></a>犹如于云忽尔而起。<a id="a-EY"></a>无著下。<a id="a-EZ"></a>通明三事结释科文。<a id="a-Ea"></a>大云下。<a id="a-Eb"></a>显无著科意。<a id="a-Ec"></a>三世既空凭何有我执。<a id="a-Ed"></a>我既不出离。<a id="a-Ee"></a>达无我者必出离也。<a id="a-Ef"></a>故偈云。<a id="a-Eg"></a>观根及受用。<a id="a-Eh"></a>观于三世事。<a id="a-Ei"></a>于有为法中。<a id="a-Ej"></a>得无垢自在。<a id="a-Ek"></a>二中诸经等者。<a id="a-El"></a>谓如来说法。<a id="a-Em"></a>多以梦幻虚假之事。<a id="a-En"></a>况诸法空义。<a id="a-Eo"></a>或广或略散在诸经诸论。<a id="a-Ep"></a>随何经论宗趣虽殊。<a id="a-Eq"></a>大意皆破众生遍计情执。<a id="a-Er"></a>或情执多者。<a id="a-Es"></a>不达法者。<a id="a-Et"></a>约喻生疑。<a id="a-Eu"></a>病既连绵药还洒迤。<a id="a-Ev"></a>以悟为限法喻重重。<a id="a-Ew"></a>今约华严十忍品疏文。<a id="a-Ex"></a>兼摄大乘论意势。<a id="a-Ey"></a>显诸喻意令无混滥也。<a id="a-Ez"></a>一切法空者此是义宗。<a id="a-F0"></a>若是上根闻之便解。<a id="a-F1"></a>中根之类一喻即明。<a id="a-F2"></a>下根之流展转生惑。<a id="a-F3"></a>更以诸喻如下所辨。<a id="a-F4"></a>现见等者。<a id="a-F5"></a>难曰。<a id="a-F6"></a>诸法若不见。<a id="a-F7"></a>任说法皆空。<a id="a-F8"></a>现见历然在。<a id="a-F9"></a>因何得是空。<a id="a-FA"></a>故说如幻下。<a id="a-FB"></a>以喻释喻也。<a id="a-FC"></a>下皆准此爱着等者。<a id="a-FD"></a>难曰。<a id="a-FE"></a>众生不爱着。<a id="a-FF"></a>任说法如幻。<a id="a-FG"></a>既生爱着心。<a id="a-FH"></a>云何得如幻。<a id="a-FI"></a>故说如焰下释也。<a id="a-FJ"></a>不得水者。<a id="a-FK"></a>难曰。<a id="a-FL"></a>贪求若不得。<a id="a-FM"></a>任说法如焰。<a id="a-FN"></a>求者皆遂心。<a id="a-FO"></a>云何得如焰。<a id="a-FP"></a>故说如梦下释也。<a id="a-FQ"></a>梦造等者。<a id="a-FR"></a>难曰。<a id="a-FS"></a>善恶无果报。<a id="a-FT"></a>任说法如梦。<a id="a-FU"></a>因果事昭然。<a id="a-FV"></a>云何得如梦。<a id="a-FW"></a>故说如影下释也。<a id="a-FX"></a>妍美好也媸丑陋也。<a id="a-FY"></a>此说对镜之色。<a id="a-FZ"></a>高低者。<a id="a-Fa"></a>此说对谷之声也。<a id="a-Fb"></a>一一应者。<a id="a-Fc"></a>无一像而不应色。<a id="a-Fd"></a>无一响而不应声。<a id="a-Fe"></a>无杂乱等者。<a id="a-Ff"></a>必不对美现丑对高应低。<a id="a-Fg"></a>故利乐等者。<a id="a-Fh"></a>难曰。<a id="a-Fi"></a>菩萨不化生。<a id="a-Fj"></a>任说如影响。<a id="a-Fk"></a>菩萨既化生。<a id="a-Fl"></a>云何如影响。<a id="a-Fm"></a>故说如化下释也。<a id="a-Fn"></a>作化事者。<a id="a-Fo"></a>不可谓作化事便言为实。<a id="a-Fp"></a>不可谓度众生。<a id="a-Fq"></a>便谓众生实有。<a id="a-Fr"></a>良为众生即空。<a id="a-Fs"></a>迷故不觉为说今觉。<a id="a-Ft"></a>若实有体化之何益。<a id="a-Fu"></a>故净名云。<a id="a-Fv"></a>观众生如幻化如水月镜像如龟毛兔角等。<a id="a-Fw"></a>文殊问云。<a id="a-Fx"></a>若然者菩萨云何行慈。<a id="a-Fy"></a>维摩诘言。<a id="a-Fz"></a>为众生说如是法。<a id="a-G0"></a>是真实慈也。<a id="a-G1"></a>上来五重征释皆显法空。<a id="a-G2"></a>盖因喻生迷。<a id="a-G3"></a>遂展转训晓。<a id="a-G4"></a>极兹后位喻尽法彰。<a id="a-G5"></a>疑冰自释然。<a id="a-G6"></a>诸经中。<a id="a-G7"></a>或说干城水月杌鬼绳蛇翳目空华龟毛兔角等。<a id="a-G8"></a>皆随机随说引令得出。<a id="a-G9"></a>必不依次有是五重也。<a id="a-GA"></a>秦经梦幻等者。<a id="a-GB"></a>以梦等四事皆无体性。<a id="a-GC"></a>若观有为诸法如其梦等。<a id="a-GD"></a>则空理易明。<a id="a-GE"></a>露电二事暂有即无。<a id="a-GF"></a>若观诸法如其露电。<a id="a-GG"></a>则无常自显。<a id="a-GH"></a>悟真空下显益。<a id="a-GI"></a>不住相者。<a id="a-GJ"></a>凡夫迷真空既住相。<a id="a-GK"></a>当知悟真空即不住相也。<a id="a-GL"></a>住即执取染着之义。<a id="a-GM"></a>又凡夫颠倒不了无常。<a id="a-GN"></a>故恋世间不务修进。<a id="a-GO"></a>当知达彼一切悉无常性念念迁谢下住不久。<a id="a-GP"></a>由是怖畏生死乐趣涅槃。<a id="a-GQ"></a>如救头然寸阴是竞。<a id="a-GR"></a>所以佛于涅槃会中。<a id="a-GS"></a>偏赞此观以为第一。<a id="a-GT"></a>然二句中各有解行。<a id="a-GU"></a>配释可知。<a id="a-GV"></a>妙符下结叹。<a id="a-GW"></a>符破相宗者。<a id="a-GX"></a>叹前四喻也。<a id="a-GY"></a>然佛一代教门。<a id="a-GZ"></a>就大乘中宗涂有三。<a id="a-Ga"></a>一法相宗。<a id="a-Gb"></a>谓解深密等经。<a id="a-Gc"></a>瑜珈唯识等论。<a id="a-Gd"></a>二破相宗。<a id="a-Ge"></a>谓般若等经。<a id="a-Gf"></a>中百门等论。<a id="a-Gg"></a>三法性宗。<a id="a-Gh"></a>谓法华涅槃等经。<a id="a-Gi"></a>起信宝性等论。<a id="a-Gj"></a>既般若宗于破相。<a id="a-Gk"></a>今说有为喻。<a id="a-Gl"></a>以梦幻泡影。<a id="a-Gm"></a>则妙符宗旨也。<a id="a-Gn"></a>示亡情等者。<a id="a-Go"></a>叹后二喻。<a id="a-Gp"></a>若观世间诸法如电露等。<a id="a-Gq"></a>自不系情于身命财而生常解。<a id="a-Gr"></a>又由前四喻故慧解亡情。<a id="a-Gs"></a>由后二喻故习定亡情。<a id="a-Gt"></a>又前亡执有之情。<a id="a-Gu"></a>后亡计常之情。<a id="a-Gv"></a>若不觉空无常。<a id="a-Gw"></a>即系情于身命资具。<a id="a-Gx"></a>今既悟此空无常理。<a id="a-Gy"></a>则情念沮坏真智现前。<a id="a-Gz"></a>斯则上合经宗故云妙。<a id="a-H0"></a>下契物情故云巧也。<a id="a-H1"></a>魏译下牒问也。<a id="a-H2"></a>或问曰。<a id="a-H3"></a>魏译九喻。<a id="a-H4"></a>秦经略三者何也。<a id="a-H5"></a>今此牒之。<a id="a-H6"></a>以星下释通。<a id="a-H7"></a>有体者虽星不如日灯藉膏油。<a id="a-H8"></a>未是全空故云有体云种者法喻双举。<a id="a-H9"></a>云能含雨种必生芽故曰含生。<a id="a-HA"></a>难契等者。<a id="a-HB"></a>本为执情坚固不了即空。<a id="a-HC"></a>由是设喻以荡分别。<a id="a-HD"></a>若观有体之物。<a id="a-HE"></a>便同折色难悟即空。<a id="a-HF"></a>空观不成故云难契。<a id="a-HG"></a>潜滋等者。<a id="a-HH"></a>既不了无常。<a id="a-HI"></a>唯于境相而生常想不能舍离。<a id="a-HJ"></a>纵不故意任运生情不觉而起。<a id="a-HK"></a>故曰潜也。<a id="a-HL"></a>取意等者。<a id="a-HM"></a>先德皆云。<a id="a-HN"></a>敌对唐梵则奘称能。<a id="a-HO"></a>取意译经则什为最。<a id="a-HP"></a>然云等三喻。<a id="a-HQ"></a>则直下翦除。<a id="a-HR"></a>于余六中又换一喻。<a id="a-HS"></a>谓以影代翳也。<a id="a-HT"></a>所以换者。<a id="a-HU"></a>影并于翳空义显故。<a id="a-HV"></a>流通经文可见。<a id="a-HW"></a>佛说是经已者。<a id="a-HX"></a>本为空生致问故佛答降住修行。<a id="a-HY"></a>答问既终便合经毕。<a id="a-HZ"></a>仍以蹑迹起疑连环。<a id="a-Ha"></a>二十七段洎乎此文疑念冰释。<a id="a-Hb"></a>既善吉无问。<a id="a-Hc"></a>故能仁杜宣。<a id="a-Hd"></a>一卷经内。<a id="a-He"></a>虽兼有师资。<a id="a-Hf"></a>以其就胜故但云佛说。<a id="a-Hg"></a>长老等义如前所解。<a id="a-Hh"></a>疏二初随经文别释。<a id="a-Hi"></a>近事男女者标释可知。<a id="a-Hj"></a>亦云近住男清信男等。<a id="a-Hk"></a>并可知。<a id="a-Hl"></a>非天者亦非人也。<a id="a-Hm"></a>谓非天人趣之所摄故。<a id="a-Hn"></a>亦云无酒。<a id="a-Ho"></a>如实等者。<a id="a-Hp"></a>说理如理说事如事故。<a id="a-Hq"></a>果净者。<a id="a-Hr"></a>依解起行得无漏故。<a id="a-Hs"></a>无著下。<a id="a-Ht"></a>二引论疏赞释。<a id="a-Hu"></a>无觉者。<a id="a-Hv"></a>不发二空智也。<a id="a-Hw"></a>二执牢固如石之坚。<a id="a-Hx"></a>石犹可磨可琢。<a id="a-Hy"></a>闻经不能无我而解。<a id="a-Hz"></a>不啻于石。<a id="a-I0"></a>故云过于。<a id="a-I1"></a>诗云我心匪石不可转也。<a id="a-I2"></a>转犹动也。<a id="a-I3"></a>磨琢皆是动义。<a id="a-I4"></a>又论云下。<a id="a-I5"></a>人于深法不能觉及信。<a id="a-I6"></a>世人多如此。<a id="a-I7"></a>是故法荒废。<a id="a-I8"></a>无因者。<a id="a-I9"></a>无大乘正因。<a id="a-IA"></a>不得菩提故。<a id="a-IB"></a>总持法者。<a id="a-IC"></a>秘密般若也。<a id="a-ID"></a>深句义者。<a id="a-IE"></a>显了般若也。<a id="a-IF"></a>或总持法是经文。<a id="a-IG"></a>深句义是本偈。<a id="a-IH"></a>从尊者即弥勒无著也。<a id="a-II"></a>广说即自指论文。<a id="a-IJ"></a>佛母者。<a id="a-IK"></a>以能生诸佛及菩提法故。<a id="a-IL"></a>余文易知。</p>
 </body>
</html>