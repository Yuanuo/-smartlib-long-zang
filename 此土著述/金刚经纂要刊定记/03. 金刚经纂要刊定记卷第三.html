<!doctype html>
<html id="z3IBWzZ1c0" data-ver="1819">
 <head>
  <meta charset="utf-8">
  <meta author="子璿">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">金刚经纂要刊定记卷第三</h1>
  <p id="a2">二发起下二。<a id="a-3"></a>初叙意。<a id="a-4"></a>戒能下。<a id="a-5"></a>以戒是防非止恶义。<a id="a-6"></a>定是寂静不动义。<a id="a-7"></a>慧是明照拣择义。<a id="a-8"></a>但能防非心即不动心。<a id="a-9"></a>若不动慧乃分明。<a id="a-A"></a>世出世法无不鉴照。<a id="a-B"></a>其犹海中欲现万像必要水清。<a id="a-C"></a>欲求清水无过水静。<a id="a-D"></a>欲得水静勿令起波。<a id="a-E"></a>止波如戒水静如定水清如慧。<a id="a-F"></a>所现万像如一切法。<a id="a-G"></a>喻中则水若不起波则水静。<a id="a-H"></a>水静则水清。<a id="a-I"></a>水清则现万像。<a id="a-J"></a>法中则心不起非则心寂。<a id="a-K"></a>心寂则照知万法。<a id="a-L"></a>法上但唯一心。<a id="a-M"></a>喻上但唯一水。<a id="a-N"></a>法喻相对义则昭然。<a id="a-O"></a>故经云。<a id="a-P"></a>尸罗不清净。<a id="a-Q"></a>三昧不现前。<a id="a-R"></a>此则戒资定也。<a id="a-S"></a>圆觉云。<a id="a-T"></a>一切诸菩萨。<a id="a-U"></a>无阂清净慧。<a id="a-V"></a>皆依禅定生。<a id="a-W"></a>此则定发慧也。<a id="a-X"></a>疏戒中七节如疏。<a id="a-Y"></a>一化主俱上九号者。<a id="a-Z"></a>以佛有十号世尊当第十故。<a id="a-a"></a>云具上九号。<a id="a-b"></a>十号者。<a id="a-c"></a>一如来二应供三正遍知四明行足五善逝世间解六无上士七调御丈夫八天人师九佛十世尊。<a id="a-d"></a>二化时当日初分者。<a id="a-e"></a>谓一日夜十二时总成四分。<a id="a-f"></a>一初分即寅卯辰。<a id="a-g"></a>诸天食时。<a id="a-h"></a>二中分即已午未。<a id="a-i"></a>人法食时。<a id="a-j"></a>三晡分即申酉戌。<a id="a-k"></a>神鬼食时四夜分即。<a id="a-l"></a>亥子丑畜生食时今言辰时。<a id="a-m"></a>即初分之后际也。<a id="a-n"></a>唐周二译皆言日初分。<a id="a-o"></a>斯则时胜也。<a id="a-p"></a>此时则乞求不难。<a id="a-q"></a>以太早太迟皆难得故。<a id="a-r"></a>若非时乞食欲施即无不施又愧。<a id="a-s"></a>便成恼他。<a id="a-t"></a>乞之不得亡餐又饥。<a id="a-u"></a>是恼自也。<a id="a-v"></a>三化仪下。<a id="a-w"></a>谓佛有三衣。<a id="a-x"></a>一安陀会。<a id="a-y"></a>即五条名下品衣。<a id="a-z"></a>亦名行道作务儭身等衣。<a id="a-10"></a>二郁多罗僧。<a id="a-11"></a>即七条名中品衣。<a id="a-12"></a>亦名入众说法衣。<a id="a-13"></a>三僧伽梨。<a id="a-14"></a>即九条乃至二十五条名上品衣。<a id="a-15"></a>亦名福田衣。<a id="a-16"></a>制像水田见生福故。<a id="a-17"></a>入王城聚落即着此衣。<a id="a-18"></a>今以入城乞食故着也。<a id="a-19"></a>天王钵者。<a id="a-1A"></a>梵语钵多罗。<a id="a-1B"></a>此云应量器。<a id="a-1C"></a>是过去维卫佛钵。<a id="a-1D"></a>入涅槃后龙王将在宫中供养。<a id="a-1E"></a>释迦成道龙王送至海水上。<a id="a-1F"></a>四天王欲取化。<a id="a-1G"></a>为四钵。<a id="a-1H"></a>各得一钵以奉如来。<a id="a-1I"></a>如来受已重叠四钵在于左手。<a id="a-1J"></a>以右手按合成一钵。<a id="a-1K"></a>此是绀琉璃石钵。<a id="a-1L"></a>持用乞食也。<a id="a-1M"></a>佛出行化须。<a id="a-1N"></a>着衣持钵者。<a id="a-1O"></a>为离苦乐二边故。<a id="a-1P"></a>诸在家者。<a id="a-1Q"></a>好尚锦绮华洁衣服宝器增长放逸。<a id="a-1R"></a>太着乐边。<a id="a-1S"></a>出家外道苦行尼干裸形手捧饭食致招诃丑。<a id="a-1T"></a>太着苦边。<a id="a-1U"></a>佛处中行故着衣持钵也。<a id="a-1V"></a>四化处者。<a id="a-1W"></a>园是所住处。<a id="a-1X"></a>国是所化处之往也。<a id="a-1Y"></a>今行化故出祇园入舍卫也。<a id="a-1Z"></a>处广等者。<a id="a-1a"></a>准西域记。<a id="a-1b"></a>国周六十余里。<a id="a-1c"></a>内城周二十里故云处广。<a id="a-1d"></a>智度论云。<a id="a-1e"></a>居家九亿故曰人多。<a id="a-1f"></a>五化事者此释经中乞食两字。<a id="a-1g"></a>头陀下。<a id="a-1h"></a>或曰佛为教主何须乞食。<a id="a-1i"></a>故疏释也。<a id="a-1j"></a>头陀此云抖擞。<a id="a-1k"></a>抖擞烦恼故。<a id="a-1l"></a>然头陀有十二种事。<a id="a-1m"></a>谓常乞食阿兰若乃至树下坐露地冢间坐等。<a id="a-1n"></a>今则一也。<a id="a-1o"></a>若行此事获大功德。<a id="a-1p"></a>佛现斯轨令人效之。<a id="a-1q"></a>头陀既获功德。<a id="a-1r"></a>放逸足明尤过。<a id="a-1s"></a>世尊尚自乞食。<a id="a-1t"></a>余人岂合懈怠。<a id="a-1u"></a>惭耻愧悚自然行之。<a id="a-1v"></a>同事摄者。<a id="a-1w"></a>则四摄法之一也。<a id="a-1x"></a>又佛自乞食。<a id="a-1y"></a>准缨络经说有十意。<a id="a-1z"></a>一止苦故。<a id="a-20"></a>谓盲得见。<a id="a-21"></a>二得乐故。<a id="a-22"></a>谓一瞻一礼生无量福。<a id="a-23"></a>三除慢故。<a id="a-24"></a>谓众生见之不生我慢。<a id="a-25"></a>四满钵愿故。<a id="a-26"></a>富欲施多钵则为空。<a id="a-27"></a>贫欲施少钵则为满。<a id="a-28"></a>五鬼神供养故。<a id="a-29"></a>六障阂者见佛故。<a id="a-2A"></a>老病贫贱悉皆得见佛也。<a id="a-2B"></a>七示天王所献钵故。<a id="a-2C"></a>八作轨模故。<a id="a-2D"></a>九绝诽谤故。<a id="a-2E"></a>十令弟子不畜八不净物故。<a id="a-2F"></a>有此十意故自乞食。<a id="a-2G"></a>缨络女下通难。<a id="a-2H"></a>前引经难。<a id="a-2I"></a>今所下释通。<a id="a-2J"></a>净名下但证上乞食不食之义。<a id="a-2K"></a>六化等者。<a id="a-2L"></a>此释经中于其城中次第乞已也。<a id="a-2M"></a>内证平等者如理见故。<a id="a-2N"></a>心离贪慢等者。<a id="a-2O"></a>不贪富好不慢贫拙。<a id="a-2P"></a>平等修乞故。<a id="a-2Q"></a>云慈无偏利也。<a id="a-2R"></a>表威德等者。<a id="a-2S"></a>谓佛制小乘律。<a id="a-2T"></a>不许入恶象家。<a id="a-2U"></a>恐彼损害。<a id="a-2V"></a>不许入淫女沽酒家。<a id="a-2W"></a>恐生染心。<a id="a-2X"></a>佛入者表威德胜也。<a id="a-2Y"></a>息凡夫等者。<a id="a-2Z"></a>谓恐憎此爱彼故。<a id="a-2a"></a>破一乘分别者。<a id="a-2b"></a>谓迦葉舍富从贫乞。<a id="a-2c"></a>意令生福。<a id="a-2d"></a>须菩提舍贫从富乞。<a id="a-2e"></a>不欲恼他云云。<a id="a-2f"></a>二人所见互有是非。<a id="a-2g"></a>如来异此是非一贯也。<a id="a-2h"></a>然上五中。<a id="a-2i"></a>初大智二大悲三显德四息凡五破小七化终。<a id="a-2j"></a>然已等者。<a id="a-2k"></a>和会字之句义也。<a id="a-2l"></a>今读则从文释则从义。<a id="a-2m"></a>若广下。<a id="a-2n"></a>权加数字显文义兼畅也。<a id="a-2o"></a>饭即吃也。<a id="a-2p"></a>论语云饭疏食。<a id="a-2q"></a>佛苦下通伏难。<a id="a-2r"></a>应先难云。<a id="a-2s"></a>前引缨络女经言不食。<a id="a-2t"></a>今经何以言食。<a id="a-2u"></a>故此释也。<a id="a-2v"></a>有说。<a id="a-2w"></a>食欲至口有威德天在侧。<a id="a-2x"></a>隐形接至他方施作佛事。<a id="a-2y"></a>斯则示现而食。<a id="a-2z"></a>非真食也。<a id="a-30"></a>由是彼此皆不相违。<a id="a-31"></a>宝云下显斋仪也。<a id="a-32"></a>此四事中。<a id="a-33"></a>前二云拟后二不云者。<a id="a-34"></a>以梵行贫病来则与之不来自食后二不然故不云耳。<a id="a-35"></a>十二头陀经。<a id="a-36"></a>除梵行者以自乞故故不分之。<a id="a-37"></a>疏定者。<a id="a-38"></a>于中三节如疏云云。<a id="a-39"></a>疏并资缘者。<a id="a-3A"></a>此释经中收衣钵也。<a id="a-3B"></a>饭食两字如前所解。<a id="a-3C"></a>讫了毕也。<a id="a-3D"></a>须并资缘者。<a id="a-3E"></a>以修定时具于五缘。<a id="a-3F"></a>谓闲居静处息诸缘务等。<a id="a-3G"></a>佛虽至圣诸习都无实于衣钵不生劳虑。<a id="a-3H"></a>若不并除后人仿效无由得定。<a id="a-3I"></a>以佛是教主。<a id="a-3J"></a>凡有所作人皆效学。<a id="a-3K"></a>故云示现为后轨也。<a id="a-3L"></a>疏净身业等者。<a id="a-3M"></a>此释经中洗足已三字。<a id="a-3N"></a>阿含下牒难也。<a id="a-3O"></a>又如佛三十二相中有皮肤尘不染相。<a id="a-3P"></a>今何用洗耶。<a id="a-3Q"></a>示现下释通也。<a id="a-3R"></a>此有三意。<a id="a-3S"></a>一顺世故。<a id="a-3T"></a>夫人外归必恐尘染。<a id="a-3U"></a>故须洗足。<a id="a-3V"></a>佛顺亦尔也。<a id="a-3W"></a>二表法故。<a id="a-3X"></a>洗去烦恼垢染。<a id="a-3Y"></a>显得清净法身也。<a id="a-3Z"></a>三为后轨者。<a id="a-3a"></a>如资缘说。<a id="a-3b"></a>疏正入定者。<a id="a-3c"></a>此释经中敷座而坐也。<a id="a-3d"></a>沉掉等者。<a id="a-3e"></a>沈谓昏沉。<a id="a-3f"></a>能引睡眠障定增故。<a id="a-3g"></a>掉谓掉举。<a id="a-3h"></a>任运攀缘能引散乱亦障定心。<a id="a-3i"></a>又于四仪中。<a id="a-3j"></a>以卧则昏沉。<a id="a-3k"></a>行则掉举。<a id="a-3l"></a>住则疲倦。<a id="a-3m"></a>唯坐为胜。<a id="a-3n"></a>故不沉掉。<a id="a-3o"></a>然昏沉掉举。<a id="a-3p"></a>盖是凡夫。<a id="a-3q"></a>若据如来的无此事。<a id="a-3r"></a>今垂轨则盖为后人。<a id="a-3s"></a>或曰经中但言敷座。<a id="a-3t"></a>焉知入定耶。<a id="a-3u"></a>故次释云魏译等。<a id="a-3v"></a>则知入定也。<a id="a-3w"></a>如常敷座等者。<a id="a-3x"></a>谓如来每会说般若。<a id="a-3y"></a>皆自敷座具。<a id="a-3z"></a>为般若出生诸佛即是佛母。<a id="a-40"></a>表敬般若。<a id="a-41"></a>故自敷座已说。<a id="a-42"></a>八会。<a id="a-43"></a>此当第九。<a id="a-44"></a>仪轨不易故曰如常。<a id="a-45"></a>趺谓足背。<a id="a-46"></a>加谓以一足压一足。<a id="a-47"></a>结即两足不散表吉祥。<a id="a-48"></a>故智论云。<a id="a-49"></a>见画加趺坐魔王尚惊惧。<a id="a-4A"></a>何况入道人端身不倾动。<a id="a-4B"></a>又为正观五种因缘。<a id="a-4C"></a>是故结加趺坐。<a id="a-4D"></a>一由身摄敛速发轻安。<a id="a-4E"></a>最为胜故。<a id="a-4F"></a>二由此宴坐能经时久不令身速疲极故。<a id="a-4G"></a>三由此宴坐是不共法。<a id="a-4H"></a>外道他论皆无有故。<a id="a-4I"></a>四由此宴坐形相端严。<a id="a-4J"></a>令他见已极敬信故。<a id="a-4K"></a>五由此宴坐佛佛弟子共所开许。<a id="a-4L"></a>一切贤圣所称赞故。<a id="a-4M"></a>正观五种因缘。<a id="a-4N"></a>是故应当结加趺坐。<a id="a-4O"></a>端身住者。<a id="a-4P"></a>不低不昂不左右倾侧也。<a id="a-4Q"></a>正念者。<a id="a-4R"></a>如理而念名为正念。<a id="a-4S"></a>念即念慧。<a id="a-4T"></a>谓离沉掉有无等。<a id="a-4U"></a>不动谓不动于正念也。<a id="a-4V"></a>唐译下亦证同上义。<a id="a-4W"></a>正愿者即正念也。<a id="a-4X"></a>若别说者愿是希欲。<a id="a-4Y"></a>谓希欲住对面念。<a id="a-4Z"></a>念是所愿也。<a id="a-4a"></a>然在定前异。<a id="a-4b"></a>此则非正愿也。<a id="a-4c"></a>住对面念者。<a id="a-4d"></a>面即是喻念即是法。<a id="a-4e"></a>住对两字通于法喻。<a id="a-4f"></a>今法喻之中各阙一事。<a id="a-4g"></a>谓法阙所照理。<a id="a-4h"></a>喻阙能照镜。<a id="a-4i"></a>镜对面住面则自彰。<a id="a-4j"></a>念对理住理则自现。<a id="a-4k"></a>法喻阙者文影略故。<a id="a-4l"></a>或可不尔。<a id="a-4m"></a>但理观分明。<a id="a-4n"></a>如面目睹现量。<a id="a-4o"></a>即水喻亦得。<a id="a-4p"></a>无著下显入定意。<a id="a-4q"></a>先牒难并缘入定。<a id="a-4r"></a>意在于何。<a id="a-4s"></a>于此下释通。<a id="a-4t"></a>于此者论云于法也。<a id="a-4u"></a>能觉者定通。<a id="a-4v"></a>能说者说通也。<a id="a-4w"></a>意云定通方得说通。<a id="a-4x"></a>以散心说法不能如实。<a id="a-4y"></a>从定发言必有当也。<a id="a-4z"></a>故下文云。<a id="a-50"></a>云何为人演说不取于相如如不动。<a id="a-51"></a>诸经之中每欲说法皆先入定。<a id="a-52"></a>意皆如此云云。<a id="a-53"></a>斯亦示现为后轨也。<a id="a-54"></a>若准如来言念何失。<a id="a-55"></a>是故论云显示等也。<a id="a-56"></a>疏然大。<a id="a-57"></a>下二通前表法释二。<a id="a-58"></a>初约大云广辨三。<a id="a-59"></a>初标。<a id="a-5A"></a>大圣即佛体。<a id="a-5B"></a>周法界曰大智鉴无昧曰圣。<a id="a-5C"></a>现迹者所现之化迹也所。<a id="a-5D"></a>表者诸佛所为必不率尔皆以事相表内身心。<a id="a-5E"></a>如说。<a id="a-5F"></a>如来。<a id="a-5G"></a>藏经举身放光光中现华华。<a id="a-5H"></a>萎见佛遂阿难问佛。<a id="a-5I"></a>佛为说之。<a id="a-5J"></a>如华严中说佛菩萨说天说云须弥山大海等。<a id="a-5K"></a>皆有。<a id="a-5L"></a>所表。<a id="a-5M"></a>斯皆事相为能表法为所表。<a id="a-5N"></a>以不徒然故云必也。<a id="a-5O"></a>疏表本觉下。<a id="a-5P"></a>二释二。<a id="a-5Q"></a>初表通序。<a id="a-5R"></a>本觉佛对化佛说。<a id="a-5S"></a>五蕴都对舍卫国。<a id="a-5T"></a>化身佛在舍卫国。<a id="a-5U"></a>表本觉佛在五蕴城。<a id="a-5V"></a>城中既人物相兼。<a id="a-5W"></a>蕴内亦色心具足。<a id="a-5X"></a>觉魔等对战胜也。<a id="a-5Y"></a>梵音魔罗此云杀者。<a id="a-5Z"></a>能杀行人慧命故也。<a id="a-5a"></a>然有四种。<a id="a-5b"></a>一天魔即欲界主。<a id="a-5c"></a>二烦恼魔。<a id="a-5d"></a>三阴魔。<a id="a-5e"></a>四死魔。<a id="a-5f"></a>今言觉空者如心经云。<a id="a-5g"></a>照见五蕴皆空无无明。<a id="a-5h"></a>乃至亦无老死尽也。<a id="a-5i"></a>照五蕴空即破阴魔。<a id="a-5j"></a>无无明尽破烦恼魔。<a id="a-5k"></a>乃至无老死即破死魔。<a id="a-5l"></a>余出世法尚空。<a id="a-5m"></a>况天魔耶。<a id="a-5n"></a>照心识具德者。<a id="a-5o"></a>对给孤独也。<a id="a-5p"></a>上迷本觉之父曰孤。<a id="a-5q"></a>下隐妙用之子曰独。<a id="a-5r"></a>今照性本具尘沙功德无所乏少。<a id="a-5s"></a>即给孤独也。<a id="a-5t"></a>求法等对比丘乞士义也。<a id="a-5u"></a>外则乞食养命内则求法资神。<a id="a-5v"></a>觉心下二表别序。<a id="a-5w"></a>觉心等者对入舍卫大城也。<a id="a-5x"></a>应云觉心既发宁弃尘劳。<a id="a-5y"></a>如来出世宁弃群品。<a id="a-5z"></a>将欲遍观遂入识藏。<a id="a-60"></a>将欲教化遂入王城。<a id="a-61"></a>离城邑而教化谁人。<a id="a-62"></a>离心识而观察何事。<a id="a-63"></a>心心数法等者。<a id="a-64"></a>对于其城中次第乞已也。<a id="a-65"></a>乞食不拣贫之与富。<a id="a-66"></a>观察岂择心所心王。<a id="a-67"></a>即妄下。<a id="a-68"></a>二句对乞得食也。<a id="a-69"></a>外化人而得食。<a id="a-6A"></a>内观法而生喜。<a id="a-6B"></a>法喜下二句。<a id="a-6C"></a>对还至本处饭食也。<a id="a-6D"></a>食能资身法能益心也。<a id="a-6E"></a>思惟假缘对着衣持钵。<a id="a-6F"></a>忘缘符真对收衣钵也。<a id="a-6G"></a>乞食既须衣钵。<a id="a-6H"></a>思惟要假因缘。<a id="a-6I"></a>入定既并资缘。<a id="a-6J"></a>契理须忘念虑。<a id="a-6K"></a>观照下二句对洗足也。<a id="a-6L"></a>若欲安坐必须洗去足尘。<a id="a-6M"></a>若欲还源必须拂除心念。<a id="a-6N"></a>返本下二句对敷座而坐也。<a id="a-6O"></a>法空即敷座。<a id="a-6P"></a>心寂即而坐。<a id="a-6Q"></a>敷座方堪人坐。<a id="a-6R"></a>法空心始得寂。<a id="a-6S"></a>心寂下二句。<a id="a-6T"></a>对正宗法也。<a id="a-6U"></a>谓安坐始能说经。<a id="a-6V"></a>心寂方彰妙慧也。<a id="a-6W"></a>疏欲谈下三结也。<a id="a-6X"></a>资圣下。<a id="a-6Y"></a>二引资圣略明。<a id="a-6Z"></a>即道液法师疏也。<a id="a-6a"></a>今摘而用之文不全取。<a id="a-6b"></a>于中二。<a id="a-6c"></a>一正明。<a id="a-6d"></a>身有二者通论生佛也。<a id="a-6e"></a>伪者色身真即法身。<a id="a-6f"></a>五蕴等者。<a id="a-6g"></a>谓衣以外覆食以内资。<a id="a-6h"></a>生则虽因父母。<a id="a-6i"></a>存即须假衣食。<a id="a-6j"></a>法身等者。<a id="a-6k"></a>谓非生因之所生。<a id="a-6l"></a>但了因之所了。<a id="a-6m"></a>由是色身以食为命。<a id="a-6n"></a>法身以慧为命。<a id="a-6o"></a>保伪谓执妄合尘。<a id="a-6p"></a>遗真谓迷理背觉。<a id="a-6q"></a>此皆倒也。<a id="a-6r"></a>养真谓悟理合觉。<a id="a-6s"></a>弃伪谓达妄背尘也。<a id="a-6t"></a>群生下牒前倒者也。<a id="a-6u"></a>我乃下。<a id="a-6v"></a>示现入城乞。<a id="a-6w"></a>食以表法也。<a id="a-6x"></a>意令求般若照成法身故。<a id="a-6y"></a>云引真也。<a id="a-6z"></a>故托下。<a id="a-70"></a>都结表法之意。<a id="a-71"></a>谓示现乞食。<a id="a-72"></a>意在说法耳。<a id="a-73"></a>疏涅槃下二引证。<a id="a-74"></a>但证法为食义也。<a id="a-75"></a>正宗中疏二。<a id="a-76"></a>初标章门。<a id="a-77"></a>以一卷经文二论解释。<a id="a-78"></a>大云青龙皆二论并行。<a id="a-79"></a>今即不尔。<a id="a-7A"></a>何者以无著配十八住处天亲断二十七疑。<a id="a-7B"></a>旨趣既殊科段亦异。<a id="a-7C"></a>或一疑中有四住五住。<a id="a-7D"></a>或一住中有二疑三疑。<a id="a-7E"></a>乍合乍离连前带后。<a id="a-7F"></a>以是之故文涉交加。<a id="a-7G"></a>理则不必深玄。<a id="a-7H"></a>学者以之难解。<a id="a-7I"></a>今既别释庶不相干。<a id="a-7J"></a>传讲之流少力多获耳。<a id="a-7K"></a>初中三。<a id="a-7L"></a>初正示七句。<a id="a-7M"></a>七义句者。<a id="a-7N"></a>论述归敬偈已。<a id="a-7O"></a>即云成立七种义句已。<a id="a-7P"></a>此般若波罗蜜即得成立。<a id="a-7Q"></a>义句拣文句也。<a id="a-7R"></a>既以一义为一句。<a id="a-7S"></a>此经共有七义句也。<a id="a-7T"></a>七义句名疏中自有。<a id="a-7U"></a>于中前六显示菩萨所作究竟。<a id="a-7V"></a>第七显示成立此法门故。<a id="a-7W"></a>然此七句之文。<a id="a-7X"></a>教理行果悉圆满矣。<a id="a-7Y"></a>于中一二三四是行也。<a id="a-7Z"></a>五理也六果也七教也。<a id="a-7a"></a>齐此悬判一科。<a id="a-7b"></a>唯依无著之名记之。<a id="a-7c"></a>疏一种性不断者。<a id="a-7d"></a>此非凡夫二乘及权教菩萨。<a id="a-7e"></a>意明佛种性不断也。<a id="a-7f"></a>谓护下指经。<a id="a-7g"></a>便是释意谓。<a id="a-7h"></a>以小付大嘱大化小。<a id="a-7i"></a>展转如是宁有断绝。<a id="a-7j"></a>如人父母付嘱子孙云云。<a id="a-7k"></a>此是空生之本意。<a id="a-7l"></a>故以此事赞佛。<a id="a-7m"></a>引起问端也。<a id="a-7n"></a>疏二发起行相者。<a id="a-7o"></a>既欲种性不断。<a id="a-7p"></a>故须发起修行之相也。<a id="a-7q"></a>谓申下指经。<a id="a-7r"></a>其实伫听亦在此摄。<a id="a-7s"></a>疏三行所住处者。<a id="a-7t"></a>既有能发必有所发也。<a id="a-7u"></a>十八住名义下文广释。<a id="a-7v"></a>从佛下指经。<a id="a-7w"></a>是无下释名义。<a id="a-7x"></a>此即相之无相。<a id="a-7y"></a>非一向之无相。<a id="a-7z"></a>略见行玄为顺本宗故标无相也。<a id="a-80"></a>疏四对治中。<a id="a-81"></a>邪行即不正行也。<a id="a-82"></a>但不顺佛道皆名邪行。<a id="a-83"></a>共者不一义。<a id="a-84"></a>见者分别情。<a id="a-85"></a>正行者即离见之正行。<a id="a-86"></a>非纯正之正行也。<a id="a-87"></a>二种对治者。<a id="a-88"></a>以正行治邪行。<a id="a-89"></a>是一对治。<a id="a-8A"></a>以无分别智治分别见。<a id="a-8B"></a>是二对治。<a id="a-8C"></a>然邪即全治。<a id="a-8D"></a>共中即但治于见不治正行。<a id="a-8E"></a>如披砂拣金而去砂不去金。<a id="a-8F"></a>今经中但有能治无所治也。<a id="a-8G"></a>且如第一住处中。<a id="a-8H"></a>不度众生为邪行。<a id="a-8I"></a>度众生为对治。<a id="a-8J"></a>于度众生时见有众生是所度。<a id="a-8K"></a>见我是能度是分别。<a id="a-8L"></a>见度而无度为对治。<a id="a-8M"></a>此理实同时义分前后。<a id="a-8N"></a>初住既尔余可例知。<a id="a-8O"></a>故论云。<a id="a-8P"></a>行诸住处时有二种对治。<a id="a-8Q"></a>疏五不失中谓由下明意也。<a id="a-8R"></a>离增减者。<a id="a-8S"></a>谓执有为增执无为减。<a id="a-8T"></a>前堕此二则失中道。<a id="a-8U"></a>今皆离之故得不失也。<a id="a-8V"></a>如经中即非佛法。<a id="a-8W"></a>是胜义谛遮增益边。<a id="a-8X"></a>是名佛法是世俗谛遮损减边。<a id="a-8Y"></a>其余即非是名皆例此也。<a id="a-8Z"></a>论最后结云。<a id="a-8a"></a>菩萨离此二边故。<a id="a-8b"></a>于彼对治不复更失。<a id="a-8c"></a>故名不失。<a id="a-8d"></a>疏六地位中谓由下释。<a id="a-8e"></a>以二边邪僻置之不论。<a id="a-8f"></a>中道乃是大菩提路。<a id="a-8g"></a>故于此中分立地位。<a id="a-8h"></a>如往帝都有三路异。<a id="a-8i"></a>两边皆非中道即正正路之中方可论于远近迟速等也。<a id="a-8j"></a>法中亦尔。<a id="a-8k"></a>故经云。<a id="a-8l"></a>一切贤圣皆以无为法而有差别。<a id="a-8m"></a>信行下分位也。<a id="a-8n"></a>于十八住中。<a id="a-8o"></a>前十六住是信行地。<a id="a-8p"></a>此当三贤。<a id="a-8q"></a>依信起行故名信行。<a id="a-8r"></a>亦名信解。<a id="a-8s"></a>依信起解故。<a id="a-8t"></a>第十七住是净心地。<a id="a-8u"></a>此当初地。<a id="a-8v"></a>离分别障亲证真如故。<a id="a-8w"></a>第十八住从第二地已去。<a id="a-8x"></a>乃至佛位。<a id="a-8y"></a>通名如来地也。<a id="a-8z"></a>又以诸家明地位或广或略广则五十二位。<a id="a-90"></a>略则泯之全无。<a id="a-91"></a>今则均于广略。<a id="a-92"></a>去其太甚说三地五位矣。<a id="a-93"></a>疏七立名中。<a id="a-94"></a>谓由下释。<a id="a-95"></a>谓约三种法上立金刚名。<a id="a-96"></a>一约般若体用名金刚。<a id="a-97"></a>此如金刚坚利。<a id="a-98"></a>二约地位阔狭名金刚。<a id="a-99"></a>此如金刚杵形。<a id="a-9A"></a>以信行一僧祇净心只一刹那佛地二僧祇。<a id="a-9B"></a>如金刚杵初后阔中间狭故三约文字名金刚。<a id="a-9C"></a>此如画像也。<a id="a-9D"></a>以诠信行地七纸余经佛地三纸余文净心地五行经。<a id="a-9E"></a>如彼画像亦初后阔中间狭故。<a id="a-9F"></a>又此三者。<a id="a-9G"></a>法喻之上皆展转而成。<a id="a-9H"></a>喻中且根本。<a id="a-9I"></a>是坚利金刚。<a id="a-9J"></a>因造以成其杵。<a id="a-9K"></a>因画以成其像。<a id="a-9L"></a>法中根本是体用般若。<a id="a-9M"></a>因修以成其位地。<a id="a-9N"></a>因诠以成其文字也。<a id="a-9O"></a>又此法喻各三事中。<a id="a-9P"></a>一事即实余二皆虚。<a id="a-9Q"></a>喻中坚。<a id="a-9R"></a>利金刚是实。<a id="a-9S"></a>杵形画像皆虚。<a id="a-9T"></a>法中体用般若是实。<a id="a-9U"></a>位地文字皆虚。<a id="a-9V"></a>以此三事首末相似故。<a id="a-9W"></a>立金刚之名。<a id="a-9X"></a>然前一是佛本意。<a id="a-9Y"></a>余二是菩萨及古德意也。<a id="a-9Z"></a>由前六等者。<a id="a-9a"></a>于中前五坚利。<a id="a-9b"></a>第六阔狭。<a id="a-9c"></a>阔狭之中含能所诠也。<a id="a-9d"></a>疏后四下。<a id="a-9e"></a>二总指后四。<a id="a-9f"></a>应先问云。<a id="a-9g"></a>第三句内说尽经文。<a id="a-9h"></a>未知后四如何配摄。<a id="a-9i"></a>故此云也。<a id="a-9j"></a>谓一一住说对治故。<a id="a-9k"></a>于对治处显不失中道故。<a id="a-9l"></a>于不失中立位地故。<a id="a-9m"></a>于前六中道立名。<a id="a-9n"></a>故云云疏十八下三。<a id="a-9o"></a>广释弟三。<a id="a-9p"></a>三一正辨十八住处。<a id="a-9q"></a>疏中具列十八住名略释。<a id="a-9r"></a>其义兼明对治十二。<a id="a-9s"></a>种障便指经文令知科段所属。<a id="a-9t"></a>然每住经文疏。<a id="a-9u"></a>但略标三字五字。<a id="a-9v"></a>缘以经本科段首尾文势稍重。<a id="a-9w"></a>恐言涉相滥故。<a id="a-9x"></a>不标最初之字。<a id="a-9y"></a>但取其次异文。<a id="a-9z"></a>亦不结终齐至何处意在省约耳。<a id="a-A0"></a>向下随文略叙首末。<a id="a-A1"></a>以隔前后。<a id="a-A2"></a>一中发心者。<a id="a-A3"></a>谓发广大第一等四种心也。<a id="a-A4"></a>经文从佛告须菩提诸菩萨摩诃萨应如是降伏其心。<a id="a-A5"></a>乃至若菩萨有我相人相众生相寿者相即非菩萨。<a id="a-A6"></a>以大乘菩萨最初法尔合发是心故。<a id="a-A7"></a>十八住中居其第一。<a id="a-A8"></a>二者经从复次须菩提于法应无所住行于布施。<a id="a-A9"></a>乃至须菩提菩萨但应如所教住不住等者。<a id="a-AA"></a>等有二意。<a id="a-AB"></a>一则等于余文。<a id="a-AC"></a>如上所引。<a id="a-AD"></a>二则等于余义。<a id="a-AE"></a>谓等余戒等五也。<a id="a-AF"></a>此则虽是指经便兼释义。<a id="a-AG"></a>则波罗蜜是所应。<a id="a-AH"></a>戒等是能应。<a id="a-AI"></a>能所两合故云相应。<a id="a-AJ"></a>由是但行施戒等不能离相。<a id="a-AK"></a>或行离相不行施戒等皆非相应行。<a id="a-AL"></a>直于行施戒等处离相。<a id="a-AM"></a>离相处行施戒等。<a id="a-AN"></a>方得名为相应行也。<a id="a-AO"></a>三者经从须菩提于意云何可以身相见如来不乃至若见诸相非相即见如来。<a id="a-AP"></a>问色身是相。<a id="a-AQ"></a>何以离相求之。<a id="a-AR"></a>答色身之相是影。<a id="a-AS"></a>法身无相是体。<a id="a-AT"></a>欲得有相色身。<a id="a-AU"></a>须见无相法体。<a id="a-AV"></a>未见法体不能现相。<a id="a-AW"></a>是故先令见相无相。<a id="a-AX"></a>方得色相之身耳。<a id="a-AY"></a>此中意在文外。<a id="a-AZ"></a>故论此意科也。<a id="a-Aa"></a>四中言说者。<a id="a-Ab"></a>经从须菩提白佛言。<a id="a-Ac"></a>世尊。<a id="a-Ad"></a>乃至法尚应舍何况非法。<a id="a-Ae"></a>问法身非言说。<a id="a-Af"></a>何故以言说为法身耶。<a id="a-Ag"></a>故疏释云。<a id="a-Ah"></a>因言显理故。<a id="a-Ai"></a>此有二意。<a id="a-Aj"></a>一以言说显于法身。<a id="a-Ak"></a>法身非言说。<a id="a-Al"></a>二文字性离即是法身。<a id="a-Am"></a>无别法身耳。<a id="a-An"></a>智相者。<a id="a-Ao"></a>经从须菩提于意云何如来得阿耨菩提耶。<a id="a-Ap"></a>乃至一切贤圣皆以无为法而有差别。<a id="a-Aq"></a>则以无相无为法为智相也。<a id="a-Ar"></a>故起信云。<a id="a-As"></a>以智相无可见故。<a id="a-At"></a>福相者。<a id="a-Au"></a>经从须菩提于意云何若人满三千大千世界七宝以用布施。<a id="a-Av"></a>乃至须菩提所谓佛法者即非佛法。<a id="a-Aw"></a>斯则以持说此经获无漏福。<a id="a-Ax"></a>所感微妙色身。<a id="a-Ay"></a>名为福相也。<a id="a-Az"></a>然是法身之福相。<a id="a-B0"></a>福相非法身。<a id="a-B1"></a>依主释。<a id="a-B2"></a>五于下文三。<a id="a-B3"></a>初正示此文。<a id="a-B4"></a>经从须菩提于意云何须陀洹能作是念我得须陀洹果不。<a id="a-B5"></a>乃至是乐阿兰那行。<a id="a-B6"></a>得胜者。<a id="a-B7"></a>以小乘四果胜于四向等故。<a id="a-B8"></a>对劣彰胜也。<a id="a-B9"></a>此即以小况大也。<a id="a-BA"></a>小人尚犹无过。<a id="a-BB"></a>君子岂合有愆。<a id="a-BC"></a>由无慢故方得证果。<a id="a-BD"></a>故经皆言我不作是念我得须陀洹果等。<a id="a-BE"></a>从此下二通叙后段。<a id="a-BF"></a>意明等者。<a id="a-BG"></a>叙次第之意也。<a id="a-BH"></a>先问云。<a id="a-BI"></a>前之四住何不言离障耶。<a id="a-BJ"></a>故云也。<a id="a-BK"></a>意云凡欲修进先须发心。<a id="a-BL"></a>发心已则修行故。<a id="a-BM"></a>有第一第二。<a id="a-BN"></a>发心修行本求佛果。<a id="a-BO"></a>佛果之内唯有二身。<a id="a-BP"></a>粗细之间先色后法。<a id="a-BQ"></a>故有第三第四。<a id="a-BR"></a>前修胜行恐有慢心障入圣位故说小果以况大乘。<a id="a-BS"></a>今离障进入十回向位也。<a id="a-BT"></a>故从第五方说离障也。<a id="a-BU"></a>然此十二障。<a id="a-BV"></a>每至一住皆须蹑前以辨来意。<a id="a-BW"></a>如云虽得无慢犹自少闻。<a id="a-BX"></a>故于第六住中对治少闻障。<a id="a-BY"></a>他皆仿。<a id="a-BZ"></a>此以此诸障皆在地前。<a id="a-Ba"></a>能障见道。<a id="a-Bb"></a>非是地上故。<a id="a-Bc"></a>云障尽入证道也。<a id="a-Bd"></a>然障是所治文在经外。<a id="a-Be"></a>住是能治正是经文。<a id="a-Bf"></a>若相望说之理则明矣。<a id="a-Bg"></a>今当下三别结对治。<a id="a-Bh"></a>然准五蕴论说。<a id="a-Bi"></a>慢有七九二种。<a id="a-Bj"></a>但开合之异。<a id="a-Bk"></a>此约入道人说。<a id="a-Bl"></a>七者论云。<a id="a-Bm"></a>一慢。<a id="a-Bn"></a>于劣谓胜于相似谓等。<a id="a-Bo"></a>二过慢。<a id="a-Bp"></a>于相似谓胜于胜谓等。<a id="a-Bq"></a>三慢过慢。<a id="a-Br"></a>谓于胜己计胜彼。<a id="a-Bs"></a>四邪慢。<a id="a-Bt"></a>己实无德计己有德。<a id="a-Bu"></a>五我慢。<a id="a-Bv"></a>谓于五聚蕴计我我所。<a id="a-Bw"></a>六增上慢。<a id="a-Bx"></a>谓于胜妙法中未得谓得。<a id="a-By"></a>七卑劣慢。<a id="a-Bz"></a>于多分胜计己少分劣。<a id="a-C0"></a>今所离者即五六也。<a id="a-C1"></a>以证我空故。<a id="a-C2"></a>取自果故。<a id="a-C3"></a>六者经从佛告须菩提于意云何如来昔在燃灯佛所。<a id="a-C4"></a>乃至实无所得。<a id="a-C5"></a>云何离障得成住耶。<a id="a-C6"></a>疏次云离第下所离障。<a id="a-C7"></a>不离下结成住义。<a id="a-C8"></a>于中上句成住。<a id="a-C9"></a>下句离障也。<a id="a-CA"></a>若离佛世不名住处。<a id="a-CB"></a>无佛说法则是少闻便成其障。<a id="a-CC"></a>若不离佛世。<a id="a-CD"></a>乃成住处。<a id="a-CE"></a>常遇佛说法。<a id="a-CF"></a>则具多闻便离障也。<a id="a-CG"></a>然凡是修行。<a id="a-CH"></a>智慧为本。<a id="a-CI"></a>欲得智慧必须多闻。<a id="a-CJ"></a>故依佛住离少闻障也。<a id="a-CK"></a>故经云。<a id="a-CL"></a>多闻增智慧勤闻第一方。<a id="a-CM"></a>问若然者据今经云。<a id="a-CN"></a>于法实无所得岂成多闻。<a id="a-CO"></a>答此是闻而无闻得而无得。<a id="a-CP"></a>无得而得是真得。<a id="a-CQ"></a>无闻而闻是实闻。<a id="a-CR"></a>故成此住。<a id="a-CS"></a>七者经从须菩提于意。<a id="a-CT"></a>云何菩萨庄严佛土不。<a id="a-CU"></a>乃至应无所住而生其心。<a id="a-CV"></a>离小下所离障。<a id="a-CW"></a>攀缘即是作念。<a id="a-CX"></a>盖一义耳。<a id="a-CY"></a>缘形等者。<a id="a-CZ"></a>意云若取色声等相为土。<a id="a-Ca"></a>即有分限故名小也。<a id="a-Cb"></a>以不如法身故。<a id="a-Cc"></a>若不取相分别不生。<a id="a-Cd"></a>心境两亡竟何分限。<a id="a-Ce"></a>故云大也。<a id="a-Cf"></a>契法下释所以也。<a id="a-Cg"></a>意令忘怀严法性土。<a id="a-Ch"></a>不令生心严法相土也。<a id="a-Ci"></a>故经云。<a id="a-Cj"></a>不应住色等生心。<a id="a-Ck"></a>应无所住而生其心。<a id="a-Cl"></a>偈释云。<a id="a-Cm"></a>智习唯识通。<a id="a-Cn"></a>如是取净土。<a id="a-Co"></a>非形第一体。<a id="a-Cp"></a>非严庄严意。<a id="a-Cq"></a>八者经从须菩提于意云何譬如有人身如须弥山王。<a id="a-Cr"></a>乃至是名大身。<a id="a-Cs"></a>成熟者。<a id="a-Ct"></a>即由教化令众生成种根熟有所悟证。<a id="a-Cu"></a>离舍下所离障。<a id="a-Cv"></a>若舍众生即不能教化。<a id="a-Cw"></a>故令离障方成住也。<a id="a-Cx"></a>若见大小下反释所以。<a id="a-Cy"></a>意言能济物者。<a id="a-Cz"></a>盖为不见大小也。<a id="a-D0"></a>故经云。<a id="a-D1"></a>佛说非身是名大身。<a id="a-D2"></a>岂存大小。<a id="a-D3"></a>若见大小则有高下亲疏憎爱。<a id="a-D4"></a>心既不等宁曰大悲。<a id="a-D5"></a>纵使化生但成爱见憎者则去。<a id="a-D6"></a>便舍众生云何成熟。<a id="a-D7"></a>反此用意则物无有遗。<a id="a-D8"></a>迟速之间皆能成熟。<a id="a-D9"></a>九者经从须菩提如恒河中所有沙。<a id="a-DA"></a>乃至如来无所说。<a id="a-DB"></a>离乐下所离障然随顺外论即是散乱。<a id="a-DC"></a>但能远离即成住也。<a id="a-DD"></a>即儒墨文笔。<a id="a-DE"></a>除佛教外皆外论也。<a id="a-DF"></a>以外论之事是名利源。<a id="a-DG"></a>既若求名岂得心无散乱。<a id="a-DH"></a>况得之则乐失之则苦。<a id="a-DI"></a>苦之则忧乐之则溢。<a id="a-DJ"></a>由斯业累世世沉沦。<a id="a-DK"></a>反推其本皆由随顺外论耳。<a id="a-DL"></a>恒沙下。<a id="a-DM"></a>举持经福多以责外学。<a id="a-DN"></a>意云。<a id="a-DO"></a>持经者功德若此。<a id="a-DP"></a>而不修行名利之源。<a id="a-DQ"></a>是轮回苦本。<a id="a-DR"></a>如何随顺却乃修学。<a id="a-DS"></a>十者经从须菩提于意云何三千大千世界所有微尘是为多不。<a id="a-DT"></a>乃至是名世界。<a id="a-DU"></a>色是依报即外四大。<a id="a-DV"></a>身是正报即内五蕴。<a id="a-DW"></a>抟取者即和合义也。<a id="a-DX"></a>但秦魏译异尔。<a id="a-DY"></a>然抟取约法相应兼人。<a id="a-DZ"></a>二事相望总有三对。<a id="a-Da"></a>一内身色蕴及外器界。<a id="a-Db"></a>但合微尘所成。<a id="a-Dc"></a>名为抟取。<a id="a-Dd"></a>见有身器为依正。<a id="a-De"></a>执取等即是相应。<a id="a-Df"></a>二受等四蕴。<a id="a-Dg"></a>但合心心所法而成。<a id="a-Dh"></a>名为抟取。<a id="a-Di"></a>见有苦乐受等。<a id="a-Dj"></a>即是相应。<a id="a-Dk"></a>三色心和合以成此身。<a id="a-Dl"></a>名为抟取。<a id="a-Dm"></a>见有心色即是我人相应。<a id="a-Dn"></a>行即迁流造作之义。<a id="a-Do"></a>观破之义如下所明。<a id="a-Dp"></a>影像相者。<a id="a-Dq"></a>谓色心等法。<a id="a-Dr"></a>是法界中之影像。<a id="a-Ds"></a>亦可是业识之影像。<a id="a-Dt"></a>离破下所离障。<a id="a-Du"></a>无巧便者。<a id="a-Dv"></a>由无善巧方便。<a id="a-Dw"></a>不能破此影像。<a id="a-Dx"></a>乃名为障。<a id="a-Dy"></a>若有巧便破之。<a id="a-Dz"></a>则成其住也。<a id="a-E0"></a>巧便之相彰在次文。<a id="a-E1"></a>既离下。<a id="a-E2"></a>蹑于前住以为方便之本。<a id="a-E3"></a>由无散乱则成其定。<a id="a-E4"></a>从定方能发慧观而破之。<a id="a-E5"></a>以细下。<a id="a-E6"></a>正示二种方便。<a id="a-E7"></a>巧便之相也。<a id="a-E8"></a>然破色具二破心唯一。<a id="a-E9"></a>除细末也。<a id="a-EA"></a>以心心所法不可析破故。<a id="a-EB"></a>粗色显著难忘执情。<a id="a-EC"></a>析至极微易袪妄念。<a id="a-ED"></a>故须具二。<a id="a-EE"></a>如下文说。<a id="a-EF"></a>相想即心境也。<a id="a-EG"></a>心境两忘故云除。<a id="a-EH"></a>十一者。<a id="a-EI"></a>经从须菩提于意云何可以三十二相见如来不。<a id="a-EJ"></a>乃至是名三十二相。<a id="a-EK"></a>离福下所离障。<a id="a-EL"></a>欲入圣道须福资粮。<a id="a-EM"></a>如人远行岂可空往。<a id="a-EN"></a>佛为至圣是福之因。<a id="a-EO"></a>供养给侍无不获福。<a id="a-EP"></a>即以此福为其资粮。<a id="a-EQ"></a>若供养得福。<a id="a-ER"></a>即是住非障。<a id="a-ES"></a>反之则是障非住也。<a id="a-ET"></a>不以下或问文云。<a id="a-EU"></a>不以相见如来。<a id="a-EV"></a>如来尚不得见。<a id="a-EW"></a>云何给侍耶。<a id="a-EX"></a>故此释也。<a id="a-EY"></a>此即但以智慧随顺相应。<a id="a-EZ"></a>名为给侍。<a id="a-Ea"></a>然非谓弃却相身别侍无相之佛。<a id="a-Eb"></a>但了相即非相。<a id="a-Ec"></a>不生执着乃曰相应。<a id="a-Ed"></a>凡所供养亲近恭敬。<a id="a-Ee"></a>皆名给侍。<a id="a-Ef"></a>若生执着不顺于理。<a id="a-Eg"></a>虽常见佛不名为见。<a id="a-Eh"></a>如下文云。<a id="a-Ei"></a>若以色见我。<a id="a-Ej"></a>以音声求我。<a id="a-Ek"></a>是人行邪道。<a id="a-El"></a>不能见如来。<a id="a-Em"></a>华严云。<a id="a-En"></a>若人百千劫。<a id="a-Eo"></a>常随于如来。<a id="a-Ep"></a>不了真实义。<a id="a-Eq"></a>盲瞑不见佛。<a id="a-Er"></a>又如佛昔三月升忉利天为母说法后降阎浮。<a id="a-Es"></a>有莲华色比丘尼。<a id="a-Et"></a>欲先见佛化作转轮王。<a id="a-Eu"></a>队仗往至佛所。<a id="a-Ev"></a>佛乃诃之具陈上事。<a id="a-Ew"></a>时须菩提在于山中。<a id="a-Ex"></a>亦欲见佛寻复思念。<a id="a-Ey"></a>空无相理是真法身。<a id="a-Ez"></a>何用见色相。<a id="a-F0"></a>言已复坐竟不往见。<a id="a-F1"></a>于是佛告莲华色言。<a id="a-F2"></a>须菩提先见我竟汝已在后。<a id="a-F3"></a>故知执相迷真对面千里虚心体物天地一家。<a id="a-F4"></a>故古人云。<a id="a-F5"></a>肝胆虽近。<a id="a-F6"></a>情生则隔。<a id="a-F7"></a>江山虽缅。<a id="a-F8"></a>道契则邻。<a id="a-F9"></a>是知通达妙理方真给侍。<a id="a-FA"></a>若斯给侍是侍真佛。<a id="a-FB"></a>故所获福无有边际。<a id="a-FC"></a>十二者。<a id="a-FD"></a>经从须菩提若有善男子善女人以恒河沙等身布施。<a id="a-FE"></a>乃至是名第一波罗蜜。<a id="a-FF"></a>离乐下是所离障。<a id="a-FG"></a>然障名有所阙略若取周备不过住名。<a id="a-FH"></a>但乐味成障远离成住。<a id="a-FI"></a>且约为障起过有其五重。<a id="a-FJ"></a>一为身求利。<a id="a-FK"></a>二由求利养令身疲乏。<a id="a-FL"></a>此复有二。<a id="a-FM"></a>一由放逸令身疲乏。<a id="a-FN"></a>二求不得身亦疲乏。<a id="a-FO"></a>三由身疲故令心热恼。<a id="a-FP"></a>四由心热恼故不起精进。<a id="a-FQ"></a>五由不精进故退失功德。<a id="a-FR"></a>恒沙命施下释成对治。<a id="a-FS"></a>经苦校量意令改革。<a id="a-FT"></a>以见大利故不求小利。<a id="a-FU"></a>既不求利身则不疲。<a id="a-FV"></a>身既不疲心则不恼。<a id="a-FW"></a>心既不恼则起精进。<a id="a-FX"></a>既起精进则能受持获无边福。<a id="a-FY"></a>故知经意为治此障成其住也。<a id="a-FZ"></a>一身者一报身也。<a id="a-Fa"></a>意云岂为一报之身。<a id="a-Fb"></a>终日求名求利。<a id="a-Fc"></a>求之不足未始称情。<a id="a-Fd"></a>纵使多财死为他物。<a id="a-Fe"></a>持经功德无量无边。<a id="a-Ff"></a>尽未来际用之不竭。<a id="a-Fg"></a>利害若此人何不然。<a id="a-Fh"></a>无常经云。<a id="a-Fi"></a>眷属皆舍去。<a id="a-Fj"></a>财货任他将。<a id="a-Fk"></a>但持自善根。<a id="a-Fl"></a>险道充粮食。<a id="a-Fm"></a>十三者。<a id="a-Fn"></a>经从须菩提忍辱波罗蜜。<a id="a-Fo"></a>乃至如人有目日光明照见种种色。<a id="a-Fp"></a>离不下所离障。<a id="a-Fq"></a>此但不忍为障。<a id="a-Fr"></a>忍之成住也。<a id="a-Fs"></a>无我下。<a id="a-Ft"></a>出忍之所以也。<a id="a-Fu"></a>斯有两意所谓通别。<a id="a-Fv"></a>通则由无我相。<a id="a-Fw"></a>虽累遭割截常能忍受。<a id="a-Fx"></a>别则由无我故能忍。<a id="a-Fy"></a>由累苦故能忍也。<a id="a-Fz"></a>十四者。<a id="a-G0"></a>经从须菩提当来之世若有善男子善女人能于此经受持读诵。<a id="a-G1"></a>乃至果报亦不可思议离智下所离障。<a id="a-G2"></a>若耽寂无智。<a id="a-G3"></a>即是障非住。<a id="a-G4"></a>若离寂修智。<a id="a-G5"></a>即是住非障。<a id="a-G6"></a>日三时下指经对治。<a id="a-G7"></a>意云。<a id="a-G8"></a>欲证圣性非智不阶。<a id="a-G9"></a>经苦校量意在策发。<a id="a-GA"></a>此同华严经中诃劝之相。<a id="a-GB"></a>彼云法性真常离心念。<a id="a-GC"></a>二乘于此亦能得。<a id="a-GD"></a>不以此故为世尊。<a id="a-GE"></a>但以甚深无阂智。<a id="a-GF"></a>然此是对治之别意。<a id="a-GG"></a>故须一向而言令人舍定修慧。<a id="a-GH"></a>若据究竟通论。<a id="a-GI"></a>必须定慧等学。<a id="a-GJ"></a>涅槃经中说。<a id="a-GK"></a>定慧不等不见佛性。<a id="a-GL"></a>无明邪见自此而生。<a id="a-GM"></a>前第十一住便是定门。<a id="a-GN"></a>对治不同故须然也。<a id="a-GO"></a>修习之者须兼行之。<a id="a-GP"></a>十五者。<a id="a-GQ"></a>经从尔时须菩提白佛言世尊。<a id="a-GR"></a>乃至实无有法发阿耨多罗三藐三菩提者。<a id="a-GS"></a>离十一下所离障。<a id="a-GT"></a>谓动不自摄。<a id="a-GU"></a>则是障非住。<a id="a-GV"></a>若自摄不动。<a id="a-GW"></a>则是住非障也。<a id="a-GX"></a>论中则云自取障。<a id="a-GY"></a>我能下释。<a id="a-GZ"></a>意云由计我故。<a id="a-Ga"></a>遂起降住胜能之心。<a id="a-Gb"></a>不觉喜动故不自摄。<a id="a-Gc"></a>今经既云无一众生得灭度。<a id="a-Gd"></a>无法得菩提。<a id="a-Ge"></a>则不计胜能故。<a id="a-Gf"></a>能对治也。<a id="a-Gg"></a>十六。<a id="a-Gh"></a>经从须菩提于意云何如来于然灯佛所有法得阿耨多罗三藐三菩提不。<a id="a-Gi"></a>乃至是故名一切法。<a id="a-Gj"></a>离十二下若无教授即是障非住。<a id="a-Gk"></a>若得教授即是住非障。<a id="a-Gl"></a>欲入下释成住义。<a id="a-Gm"></a>虽三贤位中乱修六度经一无数劫。<a id="a-Gn"></a>欲入圣道要佛策发故。<a id="a-Go"></a>于资粮位后立加行名。<a id="a-Gp"></a>其犹钻火火欲出时倍加功力。<a id="a-Gq"></a>遇佛然灯佛也。<a id="a-Gr"></a>得无所得者。<a id="a-Gs"></a>即然灯与善慧授记。<a id="a-Gt"></a>当得作佛号释迦牟尼。<a id="a-Gu"></a>非佛与法故云无得。<a id="a-Gv"></a>问此说善慧得记进入八地。<a id="a-Gw"></a>何故将此配地前耶。<a id="a-Gx"></a>答欲入初地须学八地。<a id="a-Gy"></a>用心方可得入。<a id="a-Gz"></a>若学初地竟不能入。<a id="a-H0"></a>如人学射可知。<a id="a-H1"></a>又将证八地犹须教授。<a id="a-H2"></a>欲入见道岂得不然。<a id="a-H3"></a>然从第五至此住中。<a id="a-H4"></a>每住对治一障。<a id="a-H5"></a>此障障于见道。<a id="a-H6"></a>今则加行位极对治已尽故。<a id="a-H7"></a>云而证道矣。<a id="a-H8"></a>十七者。<a id="a-H9"></a>经从须菩提譬如人身长大。<a id="a-HA"></a>乃至佛说一切法无。<a id="a-HB"></a>我无人无众生无寿者。<a id="a-HC"></a>摄种性下释成住义。<a id="a-HD"></a>智体即观照。<a id="a-HE"></a>般若是能证也。<a id="a-HF"></a>即妙平二智无分别也。<a id="a-HG"></a>以得此智生如来家。<a id="a-HH"></a>决定绍佛种。<a id="a-HI"></a>故斯则地前加行之智。<a id="a-HJ"></a>至于初地转受此名。<a id="a-HK"></a>证遍等者。<a id="a-HL"></a>体即实相般若是所证也。<a id="a-HM"></a>以遍在一切法中故。<a id="a-HN"></a>唯识云。<a id="a-HO"></a>由此真如二空所显。<a id="a-HP"></a>无有一法而不在故。<a id="a-HQ"></a>论中则名平等智。<a id="a-HR"></a>然有五种平等因缘。<a id="a-HS"></a>一粗恶平等。<a id="a-HT"></a>二法无我平等。<a id="a-HU"></a>三断相应平等。<a id="a-HV"></a>四无希望心平等。<a id="a-HW"></a>五一切菩萨证道平等。<a id="a-HX"></a>有是五种因缘故名平等智。<a id="a-HY"></a>故论云。<a id="a-HZ"></a>入证道时得二种智。<a id="a-Ha"></a>一摄种性智。<a id="a-Hb"></a>二平等智也。<a id="a-Hc"></a>然所证是理。<a id="a-Hd"></a>今云智者斯有两意。<a id="a-He"></a>一准起信论云。<a id="a-Hf"></a>依此法身说名本觉。<a id="a-Hg"></a>二则理智冥合能所不殊。<a id="a-Hh"></a>如珠与光不相舍离。<a id="a-Hi"></a>成法报身者。<a id="a-Hj"></a>摄种性智至果得成报身。<a id="a-Hk"></a>平等智至果得成法身。<a id="a-Hl"></a>故长大者。<a id="a-Hm"></a>论即云妙大。<a id="a-Hn"></a>妙即报身。<a id="a-Ho"></a>以万行功德所庄严故。<a id="a-Hp"></a>大即法身。<a id="a-Hq"></a>真如实理遍一切故。<a id="a-Hr"></a>十八者。<a id="a-Hs"></a>自此已下皆求佛地。<a id="a-Ht"></a>于中复有六种具足。<a id="a-Hu"></a>具足者圆满义。<a id="a-Hv"></a>谓转舍二障。<a id="a-Hw"></a>转得菩提涅槃。<a id="a-Hx"></a>摄转具足也。<a id="a-Hy"></a>既证圣性生如来家。<a id="a-Hz"></a>须示佛果功德令其欣趣。<a id="a-I0"></a>然其果德虽多。<a id="a-I1"></a>以要言之。<a id="a-I2"></a>不出依正二报。<a id="a-I3"></a>二报之内先明所依。<a id="a-I4"></a>若无所依能依何立。<a id="a-I5"></a>正报之内不踰福智。<a id="a-I6"></a>智引福故先智后福。<a id="a-I7"></a>然后别显三业依次所明。<a id="a-I8"></a>一经从须菩提若菩萨作是言我当庄严佛土是不名菩萨。<a id="a-I9"></a>乃至若菩萨通达无我法者如来说名真是菩萨。<a id="a-IA"></a>此教下指位。<a id="a-IB"></a>即从二地至于等觉。<a id="a-IC"></a>当修道位。<a id="a-ID"></a>谓庄严之时离能所相。<a id="a-IE"></a>名之为净。<a id="a-IF"></a>称周法界故云具足。<a id="a-IG"></a>故经云通达无我法者。<a id="a-IH"></a>如来说名真是菩萨。<a id="a-II"></a>二者经从须菩提于意云何如来有肉眼不。<a id="a-IJ"></a>乃至未来心不可得。<a id="a-IK"></a>见净者即五眼也。<a id="a-IL"></a>见即无见名之为净。<a id="a-IM"></a>无所不见名为具足。<a id="a-IN"></a>智净者即悉知诸心等。<a id="a-IO"></a>知即无知名之为净。<a id="a-IP"></a>无所不知名为具足。<a id="a-IQ"></a>以智见不别故当一处。<a id="a-IR"></a>此下等即指位拣非修道。<a id="a-IS"></a>即无学位也。<a id="a-IT"></a>下之四段皆合有无上之言。<a id="a-IU"></a>故云贯通。<a id="a-IV"></a>下四三者。<a id="a-IW"></a>经从须菩提于意云何若人满三千大千世界七宝以用布施。<a id="a-IX"></a>乃至以福德无故如来说得福德多。<a id="a-IY"></a>问前已频说施福。<a id="a-IZ"></a>与此何别。<a id="a-Ia"></a>答前所说者。<a id="a-Ib"></a>皆是校量不及受持之福。<a id="a-Ic"></a>今此说者。<a id="a-Id"></a>乃是无住称性之福。<a id="a-Ie"></a>非能校量故不同也。<a id="a-If"></a>问佛是果布施是因云何果中即说因行。<a id="a-Ig"></a>答凡是果德皆彼因。<a id="a-Ih"></a>成举彼无住之。<a id="a-Ii"></a>因以彰称性之福也。<a id="a-Ij"></a>言自在者。<a id="a-Ik"></a>拣有漏之福不自在也。<a id="a-Il"></a>若准论中。<a id="a-Im"></a>此与智净合为一段。<a id="a-In"></a>意明福智不相离故。<a id="a-Io"></a>则于身中开之为二。<a id="a-Ip"></a>谓色身具足亦盈六数。<a id="a-Iq"></a>今则合后开前者。<a id="a-Ir"></a>意云福之与智迢然不同配摄因果。<a id="a-Is"></a>五六有异异须开也。<a id="a-It"></a>相之与好同是一身兼对下语。<a id="a-Iu"></a>意以成三业故须合也。<a id="a-Iv"></a>四者经从须菩提于意云何佛可以具足色身见不。<a id="a-Iw"></a>乃至是名诸相具足。<a id="a-Ix"></a>此明如来真应具足。<a id="a-Iy"></a>如经云。<a id="a-Iz"></a>即非具足色身明真身也。<a id="a-J0"></a>是名具足色身。<a id="a-J1"></a>明应身也。<a id="a-J2"></a>即非诸相具足。<a id="a-J3"></a>明真身也。<a id="a-J4"></a>是名诸相具足。<a id="a-J5"></a>明应身也。<a id="a-J6"></a>五者经从须菩提汝勿谓如来作是念我当有所说法。<a id="a-J7"></a>乃至是名说法。<a id="a-J8"></a>说而无说无说之说。<a id="a-J9"></a>是真说法具足者。<a id="a-JA"></a>无法可说无所不说。<a id="a-JB"></a>是名说法。<a id="a-JC"></a>六者然于心中复有六种。<a id="a-JD"></a>一念处。<a id="a-JE"></a>二正觉。<a id="a-JF"></a>三施设大利益。<a id="a-JG"></a>曰摄取法身。<a id="a-JH"></a>五不住生死涅槃。<a id="a-JI"></a>六行住净。<a id="a-JJ"></a>化度众生大悲为本。<a id="a-JK"></a>故先明念处。<a id="a-JL"></a>自未成佛焉能度他。<a id="a-JM"></a>故次明正觉。<a id="a-JN"></a>自利既满即合利他。<a id="a-JO"></a>故次明施设大利益。<a id="a-JP"></a>犹恐滞相大。<a id="a-JQ"></a>次明摄取法身。<a id="a-JR"></a>又恐住空有。<a id="a-JS"></a>故次明不住生死涅槃。<a id="a-JT"></a>又恐执施化迹。<a id="a-JU"></a>故次明行住净也。<a id="a-JV"></a>以此六义别对经文。<a id="a-JW"></a>广如彼论避烦不叙。<a id="a-JX"></a>又十下二重。<a id="a-JY"></a>以八义相摄。<a id="a-JZ"></a>一者摄是笼罗包纳之义。<a id="a-Ja"></a>即以普度众生现无违反。<a id="a-Jb"></a>是故配同第一发心住也。<a id="a-Jc"></a>二者净与相应。<a id="a-Jd"></a>盖一义耳。<a id="a-Je"></a>是故配同第二住也。<a id="a-Jf"></a>三者虽三色四法皆是欲得。<a id="a-Jg"></a>由此配同三四二住也。<a id="a-Jh"></a>四者可知。<a id="a-Ji"></a>五者正当净心地故同此住。<a id="a-Jj"></a>六者正当究竟位故同此住。<a id="a-Jk"></a>虽通修道就多故说。<a id="a-Jl"></a>一一下明各摄义。<a id="a-Jm"></a>如第一住中。<a id="a-Jn"></a>普度四生广也。<a id="a-Jo"></a>令入无余涅槃深也。<a id="a-Jp"></a>实无众生得灭度者广也。<a id="a-Jq"></a>菩萨无我人等相者深也。<a id="a-Jr"></a>初住既尔余则例知。<a id="a-Js"></a>若五百生忍广也。<a id="a-Jt"></a>并无我人深也。<a id="a-Ju"></a>若细言之。<a id="a-Jv"></a>前以六住摄十八住。<a id="a-Jw"></a>后以二住摄十八住。<a id="a-Jx"></a>皆得满足。<a id="a-Jy"></a>疏十八住下。<a id="a-Jz"></a>三更约地位配释。<a id="a-K0"></a>然诸教中所说地位。<a id="a-K1"></a>或有或无。<a id="a-K2"></a>如楞伽经云。<a id="a-K3"></a>十地即为初。<a id="a-K4"></a>二地即为八。<a id="a-K5"></a>乃至无所有何地。<a id="a-K6"></a>此明无也。<a id="a-K7"></a>仁王缨络等经。<a id="a-K8"></a>即具说地位。<a id="a-K9"></a>是明有也。<a id="a-KA"></a>然此有无皆随机说也若华严行布万差圆融一际。<a id="a-KB"></a>有无无阂。<a id="a-KC"></a>斯则称性之说也然依华严有无无阂方为了义。<a id="a-KD"></a>以约法即无约人即有。<a id="a-KE"></a>人法既不相离有无。<a id="a-KF"></a>故合均齐。<a id="a-KG"></a>然其行人念念须冥佛境反穷果海。<a id="a-KH"></a>自然阶降不同。<a id="a-KI"></a>若预等级用心毕竟障于证入。<a id="a-KJ"></a>故华严疏云。<a id="a-KK"></a>修则顿修位分因果。<a id="a-KL"></a>况此经宗无相。<a id="a-KM"></a>岂合列位浅深。<a id="a-KN"></a>但约情惑渐薄而位地转高义相稍同。<a id="a-KO"></a>故略配摄也。<a id="a-KP"></a>等一十住者。<a id="a-KQ"></a>十住谓第一发心住。<a id="a-KR"></a>二持地三修行。<a id="a-KS"></a>四生贵。<a id="a-KT"></a>五方便具足。<a id="a-KU"></a>六正心。<a id="a-KV"></a>七不退。<a id="a-KW"></a>八童真。<a id="a-KX"></a>九法王子。<a id="a-KY"></a>十灌顶。<a id="a-KZ"></a>今配十住者。<a id="a-Ka"></a>与彼初住名同故配之也。<a id="a-Kb"></a>问比但云一。<a id="a-Kc"></a>如何配十。<a id="a-Kd"></a>答以初摄后故。<a id="a-Ke"></a>问何故不言十信位耶。<a id="a-Kf"></a>答亦摄入十住位中也。<a id="a-Kg"></a>以前之十住。<a id="a-Kh"></a>通名信行地。<a id="a-Ki"></a>故亦同华严合前开后也。<a id="a-Kj"></a>故发心一住。<a id="a-Kk"></a>前摄十信后摄余九耳。<a id="a-Kl"></a>第二十行等者。<a id="a-Km"></a>十行即一欢喜行。<a id="a-Kn"></a>二饶益。<a id="a-Ko"></a>三无嗔恨。<a id="a-Kp"></a>四无尽五离痴乱。<a id="a-Kq"></a>六善现。<a id="a-Kr"></a>七无著。<a id="a-Ks"></a>八尊重。<a id="a-Kt"></a>九善法。<a id="a-Ku"></a>十真实。<a id="a-Kv"></a>前六者十中前六行也。<a id="a-Kw"></a>以配此中第二住处。<a id="a-Kx"></a>以此住处说六度故。<a id="a-Ky"></a>即布施配欢喜行。<a id="a-Kz"></a>持戒配饶益行。<a id="a-L0"></a>忍辱配无嗔恨行。<a id="a-L1"></a>精进配无尽行。<a id="a-L2"></a>禅定配离痴乱行。<a id="a-L3"></a>智慧配善现行。<a id="a-L4"></a>心离分别善巧示现故。<a id="a-L5"></a>三第七行者。<a id="a-L6"></a>不以相见如来。<a id="a-L7"></a>即无著也。<a id="a-L8"></a>四后三行者。<a id="a-L9"></a>配第四住中三种法身。<a id="a-LA"></a>谓言说法身配尊重行于佛言教生尊重故。<a id="a-LB"></a>智相法身配善法行。<a id="a-LC"></a>以真如无为是真善法故。<a id="a-LD"></a>福相法身配真实行。<a id="a-LE"></a>以持经之福无漏真实故。<a id="a-LF"></a>五至十四配十回向者。<a id="a-LG"></a>一救护一切众生离众生相回向。<a id="a-LH"></a>二不坏。<a id="a-LI"></a>三等一切佛。<a id="a-LJ"></a>四至一切处五无尽功德藏。<a id="a-LK"></a>六随顺坚固善根。<a id="a-LL"></a>七等心随顺一切众生。<a id="a-LM"></a>八真如相九无缚无著解脱。<a id="a-LN"></a>十法界无量。<a id="a-LO"></a>五配第一。<a id="a-LP"></a>离慢即是离众生相也。<a id="a-LQ"></a>六配第二。<a id="a-LR"></a>遇佛多闻信。<a id="a-LS"></a>解行等不坏。<a id="a-LT"></a>七配第三。<a id="a-LU"></a>诸佛离相既不住色。<a id="a-LV"></a>即等佛也八配第四。<a id="a-LW"></a>既见大身非身。<a id="a-LX"></a>是真如际方至一切处。<a id="a-LY"></a>九配第五。<a id="a-LZ"></a>不随外论受持此经。<a id="a-La"></a>即得无尽功德。<a id="a-Lb"></a>十配第六。<a id="a-Lc"></a>观破五蕴与定相应善根坚固。<a id="a-Ld"></a>十一配第七。<a id="a-Le"></a>既不取相即于众生等随顺之。<a id="a-Lf"></a>十二配第八。<a id="a-Lg"></a>经云离一切相即名诸佛。<a id="a-Lh"></a>即真如相也。<a id="a-Li"></a>十三配第九。<a id="a-Lj"></a>割截不嗔即无缚无著也。<a id="a-Lk"></a>十四配第十。<a id="a-Ll"></a>经云无有边不可思议功德。<a id="a-Lm"></a>即是法界功德也。<a id="a-Ln"></a>十五燸等者配四加行位也。<a id="a-Lo"></a>然此四位由三贤菩萨已经一无数劫修集福智资粮。<a id="a-Lp"></a>为入见道故复加行。<a id="a-Lq"></a>燸顶二位。<a id="a-Lr"></a>以四寻伺观。<a id="a-Ls"></a>观所取名等四法假有实无。<a id="a-Lt"></a>即所取空。<a id="a-Lu"></a>忍世第一。<a id="a-Lv"></a>以四如实智。<a id="a-Lw"></a>通观能所名等皆空。<a id="a-Lx"></a>然忍有三品。<a id="a-Ly"></a>谓下中上。<a id="a-Lz"></a>下品印所取空中品顺能取空。<a id="a-M0"></a>上品印能取空。<a id="a-M1"></a>世第一二空俱印。<a id="a-M2"></a>然皆滞相未能证实。<a id="a-M3"></a>故唯识云。<a id="a-M4"></a>现前立少物。<a id="a-M5"></a>谓是唯识性。<a id="a-M6"></a>以有所得故。<a id="a-M7"></a>非实住唯识。<a id="a-M8"></a>若配经文即十五住。<a id="a-M9"></a>经云实无有法发阿耨菩提心者。<a id="a-MA"></a>以菩提能发所取。<a id="a-MB"></a>既言实无即所取空。<a id="a-MC"></a>当燸顶二位。<a id="a-MD"></a>十六住中。<a id="a-ME"></a>经云佛于然灯佛所不得菩提。<a id="a-MF"></a>是印所取空。<a id="a-MG"></a>当下品忍。<a id="a-MH"></a>次云如来者即诸法如义即顺能取空。<a id="a-MI"></a>然犹未说后时不得。<a id="a-MJ"></a>即知未能印持故。<a id="a-MK"></a>当中品忍。<a id="a-ML"></a>次云实无有法佛得阿耨菩提。<a id="a-MM"></a>此明后时毕竟不得。<a id="a-MN"></a>即印能取空当上品忍。<a id="a-MO"></a>次云如来所得法。<a id="a-MP"></a>此法无实无虚。<a id="a-MQ"></a>乃至即非一切法即双印二空。<a id="a-MR"></a>当世第一位也。<a id="a-MS"></a>十七初地者如前疏云摄种性智证遍行真如等故当初地。<a id="a-MT"></a>十八等者。<a id="a-MU"></a>于中合有二。<a id="a-MV"></a>谓此住中初国土净具足。<a id="a-MW"></a>当修道位。<a id="a-MX"></a>故前疏云。<a id="a-MY"></a>此教二地已上诸大菩萨。<a id="a-MZ"></a>从无上见智净具足已下。<a id="a-Ma"></a>皆究竟位。<a id="a-Mb"></a>故前疏云此下皆住佛果也。<a id="a-Mc"></a>是则十八住中。<a id="a-Md"></a>前十四资粮。<a id="a-Me"></a>十五十六加行。<a id="a-Mf"></a>十七见道。<a id="a-Mg"></a>十八中初一具足修道余即无学道也。<a id="a-Mh"></a>悬判竟。<a id="a-Mi"></a>第二下二。<a id="a-Mj"></a>初牃章分文。<a id="a-Mk"></a>二依章正释四。<a id="a-Ml"></a>初善现申请二。<a id="a-Mm"></a>一整仪赞佛疏二。<a id="a-Mn"></a>初释请人。<a id="a-Mo"></a>从初至恭敬即是整仪。<a id="a-Mp"></a>余皆赞佛也。<a id="a-Mq"></a>经时者。<a id="a-Mr"></a>即如来食已。<a id="a-Ms"></a>敷座而坐时也。<a id="a-Mt"></a>德长年老者。<a id="a-Mu"></a>谓德高曰长年多曰老也。<a id="a-Mv"></a>唐译下证年老。<a id="a-Mw"></a>魏译下证德长。<a id="a-Mx"></a>智慧超伦即是德长义也。<a id="a-My"></a>然以慧为命者。<a id="a-Mz"></a>约喻显法也。<a id="a-N0"></a>谓人身以命为本。<a id="a-N1"></a>佛法以慧为本。<a id="a-N2"></a>命尽则六根俱废。<a id="a-N3"></a>慧丧则万行不成云云。<a id="a-N4"></a>此约别义释长老也。<a id="a-N5"></a>若通意者。<a id="a-N6"></a>但有德业便名长老。<a id="a-N7"></a>如云先生未必年老矣。<a id="a-N8"></a>须菩提者亦云苏补底。<a id="a-N9"></a>但梵音楚夏耳。<a id="a-NA"></a>善吉下。<a id="a-NB"></a>从末倒标。<a id="a-NC"></a>生时下据本顺释。<a id="a-ND"></a>西域记云。<a id="a-NE"></a>是东方青龙陀佛。<a id="a-NF"></a>影响释迦之会。<a id="a-NG"></a>示迹声闻发扬空理。<a id="a-NH"></a>十方诸佛法皆尔也。<a id="a-NI"></a>从座下。<a id="a-NJ"></a>二释请仪二。<a id="a-NK"></a>初正释经文。<a id="a-NL"></a>皆整仪者。<a id="a-NM"></a>疏虽通明经须别释。<a id="a-NN"></a>从座起者。<a id="a-NO"></a>师资之道尊卑颇殊。<a id="a-NP"></a>欲有咨询不可坐问。<a id="a-NQ"></a>此同曾子避席对夫子也。<a id="a-NR"></a>孝经中夫子问曾子曰。<a id="a-NS"></a>先王有至德要道以顺天下。<a id="a-NT"></a>民用和穆上下无怨。<a id="a-NU"></a>汝知之乎。<a id="a-NV"></a>曾子避席曰。<a id="a-NW"></a>参不敏何足以知之。<a id="a-NX"></a>虽彼答此问。<a id="a-NY"></a>而致敬是同也。<a id="a-NZ"></a>偏袒右肩。<a id="a-Na"></a>是彼方仪则此土非仪也。<a id="a-Nb"></a>欲问如来故须偏袒。<a id="a-Nc"></a>右膝下。<a id="a-Nd"></a>右则为顺膝能回屈。<a id="a-Ne"></a>表顺理心也。<a id="a-Nf"></a>着地即示卑之相也。<a id="a-Ng"></a>膝表智地表理。<a id="a-Nh"></a>合掌即表冥心。<a id="a-Ni"></a>掌合不执外物。<a id="a-Nj"></a>心冥觉不异缘。<a id="a-Nk"></a>欲问实相法门故。<a id="a-Nl"></a>须用心如此。<a id="a-Nm"></a>恭敬者总结也。<a id="a-Nn"></a>起座袒肩跪膝合掌。<a id="a-No"></a>莫非恭敬故尔。<a id="a-Np"></a>亦可配于三业。<a id="a-Nq"></a>谓座起袒肩合掌等身业也。<a id="a-Nr"></a>恭敬即意业也。<a id="a-Ns"></a>白佛言下即口业也。<a id="a-Nt"></a>希有下。<a id="a-Nu"></a>疏且总明具有四种。<a id="a-Nv"></a>一时希有旷劫难逢。<a id="a-Nw"></a>然今贤劫之中。<a id="a-Nx"></a>正当住劫。<a id="a-Ny"></a>就住劫中有二十增减。<a id="a-Nz"></a>今即第九减劫中。<a id="a-O0"></a>人寿二万岁时。<a id="a-O1"></a>迦葉如来出世百年减一年。<a id="a-O2"></a>至人寿百岁时。<a id="a-O3"></a>释迦如来出世。<a id="a-O4"></a>减后此劫已尽至第十劫展转却增。<a id="a-O5"></a>至八万四千岁。<a id="a-O6"></a>又百年减一年。<a id="a-O7"></a>至人寿八万岁时。<a id="a-O8"></a>弥勒佛出世。<a id="a-O9"></a>望过去未来。<a id="a-OA"></a>二佛相去一千一百万余年。<a id="a-OB"></a>中间更无。<a id="a-OC"></a>故云希有也。<a id="a-OD"></a>故法华云。<a id="a-OE"></a>诸佛兴出世。<a id="a-OF"></a>悬远值遇难。<a id="a-OG"></a>二处希有。<a id="a-OH"></a>三千界中唯有一佛。<a id="a-OI"></a>百亿四天下百亿须弥山百亿日月百亿六欲百亿梵世。<a id="a-OJ"></a>其中唯有一佛。<a id="a-OK"></a>此方而现也。<a id="a-OL"></a>三德希有。<a id="a-OM"></a>福慧超绝胜无上故。<a id="a-ON"></a>故法华云。<a id="a-OO"></a>我所得智慧。<a id="a-OP"></a>微妙最第一。<a id="a-OQ"></a>又云。<a id="a-OR"></a>如其所得法。<a id="a-OS"></a>定慧力庄严。<a id="a-OT"></a>以此度众生。<a id="a-OU"></a>自证无上道。<a id="a-OV"></a>然佛功德不可称说尽其边际。<a id="a-OW"></a>故华严云。<a id="a-OX"></a>刹尘心念可数知。<a id="a-OY"></a>大海中水可饮尽。<a id="a-OZ"></a>虚空可量风可系。<a id="a-Oa"></a>无能说尽佛功德。<a id="a-Ob"></a>四事希有。<a id="a-Oc"></a>用大慈悲极巧方便。<a id="a-Od"></a>现多种身相。<a id="a-Oe"></a>演无量法门。<a id="a-Of"></a>随众生根皆利益故。<a id="a-Og"></a>今所叹者。<a id="a-Oh"></a>意则虽通义当叹事。<a id="a-Oi"></a>以下标。<a id="a-Oj"></a>云善护念等。<a id="a-Ok"></a>如来者真化不同。<a id="a-Ol"></a>真佛名如来者迷。<a id="a-Om"></a>时背觉合尘名如去悟。<a id="a-On"></a>了背尘合觉名如来。<a id="a-Oo"></a>如即真如来去即随缘也。<a id="a-Op"></a>化佛名如来者。<a id="a-Oq"></a>从真如起来。<a id="a-Or"></a>成正觉而化众生。<a id="a-Os"></a>今当后者故云从如而来。<a id="a-Ot"></a>根熟者。<a id="a-Ou"></a>三贤已上菩萨。<a id="a-Ov"></a>信根成熟永无退转也。<a id="a-Ow"></a>智慧力。<a id="a-Ox"></a>即无分别智成就。<a id="a-Oy"></a>佛法即随其分位令证真如。<a id="a-Oz"></a>乃于一法令达百千万法明门等。<a id="a-P0"></a>斯则自利行也。<a id="a-P1"></a>教化力即后得智。<a id="a-P2"></a>摄受众生即随其分位。<a id="a-P3"></a>令于百千万亿等世界中教化众生。<a id="a-P4"></a>斯则利他行也。<a id="a-P5"></a>根未熟者十信菩萨也。<a id="a-P6"></a>以此位人六度乱修心如轻毛故。<a id="a-P7"></a>云惧其退失。<a id="a-P8"></a>以信根未成遇缘恐退故。<a id="a-P9"></a>须付嘱智者令其教化使不退也将小下。<a id="a-PA"></a>将小菩萨付大菩萨。<a id="a-PB"></a>嘱大菩萨化小菩萨也。<a id="a-PC"></a>此如父母遗嘱子孙云云菩提下。<a id="a-PD"></a>二别解菩萨。<a id="a-PE"></a>菩萨梵音言犹不足。<a id="a-PF"></a>具云菩提萨埵。<a id="a-PG"></a>此云觉有情。<a id="a-PH"></a>以时人不贵唐言故存梵语。<a id="a-PI"></a>秦地好略。<a id="a-PJ"></a>又削提埵二字但云菩萨。<a id="a-PK"></a>约境所求是觉。<a id="a-PL"></a>所度是有情。<a id="a-PM"></a>然约人有四句。<a id="a-PN"></a>谓二乘有求无度。<a id="a-PO"></a>诸佛有度无求。<a id="a-PP"></a>菩萨亦求亦度。<a id="a-PQ"></a>凡夫无求无度。<a id="a-PR"></a>约心者亦四句。<a id="a-PS"></a>诸佛有觉无情。<a id="a-PT"></a>凡夫有情无觉。<a id="a-PU"></a>菩萨有情有觉。<a id="a-PV"></a>二乘入无余依界。<a id="a-PW"></a>无情无觉。<a id="a-PX"></a>约能所者。<a id="a-PY"></a>所求是觉。<a id="a-PZ"></a>能求是有情。<a id="a-Pa"></a>三皆下。<a id="a-Pb"></a>皆上句是觉。<a id="a-Pc"></a>下句是有情。<a id="a-Pd"></a>然此三义之中初约悲智。<a id="a-Pe"></a>次约真妄。<a id="a-Pf"></a>三约人法。<a id="a-Pg"></a>菩萨之义不踰此三。<a id="a-Ph"></a>未必宝冠天衣方是菩萨。<a id="a-Pi"></a>二中疏曲分下二。<a id="a-Pj"></a>初释当机。<a id="a-Pk"></a>以发心者方是当机。<a id="a-Pl"></a>华严下引证。<a id="a-Pm"></a>此有两意。<a id="a-Pn"></a>初云有人先曾发心后时忘失。<a id="a-Po"></a>尚非其器况全不发心者。<a id="a-Pp"></a>何以故。<a id="a-Pq"></a>魔所摄持故。<a id="a-Pr"></a>后意即云。<a id="a-Ps"></a>众生发心后时忘失者。<a id="a-Pt"></a>盖为不解住修降伏耳。<a id="a-Pu"></a>故今所问免使遗忘。<a id="a-Pv"></a>前拣其机后防其退。<a id="a-Pw"></a>有兹两意故用彼经。<a id="a-Px"></a>所以善财童子。<a id="a-Py"></a>每遇善友皆启云。<a id="a-Pz"></a>我已先发阿耨多罗三藐三菩提心。<a id="a-Q0"></a>而未知云何学菩萨行修菩萨道。<a id="a-Q1"></a>意明发心方是修行之器。<a id="a-Q2"></a>阿耨下先翻名。<a id="a-Q3"></a>谓正智下释义上正字且对遍字以分二智下正字即明二智所觉不偏不邪。<a id="a-Q4"></a>即以正智觉真遍智觉俗。<a id="a-Q5"></a>皆不偏邪故云正觉。<a id="a-Q6"></a>以二乘偏觉凡夫邪觉。<a id="a-Q7"></a>今拣此二故不偏邪。<a id="a-Q8"></a>谓如理而知。<a id="a-Q9"></a>如事而知故也。<a id="a-QA"></a>然此二智亦名如理如量根本后得真俗权实等。<a id="a-QB"></a>又准智度论说。<a id="a-QC"></a>从因至果有五种菩提。<a id="a-QD"></a>一发心菩提。<a id="a-QE"></a>即十信是。<a id="a-QF"></a>二伏心菩提即三贤是。<a id="a-QG"></a>三明心菩提。<a id="a-QH"></a>即初地至七地是。<a id="a-QI"></a>四出到菩提。<a id="a-QJ"></a>八九十地是。<a id="a-QK"></a>五无上菩提。<a id="a-QL"></a>即如来地是。<a id="a-QM"></a>今约能发心即当第一。<a id="a-QN"></a>约所发即第五。<a id="a-QO"></a>能所合论贯通初后也。<a id="a-QP"></a>疏二释正问三。<a id="a-QQ"></a>初释魏本。<a id="a-QR"></a>先引文意云下释意。<a id="a-QS"></a>住何境界者。<a id="a-QT"></a>未发心时住六尘境。<a id="a-QU"></a>既发心已诚宜改辙。<a id="a-QV"></a>故云住何境界。<a id="a-QW"></a>修何下。<a id="a-QX"></a>未发心时十恶为务。<a id="a-QY"></a>既发心已不可依前。<a id="a-QZ"></a>故云修何行业。<a id="a-Qa"></a>妄心下。<a id="a-Qb"></a>未发心时妄心起即逐妄。<a id="a-Qc"></a>既发心已不可随之。<a id="a-Qd"></a>是故问云云何降伏。<a id="a-Qe"></a>故佛下悬示答意。<a id="a-Qf"></a>意云昔住六尘之境。<a id="a-Qg"></a>今住四心。<a id="a-Qh"></a>昔行十恶今行六度。<a id="a-Qi"></a>昔时着相今令不着。<a id="a-Qj"></a>如是用心真实修行。<a id="a-Qk"></a>发菩提心岂忘失耶。<a id="a-Ql"></a>秦译下会当经。<a id="a-Qm"></a>初难起意云下释初二句标。<a id="a-Qn"></a>意云虽无修行之文。<a id="a-Qo"></a>含有修行之义。<a id="a-Qp"></a>如起信中说。<a id="a-Qq"></a>六八二识不言第七虽即不说义亦具足云云。<a id="a-Qr"></a>谓四下指经释成。<a id="a-Qs"></a>意云四心中。<a id="a-Qt"></a>亦有住修降义。<a id="a-Qu"></a>六度中亦有住修降义。<a id="a-Qv"></a>何以故。<a id="a-Qw"></a>住谓发心必须修进。<a id="a-Qx"></a>降谓制伏依住修所明。<a id="a-Qy"></a>由是于此不相舍离。<a id="a-Qz"></a>秦什所略意在于兹。<a id="a-R0"></a>文虽不明义已具矣。<a id="a-R1"></a>故无著下。<a id="a-R2"></a>三引论证。<a id="a-R3"></a>住谓欲愿者。<a id="a-R4"></a>欲愿意起即是发心也。<a id="a-R5"></a>修行等者。<a id="a-R6"></a>平等持心名为等持。<a id="a-R7"></a>等持即相应。<a id="a-R8"></a>相应即是修行义也。<a id="a-R9"></a>降伏等者。<a id="a-RA"></a>彼心即上相应心也。<a id="a-RB"></a>制令还住即却使相应也。<a id="a-RC"></a>此即依住修说降伏义。<a id="a-RD"></a>经论相契圣旨颇同。<a id="a-RE"></a>故如上说理实然矣。<a id="a-RF"></a>又十八等者。<a id="a-RG"></a>此是无著论。<a id="a-RH"></a>明竖答三问之意也若准天亲解经。<a id="a-RI"></a>则明横答三问。<a id="a-RJ"></a>从须菩提但应如所教住已下。<a id="a-RK"></a>即为别断疑情。<a id="a-RL"></a>今明无著故有此说。<a id="a-RM"></a>意云不唯四心。<a id="a-RN"></a>六度之中有住修降伏之义。<a id="a-RO"></a>其如十八住内。<a id="a-RP"></a>皆有此三。<a id="a-RQ"></a>如初住中。<a id="a-RR"></a>度四生入涅槃是住义。<a id="a-RS"></a>无生可度是修义。<a id="a-RT"></a>无我等相是降伏义。<a id="a-RU"></a>初住既尔余则皆然。<a id="a-RV"></a>故知下结义三。<a id="a-RW"></a>行一者。<a id="a-RX"></a>三义具足方成一行。<a id="a-RY"></a>谓空发心降伏。<a id="a-RZ"></a>不修行亦非行。<a id="a-Ra"></a>但发心修行。<a id="a-Rb"></a>不降伏亦非行。<a id="a-Rc"></a>空降伏修行不发心亦非行。<a id="a-Rd"></a>如鼎三足如天三光。<a id="a-Re"></a>阙一不可。<a id="a-Rf"></a>译经之妙厥在兹焉。<a id="a-Rg"></a>印赞所赞者。<a id="a-Rh"></a>印赞须菩提之所赞也。<a id="a-Ri"></a>即经云善哉善哉是赞也。<a id="a-Rj"></a>如汝所说是印也。<a id="a-Rk"></a>如来善护念等。<a id="a-Rl"></a>是所赞也。<a id="a-Rm"></a>重言等者。<a id="a-Rn"></a>善吉所赞雅契佛心。<a id="a-Ro"></a>若不重言安表善极。<a id="a-Rp"></a>如颜回死夫子叹之云天丧予天丧予。<a id="a-Rq"></a>注云。<a id="a-Rr"></a>再言者痛伤之甚也。<a id="a-Rs"></a>吉凶虽别殷勤颇同。<a id="a-Rt"></a>护付等者。<a id="a-Ru"></a>空生发言言当其事。<a id="a-Rv"></a>是故调御印赞云云。<a id="a-Rw"></a>敕听许说者。<a id="a-Rx"></a>经云汝今谛听敕听九。<a id="a-Ry"></a>当为汝说许说也。<a id="a-Rz"></a>谛谓审实之义。<a id="a-S0"></a>意令审谛真实用心听也。<a id="a-S1"></a>无以生灭等者。<a id="a-S2"></a>此乃反用净名经文。<a id="a-S3"></a>彼云无以生灭心行说实相法。<a id="a-S4"></a>此意云。<a id="a-S5"></a>既不得以生灭心说。<a id="a-S6"></a>岂得以生灭心听。<a id="a-S7"></a>既是不生不灭实相之法。<a id="a-S8"></a>云何以生灭心行。<a id="a-S9"></a>说之听之。<a id="a-SA"></a>无以妙馔置于秽器。<a id="a-SB"></a>智论下释相。<a id="a-SC"></a>端视谓不左顾右眄也。<a id="a-SD"></a>目若别顾心则异缘。<a id="a-SE"></a>本欲制心且令端视。<a id="a-SF"></a>此是用心之方便也。<a id="a-SG"></a>渴饮者喻也。<a id="a-SH"></a>如渴饮水但恐水竭无暇别观。<a id="a-SI"></a>听法之者亦复如是。<a id="a-SJ"></a>思冀妙门无心睥睨。<a id="a-SK"></a>一心入语义者。<a id="a-SL"></a>意中现义方发于言。<a id="a-SM"></a>言中有义义中有意。<a id="a-SN"></a>令听者以耳识听其言以意识采其义寻义而取意得意而舍义。<a id="a-SO"></a>苟能得意在怀。<a id="a-SP"></a>何虑失于言义。<a id="a-SQ"></a>心心若此如瓶注瓶。<a id="a-SR"></a>一览无遗可为至妙。<a id="a-SS"></a>故云一心入于语义中也。<a id="a-ST"></a>踊跃即欢贺之貌。<a id="a-SU"></a>即欲闻法之时也。<a id="a-SV"></a>悲喜即闻了之时。<a id="a-SW"></a>悲谓伤昔日不遇。<a id="a-SX"></a>如下经云涕泪悲泣。<a id="a-SY"></a>喜谓庆今日之得闻。<a id="a-SZ"></a>如鹙子踊跃欢喜。<a id="a-Sa"></a>伤昔庆今故云悲喜。<a id="a-Sb"></a>如是下结拣其机也。<a id="a-Sc"></a>意云若不如是用心。<a id="a-Sd"></a>则不可为说。<a id="a-Se"></a>又真谛记说。<a id="a-Sf"></a>谛听离三过失得三功德。<a id="a-Sg"></a>谓离散乱轻慢颠倒。<a id="a-Sh"></a>如次生闻思修三慧也。<a id="a-Si"></a>标劝将陈者。<a id="a-Sj"></a>标谓标指。<a id="a-Sk"></a>劝谓劝勉。<a id="a-Sl"></a>将犹欲也。<a id="a-Sm"></a>陈说也。<a id="a-Sn"></a>即经云善男子等标也。<a id="a-So"></a>应如是等者劝也。<a id="a-Sp"></a>标劝之意。<a id="a-Sq"></a>意在欲说故云将陈。<a id="a-Sr"></a>即悬指向下正答之文。<a id="a-Ss"></a>是故疏云我当为汝等也。<a id="a-St"></a>三中唯者下如今人称。<a id="a-Su"></a>喏皆顺从之辞也。<a id="a-Sv"></a>老子云。<a id="a-Sw"></a>唯之与阿相去几何。<a id="a-Sx"></a>注文如疏。<a id="a-Sy"></a>今则礼对也。<a id="a-Sz"></a>十地等者。<a id="a-T0"></a>释愿闻之相。<a id="a-T1"></a>即华严十地品中。<a id="a-T2"></a>诸菩萨众请金刚藏。<a id="a-T3"></a>说十地法门之偈。<a id="a-T4"></a>今借用之。<a id="a-T5"></a>然前四句。<a id="a-T6"></a>于中约喻配其三慧。<a id="a-T7"></a>初句闻慧。<a id="a-T8"></a>闻法不思如饮水不味。<a id="a-T9"></a>次句思慧。<a id="a-TA"></a>若要寻求食味。<a id="a-TB"></a>应须啖嚼。<a id="a-TC"></a>第三修慧。<a id="a-TD"></a>修行惑遣如服药病除。<a id="a-TE"></a>后句即三慧之果。<a id="a-TF"></a>蜂采百华以成蜜。<a id="a-TG"></a>人集万行以证真。<a id="a-TH"></a>蜂成蜜已依蜜而活。<a id="a-TI"></a>人证真已依真而住。<a id="a-TJ"></a>我等下合喻。<a id="a-TK"></a>最后一句通喻所闻。</p>
 </body>
</html>