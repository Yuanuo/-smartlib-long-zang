<!doctype html>
<html id="z3IBWzg1c3" data-ver="897">
 <head>
  <meta charset="utf-8">
  <meta author="子璿">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">金刚经纂要刊定记卷第六</h1>
  <p id="a2">第十四疏初标章。<a id="a-3"></a>若无菩萨者指疑起处。<a id="a-4"></a>此同第十二于十一中来。<a id="a-5"></a>但起则同时断则次第也。<a id="a-6"></a>诸佛下顺他以立理也。<a id="a-7"></a>既无菩萨即无此事。<a id="a-8"></a>无佛不成菩提。<a id="a-9"></a>即是生不入涅槃。<a id="a-A"></a>但约凡圣分于因果故。<a id="a-B"></a>下结疑之处则合而言之。<a id="a-C"></a>何故下结成疑也。<a id="a-D"></a>意云。<a id="a-E"></a>若无菩萨则度生严土之者是何人哉。<a id="a-F"></a>失念经意可知。<a id="a-G"></a>但亦如是言。<a id="a-H"></a>是蹑起疑处之文非次前文也。<a id="a-I"></a>偈云下兼释后段严土之义。<a id="a-J"></a>以文意钩锁故联而引之也。<a id="a-K"></a>初句标。<a id="a-L"></a>次二句释。<a id="a-M"></a>后一句结。<a id="a-N"></a>意云。<a id="a-O"></a>真界平等拟心即差。<a id="a-P"></a>既生其心岂非颠倒。<a id="a-Q"></a>经中作如是言即生心也。<a id="a-R"></a>是意言故。<a id="a-S"></a>无人经征意云。<a id="a-T"></a>何故作是念便不名菩萨。<a id="a-U"></a>释意云。<a id="a-V"></a>但约无我无人真如清净名为菩萨非谓别有一法故。<a id="a-W"></a>下文云。<a id="a-X"></a>若作是念则不名菩萨也。<a id="a-Y"></a>疏文可知。<a id="a-Z"></a>前说经意云。<a id="a-a"></a>以是义故。<a id="a-b"></a>佛常宣说一切诸法。<a id="a-c"></a>皆无我人等相。<a id="a-d"></a>然一切诸法本无我人。<a id="a-e"></a>但违之则是众生。<a id="a-f"></a>顺之则是菩萨。<a id="a-g"></a>失念经意准前可知。<a id="a-h"></a>释所以经征意。<a id="a-i"></a>同前释云。<a id="a-j"></a>如来说庄严佛土者。<a id="a-k"></a>非有能严所严。<a id="a-l"></a>则严与不严等无有二是真严也。<a id="a-m"></a>今既异此故非菩萨。<a id="a-n"></a>释成菩萨。<a id="a-o"></a>经意可知。<a id="a-p"></a>论云下通释前段。<a id="a-q"></a>以偈文通标在前。<a id="a-r"></a>论文通释于后。<a id="a-s"></a>前后相望理则昭然起何下约论征也。<a id="a-t"></a>故经下引经释也。<a id="a-u"></a>无著下可知。<a id="a-v"></a>问此与第六皆言严土义何别耶。<a id="a-w"></a>答前则对无取疑有取。<a id="a-x"></a>此则对无人疑有人。<a id="a-y"></a>然此与第十二皆从十一中起。<a id="a-z"></a>以彼文云无发菩提心者。<a id="a-10"></a>佛意但是拂于我人之心。<a id="a-11"></a>不是泯于菩萨。<a id="a-12"></a>空生不达此意。<a id="a-13"></a>将谓我人与菩萨不异。<a id="a-14"></a>由是空生起疑之处。<a id="a-15"></a>则云若无菩萨。<a id="a-16"></a>如来断疑之处则言无人。<a id="a-17"></a>彼此媕含未尝显说。<a id="a-18"></a>直至此处方乃[泳-永+史]通。<a id="a-19"></a>经文特言通达无我法者。<a id="a-1A"></a>如来说名真是菩萨。<a id="a-1B"></a>第十五疏初标章。<a id="a-1C"></a>前说菩萨下指疑起处。<a id="a-1D"></a>此从十四中来。<a id="a-1E"></a>以前云我度众生我严佛土。<a id="a-1F"></a>皆非菩萨。<a id="a-1G"></a>斯则不见自他之义。<a id="a-1H"></a>若通而言之。<a id="a-1I"></a>亦兼从正答问及第十一疑中来也。<a id="a-1J"></a>若如是下结成疑也。<a id="a-1K"></a>以闻不见自他等相。<a id="a-1L"></a>便谓如来都无智眼。<a id="a-1M"></a>故成疑也。<a id="a-1N"></a>疏断之下。<a id="a-1O"></a>二引论彰意。<a id="a-1P"></a>偈云下先述断疑意也。<a id="a-1Q"></a>初句纵。<a id="a-1R"></a>次句夺。<a id="a-1S"></a>第三句明能见五眼。<a id="a-1T"></a>体常故言实也。<a id="a-1U"></a>末句明所见诸心体妄故云颠倒。<a id="a-1V"></a>然若干种心是智所知境。<a id="a-1W"></a>今配为所见境者。<a id="a-1X"></a>以如来知见无二体故。<a id="a-1Y"></a>约眼为见在心曰知。<a id="a-1Z"></a>故十八住中合为一住处也。<a id="a-1a"></a>断疑意云。<a id="a-1b"></a>菩萨但离能所分别故云不见。<a id="a-1c"></a>诸佛岂无真实智眼。<a id="a-1d"></a>此显正断其疑。<a id="a-1e"></a>下但随文科释。<a id="a-1f"></a>疏文五。<a id="a-1g"></a>下三依经断疑。<a id="a-1h"></a>肉眼经问答文意可知。<a id="a-1i"></a>肉团等者。<a id="a-1j"></a>谓四尘名肉。<a id="a-1k"></a>清净眼根依肉而住名为肉眼。<a id="a-1l"></a>如楞严云。<a id="a-1m"></a>眼如葡萄朵。<a id="a-1n"></a>耳如新卷叶。<a id="a-1o"></a>鼻如双垂瓜。<a id="a-1p"></a>舌如初偃月。<a id="a-1q"></a>身如腰鼓颡。<a id="a-1r"></a>意如幽室见。<a id="a-1s"></a>清净眼根依此发也。<a id="a-1t"></a>障内下约所见分齐以结名也。<a id="a-1u"></a>依肉之眼名为肉眼。<a id="a-1v"></a>佛具下或问曰。<a id="a-1w"></a>佛为至圣。<a id="a-1x"></a>何以同凡有肉眼耶。<a id="a-1y"></a>故此通之。<a id="a-1z"></a>然但约具诸根处说有肉眼。<a id="a-20"></a>非谓如来是血肉身。<a id="a-21"></a>故经云。<a id="a-22"></a>舍无常色获常色等。<a id="a-23"></a>肉眼边等者。<a id="a-24"></a>谓作观行依肉眼处想外境界。<a id="a-25"></a>观想成故见障外事名为天眼。<a id="a-26"></a>如阿那律等。<a id="a-27"></a>大般若下。<a id="a-28"></a>克就佛说前但约名通解。<a id="a-29"></a>故云障外。<a id="a-2A"></a>今约佛位而言。<a id="a-2B"></a>故云人中无数等。<a id="a-2C"></a>除见天下结成分齐。<a id="a-2D"></a>亦显二眼体同。<a id="a-2E"></a>以佛眼体是一而有五用故。<a id="a-2F"></a>根本者能生后得故。<a id="a-2G"></a>亦名正体智。<a id="a-2H"></a>真智如理智以能照真。<a id="a-2I"></a>故名慧眼也。<a id="a-2J"></a>后得者。<a id="a-2K"></a>从根本后方得起故。<a id="a-2L"></a>亦名遍智俗智如量智。<a id="a-2M"></a>由能达俗故名法眼也。<a id="a-2N"></a>问据前一二先浅后深。<a id="a-2O"></a>云何三四先深后浅。<a id="a-2P"></a>答前约眼之次第。<a id="a-2Q"></a>此约证之次第。<a id="a-2R"></a>以达俗由证真故。<a id="a-2S"></a>说为后得也。<a id="a-2T"></a>疏于内文二。<a id="a-2U"></a>初局释当文。<a id="a-2V"></a>前四等者佛有此眼。<a id="a-2W"></a>故云佛眼。<a id="a-2X"></a>以前二眼通凡夫二乘无法眼。<a id="a-2Y"></a>菩萨虽具且劣。<a id="a-2Z"></a>若在于佛四皆殊胜。<a id="a-2a"></a>总名佛眼。<a id="a-2b"></a>是则佛眼之外无别四眼也。<a id="a-2c"></a>其犹四河归海失本名耳。<a id="a-2d"></a>四皆胜者。<a id="a-2e"></a>谓凡夫肉眼见障内天眼见障外。<a id="a-2f"></a>佛眼见无数世界。<a id="a-2g"></a>二乘天眼唯见一三千界。<a id="a-2h"></a>佛天眼见河沙佛土。<a id="a-2i"></a>二乘慧眼唯照生空。<a id="a-2j"></a>地上菩萨亦皆分证。<a id="a-2k"></a>佛之慧眼圆照三空洞彻真性。<a id="a-2l"></a>菩萨法眼所知未尽。<a id="a-2m"></a>地地之中各有分限。<a id="a-2n"></a>佛之法眼所知障尽。<a id="a-2o"></a>无法不知无生不度。<a id="a-2p"></a>故四皆胜也。<a id="a-2q"></a>又见下以所见是佛性。<a id="a-2r"></a>此眼能见故。<a id="a-2s"></a>如涅槃云。<a id="a-2t"></a>声闻定多慧少不见佛性。<a id="a-2u"></a>菩萨慧多定少。<a id="a-2v"></a>虽见佛性犹不明了。<a id="a-2w"></a>诸佛如来定慧等故了了见性。<a id="a-2x"></a>如观掌中庵摩勒果。<a id="a-2y"></a>斯不亦圆极之义乎。<a id="a-2z"></a>问菩萨声闻定慧互阙。<a id="a-30"></a>于其佛性则何以声闻不见。<a id="a-31"></a>菩萨分见耶。<a id="a-32"></a>答以定慧望于佛性。<a id="a-33"></a>慧是因定是缘。<a id="a-34"></a>因亲缘疏故使然也。<a id="a-35"></a>又声闻但有偏空慧无中道慧。<a id="a-36"></a>故云慧少。<a id="a-37"></a>菩萨有中慧故见佛性也。<a id="a-38"></a>又此五中唯第三持业释。<a id="a-39"></a>余皆依主释也。<a id="a-3A"></a>无著下二通前总显二。<a id="a-3B"></a>初引无著义总释。<a id="a-3C"></a>净胜者非颠倒故。<a id="a-3D"></a>超诸圣故。<a id="a-3E"></a>四种者举所以摄能明于分齐。<a id="a-3F"></a>如以六境摄六识。<a id="a-3G"></a>色摄即肉天二眼。<a id="a-3H"></a>论云。<a id="a-3I"></a>色摄有二。<a id="a-3J"></a>一法果二修界。<a id="a-3K"></a>法即肉眼。<a id="a-3L"></a>以从过去业法之所感故。<a id="a-3M"></a>修即天眼。<a id="a-3N"></a>谓是定果修所得故。<a id="a-3O"></a>二眼同见色法。<a id="a-3P"></a>色法最粗故先明也。<a id="a-3Q"></a>第一义即真谛境。<a id="a-3R"></a>摄慧眼也。<a id="a-3S"></a>世谛即俗谛境。<a id="a-3T"></a>摄法眼也。<a id="a-3U"></a>一切种者。<a id="a-3V"></a>一切种种差别境也。<a id="a-3W"></a>一切摄者摄佛眼也。<a id="a-3X"></a>即无所不了是一切种智故。<a id="a-3Y"></a>论云。<a id="a-3Z"></a>一切种无功用智名为佛眼。<a id="a-3a"></a>古德下二约古德重结可知。<a id="a-3b"></a>智净中五段从狭至宽。<a id="a-3c"></a>展转而数谓数沙数河数界数生数心。<a id="a-3d"></a>欲明如来之智微妙能知。<a id="a-3e"></a>故约所知之境广多以显。<a id="a-3f"></a>经皆可见标悉知经文可知。<a id="a-3g"></a>共欲者染也。<a id="a-3h"></a>欲谓五欲即色等五尘。<a id="a-3i"></a>心与欲合故名为共。<a id="a-3j"></a>又欲谓贪欲是心所摄举初该后。<a id="a-3k"></a>意兼嗔等心与贪等相应。<a id="a-3l"></a>故云共也。<a id="a-3m"></a>前约与境相应。<a id="a-3n"></a>此约与烦恼相应。<a id="a-3o"></a>皆为染也。<a id="a-3p"></a>离欲者净也。<a id="a-3q"></a>即不与六尘境烦恼相应名之为净。<a id="a-3r"></a>染净之心各有无量故曰若干也。<a id="a-3s"></a>释悉知经征意云。<a id="a-3t"></a>以何义故。<a id="a-3u"></a>能悉知之。<a id="a-3v"></a>释意云。<a id="a-3w"></a>彼等诸心皆是妄识。<a id="a-3x"></a>妄识即空故云非心。<a id="a-3y"></a>以即空故。<a id="a-3z"></a>真心不灭故云是名真心。<a id="a-40"></a>体同故能悉知。<a id="a-41"></a>大云下释出能知所以也。<a id="a-42"></a>以诸心是真心中所现少分之法。<a id="a-43"></a>今证真体岂不能知。<a id="a-44"></a>诸心下牒释可知。<a id="a-45"></a>与此殊者。<a id="a-46"></a>以云说兼真论言唯妄。<a id="a-47"></a>故不同也。<a id="a-48"></a>论释为正。<a id="a-49"></a>若以科疏观之。<a id="a-4A"></a>却以云释为正也。<a id="a-4B"></a>请详种种颠倒识者。<a id="a-4C"></a>释经中诸心也。<a id="a-4D"></a>魏本云。<a id="a-4E"></a>如来说诸心住。<a id="a-4F"></a>皆为非心住。<a id="a-4G"></a>是名为心住。<a id="a-4H"></a>论释意云。<a id="a-4I"></a>诸即种种住谓颠倒。<a id="a-4J"></a>以八识皆能缘境有取着故。<a id="a-4K"></a>或约前六名为种种。<a id="a-4L"></a>缘粗显境相续不断。<a id="a-4M"></a>故名为住。<a id="a-4N"></a>以离等两句。<a id="a-4O"></a>释皆为非心住也。<a id="a-4P"></a>离与不住盖是一义。<a id="a-4Q"></a>智与实念亦无别体。<a id="a-4R"></a>意明不住大乘四念处故。<a id="a-4S"></a>若住于此即是实念实智。<a id="a-4T"></a>既住六尘即颠倒识也。<a id="a-4U"></a>是故说颠倒者。<a id="a-4V"></a>释是名为心。<a id="a-4W"></a>此但结归颠倒识也。<a id="a-4X"></a>释非心经征意云。<a id="a-4Y"></a>所以说诸心为颠倒识无体者。<a id="a-4Z"></a>何谓也。<a id="a-4a"></a>释意云。<a id="a-4b"></a>以于过现未来求不得故。<a id="a-4c"></a>已灭下。<a id="a-4d"></a>释三世不可得所以也。<a id="a-4e"></a>论文净名华严并同。<a id="a-4f"></a>但释现在有少异耳。<a id="a-4g"></a>论云。<a id="a-4h"></a>现在虚妄分别故。<a id="a-4i"></a>净名云现在不住。<a id="a-4j"></a>华严云。<a id="a-4k"></a>现在空寂然。<a id="a-4l"></a>文异而意不异也。<a id="a-4m"></a>然此独于现在之中。<a id="a-4n"></a>言第一义者。<a id="a-4o"></a>以无著释经皆约二谛。<a id="a-4p"></a>既五眼文中不言眼即非眼。<a id="a-4q"></a>又以见智二种其体不殊故。<a id="a-4r"></a>于最后安立第一义。<a id="a-4s"></a>第一义即是空寂。<a id="a-4t"></a>空寂即是不可得义。<a id="a-4u"></a>意皆同也。<a id="a-4v"></a>第十六疏初标章。<a id="a-4w"></a>向说下指疑起处。<a id="a-4x"></a>此从第十五中来。<a id="a-4y"></a>心住者。<a id="a-4z"></a>指魏经如上所引。<a id="a-50"></a>颠倒者指偈文。<a id="a-51"></a>皆不可得者指经文。<a id="a-52"></a>若如是下结成疑也。<a id="a-53"></a>意云。<a id="a-54"></a>众生心是颠倒。<a id="a-55"></a>福德依心而成。<a id="a-56"></a>岂非颠倒。<a id="a-57"></a>颠倒既同何名善法。<a id="a-58"></a>既非善法修福何益。<a id="a-59"></a>问答福经可知。<a id="a-5A"></a>以是下释多所以。<a id="a-5B"></a>以如来举因缘以问。<a id="a-5C"></a>空生牒因缘以答。<a id="a-5D"></a>因缘无性福亦无性。<a id="a-5E"></a>乃成无漏是故多也。<a id="a-5F"></a>此文但标下文即释。<a id="a-5G"></a>反顺释经意云。<a id="a-5H"></a>若是住相之福我不说多。<a id="a-5I"></a>以是无住之福。<a id="a-5J"></a>是故说多也。<a id="a-5K"></a>疏一初引论正释。<a id="a-5L"></a>偈云下标也。<a id="a-5M"></a>论云下释也。<a id="a-5N"></a>意云心识住故。<a id="a-5O"></a>故成颠倒。<a id="a-5P"></a>颠倒故福皆虚妄。<a id="a-5Q"></a>佛智无住依之作福。<a id="a-5R"></a>即非颠倒。<a id="a-5S"></a>非颠倒故皆真实也。<a id="a-5T"></a>取相者。<a id="a-5U"></a>是有漏福故不说多。<a id="a-5V"></a>离相者。<a id="a-5W"></a>是无漏福故说多也。<a id="a-5X"></a>问福下二问答解妨。<a id="a-5Y"></a>问意可知。<a id="a-5Z"></a>违顺等者。<a id="a-5a"></a>谓一法界心本来无住。<a id="a-5b"></a>本来空寂佛智空而无住故言顺。<a id="a-5c"></a>妄识住而不空故言违。<a id="a-5d"></a>所言不空但妄识。<a id="a-5e"></a>不空非真实不空也。<a id="a-5f"></a>苟忘怀而达之。<a id="a-5g"></a>则无所不喻也。<a id="a-5h"></a>第十七疏初标章。<a id="a-5i"></a>若诸佛下指疑起处。<a id="a-5j"></a>此从第三中来。<a id="a-5k"></a>云何下结成疑也。<a id="a-5l"></a>此约下出疑所依。<a id="a-5m"></a>意云。<a id="a-5n"></a>既言无相法身是佛。<a id="a-5o"></a>何以成就相好亦名为佛。<a id="a-5p"></a>此约法身疑色身也。<a id="a-5q"></a>现身经问答可知。<a id="a-5r"></a>征意云。<a id="a-5s"></a>以何义故。<a id="a-5t"></a>不以色身见佛。<a id="a-5u"></a>释意云。<a id="a-5v"></a>以约胜义非世谛故。<a id="a-5w"></a>由此不应定以色身见于佛也。<a id="a-5x"></a>随形好者八十种也。<a id="a-5y"></a>法数如常即小相也。<a id="a-5z"></a>随其身形一一皆好。<a id="a-60"></a>故八十好即色身。<a id="a-61"></a>镜中下喻明也。<a id="a-62"></a>故知镜中有物却不能现物。<a id="a-63"></a>如凡夫虽有法身不能现相好者。<a id="a-64"></a>盖缘有物。<a id="a-65"></a>所言物者妄身心也。<a id="a-66"></a>论云下约性相拣收也。<a id="a-67"></a>毕竟等者约体拣。<a id="a-68"></a>然相好下随相收也。<a id="a-69"></a>此二下释相好为佛之由。<a id="a-6A"></a>如金毕竟非师子。<a id="a-6B"></a>亦非无金。<a id="a-6C"></a>以师子不离于金故。<a id="a-6D"></a>是故下约存泯会释经文。<a id="a-6E"></a>言无者约体而说。<a id="a-6F"></a>释即非色身。<a id="a-6G"></a>言有者随相而说。<a id="a-6H"></a>释是名色身。<a id="a-6I"></a>成就者魏经即是今文具足义。<a id="a-6J"></a>现相经如前。<a id="a-6K"></a>三十二相者法数如常。<a id="a-6L"></a>即大相也。<a id="a-6M"></a>一一等者。<a id="a-6N"></a>前从镜中无物已下。<a id="a-6O"></a>义意并同前文已明。<a id="a-6P"></a>今不别释也。<a id="a-6Q"></a>第十八疏初标章。<a id="a-6R"></a>若如来下指疑起处。<a id="a-6S"></a>此与前疑同时。<a id="a-6T"></a>于第三中起。<a id="a-6U"></a>起则同时断成先后。<a id="a-6V"></a>非从次前文来。<a id="a-6W"></a>若言从彼来者。<a id="a-6X"></a>已悟非身之身。<a id="a-6Y"></a>何疑无说之说。<a id="a-6Z"></a>思之可见。<a id="a-6a"></a>云何不结成疑也。<a id="a-6b"></a>意云声不自声依色而发。<a id="a-6c"></a>既无所依之色。<a id="a-6d"></a>何有能依之声。<a id="a-6e"></a>故成疑也。<a id="a-6f"></a>遮错解经文可知。<a id="a-6g"></a>谷中下喻明也。<a id="a-6h"></a>意云。<a id="a-6i"></a>以有外声遂有响答。<a id="a-6j"></a>谷中实无作响之者。<a id="a-6k"></a>说法亦尔。<a id="a-6l"></a>法身实无能说之者。<a id="a-6m"></a>以机感故。<a id="a-6n"></a>遂见如来有所说法。<a id="a-6o"></a>又谷虽应声而无应声之念。<a id="a-6p"></a>佛虽说法而无说法之心。<a id="a-6q"></a>据此却由无念故。<a id="a-6r"></a>方能说法。<a id="a-6s"></a>是故遮云勿谓等也。<a id="a-6t"></a>释所以经征意云。<a id="a-6u"></a>以何义故令我不作是念。<a id="a-6v"></a>释意可知。<a id="a-6w"></a>世尊下疏如文可解。<a id="a-6x"></a>示正见经意如疏。<a id="a-6y"></a>如佛法亦然者。<a id="a-6z"></a>佛既无身故现身。<a id="a-70"></a>法亦无说故强说。<a id="a-71"></a>以佛例法故曰亦然。<a id="a-72"></a>二差别者。<a id="a-73"></a>论云。<a id="a-74"></a>一者能诠名句文也。<a id="a-75"></a>二者所诠义也。<a id="a-76"></a>此能所诠若望于佛。<a id="a-77"></a>俱是所说通名法也。<a id="a-78"></a>不离等者。<a id="a-79"></a>论云释是名说法。<a id="a-7A"></a>法相之界故名法界。<a id="a-7B"></a>说法无自相者。<a id="a-7C"></a>论云释无法可说谓相即性故。<a id="a-7D"></a>言说缘生无自性故。<a id="a-7E"></a>又解。<a id="a-7F"></a>不离法界下二句。<a id="a-7G"></a>俱是释无法可说。<a id="a-7H"></a>谓此二种不离法界。<a id="a-7I"></a>法界之外无别二法自相可得。<a id="a-7J"></a>以此二法自相本空不可得故。<a id="a-7K"></a>此即以下句释上句也。<a id="a-7L"></a>真说等者。<a id="a-7M"></a>夫为说法当如法说。<a id="a-7N"></a>名真说法。<a id="a-7O"></a>法离一切名相分别。<a id="a-7P"></a>若称此说是如法说故。<a id="a-7Q"></a>下文云。<a id="a-7R"></a>云何为人演说。<a id="a-7S"></a>不取于相如如不动。<a id="a-7T"></a>然第三第五第七。<a id="a-7U"></a>及此四处皆明无说者。<a id="a-7V"></a>意各不同。<a id="a-7W"></a>以第三疑化身有说。<a id="a-7X"></a>第五疑证智可说。<a id="a-7Y"></a>第七明佛无异说。<a id="a-7Z"></a>此文疑无身何说。<a id="a-7a"></a>以此为异。<a id="a-7b"></a>然诸疏于十八九之间。<a id="a-7c"></a>约魏本经文皆出一疑。<a id="a-7d"></a>龙外皆云。<a id="a-7e"></a>何人能信疑。<a id="a-7f"></a>云云。<a id="a-7g"></a>能信深法疑。<a id="a-7h"></a>今秦经既无其文。<a id="a-7i"></a>疏亦不叙而解。<a id="a-7j"></a>今见近本。<a id="a-7k"></a>秦文皆有此段。<a id="a-7l"></a>乃于抄中略要叙释。<a id="a-7m"></a>名为所说。<a id="a-7n"></a>既深无信疑。<a id="a-7o"></a>论云。<a id="a-7p"></a>若言诸佛说法者。<a id="a-7q"></a>是无所说无说不离法身。<a id="a-7r"></a>法身无相。<a id="a-7s"></a>有何等人能信如是甚深法界。<a id="a-7t"></a>断之经云。<a id="a-7u"></a>尔时慧命须菩提白佛言。<a id="a-7v"></a>世尊颇有众生。<a id="a-7w"></a>于未来世闻说是法生信心不。<a id="a-7x"></a>此疑甚深无信以问也。<a id="a-7y"></a>解空第一智慧圆通。<a id="a-7z"></a>以慧为命故称慧命。<a id="a-80"></a>生信心者。<a id="a-81"></a>生大乘正信心也。<a id="a-82"></a>不信一切法方为正信。<a id="a-83"></a>此信与圣性相应。<a id="a-84"></a>故起信云。<a id="a-85"></a>如是信心成就得发心者。<a id="a-86"></a>入正定聚毕竟不退。<a id="a-87"></a>名住如来种中正因相应。<a id="a-88"></a>次拣圣性有人以酬。<a id="a-89"></a>佛言须菩提。<a id="a-8A"></a>彼非众生非不众生。<a id="a-8B"></a>须菩提下合云实有众生。<a id="a-8C"></a>能信此法彼能信者。<a id="a-8D"></a>非是凡夫众生。<a id="a-8E"></a>非不是圣性众生也。<a id="a-8F"></a>论云。<a id="a-8G"></a>非众生者非凡夫体故。<a id="a-8H"></a>非不众生者。<a id="a-8I"></a>以有圣体故。<a id="a-8J"></a>非不是圣体众生。<a id="a-8K"></a>偈云。<a id="a-8L"></a>非众生众生非圣非不圣。<a id="a-8M"></a>此中圣体者佛之知见也。<a id="a-8N"></a>以是信之根本故。<a id="a-8O"></a>次征是非生信。<a id="a-8P"></a>以释。<a id="a-8Q"></a>经云何以故。<a id="a-8R"></a>须菩提众生众生者。<a id="a-8S"></a>如来说非众生是名众生。<a id="a-8T"></a>何以故者征也。<a id="a-8U"></a>以何义故。<a id="a-8V"></a>说非众生又名众生耶。<a id="a-8W"></a>须菩提众生众生者此牒也。<a id="a-8X"></a>于非众生中说为众生者。<a id="a-8Y"></a>如来说非众生。<a id="a-8Z"></a>是名众生。<a id="a-8a"></a>非众生者非愚小异生也。<a id="a-8b"></a>是名众生者结成能信之人有圣体也。<a id="a-8c"></a>偈云。<a id="a-8d"></a>所说说者深。<a id="a-8e"></a>非无能信者。<a id="a-8f"></a>此上经文魏译则有。<a id="a-8g"></a>秦本则无。<a id="a-8h"></a>既二论皆释此文。<a id="a-8i"></a>后人添入亦无所失。<a id="a-8j"></a>况有冥报之缘。<a id="a-8k"></a>宜亦可信。<a id="a-8l"></a>第十九疏初标章。<a id="a-8m"></a>不得一法者指疑起处。<a id="a-8n"></a>此从第三第十二第十三中来。<a id="a-8o"></a>以彼文中皆言无法得菩提故。<a id="a-8p"></a>云何下结成疑也。<a id="a-8q"></a>离上上者。<a id="a-8r"></a>如初地并于地前名上。<a id="a-8s"></a>未离二地之上。<a id="a-8t"></a>乃至等觉。<a id="a-8u"></a>亦未免于妙觉之上。<a id="a-8v"></a>唯佛极证。<a id="a-8w"></a>更无上位之上。<a id="a-8x"></a>故云离上上。<a id="a-8y"></a>是则凡夫离下下。<a id="a-8z"></a>诸佛离上上。<a id="a-90"></a>余之中流不离上下。<a id="a-91"></a>转转等者。<a id="a-92"></a>谓转舍二障转得二果。<a id="a-93"></a>转舍转得故云转转。<a id="a-94"></a>意云。<a id="a-95"></a>既若转得菩提。<a id="a-96"></a>云何不得一法故成疑也。<a id="a-97"></a>为断下预指断疑之意也。<a id="a-98"></a>指示显现故云示现。<a id="a-99"></a>无法为正觉经纵问。<a id="a-9A"></a>无得是得并可知矣。<a id="a-9B"></a>彼处等者。<a id="a-9C"></a>此明无有一法可名为上。<a id="a-9D"></a>如须弥至大微尘至小。<a id="a-9E"></a>尽未免于上以皆有故。<a id="a-9F"></a>如虚空无故得名无上也。<a id="a-9G"></a>菩提处者。<a id="a-9H"></a>菩提即所证处也。<a id="a-9I"></a>无一法等者。<a id="a-9J"></a>但妄尽觉满名曰菩提。<a id="a-9K"></a>离此宁有菩提可得。<a id="a-9L"></a>平等为正觉经亦可知。<a id="a-9M"></a>不增减者。<a id="a-9N"></a>即释经中无有高下。<a id="a-9O"></a>谓在圣不增故无高。<a id="a-9P"></a>居凡不减故无下。<a id="a-9Q"></a>斯则平等之义也。<a id="a-9R"></a>平等名无上者。<a id="a-9S"></a>夫上以待下得名。<a id="a-9T"></a>下既不立上岂存焉。<a id="a-9U"></a>更无下转释无上义。<a id="a-9V"></a>然此问答之中有三种无上义。<a id="a-9W"></a>初问中言无上。<a id="a-9X"></a>头之上约修证说。<a id="a-9Y"></a>次则无法为上故名无上。<a id="a-9Z"></a>约空寂说。<a id="a-9a"></a>后则无对下之上故名无上。<a id="a-9b"></a>约凡圣同体说。<a id="a-9c"></a>后二是答中意也。<a id="a-9d"></a>修正觉经意云。<a id="a-9e"></a>然虽无法然虽平等。<a id="a-9f"></a>非谓不修得成正觉。<a id="a-9g"></a>应以无我等心修诸善法。<a id="a-9h"></a>然后得成。<a id="a-9i"></a>然此善法约胜义则无。<a id="a-9j"></a>约世谛则有。<a id="a-9k"></a>天亲异此详之。<a id="a-9l"></a>了因者了有二义。<a id="a-9m"></a>一了断义。<a id="a-9n"></a>以般若能了烦恼空故。<a id="a-9o"></a>二显了义。<a id="a-9p"></a>能显法身故。<a id="a-9q"></a>今无我等即是此义。<a id="a-9r"></a>亦名正因。<a id="a-9s"></a>正由此慧除妄得法身。<a id="a-9t"></a>故今云正道。<a id="a-9u"></a>道即因义。<a id="a-9v"></a>缘因者。<a id="a-9w"></a>即施戒等五。<a id="a-9x"></a>与彼般若为资缘故。<a id="a-9y"></a>助即资也。<a id="a-9z"></a>资彼正因之力。<a id="a-A0"></a>断烦恼成菩提也。<a id="a-A1"></a>犹灯能破暗。<a id="a-A2"></a>显空必籍心油为助缘也。<a id="a-A3"></a>是正觉者。<a id="a-A4"></a>以梵语三菩提此云正觉。<a id="a-A5"></a>即所证之果无漏善者。<a id="a-A6"></a>问有漏之中亦有善法。<a id="a-A7"></a>何故偏局无漏耶。<a id="a-A8"></a>答以无我等相所修故。<a id="a-A9"></a>唯无漏也。<a id="a-AA"></a>又以有漏之善非菩提因。<a id="a-AB"></a>今为菩提故须无漏。<a id="a-AC"></a>问上三段中前二无得。<a id="a-AD"></a>后一有证。<a id="a-AE"></a>义既矛盾云何两存。<a id="a-AF"></a>答所言修者。<a id="a-AG"></a>但是断除我法。<a id="a-AH"></a>显自真理竟无一法可得。<a id="a-AI"></a>由此二义宛相符顺。<a id="a-AJ"></a>问第三第十二第十三。<a id="a-AK"></a>兼此一段前后四处。<a id="a-AL"></a>皆说不得菩提。<a id="a-AM"></a>如何辨异耶。<a id="a-AN"></a>答前后文虽相似义意不同。<a id="a-AO"></a>以第三疑释迦得果。<a id="a-AP"></a>第十二疑善慧成因。<a id="a-AQ"></a>十三疑无法无佛。<a id="a-AR"></a>十九疑有修有证。<a id="a-AS"></a>兹义迢然。<a id="a-AT"></a>请无所滥。<a id="a-AU"></a>第二十疏初标章。<a id="a-AV"></a>若修下指疑起处。<a id="a-AW"></a>此从十九中来。<a id="a-AX"></a>则所说下形对前之数段。<a id="a-AY"></a>结成疑也意云。<a id="a-AZ"></a>既言修一切善法得菩提。<a id="a-Aa"></a>云何前来频言持说得菩提耶。<a id="a-Ab"></a>以是下成立持说不得菩提之理。<a id="a-Ac"></a>以名句文三无记性摄。<a id="a-Ad"></a>无记性法中无因果故。<a id="a-Ae"></a>岂感菩提耶。<a id="a-Af"></a>经之比校如文可知。<a id="a-Ag"></a>虽言等者许为无记也。<a id="a-Ah"></a>而说等者不许非因也。<a id="a-Ai"></a>是故下出经意。<a id="a-Aj"></a>能为佛因故胜。<a id="a-Ak"></a>宝施论云下。<a id="a-Al"></a>转释为因之由。<a id="a-Am"></a>以经诠真理因之悟解。<a id="a-An"></a>依解起行方得菩提。<a id="a-Ao"></a>若无教门要知所入。<a id="a-Ap"></a>故法华云。<a id="a-Aq"></a>以佛教门出三界苦。<a id="a-Ar"></a>又言下论之别意。<a id="a-As"></a>汝法无记。<a id="a-At"></a>谓小乘萨婆多宗说声通善恶。<a id="a-Au"></a>名句文身唯无记性。<a id="a-Av"></a>我法是记者。<a id="a-Aw"></a>谓大乘宗地上菩萨。<a id="a-Ax"></a>于后得智中所变名等。<a id="a-Ay"></a>唯是善性非无记性。<a id="a-Az"></a>是故等者。<a id="a-B0"></a>意云。<a id="a-B1"></a>只就无记尚得为因。<a id="a-B2"></a>况是无漏善性所摄。<a id="a-B3"></a>而不得菩提耶。<a id="a-B4"></a>问此与第九疑何别。<a id="a-B5"></a>答彼约有为无体难。<a id="a-B6"></a>此约无记非因难。<a id="a-B7"></a>又彼唯据持说难。<a id="a-B8"></a>此则兼对善法难。<a id="a-B9"></a>迢然不同也。<a id="a-BA"></a>第二十一疏初标章。<a id="a-BB"></a>若法下指疑起处。<a id="a-BC"></a>此从十九中来。<a id="a-BD"></a>云何下结成疑也。<a id="a-BE"></a>既度众生即有高下。<a id="a-BF"></a>高下即不平等故成疑也。<a id="a-BG"></a>错解经文初正遮。<a id="a-BH"></a>二再诫可知。<a id="a-BI"></a>正见经征意云。<a id="a-BJ"></a>以何义故令不作是念。<a id="a-BK"></a>释意云以实无众生为如来所度故。<a id="a-BL"></a>平等下两句立其义。<a id="a-BM"></a>宗以名下两句释其所以。<a id="a-BN"></a>论云下转释后二句也。<a id="a-BO"></a>假名者但有众生之名。<a id="a-BP"></a>而无众生之体故云假也。<a id="a-BQ"></a>与五阴共者。<a id="a-BR"></a>谓于五蕴和合之处。<a id="a-BS"></a>说言众生不即不离故云共也。<a id="a-BT"></a>不离法界者。<a id="a-BU"></a>佛是极证之人。<a id="a-BV"></a>已全是法界。<a id="a-BW"></a>众生虽未能证缘生无体。<a id="a-BX"></a>亦同法界。<a id="a-BY"></a>岂将法界度于法界。<a id="a-BZ"></a>是故偈云平等等也。<a id="a-Ba"></a>所以经文反显。<a id="a-Bb"></a>若顺言之。<a id="a-Bc"></a>应云以佛无我人等相故。<a id="a-Bd"></a>不见有众生为所度也。<a id="a-Be"></a>取相过等者。<a id="a-Bf"></a>以无谓有故不如法界故。<a id="a-Bg"></a>不了缘生故。<a id="a-Bh"></a>便成有念故。<a id="a-Bi"></a>尔炎梵语。<a id="a-Bj"></a>此有两义。<a id="a-Bk"></a>一谓智母。<a id="a-Bl"></a>已如前说。<a id="a-Bm"></a>二谓境界。<a id="a-Bn"></a>然是定中境界。<a id="a-Bo"></a>今取此义。<a id="a-Bp"></a>意云。<a id="a-Bq"></a>佛智称境而知。<a id="a-Br"></a>真如是有作有知。<a id="a-Bs"></a>众生是无作无知也。<a id="a-Bt"></a>若作智母释者。<a id="a-Bu"></a>即根本智证平等理。<a id="a-Bv"></a>无有分别。<a id="a-Bw"></a>今观众生亦复如是也。<a id="a-Bx"></a>拂迹经意云。<a id="a-By"></a>佛虽说我元来无我。<a id="a-Bz"></a>执有我者盖是凡夫。<a id="a-C0"></a>虽言凡夫亦无凡夫。<a id="a-C1"></a>如梦人见虎。<a id="a-C2"></a>虎与梦人皆不可得。<a id="a-C3"></a>法中亦尔。<a id="a-C4"></a>以凡夫人执我故云非我。<a id="a-C5"></a>恐执凡夫故云非凡。<a id="a-C6"></a>夫逦迤除遣执情。<a id="a-C7"></a>故云展转拂迹。<a id="a-C8"></a>然前正答问中。<a id="a-C9"></a>及第十一十四。<a id="a-CA"></a>兼此一段前后四处。<a id="a-CB"></a>皆说度生无度。<a id="a-CC"></a>虽文同而意异。<a id="a-CD"></a>谓最初令离我度生。<a id="a-CE"></a>十一疑能度者是我。<a id="a-CF"></a>十四疑无我而谁度。<a id="a-CG"></a>二十一疑真界平等不合度生。<a id="a-CH"></a>同异昭然。<a id="a-CI"></a>第二十二疏初标章。<a id="a-CJ"></a>论云下指疑起处。<a id="a-CK"></a>此从十七中来。<a id="a-CL"></a>虽相等者。<a id="a-CM"></a>以前文云即非具足色身。<a id="a-CN"></a>即非诸相具足。<a id="a-CO"></a>具足即成就义。<a id="a-CP"></a>秦魏经异也。<a id="a-CQ"></a>而以等者。<a id="a-CR"></a>以前文云是名具足色身。<a id="a-CS"></a>是名诸相具足。<a id="a-CT"></a>彼中意者。<a id="a-CU"></a>法身毕竟非相好。<a id="a-CV"></a>相好亦非不佛。<a id="a-CW"></a>由无相故现相不离法身。<a id="a-CX"></a>所以疑云。<a id="a-CY"></a>既无相故方能现相。<a id="a-CZ"></a>则但见于相。<a id="a-Ca"></a>便知无相也。<a id="a-Cb"></a>如远见烟定知有火。<a id="a-Cc"></a>以离于火必无烟故。<a id="a-Cd"></a>表佛经问意云。<a id="a-Ce"></a>可以相比观无相法身如来不。<a id="a-Cf"></a>识根经答意云。<a id="a-Cg"></a>实可以相比观法身如来。<a id="a-Ch"></a>悟色身者知应化非真义也。<a id="a-Ci"></a>迷法身者。<a id="a-Cj"></a>不知法身毕竟非色相。<a id="a-Ck"></a>义意谓下出答意也。<a id="a-Cl"></a>意云。<a id="a-Cm"></a>但见法身之相好。<a id="a-Cn"></a>则知相好之法身。<a id="a-Co"></a>如见草木之苗必知其根。<a id="a-Cp"></a>由是科文约喻而立。<a id="a-Cq"></a>凡圣不分经意云。<a id="a-Cr"></a>轮王亦有此相应是如来。<a id="a-Cs"></a>偈云等者。<a id="a-Ct"></a>意云。<a id="a-Cu"></a>但约本望末则定。<a id="a-Cv"></a>若约末望本则不定。<a id="a-Cw"></a>且如轮王与佛色相虽同。<a id="a-Cx"></a>相之所依二各有异。<a id="a-Cy"></a>佛相即法身所现。<a id="a-Cz"></a>王相依业因而生。<a id="a-D0"></a>凡圣云泥复何准的况依法身有自他受用。<a id="a-D1"></a>复有大小随类化等。<a id="a-D2"></a>各各不同。<a id="a-D3"></a>如苗与根事亦不定。<a id="a-D4"></a>初栽之树则有苗无根。<a id="a-D5"></a>所接之树则苗根各异故也。<a id="a-D6"></a>佛非相见经意云。<a id="a-D7"></a>缘闻依真现假假不离真。<a id="a-D8"></a>及乎约假求真。<a id="a-D9"></a>真不由假实德不在相令色鲜矣。<a id="a-DA"></a>仁以貌取者失之子羽。<a id="a-DB"></a>而今以后焉敢不识。<a id="a-DC"></a>见闻不及经文可见。<a id="a-DD"></a>然恐空生更约说法比知如来。<a id="a-DE"></a>故言音声求之不得。<a id="a-DF"></a>此疑即从第十八中来。<a id="a-DG"></a>今预遮防故无后说。<a id="a-DH"></a>魏偈者明见闻不及之由也。<a id="a-DI"></a>秦经则但明见闻不及。<a id="a-DJ"></a>偈云等者弥勒偈也。<a id="a-DK"></a>于中半释秦偈半释魏偈。<a id="a-DL"></a>意云。<a id="a-DM"></a>见闻是识但能缘于色声。<a id="a-DN"></a>佛非色声故不可知。<a id="a-DO"></a>彼法者法身也真如相者即离一切相。<a id="a-DP"></a>是真如相。<a id="a-DQ"></a>非如言说知者。<a id="a-DR"></a>以真如法离言说故。<a id="a-DS"></a>但是真智之境唯证相应。<a id="a-DT"></a>故云自证。<a id="a-DU"></a>第一第七第十七及此一段。<a id="a-DV"></a>皆云不以相见如来者。<a id="a-DW"></a>义意皆别。<a id="a-DX"></a>初以对果疑因。<a id="a-DY"></a>次明感果离相。<a id="a-DZ"></a>次说依真现假。<a id="a-Da"></a>后明约假求真。<a id="a-Db"></a>故不同也。<a id="a-Dc"></a>第二十三疏初标章。<a id="a-Dd"></a>由前下指疑起处。<a id="a-De"></a>此从二十二中来。<a id="a-Df"></a>遂作念下作一向离相解。<a id="a-Dg"></a>便是指起疑之宗也。<a id="a-Dh"></a>若尔下结成疑也。<a id="a-Di"></a>意云。<a id="a-Dj"></a>福但成相果。<a id="a-Dk"></a>相既非佛修福何益。<a id="a-Dl"></a>故佛果下结成疑名也。<a id="a-Dm"></a>论云下引证。<a id="a-Dn"></a>失福者非菩提因故。<a id="a-Do"></a>失果者非菩提果故。<a id="a-Dp"></a>遮念经意云。<a id="a-Dq"></a>汝若谓如来不以具足相故得菩提。<a id="a-Dr"></a>莫作是念。<a id="a-Ds"></a>文势似重意实不重。<a id="a-Dt"></a>但前叙后遮也。<a id="a-Du"></a>华严偈中前半属前文。<a id="a-Dv"></a>后半属此段。<a id="a-Dw"></a>以文意钩锁故。<a id="a-Dx"></a>就一处而引。<a id="a-Dy"></a>既言不离色声。<a id="a-Dz"></a>岂合一向毁相。<a id="a-E0"></a>毁相非理故此遮之肇云下。<a id="a-E1"></a>亦前后相半耳。<a id="a-E2"></a>不偏等者相不定故。<a id="a-E3"></a>如轮王非佛。<a id="a-E4"></a>非不等者。<a id="a-E5"></a>应机即现不离法身故。<a id="a-E6"></a>如释迦是佛。<a id="a-E7"></a>断灭见者。<a id="a-E8"></a>义在次文。<a id="a-E9"></a>出过经文可知。<a id="a-EA"></a>损减等者谓执有是增益过。<a id="a-EB"></a>执无是损减过。<a id="a-EC"></a>今既一向离相正当此句。<a id="a-ED"></a>斯则于果损福德庄严。<a id="a-EE"></a>于因损五度之行。<a id="a-EF"></a>坏俗谛也。<a id="a-EG"></a>断见者。<a id="a-EH"></a>中论云定有则着常。<a id="a-EI"></a>定无则着断。<a id="a-EJ"></a>今既一向作无相解。<a id="a-EK"></a>正当断见。<a id="a-EL"></a>边见者空有断常皆是着边邪之见。<a id="a-EM"></a>并非正见故云过也。<a id="a-EN"></a>不失经微意云。<a id="a-EO"></a>以何义故今不作此念。<a id="a-EP"></a>释意云。<a id="a-EQ"></a>但发菩提心者皆不作此念故知作此念者岂非过欤。<a id="a-ER"></a>如所住法者。<a id="a-ES"></a>所住之法即大菩提心菩提心者即悲智愿也。</p>
 </body>
</html>