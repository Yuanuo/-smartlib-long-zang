<!doctype html>
<html id="z3IBWbY1OF" data-ver="1232">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">金光明经文句卷第二</h1>
  <p id="a2">报障如上可解。<a id="a-3"></a>烦恼与业云何。<a id="a-4"></a>数人云。<a id="a-5"></a>数起而轻名烦恼。<a id="a-6"></a>数起而重名为业。<a id="a-7"></a>天台师云。<a id="a-8"></a>任运常有是烦恼。<a id="a-9"></a>卒起决定心发动身口。<a id="a-A"></a>必牵来报者是业。<a id="a-B"></a>若尔恶星灾异都不关心。<a id="a-C"></a>云何是业障。<a id="a-D"></a>此乃外相表业将起。<a id="a-E"></a>是业责报之相即得是业障也。<a id="a-F"></a>若烦恼业转报未必转。<a id="a-G"></a>若报转业烦恼必转。<a id="a-H"></a>通论。<a id="a-I"></a>见思烦恼皆有愁忧恐怖。<a id="a-J"></a>别论。<a id="a-K"></a>愁忧属见烦恼。<a id="a-L"></a>恐怖属爱烦恼。<a id="a-M"></a>今不具记(云云)。<a id="a-N"></a>三破业障者。<a id="a-O"></a>从恶星灾异下是也。<a id="a-P"></a>业将感报故其相前现。<a id="a-Q"></a>相名表发意在此也。<a id="a-R"></a>恶星者。<a id="a-S"></a>别有客星也。<a id="a-T"></a>亦是五星二十八宿。<a id="a-U"></a>一方有七。<a id="a-V"></a>四七二十八也。<a id="a-W"></a>违其度数失其分野。<a id="a-X"></a>若荧惑乱行麻彗暴出。<a id="a-Y"></a>是客星也。<a id="a-Z"></a>灾异者。<a id="a-a"></a>风雨雪霜乖候等是也。<a id="a-b"></a>众邪者有三。<a id="a-c"></a>人邪鬼邪法邪是也。<a id="a-d"></a>虫道者毒鬼也。<a id="a-e"></a>又言三毒是虫也。<a id="a-f"></a>变怪者诡怪也。<a id="a-g"></a>谓禽兽丑恶形声等是也。<a id="a-h"></a>恶梦者。<a id="a-i"></a>心灵潜密业现其中。<a id="a-j"></a>梦见不适意事是也。<a id="a-k"></a>夫诸业表报不出五罪。<a id="a-l"></a>若恶星表亡身失命者。<a id="a-m"></a>杀生业相也。<a id="a-n"></a>恶星表神弃困穷者。<a id="a-o"></a>窃盗业相也。<a id="a-p"></a>恶星表亲离幽厄者。<a id="a-q"></a>淫罪业相也。<a id="a-r"></a>恶星表诬枉谗谤者。<a id="a-s"></a>妄语业相也。<a id="a-t"></a>恶星表丧失财产者。<a id="a-u"></a>饮酒业相也。<a id="a-v"></a>其余灾异怪禽恶梦等。<a id="a-w"></a>随其时节各有所表。<a id="a-x"></a>细心推详不出五罪之报。<a id="a-y"></a>行者知解推之。<a id="a-z"></a>何须折篾钻龟问管公明邪。<a id="a-10"></a>从当净洗浴下二举方法能空于恶也。<a id="a-11"></a>前业相外彰报对不久。<a id="a-12"></a>内无方法何以禳之。<a id="a-13"></a>约其三业作三德之方。<a id="a-14"></a>以事表理也。<a id="a-15"></a>洗浴臭体拟作法身。<a id="a-16"></a>缄唇摄耳拟听般若。<a id="a-17"></a>至心清净拟作解脱。<a id="a-18"></a>前令洗浴内身。<a id="a-19"></a>后更劝净外服。<a id="a-1A"></a>内外相成尔。<a id="a-1B"></a>前但令听后诫令专听。<a id="a-1C"></a>郑重缄口尔。<a id="a-1D"></a>前令至心后示至心之境。<a id="a-1E"></a>成其方法尔。<a id="a-1F"></a>夫人身本于不净。<a id="a-1G"></a>莲华本于淤泥。<a id="a-1H"></a>譬如栴檀生于伊兰。<a id="a-1I"></a>世间现见也。<a id="a-1J"></a>今近因三业规矩。<a id="a-1K"></a>远成三德妙义。<a id="a-1L"></a>可不信哉。<a id="a-1M"></a>洗浴法身能禳报障。<a id="a-1N"></a>摄耳缄口能禳烦恼障。<a id="a-1O"></a>至心能禳业障(云云)。<a id="a-1P"></a>从是经威德下四结成也。<a id="a-1Q"></a>能悉消除者明三障转也。<a id="a-1R"></a>今其寂灭者三德成也。<a id="a-1S"></a>寂灭秖是涅槃。<a id="a-1T"></a>涅槃秖是三德。<a id="a-1U"></a>前三业方法既成。<a id="a-1V"></a>三障理数应转。<a id="a-1W"></a>三障既其已转。<a id="a-1X"></a>理数成于三德。<a id="a-1Y"></a>报障转成法身德。<a id="a-1Z"></a>烦恼障转成般若德。<a id="a-1a"></a>业障转成解脱德。<a id="a-1b"></a>前寄事相将浅以表深。<a id="a-1c"></a>后明寂灭将深以结浅。<a id="a-1d"></a>经文绣密见之者寡(云云)。<a id="a-1e"></a>护世四王下叙流通中品。<a id="a-1f"></a>皆如上说。</p>
  <p data-pb></p>
  <h2 id="a1g">释寿量品</h2>
  <p id="a1h">佛本无身无寿。<a id="a-1i"></a>亦无于量。<a id="a-1j"></a>随顺世间而论三身。<a id="a-1k"></a>亦随顺世间而论三寿量。<a id="a-1l"></a>法身者。<a id="a-1m"></a>师轨法性。<a id="a-1n"></a>还以法性为身。<a id="a-1o"></a>此身非色质亦非心智。<a id="a-1p"></a>非阴界入之所摄持。<a id="a-1q"></a>强指法性为法身尔。<a id="a-1r"></a>法性寿者非报得命根亦无连持。<a id="a-1s"></a>强指不迁不变名之为寿。<a id="a-1t"></a>此寿非长量亦非短量。<a id="a-1u"></a>无延无促。<a id="a-1v"></a>强指法界同虚空量。<a id="a-1w"></a>此即非身之身无寿之寿不量之量也。<a id="a-1x"></a>报身者修行之所感也。<a id="a-1y"></a>法华云。<a id="a-1z"></a>久修业所得。<a id="a-20"></a>涅槃云。<a id="a-21"></a>大般涅槃修道得故。<a id="a-22"></a>如如智照如如境。<a id="a-23"></a>菩提智慧与法性相应相冥。<a id="a-24"></a>相应者如函盖相应也。<a id="a-25"></a>相冥者如水乳相冥也。<a id="a-26"></a>法身非身非不身。<a id="a-27"></a>智既应冥亦非身非不身。<a id="a-28"></a>强名此智为报身也。<a id="a-29"></a>法寿非常非无常。<a id="a-2A"></a>智既应冥亦非常非无常。<a id="a-2B"></a>强名常为寿也。<a id="a-2C"></a>法既非量非无量。<a id="a-2D"></a>智既应冥亦非量非无量。<a id="a-2E"></a>强名无量为量也。<a id="a-2F"></a>应身者应同物身为身也。<a id="a-2G"></a>应同连持为寿也。<a id="a-2H"></a>应同长短为量也。<a id="a-2I"></a>智与体冥能起大用。<a id="a-2J"></a>如水银和真金能涂诸色像。<a id="a-2K"></a>功德和法身处处应现往。<a id="a-2L"></a>能为身为非身。<a id="a-2M"></a>能为常寿为无常寿。<a id="a-2N"></a>能为无量能为有量。<a id="a-2O"></a>有量有二义。<a id="a-2P"></a>一为无量之量。<a id="a-2Q"></a>二为有量。<a id="a-2R"></a>之量如七百阿僧祇及八十等。<a id="a-2S"></a>是有量之量。<a id="a-2T"></a>如山斤海滴。<a id="a-2U"></a>实有齐限。<a id="a-2V"></a>凡夫所不知。<a id="a-2W"></a>阿弥陀实有期限。<a id="a-2X"></a>人天莫数。<a id="a-2Y"></a>此是有量之无量。<a id="a-2Z"></a>应佛皆为两量。<a id="a-2a"></a>逐物随缘参差长短。<a id="a-2b"></a>然此三身三寿三量不可并别一异。<a id="a-2c"></a>则乖法体。<a id="a-2d"></a>即一而三即三而一。<a id="a-2e"></a>乃会玄文。<a id="a-2f"></a>故下文云。<a id="a-2g"></a>如深法性。<a id="a-2h"></a>即于此典金光明中而得见我释迦牟尼。<a id="a-2i"></a>即其义也。<a id="a-2j"></a>但信相偏疑应身之有量。<a id="a-2k"></a>四佛偏举应佛之无量。<a id="a-2l"></a>断其有量迹疑既除。<a id="a-2m"></a>深达报法。<a id="a-2n"></a>若从信相所疑。<a id="a-2o"></a>应言寿有量。<a id="a-2p"></a>若从四佛释疑。<a id="a-2q"></a>应言寿无量。<a id="a-2r"></a>而今不道寿有量。<a id="a-2s"></a>不道寿无量。<a id="a-2t"></a>直言寿量者。<a id="a-2u"></a>意欲圆论三佛之寿量。<a id="a-2v"></a>故不偏题。<a id="a-2w"></a>取意为释。<a id="a-2x"></a>若从义便。<a id="a-2y"></a>正是报身之寿量。<a id="a-2z"></a>何故取此。<a id="a-30"></a>报身上冥下应。<a id="a-31"></a>上冥法性即非量非无量。<a id="a-32"></a>下应机缘能量能无量。<a id="a-33"></a>量疑牵无量之答即达于圆。<a id="a-34"></a>经家从其生圆解而题品。<a id="a-35"></a>举一而蔽诸。<a id="a-36"></a>从此义故题为寿量品。<a id="a-37"></a>又一时重解。<a id="a-38"></a>寿量品亦作三重。<a id="a-39"></a>一玄义。<a id="a-3A"></a>二引证。<a id="a-3B"></a>三还源。<a id="a-3C"></a>玄义者。<a id="a-3D"></a>寿者命也。<a id="a-3E"></a>谓报得命根连持不断。<a id="a-3F"></a>名之为寿。<a id="a-3G"></a>延促期数名之为量。<a id="a-3H"></a>故言寿量也。<a id="a-3I"></a>此释应佛因缘之寿量也。<a id="a-3J"></a>又寿者受也。<a id="a-3K"></a>境智和合共相盛受。<a id="a-3L"></a>谓无分别智盛受无分别境。<a id="a-3M"></a>无分别境盛受无分别智。<a id="a-3N"></a>如函大盖大。<a id="a-3O"></a>故寿是受义也。<a id="a-3P"></a>量者相应也。<a id="a-3Q"></a>境智相应故言量。<a id="a-3R"></a>此释报佛之寿量也。<a id="a-3S"></a>又寿者久也。<a id="a-3T"></a>常不变易称之为久。<a id="a-3U"></a>量者铨量也。<a id="a-3V"></a>常久之寿非多数非少数。<a id="a-3W"></a>非相应尽知。<a id="a-3X"></a>非相应不尽知。<a id="a-3Y"></a>非可说非不可说。<a id="a-3Z"></a>无以名之。<a id="a-3a"></a>强以铨量说其长久。<a id="a-3b"></a>此释法身之寿量也。<a id="a-3c"></a>初番为二。<a id="a-3d"></a>一有量量。<a id="a-3e"></a>如释迦之寿方八十是也。<a id="a-3f"></a>二量无量。<a id="a-3g"></a>如弥陀之寿。<a id="a-3h"></a>实是有量。<a id="a-3i"></a>人天所不能测。<a id="a-3j"></a>故言量无量也。<a id="a-3k"></a>此量无量皆应佛所为也。<a id="a-3l"></a>第二番亦二义。<a id="a-3m"></a>佛以如如智称如如境。<a id="a-3n"></a>境无分别智亦无分别。<a id="a-3o"></a>若境称于智智有分别。<a id="a-3p"></a>境亦有分别。<a id="a-3q"></a>此知与不知皆报佛所明也。<a id="a-3r"></a>第三番亦二义。<a id="a-3s"></a>一者深寂不可说。<a id="a-3t"></a>二以慈悲方便亦可得说。<a id="a-3u"></a>此可说不可说皆法佛之法也。<a id="a-3v"></a>二引证者。<a id="a-3w"></a>方八十年证有量也。<a id="a-3x"></a>诸天世人八部之众无能思算山斤海滴不可数知。<a id="a-3y"></a>此证量无量也。<a id="a-3z"></a>虚空分界不可齐限。<a id="a-40"></a>证境无分别也。<a id="a-41"></a>又唯除如来。<a id="a-42"></a>证智可分别也。<a id="a-43"></a>又下文去。<a id="a-44"></a>智渊无边法水具足。<a id="a-45"></a>亦是证智也。<a id="a-46"></a>寿不可计。<a id="a-47"></a>此证不可说也。<a id="a-48"></a>将欲宣畅释迦如来所得寿命。<a id="a-49"></a>此证慈悲可说也。<a id="a-4A"></a>又闻是四佛宣说如来寿命无量。<a id="a-4B"></a>证大悲可说也。<a id="a-4C"></a>新本明。<a id="a-4D"></a>婆罗门求佛舍利如粟大求六天报。<a id="a-4E"></a>即证有量也。<a id="a-4F"></a>王子说。<a id="a-4G"></a>金光明难思难解福报无边。<a id="a-4H"></a>福报无边是证量无量。<a id="a-4I"></a>难思难解即总证智境不可说等(云云)。<a id="a-4J"></a>三还源者。<a id="a-4K"></a>亦云复宗。<a id="a-4L"></a>释此寿量。<a id="a-4M"></a>虽作三身六义。<a id="a-4N"></a>勿作异解。<a id="a-4O"></a>秖是经题金光明义尔。<a id="a-4P"></a>初番量无量者。<a id="a-4Q"></a>秖是明义。<a id="a-4R"></a>以其明故大小长短延促数量悉现明中。<a id="a-4S"></a>还是明义尔。<a id="a-4T"></a>第二番智境函盖体解相应。<a id="a-4U"></a>色大故般若亦大。<a id="a-4V"></a>以法常故诸佛亦常。<a id="a-4W"></a>还是光义也。<a id="a-4X"></a>第三番可说不可说。<a id="a-4Y"></a>常乐我净说满法界。<a id="a-4Z"></a>法性无所益。<a id="a-4a"></a>都无一言。<a id="a-4b"></a>法性无所损。<a id="a-4c"></a>还是金义。<a id="a-4d"></a>夫解一则千从。<a id="a-4e"></a>迷一则万惑。<a id="a-4f"></a>即此义也。<a id="a-4g"></a>既是两时之闻兼而录之(云云)。<a id="a-4h"></a>此品正说而序文未尽。<a id="a-4i"></a>分别如上。<a id="a-4j"></a>从王舍城下是第三疑念序。<a id="a-4k"></a>文为二。<a id="a-4l"></a>一出人。<a id="a-4m"></a>二明疑。<a id="a-4n"></a>出人为四。<a id="a-4o"></a>一出处。<a id="a-4p"></a>二明位。<a id="a-4q"></a>三出名。<a id="a-4r"></a>四叹德。<a id="a-4s"></a>处如文。<a id="a-4t"></a>菩萨者。<a id="a-4u"></a>菩名道。<a id="a-4v"></a>萨名心。<a id="a-4w"></a>自行此道复能化人。<a id="a-4x"></a>故言摩诃萨。<a id="a-4y"></a>依胜行立胜位也。<a id="a-4z"></a>信相者。<a id="a-50"></a>信家之相在似道中。<a id="a-51"></a>别判三十心。<a id="a-52"></a>圆判铁轮位。<a id="a-53"></a>下文云。<a id="a-54"></a>见有一人似婆罗门。<a id="a-55"></a>以枹击鼓。<a id="a-56"></a>鼓是法身击是机动。<a id="a-57"></a>似位机兴知非真击。<a id="a-58"></a>又真似之位地地相随无位不有。<a id="a-59"></a>如普贤修普贤行满位邻尊极。<a id="a-5A"></a>此似则高。<a id="a-5B"></a>信相称似道者。<a id="a-5C"></a>未敢判其高下也。<a id="a-5D"></a>难者言。<a id="a-5E"></a>若同普贤言似者。<a id="a-5F"></a>何故有疑。<a id="a-5G"></a>此亦非妨。<a id="a-5H"></a>菩萨为疑者作发起人尔。<a id="a-5I"></a>又佛地未了。<a id="a-5J"></a>疑无所嫌。<a id="a-5K"></a>法华中补处弥勒亦复怀疑。<a id="a-5L"></a>大集中有生疑菩萨。<a id="a-5M"></a>于菩提未了。<a id="a-5N"></a>菩提为我作名名为生疑。<a id="a-5O"></a>难者言。<a id="a-5P"></a>见谛已断疑。<a id="a-5Q"></a>十地云何疑。<a id="a-5R"></a>答言。<a id="a-5S"></a>见谛断通疑。<a id="a-5T"></a>十地有别疑也。<a id="a-5U"></a>观解者。<a id="a-5V"></a>心王名王五阴名舍。<a id="a-5W"></a>观此五阴空寂。<a id="a-5X"></a>空寂即涅槃。<a id="a-5Y"></a>涅槃能防非御敌呼之为城。<a id="a-5Z"></a>初心后心常观涅槃行道。<a id="a-5a"></a>故是住处也。<a id="a-5b"></a>叹德文为二。<a id="a-5c"></a>外供养佛内种善根。<a id="a-5d"></a>此菩萨植善既深。<a id="a-5e"></a>多值诸佛。<a id="a-5f"></a>作高位解释亦应无愧色(云云)。<a id="a-5g"></a>供养有二义。<a id="a-5h"></a>一财供养可解。<a id="a-5i"></a>二法供养。<a id="a-5j"></a>佛说百千法门。<a id="a-5k"></a>随而修学名法供养。<a id="a-5l"></a>观心解者。<a id="a-5m"></a>一念觉了心名为佛。<a id="a-5n"></a>无量功德心资此觉心令转明净。<a id="a-5o"></a>名供养佛。<a id="a-5p"></a>如膏资火。<a id="a-5q"></a>如食益身。<a id="a-5r"></a>如禅发慧。<a id="a-5s"></a>皆供养义也。<a id="a-5t"></a>种善根者。<a id="a-5u"></a>法性名地。<a id="a-5v"></a>观法性智名种子。<a id="a-5w"></a>常以观观名下种。<a id="a-5x"></a>久习不退名种久。<a id="a-5y"></a>五善根生名增长。<a id="a-5z"></a>增长由风动日照雨润。<a id="a-60"></a>渐增茂好。<a id="a-61"></a>风譬佛身轮。<a id="a-62"></a>日譬佛意轮。<a id="a-63"></a>雨譬佛口轮。<a id="a-64"></a>值佛三事能大利益。<a id="a-65"></a>楞严般若若增法性转显。<a id="a-66"></a>法性若显定慧倍明。<a id="a-67"></a>植种值佛二义相成。<a id="a-68"></a>举此一双叹菩萨德也。<a id="a-69"></a>从是信相下正明疑念序。<a id="a-6A"></a>又为二。<a id="a-6B"></a>初疑之由。<a id="a-6C"></a>次正生疑。<a id="a-6D"></a>由有远近。<a id="a-6E"></a>远由三月唱入涅槃。<a id="a-6F"></a>近由叙述。<a id="a-6G"></a>若有闻者则能思惟无上之义。<a id="a-6H"></a>又云。<a id="a-6I"></a>由乎本誓击动生疑。<a id="a-6J"></a>何因何缘者。<a id="a-6K"></a>通论三种皆名因。<a id="a-6L"></a>而此文既略。<a id="a-6M"></a>缘了相资共能显正。<a id="a-6N"></a>正当于因。<a id="a-6O"></a>缘了当缘。<a id="a-6P"></a>正因常恒寿命无量。<a id="a-6Q"></a>缘能显理境常智亦常。<a id="a-6R"></a>此因此缘皆非八十之因缘。<a id="a-6S"></a>今方八十是何因何缘。<a id="a-6T"></a>是故生疑也。<a id="a-6U"></a>方八十者。<a id="a-6V"></a>世寿有三品。<a id="a-6W"></a>下方四十。<a id="a-6X"></a>中方八十。<a id="a-6Y"></a>上方百二十。<a id="a-6Z"></a>下方少天上方太老。<a id="a-6a"></a>中方不少不老表常。<a id="a-6b"></a>又十二因缘第八名爱支。<a id="a-6c"></a>八十灭者。<a id="a-6d"></a>表爱已尽。<a id="a-6e"></a>入有余无余涅槃。<a id="a-6f"></a>爱尽无缚表我涅槃表乐。<a id="a-6g"></a>又中方表中道。<a id="a-6h"></a>佛乐中道中道表净。<a id="a-6i"></a>为此义故方八十年也。<a id="a-6j"></a>信相不作此解。<a id="a-6k"></a>是故生疑何因何缘也。<a id="a-6l"></a>从复更念言下。<a id="a-6m"></a>是正生疑。<a id="a-6n"></a>如佛所说者。<a id="a-6o"></a>此执教疑理。<a id="a-6p"></a>教诠止行二善。<a id="a-6q"></a>感寿则长。<a id="a-6r"></a>佛昔行因甚多。<a id="a-6s"></a>而今果寿极少。<a id="a-6t"></a>理教相违。<a id="a-6u"></a>不能不惑。<a id="a-6v"></a>若无此理教为虚设。<a id="a-6w"></a>若其必然长寿安在。<a id="a-6x"></a>是为执理而惑教也。<a id="a-6y"></a>有二因缘者。<a id="a-6z"></a>与前为异。<a id="a-70"></a>前合止行同是缘了。<a id="a-71"></a>今就止行自作因缘。<a id="a-72"></a>十善中一一善皆具止行。<a id="a-73"></a>不杀是止善。<a id="a-74"></a>放生是行善。<a id="a-75"></a>不盗是止善。<a id="a-76"></a>施食是行善。<a id="a-77"></a>今经举不杀家之止善不盗家之行善。<a id="a-78"></a>互举一边共明止行。<a id="a-79"></a>若备论者。<a id="a-7A"></a>一一皆有止行。<a id="a-7B"></a>止之与行须明也。<a id="a-7C"></a>今就一一各有因缘。<a id="a-7D"></a>夫命是众生之所共惜。<a id="a-7E"></a>夺而害之居然大苦。<a id="a-7F"></a>宥而放之则为快乐。<a id="a-7G"></a>慈心是因不畜杀具是缘。<a id="a-7H"></a>此是止善因缘也。<a id="a-7I"></a>夫食是依报。<a id="a-7J"></a>得之则命存。<a id="a-7K"></a>失之则寿殒。<a id="a-7L"></a>施心是因。<a id="a-7M"></a>施具是缘。<a id="a-7N"></a>此行善因缘也。<a id="a-7O"></a>不杀一条既尔。<a id="a-7P"></a>乃至不邪见亦复如是。<a id="a-7Q"></a>总有止行二十善四十因缘。<a id="a-7R"></a>此等因缘俱感长寿。<a id="a-7S"></a>佛之止行二善累高于山。<a id="a-7T"></a>积厚于地。<a id="a-7U"></a>云何今日八十而终。<a id="a-7V"></a>此约因果一途论止行二善。<a id="a-7W"></a>但作此解。<a id="a-7X"></a>于义未允。<a id="a-7Y"></a>今当更说。<a id="a-7Z"></a>人天之因以五戒十善名之为命。<a id="a-7a"></a>三乘行人以智慧为命。<a id="a-7b"></a>魔名杀者。<a id="a-7c"></a>若遮夺此事。<a id="a-7d"></a>即是断人天命。<a id="a-7e"></a>若不遮夺名为止善。<a id="a-7f"></a>方便劝修名为行善。<a id="a-7g"></a>若破坏三藏法。<a id="a-7h"></a>名杀二乘人命。<a id="a-7i"></a>若不毁伤名为止善。<a id="a-7j"></a>方便劝修名为行善。<a id="a-7k"></a>若毁訾事檀乃至毁訾世智。<a id="a-7l"></a>名断六度菩萨命。<a id="a-7m"></a>若不障碍名为止善。<a id="a-7n"></a>方便劝修名为行善。<a id="a-7o"></a>若修体法断贪恚痴是二乘命。<a id="a-7p"></a>若障不令修名断二乘命。<a id="a-7q"></a>若不障者名为止善。<a id="a-7r"></a>方便劝修名为行善。<a id="a-7s"></a>非拨体空则断通教菩萨命。<a id="a-7t"></a>若不障者即是止善。<a id="a-7u"></a>方便劝修即是行善。<a id="a-7v"></a>若毁訾渐次是断别教菩萨命。<a id="a-7w"></a>不作障碍即是止善。<a id="a-7x"></a>方便劝修即是行善。<a id="a-7y"></a>若诽谤圆融即断圆教菩萨命亦断佛命。<a id="a-7z"></a>若不留难即是止善。<a id="a-80"></a>方便劝修即是行善。<a id="a-81"></a>圆人非但不坏诸法而随一相。<a id="a-82"></a>即杀诸法而随一相。<a id="a-83"></a>如仙豫大王害五百之短命施十劫之长龄。<a id="a-84"></a>如佛断一切烦恼及习一切无有余。<a id="a-85"></a>此皆言逆而理顺。<a id="a-86"></a>非小行者所行。<a id="a-87"></a>如上所论。<a id="a-88"></a>一一法皆有止行二善。<a id="a-89"></a>一一善皆有因缘。<a id="a-8A"></a>若得此意历诸法门浩然若海。<a id="a-8B"></a>故大经云。<a id="a-8C"></a>行檀波罗蜜得寿命长。<a id="a-8D"></a>菩萨行檀则施众生无量寿命。<a id="a-8E"></a>乃至行般若得寿命长。<a id="a-8F"></a>菩萨行般若。<a id="a-8G"></a>则施众生无量寿命。<a id="a-8H"></a>即其义也。<a id="a-8I"></a>而我世尊行无不圆果无不满。<a id="a-8J"></a>云何今日方八十年。<a id="a-8K"></a>次明施食者。<a id="a-8L"></a>百味甘浆等依报食也。<a id="a-8M"></a>身肉骨髓者正报食也。<a id="a-8N"></a>此皆事中施食尔。<a id="a-8O"></a>经言法食。<a id="a-8P"></a>法食者世间法味。<a id="a-8Q"></a>出世间法味。<a id="a-8R"></a>出世间上上法味。<a id="a-8S"></a>菩萨能为一切众生作大施主。<a id="a-8T"></a>令未发心者回邪入正。<a id="a-8U"></a>已入正者增长萌芽。<a id="a-8V"></a>如阴阳养卉。<a id="a-8W"></a>如父母鞠子多积缯绵令堕地不痛。<a id="a-8X"></a>授以五戒十善。<a id="a-8Y"></a>已持五戒者。<a id="a-8Z"></a>说三界火猛多所烧害。<a id="a-8a"></a>赞叹三乘无系解脱。<a id="a-8b"></a>已入证者。<a id="a-8c"></a>毁訾小乘败种焦谷。<a id="a-8d"></a>赞叹菩萨所行之道。<a id="a-8e"></a>设饥国人大王之膳。<a id="a-8f"></a>烦恼为薪智慧为火。<a id="a-8g"></a>以是因缘成涅槃食。<a id="a-8h"></a>令诸弟子皆悉甘嗜。<a id="a-8i"></a>如是等一切法门悉名法食。<a id="a-8j"></a>一一法皆具止行二善。<a id="a-8k"></a>一一善具因具缘。<a id="a-8l"></a>此诸因缘感长寿果。<a id="a-8m"></a>而我世尊行无不圆果无不满。<a id="a-8n"></a>云何今日方八十年。<a id="a-8o"></a>观心不杀者。<a id="a-8p"></a>无明为父贪爱为母。<a id="a-8q"></a>若断此者即成逆害。<a id="a-8r"></a>但观无明即是明爱即是净。<a id="a-8s"></a>体达能所皆如虚空。<a id="a-8t"></a>是为止善。<a id="a-8u"></a>观诸心数亦复如是。<a id="a-8v"></a>是名行善。<a id="a-8w"></a>能如是观获得金刚常住之寿也。<a id="a-8x"></a>己身骨髓血肉者。<a id="a-8y"></a>此彼相望此为己身。<a id="a-8z"></a>智慧推之非己身也。<a id="a-90"></a>如王子饲虎尸毗贸鸽。<a id="a-91"></a>皆舍父母遗体非舍己身。<a id="a-92"></a>己身者法性实相是也。<a id="a-93"></a>释论云。<a id="a-94"></a>持戒为皮。<a id="a-95"></a>禅定为血。<a id="a-96"></a>智慧为骨。<a id="a-97"></a>微妙善心为髓。<a id="a-98"></a>为他说戒。<a id="a-99"></a>戒能遮罪修福无相最上。<a id="a-9A"></a>非持非犯尸波罗蜜者。<a id="a-9B"></a>是施己皮也。<a id="a-9C"></a>说诸禅定神通变化。<a id="a-9D"></a>不起灭定现诸威仪者。<a id="a-9E"></a>是施己血也。<a id="a-9F"></a>说无著妙慧。<a id="a-9G"></a>非智非愚亡泯清净。<a id="a-9H"></a>终日说终日无说。<a id="a-9I"></a>其所说法皆悉到于一切智地者。<a id="a-9J"></a>是施己骨也。<a id="a-9K"></a>檀忍等应是肉也。<a id="a-9L"></a>说甚深法性诸佛行处不一不二。<a id="a-9M"></a>言语道断心行处灭微妙中道者。<a id="a-9N"></a>是施己髓也。<a id="a-9O"></a>将此充足饥饿众生。<a id="a-9P"></a>况余饮食。<a id="a-9Q"></a>余饮食者即是人天二乘戒皮定血慧骨真谛之髓尔。<a id="a-9R"></a>法华云。<a id="a-9S"></a>于余深法中示教利喜者。<a id="a-9T"></a>即其义也。<a id="a-9U"></a>如来往昔随他意说无量无边。<a id="a-9V"></a>随自意说亦无量无边。<a id="a-9W"></a>皆是长寿因缘。<a id="a-9X"></a>云何今日方八十岁也。<a id="a-9Y"></a>从大士如是至心念佛思是义时。<a id="a-9Z"></a>此一句结前开后。<a id="a-9a"></a>至心者彻到心源尽心实际。<a id="a-9b"></a>故言至心。<a id="a-9c"></a>观心既然观佛亦尔。<a id="a-9d"></a>故言念佛。<a id="a-9e"></a>念佛不杀施食与法性虚空等。<a id="a-9f"></a>如此之寿不应短也。<a id="a-9g"></a>是为结前开后者。<a id="a-9h"></a>由作此观机动瑞兴故言开后也。<a id="a-9i"></a>从其室自然下是第四现瑞序。<a id="a-9j"></a>瑞者密报。<a id="a-9k"></a>相者表发。<a id="a-9l"></a>密报四佛当临此室为尔断疑。<a id="a-9m"></a>表发增进常因感得常果也。<a id="a-9n"></a>问佛作此瑞信相福作。<a id="a-9o"></a>答信相无机佛亦不应。<a id="a-9p"></a>若无诸佛机无所扣。<a id="a-9q"></a>机应相须瑞以之兴。<a id="a-9r"></a>问众缘感瑞信相独感。<a id="a-9s"></a>答通由众缘。<a id="a-9t"></a>别在信相。<a id="a-9u"></a>若瑞在灵山可非其力。<a id="a-9v"></a>室中所见岂不由之。<a id="a-9w"></a>譬张家降瑞。<a id="a-9x"></a>宁得王家受福。<a id="a-9y"></a>虽然信相是发起之人无容独善。<a id="a-9z"></a>法华云。<a id="a-A0"></a>如为一人众多亦然。<a id="a-A1"></a>就文为二。<a id="a-A2"></a>一现相由。<a id="a-A3"></a>二正现相。<a id="a-A4"></a>取结前开后之文为现瑞之由。<a id="a-A5"></a>从其室自然下为正现相也。<a id="a-A6"></a>正现相又二。<a id="a-A7"></a>一别现相。<a id="a-A8"></a>二总现相。<a id="a-A9"></a>从其室自然下是别现相。<a id="a-AA"></a>从举要言之下是总现相。<a id="a-AB"></a>别相为十。<a id="a-AC"></a>表十地因成也。<a id="a-AD"></a>总相为一。<a id="a-AE"></a>表因成一果也。<a id="a-AF"></a>又别相表地地各各增益。<a id="a-AG"></a>总相表一地具诸地功德也。<a id="a-AH"></a>问此经常果为宗。<a id="a-AI"></a>何得作相表因。<a id="a-AJ"></a>答此因是果家之因。<a id="a-AK"></a>因必成果不乖宗也。<a id="a-AL"></a>问前判信相是似位。<a id="a-AM"></a>后相则非其征。<a id="a-AN"></a>若似同普贤前相亦非其兆。<a id="a-AO"></a>答一往云十地。<a id="a-AP"></a>一地之中皆有诸地功德表报利益。<a id="a-AQ"></a>前后皆沾也。<a id="a-AR"></a>经家不定判位。<a id="a-AS"></a>秖可从容不得克断也。<a id="a-AT"></a>别相有十者。<a id="a-AU"></a>一其室广博。<a id="a-AV"></a>二其地宝严。<a id="a-AW"></a>三妙香氛氲。<a id="a-AX"></a>四高座涌出。<a id="a-AY"></a>五佛座华座。<a id="a-AZ"></a>六放大光明。<a id="a-Aa"></a>七雨诸天华。<a id="a-Ab"></a>八作天妓乐。<a id="a-Ac"></a>九皆受天乐。<a id="a-Ad"></a>十根缺者具。<a id="a-Ae"></a>此之十相表报十地功德。<a id="a-Af"></a>止可斐斖拟议。<a id="a-Ag"></a>不得责其备悉。<a id="a-Ah"></a>其室自然广博表初欢喜者。<a id="a-Ai"></a>此地初开过于凡圣。<a id="a-Aj"></a>故以广博表之。<a id="a-Ak"></a>严净琉璃间错表离垢地者。<a id="a-Al"></a>此地对戒。<a id="a-Am"></a>戒是诸行基檀。<a id="a-An"></a>诸行庄严于戒。<a id="a-Ao"></a>故以间错表之。<a id="a-Ap"></a>香气表明地者。<a id="a-Aq"></a>其地对忍唯辱而忍增。<a id="a-Ar"></a>如烟多则香盛。<a id="a-As"></a>故以香表之。<a id="a-At"></a>高座表炎地者。<a id="a-Au"></a>其地对精进。<a id="a-Av"></a>精进督出众行。<a id="a-Aw"></a>故以高座表之。<a id="a-Ax"></a>佛坐其上表难胜者。<a id="a-Ay"></a>其地对禅。<a id="a-Az"></a>禅有神通转变大力。<a id="a-B0"></a>故以佛表之。<a id="a-B1"></a>光明表现前者。<a id="a-B2"></a>其地对般若。<a id="a-B3"></a>般若洞照故以光明表之。<a id="a-B4"></a>天华表远行者。<a id="a-B5"></a>其地对方便。<a id="a-B6"></a>方便善巧触处严净。<a id="a-B7"></a>故以天华表之。<a id="a-B8"></a>作乐表不动者。<a id="a-B9"></a>其地对力。<a id="a-BA"></a>力能利安一切如妓悦物。<a id="a-BB"></a>故以作妓表之。<a id="a-BC"></a>受乐表善慧者。<a id="a-BD"></a>其地对愿。<a id="a-BE"></a>愿满则心喜。<a id="a-BF"></a>故以受乐表之。<a id="a-BG"></a>根具表法云者。<a id="a-BH"></a>其地对智。<a id="a-BI"></a>因中众行故智慧为首。<a id="a-BJ"></a>智导诸行随阶而圆。<a id="a-BK"></a>故以根具表之(云云)。<a id="a-BL"></a>复次十相表一一地中具诸功德。<a id="a-BM"></a>且约初地释之。<a id="a-BN"></a>其室自然广博严事者。<a id="a-BO"></a>此相表初地智也。<a id="a-BP"></a>室者以五阴为室。<a id="a-BQ"></a>此阴非阴亦非非阴。<a id="a-BR"></a>不为阴非阴所作。<a id="a-BS"></a>亦不作阴非阴。<a id="a-BT"></a>故言自然。<a id="a-BU"></a>不得阴不得非阴。<a id="a-BV"></a>二边虚豁。<a id="a-BW"></a>故言广博。<a id="a-BX"></a>非直空无二十五有二种涅槃。<a id="a-BY"></a>亦有因中十力无畏种种功德而庄饰之。<a id="a-BZ"></a>故言严事。<a id="a-Ba"></a>严事即假智。<a id="a-Bb"></a>广博即空智。<a id="a-Bc"></a>自然即中智。<a id="a-Bd"></a>三智一心中具足。<a id="a-Be"></a>是故欢喜。<a id="a-Bf"></a>天绀琉璃杂厕间错以成其地者。<a id="a-Bg"></a>此相表初地所照境。<a id="a-Bh"></a>天绀琉璃莹净明彻。<a id="a-Bi"></a>表真谛境。<a id="a-Bj"></a>杂厕间错种种庄严。<a id="a-Bk"></a>表俗谛境。<a id="a-Bl"></a>犹如如来所居净土。<a id="a-Bm"></a>至圣所居极尊之地。<a id="a-Bn"></a>表中道第一义谛境。<a id="a-Bo"></a>一地而三相三相而一地。<a id="a-Bp"></a>表一谛而三谛三谛而一谛。<a id="a-Bq"></a>有妙香气过诸天香者。<a id="a-Br"></a>此相表初地慈悲功德。<a id="a-Bs"></a>慈能与乐如香氛氲。<a id="a-Bt"></a>悲能拔苦如香离臭。<a id="a-Bu"></a>此慈悲竖高故言过诸天香。<a id="a-Bv"></a>此慈悲横阔故言遍满。<a id="a-Bw"></a>遍满一切阴界入中。<a id="a-Bx"></a>无不溥覆也。<a id="a-By"></a>其室四面有四高座者。<a id="a-Bz"></a>此相表初地四德。<a id="a-C0"></a>四德是秘密之藏。<a id="a-C1"></a>佛住其中。<a id="a-C2"></a>如高座可坐。<a id="a-C3"></a>为坐诸佛也。<a id="a-C4"></a>有四如来者。<a id="a-C5"></a>此相表初地觉四德智。<a id="a-C6"></a>智与德冥如佛坐座也。<a id="a-C7"></a>放大光明者。<a id="a-C8"></a>此相表初地自行化他。<a id="a-C9"></a>照此土表自行。<a id="a-CA"></a>照他土表化他也。<a id="a-CB"></a>雨诸天华者。<a id="a-CC"></a>此相表初地四辩。<a id="a-CD"></a>华雨于空。<a id="a-CE"></a>如辩诠于理也。<a id="a-CF"></a>作天妓乐者。<a id="a-CG"></a>此相表初地四摄。<a id="a-CH"></a>四摄摄物如乐乐他也。<a id="a-CI"></a>受天快乐者。<a id="a-CJ"></a>此相表初地法喜。<a id="a-CK"></a>法喜澄神如受天乐。<a id="a-CL"></a>根缺具足者。<a id="a-CM"></a>此相表初地诸根互用。<a id="a-CN"></a>耳见眼闻。<a id="a-CO"></a>一根之中具足诸根之用也。<a id="a-CP"></a>初地功德佛辩所不能宣。<a id="a-CQ"></a>略举十相表其梗概尔。<a id="a-CR"></a>初地既然。<a id="a-CS"></a>一一地亦复如是。<a id="a-CT"></a>复次十相表初地自行化他功德。<a id="a-CU"></a>前五相表自行功德。<a id="a-CV"></a>后五相表化他功德。<a id="a-CW"></a>其室广博表自行之般若。<a id="a-CX"></a>天绀琉璃表自行之法身。<a id="a-CY"></a>有妙香气表自行之解脱。<a id="a-CZ"></a>高座华衣表自行之因成。<a id="a-Ca"></a>佛坐座上表获记成佛也。<a id="a-Cb"></a>后五相表化他功德者。<a id="a-Cc"></a>放光表意轮益物也。<a id="a-Cd"></a>雨华表口轮益物也。<a id="a-Ce"></a>作乐表身轮益物也。<a id="a-Cf"></a>又表能令众生转烦恼障而受法喜之乐。<a id="a-Cg"></a>根具表能令众生转报障也。<a id="a-Ch"></a>初地既然。<a id="a-Ci"></a>后一一地亦复如是。<a id="a-Cj"></a>从一切世间下是总现相也。<a id="a-Ck"></a>别相文广意略。<a id="a-Cl"></a>总相文略意广。<a id="a-Cm"></a>此表十地因成一果究竟具足也。<a id="a-Cn"></a>一切者该十法界也。<a id="a-Co"></a>世间者包三世间也。<a id="a-Cp"></a>未曾有者因中所无也。<a id="a-Cq"></a>悉具现者因圆理显也。<a id="a-Cr"></a>国土世间未曾有则实相满。<a id="a-Cs"></a>众生世间未曾有则般若满。<a id="a-Ct"></a>五阴世间未曾有则解脱满。<a id="a-Cu"></a>举要者。<a id="a-Cv"></a>实相是要。<a id="a-Cw"></a>实相既圆。<a id="a-Cx"></a>何法不满邪。<a id="a-Cy"></a>从信相欢喜下是第五默念腾疑序。<a id="a-Cz"></a>文为二。<a id="a-D0"></a>初见相欢喜。<a id="a-D1"></a>二默念陈疑。<a id="a-D2"></a>欢喜者。<a id="a-D3"></a>既因心疑睹瑞见佛。<a id="a-D4"></a>必知闻法。<a id="a-D5"></a>是故欢喜。<a id="a-D6"></a>从至心念佛下是默念求决也。<a id="a-D7"></a>夫疑情不可久处。<a id="a-D8"></a>是故腾疑。<a id="a-D9"></a>念释迦如来无量功德相好光明神力说法。<a id="a-DA"></a>皆不生疑。<a id="a-DB"></a>唯寿命中心生疑惑。<a id="a-DC"></a>云何佛寿中八十年。<a id="a-DD"></a>念此覆心故默腾求决也。<a id="a-DE"></a>而不发言者。<a id="a-DF"></a>四佛适现。<a id="a-DG"></a>威尊敬重不敢发言。<a id="a-DH"></a>疑既覆心不得不念。<a id="a-DI"></a>又前默念而感瑞。<a id="a-DJ"></a>今承前默念以求决尔。<a id="a-DK"></a>从尔时四佛以正遍知下是第六止疑序。<a id="a-DL"></a>文为二。<a id="a-DM"></a>一正止疑。<a id="a-DN"></a>二释止疑。<a id="a-DO"></a>疑盖覆心闻法不解。<a id="a-DP"></a>故先止之。<a id="a-DQ"></a>例如见谛先断疑方进修道也。<a id="a-DR"></a>若信相实疑。<a id="a-DS"></a>宜须折止。<a id="a-DT"></a>若是起教因其训人。<a id="a-DU"></a>从汝今不应下正止疑也。<a id="a-DV"></a>云何不应。<a id="a-DW"></a>有三不应。<a id="a-DX"></a>一大用不应。<a id="a-DY"></a>八十者是佛大用。<a id="a-DZ"></a>是故不应。<a id="a-Da"></a>二法性海深非言思所测。<a id="a-Db"></a>三以信能入以智能度。<a id="a-Dc"></a>汝信智未具。<a id="a-Dd"></a>岂度量所思。<a id="a-De"></a>释论云。<a id="a-Df"></a>无量法欲量。<a id="a-Dg"></a>是人为覆溺。<a id="a-Dh"></a>故将不应而止之也。<a id="a-Di"></a>何以故下释三不应之意。<a id="a-Dj"></a>举八众皆不能量者。<a id="a-Dk"></a>释法性不应也。<a id="a-Dl"></a>法身菩萨法性净土故不在言。<a id="a-Dm"></a>生身菩萨若在家。<a id="a-Dn"></a>为天龙等所摄。<a id="a-Do"></a>若出家为四众所摄。<a id="a-Dp"></a>若法性身施权。<a id="a-Dq"></a>亦为八众所摄。<a id="a-Dr"></a>若凡若圣悉不能思算也。<a id="a-Ds"></a>唯除如来者。<a id="a-Dt"></a>释智度不应也。<a id="a-Du"></a>若如如来是则能知。<a id="a-Dv"></a>既未如如来。<a id="a-Dw"></a>那忽能知。<a id="a-Dx"></a>旧用此语为智所知。<a id="a-Dy"></a>知是无常可量之法。<a id="a-Dz"></a>天台师云。<a id="a-E0"></a>不尔。<a id="a-E1"></a>如来有无量常智。<a id="a-E2"></a>能知无量常法。<a id="a-E3"></a>岂可以常智所知判为无常邪。<a id="a-E4"></a>智性既冥大用可解。<a id="a-E5"></a>是释三不应也。<a id="a-E6"></a>从时四如来下是第七集众序。<a id="a-E7"></a>余经或先集众后现瑞。<a id="a-E8"></a>此经先现瑞后集众。<a id="a-E9"></a>前后互出。<a id="a-EA"></a>尔时者将欲宣畅之时也。<a id="a-EB"></a>众者欲色界诸天也。<a id="a-EC"></a>信相一人利益者少。<a id="a-ED"></a>有缘若集所益处多。<a id="a-EE"></a>是故集众。<a id="a-EF"></a>众有四种。<a id="a-EG"></a>一发起众。<a id="a-EH"></a>信相树神等是也。<a id="a-EI"></a>二当机众。<a id="a-EJ"></a>闻即得道者是也。<a id="a-EK"></a>三影响众。<a id="a-EL"></a>从十方远来者是也。<a id="a-EM"></a>四结缘众。<a id="a-EN"></a>当座虽未得道。<a id="a-EO"></a>作后世因缘者是也。<a id="a-EP"></a>如流水为鱼说法。<a id="a-EQ"></a>远作今日得悟因缘。<a id="a-ER"></a>即其事也。<a id="a-ES"></a>此经集天龙众。<a id="a-ET"></a>与华严意同。<a id="a-EU"></a>亦集人众而文略。<a id="a-EV"></a>新本中有无量百千婆罗门众。<a id="a-EW"></a>忏悔品初信相及眷属诸耆阇崛山。<a id="a-EX"></a>即是人众也。<a id="a-EY"></a>相承云。<a id="a-EZ"></a>此经与冥道相关。<a id="a-Ea"></a>正集天龙略不说人尔。<a id="a-Eb"></a>总瑞中云。<a id="a-Ec"></a>一切世间未曾有事悉具出现。<a id="a-Ed"></a>不见与二乘记。<a id="a-Ee"></a>但明帝辨性。<a id="a-Ef"></a>与般若方等意同。<a id="a-Eg"></a>故判属方等教摄。<a id="a-Eh"></a>此中应论乘戒缓急四句。<a id="a-Ei"></a>判出天龙生处。<a id="a-Ej"></a>得道不得道。<a id="a-Ek"></a>权实等事。<a id="a-El"></a>如别记(云云)。<a id="a-Em"></a>齐此判属序段者文云。<a id="a-En"></a>将欲宣畅大众云集。<a id="a-Eo"></a>岂非序之明证邪。<a id="a-Ep"></a>序分竟。<a id="a-Eq"></a>从尔时四佛下三品半文是第二正说段。<a id="a-Er"></a>凡三说不同。<a id="a-Es"></a>一云。<a id="a-Et"></a>寿量明常果为宗。<a id="a-Eu"></a>常果契性性即是体。<a id="a-Ev"></a>二义宛然不须多惑。<a id="a-Ew"></a>下忏悔品灭恶。<a id="a-Ex"></a>赞叹品生善。<a id="a-Ey"></a>空品导成。<a id="a-Ez"></a>即是经用也。<a id="a-F0"></a>二云。<a id="a-F1"></a>寿量明宗。<a id="a-F2"></a>忏叹明用。<a id="a-F3"></a>空品明体。<a id="a-F4"></a>此乃以因中所用之性为果上所显之体。<a id="a-F5"></a>于义不便。<a id="a-F6"></a>故不用之。<a id="a-F7"></a>三三藏云。<a id="a-F8"></a>正说有两段。<a id="a-F9"></a>寿量是果段。<a id="a-FA"></a>三身是因段。<a id="a-FB"></a>二文各有序。<a id="a-FC"></a>虚空藏问为因段序。<a id="a-FD"></a>直是发问于序义弱。<a id="a-FE"></a>师云。<a id="a-FF"></a>三身成果上义非因义也。<a id="a-FG"></a>是故不用。<a id="a-FH"></a>初家所说好与今意同。<a id="a-FI"></a>新旧两文凡三处明宗。<a id="a-FJ"></a>初是四佛拂疑。<a id="a-FK"></a>明应化之寿非思算所知。<a id="a-FL"></a>迹既长远本难穷极。<a id="a-FM"></a>上根人闻迹悟本也。<a id="a-FN"></a>若未悟者。<a id="a-FO"></a>王子明。<a id="a-FP"></a>蚊蚋脚可以作城楼。<a id="a-FQ"></a>鼠登兔角梯食月除修罗。<a id="a-FR"></a>明法身无舍利。<a id="a-FS"></a>如来真实身舍利无是处。<a id="a-FT"></a>中根人直无理本而悟迹也。<a id="a-FU"></a>若未悟者。<a id="a-FV"></a>释迦论三身共说广分别之。<a id="a-FW"></a>本迹俱解。<a id="a-FX"></a>是为三番明宗显体。<a id="a-FY"></a>忏品别论灭恶通亦生善。<a id="a-FZ"></a>叹品别论生善通亦灭恶。<a id="a-Fa"></a>空品导成。<a id="a-Fb"></a>俱是经用也。<a id="a-Fc"></a>今之四卷止有一番明宗。<a id="a-Fd"></a>文为四。<a id="a-Fe"></a>初四佛说偈。<a id="a-Ff"></a>二信相欢喜。<a id="a-Fg"></a>三当机得道。<a id="a-Fh"></a>四四佛还本。<a id="a-Fi"></a>说偈又二。<a id="a-Fj"></a>一经家叙。<a id="a-Fk"></a>二四佛喻说。<a id="a-Fl"></a>问四佛说偈为各为共。<a id="a-Fm"></a>答经既无文不可定判。<a id="a-Fn"></a>或宜闻共说异口同音。<a id="a-Fo"></a>或宜闻别说。<a id="a-Fp"></a>各引一喻。<a id="a-Fq"></a>见亦如是。<a id="a-Fr"></a>若见四佛同尊特身。<a id="a-Fs"></a>一身一智慧者即是常身。<a id="a-Ft"></a>弟子众一故。<a id="a-Fu"></a>若见四佛佛身不同。<a id="a-Fv"></a>即是应化。<a id="a-Fw"></a>弟子众多故。<a id="a-Fx"></a>分八偈为二意。<a id="a-Fy"></a>初云。<a id="a-Fz"></a>前四偈立譬。<a id="a-G0"></a>次一偈合譬。<a id="a-G1"></a>次二偈断疑。<a id="a-G2"></a>次一偈结释。<a id="a-G3"></a>次云。<a id="a-G4"></a>前四偈为譬本。<a id="a-G5"></a>后四偈合释。<a id="a-G6"></a>两途俱可用。<a id="a-G7"></a>旧云。<a id="a-G8"></a>四偈止譬其寿长。<a id="a-G9"></a>更无别意。<a id="a-GA"></a>是义不然。<a id="a-GB"></a>诸佛之教上中下善。<a id="a-GC"></a>其言巧妙其义深远。<a id="a-GD"></a>此中正是常宗断疑。<a id="a-GE"></a>一经之要处何容无义。<a id="a-GF"></a>且作三意消文。<a id="a-GG"></a>一对四谛。<a id="a-GH"></a>二对四念处。<a id="a-GI"></a>三对四德。<a id="a-GJ"></a>四谛理通因果。<a id="a-GK"></a>四念论因。<a id="a-GL"></a>四德论果。<a id="a-GM"></a>若论果寿宜对四德。<a id="a-GN"></a>果不孤起故念处明因。<a id="a-GO"></a>因果有本故对四谛也。<a id="a-GP"></a>上以四佛对四谛智。<a id="a-GQ"></a>今以四佛所说对四谛理。<a id="a-GR"></a>旧读四谛文云。<a id="a-GS"></a>知苦如苦相。<a id="a-GT"></a>知集如集相。<a id="a-GU"></a>相是其事。<a id="a-GV"></a>齐事而知。<a id="a-GW"></a>于理不显。<a id="a-GX"></a>今明。<a id="a-GY"></a>知苦如苦相。<a id="a-GZ"></a>如是其理相是其事。<a id="a-Ga"></a>即事而真事理双达。<a id="a-Gb"></a>余三谛亦如是。<a id="a-Gc"></a>如是释者于四谛理义便也。<a id="a-Gd"></a>又一解。<a id="a-Ge"></a>知苦是知俗。<a id="a-Gf"></a>如是知真。<a id="a-Gg"></a>相是知中。<a id="a-Gh"></a>中是实相。<a id="a-Gi"></a>故今以相为中也。<a id="a-Gj"></a>此则三谛具在一文。<a id="a-Gk"></a>知苦既然下集道灭亦如是(云云)。<a id="a-Gl"></a>明识四谛是修长寿境。<a id="a-Gm"></a>故约四谛对偈也。<a id="a-Gn"></a>一切诸水者此对集谛。<a id="a-Go"></a>大经云。<a id="a-Gp"></a>有河洄澓没众生。<a id="a-Gq"></a>即其义也。<a id="a-Gr"></a>水体润生如集能资长。<a id="a-Gs"></a>鼓怒浩浣无处不有。<a id="a-Gt"></a>集亦如是。<a id="a-Gu"></a>没溺凡圣亘界内外也。<a id="a-Gv"></a>诸须弥山者此对苦谛。<a id="a-Gw"></a>小般若以身为须弥。<a id="a-Gx"></a>即其义也。<a id="a-Gy"></a>山体结构磐峙水上。<a id="a-Gz"></a>如苦报积聚为集作果系缚界内外色心也。<a id="a-H0"></a>大地微尘者此对道谛。<a id="a-H1"></a>法华云。<a id="a-H2"></a>其所说法皆悉到于一切智地。<a id="a-H3"></a>即其义也。<a id="a-H4"></a>地体能容载水陆两途。<a id="a-H5"></a>如通别道到此彼岸。<a id="a-H6"></a>虚空分界者此对灭谛。<a id="a-H7"></a>法华云。<a id="a-H8"></a>常寂灭相终归于空。<a id="a-H9"></a>即其义也。<a id="a-HA"></a>空体尽净。<a id="a-HB"></a>五翳所不能染。<a id="a-HC"></a>三光所不能净。<a id="a-HD"></a>如灭谛灭无二十五有及灭化城涅槃也。<a id="a-HE"></a>四谛理遍一切处即法身。<a id="a-HF"></a>四谛智称境而知即报身。<a id="a-HG"></a>从体起用同其长短即应身。<a id="a-HH"></a>信相但见应短不见应长。<a id="a-HI"></a>应尚不达。<a id="a-HJ"></a>宁知报法。<a id="a-HK"></a>四佛举四喻喻其应长。<a id="a-HL"></a>水滴山斤地尘空界尚无能思算得其边表。<a id="a-HM"></a>况复智冥于法。<a id="a-HN"></a>渊哉玄哉。<a id="a-HO"></a>信无底际。<a id="a-HP"></a>旷矣大矣。<a id="a-HQ"></a>岂有垠涯。<a id="a-HR"></a>举应迹以释报法。<a id="a-HS"></a>豁然明悟。<a id="a-HT"></a>断疑之巧为若此也。<a id="a-HU"></a>释此偈妙为若此也。<a id="a-HV"></a>行者思之思之。<a id="a-HW"></a>四偈对四念处者。<a id="a-HX"></a>念处之观本在苦谛。<a id="a-HY"></a>唯应约须弥山偈而论。<a id="a-HZ"></a>今则通对也。<a id="a-Ha"></a>一切诸水对受念处。<a id="a-Hb"></a>受能含纳如海多容故也。<a id="a-Hc"></a>须弥山对身念处。<a id="a-Hd"></a>色相与质碍相类故也。<a id="a-He"></a>大地对于想行念处。<a id="a-Hf"></a>想取行行如地容载故也。<a id="a-Hg"></a>空界对心念处。<a id="a-Hh"></a>心但有名如空无相故也。<a id="a-Hi"></a>若观四念处是修长寿因。<a id="a-Hj"></a>若念处得道即是长寿果。<a id="a-Hk"></a>故用念处对四偈也。<a id="a-Hl"></a>若观四枯念处。<a id="a-Hm"></a>破凡夫之四倒。<a id="a-Hn"></a>若观四荣念处。<a id="a-Ho"></a>破二乘之四倒。<a id="a-Hp"></a>若观中道念处则非荣非枯。<a id="a-Hq"></a>于其中间而般涅槃。<a id="a-Hr"></a>成五种解脱。<a id="a-Hs"></a>谓色解脱乃至识解脱。<a id="a-Ht"></a>脱五阴缚名五解脱。<a id="a-Hu"></a>洞达五阴空无所有名五般若。<a id="a-Hv"></a>冥五阴现名五法身。<a id="a-Hw"></a>虽三分别。<a id="a-Hx"></a>不一不异不纵不横名秘密藏。<a id="a-Hy"></a>号大涅槃。<a id="a-Hz"></a>仁王呼为法性色法性受想行识。<a id="a-I0"></a>阴之法性即是法身。<a id="a-I1"></a>智冥法性即是报身。<a id="a-I2"></a>法报皆非常非无常。<a id="a-I3"></a>而能起用为常为无常。<a id="a-I4"></a>常用则长无常用则短。<a id="a-I5"></a>信相但见无常不能见常。<a id="a-I6"></a>于用未达。<a id="a-I7"></a>况解其本。<a id="a-I8"></a>四佛举喻明其用常。<a id="a-I9"></a>迹常无边非思算所得。<a id="a-IA"></a>况复体理宁可心知。<a id="a-IB"></a>信相迷除豁如云卷。<a id="a-IC"></a>断疑之巧为若此也。<a id="a-ID"></a>四偈对四德者。<a id="a-IE"></a>水润生荣对常德。<a id="a-IF"></a>山能高出对我德。<a id="a-IG"></a>碎地为尘对净德。<a id="a-IH"></a>空无苦受对乐德。<a id="a-II"></a>四德成就是果上所克。<a id="a-IJ"></a>果与理冥。<a id="a-IK"></a>冥于非常非无常。<a id="a-IL"></a>能起常无常用。<a id="a-IM"></a>冥于非我非无我。<a id="a-IN"></a>起我无我用。<a id="a-IO"></a>冥于非净非不净。<a id="a-IP"></a>起净不净用。<a id="a-IQ"></a>冥于非乐非不乐。<a id="a-IR"></a>起于乐无乐用。<a id="a-IS"></a>信相但见无常无乐不见常乐。<a id="a-IT"></a>于应尚迷。<a id="a-IU"></a>何能识本。<a id="a-IV"></a>四佛举四德之用非思算所知。<a id="a-IW"></a>体本报法杳然虑外。<a id="a-IX"></a>信相闻说非但疑除惑断。<a id="a-IY"></a>增信生解。<a id="a-IZ"></a>故欢喜踊跃得之于怀(云云)。<a id="a-Ia"></a>亿百千万下合譬偈也。<a id="a-Ib"></a>旧解有二失。<a id="a-Ic"></a>一僻取文。<a id="a-Id"></a>二偏执义。<a id="a-Ie"></a>旧云。<a id="a-If"></a>四譬皆有齐畔可尽之物。<a id="a-Ig"></a>百千是数法。<a id="a-Ih"></a>数必有穷。<a id="a-Ii"></a>据此为无常。<a id="a-Ij"></a>今释不尔。<a id="a-Ik"></a>四佛引四譬者。<a id="a-Il"></a>乃是举量以况无量。<a id="a-Im"></a>量物尚非思算所知。<a id="a-In"></a>无量之法宁可图度。<a id="a-Io"></a>亿百千万此举数法以明无数法。<a id="a-Ip"></a>既不能数数。<a id="a-Iq"></a>那能知无数。<a id="a-Ir"></a>纵令知数知无数。<a id="a-Is"></a>知量知无量者。<a id="a-It"></a>秖是化用都不关体本。<a id="a-Iu"></a>僻取之失非但自毁。<a id="a-Iv"></a>又亦诬经。<a id="a-Iw"></a>偏执义者。<a id="a-Ix"></a>三身品云。<a id="a-Iy"></a>化身亦常。<a id="a-Iz"></a>处处说法。<a id="a-J0"></a>是故为常。<a id="a-J1"></a>当知化身备有常无常义。<a id="a-J2"></a>旧人那忽一向无常(云云)。<a id="a-J3"></a>以是因缘下两行断疑偈也。<a id="a-J4"></a>若作因缘者。<a id="a-J5"></a>因亲缘疏。<a id="a-J6"></a>命是正报。<a id="a-J7"></a>不杀为因。<a id="a-J8"></a>食是依报。<a id="a-J9"></a>施之为缘。<a id="a-JA"></a>以此因缘得寿命长。<a id="a-JB"></a>若作二缘者。<a id="a-JC"></a>不杀是不杀戒家止善。<a id="a-JD"></a>施食是不盗戒家行善。<a id="a-JE"></a>互举止行俱是二缘。<a id="a-JF"></a>法性菩提心名之为因。<a id="a-JG"></a>止行福慧等并皆是缘。<a id="a-JH"></a>缘能显性。<a id="a-JI"></a>会非常非无常。<a id="a-JJ"></a>能常能无常。<a id="a-JK"></a>法食不杀等皆如上说。<a id="a-JL"></a>修因既长得果又长。<a id="a-JM"></a>显体又长起用又长。<a id="a-JN"></a>破其短疑也。<a id="a-JO"></a>是故汝今下一偈结成也。<a id="a-JP"></a>尔时信相下闻偈断疑生信也。<a id="a-JQ"></a>闻寿命无量者。<a id="a-JR"></a>解迹中之能常其寿无量也。<a id="a-JS"></a>疑去者。<a id="a-JT"></a>解迹中之能短。<a id="a-JU"></a>其寿八十也。<a id="a-JV"></a>深心信解者。<a id="a-JW"></a>悟其本识非量非无量也。<a id="a-JX"></a>踊跃者登位也。<a id="a-JY"></a>欢喜者信生也。<a id="a-JZ"></a>别教释者。<a id="a-Ja"></a>信相似位中疑惑去登欢喜地中信生也。<a id="a-Jb"></a>圆教释者。<a id="a-Jc"></a>信相铁轮位中疑惑去入住铜轮位中欢喜也。<a id="a-Jd"></a>若作普贤似位释者。<a id="a-Je"></a>下地中疑惑去。<a id="a-Jf"></a>十地顶深信坚固。<a id="a-Jg"></a>犹若金刚。<a id="a-Jh"></a>邻真接极而生欢喜也。<a id="a-Ji"></a>从说是如来下是第三当机上根初悟之。<a id="a-Jj"></a>从时四如来下第四息化也。<a id="a-Jk"></a>佛本为缘兴。<a id="a-Jl"></a>缘已利益则摄化还本。<a id="a-Jm"></a>故言忽然不现也。<a id="a-Jn"></a>观解者。<a id="a-Jo"></a>谛境发智觉慧相应。<a id="a-Jp"></a>深观此慧亦不得慧。<a id="a-Jq"></a>亦不见境。<a id="a-Jr"></a>境智俱寂即是不境义也(云云)。</p>
 </body>
</html>