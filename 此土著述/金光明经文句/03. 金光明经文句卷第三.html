<!doctype html>
<html id="z3IBWbZ1OG" data-ver="1333">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">金光明经文句卷第三</h1>
  <h2 id="a2">释忏悔品</h2>
  <p id="a3">诸大乘经多分散明忏悔。<a id="a-4"></a>此经专以忏悔当品。<a id="a-5"></a>今先释名。<a id="a-6"></a>忏者首也。<a id="a-7"></a>悔者伏也。<a id="a-8"></a>如世人得罪于王。<a id="a-9"></a>伏款顺从不敢违逆。<a id="a-A"></a>不逆为伏顺从为首。<a id="a-B"></a>行人亦尔。<a id="a-C"></a>伏三宝足下正顺道理。<a id="a-D"></a>不敢作非。<a id="a-E"></a>故名忏悔。<a id="a-F"></a>又忏名白法悔名黑法。<a id="a-G"></a>黑法须悔而勿作。<a id="a-H"></a>白法须企而尚之。<a id="a-I"></a>取舍合论故言忏悔。<a id="a-J"></a>又忏名修来悔名改往。<a id="a-K"></a>往日所作恶不善法鄙而恶之。<a id="a-L"></a>故名为悔。<a id="a-M"></a>往日所弃一切善法今日已去誓愿勤修故名为忏。<a id="a-N"></a>弃往求来故名忏悔。<a id="a-O"></a>又忏名披陈众失发露过咎不敢隐讳。<a id="a-P"></a>悔名断相续心厌悔舍离。<a id="a-Q"></a>能作所作合弃故言忏悔。<a id="a-R"></a>又忏者名惭悔者名愧。<a id="a-S"></a>惭则惭天愧则愧人。<a id="a-T"></a>人见其显天见其冥。<a id="a-U"></a>冥细显粗。<a id="a-V"></a>粗细皆恶故言忏悔。<a id="a-W"></a>又人是贤人天是圣人。<a id="a-X"></a>不逮贤圣之流。<a id="a-Y"></a>是故忏悔。<a id="a-Z"></a>又贤圣俱是人天。<a id="a-a"></a>是第一义天。<a id="a-b"></a>第一义天是理。<a id="a-c"></a>贤圣是事。<a id="a-d"></a>不逮事理俱皆忏悔。<a id="a-e"></a>又惭三乘之圣天愧三乘之贤人。<a id="a-f"></a>不逮此天人故名惭愧。<a id="a-g"></a>惭愧名忏悔。<a id="a-h"></a>又三乘贤圣皆是人。<a id="a-i"></a>第一义理为天。<a id="a-j"></a>约此人天惭愧故名忏悔。<a id="a-k"></a>又三乘贤圣尚非菩萨之贤。<a id="a-l"></a>况菩萨之圣。<a id="a-m"></a>今惭愧三十心之贤十地之圣。<a id="a-n"></a>故名惭愧忏悔。<a id="a-o"></a>总此贤圣皆是人。<a id="a-p"></a>第一义理名为天。<a id="a-q"></a>约此人天论惭愧。<a id="a-r"></a>故名忏悔。<a id="a-s"></a>又三十心去自判圣人。<a id="a-t"></a>十信是贤人。<a id="a-u"></a>约此贤圣论惭愧忏悔。<a id="a-v"></a>总此贤圣皆名人。<a id="a-w"></a>第一义理名为天。<a id="a-x"></a>约此人天论惭愧忏悔。<a id="a-y"></a>合十番释名也。<a id="a-z"></a>次明忏悔处者。<a id="a-10"></a>大经阇王偈云。<a id="a-11"></a>粗言及软语皆归第一义。<a id="a-12"></a>是故我今日归依于世尊。<a id="a-13"></a>又梵行品云。<a id="a-14"></a>我昔与汝等不见四真谛。<a id="a-15"></a>是故久流转生死大苦海。<a id="a-16"></a>若能见四谛。<a id="a-17"></a>则得断生死。<a id="a-18"></a>生死既尽已。<a id="a-19"></a>则不受诸有。<a id="a-1A"></a>法华云。<a id="a-1B"></a>行处近处住忍辱地。<a id="a-1C"></a>亦不行不分别。<a id="a-1D"></a>又云。<a id="a-1E"></a>宝处在近。<a id="a-1F"></a>汝可前进。<a id="a-1G"></a>即灭化城即至宝所。<a id="a-1H"></a>此经云。<a id="a-1I"></a>我当为是作归依处。<a id="a-1J"></a>归依处者。<a id="a-1K"></a>即甚深无量法性也。<a id="a-1L"></a>法性秖是谛理。<a id="a-1M"></a>谛理秖是妙境。<a id="a-1N"></a>诸佛所师寂灭真如秘密之藏。<a id="a-1O"></a>十方众圣安住其中。<a id="a-1P"></a>若得其本本立则道生。<a id="a-1Q"></a>不得其处则平地颠坠。<a id="a-1R"></a>如盲人入棘林。<a id="a-1S"></a>动转挂碍。<a id="a-1T"></a>为是义故须识忏悔处也。<a id="a-1U"></a>故普贤观云。<a id="a-1V"></a>端坐念实相。<a id="a-1W"></a>众罪如霜露。<a id="a-1X"></a>慧日能消除。<a id="a-1Y"></a>我心自空罪福无主。<a id="a-1Z"></a>是名大忏悔。<a id="a-1a"></a>是名庄严忏悔。<a id="a-1b"></a>是名无罪相忏悔。<a id="a-1c"></a>无罪相者。<a id="a-1d"></a>此约空为处也。<a id="a-1e"></a>庄严忏悔者。<a id="a-1f"></a>约俗谛为处也。<a id="a-1g"></a>大忏悔者。<a id="a-1h"></a>约中道为处也。<a id="a-1i"></a>若三种差别者。<a id="a-1j"></a>此是历别论处尔。<a id="a-1k"></a>即一而三即三而一者。<a id="a-1l"></a>此圆妙忏悔也。<a id="a-1m"></a>诸大菩萨修学佛法而忏悔也。<a id="a-1n"></a>若识此法而忏悔者。<a id="a-1o"></a>最妙最上忏悔处也。<a id="a-1p"></a>大经云。<a id="a-1q"></a>譬如有人在大海浴。<a id="a-1r"></a>当知是人已用一切诸河之水。<a id="a-1s"></a>大品云。<a id="a-1t"></a>譬如负债人依投于王。<a id="a-1u"></a>债主反更供养。<a id="a-1v"></a>何敢就其觅物。<a id="a-1w"></a>书云。<a id="a-1x"></a>如墙头草非其茎叶能高能长所依得处也。<a id="a-1y"></a>行人若依法性为忏悔处者。<a id="a-1z"></a>高出一切诸处所也。<a id="a-20"></a>行人若识此意。<a id="a-21"></a>先当求觅法性道理为忏悔处也。<a id="a-22"></a>次明忏悔法者。<a id="a-23"></a>法为二种。<a id="a-24"></a>一正法。<a id="a-25"></a>二助法。<a id="a-26"></a>正法者。<a id="a-27"></a>即是观法性之慧也。<a id="a-28"></a>法性常故是观亦常。<a id="a-29"></a>法性乐我净故观慧亦尔。<a id="a-2A"></a>法性不可思议。<a id="a-2B"></a>至深至妙无上无等等者。<a id="a-2C"></a>观慧亦尔。<a id="a-2D"></a>境智相冥无二之法。<a id="a-2E"></a>如如不异者。<a id="a-2F"></a>境如智智如境。<a id="a-2G"></a>故言如如不异也。<a id="a-2H"></a>经言。<a id="a-2I"></a>说智及智处。<a id="a-2J"></a>皆名为般若。<a id="a-2K"></a>说智及智处。<a id="a-2L"></a>皆名为实相。<a id="a-2M"></a>说如不说不说如说。<a id="a-2N"></a>说不说无二无别。<a id="a-2O"></a>以此观慧历一切法亦复如是。<a id="a-2P"></a>故云毗卢遮那遍一切处。<a id="a-2Q"></a>若行若住若明若闇皆得不离见佛世尊。<a id="a-2R"></a>六根所对无非佛法。<a id="a-2S"></a>耆婆揽草无非药者。<a id="a-2T"></a>普能愈病。<a id="a-2U"></a>释摩男所执。<a id="a-2V"></a>一切砂砾皆变为宝。<a id="a-2W"></a>阿那律空器悉满甘露。<a id="a-2X"></a>若如是者。<a id="a-2Y"></a>所观之罪非复是罪。<a id="a-2Z"></a>罪即实相。<a id="a-2a"></a>所观之福福即非福。<a id="a-2b"></a>福即实相。<a id="a-2c"></a>纯是实相。<a id="a-2d"></a>是名大忏悔也。<a id="a-2e"></a>助道忏悔者。<a id="a-2f"></a>若纯用正忏亦不须助。<a id="a-2g"></a>若正道闇昧不明了者。<a id="a-2h"></a>修助以助之。<a id="a-2i"></a>所谓灰汁澡豆皂荚木患以助清水尔。<a id="a-2j"></a>略言勤用身口意而为助也。<a id="a-2k"></a>身谓旋礼。<a id="a-2l"></a>口谓读诵。<a id="a-2m"></a>心谓策观。<a id="a-2n"></a>而助开门。<a id="a-2o"></a>如顺流顺风助之以篙棹去则疾也。<a id="a-2p"></a>如是略论正助也。<a id="a-2q"></a>四明忏悔位者。<a id="a-2r"></a>若作一种解者谓。<a id="a-2s"></a>鄙浊凡夫应须忏悔。<a id="a-2t"></a>离垢清净者何用忏悔。<a id="a-2u"></a>此不如是故新本业障灭品中说。<a id="a-2v"></a>人从父母禀身。<a id="a-2w"></a>十月怀抱三年鞠养。<a id="a-2x"></a>抚念惟惟始能升头戴发。<a id="a-2y"></a>教方教数始解作人。<a id="a-2z"></a>那忽违恩背义而行杀逆。<a id="a-30"></a>天虽大不覆此人。<a id="a-31"></a>地虽厚不载此人。<a id="a-32"></a>此人命终直入地狱。<a id="a-33"></a>如是逆罪应须忏悔灭除业障。<a id="a-34"></a>佛为人天师。<a id="a-35"></a>师严道尊。<a id="a-36"></a>凡有所说若有违犯罪莫大焉。<a id="a-37"></a>初篇后聚那可违负。<a id="a-38"></a>尔则欺佛负心。<a id="a-39"></a>复负三师七僧。<a id="a-3A"></a>此则佛海死尸华园烂肉。<a id="a-3B"></a>此四重人应须忏悔灭除业障。<a id="a-3C"></a>多嗔堕蛇虺。<a id="a-3D"></a>多欲堕鸠鸽。<a id="a-3E"></a>多痴堕虱蚁。<a id="a-3F"></a>多慢堕飞鸟。<a id="a-3G"></a>多谄堕修罗。<a id="a-3H"></a>外悭堕饿鬼。<a id="a-3I"></a>饿鬼常饥渴。<a id="a-3J"></a>畜生相残害。<a id="a-3K"></a>修罗多怖畏。<a id="a-3L"></a>是四恶道闻名尚不可。<a id="a-3M"></a>况复当之。<a id="a-3N"></a>应须忏悔灭除业障。<a id="a-3O"></a>人中八苦一苦尚不可忍。<a id="a-3P"></a>况八苦交横。<a id="a-3Q"></a>应当忏悔灭除业障。<a id="a-3R"></a>天上有五衰地狱等苦。<a id="a-3S"></a>色界天不得速入定。<a id="a-3T"></a>求不得苦。<a id="a-3U"></a>无色界天有四心苦。<a id="a-3V"></a>三界笼樊生死窟宅。<a id="a-3W"></a>应须忏悔灭除业障。<a id="a-3X"></a>若出家人虽欲修道为五烦恼所障。<a id="a-3Y"></a>心不得停心。<a id="a-3Z"></a>为四颠倒所惑。<a id="a-3a"></a>不得入四念处。<a id="a-3b"></a>亦须忏悔除灭业障。<a id="a-3c"></a>念处治彼四倒。<a id="a-3d"></a>二恶不勤断二善不勤生。<a id="a-3e"></a>不得入如意足。<a id="a-3f"></a>暖法不发。<a id="a-3g"></a>亦须忏悔。<a id="a-3h"></a>五根不生。<a id="a-3i"></a>喜有退堕。<a id="a-3j"></a>根生未有力。<a id="a-3k"></a>虽有力未邻真如。<a id="a-3l"></a>是四善根中应须忏悔灭除业障。<a id="a-3m"></a>苦忍明发虽不堕三途。<a id="a-3n"></a>欲界七生次第应受。<a id="a-3o"></a>一生尚苦。<a id="a-3p"></a>何况七生。<a id="a-3q"></a>虽断欲界五下分六品。<a id="a-3r"></a>余三品在。<a id="a-3s"></a>亦应忏悔。<a id="a-3t"></a>虽断五下八品尽余一品在。<a id="a-3u"></a>虽断色尽余无色分在。<a id="a-3v"></a>亦须忏悔。<a id="a-3w"></a>虽入有余涅槃犹有果身在。<a id="a-3x"></a>身子风热毕陵伽眼痛。<a id="a-3y"></a>欲弃有余入无余。<a id="a-3z"></a>亦须忏悔。<a id="a-40"></a>虽断三界正使尽习气尚存。<a id="a-41"></a>亦须忏悔。<a id="a-42"></a>支佛亦尔。<a id="a-43"></a>亦须忏悔。<a id="a-44"></a>若干慧地未得理水沾心。<a id="a-45"></a>故言干慧。<a id="a-46"></a>性地未能见理。<a id="a-47"></a>八人见地犹有爱惑。<a id="a-48"></a>薄地神通未能还生欲界。<a id="a-49"></a>离欲地犹有上界惑。<a id="a-4A"></a>已办地不能除习。<a id="a-4B"></a>辟支佛地但作神通。<a id="a-4C"></a>不能达文字。<a id="a-4D"></a>菩萨地未穷至极。<a id="a-4E"></a>如是等位皆须忏悔灭除业障。<a id="a-4F"></a>十信但信未能称理。<a id="a-4G"></a>十住但入偏理。<a id="a-4H"></a>十行但事未能入中。<a id="a-4I"></a>十回向但修中未能证中。<a id="a-4J"></a>十地虽证中地地皆有障。<a id="a-4K"></a>未穷于学不得无学。<a id="a-4L"></a>应须忏悔灭除业障。<a id="a-4M"></a>又十信虽三智圆修。<a id="a-4N"></a>但是方便陀罗尼。<a id="a-4O"></a>十住已去乃至等觉已来。<a id="a-4P"></a>秖如十四日月。<a id="a-4Q"></a>非十五日月。<a id="a-4R"></a>匡郭未圆光未顿足。<a id="a-4S"></a>闇未顿尽。<a id="a-4T"></a>应须忏悔灭除业障。<a id="a-4U"></a>齐此已来当知忏悔位长其义极广。<a id="a-4V"></a>云何而言止齐凡夫。<a id="a-4W"></a>是故五十校计经。<a id="a-4X"></a>齐至等觉皆令忏悔。<a id="a-4Y"></a>即其义也。<a id="a-4Z"></a>若人得闻如此忏悔功德不少。<a id="a-4a"></a>故文云。<a id="a-4b"></a>非于一佛五佛十佛修诸功德闻是忏悔。<a id="a-4c"></a>乃于无量百千佛所修诸功德。<a id="a-4d"></a>闻是忏悔。<a id="a-4e"></a>语其华报。<a id="a-4f"></a>在在处处。<a id="a-4g"></a>常为国王辅相大臣之所恭敬。<a id="a-4h"></a>语其果报。<a id="a-4i"></a>常为十方诸佛互相恭敬。<a id="a-4j"></a>直闻此忏悔。<a id="a-4k"></a>尚得如此功德。<a id="a-4l"></a>况复如法修行。<a id="a-4m"></a>已闻忏悔义。<a id="a-4n"></a>此法从经出。<a id="a-4o"></a>此经从佛说。<a id="a-4p"></a>是故当报恩归命礼诸佛(云云)。<a id="a-4q"></a>忏悔品依字训释。<a id="a-4r"></a>忏者鉴也。<a id="a-4s"></a>披陈发舒己之三业。<a id="a-4t"></a>不敢隐讳令他委鉴。<a id="a-4u"></a>颜恧而口蹙。<a id="a-4v"></a>心摧而意伏。<a id="a-4w"></a>身被鉴故而颜恧。<a id="a-4x"></a>口被鉴故而唇蹙。<a id="a-4y"></a>心被鉴故而意伏。<a id="a-4z"></a>故忏名鉴也。<a id="a-50"></a>悔者废也。<a id="a-51"></a>内怀鄙耻悔造众非。<a id="a-52"></a>悔身故则三废。<a id="a-53"></a>悔口故则四废。<a id="a-54"></a>悔心故则十废。<a id="a-55"></a>故悔名废也。<a id="a-56"></a>又法门释者。<a id="a-57"></a>忏悔名惭愧。<a id="a-58"></a>惭愧是白法。<a id="a-59"></a>又自不作恶。<a id="a-5A"></a>不教他作恶。<a id="a-5B"></a>如是等种种说。<a id="a-5C"></a>忏悔有三。<a id="a-5D"></a>一作法。<a id="a-5E"></a>二取相。<a id="a-5F"></a>三无生。<a id="a-5G"></a>此三种通大小。<a id="a-5H"></a>小乘作法者。<a id="a-5I"></a>如毗尼中发露与学二十僧行摩那埵。<a id="a-5J"></a>或半月作法。<a id="a-5K"></a>或对首作法。<a id="a-5L"></a>或责心但令作法成就。<a id="a-5M"></a>不障僧事即清净也。<a id="a-5N"></a>阿含中亦作相忏。<a id="a-5O"></a>犯欲人作毒蛇口想。<a id="a-5P"></a>此观成时淫罪即灭。<a id="a-5Q"></a>亦有观空忏。<a id="a-5R"></a>秖是真空。<a id="a-5S"></a>大乘中亦有作法。<a id="a-5T"></a>或八百日。<a id="a-5U"></a>虚空藏涂厕是也。<a id="a-5V"></a>或九十日。<a id="a-5W"></a>般舟是也。<a id="a-5X"></a>或四十九日。<a id="a-5Y"></a>大悲忏是也。<a id="a-5Z"></a>或二十一日。<a id="a-5a"></a>法华是也。<a id="a-5b"></a>或七日。<a id="a-5c"></a>方等是也。<a id="a-5d"></a>灰汤澡豆净身。<a id="a-5e"></a>辛酒禁口惭愧勤心。<a id="a-5f"></a>旋诵各有遍数等。<a id="a-5g"></a>皆作法忏摄也。<a id="a-5h"></a>取相忏者。<a id="a-5i"></a>如方等求十二梦王菩萨戒见华光摩顶虚空藏中唱声印臂相起罪灭。<a id="a-5j"></a>虽不正明作法。<a id="a-5k"></a>兼得事用也。<a id="a-5l"></a>无生忏者。<a id="a-5m"></a>如普贤观云。<a id="a-5n"></a>端坐念实相。<a id="a-5o"></a>如日照霜露。<a id="a-5p"></a>观空缘理无相最上。<a id="a-5q"></a>虽不正作事相。<a id="a-5r"></a>兼上两忏也。<a id="a-5s"></a>作法忏成违无作罪灭。<a id="a-5t"></a>而性罪不除。<a id="a-5u"></a>如犯杀生。<a id="a-5v"></a>作法忏成违无作罪去。<a id="a-5w"></a>而偿命犹在。<a id="a-5x"></a>即其义也。<a id="a-5y"></a>取相忏能灭性罪。<a id="a-5z"></a>性罪去违无作罪亦去。<a id="a-60"></a>如伐树枝叶萎。<a id="a-61"></a>根本未去续生如故也。<a id="a-62"></a>观无生忏能灭无明。<a id="a-63"></a>如覆大地。<a id="a-64"></a>根枝叶等悉尽无余。<a id="a-65"></a>又作法灭违戒上罪。<a id="a-66"></a>取相灭犯定上罪。<a id="a-67"></a>无生灭犯慧上罪。<a id="a-68"></a>又作法灭三恶道报障。<a id="a-69"></a>取相灭人道报障。<a id="a-6A"></a>无生灭三界有漏报障。<a id="a-6B"></a>又作法灭三恶道业障。<a id="a-6C"></a>取相灭人道业障。<a id="a-6D"></a>无生灭三界有漏业障。<a id="a-6E"></a>又作法灭怖畏忧愁之烦恼。<a id="a-6F"></a>亦是破烦恼。<a id="a-6G"></a>取相灭四住之烦恼。<a id="a-6H"></a>无生灭无明之烦恼。<a id="a-6I"></a>又三种忏共除报障。<a id="a-6J"></a>取相除业障。<a id="a-6K"></a>无生除烦恼障。<a id="a-6L"></a>又作法忏如服姜桂。<a id="a-6M"></a>差病而已不能肥身。<a id="a-6N"></a>譬罪灭不能生善。<a id="a-6O"></a>取相忏如服五石。<a id="a-6P"></a>病差身充。<a id="a-6Q"></a>不能得道。<a id="a-6R"></a>无生忏如服五芝。<a id="a-6S"></a>病除身飞升仙得道。<a id="a-6T"></a>如是等种种分别行者须知。<a id="a-6U"></a>今文具有大乘三忏。<a id="a-6V"></a>着净洁衣专听是经。<a id="a-6W"></a>又七日七夜朝暮净心等即作法也。<a id="a-6X"></a>于其坐处得见弥勒文殊普贤。<a id="a-6Y"></a>即取相也。<a id="a-6Z"></a>五阴舍宅观悉空寂。<a id="a-6a"></a>本无有生亦无和合。<a id="a-6b"></a>即无生也。<a id="a-6c"></a>三意宛然。<a id="a-6d"></a>故能灭诸恶荡五障。<a id="a-6e"></a>显经力用也。<a id="a-6f"></a>从此品下明经力用。<a id="a-6g"></a>今品正明夜梦昼说忏悔断恶拔苦。<a id="a-6h"></a>下品正明昔叹发誓生善与乐。<a id="a-6i"></a>旁正互举。<a id="a-6j"></a>此品文为二。<a id="a-6k"></a>初梦中见闻。<a id="a-6l"></a>二觉已说见闻。<a id="a-6m"></a>梦又二。<a id="a-6n"></a>一梦见金鼓。<a id="a-6o"></a>二梦击鼓声。<a id="a-6p"></a>见鼓又三。<a id="a-6q"></a>一正见鼓。<a id="a-6r"></a>二见鼓光。<a id="a-6s"></a>三见光中佛。<a id="a-6t"></a>梦者是入如梦三昧也。<a id="a-6u"></a>又入观如梦出观如觉。<a id="a-6v"></a>入观心静能观法性。<a id="a-6w"></a>法性即金鼓。<a id="a-6x"></a>金鼓体圆空鸣。<a id="a-6y"></a>圆即法身。<a id="a-6z"></a>空即般若。<a id="a-70"></a>鸣即解脱。<a id="a-71"></a>姝者胜义深义。<a id="a-72"></a>大者广义无量义。<a id="a-73"></a>如上文游于无量甚深法性意尔。<a id="a-74"></a>姝大略叙鼓体。<a id="a-75"></a>委论应言圆姝大空姝大鸣姝大。<a id="a-76"></a>鼓体备三种。<a id="a-77"></a>三种皆甚深无量。<a id="a-78"></a>此即梦中所睹法身。<a id="a-79"></a>观一而见三佛也。<a id="a-7A"></a>从其明溥照下是第二见鼓光也。<a id="a-7B"></a>光是智慧。<a id="a-7C"></a>契此法性克成大果。<a id="a-7D"></a>智与体冥。<a id="a-7E"></a>体圆姝大光圆亦姝大。<a id="a-7F"></a>体空姝大光空亦姝大。<a id="a-7G"></a>体鸣既姝大光鸣亦姝大。<a id="a-7H"></a>何者。<a id="a-7I"></a>此身与诸佛同体同意故也。<a id="a-7J"></a>即此梦中所睹报身佛一佛而三也。<a id="a-7K"></a>从复于光中见十方佛下是第三见光中诸佛也。<a id="a-7L"></a>光从鼓出遍照十方。<a id="a-7M"></a>用从体起应周法界。<a id="a-7N"></a>与机缘同事也。<a id="a-7O"></a>琉璃座者所安之理也。<a id="a-7P"></a>佛坐其上智称法性也。<a id="a-7Q"></a>大众围绕者所应之机也。<a id="a-7R"></a>此即梦中所睹应佛即一而论三也。<a id="a-7S"></a>睹此三佛即是三身三德种种三法门从此设教名金光明也。<a id="a-7T"></a>从见有一人下是第二梦见击鼓。<a id="a-7U"></a>文为三。<a id="a-7V"></a>一见击鼓。<a id="a-7W"></a>二出大音声。<a id="a-7X"></a>三声所诠辩。<a id="a-7Y"></a>鼓是法身击是机智。<a id="a-7Z"></a>婆罗门是净行。<a id="a-7a"></a>似是邻真。<a id="a-7b"></a>邻真之人以似解之净智和会法身。<a id="a-7c"></a>甘露相应灭苦生乐。<a id="a-7d"></a>鼓是法身。<a id="a-7e"></a>枹鼓合是报身。<a id="a-7f"></a>击出是应身。<a id="a-7g"></a>声所诠辩是法界大用起教利益众生。<a id="a-7h"></a>从时信相菩萨下是第二觉已说见闻。<a id="a-7i"></a>文为四。<a id="a-7j"></a>一往佛所。<a id="a-7k"></a>二与缘俱。<a id="a-7l"></a>三伸敬。<a id="a-7m"></a>四述梦。<a id="a-7n"></a>梦者入法门为夜梦。<a id="a-7o"></a>出法门如过夜至旦。<a id="a-7p"></a>又三十心惑障未遣故如梦。<a id="a-7q"></a>登地断惑如过夜至旦。<a id="a-7r"></a>观解者。<a id="a-7s"></a>观行位中所观三身如梦。<a id="a-7t"></a>分真位中所观三身如旦。<a id="a-7u"></a>出王舍城者表出因位也。<a id="a-7v"></a>往耆阇崛山者表向果地也。<a id="a-7w"></a>伸敬有三。<a id="a-7x"></a>顶礼是身敬。<a id="a-7y"></a>瞻仰是意敬。<a id="a-7z"></a>说梦是口敬。<a id="a-80"></a>顶礼者。<a id="a-81"></a>菩萨居因信首为贵。<a id="a-82"></a>诸佛在果慈悲为贱。<a id="a-83"></a>以贵敬贱也。<a id="a-84"></a>从以其梦中下是第四述梦也。<a id="a-85"></a>此下总有一百六十二行偈。<a id="a-86"></a>分为二。<a id="a-87"></a>初四行半总明梦。<a id="a-88"></a>后一百五十七行半别明梦。<a id="a-89"></a>总又为二。<a id="a-8A"></a>初三行半明见金鼓。<a id="a-8B"></a>后一行明见击鼓。<a id="a-8C"></a>见鼓又三。<a id="a-8D"></a>初一行见鼓形状。<a id="a-8E"></a>次一行见鼓光明。<a id="a-8F"></a>次一行半见光中诸佛。<a id="a-8G"></a>即长行中三身意入观所观之境也。<a id="a-8H"></a>次一行见击鼓者。<a id="a-8I"></a>自睹其观智之机扣击法身之境也。<a id="a-8J"></a>出大音声者。<a id="a-8K"></a>已如上说。<a id="a-8L"></a>自睹其境智合能多利益也。<a id="a-8M"></a>从是大金鼓下一百五十七行半偈别明梦事。<a id="a-8N"></a>文为二。<a id="a-8O"></a>初从是大金鼓下至悉能灭除有二十一行三句。<a id="a-8P"></a>明金鼓有灭恶生善之力。<a id="a-8Q"></a>二从一切诸苦无依无归下一百三十五行三句正明教诏忏悔之法。<a id="a-8R"></a>就能灭恶生善文为六。<a id="a-8S"></a>一有三行。<a id="a-8T"></a>灭世间因果之苦。<a id="a-8U"></a>二有三行。<a id="a-8V"></a>生出世间因果之乐。<a id="a-8W"></a>三有四行。<a id="a-8X"></a>能令众生自行化他俱备。<a id="a-8Y"></a>四有四行。<a id="a-8Z"></a>能灭众生报障。<a id="a-8a"></a>又发宿命通。<a id="a-8b"></a>五有四行。<a id="a-8c"></a>能令众生得诸法门。<a id="a-8d"></a>先少得后多得(云云)。<a id="a-8e"></a>六有三行三句。<a id="a-8f"></a>能破众生八难流转。<a id="a-8g"></a>释此六义皆从三涂。<a id="a-8h"></a>渐至人天二乘菩萨等。<a id="a-8i"></a>一一皆有破恶生善之力。<a id="a-8j"></a>从一切诸苦无依无归下有一百三十五行三句。<a id="a-8k"></a>是第二明教诏忏悔之法。<a id="a-8l"></a>文为五。<a id="a-8m"></a>一从一切诸苦下有十九行一句。<a id="a-8n"></a>教自说过罪忏悔。<a id="a-8o"></a>二从我当供养下有三十五行。<a id="a-8p"></a>明供养诸佛自行化他修忏悔。<a id="a-8q"></a>三从诸佛世尊我所依止下有二十一行。<a id="a-8r"></a>明称叹修忏悔。<a id="a-8s"></a>四从我以善业诸因缘故下有五十一行半。<a id="a-8t"></a>明发愿修忏悔。<a id="a-8u"></a>五从若有敬礼称叹十力下有九行。<a id="a-8v"></a>结成忏悔。<a id="a-8w"></a>生起五意者。<a id="a-8x"></a>但众生邪倒障理不识法性。<a id="a-8y"></a>愚痴障解不识因果。<a id="a-8z"></a>恶业障行不识善法。<a id="a-90"></a>圣人慈悲因大士之梦。<a id="a-91"></a>示其忏悔示其道理。<a id="a-92"></a>示其因果示其善行。<a id="a-93"></a>故论自忏荷佛恩深故伸供养。<a id="a-94"></a>供养不泄其诚故歌咏称叹。<a id="a-95"></a>供养是行须愿指归。<a id="a-96"></a>行愿既圆结成赞美也。<a id="a-97"></a>自忏文为三。<a id="a-98"></a>初一行一句明法身是依凭之所。<a id="a-99"></a>次两行请佛覆护。<a id="a-9A"></a>次十六行正明忏悔。<a id="a-9B"></a>夫法身具三德。<a id="a-9C"></a>即是一体三宝。<a id="a-9D"></a>法性是法宝。<a id="a-9E"></a>寂而常照是佛宝。<a id="a-9F"></a>遍一切处是僧宝。<a id="a-9G"></a>自凡夫二乘虽不知。<a id="a-9H"></a>亦不出法性。<a id="a-9I"></a>总而言之。<a id="a-9J"></a>一切菩萨何尝不以此为归依。<a id="a-9K"></a>依此则本立而道生也。<a id="a-9L"></a>内本虽立外无佛加不得成就。<a id="a-9M"></a>若蒙拥护断恶生善。<a id="a-9N"></a>办在斯须。<a id="a-9O"></a>如萌芽得雨扶疏丰郁。<a id="a-9P"></a>是故请佛也。<a id="a-9Q"></a>内外因缘既备正须忏悔也。<a id="a-9R"></a>正忏文为二。<a id="a-9S"></a>初三句总明忏悔。<a id="a-9T"></a>后十五行一句别明忏悔。<a id="a-9U"></a>总忏者总忏三障也。<a id="a-9V"></a>本者烦恼是二障本也。<a id="a-9W"></a>恶者报障也。<a id="a-9X"></a>不善者业障也。<a id="a-9Y"></a>三障障三身三佛三宝。<a id="a-9Z"></a>三障若转诸三法门悉明。<a id="a-9a"></a>故总忏也。<a id="a-9b"></a>别忏者别忏三障也。<a id="a-9c"></a>文为三。<a id="a-9d"></a>初一行一句忏烦恼障。<a id="a-9e"></a>次一行忏报障。<a id="a-9f"></a>次十三行忏业障。<a id="a-9g"></a>诸十力前者。<a id="a-9h"></a>正忏烦恼障也。<a id="a-9i"></a>独头无明痴倒殊甚。<a id="a-9j"></a>不识法身佛也。<a id="a-9k"></a>法身佛遍一切处。<a id="a-9l"></a>痴闇不知。<a id="a-9m"></a>公于佛前造作众罪。<a id="a-9n"></a>如牛羊不识天子。<a id="a-9o"></a>如鸟雀不识檠像。<a id="a-9p"></a>于前造过。<a id="a-9q"></a>愚痴不识法身亦复如是。<a id="a-9r"></a>父母恩者。<a id="a-9s"></a>方便是父智度是母。<a id="a-9t"></a>此二法门能生法身。<a id="a-9u"></a>而不识者。<a id="a-9v"></a>是不知报佛也。<a id="a-9w"></a>不解善法者。<a id="a-9x"></a>善法是助道之行。<a id="a-9y"></a>能资智显理。<a id="a-9z"></a>而不解者是不识应佛。<a id="a-A0"></a>三佛皆不能知。<a id="a-A1"></a>岂非无明过患。<a id="a-A2"></a>此别忏烦恼障也。<a id="a-A3"></a>自恃种姓下别忏报障也。<a id="a-A4"></a>略言有三种。<a id="a-A5"></a>一以姓傲他。<a id="a-A6"></a>二以财忽物。<a id="a-A7"></a>三以壮年陵彼。<a id="a-A8"></a>虽报有此三不应自恣。<a id="a-A9"></a>若纵恣者此报成障事也。<a id="a-AA"></a>今更约法门解。<a id="a-AB"></a>出家人以慧为姓。<a id="a-AC"></a>定为财戒为年。<a id="a-AD"></a>染此三法自尊卑他者。<a id="a-AE"></a>是名染法非求法也。<a id="a-AF"></a>法华云。<a id="a-AG"></a>汝年少壮我年衰迈者。<a id="a-AH"></a>凡人以五阴盛为壮。<a id="a-AI"></a>二乘通教以空出有为壮。<a id="a-AJ"></a>别教菩萨以法眼过慧眼为壮。<a id="a-AK"></a>着此诸法者。<a id="a-AL"></a>悉是恃强陵弱成报障也。<a id="a-AM"></a>悉须忏悔。<a id="a-AN"></a>从心念不善下十三行别忏业障。<a id="a-AO"></a>文为十二。<a id="a-AP"></a>初一行忏由心口造恶业。<a id="a-AQ"></a>亦是教他作恶也。<a id="a-AR"></a>从身口意是自作恶也。<a id="a-AS"></a>二一行忏内外因缘造恶业。<a id="a-AT"></a>三一行忏五欲因缘造恶业。<a id="a-AU"></a>四一行信受邪师造恶业。<a id="a-AV"></a>五一行随顺恶主造恶业。<a id="a-AW"></a>六一行爱心所使造恶业。<a id="a-AX"></a>七二行为衣食女色造恶业。<a id="a-AY"></a>八一行于佛世敬田造恶业。<a id="a-AZ"></a>九一行于无佛世敬田造恶业。<a id="a-Aa"></a>十两句于正法造恶业。<a id="a-Ab"></a>十一一行于恩田造恶业。<a id="a-Ac"></a>十二一行半总一切处造恶业。<a id="a-Ad"></a>造业因缘甚多。<a id="a-Ae"></a>不可具列故总而忏之。<a id="a-Af"></a>若欲细释从人道为始。<a id="a-Ag"></a>二乘通别菩萨等行一一作之例应可解。<a id="a-Ah"></a>故五十校计经云。<a id="a-Ai"></a>上至等觉皆须忏悔。<a id="a-Aj"></a>即其义也。<a id="a-Ak"></a>从我今供养下三十五行明供养诸佛。<a id="a-Al"></a>所以供养者。<a id="a-Am"></a>我本痴盲蒙示忏悔。<a id="a-An"></a>此恩深重故兴供养。<a id="a-Ao"></a>文为二。<a id="a-Ap"></a>初一行明财供养。<a id="a-Aq"></a>后三十四行明法供养。<a id="a-Ar"></a>法供养为二。<a id="a-As"></a>初八行半明化他法供养。<a id="a-At"></a>随顺如来慈悲法门。<a id="a-Au"></a>济利含识。<a id="a-Av"></a>是为化他修法供养。<a id="a-Aw"></a>后二十五行半明自行法供养。<a id="a-Ax"></a>随顺如来智慧法门。<a id="a-Ay"></a>修十地功德。<a id="a-Az"></a>是为自行修法供养。<a id="a-B0"></a>诸供养中法供养最为第一。<a id="a-B1"></a>财供法供事理自他皆悉具足也。<a id="a-B2"></a>化他法供养文为二。<a id="a-B3"></a>初四行化他令其修行。<a id="a-B4"></a>后四行半化他令修忏悔。<a id="a-B5"></a>初修行者。<a id="a-B6"></a>我自行十地为法供养。<a id="a-B7"></a>今复化人令法供养。<a id="a-B8"></a>譬如一灯然百千灯。<a id="a-B9"></a>瞑者皆明明终不尽。<a id="a-BA"></a>其意有四。<a id="a-BB"></a>初明化始以大悲拔苦。<a id="a-BC"></a>次劝真因十地之行。<a id="a-BD"></a>次劝真果菩提大觉。<a id="a-BE"></a>次劝精进督使速成。<a id="a-BF"></a>夫众生等故性欲亦等。<a id="a-BG"></a>善巧度一众多亦然。<a id="a-BH"></a>不计劬劳积行累德。<a id="a-BI"></a>功成大觉。<a id="a-BJ"></a>即智德满。<a id="a-BK"></a>尽一切苦即断德满。<a id="a-BL"></a>文自明显不俟多释。<a id="a-BM"></a>观心者。<a id="a-BN"></a>调一念心。<a id="a-BO"></a>使真明发任运成真果。<a id="a-BP"></a>调一切心数亦复如是。<a id="a-BQ"></a>弟子众尘劳随意之所转。<a id="a-BR"></a>即此义也。<a id="a-BS"></a>次四行半化他令修忏者。<a id="a-BT"></a>我蒙佛教忏。<a id="a-BU"></a>还以忏教他。<a id="a-BV"></a>重重然无尽灯。<a id="a-BW"></a>化化不绝也。<a id="a-BX"></a>文为三意。<a id="a-BY"></a>初欲为说忏。<a id="a-BZ"></a>次正为说忏。<a id="a-Ba"></a>三说忏已。<a id="a-Bb"></a>千劫者。<a id="a-Bc"></a>假多以显忏力大尔。<a id="a-Bd"></a>譬如恶人造罪山积能拔于王难。<a id="a-Be"></a>尚分半国偿。<a id="a-Bf"></a>岂复问其前愆。<a id="a-Bg"></a>说千劫造逆。<a id="a-Bh"></a>虽复厚重能拔法性之王。<a id="a-Bi"></a>从如来藏中显成法身者。<a id="a-Bj"></a>大觉朗然超升自在。<a id="a-Bk"></a>宁复为五无间业之所缚邪。<a id="a-Bl"></a>从我当安止下二十五行半自修法供养。<a id="a-Bm"></a>文为二。<a id="a-Bn"></a>初五行自修行。<a id="a-Bo"></a>后二十行半自修忏。<a id="a-Bp"></a>前自忏竟。<a id="a-Bq"></a>今那复重。<a id="a-Br"></a>譬如金师。<a id="a-Bs"></a>从初习学至于皓首。<a id="a-Bt"></a>互烧互打器成方息。<a id="a-Bu"></a>修行譬智烧。<a id="a-Bv"></a>修忏譬断打。<a id="a-Bw"></a>智断极乃止。<a id="a-Bx"></a>重说无咎。<a id="a-By"></a>前是自行门。<a id="a-Bz"></a>今是法供养门为异也。<a id="a-C0"></a>自修行又为三。<a id="a-C1"></a>初一句标章。<a id="a-C2"></a>我当安止是也。<a id="a-C3"></a>次修因。<a id="a-C4"></a>十地是也。<a id="a-C5"></a>次成果菩提是也。<a id="a-C6"></a>珍宝者。<a id="a-C7"></a>十地因可贵。<a id="a-C8"></a>诸地即是珍宝也。<a id="a-C9"></a>脚足者。<a id="a-CA"></a>十地是果家之基本。<a id="a-CB"></a>故言脚足。<a id="a-CC"></a>又十度是十地之脚足。<a id="a-CD"></a>于余功德非为不修。<a id="a-CE"></a>随力随分正以檀为初地之足。<a id="a-CF"></a>檀足若满得入初地。<a id="a-CG"></a>乃至智度足满得入十地。<a id="a-CH"></a>故十度为十地脚足也。<a id="a-CI"></a>果中有总明果满别明果满。<a id="a-CJ"></a>在文可知。<a id="a-CK"></a>功德光明者。<a id="a-CL"></a>是果上二种庄严也。<a id="a-CM"></a>令众生度海者。<a id="a-CN"></a>即果上转法轮也。<a id="a-CO"></a>从诸佛世尊下二十行半明自修忏。<a id="a-CP"></a>文为二。<a id="a-CQ"></a>初一行请佛。<a id="a-CR"></a>后十九行半明忏。<a id="a-CS"></a>文为五。<a id="a-CT"></a>初四行半忏报障。<a id="a-CU"></a>次一行半忏烦恼障。<a id="a-CV"></a>次六行忏业障。<a id="a-CW"></a>次两行明回向。<a id="a-CX"></a>次五行半忏善恶两难。<a id="a-CY"></a>就报障文又二。<a id="a-CZ"></a>初二行半出报障相。<a id="a-Ca"></a>次二行请除灭。<a id="a-Cb"></a>百劫者受报之时也。<a id="a-Cc"></a>时中受身。<a id="a-Cd"></a>身即是报。<a id="a-Ce"></a>报有所作。<a id="a-Cf"></a>作即是障。<a id="a-Cg"></a>贫穷困苦是依报不圆。<a id="a-Ch"></a>亦是报障也。<a id="a-Ci"></a>愁热惊惧者。<a id="a-Cj"></a>由贫穷外逼故惊惧内焦皆报障也。<a id="a-Ck"></a>所作众恶者。<a id="a-Cl"></a>即想行阴苦也。<a id="a-Cm"></a>贫穷困苦者。<a id="a-Cn"></a>即色阴苦也。<a id="a-Co"></a>愁热惊惧心常怯劣者。<a id="a-Cp"></a>即识阴苦也。<a id="a-Cq"></a>暂无欢乐者。<a id="a-Cr"></a>即受阴苦也。<a id="a-Cs"></a>此皆报障意尔。<a id="a-Ct"></a>次烦恼障文为二。<a id="a-Cu"></a>初两句出相。<a id="a-Cv"></a>次一行乞清净。<a id="a-Cw"></a>次业障文为三。<a id="a-Cx"></a>初二行竖论三世造业。<a id="a-Cy"></a>次二行横明现起十恶。<a id="a-Cz"></a>次二行求忏过去业。<a id="a-D0"></a>今正受者名为报障。<a id="a-D1"></a>未受者系属行人。<a id="a-D2"></a>若修善道能为障碍。<a id="a-D3"></a>问过现须忏。<a id="a-D4"></a>未来未有。<a id="a-D5"></a>云何言忏。<a id="a-D6"></a>答数家呼为未来有。<a id="a-D7"></a>论家呼为当有。<a id="a-D8"></a>大经云。<a id="a-D9"></a>遮未来故名之为杀。<a id="a-DA"></a>现在念念灭何所可杀。<a id="a-DB"></a>秖遮断未来名为杀尔。<a id="a-DC"></a>经论悉以未来为有。<a id="a-DD"></a>故须忏也。<a id="a-DE"></a>今更举现事例之。<a id="a-DF"></a>如在家人昼度生方起无量恶念。<a id="a-DG"></a>事虽未有次第必更。<a id="a-DH"></a>忽然发心舍家修道。<a id="a-DI"></a>前所念事并与缘差。<a id="a-DJ"></a>未来之业亦应如此。<a id="a-DK"></a>虽非现有时到必然。<a id="a-DL"></a>今若忏悔索然清净。<a id="a-DM"></a>横开现世三业为十恶可解。<a id="a-DN"></a>远离者恶断也。<a id="a-DO"></a>修行者善生也。<a id="a-DP"></a>十住者初心因位也。<a id="a-DQ"></a>逮十力者后果满也。<a id="a-DR"></a>次明回向者。<a id="a-DS"></a>众生顽故爱着于有不能升出。<a id="a-DT"></a>今忏此罪故云回向。<a id="a-DU"></a>他以若此国土及余世界为随喜之文。<a id="a-DV"></a>今意不尔。<a id="a-DW"></a>此土他方凡所作善。<a id="a-DX"></a>皆施众生共向佛果。<a id="a-DY"></a>如声入角则能远闻。<a id="a-DZ"></a>方便力大与虚空等。<a id="a-Da"></a>又结文云。<a id="a-Db"></a>是回向不得作随喜。<a id="a-Dc"></a>释随喜在下文也。<a id="a-Dd"></a>释八难者。<a id="a-De"></a>此是善恶中论八难。<a id="a-Df"></a>非佛前佛后之八难。<a id="a-Dg"></a>文为二。<a id="a-Dh"></a>初四行指恶为难。<a id="a-Di"></a>次一行半指恶遮善为难。<a id="a-Dj"></a>或指善遮道为难。<a id="a-Dk"></a>初四句是报障难。<a id="a-Dl"></a>诸有者二十五有。<a id="a-Dm"></a>报得之身造作众恶。<a id="a-Dn"></a>岂非报障。<a id="a-Do"></a>生死险难有二解。<a id="a-Dp"></a>若取其因即是业障。<a id="a-Dq"></a>若取其果即是报障。<a id="a-Dr"></a>种种淫欲即烦恼障。<a id="a-Ds"></a>心轻躁者复是报障。<a id="a-Dt"></a>轻躁是觉观。<a id="a-Du"></a>觉观属报法。<a id="a-Dv"></a>如罗汉断烦恼尽。<a id="a-Dw"></a>出观犹有觉观散心。<a id="a-Dx"></a>当知轻躁是报障非烦恼也。<a id="a-Dy"></a>更举世人学问回转易辙不成业障皆由轻躁之过。<a id="a-Dz"></a>岂非障邪近恶友难者。<a id="a-E0"></a>恶友能污染人三业。<a id="a-E1"></a>此属业障。<a id="a-E2"></a>如移厩于屠边。<a id="a-E3"></a>如孟母邻于哭货。<a id="a-E4"></a>朱赤墨黑。<a id="a-E5"></a>即其义也。<a id="a-E6"></a>三毒是烦恼障也。<a id="a-E7"></a>遇无难难下此有二义。<a id="a-E8"></a>一若不修善。<a id="a-E9"></a>障难不兴。<a id="a-EA"></a>若欲修善。<a id="a-EB"></a>恶障即起。<a id="a-EC"></a>善非是障。<a id="a-ED"></a>恶来遮善。<a id="a-EE"></a>名善为难。<a id="a-EF"></a>此义易知。<a id="a-EG"></a>常人皆作此解也。<a id="a-EH"></a>二者诸善是难。<a id="a-EI"></a>善能障道。<a id="a-EJ"></a>岂非难邪。<a id="a-EK"></a>此义今当说。<a id="a-EL"></a>遇无难难者。<a id="a-EM"></a>自谓无恶不肯修善。<a id="a-EN"></a>如二乘入空生灭度想生安隐想不复进求菩提。<a id="a-EO"></a>即其义也。<a id="a-EP"></a>修功德难者。<a id="a-EQ"></a>多作有为求可意果。<a id="a-ER"></a>如一比丘专行福德不修禁戒。<a id="a-ES"></a>堕白象中。<a id="a-ET"></a>七宝络身金盂承粪。<a id="a-EU"></a>又如妙庄严王本事等。<a id="a-EV"></a>岂非修功德难。<a id="a-EW"></a>值好时难者。<a id="a-EX"></a>如劫初时在郁单越时一向受乐都不修道。<a id="a-EY"></a>岂非值好时难。<a id="a-EZ"></a>值佛亦难者。<a id="a-Ea"></a>如旃遮婆罗门女善星调达等。<a id="a-Eb"></a>皆是值佛而难。<a id="a-Ec"></a>例此应云。<a id="a-Ed"></a>闻法起谤值僧起破皆是难也。<a id="a-Ee"></a>若读作难易之难者。<a id="a-Ef"></a>此是恶来遮善之义。<a id="a-Eg"></a>使善难成也。<a id="a-Eh"></a>若读作障难之难者。<a id="a-Ei"></a>此是善自是难。<a id="a-Ej"></a>能障于道。<a id="a-Ek"></a>又依经文云。<a id="a-El"></a>如是诸难今悉忏悔。<a id="a-Em"></a>当知经作障难之难义也。<a id="a-En"></a>从诸佛世尊我所依止下二十一行偈是第三称叹。<a id="a-Eo"></a>若论次第。<a id="a-Ep"></a>前财法供养是身意。<a id="a-Eq"></a>身意未泄未备。<a id="a-Er"></a>今更口叹。<a id="a-Es"></a>若作法门者。<a id="a-Et"></a>前是供养法门。<a id="a-Eu"></a>今是念佛三昧法门。<a id="a-Ev"></a>文为三。<a id="a-Ew"></a>初一行标章叹。<a id="a-Ex"></a>次十九行正叹。<a id="a-Ey"></a>三一行结叹。<a id="a-Ez"></a>标诸佛者。<a id="a-F0"></a>横则十方竖则三世。<a id="a-F1"></a>事即报应理即法身。<a id="a-F2"></a>言略而意广。<a id="a-F3"></a>标章之巧妙也。<a id="a-F4"></a>我所依止者。<a id="a-F5"></a>依止法性一体三佛也。<a id="a-F6"></a>佛海者。<a id="a-F7"></a>四眼入佛眼。<a id="a-F8"></a>十智入如实智。<a id="a-F9"></a>皆失本名字但名佛眼佛智。<a id="a-FA"></a>如物投石蜜如流会海。<a id="a-FB"></a>无不甘碱者。<a id="a-FC"></a>法性三佛摄一切法。<a id="a-FD"></a>故名佛海也。<a id="a-FE"></a>就正叹为二。<a id="a-FF"></a>初十六行寄言叹。<a id="a-FG"></a>后三行绝言叹。<a id="a-FH"></a>寄言又二。<a id="a-FI"></a>初一行略叹略况。<a id="a-FJ"></a>次十五行广叹广况。<a id="a-FK"></a>略叹者。<a id="a-FL"></a>诸相好中略叹金色。<a id="a-FM"></a>释论以即时铁比即时金。<a id="a-FN"></a>即时金比海金。<a id="a-FO"></a>海金比龙金。<a id="a-FP"></a>龙金比阎浮洲金。<a id="a-FQ"></a>阎浮洲金比四天王金。<a id="a-FR"></a>如是转转比第六天金。<a id="a-FS"></a>第六天金比佛身金色。<a id="a-FT"></a>第六天金如铁。<a id="a-FU"></a>又佛金光彻照壁障无影。<a id="a-FV"></a>佛入城时放光照地。<a id="a-FW"></a>一女人低头礼拜。<a id="a-FX"></a>金钗堕地。<a id="a-FY"></a>唯见晃晃。<a id="a-FZ"></a>不知何者是地何者是钗。<a id="a-Fa"></a>佛过后光歇方见金钗尔。<a id="a-Fb"></a>然金色身是众相所依处。<a id="a-Fc"></a>唯举金色。<a id="a-Fd"></a>故知是总叹众相好也。<a id="a-Fe"></a>金有四义。<a id="a-Ff"></a>坚不可毁譬常。<a id="a-Fg"></a>得之者富譬乐。<a id="a-Fh"></a>体无瑕秽譬净。<a id="a-Fi"></a>色妙晃曜譬我。<a id="a-Fj"></a>诸德之中四德为总。<a id="a-Fk"></a>犹如须弥者。<a id="a-Fl"></a>须弥为四宝所成。<a id="a-Fm"></a>况佛身具足四德。<a id="a-Fn"></a>故知总况也。<a id="a-Fo"></a>广叹广况文为二。<a id="a-Fp"></a>初十二行半广叹。<a id="a-Fq"></a>次二行半广况。<a id="a-Fr"></a>广叹又四。<a id="a-Fs"></a>从其色无上下二行广叹金色无上。<a id="a-Ft"></a>无上者我德也。<a id="a-Fu"></a>从善净无垢下三行广叹佛色无垢。<a id="a-Fv"></a>无垢者净德也。<a id="a-Fw"></a>从功德巍巍下三行半广叹佛色安住。<a id="a-Fx"></a>安住者常德也。<a id="a-Fy"></a>从三有之中下四行广叹佛色能除苦毒。<a id="a-Fz"></a>即乐德也。<a id="a-G0"></a>从如大海水下二行半广况。<a id="a-G1"></a>文为二。<a id="a-G2"></a>初二行广况。<a id="a-G3"></a>二半行合喻。<a id="a-G4"></a>佛功德海思所不能知言所不能尽。<a id="a-G5"></a>心行处灭言语道断。<a id="a-G6"></a>即此义也。<a id="a-G7"></a>海水难知况常德也。<a id="a-G8"></a>地尘难知。<a id="a-G9"></a>况净德也。<a id="a-GA"></a>山斤难知况我德也。<a id="a-GB"></a>空边难知。<a id="a-GC"></a>况乐德也。<a id="a-GD"></a>诸佛亦尔下合喻也。<a id="a-GE"></a>从一切有心下三行绝言叹也。<a id="a-GF"></a>文为二。<a id="a-GG"></a>初一行半正绝言叹。<a id="a-GH"></a>二一行半牒譬帖合。<a id="a-GI"></a>一切有心不能得知。<a id="a-GJ"></a>即是绝思。<a id="a-GK"></a>思既已绝口何所宣。<a id="a-GL"></a>即绝言也。<a id="a-GM"></a>更牒譬帖合。<a id="a-GN"></a>在文可见。<a id="a-GO"></a>从相好庄严下一行总结。<a id="a-GP"></a>相者结一切相。<a id="a-GQ"></a>好者结一切好。<a id="a-GR"></a>庄严者一一相一一好中皆具众德以为庄严也。<a id="a-GS"></a>从我以善业诸因缘故下有五十一行半偈。<a id="a-GT"></a>是第四发愿行若无愿。<a id="a-GU"></a>如牛无御。<a id="a-GV"></a>不能有所至。<a id="a-GW"></a>如画无胶如坏未火如水中月。<a id="a-GX"></a>故以愿持行。<a id="a-GY"></a>亦是忏悔退转之罪也。<a id="a-GZ"></a>文为二。<a id="a-Ga"></a>初有四十七行半明发愿。<a id="a-Gb"></a>次四行约愿随喜。<a id="a-Gc"></a>初愿又二。<a id="a-Gd"></a>初九行自发愿。<a id="a-Ge"></a>次三十八行半为他发愿。<a id="a-Gf"></a>自愿又二。<a id="a-Gg"></a>初四行愿果满。<a id="a-Gh"></a>次五行愿因圆。<a id="a-Gi"></a>果满愿又四。<a id="a-Gj"></a>初一行成佛道是愿意轮满。<a id="a-Gk"></a>次一行说法是愿口轮满。<a id="a-Gl"></a>次一行摧魔是愿身轮满。<a id="a-Gm"></a>次一行住寿久益是愿慈悲满。<a id="a-Gn"></a>因圆愿又四。<a id="a-Go"></a>初一行具六度愿有为功德圆。<a id="a-Gp"></a>次一行愿无为功德圆。<a id="a-Gq"></a>次二行宿命念佛圆。<a id="a-Gr"></a>次一行值佛圆。<a id="a-Gs"></a>为他发愿文为二。<a id="a-Gt"></a>前八行半愿作药树王身大悲拔苦。<a id="a-Gu"></a>后三十行愿作宝珠王身大慈与乐。<a id="a-Gv"></a>拔苦又为四。<a id="a-Gw"></a>初一行总拔众苦。<a id="a-Gx"></a>次一行拔根不具苦。<a id="a-Gy"></a>次两行拔病苦。<a id="a-Gz"></a>次四行半拔王难苦。<a id="a-H0"></a>与乐又为三。<a id="a-H1"></a>初十六行半与世间果乐。<a id="a-H2"></a>次九行半与出世因乐。<a id="a-H3"></a>后四行结成。<a id="a-H4"></a>上文大悲拔苦根不具者令具。<a id="a-H5"></a>今大慈与乐。<a id="a-H6"></a>视听聪明畅悦快乐。<a id="a-H7"></a>诸根语同与拔小异也。<a id="a-H8"></a>从愿诸众生常得供养下九行半与出世因乐。<a id="a-H9"></a>文为二。<a id="a-HA"></a>初三行半令修行外缘具。<a id="a-HB"></a>次六行令修行内因具。<a id="a-HC"></a>外缘又二。<a id="a-HD"></a>初二行值三宝。<a id="a-HE"></a>二一行半离八难。<a id="a-HF"></a>人缘不同。<a id="a-HG"></a>或值佛难不除。<a id="a-HH"></a>或难除不值佛。<a id="a-HI"></a>今愿其亦除亦值。<a id="a-HJ"></a>内因又二。<a id="a-HK"></a>一半行生尊贵家。<a id="a-HL"></a>二五行半多饶财宝。<a id="a-HM"></a>人因不同。<a id="a-HN"></a>或多财而卑贱。<a id="a-HO"></a>或尊贵而贫穷。<a id="a-HP"></a>因不具足。<a id="a-HQ"></a>今令其亦贵亦富。<a id="a-HR"></a>女有五碍。<a id="a-HS"></a>愿其无五碍苦。<a id="a-HT"></a>从若我现在下四行结成自他誓愿也。<a id="a-HU"></a>前二行结自。<a id="a-HV"></a>后二行结他。<a id="a-HW"></a>从若此阎浮下四行约愿随喜。<a id="a-HX"></a>随喜者庆他修善也。<a id="a-HY"></a>亦是忏悔疾妒之罪也。<a id="a-HZ"></a>文为二。<a id="a-Ha"></a>初二行随喜于他。<a id="a-Hb"></a>后二行随喜于自。<a id="a-Hc"></a>从若有敬礼下有九行偈。<a id="a-Hd"></a>是第五结成。<a id="a-He"></a>文为三。<a id="a-Hf"></a>初二行结成断恶。<a id="a-Hg"></a>故言超六十劫罪。<a id="a-Hh"></a>次四行半结成生善。<a id="a-Hi"></a>故言国王大臣之所恭敬。<a id="a-Hj"></a>次二行半结值佛多。<a id="a-Hk"></a>虽不别说善知识佛。<a id="a-Hl"></a>自兼之。</p>
  <p data-pb></p>
  <h2 id="aHm">释赞叹品</h2>
  <p id="aHn">赞叹凡有四意。<a id="a-Ho"></a>一从能赞人。<a id="a-Hp"></a>二从生善。<a id="a-Hq"></a>三从灭恶。<a id="a-Hr"></a>四从所赞人。<a id="a-Hs"></a>一从能赞人者。<a id="a-Ht"></a>前品明信相思疑佛寿。<a id="a-Hu"></a>四尊尽降其室。<a id="a-Hv"></a>一心信解。<a id="a-Hw"></a>夜梦金鼓出声。<a id="a-Hx"></a>旦向耆山说梦。<a id="a-Hy"></a>今品佛述其昔为龙尊面赞法王。<a id="a-Hz"></a>愿我当来夜梦昼说。<a id="a-I0"></a>说斯人之本事故言赞叹品。<a id="a-I1"></a>二从生善得名者。<a id="a-I2"></a>夫善不孤运。<a id="a-I3"></a>生必托缘。<a id="a-I4"></a>缘中胜者无过于佛。<a id="a-I5"></a>龙尊赞佛能生妙善。<a id="a-I6"></a>从生善缘得名。<a id="a-I7"></a>故言赞叹品。<a id="a-I8"></a>三从灭恶得名者。<a id="a-I9"></a>罪之尤者无过毁佛。<a id="a-IA"></a>若翻灭斯罪应须赞叹。<a id="a-IB"></a>赞叹治于毁訾。<a id="a-IC"></a>从能治得名故言赞叹品。<a id="a-ID"></a>四从所赞人得名者。<a id="a-IE"></a>即是去来现在三世诸佛。<a id="a-IF"></a>诸佛极尊甚深。<a id="a-IG"></a>无量称扬显说。<a id="a-IH"></a>故名赞叹品。<a id="a-II"></a>若欲分别。<a id="a-IJ"></a>述得名为赞。<a id="a-IK"></a>褒喻名为叹。<a id="a-IL"></a>亦更互分别尔。<a id="a-IM"></a>释论第三十云。<a id="a-IN"></a>美其功德名为赞。<a id="a-IO"></a>赞之不足又称扬之名为叹也。<a id="a-IP"></a>此品有恭敬是身业。<a id="a-IQ"></a>尊重是意业。<a id="a-IR"></a>赞叹是口业。<a id="a-IS"></a>口业不发身意不畅。<a id="a-IT"></a>为畅身意音声为佛事。<a id="a-IU"></a>故称扬显说。<a id="a-IV"></a>褒美如来真实功德。<a id="a-IW"></a>故言赞叹品也。<a id="a-IX"></a>结此四义。<a id="a-IY"></a>都是四悉檀因缘立此品名。<a id="a-IZ"></a>故言赞叹品也。<a id="a-Ia"></a>此品虽从四悉檀立名。<a id="a-Ib"></a>正是生善之用。<a id="a-Ic"></a>文为二。<a id="a-Id"></a>一长行。<a id="a-Ie"></a>二偈颂。<a id="a-If"></a>而对告地神者。<a id="a-Ig"></a>主此大地。<a id="a-Ih"></a>菩萨行行皆寄其上。<a id="a-Ii"></a>寿命长久见去来今事。<a id="a-Ij"></a>证义事强。<a id="a-Ik"></a>如瑞应云。<a id="a-Il"></a>积功累德谁为证。<a id="a-Im"></a>佛时指地。<a id="a-In"></a>是知我。<a id="a-Io"></a>今说往昔金龙尊事。<a id="a-Ip"></a>所以对告地神也。<a id="a-Iq"></a>又对善女天者。<a id="a-Ir"></a>男天阳表权。<a id="a-Is"></a>女天阴表实。<a id="a-It"></a>实智能生众善。<a id="a-Iu"></a>善生故宜对善女。<a id="a-Iv"></a>证往故宜对坚牢(云云)。<a id="a-Iw"></a>今论生善之用。<a id="a-Ix"></a>故对告善女。<a id="a-Iy"></a>金龙尊者。<a id="a-Iz"></a>此王往昔修金光明法门。<a id="a-J0"></a>依法性理故言金。<a id="a-J1"></a>能以智慧赞三世佛。<a id="a-J2"></a>辩如云雨故言龙。<a id="a-J3"></a>能为众生作大利益。<a id="a-J4"></a>为物所仰故言尊。<a id="a-J5"></a>从行得名故言金龙尊也。<a id="a-J6"></a>总有六十二行半偈文为三。<a id="a-J7"></a>一三十五行赞三世佛。<a id="a-J8"></a>二二十五行半发来世愿。<a id="a-J9"></a>三二行结会二世事。<a id="a-JA"></a>就赞佛文为五。<a id="a-JB"></a>初一行半总赞。<a id="a-JC"></a>次二十三行别赞。<a id="a-JD"></a>次三行遍类赞。<a id="a-JE"></a>次五行半绝言赞。<a id="a-JF"></a>次二行回向。<a id="a-JG"></a>总赞者。<a id="a-JH"></a>竖总三世横总十方。<a id="a-JI"></a>世方是总是。<a id="a-JJ"></a>微妙寂灭是总理。<a id="a-JK"></a>总理是总法身。<a id="a-JL"></a>总事是总报应二身。<a id="a-JM"></a>总赞三身。<a id="a-JN"></a>亦是总赞三德三宝等种种三法门。<a id="a-JO"></a>如是诸佛总皆清净。<a id="a-JP"></a>清净者。<a id="a-JQ"></a>即是总赞之辞也。<a id="a-JR"></a>非但清净亦常乐我(云云)。<a id="a-JS"></a>从色中上色下二十三行是历相别赞。<a id="a-JT"></a>其文间出分为六意。<a id="a-JU"></a>初六行半赞七大相海。<a id="a-JV"></a>亦赞发绀之好。<a id="a-JW"></a>次二行赞两小相海。<a id="a-JX"></a>次两句遍赞大相海。<a id="a-JY"></a>次十三行又赞四大相海。<a id="a-JZ"></a>次两句赞一小相海。<a id="a-Ja"></a>次两句赞手足柔软。<a id="a-Jb"></a>复是一大相海。<a id="a-Jc"></a>所以然者。<a id="a-Jd"></a>大相小相更相间填共严佛身。<a id="a-Je"></a>龙尊巧智如法相解。<a id="a-Jf"></a>如法相赞故大相小相相间而赞尔。<a id="a-Jg"></a>夫相好本庄严佛身。<a id="a-Jh"></a>佛身多种。<a id="a-Ji"></a>父母生身。<a id="a-Jj"></a>尊特身。<a id="a-Jk"></a>法性身。<a id="a-Jl"></a>身既不同相好亦异。<a id="a-Jm"></a>相体不同相用亦异。<a id="a-Jn"></a>相用不同相业亦异。<a id="a-Jo"></a>三身异者。<a id="a-Jp"></a>如林微尼园举手攀树。<a id="a-Jq"></a>化右胁生。<a id="a-Jr"></a>天地大动阿夷甚惊。<a id="a-Js"></a>披氎而相。<a id="a-Jt"></a>相相炳明决定成佛。<a id="a-Ju"></a>悲不能声。<a id="a-Jv"></a>此是生身佛相也。<a id="a-Jw"></a>如释论说。<a id="a-Jx"></a>尊特身佛巍巍堂堂。<a id="a-Jy"></a>譬如须弥映临大海。<a id="a-Jz"></a>所有大相小相亦巍巍堂堂。<a id="a-K0"></a>不同常身常光常相。<a id="a-K1"></a>此即尊特佛身相也。<a id="a-K2"></a>法性身佛者非是凡夫二乘下地之所能见。<a id="a-K3"></a>唯应度者亦令得见。<a id="a-K4"></a>此即无身之身无相之相。<a id="a-K5"></a>一切智为头。<a id="a-K6"></a>第一义谛髻。<a id="a-K7"></a>八万四千法门发。<a id="a-K8"></a>大悲眼中道白毫。<a id="a-K9"></a>无漏鼻十八空舌。<a id="a-KA"></a>四十不共齿。<a id="a-KB"></a>四弘誓肩三三昧腰。<a id="a-KC"></a>如来藏腹。<a id="a-KD"></a>权实智手定慧足。<a id="a-KE"></a>如是等相庄严法性身佛也。<a id="a-KF"></a>种相业者。<a id="a-KG"></a>如释论修百福德成于一相。<a id="a-KH"></a>三千二百福德。<a id="a-KI"></a>成三十二相。<a id="a-KJ"></a>此即生身佛种相义也。<a id="a-KK"></a>若以空慧导诸相业。<a id="a-KL"></a>一一业悉与空相应。<a id="a-KM"></a>诸相应中空相应最为第一。<a id="a-KN"></a>此是尊特身佛种相义也。<a id="a-KO"></a>若以实相慧导成诸业。<a id="a-KP"></a>一一业无非实相法界。<a id="a-KQ"></a>此是法性身佛种相义。<a id="a-KR"></a>三身三种相三种相业不得纵横并别。<a id="a-KS"></a>若一异者则不清净非微妙寂灭。<a id="a-KT"></a>以不纵横并别。<a id="a-KU"></a>故是绝言。<a id="a-KV"></a>言叹所不及也。<a id="a-KW"></a>今经正赞尊特身相。<a id="a-KX"></a>上兼法性下摄生身。<a id="a-KY"></a>处中而明实赞者之巧(云云)。<a id="a-KZ"></a>一一相皆明其用。<a id="a-Ka"></a>如足下安平相。<a id="a-Kb"></a>一切魔邪无能倾动者。<a id="a-Kc"></a>一切有无无能动者。<a id="a-Kd"></a>一切边无能动者。<a id="a-Ke"></a>如顶肉髻相。<a id="a-Kf"></a>法不礼人亦不礼圣。<a id="a-Kg"></a>亦不礼分中。<a id="a-Kh"></a>别有所出(云云)。<a id="a-Ki"></a>从去来诸佛下是第三遍类赞。<a id="a-Kj"></a>诸佛法身平等一心一慧应化亦然。<a id="a-Kk"></a>特举一佛一相以为赞端。<a id="a-Kl"></a>遍类诸佛亦复如是。<a id="a-Km"></a>文殊问般若云。<a id="a-Kn"></a>念一佛功德与十方诸佛等。<a id="a-Ko"></a>即其义也。<a id="a-Kp"></a>身口清净者有二解。<a id="a-Kq"></a>一云。<a id="a-Kr"></a>所赞者三业清净。<a id="a-Ks"></a>我今悉礼。<a id="a-Kt"></a>二云。<a id="a-Ku"></a>能赞者清净。<a id="a-Kv"></a>以好华香是身净。<a id="a-Kw"></a>奉献是意净。<a id="a-Kx"></a>歌咏是口净(云云)。<a id="a-Ky"></a>从设以百舌下是第四绝言赞。<a id="a-Kz"></a>初三行半是绝言赞。<a id="a-L0"></a>次二行是绝心赞。<a id="a-L1"></a>而有三番者。<a id="a-L2"></a>或应拟三身绝言也。<a id="a-L3"></a>一人百头头有百口。<a id="a-L4"></a>口有百舌。<a id="a-L5"></a>住寿千劫赞生身佛相好功德不能得尽。<a id="a-L6"></a>一人千头头有千口。<a id="a-L7"></a>口有千舌。<a id="a-L8"></a>住寿万劫赞尊特身佛相好功德不能得尽。<a id="a-L9"></a>大地及天毛滴其水。<a id="a-LA"></a>一切有心不能知法性身佛相好功德。<a id="a-LB"></a>是故绝言绝心叹。<a id="a-LC"></a>从我今下两行总回向也。<a id="a-LD"></a>从如是人王下二十五行半。<a id="a-LE"></a>是第二广发来愿。<a id="a-LF"></a>文为二。<a id="a-LG"></a>初一行佛述。<a id="a-LH"></a>后二十四行半是龙尊发愿。<a id="a-LI"></a>文为五别。<a id="a-LJ"></a>初五行夜梦昼说愿。<a id="a-LK"></a>次两行为他取净土愿。<a id="a-LL"></a>次两行半同求记莂愿。<a id="a-LM"></a>次三行下化愿。<a id="a-LN"></a>次十二行上求愿。<a id="a-LO"></a>其间细释可寻。<a id="a-LP"></a>问诸愿皆克。<a id="a-LQ"></a>此中何不与记。<a id="a-LR"></a>答法伴未来。<a id="a-LS"></a>来在不久(云云)。<a id="a-LT"></a>从信相当知下两行是第三结会古今。<a id="a-LU"></a>如文。</p>
 </body>
</html>