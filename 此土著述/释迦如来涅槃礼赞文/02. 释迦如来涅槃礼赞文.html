<!doctype html>
<html id="z3IBX0C1cH" data-ver="188">
 <head>
  <meta charset="utf-8">
  <meta author="仁岳">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">释迦如来涅槃礼赞文</h1>
  <p id="a2">(初入道场普礼三拜焚香互跪首者唱云)</p>
  <p id="a3">恭以。<a id="a-4"></a>能仁应世寂默证真。<a id="a-5"></a>廓千界以居尊。<a id="a-6"></a>抚四生而为子。<a id="a-7"></a>形随物现。<a id="a-8"></a>元同非相之身。<a id="a-9"></a>教逐机兴。<a id="a-A"></a>讵异无言之道。<a id="a-B"></a>爰自法轮载转。<a id="a-C"></a>化迹弥隆。<a id="a-D"></a>半字初谈。<a id="a-E"></a>譬击蒙而靡倦。<a id="a-F"></a>百金后寄。<a id="a-G"></a>犹赎命以惟勤。<a id="a-H"></a>普令烦恼之俦。<a id="a-I"></a>安住如来之藏。<a id="a-J"></a>四心告满三德云归。<a id="a-K"></a>所谓不令一人独得灭度。<a id="a-L"></a>皆以如来灭度而灭度之。<a id="a-M"></a>是故入于涅槃不可得而思议。<a id="a-N"></a>我等鹤林既远痛失于前缘。<a id="a-O"></a>像法犹存忝遵于遗训。<a id="a-P"></a>今值中春之日。<a id="a-Q"></a>缅怀北首之仪涧藻溪苹。<a id="a-R"></a>聊展荐羞之礼。<a id="a-S"></a>巴歈俚咏。<a id="a-T"></a>少陈哀叹之诚。<a id="a-U"></a>惟愿洪慈俯回昭鉴(至此总礼一拜晨朝必须致请。<a id="a-V"></a>余时存略。<a id="a-W"></a>请者一位三唱)</p>
  <p id="aX">一心奉请涅槃教主堪忍世尊释迦文佛。</p>
  <p id="aY">惟愿降临道场受我供养。</p>
  <p id="aZ">一心奉请涅槃会上所说法门修多罗藏。</p>
  <p id="aa">惟愿降临道场受我供养。</p>
  <p id="ab">一心奉请涅槃会上所集圣贤菩萨僧众。</p>
  <p id="ac">惟愿降临道场受我供养。</p>
  <p id="ad">一心奉请涅槃会上所集圣贤缘觉僧众。</p>
  <p id="ae">惟愿降临道场受我供养。</p>
  <p id="af">一心奉请涅槃会上所集圣贤声闻僧众。</p>
  <p id="ag">惟愿降临道场受我供养。</p>
  <p id="ah">(叹佛偈依经中迦葉菩萨所说叹后宣疏或随意陈白)</p>
  <p id="ai">怜悯世间大医王　　身及智慧俱寂静</p>
  <p id="aj">无我法中有真我　　是我顶礼无上尊</p>
  <p id="ak">(向下礼赞凡唱一身至释迦字和之礼毕起立唱赞)</p>
  <p id="al">一心顶礼涅槃教主堪忍世尊现声光集众时身释迦文佛。</p>
  <p id="am">吉河坚树生初日　　灵耀仙音遍十方</p>
  <p id="an">为召群生问后疑　　示言大觉归元寂</p>
  <p id="ao">世界宝严如乐土　　人身血现似奢华</p>
  <p id="ap">天供云臻但默然　　一时稽首怀忧恼</p>
  <p id="aq">故我一心归命顶礼。</p>
  <p id="ar">一心顶礼涅槃教主堪忍世尊受纯陀施食时身释迦文佛。</p>
  <p id="as">如来久证遮那体　　权现临终应供仪</p>
  <p id="at">能与毛端变化身　　受兹华氏粳粮食</p>
  <p id="au">六尘虽谓空无相　　五果当知结有缘</p>
  <p id="av">我今追远奉粢盛　　愿证真常同妙义</p>
  <p id="aw">故我一心归命顶礼。</p>
  <p id="ax">一心顶礼涅槃教主堪忍世尊卧宝床现病时身释迦文佛。</p>
  <p id="ay">付嘱文殊传正法　　俄然背疾示众生</p>
  <p id="az">曲肱右胁类婴儿　　收视无言如病者</p>
  <p id="a10">郑重任听迦葉问　　从容犹待世王来</p>
  <p id="a11">再起流光烛大千　　满中群苦皆消荡</p>
  <p id="a12">故我一心归命顶礼。</p>
  <p id="a13">一心顶礼涅槃教主堪忍世尊入月爱三昧时身释迦文佛。</p>
  <p id="a14">大悲俯念阿阇世　　随顺耆婆发善心</p>
  <p id="a15">麑座重舒月爱光　　衮衣顿觉身疮愈</p>
  <p id="a16">归佛始知邪道误　　闻经方了逆缘空</p>
  <p id="a17">伊兰丛里出栴檀　　奇哉取譬无根信</p>
  <p id="a18">故我一心归命顶礼。</p>
  <p id="a19">一心顶礼涅槃教主堪忍世尊示人天相好时身释迦文佛。</p>
  <p id="a1A">手祛法服舒身相　　升降虚空四六回</p>
  <p id="a1B">欲入泥洹寂静门　　今观紫磨庄严聚</p>
  <p id="a1C">麋躯曷报修因德　　尘劫难逢出世缘</p>
  <p id="a1D">遗教殷勤嘱未来　　归依三宝皆当受</p>
  <p id="a1E">故我一心归命顶礼。</p>
  <p id="a1F">一心顶礼涅槃教主堪忍世尊观世间寂定时身释迦文佛。</p>
  <p id="a1G">应物已曾开秘藏　　还源相次近中宵</p>
  <p id="a1H">又放光明号涅槃　　遍游禅定咸超越</p>
  <p id="a1I">种智莫非观实相　　有情宁免见无常</p>
  <p id="a1J">薪尽临当火灭时　　阿难于是心迷乱</p>
  <p id="a1K">故我一心归命顶礼。</p>
  <p id="a1L">一心顶礼涅槃教主堪忍世尊入四禅灭度时身释迦文佛。</p>
  <p id="a1M">重入四禅休顾命　　便于三昧示云亡</p>
  <p id="a1N">双林变鹤覆金棺　　大地如雷震沙界</p>
  <p id="a1O">释梵累陈哀叹偈　　魔邪聊解战争忧</p>
  <p id="a1P">慧日慈光罢照临　　无明长夜何当晓</p>
  <p id="a1Q">故我一心归命顶礼。</p>
  <p id="a1R">一心顶礼涅槃教主堪忍世尊入金棺白氎时身释迦文佛。</p>
  <p id="a1S">国人相问荼毗法　　天帝亲传嘱累言</p>
  <p id="a1T">俾顺轮王所化仪　　令生梵众无疆福</p>
  <p id="a1U">细氎千重周圣体　　宝棺七匝绕仙城</p>
  <p id="a1V">再以香泉灌沐时　　咸睹妙严身不坏</p>
  <p id="a1W">故我一心归命顶礼。</p>
  <p id="a1X">一心顶礼涅槃教主堪忍世尊示饮光在柩时身释迦文佛。</p>
  <p id="a1Y">尊者饮光居鹫岭　　出禅知佛已归真</p>
  <p id="a1Z">遥望拘尸徒步来　　正值阇维襄事日</p>
  <p id="a1a">柩中先现身金色　　拜次仍回足辐轮</p>
  <p id="a1b">最后能随哀慕心　　是为平等慈悲相</p>
  <p id="a1c">故我一心归命顶礼。</p>
  <p id="a1d">一心顶礼涅槃教主堪忍世尊入香楼火化时身释迦文佛。</p>
  <p id="a1e">卍字胸中流圣火　　众香楼上爇真躯</p>
  <p id="a1f">玉相金姿竟不存　　霜绵素氎还如故</p>
  <p id="a1g">舍利晶荧分国土　　塔婆高显示人天</p>
  <p id="a1h">我等惭生像法余　　空赞当时遗化事</p>
  <p id="a1i">故我一心归命顶礼。</p>
  <p id="a1j">一心顶礼涅槃会上所说法门修多罗藏。</p>
  <p id="a1k">始为纯陀敷妙义　　终因须跋演微言</p>
  <p id="a1l">力扶毗奈破权疑　　能使阐提生实信</p>
  <p id="a1m">饮用醍醐胜众味　　浴临渤海足群流</p>
  <p id="a1n">我愿闻持尽后身　　圆伊满字常修学</p>
  <p id="a1o">故我一心归命顶礼。</p>
  <p id="a1p">一心顶礼涅槃会上所集圣贤菩萨僧集。</p>
  <p id="a1q">爰求无上菩提道　　遍集微尘萨埵因</p>
  <p id="a1r">不于三界现诸心　　等视众生如一子</p>
  <p id="a1s">引道大乘令发趣　　提携弱丧使知归</p>
  <p id="a1t">人中自在尽犹龙　　乘时利见难思议</p>
  <p id="a1u">故我一心归命顶礼。</p>
  <p id="a1v">一心顶礼涅槃会上所集圣贤觉僧众。</p>
  <p id="a1w">因缘罙入轮回境　　观照优游解脱门</p>
  <p id="a1x">福智曾经累劫修　　神通能起无方用</p>
  <p id="a1y">已舍鹿车行直道　　不同犀角守孤峰</p>
  <p id="a1z">来会娑罗双树间　　犹如镜像随形现</p>
  <p id="a20">故我一心归命顶礼。</p>
  <p id="a21">一心顶礼涅槃会上所集圣贤声闻僧众。</p>
  <p id="a22">调伏诸根皆寂静　　受持遗教悉流通</p>
  <p id="a23">既于朽宅免焚烧　　不向春池收瓦砾</p>
  <p id="a24">四果并堪为佛子　　三修俱得会经王</p>
  <p id="a25">常与无常毕竟同　　是谓庄严双树者</p>
  <p id="a26">故我一心归命顶礼。</p>
  <p id="a27">(礼赞已复跪秉炉如常运想披陈五悔)</p>
  <p id="a28">至心忏悔。<a id="a-29"></a>我及十方法界一切众生。<a id="a-2A"></a>惟自心清净之元。<a id="a-2B"></a>具种智妙明之性。<a id="a-2C"></a>千如未眹本绝于圣凡。<a id="a-2D"></a>六妄成因遂流于生死。<a id="a-2E"></a>由是眉珠顿失。<a id="a-2F"></a>眼膜重增。<a id="a-2G"></a>不逢明镜之医罔会金[金*(由/廾)]之治。<a id="a-2H"></a>何缘宿植生处人伦。<a id="a-2I"></a>值释迦法中。<a id="a-2J"></a>预比丘僧数。<a id="a-2K"></a>但以律仪匪慎。<a id="a-2L"></a>道品难成。<a id="a-2M"></a>一乘了义之谈。<a id="a-2N"></a>未开实慧。<a id="a-2O"></a>七聚防非之制。<a id="a-2P"></a>多犯深愆。<a id="a-2Q"></a>畜不净以资身。<a id="a-2R"></a>顺无明而为行。<a id="a-2S"></a>浮囊有缺。<a id="a-2T"></a>诚怀溺海之忧。<a id="a-2U"></a>华屋空存。<a id="a-2V"></a>宁受入门之赐。<a id="a-2W"></a>今则眇观泥越。<a id="a-2X"></a>躬事忏摩。<a id="a-2Y"></a>既发露于罪根。<a id="a-2Z"></a>乃净除于业障。<a id="a-2a"></a>佛慈普覆法力潜通。<a id="a-2b"></a>故我归依必垂护念。</p>
  <p id="a2c">忏悔已至心归命三宝。</p>
  <p id="a2d">至心劝请。</p>
  <p id="a2e">十方诸佛同常寂　　各为众生出世间</p>
  <p id="a2f">既成道果已降魔　　劝转法轮当度物</p>
  <p id="a2g">优昙瑞萼良难见　　师子雄音岂易闻</p>
  <p id="a2h">乃至随机现灭时　　请以洪慈延劫寿</p>
  <p id="a2i">劝请已至心归命三宝。</p>
  <p id="a2j">至心随喜。</p>
  <p id="a2k">圆通已是开方便　　五衍无非会一乘</p>
  <p id="a2l">去来今世有修行　　身语意业皆随喜</p>
  <p id="a2m">黄叶谓金因亦善　　聚沙为塔道犹成</p>
  <p id="a2n">一切曾生嫉恚心　　故兹悔过咸称赞</p>
  <p id="a2o">随喜已至心归命三宝。</p>
  <p id="a2p">至心回向。</p>
  <p id="a2q">畴昔与今诸福业　　总将空慧悉融通</p>
  <p id="a2r">所作皆成四德因　　不为再求三有果</p>
  <p id="a2s">庶汇若非同解脱　　我心终未取菩提</p>
  <p id="a2t">万水唯朝大海宗　　其犹回向无差别</p>
  <p id="a2u">回向已至心归命三宝。</p>
  <p id="a2v">至心发愿。</p>
  <p id="a2w">誓向此身修般若　　常观我佛住泥洹</p>
  <p id="a2x">不离因缘所起心　　即见空中无相体</p>
  <p id="a2y">若效雪山书树石　　或于田里举筌蹄</p>
  <p id="a2z">普愿犹如妙吉祥　　俱时明了如来性</p>
  <p id="a30">发愿已至心归命三宝。</p>
  <p id="a31">(右旋道场讽遗教经称扬佛号尽诚而退)</p>
 </body>
</html>