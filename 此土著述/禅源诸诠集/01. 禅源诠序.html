<!doctype html>
<html id="z3IBWyz1bm" data-ver="53">
 <head>
  <meta charset="utf-8">
  <meta author="宗密">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">禅源诠序</h1>
  <p id="a2">道不能自鸣。<a id="a-3"></a>假人而鸣。<a id="a-4"></a>呜虽不同。<a id="a-5"></a>道则未尝不同也。<a id="a-6"></a>苟不同不足以为道。<a id="a-7"></a>如仲尼之一贯。<a id="a-8"></a>老聃之无为。<a id="a-9"></a>释氏之空寂。<a id="a-A"></a>人异道同。<a id="a-B"></a>此其证也。<a id="a-C"></a>况夫禅教两宗同出于佛。<a id="a-D"></a>禅佛心也。<a id="a-E"></a>教佛口也。<a id="a-F"></a>岂有心口自相矛盾者乎。<a id="a-G"></a>奈何去圣时遥。<a id="a-H"></a>师承各异。<a id="a-I"></a>教者指禅为暗证。<a id="a-J"></a>禅者目教为渐修。<a id="a-K"></a>明暗未得其公。<a id="a-L"></a>顿渐罔知攸定。<a id="a-M"></a>迭为诋毁殆若仇仇。<a id="a-N"></a>非但鼓之空言。<a id="a-O"></a>抑且笔之简册。<a id="a-P"></a>世道日下。<a id="a-Q"></a>弊将何如。<a id="a-R"></a>昔圭峰禅师患之。<a id="a-S"></a>遂将教禅诸祖著述章句旨意相符者。<a id="a-T"></a>集为一书。<a id="a-U"></a>名曰禅源诸诠。<a id="a-V"></a>以训于世。<a id="a-W"></a>将使两家学者知一佛无二道。<a id="a-X"></a>四河无异味。<a id="a-Y"></a>言归于好。<a id="a-Z"></a>永无败盟。<a id="a-a"></a>源诠之功。<a id="a-b"></a>岂易量哉。<a id="a-c"></a>予每见南方此弊尤甚。<a id="a-d"></a>安得人有是书一洗旧习。<a id="a-e"></a>咸与惟新兴念至此。<a id="a-f"></a>未尝不废食而叹也。<a id="a-g"></a>今雪堂总统大师。<a id="a-h"></a>若有所契。<a id="a-i"></a>特捐衣长复新诸梓。<a id="a-j"></a>以广流传。<a id="a-k"></a>千里走书俾为序引。<a id="a-l"></a>裴公相国既述于前。<a id="a-m"></a>自视何人敢此凌躐以贻识者之诮。<a id="a-n"></a>然而此书平生所爱慕者。<a id="a-o"></a>何幸挂名其间。<a id="a-p"></a>故不让也。<a id="a-q"></a>大德七年七月住昆山荐严无外惟大序。</p>
 </body>
</html>