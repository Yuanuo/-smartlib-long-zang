<!doctype html>
<html id="z3IBWz41bo" data-ver="54">
 <head>
  <meta charset="utf-8">
  <meta author="宗密">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">禅源诠序</h1>
  <p id="a2">雪堂禅师。<a id="a-3"></a>智识雄迈行解圆通。<a id="a-4"></a>喜修为。<a id="a-5"></a>乐施与。<a id="a-6"></a>一日谓余曰。<a id="a-7"></a>愚尝患世之学佛者。<a id="a-8"></a>不究如来设教之因妄执空有竞分大小。<a id="a-9"></a>曰顿曰渐曰禅曰律。<a id="a-A"></a>訾訾纷纷千数百年。<a id="a-B"></a>如护父足使具受病。<a id="a-C"></a>虽遇一二同志有以启之。<a id="a-D"></a>恨不能家喻而户晓也。<a id="a-E"></a>幸得圭峰所述禅源诠。<a id="a-F"></a>其文博雅其旨切当。<a id="a-G"></a>悉叙前所患者道其所以然。<a id="a-H"></a>且作图示心一真实谛含三大义。<a id="a-I"></a>无明缘染诸相妄起。<a id="a-J"></a>依修断法获证入理。<a id="a-K"></a>提纲举要如指诸掌。<a id="a-L"></a>昔至元十二年春正月。<a id="a-M"></a>世祖皇帝万机之暇。<a id="a-N"></a>御琼华岛延请帝师。<a id="a-O"></a>太保文贞刘公亦在焉。<a id="a-P"></a>乃召在京耆宿问诸禅教乖互之义。<a id="a-Q"></a>先师西庵赟公等八人。<a id="a-R"></a>因以圭峰禅源诠文为对。<a id="a-S"></a>允惬宸衷。<a id="a-T"></a>当时先师嘱其弟双泉泰公为之记。<a id="a-U"></a>仍命雪堂镂板流行。<a id="a-V"></a>愚以参问诸方。<a id="a-W"></a>未暇及此。<a id="a-X"></a>向于云中普恩兴国二寺各获一本。<a id="a-Y"></a>后在京万寿方丈。<a id="a-Z"></a>复得辽朝崇天皇太后清宁八年印造颁行天下定本。<a id="a-a"></a>与文士较正拟欲刻梓以传永久。<a id="a-b"></a>请叙一言庸伸先师遗志。<a id="a-c"></a>余闻之喜曰。<a id="a-d"></a>今子之心即圭峰师忧世之心也。<a id="a-e"></a>然不有斯文无以解其惑。<a id="a-f"></a>不寿其传无以利其众。<a id="a-g"></a>学者睹之而情不遣解不生。<a id="a-h"></a>亦何益矣。<a id="a-i"></a>古人所谓四难者。<a id="a-j"></a>今三难不具其一。<a id="a-k"></a>则在诸方参学者傥能不负二师弘法利人之念。<a id="a-l"></a>尽心披玩。<a id="a-m"></a>情遣解生。<a id="a-n"></a>如王良总六辔驰通衢。<a id="a-o"></a>阿师驾般若航登彼岸。<a id="a-p"></a>岂有不达者哉。<a id="a-q"></a>翰林待制朝列大夫同修。</p>
  <p id="ar">国史贾汝舟序。</p>
 </body>
</html>