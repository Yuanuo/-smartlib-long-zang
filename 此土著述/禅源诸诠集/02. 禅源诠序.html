<!doctype html>
<html id="z3IBWz21bn" data-ver="77">
 <head>
  <meta charset="utf-8">
  <meta author="宗密">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">禅源诠序</h1>
  <p id="a2">禅源诠者。<a id="a-3"></a>唐圭峰禅师之所作也。<a id="a-4"></a>佛之道广周法界。<a id="a-5"></a>而细入微尘。<a id="a-6"></a>非有非空。<a id="a-7"></a>无内无外。<a id="a-8"></a>后之学禅者。<a id="a-9"></a>志穷实相。<a id="a-A"></a>以言语为苛纤。<a id="a-B"></a>设教者。<a id="a-C"></a>务核真诠。<a id="a-D"></a>以空寂为诞肆。<a id="a-E"></a>离为异门。<a id="a-F"></a>莫明统一。<a id="a-G"></a>岂佛之道本然哉。<a id="a-H"></a>于是以教三种证禅三宗。<a id="a-I"></a>谓依性说相。<a id="a-J"></a>即息妄修心。<a id="a-K"></a>破相显性。<a id="a-L"></a>即泯绝无寄。<a id="a-M"></a>显示真心。<a id="a-N"></a>即直明心性。<a id="a-O"></a>江汉殊流而同归智海。<a id="a-P"></a>酸碱异调而共臻禅味。<a id="a-Q"></a>至于空宗性宗之别。<a id="a-R"></a>顿修渐修之殊。<a id="a-S"></a>莫不会其指归开示正觉。<a id="a-T"></a>然又虑末学之易惑而难悟也。<a id="a-U"></a>则又旁行为图朱墨以志之。<a id="a-V"></a>自顿觉至成佛。<a id="a-W"></a>十重为净。<a id="a-X"></a>自不觉至受报。<a id="a-Y"></a>十重为染。<a id="a-Z"></a>净染之源由于圣凡。<a id="a-a"></a>心法悉具真妄。<a id="a-b"></a>是名藏识。<a id="a-c"></a>不觉则迷真逐妄历劫轮回。<a id="a-d"></a>顿觉则舍妄归真随顺解脱。<a id="a-e"></a>虽然学者要知真如阐教如标月指。<a id="a-f"></a>若复见月。<a id="a-g"></a>了知所标毕竟非月。<a id="a-h"></a>则诠图两忘。<a id="a-i"></a>愚智通为般若。<a id="a-j"></a>垢净俱证菩提。<a id="a-k"></a>南岳天台南侁北秀。<a id="a-l"></a>与达磨东来宗旨无有差别。<a id="a-m"></a>尚何禅与教之分哉。<a id="a-n"></a>唐大中时。<a id="a-o"></a>裴相国休为之叙。<a id="a-p"></a>复手书是图。<a id="a-q"></a>付金州延昌寺。<a id="a-r"></a>后传唯劲师。<a id="a-s"></a>再传玄契师。<a id="a-t"></a>而图行闽湘吴越间。<a id="a-u"></a>国朝至元十二年。<a id="a-v"></a>世祖御广寒殿。<a id="a-w"></a>愿问禅教要义。<a id="a-x"></a>帝师及诸耆德。<a id="a-y"></a>以禅源诠对。<a id="a-z"></a>上意悦命板行于世。<a id="a-10"></a>后二十有九年为大德癸卯。<a id="a-11"></a>嗣法雪堂仁禅师。<a id="a-12"></a>奉旨之五台。<a id="a-13"></a>回途过大同。<a id="a-14"></a>得金时潜庵觉公禅师所书图。<a id="a-15"></a>益加考订。<a id="a-16"></a>锦粹以传诸远。<a id="a-17"></a>俾圭峰禅师研真显正。<a id="a-18"></a>化导群迷之意。<a id="a-19"></a>永久不坠。<a id="a-1A"></a>其为利益何可称量。<a id="a-1B"></a>文原与师为方外交。<a id="a-1C"></a>乃随喜赞叹为之次序其说书诸编首。<a id="a-1D"></a>是岁闰月朔。<a id="a-1E"></a>应奉翰林文字将仕佐郎同知制诰兼国史院编修官巴西邓文原书。</p>
 </body>
</html>