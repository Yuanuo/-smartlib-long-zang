<!doctype html>
<html id="z3IBWz61bp" data-ver="170">
 <head>
  <meta charset="utf-8">
  <meta author="宗密">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">禅源诸诠集都序叙</h1>
  <h2 id="a2">唐绵州刺史裴休述</h2>
  <p id="a3">圭峰禅师集禅源诸诠为禅藏而都序之。<a id="a-4"></a>河东裴休曰。<a id="a-5"></a>未曾有也。<a id="a-6"></a>自如来现世随机立教。<a id="a-7"></a>菩萨间生据病指药。<a id="a-8"></a>故一代时教。<a id="a-9"></a>开深浅之三门。<a id="a-A"></a>一真净心。<a id="a-B"></a>演性相之别法。<a id="a-C"></a>马龙二士。<a id="a-D"></a>皆弘调御之说。<a id="a-E"></a>而空性异宗。<a id="a-F"></a>能秀二师。<a id="a-G"></a>俱传达磨之心。<a id="a-H"></a>而顿渐殊禀。<a id="a-I"></a>荷泽直指知见。<a id="a-J"></a>江西一切皆真。<a id="a-K"></a>天台专依三观。<a id="a-L"></a>牛头无有一法。<a id="a-M"></a>其他空有相破。<a id="a-N"></a>真妄相收。<a id="a-O"></a>反夺顺取。<a id="a-P"></a>密指显说。<a id="a-Q"></a>故天竺中夏其宗实繁。<a id="a-R"></a>良以病有千源药生多品。<a id="a-S"></a>投机随器不得一同。<a id="a-T"></a>虽俱为证悟之门。<a id="a-U"></a>尽是正真之道。<a id="a-V"></a>而诸宗门下通少局多。<a id="a-W"></a>故数十年来师法益坏。<a id="a-X"></a>以承禀为户牖。<a id="a-Y"></a>各自开张。<a id="a-Z"></a>以经论为干戈。<a id="a-a"></a>互相攻击。<a id="a-b"></a>情随函矢而迁变。<a id="a-c"></a>(孟子曰。<a id="a-d"></a>矢人岂不仁于函人哉。<a id="a-e"></a>函人唯恐伤人。<a id="a-f"></a>矢人唯恐不伤人。<a id="a-g"></a>盖所习之术然也。<a id="a-h"></a>今学者但随宗徒彼此相非耳。<a id="a-i"></a>函字。<a id="a-j"></a>唐韵。<a id="a-k"></a>从金函者。<a id="a-l"></a>铠甲也。<a id="a-m"></a>周礼。<a id="a-n"></a>函人为甲。<a id="a-o"></a>即造甲之人。<a id="a-p"></a>古字多单为之。<a id="a-q"></a>故孟子亦单作)法逐人我以高低。<a id="a-r"></a>是非纷拏莫能辨析。<a id="a-s"></a>则向者世尊菩萨诸方教宗。<a id="a-t"></a>适足以起诤。<a id="a-u"></a>后人增烦恼病。<a id="a-v"></a>何利益之有哉。<a id="a-w"></a>圭峰大师久而叹曰。<a id="a-x"></a>吾丁此时不可以默矣(仲尼删诗书正礼乐。<a id="a-y"></a>皆不得已而为之。<a id="a-z"></a>故述而不作。<a id="a-10"></a>乃圣人贵道不贵迹。<a id="a-11"></a>意道吾久修当宗佛法。<a id="a-12"></a>今忽和会诸宗。<a id="a-13"></a>岂欲立迹哉。<a id="a-14"></a>不得已也。<a id="a-15"></a>丁当也。<a id="a-16"></a>正当须和会之时也)于是以如来三种教义。<a id="a-17"></a>印禅宗三种法门。<a id="a-18"></a>融瓶盘钗钏为一金。<a id="a-19"></a>搅酥酪醍醐为一味。<a id="a-1A"></a>振纲领而举者皆顺(荀子云。<a id="a-1B"></a>如振裘领。<a id="a-1C"></a>屈五指而顿之。<a id="a-1D"></a>顺者不可胜数也)据会要而来者同趋(趋字平声呼之。<a id="a-1E"></a>周易略例云。<a id="a-1F"></a>据会要以观方来。<a id="a-1G"></a>则六合辐辏。<a id="a-1H"></a>未足多也。<a id="a-1I"></a>都序据圆教以印诸宗。<a id="a-1J"></a>虽百家亦无所不统也)尚恐学者之难明也。<a id="a-1K"></a>又复直示宗源之本末。<a id="a-1L"></a>真妄之和合。<a id="a-1M"></a>空性之隐显。<a id="a-1N"></a>法义之差殊。<a id="a-1O"></a>顿渐之异同。<a id="a-1P"></a>遮表之回互。<a id="a-1Q"></a>权实之深浅。<a id="a-1R"></a>通局之是非(此下叹叙述显。<a id="a-1S"></a>明而丁宁。<a id="a-1T"></a>欲人悟也)莫不提耳而告之(毛诗云。<a id="a-1U"></a>匪面命之言提其耳。<a id="a-1V"></a>当时疾彼人不修德荒乱。<a id="a-1W"></a>言我不对面向汝说。<a id="a-1X"></a>又提耳起耳。<a id="a-1Y"></a>就耳边告汝。<a id="a-1Z"></a>汝终不改也。<a id="a-1a"></a>意说丁宁之甚)指掌而示之(论语云。<a id="a-1b"></a>知其说者之于天下也。<a id="a-1c"></a>其如视诸斯乎指其掌。<a id="a-1d"></a>言夫子语了指自手掌示弟子。<a id="a-1e"></a>言见此事分明。<a id="a-1f"></a>如掌中之物易了)嚬呻以吼之。<a id="a-1g"></a>爱软以诱之(此不下叹慈悲忧念。<a id="a-1h"></a>如养赤子也)。<a id="a-1i"></a>乳而药之。<a id="a-1j"></a>忧佛种之夭伤也(无少善根而作阐提。<a id="a-1k"></a>是夭伤也)。<a id="a-1l"></a>腹而拥之(毛诗云。<a id="a-1m"></a>腹我顾我。<a id="a-1n"></a>言慈母念幼子。<a id="a-1o"></a>腹中抱我。<a id="a-1p"></a>暂起去又回头顾我念惜之深也)。<a id="a-1q"></a>念水火之漂焚也(欲是水火)挈而导之惧邪小之迷陷也(既有善根。<a id="a-1r"></a>又离五欲。<a id="a-1s"></a>复恐不入于大乘也)挥而散之。<a id="a-1t"></a>悲斗争之牢固也。<a id="a-1u"></a>大明不能破长夜之昏。<a id="a-1v"></a>慈母不能保身后之子(此下叹悲智与佛同也。<a id="a-1w"></a>佛日虽盛。<a id="a-1x"></a>得吾师然后回光曲照。<a id="a-1y"></a>佛慈悲虽普。<a id="a-1z"></a>得吾师然后弘益弥多)若吾师者。<a id="a-20"></a>捧佛日而委曲回照。<a id="a-21"></a>疑曀尽除。<a id="a-22"></a>顺佛心而横亘大悲。<a id="a-23"></a>穷劫蒙益。<a id="a-24"></a>则世尊为阐教之主。<a id="a-25"></a>吾师为会教之人。<a id="a-26"></a>本末相扶。<a id="a-27"></a>远近相照。<a id="a-28"></a>可谓毕一代时教之能事矣(自世尊演教至今日。<a id="a-29"></a>会而通之。<a id="a-2A"></a>能事方毕)。<a id="a-2B"></a>或曰。<a id="a-2C"></a>自如来未尝大都而通之。<a id="a-2D"></a>今一旦违宗趣而不守。<a id="a-2E"></a>废关防而不据。<a id="a-2F"></a>无乃乖秘藏密契之道乎。<a id="a-2G"></a>答曰。<a id="a-2H"></a>佛于法华涅槃会中。<a id="a-2I"></a>亦已融为一味。<a id="a-2J"></a>但昧者不觉。<a id="a-2K"></a>故涅槃经。<a id="a-2L"></a>迦葉菩萨曰。<a id="a-2M"></a>诸佛有密语无密藏。<a id="a-2N"></a>世尊赞之曰。<a id="a-2O"></a>如来之言。<a id="a-2P"></a>开发显露清净无翳。<a id="a-2Q"></a>愚人不解。<a id="a-2R"></a>为之秘藏。<a id="a-2S"></a>智者了达则不名藏。<a id="a-2T"></a>此其证也。<a id="a-2U"></a>故王道兴则外户不闭而守在戎夷。<a id="a-2V"></a>佛道备则诸法总持而防在魔外(涅槃圆教和会诸法。<a id="a-2W"></a>唯简别魔说及外道邪宗耳)不当复执情攘臂于其间也。<a id="a-2X"></a>呜呼后之学者。<a id="a-2Y"></a>当取信于佛。<a id="a-2Z"></a>无取信于人。<a id="a-2a"></a>当取证于本法。<a id="a-2b"></a>无取证于末习。<a id="a-2c"></a>(都序。<a id="a-2d"></a>以佛语印诸宗以本法照偏说。<a id="a-2e"></a>故丁宁劝其深信)能如是则不孤圭峰劬劳之德矣(哀哀父母生我劬劳。<a id="a-2f"></a>吾师之德。<a id="a-2g"></a>过于是矣。<a id="a-2h"></a>后之人观其法而不生悲感。<a id="a-2i"></a>木石无异。<a id="a-2j"></a>且须保重也)</p>
 </body>
</html>