<!doctype html>
<html id="z3IBXLj1iX" data-ver="590">
 <head>
  <meta charset="utf-8">
  <meta author="释源">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">肇论新疏卷第七</h1>
  <p id="a2">涅槃无名论第四　涅槃唐译圆寂。<a id="a-3"></a>谓四德已备曰圆。<a id="a-4"></a>三障已亡曰寂。<a id="a-5"></a>即第一义真该通空有佛性是也。<a id="a-6"></a>故下文中亦叙第一义。<a id="a-7"></a>意在于此。<a id="a-8"></a>亦名尽谛。<a id="a-9"></a>如宗中说。<a id="a-A"></a>约位则凡夫具而未证。<a id="a-B"></a>三乘证而未极。<a id="a-C"></a>佛果道圆证无不尽。<a id="a-D"></a>克体则因果同源依正平等。<a id="a-E"></a>在阐提不减。<a id="a-F"></a>登极喜非增。<a id="a-G"></a>下论云。<a id="a-H"></a>天地与我同根万物与我一体。<a id="a-I"></a>然约出处。<a id="a-J"></a>说有四种。<a id="a-K"></a>一自性。<a id="a-L"></a>二有余。<a id="a-M"></a>三无余。<a id="a-N"></a>四无住处。<a id="a-O"></a>体用混成四而非四。<a id="a-P"></a>详下可了。<a id="a-Q"></a>无名者。<a id="a-R"></a>二意。<a id="a-S"></a>一约对待谓随流名生死。<a id="a-T"></a>返流名涅槃。<a id="a-U"></a>相待而生。<a id="a-V"></a>因云涅槃。<a id="a-W"></a>生死若寂涅槃绝待对。<a id="a-X"></a>谁名涅槃耶。<a id="a-Y"></a>故经云。<a id="a-Z"></a>生死及涅槃二俱不可得。<a id="a-a"></a>二就本体。<a id="a-b"></a>谓名因相起相随名现。<a id="a-c"></a>涅槃非相名自何生。<a id="a-d"></a>下论云。<a id="a-e"></a>不可以形名得。<a id="a-f"></a>如本经亦说。<a id="a-g"></a>涅槃名为强立。<a id="a-h"></a>所以净名杜口遍友亡言。<a id="a-i"></a>只为无名故不说示。<a id="a-j"></a>虽秦王首唱论主发挥。<a id="a-k"></a>共禀教源述而不作。</p>
  <p id="al">僧肇言。<a id="a-m"></a>肇闻天得一以清。<a id="a-n"></a>地得一以宁。<a id="a-o"></a>君王得一以治天下　表端不称臣而称名。<a id="a-p"></a>方外之高也。<a id="a-q"></a>后世弗能亦有臣称。<a id="a-r"></a>天得下语出老氏。<a id="a-s"></a>一谓自然之道。<a id="a-t"></a>三者得一。<a id="a-u"></a>然后能清宁等。</p>
  <p id="av">伏惟。<a id="a-w"></a>陛下睿(圣)哲(智)钦(敬)明道与神会。<a id="a-x"></a>妙契环中理无不统(贯)游刃万机弘道终日。<a id="a-y"></a>威被苍生垂文作则(法)所以域中有四大。<a id="a-z"></a>而王居一焉　尚书睿哲舜德。<a id="a-10"></a>钦明尧德。<a id="a-11"></a>以二帝之德美秦王也。<a id="a-12"></a>道谓至道属涅槃也。<a id="a-13"></a>神谓兴之神智证会此也。<a id="a-14"></a>环中者。<a id="a-15"></a>出庄子。<a id="a-16"></a>彼齐物篇云。<a id="a-17"></a>枢始得其环中以应无穷。<a id="a-18"></a>彼喻世之是非互指。<a id="a-19"></a>彼此相反如环而无穷。<a id="a-1A"></a>环中之虚则无是非之可寄。<a id="a-1B"></a>以况道也。<a id="a-1C"></a>理无不统。<a id="a-1D"></a>谓众理悉贯也。<a id="a-1E"></a>威被下叹武以御难文以经世。<a id="a-1F"></a>谓垂布文教与世为法。<a id="a-1G"></a>四大者。<a id="a-1H"></a>老氏云。<a id="a-1I"></a>天大地大道大。<a id="a-1J"></a>而王亦大等。</p>
  <p id="a1K">涅槃之道盖是三乘之所归。<a id="a-1L"></a>方等之渊府。<a id="a-1M"></a>渺漭希夷绝视听之域。<a id="a-1N"></a>幽致(旨)虚玄。<a id="a-1O"></a>殆非群情之所测　根异有三所归元一。<a id="a-1P"></a>三乘出界虽殊。<a id="a-1Q"></a>然放舍身命。<a id="a-1R"></a>共以大涅槃为究竟之宅。<a id="a-1S"></a>渺漭者。<a id="a-1T"></a>水大之貌。<a id="a-1U"></a>幽致下如丛筠。<a id="a-1V"></a>身子地满智云智尚非知。<a id="a-1W"></a>况凡浅群情耶。</p>
  <p id="a1X">肇以人微猥蒙国恩。<a id="a-1Y"></a>得闲居学肆。<a id="a-1Z"></a>在什公门下。<a id="a-1a"></a>十有余载。<a id="a-1b"></a>虽众经殊致胜趣非一。<a id="a-1c"></a>然涅槃一义常以听习为先　十有下。<a id="a-1d"></a>瑶公云。<a id="a-1e"></a>十九见什。<a id="a-1f"></a>三十一亡。<a id="a-1g"></a>虽众下随经所诠。<a id="a-1h"></a>宗趣无穷。<a id="a-1i"></a>涅槃之义先所听习。</p>
  <p id="a1j">但才识暗短虽屡(频)蒙诲喻。<a id="a-1k"></a>犹怀疑漠漠。<a id="a-1l"></a>为竭(尽)愚不已(止)。<a id="a-1m"></a>亦如似有解。<a id="a-1n"></a>然未经高胜先唱。<a id="a-1o"></a>不敢自决。<a id="a-1p"></a>不幸什公去世咨参无所。<a id="a-1q"></a>以为永慨　漠者。<a id="a-1r"></a>瑶云。<a id="a-1s"></a>不分明也。<a id="a-1t"></a>然未下论主谦云。<a id="a-1u"></a>虽似有解。<a id="a-1v"></a>未曾经于高胜之人先示。<a id="a-1w"></a>不敢自判以为必然。<a id="a-1x"></a>什弘始十一年终。</p>
  <p id="a1y">而陛下圣德不孤。<a id="a-1z"></a>独与什公神契。<a id="a-20"></a>目击道存。<a id="a-21"></a>快尽其中方寸。<a id="a-22"></a>故能振(举)彼玄风以启末俗　论语云。<a id="a-23"></a>德不孤必有邻。<a id="a-24"></a>由秦建德。<a id="a-25"></a>感什而来。<a id="a-26"></a>同声相应妙趣莫逆。<a id="a-27"></a>故心神符合。<a id="a-28"></a>目击下庄子略云。<a id="a-29"></a>温伯雪子适齐。<a id="a-2A"></a>仲尼见之两无一言。<a id="a-2B"></a>子路问之曰。<a id="a-2C"></a>若人者目击而道存焉。<a id="a-2D"></a>谓目相击触已达道意。<a id="a-2E"></a>方寸心也。<a id="a-2F"></a>二人同心。<a id="a-2G"></a>以弘法化开悟末世之俗。<a id="a-2H"></a>风教也。<a id="a-2I"></a>启开也。</p>
  <p id="a2J">一日遇蒙答安城侯姚嵩书问无为宗极。<a id="a-2K"></a>何者。<a id="a-2L"></a>夫众生所以久流转生死者。<a id="a-2M"></a>皆由着欲故也。<a id="a-2N"></a>若欲止于心。<a id="a-2O"></a>则无复生死。<a id="a-2P"></a>既无生死潜神玄默。<a id="a-2Q"></a>与虚空合其德。<a id="a-2R"></a>是名涅槃矣。<a id="a-2S"></a>既曰涅槃。<a id="a-2T"></a>复何容有名于其间哉　姚嵩者。<a id="a-2U"></a>亦秦之宗枝。<a id="a-2V"></a>依唐弘明集十八。<a id="a-2W"></a>略云。<a id="a-2X"></a>秦王先有诏云。<a id="a-2Y"></a>夫道者以无为为宗。<a id="a-2Z"></a>姚嵩难云。<a id="a-2a"></a>不审明道之无为为当以何为体。<a id="a-2b"></a>若以妙为宗者。<a id="a-2c"></a>虽在帝先而非极等。<a id="a-2d"></a>秦王答略云。<a id="a-2e"></a>吾意以谓。<a id="a-2f"></a>道止无为未详所以宗也。<a id="a-2g"></a>末又云。<a id="a-2h"></a>夫道以无寄为宗。<a id="a-2i"></a>若求寄所在。<a id="a-2j"></a>恐乃惑之大者也。<a id="a-2k"></a>文多不载无为即涅槃也。<a id="a-2l"></a>因依生死推至涅槃故云流转等。<a id="a-2m"></a>生死果也。<a id="a-2n"></a>必自因招故云着欲故也。<a id="a-2o"></a>若欲下明返生死而复涅槃。<a id="a-2p"></a>无复下蹑前以明潜神者。<a id="a-2q"></a>冥潜心神也。<a id="a-2r"></a>玄默者。<a id="a-2s"></a>准寂。<a id="a-2t"></a>默是漠字俱通。<a id="a-2u"></a>玄妙寂默谓涅槃也。<a id="a-2v"></a>虚空举喻无相略同。<a id="a-2w"></a>故言合德。<a id="a-2x"></a>集中德作体字。<a id="a-2y"></a>既曰下正显意。<a id="a-2z"></a>谓无为宗极返生死有为。<a id="a-30"></a>证涅槃无为。<a id="a-31"></a>无相无名何体何宗。<a id="a-32"></a>恐心有所系。<a id="a-33"></a>当以无寄为宗耳。</p>
  <p id="a34">斯乃穷微言之美。<a id="a-35"></a>极象外之谈者也。<a id="a-36"></a>自非道参(合)文殊德侔(各)慈氏。<a id="a-37"></a>孰能宣扬玄道为法城堑。<a id="a-38"></a>使夫大教卷而复舒。<a id="a-39"></a>幽旨沦而更显　初二句美其解深。<a id="a-3A"></a>微言者经论也。<a id="a-3B"></a>得经论之。<a id="a-3C"></a>美趣尽物外之高谈。<a id="a-3D"></a>自非下叹其德远。<a id="a-3E"></a>王者四海之尊三宝之主。<a id="a-3F"></a>叹虽过实势合如斯使夫下谓佛法大教卷而复伸。<a id="a-3G"></a>无名幽旨沈而又彰。<a id="a-3H"></a>皆王之力也。</p>
  <p id="a3I">寻玩殷勤不能暂舍。<a id="a-3J"></a>欣悟交怀手舞弗暇　谓所得既深欣感亦厚。<a id="a-3K"></a>不期于舞手。<a id="a-3L"></a>自舞之舞之弗止。<a id="a-3M"></a>亦应足之蹈之。</p>
  <p id="a3N">岂直当时之胜轨。<a id="a-3O"></a>方乃累劫之津梁矣　教既弘阐利及无穷。</p>
  <p id="a3P">然圣旨渊玄理微言约(少)可以匠(法)彼先进拯拔高士。<a id="a-3Q"></a>惧言题(名)之流。<a id="a-3R"></a>或未尽上意。<a id="a-3S"></a>庶拟孔易十翼之作。<a id="a-3T"></a>岂贪丰文。<a id="a-3U"></a>图以弘显幽旨。<a id="a-3V"></a>辄(特)作涅槃无名论。<a id="a-3W"></a>论有九折十演。<a id="a-3X"></a>博采众经托证成譬。<a id="a-3Y"></a>以仰述陛下无名之致。<a id="a-3Z"></a>岂曰关诣神心穷究远当聊以拟议(法)玄门。<a id="a-3a"></a>班(布)喻学徒耳　可以下谓无名之旨深妙。<a id="a-3b"></a>唯可法于先进拔高士之疑也。<a id="a-3c"></a>惧言题等者。<a id="a-3d"></a>谓守名言之辈但闻无名。<a id="a-3e"></a>未能尽解上意上属王也。<a id="a-3f"></a>司马迁纪事以帝为上。<a id="a-3g"></a>故庶拟下谓比拟十翼。<a id="a-3h"></a>以作十演且被。<a id="a-3i"></a>守言后进之辈。<a id="a-3j"></a>易本伏羲画卦。<a id="a-3k"></a>文王繇辞。<a id="a-3l"></a>周公系爻。<a id="a-3m"></a>孔子作十翼。<a id="a-3n"></a>即上彖下彖等。<a id="a-3o"></a>今九折十演仿佛于斯。<a id="a-3p"></a>岂贪下不在广文而在演旨。<a id="a-3q"></a>辄作下可知。<a id="a-3r"></a>岂曰下虽作演论。<a id="a-3s"></a>不敢自谓关涉造诣神妙之心。<a id="a-3t"></a>极尽玄远允当之理。<a id="a-3u"></a>聊以下但仿法妙理之门。<a id="a-3v"></a>布晓学者尔。</p>
  <p id="a3w">论末章云。<a id="a-3x"></a>诸家通第一义谛。<a id="a-3y"></a>皆云廓然空寂无有圣人。<a id="a-3z"></a>吾常以为乖殊太甚迳庭不近人情。<a id="a-40"></a>若无圣人知无者谁　末章者答。<a id="a-41"></a>姚嵩书末后之章。<a id="a-42"></a>廓然下时计胜义空寂不容有圣。<a id="a-43"></a>吾常下正明。<a id="a-44"></a>乖殊差异也。<a id="a-45"></a>下二句庄子文。<a id="a-46"></a>林希逸云疆界相远也。<a id="a-47"></a>今言太甚。<a id="a-48"></a>盖远之又远。<a id="a-49"></a>若无下反核。<a id="a-4A"></a>由证胜义故为圣人。<a id="a-4B"></a>今为无有者证无者非圣而谁。<a id="a-4C"></a>无指空寂。</p>
  <p id="a4D">实如明诏。<a id="a-4E"></a>实如明诏。<a id="a-4F"></a>夫道恍惚窈冥其中有精。<a id="a-4G"></a>若无圣人谁与道游。<a id="a-4H"></a>顷诸学徒莫不踌躇道门怏怏此旨。<a id="a-4I"></a>怀疑终日莫之能正　初二句正许。<a id="a-4J"></a>夫道下出理。<a id="a-4K"></a>恍惚下文借老氏。<a id="a-4L"></a>彼云。<a id="a-4M"></a>恍兮惚。<a id="a-4N"></a>其中有物。<a id="a-4O"></a>窈兮冥。<a id="a-4P"></a>其中有精。<a id="a-4Q"></a>谓有无难象故云恍惚。<a id="a-4R"></a>深窈叵测故云窈冥。<a id="a-4S"></a>以窈冥目空寂。<a id="a-4T"></a>有精目圣人。<a id="a-4U"></a>踌躇者。<a id="a-4V"></a>将进将退之貌。<a id="a-4W"></a>怏怏谓中心郁滞不通之谓。</p>
  <p id="a4X">幸遭高判。<a id="a-4Y"></a>宗徒[怡-台+畫](火麦切)然扣关之俦。<a id="a-4Z"></a>蔚登玄室。<a id="a-4a"></a>真可谓法轮再转于。<a id="a-4b"></a>阎浮道光重映于千载者矣　[怡-台+畫]破帛声喻疑情破也蔚草木盛貌。<a id="a-4c"></a>玄室谓胜义涅槃意云。<a id="a-4d"></a>达逢明君高见判决。<a id="a-4e"></a>疑盖[怡-台+畫]然而裂。<a id="a-4f"></a>扣关者盛登于玄室也。<a id="a-4g"></a>真可谓下叹。</p>
  <p id="a4h">今演论之作(立)旨曲辨涅槃无名之体。<a id="a-4i"></a>寂彼廓然。<a id="a-4j"></a>排方外之谈　作意有三。<a id="a-4k"></a>一演无名二寂异说。<a id="a-4l"></a>三按梁传。<a id="a-4m"></a>亦有什公长往。<a id="a-4n"></a>翘思弥厉惑而作也。<a id="a-4o"></a>云庵云。<a id="a-4p"></a>寂者息也。<a id="a-4q"></a>息诸家廓然断见也。<a id="a-4r"></a>排斥逐也。<a id="a-4s"></a>前文别无叙方外之说。<a id="a-4t"></a>今兼排斥。<a id="a-4u"></a>意谓当时学流计空廓无圣。<a id="a-4v"></a>方为物外或排权小界内生死界外涅槃等。<a id="a-4w"></a>今体用不二谁内谁外耶。<a id="a-4x"></a>故下云。<a id="a-4y"></a>标其方域不亦邈哉。</p>
  <p id="a4z">条牒如左。<a id="a-50"></a>谨以仰呈。<a id="a-51"></a>若少参(同)圣旨。<a id="a-52"></a>愿敕存记如其有差。<a id="a-53"></a>伏承指授僧肇言　条谓条段。<a id="a-54"></a>牒谓纸未有时但书简牒今从古用。<a id="a-55"></a>条段十演于牒以进。<a id="a-56"></a>指授者。<a id="a-57"></a>指示教授谦礼于君。<a id="a-58"></a>本传云。<a id="a-59"></a>兴览之答旨殷勤备加赞述。<a id="a-5A"></a>敕令缮写班诸子侄。<a id="a-5B"></a>其为时所推重如此。</p>
  <p id="a5C">泥曰泥洹涅槃此三名前后异出。<a id="a-5D"></a>盖是楚夏不同耳。<a id="a-5E"></a>云涅槃音正也　西来梵僧五竺不同。<a id="a-5F"></a>乡音成异。<a id="a-5G"></a>亦犹此方楚夏轻重。</p>
  <p id="a5H">九折十演者　折谓折辨。<a id="a-5I"></a>有名兴难曰折。<a id="a-5J"></a>演谓流演。<a id="a-5K"></a>无名通情曰演。</p>
  <p id="a5L">开宗第一　十演之一也。<a id="a-5M"></a>开张也。<a id="a-5N"></a>宗本也。<a id="a-5O"></a>初略张宗本令识大义。<a id="a-5P"></a>后方折演委细巧示。<a id="a-5Q"></a>令人深入。<a id="a-5R"></a>仿于孝经命章云尔。<a id="a-5S"></a>后之九演宗此演此。</p>
  <p id="a5T">无名曰。<a id="a-5U"></a>经称有余涅槃无余涅槃者。<a id="a-5V"></a>秦言无为。<a id="a-5W"></a>亦名灭度　欲明无名之致。<a id="a-5X"></a>故牒有名之二。<a id="a-5Y"></a>竟显此二应物假号。<a id="a-5Z"></a>以悟真常无名之妙。</p>
  <p id="a5a">无为者。<a id="a-5b"></a>取乎虚无寂寞妙绝于有为。<a id="a-5c"></a>灭度者。<a id="a-5d"></a>言其大患永灭超度四流　无为据体而言。<a id="a-5e"></a>灭度息障而称。<a id="a-5f"></a>分段变易为大患。<a id="a-5g"></a>欲见有痴为四流。</p>
  <p id="a5h">斯盖是镜像之所归。<a id="a-5i"></a>绝称谓之幽宅也　初句喻况。<a id="a-5j"></a>以明所归。<a id="a-5k"></a>后句法说。<a id="a-5l"></a>略彰无名。<a id="a-5m"></a>有无之迹如镜中之像。<a id="a-5n"></a>像虚归镜迹虚归性。<a id="a-5o"></a>此句绝相下句离名。<a id="a-5p"></a>幽宅目涅槃。<a id="a-5q"></a>以是三乘九流之所归处。<a id="a-5r"></a>义言宅也。<a id="a-5s"></a>问若云绝称。<a id="a-5t"></a>何立二名。</p>
  <p id="a5u">而曰有余无余者。<a id="a-5v"></a>良是出处之异号。<a id="a-5w"></a>应物之假名耳　出处犹动静也。<a id="a-5x"></a>出名有余处名无余。<a id="a-5y"></a>出处不同有无名异。<a id="a-5z"></a>应物而有。<a id="a-60"></a>不应则无以故为假。</p>
  <p id="a61">余尝试言之。<a id="a-62"></a>夫涅槃之为道也。<a id="a-63"></a>寂寥虚旷不可以形名得。<a id="a-64"></a>微妙无相不可以有心知。<a id="a-65"></a>超群有以幽升。<a id="a-66"></a>量太虚而永久。<a id="a-67"></a>随之弗得其踪。<a id="a-68"></a>迎之罔(不)眺(见)其首。<a id="a-69"></a>六趣不能摄其生。<a id="a-6A"></a>力负无以化其体。<a id="a-6B"></a>潢漭恍惚若存若往。<a id="a-6C"></a>五目莫睹其容。<a id="a-6D"></a>二听不闻其响。<a id="a-6E"></a>冥冥窅窅谁见谁晓。<a id="a-6F"></a>弥纶靡所不在。<a id="a-6G"></a>而独曳(出)于有无之表　夫涅下总十九句。<a id="a-6H"></a>初句标体余皆辨相。<a id="a-6I"></a>即自性清净涅槃通凡及圣。<a id="a-6J"></a>如出现经体性真常门。<a id="a-6K"></a>初二对皆上句显相。<a id="a-6L"></a>下句显离。<a id="a-6M"></a>前离名相后离心缘。<a id="a-6N"></a>群有下二十五有离苦也。<a id="a-6O"></a>量太下量等太虚而永久。<a id="a-6P"></a>妙存非空也。<a id="a-6Q"></a>随之下二句非前后际。<a id="a-6R"></a>离无常也。<a id="a-6S"></a>六趣下二句生灭离也。<a id="a-6T"></a>亦离无我。<a id="a-6U"></a>谓涅槃真我有实主宰自在义故。<a id="a-6V"></a>不能摄之令生化之令灭。<a id="a-6W"></a>此约破二乘末四倒以释。<a id="a-6X"></a>潢漭下积水成池曰潢。<a id="a-6Y"></a>水大曰漭。<a id="a-6Z"></a>今取广大之义。<a id="a-6a"></a>存往难定故云恍惚谓言存此邈然往彼谓言往彼。<a id="a-6b"></a>居然存此。<a id="a-6c"></a>亦如老氏。<a id="a-6d"></a>大曰逝逝曰反。<a id="a-6e"></a>亦可存往犹有无也。<a id="a-6f"></a>五目下成前无相。<a id="a-6g"></a>五目即五眼。<a id="a-6h"></a>二听即二耳。<a id="a-6i"></a>成前无名。<a id="a-6j"></a>冥冥下冥幽也。<a id="a-6k"></a>目深曰窅。<a id="a-6l"></a>今取深义。<a id="a-6m"></a>谁见谁晓成前离心。<a id="a-6n"></a>弥纶者。<a id="a-6o"></a>包罗之义。<a id="a-6p"></a>靡所不在者。<a id="a-6q"></a>华严云。<a id="a-6r"></a>法性遍在一切处等。</p>
  <p id="a6s">然则言之者失其真。<a id="a-6t"></a>知之者反其愚。<a id="a-6u"></a>有之者乖其性。<a id="a-6v"></a>无之者伤其躯　不知非名非相。<a id="a-6w"></a>强言强知。<a id="a-6x"></a>故失真而反愚。<a id="a-6y"></a>不知非有非无强谓有无。<a id="a-6z"></a>故乖性而伤躯。<a id="a-70"></a>伤躯者。<a id="a-71"></a>身本性起今既为无。<a id="a-72"></a>故自伤身。<a id="a-73"></a>东安庄公云。<a id="a-74"></a>有质不成。<a id="a-75"></a>搜源则冥。<a id="a-76"></a>无质不成。<a id="a-77"></a>缘起万形。</p>
  <p id="a78">所以释迦掩室于摩竭。<a id="a-79"></a>净名杜口于毗耶。<a id="a-7A"></a>须菩提唱无说以显道。<a id="a-7B"></a>释梵绝听而雨花　通引三事。<a id="a-7C"></a>前二明无说。<a id="a-7D"></a>后一兼明无听。<a id="a-7E"></a>反证前言之者失其真。<a id="a-7F"></a>摩竭国名。<a id="a-7G"></a>法华说。<a id="a-7H"></a>如来成佛三七日中而不说法。<a id="a-7I"></a>智论第七云。<a id="a-7J"></a>佛得道五十七日不说等。<a id="a-7K"></a>义言掩室也。<a id="a-7L"></a>净名经事可知。<a id="a-7M"></a>释梵等者。<a id="a-7N"></a>大品般若自天主品以来。<a id="a-7O"></a>须菩提依幻化喻。<a id="a-7P"></a>广说甚深般若无说无听之理。<a id="a-7Q"></a>至散花品释提桓因及三千大千世界中四天王等。<a id="a-7R"></a>化作天花散佛及大众上等。<a id="a-7S"></a>意云。<a id="a-7T"></a>须菩提以说听空。<a id="a-7U"></a>故说而无说。<a id="a-7V"></a>以显实相。<a id="a-7W"></a>诸天解空听而无听。<a id="a-7X"></a>为供深法故散花也。</p>
  <p id="a7Y">斯皆理为神遇。<a id="a-7Z"></a>故口以之而默。<a id="a-7a"></a>岂曰无辨。<a id="a-7b"></a>辨所不能言也　斯皆者。<a id="a-7c"></a>通指上三。<a id="a-7d"></a>唯证相应。<a id="a-7e"></a>所以口皆默也。<a id="a-7f"></a>非谓释迦净名无乐说之辩。<a id="a-7g"></a>但有辩而不能说也。</p>
  <p id="a7h">经曰。<a id="a-7i"></a>真解脱者。<a id="a-7j"></a>离于言数。<a id="a-7k"></a>寂灭永安无始无终。<a id="a-7l"></a>不晦不明不寒不暑。<a id="a-7m"></a>湛若虚空无名无说。<a id="a-7n"></a>论曰。<a id="a-7o"></a>涅槃非有亦复非无。<a id="a-7p"></a>言语道断心行处灭　义引涅槃净名等经。<a id="a-7q"></a>涅槃第五广说真解脱相。<a id="a-7r"></a>二十一中亦说。<a id="a-7s"></a>涅槃非诸相故。<a id="a-7t"></a>净名阿閦佛品说观实相。<a id="a-7u"></a>文亦多同。<a id="a-7v"></a>细引恐繁。<a id="a-7w"></a>大义涅槃之。<a id="a-7x"></a>体即是诸法实相第一义。<a id="a-7y"></a>空绝于名数离诸对待。<a id="a-7z"></a>性本自离非方便也。<a id="a-80"></a>论即中论。</p>
  <p id="a81">寻夫经论之作(立)岂虚构(造)哉。<a id="a-82"></a>果有其所以不有故。<a id="a-83"></a>不可得而有。<a id="a-84"></a>有其所以不无故。<a id="a-85"></a>不可得而无耳　诠理为教。<a id="a-86"></a>苟无其理。<a id="a-87"></a>岂虚造其文矣。</p>
  <p id="a88">何者(征)本(寻)之有境。<a id="a-89"></a>则五阴永灭。<a id="a-8A"></a>推之无乡则幽灵不竭(尽)幽灵不竭则抱一湛然。<a id="a-8B"></a>五阴永灭则万累都捐(弃)万累都捐故与道通同。<a id="a-8C"></a>抱一湛然故神而无功。<a id="a-8D"></a>神而无功故至功常存。<a id="a-8E"></a>与道通同故冲(深)而不改。<a id="a-8F"></a>冲而不改故不可为有至功常存故。<a id="a-8G"></a>不可为无　初二对有无双非。<a id="a-8H"></a>二种苦阴已亡。<a id="a-8I"></a>故云永灭。<a id="a-8J"></a>无亦非乡。<a id="a-8K"></a>但有无疆域两异。<a id="a-8L"></a>义言乡也。<a id="a-8M"></a>般若妙存。<a id="a-8N"></a>故云不竭。<a id="a-8O"></a>与理冥一。<a id="a-8P"></a>故云抱一。<a id="a-8Q"></a>惑业苦事如尘如沙。<a id="a-8R"></a>故万累。<a id="a-8S"></a>都捐者。<a id="a-8T"></a>真解脱故亦可五阴。<a id="a-8U"></a>永灭乐也。<a id="a-8V"></a>幽灵不竭我也。<a id="a-8W"></a>抱一湛然常也。<a id="a-8X"></a>万累都捐净也。<a id="a-8Y"></a>与道通同者。<a id="a-8Z"></a>三事四德无异体。<a id="a-8a"></a>故抱一下明体神而下显用。<a id="a-8b"></a>无功者。<a id="a-8c"></a>即神而常湛故。<a id="a-8d"></a>常存者。<a id="a-8e"></a>虽曰无功。<a id="a-8f"></a>神应无息故。<a id="a-8g"></a>故涅槃经云。<a id="a-8h"></a>能建大义。<a id="a-8i"></a>后四句约体以明非有。<a id="a-8j"></a>就用以明非无。<a id="a-8k"></a>体用一源故。<a id="a-8l"></a>非有非无。<a id="a-8m"></a>若各说者。<a id="a-8n"></a>五阴灭故万累捐。<a id="a-8o"></a>万累捐故与道同。<a id="a-8p"></a>与道同故冲而不改。<a id="a-8q"></a>冲而不改。<a id="a-8r"></a>故不可为有。<a id="a-8s"></a>相蹑释成前本之有境等。<a id="a-8t"></a>已上约体用可例说。</p>
  <p id="a8u">然则有无绝于内。<a id="a-8v"></a>称谓沦于外。<a id="a-8w"></a>视听之所不暨(及)四空之所昏昧。<a id="a-8x"></a>恬焉而夷(平)怕然而泰(通)九流于是乎交归。<a id="a-8y"></a>众圣于是乎冥会　此亦蹑前而起。<a id="a-8z"></a>初句绝二种相。<a id="a-90"></a>次句离二种名。<a id="a-91"></a>视听下由非名相。<a id="a-92"></a>故视听不及。<a id="a-93"></a>四空者。<a id="a-94"></a>即四无色。<a id="a-95"></a>昏昧者。<a id="a-96"></a>谓涅槃非四空之定。<a id="a-97"></a>若以此求之。<a id="a-98"></a>则何能明了。<a id="a-99"></a>故云昏昧。<a id="a-9A"></a>恬焉下复成前义。<a id="a-9B"></a>何故尔耶。<a id="a-9C"></a>以其恬焉而夷等。<a id="a-9D"></a>九流有二。<a id="a-9E"></a>一云九地。<a id="a-9F"></a>一云治世九流。<a id="a-9G"></a>即道儒墨名等。<a id="a-9H"></a>众圣三乘也意云。<a id="a-9I"></a>涅槃之道是九流所归。<a id="a-9J"></a>众圣所会。<a id="a-9K"></a>王成不二殊途而同归。</p>
  <p id="a9L">斯乃希夷之境太玄之乡。<a id="a-9M"></a>而欲以有无题榜标(指)其方域而语其神(妙)道者。<a id="a-9N"></a>不亦邈(远)哉　涅槃之道非声非色。<a id="a-9O"></a>岂可以有余为有。<a id="a-9P"></a>无余为无。<a id="a-9Q"></a>依名榜示标指处。<a id="a-9R"></a>所谓王宫托质为有。<a id="a-9S"></a>双林息迹为无。<a id="a-9T"></a>而说其妙道。<a id="a-9U"></a>岂不远乎。<a id="a-9V"></a>以成前文应物之假名尔。</p>
 </body>
</html>