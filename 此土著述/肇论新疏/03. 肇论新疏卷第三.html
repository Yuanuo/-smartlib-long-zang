<!doctype html>
<html id="z3IBXLc1iT" data-ver="669">
 <head>
  <meta charset="utf-8">
  <meta author="释源">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">肇论新疏卷第三</h1>
  <p id="a2">何必非有无此有。<a id="a-3"></a>非无无彼无。<a id="a-4"></a>此直好无之谈。<a id="a-5"></a>岂谓顺通事(物也)实(性也)即物之情(解也)哉　初二句斥彼谬计义不异前。<a id="a-6"></a>何必者责彼之辞。<a id="a-7"></a>后二句直破其非尚无如此。<a id="a-8"></a>岂是顺物达性即物见中之解耶。<a id="a-9"></a>今详破此三家。<a id="a-A"></a>前二家许其所得。<a id="a-B"></a>破其所失。<a id="a-C"></a>汰师尚无。<a id="a-D"></a>一向破斥者。<a id="a-E"></a>亦以着空之见难治故也。<a id="a-F"></a>非特拨无因果。<a id="a-G"></a>亦恐恶取断空。<a id="a-H"></a>如智论说食盐之喻也。<a id="a-I"></a>据梁传。<a id="a-J"></a>支汰二师皆出类离群世间之英者。<a id="a-K"></a>正由道源初浸。<a id="a-L"></a>又经论未广。<a id="a-M"></a>明师罕遇。<a id="a-N"></a>致有此弊。<a id="a-O"></a>不可见破便轻前修自下正述论文。<a id="a-P"></a>大科有三初。<a id="a-Q"></a>理绝名相谓。<a id="a-R"></a>欲寄名依相显示。<a id="a-S"></a>先示名相本虚真谛超出。<a id="a-T"></a>令悟了法不在言。<a id="a-U"></a>善入无言际也。<a id="a-V"></a>二寄诠显实。<a id="a-W"></a>以名相虽虚亦可假诠以显实理。<a id="a-X"></a>即无离文字说解脱也。<a id="a-Y"></a>三至论末引放光等示妄显真。<a id="a-Z"></a>谓虽依诠显实。<a id="a-a"></a>若著名相妄想是生。<a id="a-b"></a>何能悟入第一之真。<a id="a-c"></a>若悟名相本虚。<a id="a-d"></a>即名相而如智显现。<a id="a-e"></a>不在舍于文也。<a id="a-f"></a>故我说。<a id="a-g"></a>法如筏喻者。<a id="a-h"></a>文字性空即是解脱。<a id="a-i"></a>十二分教无非如也。<a id="a-j"></a>一论大旨妙在于斯。<a id="a-k"></a>但血脉沉隐故具出之。</p>
  <p id="al">夫以(依也)物物(名)于物。<a id="a-m"></a>则所物而可物　若依相立名随名取物。<a id="a-n"></a>则凡是所名之物皆可为物。<a id="a-o"></a>此谓妄心所计名相俱有。</p>
  <p id="ap">以物(名)物(相)非物。<a id="a-q"></a>故虽物(名)而非物(名)　初句相空。<a id="a-r"></a>后句名空。<a id="a-s"></a>以二法皆事故。<a id="a-t"></a>通名为物。<a id="a-u"></a>意以所名之物。<a id="a-v"></a>但依他起元无自性。<a id="a-w"></a>况名依相有。<a id="a-x"></a>岂有实体也。<a id="a-y"></a>故密严云。<a id="a-z"></a>世间众色法但相无有余。<a id="a-10"></a>唯依相立名。<a id="a-11"></a>是名无实事。</p>
  <p id="a12">是以物不即名而就实。<a id="a-13"></a>名不即物而履(行)真(实)　释此有二。<a id="a-14"></a>一通。<a id="a-15"></a>二局。<a id="a-16"></a>通者。<a id="a-17"></a>名相二法该尽俗谛。<a id="a-18"></a>然性各异。<a id="a-19"></a>互推无在显两虚也。<a id="a-1A"></a>初句物不在于名中。<a id="a-1B"></a>以名非物故召火不烧其口。<a id="a-1C"></a>次句名不在于物中。<a id="a-1D"></a>以物非名故。<a id="a-1E"></a>见物不知其名。<a id="a-1F"></a>应知因物立名以名名物。<a id="a-1G"></a>俗假施设竟不相到。<a id="a-1H"></a>故不能互显其真实。<a id="a-1I"></a>如火以热为实等。<a id="a-1J"></a>局者。<a id="a-1K"></a>但属此论。<a id="a-1L"></a>名谓名教。<a id="a-1M"></a>相谓义相。<a id="a-1N"></a>所以空者。<a id="a-1O"></a>方便安立各无自性能所诠异故不即。<a id="a-1P"></a>就论意虽通其旨实局。<a id="a-1Q"></a>以下云真谛独静于名教之外。<a id="a-1R"></a>故为此释。</p>
  <p id="a1S">然则真然谛独静于名教之外。<a id="a-1T"></a>岂曰文言之能辨哉　真谛第一义也。<a id="a-1U"></a>非名言可说。<a id="a-1V"></a>非义相可示。<a id="a-1W"></a>直以名相本空故也然不能杜默。<a id="a-1X"></a>聊复厝(置)言以拟之。<a id="a-1Y"></a>试论之曰　理须言显。<a id="a-1Z"></a>亦不能闭口默然也。<a id="a-1a"></a>拟谓比拟。<a id="a-1b"></a>意云。<a id="a-1c"></a>但依言仿佛比拟真谛。<a id="a-1d"></a>而论量也。</p>
  <p id="a1e">摩诃衍论云。<a id="a-1f"></a>诸法亦非有相亦非无相。<a id="a-1g"></a>中观云。<a id="a-1h"></a>诸法不有不无者。<a id="a-1i"></a>第一真谛也　初引智论。<a id="a-1j"></a>后第二十七中一句。<a id="a-1k"></a>又义引中论转释。<a id="a-1l"></a>云即第一真谛。<a id="a-1m"></a>引此二论以为宗依。<a id="a-1n"></a>下论广释。<a id="a-1o"></a>皆云诸法者。<a id="a-1p"></a>则统贯一切也。<a id="a-1q"></a>以是义宗故引通名。<a id="a-1r"></a>总辨即中之理。<a id="a-1s"></a>次下依宗开示。<a id="a-1t"></a>或约空色乃至言说心行等。<a id="a-1u"></a>一一别显。<a id="a-1v"></a>末后引中观等二论。<a id="a-1w"></a>约因缘生法以辨之。<a id="a-1x"></a>乃复总摄一切。<a id="a-1y"></a>非真空色等也。<a id="a-1z"></a>始末依此详考。<a id="a-20"></a>方知论旨成立之妙。<a id="a-21"></a>第一者。<a id="a-22"></a>真俗非二故。<a id="a-23"></a>非真俗之二故。</p>
  <p id="a24">寻夫不有不无者。<a id="a-25"></a>岂谓涤除万物杜塞视听。<a id="a-26"></a>寂寥虚豁。<a id="a-27"></a>然后为真谛者乎　二论皆云。<a id="a-28"></a>不有又不无者。<a id="a-29"></a>非拨丧万物闭目塞聪。<a id="a-2A"></a>绝色灭声。<a id="a-2B"></a>取虚豁混茫之空。<a id="a-2C"></a>是真谛也。</p>
  <p id="a2D">诚以即物顺通故。<a id="a-2E"></a>物莫之逆。<a id="a-2F"></a>即伪即真故。<a id="a-2G"></a>性莫之易　就物顺通。<a id="a-2H"></a>非杜塞视听故。<a id="a-2I"></a>不逆其物。<a id="a-2J"></a>即俗伪而显真。<a id="a-2K"></a>何待虚豁。<a id="a-2L"></a>故不易其性也。</p>
  <p id="a2M">性莫之易故。<a id="a-2N"></a>虽无而有。<a id="a-2O"></a>物莫之逆故。<a id="a-2P"></a>虽有而无。<a id="a-2Q"></a>虽有而无所谓非有。<a id="a-2R"></a>虽无而有所谓非无　初四句蹑前释成。<a id="a-2S"></a>以理事相即故。<a id="a-2T"></a>互存相夺故互亡也。<a id="a-2U"></a>后四句蹑前释成。<a id="a-2V"></a>非有非无之中也。<a id="a-2W"></a>此中真谛故无。<a id="a-2X"></a>俗谛故有。<a id="a-2Y"></a>相夺两非第一真也。</p>
  <p id="a2Z">如此则非无物也。<a id="a-2a"></a>物非真物。<a id="a-2b"></a>物非真物故。<a id="a-2c"></a>于何而可物　即物示真性。<a id="a-2d"></a>真物假名相皆不立也。<a id="a-2e"></a>密严云。<a id="a-2f"></a>二合生分别名量亦非有。<a id="a-2g"></a>非真即题中不真。<a id="a-2h"></a>于何可物。<a id="a-2i"></a>即题中空字。<a id="a-2j"></a>自下依宗广释。<a id="a-2k"></a>皆初引教。<a id="a-2l"></a>后依教释义。<a id="a-2m"></a>文虽各殊义旨无异。<a id="a-2n"></a>今依论中会释。<a id="a-2o"></a>或约空色。<a id="a-2p"></a>或依二谛等。<a id="a-2q"></a>一一随次明之。<a id="a-2r"></a>大要皆约诸法。<a id="a-2s"></a>以明不异第一之真也。</p>
  <p id="a2t">故经云。<a id="a-2u"></a>色之性空非色败空　初依色空以释中也。<a id="a-2v"></a>净名经文。<a id="a-2w"></a>然诸经多有。</p>
  <p id="a2x">以明夫圣人之于物也。<a id="a-2y"></a>即万物之自虚。<a id="a-2z"></a>岂待宰割以求通哉　空非色外色即是空。<a id="a-30"></a>空色非一亦非异也。<a id="a-31"></a>宰割析灭岂是即空。<a id="a-32"></a>故二乘析色断见未祛。<a id="a-33"></a>乱意迷空即真未了。</p>
  <p id="a34">是以寝疾有不真之谈。<a id="a-35"></a>超日有即虚之称　双引二经。<a id="a-36"></a>皆证前义。<a id="a-37"></a>初净名问疾品略云。<a id="a-38"></a>菩萨病者非真非有等。<a id="a-39"></a>二超日明三昧经。<a id="a-3A"></a>彼云。<a id="a-3B"></a>不有受不保命四大虚也。<a id="a-3C"></a>四大色法法即空故。</p>
  <p id="a3D">然则三藏殊文统之者一也　文则殊说旨归一揆。</p>
  <p id="a3E">故放光云。<a id="a-3F"></a>第一真谛无成无得。<a id="a-3G"></a>世俗谛故便有成有得　二依成得以示也。<a id="a-3H"></a>放光第八云。<a id="a-3I"></a>世俗之事有逮有得。<a id="a-3J"></a>最第一者无有逮无有得。</p>
  <p id="a3K">夫有得即是无得之伪号。<a id="a-3L"></a>无得即是有得之真名。<a id="a-3M"></a>真名故虽真而非有。<a id="a-3N"></a>伪号故虽伪而非无　初二句辨得相真伪。<a id="a-3O"></a>住俗有得而非得故伪也。<a id="a-3P"></a>依真无得而乃得故真也。<a id="a-3Q"></a>如下玄得中广示。<a id="a-3R"></a>后四句蹑释前名。</p>
  <p id="a3S">是以言真未尝有。<a id="a-3T"></a>言伪未尝无。<a id="a-3U"></a>二言未始一。<a id="a-3V"></a>二理未始殊也　胜义故非有俗谛故非无。<a id="a-3W"></a>有无二言非一。<a id="a-3X"></a>中道之妙非二。</p>
  <p id="a3Y">故经云。<a id="a-3Z"></a>真谛俗谛谓有异耶。<a id="a-3a"></a>答曰。<a id="a-3b"></a>无异也　义引大品也。<a id="a-3c"></a>前虽有二谛但依成得辨之。<a id="a-3d"></a>今直约二谛以释也。</p>
  <p id="a3e">此经直辨真谛。<a id="a-3f"></a>以明非有。<a id="a-3g"></a>俗谛以明非无。<a id="a-3h"></a>岂以谛二而二于物哉　二谛之义真俗宛分。<a id="a-3i"></a>二谛之体一物非异。</p>
  <p id="a3j">然则万物果有其所以。<a id="a-3k"></a>不有有其所以不无。<a id="a-3l"></a>有其所以不有。<a id="a-3m"></a>故虽有而非有。<a id="a-3n"></a>有其所以不无故。<a id="a-3o"></a>虽无而非无。<a id="a-3p"></a>虽无而非无。<a id="a-3q"></a>无者不绝虚。<a id="a-3r"></a>虽有而非有。<a id="a-3s"></a>有者非真有。<a id="a-3t"></a>若有不即真。<a id="a-3u"></a>无不夷(平)迹(相)　初二句明万物皆具非有非无。<a id="a-3v"></a>次四句蹑示两非。<a id="a-3w"></a>以入中道次四句亦蹑前。<a id="a-3x"></a>如次不落断常。<a id="a-3y"></a>后二句但成前四句。<a id="a-3z"></a>以非真有故。<a id="a-40"></a>若有不即真。<a id="a-41"></a>以非虚绝故。<a id="a-42"></a>若无不夷迹。<a id="a-43"></a>若字贯此。<a id="a-44"></a>谓非宰割事迹。<a id="a-45"></a>然后是无。<a id="a-46"></a>夷者。<a id="a-47"></a>亦芟夷也。</p>
  <p id="a48">然则有无称异其致一也　真俗是体有无是义。<a id="a-49"></a>依体辨义。<a id="a-4A"></a>义亦一也。<a id="a-4B"></a>古人云。<a id="a-4C"></a>二谛并非双。<a id="a-4D"></a>恒乖未曾各。</p>
  <p id="a4E">故童子叹曰。<a id="a-4F"></a>说法不有亦不无。<a id="a-4G"></a>以因缘故诸法生。<a id="a-4H"></a>璎珞经云。<a id="a-4I"></a>转法轮者亦非有转。<a id="a-4J"></a>亦非无转。<a id="a-4K"></a>是谓转无所转　连引二经。<a id="a-4L"></a>依言说相。<a id="a-4M"></a>以显中道。<a id="a-4N"></a>初即净名经长者子宝积叹佛偈也。<a id="a-4O"></a>初句叹如来说法。<a id="a-4P"></a>与实相相应故。<a id="a-4Q"></a>有说无说皆双绝也。<a id="a-4R"></a>后句意云。<a id="a-4S"></a>有无既绝。<a id="a-4T"></a>何故现一切言说。<a id="a-4U"></a>答云。<a id="a-4V"></a>以俗谛因缘故诸法生也。<a id="a-4W"></a>后经即彼第十一卷中文。<a id="a-4X"></a>初句牒说。<a id="a-4Y"></a>次二句亦有无双绝。<a id="a-4Z"></a>后句明说即无说。<a id="a-4a"></a>二经义同。<a id="a-4b"></a>非转而转。<a id="a-4c"></a>三百余会不舍穿针。<a id="a-4d"></a>转而不转。<a id="a-4e"></a>四十九年不说一字。<a id="a-4f"></a>岂谓舌覆三千即成有说。<a id="a-4g"></a>身默丈室便谓无谈。</p>
  <p id="a4h">此乃众经之微言也　虽引二经义同众典故。<a id="a-4i"></a>云众经等。</p>
  <p id="a4j">何者。<a id="a-4k"></a>谓物无耶。<a id="a-4l"></a>则邪见非惑。<a id="a-4m"></a>谓物有耶。<a id="a-4n"></a>则常见为得　文通二对反核以明。<a id="a-4o"></a>皆上句明着下句核破。<a id="a-4p"></a>邪见断见也。<a id="a-4q"></a>若计物是无。<a id="a-4r"></a>外道断见应非是惑。<a id="a-4s"></a>下对例知。<a id="a-4t"></a>物虽通诸且目法轮。</p>
  <p id="a4u">以物非无故。<a id="a-4v"></a>邪见为惑。<a id="a-4w"></a>以物非有故。<a id="a-4x"></a>常见不得　顺显可知。</p>
  <p id="a4y">然则非有非无者。<a id="a-4z"></a>信真谛之谈也　真谛第一也。<a id="a-50"></a>以说法非有非无。<a id="a-51"></a>方是真谛之转也。</p>
  <p id="a52">故道行云。<a id="a-53"></a>心亦不有亦不无　即彼经初品中文。<a id="a-54"></a>心为诸法之本。<a id="a-55"></a>然通真妄。<a id="a-56"></a>真谓如来藏心亦非有无。<a id="a-57"></a>如无名论引释。<a id="a-58"></a>妄即妄想识心。<a id="a-59"></a>从缘生者亦非有无。<a id="a-5A"></a>此中辩之。<a id="a-5B"></a>以经义含有二法故不可局。</p>
  <p id="a5C">故中观云。<a id="a-5D"></a>物从因缘故不有。<a id="a-5E"></a>缘起故不无　义引中论亦转释前经也。<a id="a-5F"></a>从缘不有谓真也。<a id="a-5G"></a>缘起不无谓俗也。</p>
  <p id="a5H">寻理即其然矣　推寻论旨法非有无。<a id="a-5I"></a>实乃如是。<a id="a-5J"></a>此以教如绳正理亦衡直。</p>
  <p id="a5K">所以然者。<a id="a-5L"></a>夫有若真有。<a id="a-5M"></a>有自常有。<a id="a-5N"></a>岂待缘而后有哉。<a id="a-5O"></a>譬彼真无。<a id="a-5P"></a>无自常无。<a id="a-5Q"></a>岂待缘而后无　初句含二意。<a id="a-5R"></a>一征辞。<a id="a-5S"></a>二牒不有等。<a id="a-5T"></a>反推诸法正显从缘。<a id="a-5U"></a>谓法若实有。<a id="a-5V"></a>缘前亦合有。<a id="a-5W"></a>不待缘集然后方有。<a id="a-5X"></a>后三句例明真无二说。<a id="a-5Y"></a>一太虚。<a id="a-5Z"></a>二真空。<a id="a-5a"></a>此二元空不待缘离然后空也。<a id="a-5b"></a>异喻显法理亦极成。</p>
  <p id="a5c">若有不能自有。<a id="a-5d"></a>待缘而后有者。<a id="a-5e"></a>故知有非真有。<a id="a-5f"></a>有非真有。<a id="a-5g"></a>虽有不可谓之有矣　初二句顺牒前文。<a id="a-5h"></a>明法待缘非真。<a id="a-5i"></a>后二句相蹑以显非有也。</p>
  <p id="a5j">不无者。<a id="a-5k"></a>夫无则湛然不动可谓之无。<a id="a-5l"></a>万物若无则不应起。<a id="a-5m"></a>起则非无。<a id="a-5n"></a>以明缘起故不无也　初句牒论。<a id="a-5o"></a>次二句举例。<a id="a-5p"></a>以示如前二空皆凝湛不动。<a id="a-5q"></a>可谓者。<a id="a-5r"></a>堪可许其是无。<a id="a-5s"></a>次二句承例反明。<a id="a-5t"></a>次一句顺显。<a id="a-5u"></a>后二句成前不无也。</p>
  <p id="a5v">故摩诃衍论云。<a id="a-5w"></a>一切诸法一切因缘故应有。<a id="a-5x"></a>一切诸法一切因缘故不应有。<a id="a-5y"></a>一切无法一切因缘故应有。<a id="a-5z"></a>一切有法一切因缘故不应有　大论前后有斯义而无斯文。<a id="a-60"></a>通成二对。<a id="a-61"></a>初对中明法从缘故不有不无。<a id="a-62"></a>初句缘起故不无。<a id="a-63"></a>后句从缘故不有。<a id="a-64"></a>后对约有无二法。<a id="a-65"></a>对辨以明不有不无。<a id="a-66"></a>一切无法等者。<a id="a-67"></a>大论三十一。<a id="a-68"></a>以过未法为无。<a id="a-69"></a>现在法为有。<a id="a-6A"></a>涅槃三十四云。<a id="a-6B"></a>一切世间有四种无。<a id="a-6C"></a>一未生名无。<a id="a-6D"></a>二灭已名无。<a id="a-6E"></a>三各异互无。<a id="a-6F"></a>四毕竟名无。<a id="a-6G"></a>皆因缘有此四无。<a id="a-6H"></a>后句可知。<a id="a-6I"></a>皆云一切等者。<a id="a-6J"></a>法乃万殊缘亦无数。</p>
  <p id="a6K">寻此有无之言。<a id="a-6L"></a>岂直反论而已哉。<a id="a-6M"></a>若应有即是有。<a id="a-6N"></a>不应言无。<a id="a-6O"></a>若应无即是无。<a id="a-6P"></a>不应言有　初句收前四句。<a id="a-6Q"></a>以前论不出有无故。<a id="a-6R"></a>次句反谓相反。<a id="a-6S"></a>犹云岂但是有无相反之说耶。<a id="a-6T"></a>后通有六句。<a id="a-6U"></a>出论中有无相反之相。<a id="a-6V"></a>前三句中若应有者。<a id="a-6W"></a>收前初三二句。<a id="a-6X"></a>即是有者。<a id="a-6Y"></a>定应唯有。<a id="a-6Z"></a>不应言无者。<a id="a-6a"></a>收前二四两句。<a id="a-6b"></a>如何却言无耶。<a id="a-6c"></a>后三句中。<a id="a-6d"></a>若应无者。<a id="a-6e"></a>收前二四两句。<a id="a-6f"></a>即是无者。<a id="a-6g"></a>定应唯无。<a id="a-6h"></a>不应言有者。<a id="a-6i"></a>收前初三两句。<a id="a-6j"></a>如何却言有耶。<a id="a-6k"></a>已上辩定相反。<a id="a-6l"></a>下显缘法有无皆具。<a id="a-6m"></a>谓若有若无俱有其理。<a id="a-6n"></a>非相反也。</p>
  <p id="a6o">言有是为假。<a id="a-6p"></a>有以明非无。<a id="a-6q"></a>借无以辩非有。<a id="a-6r"></a>此事一称二。<a id="a-6s"></a>其文有似不同。<a id="a-6t"></a>苟领其所同。<a id="a-6u"></a>则无异而不同　初二句论云应有。<a id="a-6v"></a>明缘起故假有也。<a id="a-6w"></a>次一句论云不应有。<a id="a-6x"></a>明从缘故非有也。<a id="a-6y"></a>事一下缘生事一有无名二。<a id="a-6z"></a>四句之文似乖。<a id="a-70"></a>若解其不有不无之同。<a id="a-71"></a>岂有无之异能违。</p>
  <p id="a72">然则万法果有其所以不有。<a id="a-73"></a>不可得而有。<a id="a-74"></a>有其所以不无。<a id="a-75"></a>不可得而无　义承前起。<a id="a-76"></a>故云然则。<a id="a-77"></a>前约二谛已出此文。<a id="a-78"></a>展转引释至此义周。<a id="a-79"></a>故复举此以结。<a id="a-7A"></a>不可等者。<a id="a-7B"></a>物性本空孰能强之令有。<a id="a-7C"></a>缘起既形。<a id="a-7D"></a>孰能排之令无。</p>
  <p id="a7E">何则欲言其有有非真生。<a id="a-7F"></a>欲言其无事象既形。<a id="a-7G"></a>象形不即无。<a id="a-7H"></a>非真非实有。<a id="a-7I"></a>然则不真空义显于兹矣　初有四句。<a id="a-7J"></a>明于诸法不可定执是有是无。<a id="a-7K"></a>皆上句举执。<a id="a-7L"></a>下句推破。<a id="a-7M"></a>欲谓将欲。<a id="a-7N"></a>言谓意言。<a id="a-7O"></a>将谓诸法定有。<a id="a-7P"></a>邪有非实生。<a id="a-7Q"></a>但假缘故如何定有。<a id="a-7R"></a>欲待谓无事象已起。<a id="a-7S"></a>如何定无。<a id="a-7T"></a>次有二句。<a id="a-7U"></a>初句蹑前缘起之事。<a id="a-7V"></a>次句结成即假即空。<a id="a-7W"></a>非真假有也。<a id="a-7X"></a>非实真空也。<a id="a-7Y"></a>后有二句。<a id="a-7Z"></a>正结论名。<a id="a-7a"></a>首建此名以标宗致。<a id="a-7b"></a>逐节引教。<a id="a-7c"></a>随教会释。<a id="a-7d"></a>显理已周中道实相可令悟入。<a id="a-7e"></a>最后结归不出题示。<a id="a-7f"></a>故云尔也。<a id="a-7g"></a>问论周至此后说何为。<a id="a-7h"></a>答前已通叙其意可了。<a id="a-7i"></a>义若未尽何此结之。<a id="a-7j"></a>可细推绎。</p>
  <p id="a7k">故放光云。<a id="a-7l"></a>诸法假号不真。<a id="a-7m"></a>譬如幻化人。<a id="a-7n"></a>非无幻化人。<a id="a-7o"></a>幻化人非真人也　彼经二十七云。<a id="a-7p"></a>佛告须菩提。<a id="a-7q"></a>名字者不真。<a id="a-7r"></a>假号为名。<a id="a-7s"></a>引此之意已见前文。<a id="a-7t"></a>初法说谓诸法不真。<a id="a-7u"></a>名亦假也。<a id="a-7v"></a>后三句喻明。<a id="a-7w"></a>于中初句经文。<a id="a-7x"></a>次二句义释也。<a id="a-7y"></a>谓幻成一人似非无也。<a id="a-7z"></a>似岂为真。<a id="a-80"></a>故云非真。</p>
  <p id="a81">夫以名求物。<a id="a-82"></a>物无当名之实。<a id="a-83"></a>以物求名。<a id="a-84"></a>名无得物之功。<a id="a-85"></a>物无当名之实非物也。<a id="a-86"></a>名无得物之功非名也　此与论初大旨无殊。<a id="a-87"></a>文小变尔。<a id="a-88"></a>名自情生好恶何定。<a id="a-89"></a>或于一物立多名。<a id="a-8A"></a>或以一名召多物。<a id="a-8B"></a>物虽应名。<a id="a-8C"></a>亦无当名之实理。<a id="a-8D"></a>如以地龙木贼等名药也。<a id="a-8E"></a>又名虽召物。<a id="a-8F"></a>亦无得物之实功。<a id="a-8G"></a>如谈水濡唇言秽不涴口。<a id="a-8H"></a>应知名是假号物为幻化。<a id="a-8I"></a>但顺世俗不入实相。</p>
  <p id="a8J">是以名不当实。<a id="a-8K"></a>实不当名。<a id="a-8L"></a>名实无当。<a id="a-8M"></a>万物安在　一切诸法不出名相。<a id="a-8N"></a>此二既空万物不立。<a id="a-8O"></a>已上名相境寂。<a id="a-8P"></a>下辩妄想心虚。</p>
  <p id="a8Q">故中观云。<a id="a-8R"></a>物无彼此。<a id="a-8S"></a>而人以此为此。<a id="a-8T"></a>以彼为彼。<a id="a-8U"></a>彼亦以此为彼。<a id="a-8V"></a>以彼为此　初句论文。<a id="a-8W"></a>彼论第四云。<a id="a-8X"></a>诸法实相无有此彼。<a id="a-8Y"></a>而人下释也。<a id="a-8Z"></a>如二人相向彼此互执也。</p>
  <p id="a8a">此彼莫定乎一名。<a id="a-8b"></a>而惑者怀必然之志。<a id="a-8c"></a>然则彼此初非有。<a id="a-8d"></a>惑者初非无　正举妄计也。<a id="a-8e"></a>彼此互指既无定在。<a id="a-8f"></a>柰何惑者必然而执我定名此。<a id="a-8g"></a>他定名彼。<a id="a-8h"></a>妄想之心。<a id="a-8i"></a>依然取着。<a id="a-8j"></a>然则下名相元空迷夫妄执。<a id="a-8k"></a>亦可名相无暂始有。<a id="a-8l"></a>妄想无暂始无。<a id="a-8m"></a>以无暂始无之妄情。<a id="a-8n"></a>执无暂始有之名相。<a id="a-8o"></a>病眼花生病耳蝉鸣。<a id="a-8p"></a>蝉花恒无病根常执。</p>
  <p id="a8q">既悟彼此之非有。<a id="a-8r"></a>有何物而可有(执)哉。<a id="a-8s"></a>故知万物非真假号久矣　初句遍计性空。<a id="a-8t"></a>次句名随相遣翳差花亡。<a id="a-8u"></a>耳聪蝉丧。<a id="a-8v"></a>后二句结成经义。<a id="a-8w"></a>此中虽带名相而言。<a id="a-8x"></a>意显妄执本空。<a id="a-8y"></a>况后引成具等。<a id="a-8z"></a>又唯约妄情说邪。</p>
  <p id="a90">是以成具立强名之文。<a id="a-91"></a>园林托指马之况　成具经云。<a id="a-92"></a>是法无所有强为其名。<a id="a-93"></a>园林即漆园也。<a id="a-94"></a>曹州地名。<a id="a-95"></a>庄周曾为此吏。<a id="a-96"></a>故以目之。<a id="a-97"></a>彼齐物云。<a id="a-98"></a>以指喻指之非指。<a id="a-99"></a>不若以非指喻指之非指也。<a id="a-9A"></a>以马喻马之非马。<a id="a-9B"></a>不若以非马喻马之非马也。<a id="a-9C"></a>指谓手指。<a id="a-9D"></a>马谓戏筹。<a id="a-9E"></a>若今双六之马也。<a id="a-9F"></a>如二人相向各以己指是指。<a id="a-9G"></a>他指非指。<a id="a-9H"></a>是非互在本无实也。<a id="a-9I"></a>喻晓也。<a id="a-9J"></a>马可例之。</p>
  <p id="a9K">如此则深远之言。<a id="a-9L"></a>于何而不在(具)　通指上文。<a id="a-9M"></a>内教妄想元空。<a id="a-9N"></a>外典是非无主。<a id="a-9O"></a>文亦备在。</p>
  <p id="a9P">是以圣人乘千化而不变。<a id="a-9Q"></a>履万惑而常通者。<a id="a-9R"></a>以其即万物之自虚。<a id="a-9S"></a>不假虚而虚物也　初句举能证之圣。<a id="a-9T"></a>令物则之。<a id="a-9U"></a>次二句显证悟之相。<a id="a-9V"></a>千化名相万物也。<a id="a-9W"></a>不变者。<a id="a-9X"></a>即名相而如如故。<a id="a-9Y"></a>惑妄想也。<a id="a-9Z"></a>常通者。<a id="a-9a"></a>即妄想而正智故以其下出即真所以。<a id="a-9b"></a>可知。</p>
  <p id="a9c">故经云。<a id="a-9d"></a>甚奇世尊。<a id="a-9e"></a>不动真际为诸法立处。<a id="a-9f"></a>非离真而立处。<a id="a-9g"></a>立处即真也　初引经。<a id="a-9h"></a>即同放光不动等觉建立诸法。<a id="a-9i"></a>非离下论主释经义也。<a id="a-9j"></a>谓依理成事。<a id="a-9k"></a>事岂离真而立也。</p>
  <p id="a9l">然则道远乎哉。<a id="a-9m"></a>触事而真。<a id="a-9n"></a>圣远乎哉。<a id="a-9o"></a>体之即神　初二句明境。<a id="a-9p"></a>初句举体而核。<a id="a-9q"></a>道谓如如。<a id="a-9r"></a>下句指属触谓六触。<a id="a-9s"></a>事即名相。<a id="a-9t"></a>事相既近。<a id="a-9u"></a>体虚即真。<a id="a-9v"></a>真岂太远。<a id="a-9w"></a>后二句明心。<a id="a-9x"></a>亦初句举圣而核。<a id="a-9y"></a>圣即智也。<a id="a-9z"></a>下句属体。<a id="a-A0"></a>谓体究神心也。<a id="a-A1"></a>即神者。<a id="a-A2"></a>即我之心为神圣矣。<a id="a-A3"></a>岂太远乎。<a id="a-A4"></a>仁王经云。<a id="a-A5"></a>菩萨未成佛。<a id="a-A6"></a>以菩提为烦恼。<a id="a-A7"></a>菩萨成佛时。<a id="a-A8"></a>以烦恼为菩提。<a id="a-A9"></a>今详论意。<a id="a-AA"></a>自放光已下。<a id="a-AB"></a>乃密严楞伽五法相翻之义。<a id="a-AC"></a>故密严云。<a id="a-AD"></a>名从于相生。<a id="a-AE"></a>相从依他起。<a id="a-AF"></a>此二生分别。<a id="a-AG"></a>诸法性如如。<a id="a-AH"></a>于斯善观察。<a id="a-AI"></a>是名为正智。<a id="a-AJ"></a>名为遍计性。<a id="a-AK"></a>相是依他起。<a id="a-AL"></a>名相二俱遣。<a id="a-AM"></a>是为第一义。<a id="a-AN"></a>略解云。<a id="a-AO"></a>五法者。<a id="a-AP"></a>一名。<a id="a-AQ"></a>二相。<a id="a-AR"></a>三妄想。<a id="a-AS"></a>四正智。<a id="a-AT"></a>五如如。<a id="a-AU"></a>此五约迷悟配之。<a id="a-AV"></a>谓迷时即如如。<a id="a-AW"></a>以成名相。<a id="a-AX"></a>即正智以成妄想。<a id="a-AY"></a>悟时翻名相为如如。<a id="a-AZ"></a>翻妄想成正智。<a id="a-Aa"></a>经中初三句如次名相妄想。<a id="a-Ab"></a>次三句说正智。<a id="a-Ac"></a>后一偈约三性显如如也。<a id="a-Ad"></a>略示如此。<a id="a-Ae"></a>论意谓依彼名相显示论旨。<a id="a-Af"></a>苟识相等体虚。<a id="a-Ag"></a>不舍一论能诠之名所诠之义。<a id="a-Ah"></a>即境而会如。<a id="a-Ai"></a>即解而成智。<a id="a-Aj"></a>故先举圣人证法为式。<a id="a-Ak"></a>然后示以即真之理。<a id="a-Al"></a>但在文甚隐致令难求。<a id="a-Am"></a>若前后冥搜义如指掌。</p>
 </body>
</html>