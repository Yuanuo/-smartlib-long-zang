<!doctype html>
<html id="z3IBXLa1iS" data-ver="661">
 <head>
  <meta charset="utf-8">
  <meta author="释源">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">肇论新疏卷第二</h1>
  <p id="a2">可以神会难以事求　此理幽微。<a id="a-3"></a>只可神而明之妙识佛意。<a id="a-4"></a>不必随识依言定旨。<a id="a-5"></a>事谓情识及言教也。<a id="a-6"></a>楞伽经中大慧示疑。<a id="a-7"></a>佛亦会释。<a id="a-8"></a>故法四依中。<a id="a-9"></a>但令依义不依文依智不依识也。<a id="a-A"></a>生公反教而谈理千古希声。<a id="a-B"></a>肇公贱事而贵神百世准式。<a id="a-C"></a>然唯上智中下不可。</p>
  <p id="aD">是以言去不必去。<a id="a-E"></a>闲(防也)人之常想。<a id="a-F"></a>称住不必住。<a id="a-G"></a>释(解也)人之所谓(执也)往耳。<a id="a-H"></a>岂曰去而可遣(迁也)住而可留耶　既贵神贱事。<a id="a-I"></a>只可舍文会旨。<a id="a-J"></a>经说无常。<a id="a-K"></a>不必说物迁去。<a id="a-L"></a>但是防凡夫之人着常之想。<a id="a-M"></a>经说常住。<a id="a-N"></a>未必说物不迁。<a id="a-O"></a>但解二乘计无常尔。<a id="a-P"></a>此之二说本皆破倒。<a id="a-Q"></a>倒情既遣万物非迁。<a id="a-R"></a>非不迁也。<a id="a-S"></a>涅槃初分大有此说。<a id="a-T"></a>善哉论主。<a id="a-U"></a>实曰智臣矣后二句正明舍文。<a id="a-V"></a>岂可闻说无常。<a id="a-W"></a>便谓万物迁去。<a id="a-X"></a>闻说常住便计万化常留。</p>
  <p id="aY">故成具云。<a id="a-Z"></a>菩萨处计常之中而演非常之教。<a id="a-a"></a>故摩诃衍论云。<a id="a-b"></a>诸法不动无去来处　双引经论各证一事。<a id="a-c"></a>引成具经中既云。<a id="a-d"></a>菩萨为破众生常计而演无常之教。<a id="a-e"></a>证前闲人之常想。<a id="a-f"></a>智度论中诸法不动。<a id="a-g"></a>以证释人之所谓往。<a id="a-h"></a>皆对治悉檀非第一义。</p>
  <p id="ai">斯皆导达(悟也)群方(类也)两言一会。<a id="a-j"></a>岂曰文殊而乖其致(旨也)哉　若经若论。<a id="a-k"></a>皆是引悟众生之典。<a id="a-l"></a>而经说去论言住。<a id="a-m"></a>两言在文实异。<a id="a-n"></a>然经本破常物不必去。<a id="a-o"></a>论本显真物不必留。<a id="a-p"></a>所以云一会。<a id="a-q"></a>在旨不乖。</p>
  <p id="ar">是以言常而不住称去而不迁。<a id="a-s"></a>不迁故虽往而常静。<a id="a-t"></a>不住故虽静而常往。<a id="a-u"></a>虽静而常往故往而弗迁。<a id="a-v"></a>虽往而常静故静而弗留矣　初二句中经论随计破着。<a id="a-w"></a>说迁不迁物不必然也。<a id="a-x"></a>次四句蹑前。<a id="a-y"></a>已明迁而不迁不迁而迁。<a id="a-z"></a>后四句复蹑前。<a id="a-10"></a>已明迁即不迁不迁即迁。<a id="a-11"></a>故非重也。<a id="a-12"></a>所以不会二乘者。<a id="a-13"></a>以二乘但禀无常之教而修。<a id="a-14"></a>故唯会教人可悟也。</p>
  <p id="a15">然则庄生之所以藏山。<a id="a-16"></a>仲尼之所以临川　此会外典之违也。<a id="a-17"></a>太宗师略云。<a id="a-18"></a>夫藏舟于壑藏山于泽。<a id="a-19"></a>谓之固矣。<a id="a-1A"></a>然而夜半有力者负之而走。<a id="a-1B"></a>昧者不知。<a id="a-1C"></a>若直解者。<a id="a-1D"></a>如人藏山于深泽以谓牢固。<a id="a-1E"></a>力大者得之于夜半中背负而趁。<a id="a-1F"></a>彼藏山者不觉不知。<a id="a-1G"></a>此寓言也。<a id="a-1H"></a>以譬造化之力迁负周密。<a id="a-1I"></a>虽天地之大万物之广。<a id="a-1J"></a>未尝不负之而走也。<a id="a-1K"></a>夜半以喻冥理也。<a id="a-1L"></a>古人云。<a id="a-1M"></a>变化之道挟日月而行。<a id="a-1N"></a>负天地而走。<a id="a-1O"></a>此亦正同四梵志藏身山海时至皆化。<a id="a-1P"></a>仲尼下论语文。<a id="a-1Q"></a>孔子临于川上叹曰。<a id="a-1R"></a>逝者如斯夫。<a id="a-1S"></a>不舍昼夜。<a id="a-1T"></a>意云。<a id="a-1U"></a>新新之化往者过而来者续。<a id="a-1V"></a>无一息之停。<a id="a-1W"></a>如斯。<a id="a-1X"></a>指水也。<a id="a-1Y"></a>二典皆言物迁。<a id="a-1Z"></a>如何会通。</p>
  <p id="a1a">斯皆感往者之难留。<a id="a-1b"></a>岂曰排(遣也)今而可往　二典皆感往物难留至今。<a id="a-1c"></a>非说今物排去。<a id="a-1d"></a>以明即迁而不迁尔。<a id="a-1e"></a>巧摄儒道。<a id="a-1f"></a>故类会之。</p>
  <p id="a1g">是以观圣人心者。<a id="a-1h"></a>不同人之所见得也　孔子域中之圣。<a id="a-1i"></a>庄周达观之贤。<a id="a-1j"></a>贤圣之人所见所得人难尽之。<a id="a-1k"></a>不可随文只作无常之解。</p>
  <p id="a1l">何者　征也。</p>
  <p id="a1m">人则谓少壮同体百龄(年也)一质(体也)徒(虚也)知年往不觉形随　此出凡情见浅也。<a id="a-1n"></a>但见年去。<a id="a-1o"></a>不知形亦随变。<a id="a-1p"></a>少壮既殊百年形异。<a id="a-1q"></a>执乎一体诚为倍迷。<a id="a-1r"></a>若知少壮不互有。<a id="a-1s"></a>年年不相到随遇随空。<a id="a-1t"></a>何有迁耶。</p>
  <p id="a1u">是以梵志出家白首而归。<a id="a-1v"></a>邻人见之曰。<a id="a-1w"></a>昔人尚存乎。<a id="a-1x"></a>梵志曰。<a id="a-1y"></a>吾犹昔人非昔人也。<a id="a-1z"></a>邻人皆愕然非其言也　此以外事故类证尔。<a id="a-20"></a>梵志解迁中不迁如孔庄。<a id="a-21"></a>邻人非之如凡浅。<a id="a-22"></a>西域净行梵志十五游学。<a id="a-23"></a>三十归娶。<a id="a-24"></a>五十入山。<a id="a-25"></a>今言出家谓入山也。<a id="a-26"></a>白发复归。<a id="a-27"></a>邻人以常情问之云。<a id="a-28"></a>昔人尚在耶。<a id="a-29"></a>见今问昔亦已误矣。<a id="a-2A"></a>故梵志答之但似昔人。<a id="a-2B"></a>岂今之新吾是昔之故吾哉。<a id="a-2C"></a>邻人不达随变之理执。<a id="a-2D"></a>今白首是昔朱颜。</p>
  <p id="a2E">所谓有力者负之而趁。<a id="a-2F"></a>昧者不觉。<a id="a-2G"></a>其斯之谓欤　源云。<a id="a-2H"></a>负之而趁犹老少形变。<a id="a-2I"></a>昧者不觉犹人愕然。</p>
  <p id="a2J">是以如来因群情之所滞。<a id="a-2K"></a>则(准也)方(正也)言以辨惑。<a id="a-2L"></a>乘(凭也)莫二之真心。<a id="a-2M"></a>吐不一之殊教。<a id="a-2N"></a>乖而不可异者其唯圣言乎。<a id="a-2O"></a>故谈真有不迁之称。<a id="a-2P"></a>导俗有流动之说。<a id="a-2Q"></a>虽复千途异唱。<a id="a-2R"></a>而会归同致矣　初至圣言乎等者。<a id="a-2S"></a>通辨诸教文异旨同。<a id="a-2T"></a>故谈下结成一致。<a id="a-2U"></a>众生流滞于生死。<a id="a-2V"></a>根行乐欲种种差殊。<a id="a-2W"></a>故如来观机演教。<a id="a-2X"></a>依准正理之言以解凡惑。<a id="a-2Y"></a>依一真法界流十二分教。<a id="a-2Z"></a>若小若大或权或实。<a id="a-2a"></a>八万度门恒沙佛法故不一也。<a id="a-2b"></a>梵网云。<a id="a-2c"></a>世界无量教门亦尔。<a id="a-2d"></a>虽乃差殊其旨无异。<a id="a-2e"></a>原佛本意亦唯一事。<a id="a-2f"></a>故不可文殊令旨亦差。</p>
  <p id="a2g">而征(索也)文者。<a id="a-2h"></a>闻不迁则谓昔物不至今。<a id="a-2i"></a>聆(听也)流动者。<a id="a-2j"></a>而谓今物可至昔　随声取义之士。<a id="a-2k"></a>滞于一偏不达圆音。<a id="a-2l"></a>故再举今昔以示之。<a id="a-2m"></a>令不泥教。</p>
  <p id="a2n">既曰古今。<a id="a-2o"></a>而欲迁之者何也　古今不可互指。<a id="a-2p"></a>不迁已明。<a id="a-2q"></a>能分古今之异。<a id="a-2r"></a>却欲迁之何故。</p>
  <p id="a2s">是以言往不必往。<a id="a-2t"></a>古今常存以其不动。<a id="a-2u"></a>称去不必去。<a id="a-2v"></a>谓不从今至古。<a id="a-2w"></a>以其不来。<a id="a-2x"></a>不来故不驰骋于古今。<a id="a-2y"></a>不动故。<a id="a-2z"></a>性各住于一世　初有六句。<a id="a-30"></a>不坏古今之相。<a id="a-31"></a>非去非来以明不迁。<a id="a-32"></a>然三三两分。<a id="a-33"></a>皆初句标。<a id="a-34"></a>次句释。<a id="a-35"></a>后句出不迁所以。<a id="a-36"></a>以古不来今知今不去古也。<a id="a-37"></a>不来下四句结成。<a id="a-38"></a>古今之相随性而各住自位。<a id="a-39"></a>皆不迁也。<a id="a-3A"></a>驰骋趁走貌。</p>
  <p id="a3B">然则群籍殊文百家异说。<a id="a-3C"></a>苟得其会岂殊文之能惑哉　初二句举教异。<a id="a-3D"></a>群籍目圣教。<a id="a-3E"></a>百家属师宗。<a id="a-3F"></a>后二句明文异旨同。<a id="a-3G"></a>然上所会。<a id="a-3H"></a>且约动静常无常等会释。<a id="a-3I"></a>以此例诸法法皆然。<a id="a-3J"></a>是故经中或说苦等四妄。<a id="a-3K"></a>彰权隐实。<a id="a-3L"></a>或说常等四真。<a id="a-3M"></a>彰实隐权。<a id="a-3N"></a>如是会通异门一道。<a id="a-3O"></a>且药分千品愈病无殊。<a id="a-3P"></a>教海万方悟心何异。<a id="a-3Q"></a>苟封文迷旨字字疮疣。<a id="a-3R"></a>得意忘言物物合道。<a id="a-3S"></a>自此以下唯就于时以明不迁。<a id="a-3T"></a>意谓能迁古今三世之时。<a id="a-3U"></a>尚且不迁。<a id="a-3V"></a>况所迁之物而有迁耶。</p>
  <p id="a3W">是以人之所谓住。<a id="a-3X"></a>我则言其去。<a id="a-3Y"></a>人之所谓去。<a id="a-3Z"></a>我则言其住。<a id="a-3a"></a>然则去住虽殊。<a id="a-3b"></a>其致一也　谓凡情偏解知住迷去知去迷住。<a id="a-3c"></a>圆见之人一法双了。<a id="a-3d"></a>特由迷悟云泥故。<a id="a-3e"></a>去住相反。</p>
  <p id="a3f">故经云。<a id="a-3g"></a>正言似反谁当信者。<a id="a-3h"></a>斯言有由矣　言似相反旨意常顺。<a id="a-3i"></a>如前住云。</p>
  <p id="a3j">何者　征也。</p>
  <p id="a3k">人则求古于今。<a id="a-3l"></a>谓其不住。<a id="a-3m"></a>吾则求今于古。<a id="a-3n"></a>知其不去　执迁之者求古于今。<a id="a-3o"></a>见今无古故云迁也。<a id="a-3p"></a>悟者求今于古见古无今。<a id="a-3q"></a>故今不去也。</p>
  <p id="a3r">今若至古古应有今。<a id="a-3s"></a>古若至今今应有古　文通二对。<a id="a-3t"></a>皆上句举执。<a id="a-3u"></a>下句出违。<a id="a-3v"></a>若古今互迁亦应互有。<a id="a-3w"></a>然执者但执今去古。<a id="a-3x"></a>不执古来今。<a id="a-3y"></a>今亦云者但例说尔。</p>
  <p id="a3z">今而无古以知不来。<a id="a-40"></a>古而无今以知不去。<a id="a-41"></a>若古不至今今亦不至古。<a id="a-42"></a>事(物也)各性住于一世。<a id="a-43"></a>有何物而可去来　初四句承前互无。<a id="a-44"></a>知不来去。<a id="a-45"></a>若古下复蹑不来不去。<a id="a-46"></a>以成不迁。</p>
  <p id="a47">然则四象风驰璇玑电卷。<a id="a-48"></a>得意毫微虽速而不转　四象即四时。<a id="a-49"></a>奔驰之疾如风也。<a id="a-4A"></a>璇玑即北斗二星之名。<a id="a-4B"></a>今通因北斗。<a id="a-4C"></a>以绕辰而转昼夜周天速如电卷。<a id="a-4D"></a>举此四时昼夜该摄一切。<a id="a-4E"></a>乃迁运中最速疾者。<a id="a-4F"></a>毫微谓毫毛微细也。<a id="a-4G"></a>源云苟得不迁之意在于毫微。<a id="a-4H"></a>虽四象等亦不转移也。<a id="a-4I"></a>源师之意如能悟毫微不迁之意。<a id="a-4J"></a>虽至迁亦不迁也。<a id="a-4K"></a>此解最正。<a id="a-4L"></a>如远公云。<a id="a-4M"></a>一毫涉动境成此颓山势。<a id="a-4N"></a>迷既一毫而成大。<a id="a-4O"></a>悟亦毫微而见理。<a id="a-4P"></a>此中且举悟涯初涉尚见不迁。<a id="a-4Q"></a>况大达耶。</p>
  <p id="a4R">是以如来功流万世而常存。<a id="a-4S"></a>道通百劫而弥固(坚也)　初句利他之因。<a id="a-4T"></a>积劫化生故云万世。<a id="a-4U"></a>次句自利之行三祇修炼。<a id="a-4V"></a>故云百劫。<a id="a-4W"></a>常存弥固。<a id="a-4X"></a>二行皆不迁也。<a id="a-4Y"></a>历万世之久常存。<a id="a-4Z"></a>通百劫之长益固。<a id="a-4a"></a>问经说过去已灭。<a id="a-4b"></a>何故二行坚存耶答。</p>
  <p id="a4c">成山假就于始篑。<a id="a-4d"></a>修途托至于初步　此中二喻喻因不化。<a id="a-4e"></a>初句论语云。<a id="a-4f"></a>譬如为山。<a id="a-4g"></a>虽覆一篑进(云云)。<a id="a-4h"></a>篑土笼也。<a id="a-4i"></a>意以山喻果。<a id="a-4j"></a>假就者。<a id="a-4k"></a>假初一篑而山成就。<a id="a-4l"></a>始篑喻初因也。<a id="a-4m"></a>积土成山山成而初功益着。<a id="a-4n"></a>运行招果。<a id="a-4o"></a>果圆而先因尤存。<a id="a-4p"></a>后句老氏云。<a id="a-4q"></a>千里之行始于足下。<a id="a-4r"></a>托至者。<a id="a-4s"></a>仗初步而得至于千里。<a id="a-4t"></a>亦以千里喻果初步喻因也。<a id="a-4u"></a>由初至千千里至而初步不化。<a id="a-4v"></a>由行证果。<a id="a-4w"></a>果道圆而初因恒明。<a id="a-4x"></a>二喻事异义同。<a id="a-4y"></a>通喻二行。<a id="a-4z"></a>但举初者以例中间。<a id="a-50"></a>大疏说因果无碍云。<a id="a-51"></a>如来毛孔现往昔因事。<a id="a-52"></a>圆觉净业章云。<a id="a-53"></a>睹见调御历恒沙劫勤苦境界(云云)。<a id="a-54"></a>前问约泯相显性故云已灭。<a id="a-55"></a>论约即事同真门。<a id="a-56"></a>故云不化。<a id="a-57"></a>各据一理也。</p>
  <p id="a58">果以功业不可朽故也。<a id="a-59"></a>虽在昔而不化。<a id="a-5A"></a>不化故不迁。<a id="a-5B"></a>不迁故则湛然明矣　真流之行行行契真。<a id="a-5C"></a>果位反观愈见不朽。<a id="a-5D"></a>若住相之行力尽而坠矣。<a id="a-5E"></a>湛谓凝湛不动之貌。<a id="a-5F"></a>余可知。</p>
  <p id="a5G">故经云。<a id="a-5H"></a>三灾弥沦而行业湛然。<a id="a-5I"></a>信其言也　三灾者。<a id="a-5J"></a>火水风也。<a id="a-5K"></a>三灾虽酷。<a id="a-5L"></a>安能焦烂于虚空。<a id="a-5M"></a>劫海纵遥。<a id="a-5N"></a>何以迁沦于实行。<a id="a-5O"></a>弥沦者。<a id="a-5P"></a>清凉云。<a id="a-5Q"></a>周遍包罗之义。<a id="a-5R"></a>谓三灾虽坏一切。<a id="a-5S"></a>不能坏于因行。<a id="a-5T"></a>亦以契真故也。</p>
  <p id="a5U">何者。<a id="a-5V"></a>果不俱(兼也)因因(由也)因而果。<a id="a-5W"></a>因因而果因不昔灭。<a id="a-5X"></a>果不俱因因不来今。<a id="a-5Y"></a>不灭不来则不迁之致明矣　初句中果极至得因在应得。<a id="a-5Z"></a>二位相远故不俱也。<a id="a-5a"></a>次句果由因得故。<a id="a-5b"></a>次二句蹑示不去。<a id="a-5c"></a>次二句蹑示不来。<a id="a-5d"></a>后二句释成不迁。<a id="a-5e"></a>虽举果显因亦即合于性空故不迁也。<a id="a-5f"></a>问前通会诸法。<a id="a-5g"></a>因亦在其中矣。<a id="a-5h"></a>何故别举其因再明之耶。<a id="a-5i"></a>答深有所以。<a id="a-5j"></a>恐进行之人谓所修随化劳而无功。<a id="a-5k"></a>故举如来果身由昔因感。<a id="a-5l"></a>果在因存岂唐捐乎。<a id="a-5m"></a>如童子熟书。<a id="a-5n"></a>非不由生而至于熟。<a id="a-5o"></a>书热之时前功尤显。<a id="a-5p"></a>随相之行熏引尚尔况无相之行乎。<a id="a-5q"></a>所以不辨果不迁者。<a id="a-5r"></a>因且不迁。<a id="a-5s"></a>况夫果道。<a id="a-5t"></a>是故佛果有为无为非一非异。<a id="a-5u"></a>吾今此身即是常身。</p>
  <p id="a5v">复何惑于去留。<a id="a-5w"></a>踟蹰于动静之间者哉　惑不达也。<a id="a-5x"></a>踟蹰将进将退之貌。<a id="a-5y"></a>疑也。<a id="a-5z"></a>如上教理成立不迁极明。<a id="a-60"></a>更何惑于即事之中道耶。</p>
  <p id="a61">然则乾坤倒覆无谓不静。<a id="a-62"></a>洪流滔天无谓其动　无谓。<a id="a-63"></a>戒止之辞。<a id="a-64"></a>倒覆崩坠也。<a id="a-65"></a>天地虽大。<a id="a-66"></a>亦缘集之法容可倾覆。<a id="a-67"></a>以性空故亦即清宁。<a id="a-68"></a>千门异说不出宗意。</p>
  <p id="a69">苟能契神于即物。<a id="a-6A"></a>斯不远而可知矣　苟能以神妙心智。<a id="a-6B"></a>即于缘生迁化物中。<a id="a-6C"></a>而了不迁之理。<a id="a-6D"></a>物既在近理亦非远。<a id="a-6E"></a>反显舍物求之去理转远清凉云。<a id="a-6F"></a>至趣非远。<a id="a-6G"></a>心行得之则甚深。<a id="a-6H"></a>下论云。<a id="a-6I"></a>触事而真等。</p>
  <p id="a6J">不真空论第二　一切诸法无自性生。<a id="a-6K"></a>资缘而起。<a id="a-6L"></a>起而非真。<a id="a-6M"></a>如幻如梦当体空也。<a id="a-6N"></a>故下云。<a id="a-6O"></a>待缘而有。<a id="a-6P"></a>有非真有。<a id="a-6Q"></a>又云万物非真假号久矣。<a id="a-6R"></a>皆明不真也。<a id="a-6S"></a>又云。<a id="a-6T"></a>即万物之自虚色即是空。<a id="a-6U"></a>皆明空也。<a id="a-6V"></a>又云。<a id="a-6W"></a>寝疾有不真之谈。<a id="a-6X"></a>超日有即虚之称。<a id="a-6Y"></a>双示不真空也。<a id="a-6Z"></a>缘起故有非无也。<a id="a-6a"></a>从缘故空非有也。<a id="a-6b"></a>中道之旨于斯玄会。<a id="a-6c"></a>故宗云。<a id="a-6d"></a>不有不无也。<a id="a-6e"></a>若约二谛明空有者。<a id="a-6f"></a>俗谛故非无。<a id="a-6g"></a>真谛故非有。<a id="a-6h"></a>为第一真也。<a id="a-6i"></a>下皆有文。<a id="a-6j"></a>恐繁不引。</p>
  <p id="a6k">夫至虚无生者。<a id="a-6l"></a>盖是般若玄鉴之妙趣(向也)有物之宗极者也　初句依经标牒。<a id="a-6m"></a>次句约心显妙。<a id="a-6n"></a>后句万物宗体。<a id="a-6o"></a>胜义无上曰至。<a id="a-6p"></a>有无一异等俱离曰虚。<a id="a-6q"></a>无生者。<a id="a-6r"></a>谓缘集诸法非自非他。<a id="a-6s"></a>非共。<a id="a-6t"></a>亦非无因。<a id="a-6u"></a>亦非作者。<a id="a-6v"></a>无生而生非无也。<a id="a-6w"></a>虽生不生非有也。<a id="a-6x"></a>若此万象森罗无非中道。<a id="a-6y"></a>下论云。<a id="a-6z"></a>第一真谛也。<a id="a-70"></a>又云。<a id="a-71"></a>触物而一。<a id="a-72"></a>般若下明。<a id="a-73"></a>此胜义非识能识。<a id="a-74"></a>但是圣智玄鉴所向之境。<a id="a-75"></a>亦为缘有万物所宗至极之性也。</p>
  <p id="a76">自非圣明特(犹独也)达。<a id="a-77"></a>何能契神(智也)于有无之间(中也)哉　反显也。<a id="a-78"></a>顺明云。<a id="a-79"></a>唯圣人明智独了可契此中道也。</p>
  <p id="a7A">是以至人通神心于无穷。<a id="a-7B"></a>所不能滞。<a id="a-7C"></a>极耳目于视听声色所。<a id="a-7D"></a>不能制者　果极因满曰至。<a id="a-7E"></a>示化人流曰人。<a id="a-7F"></a>谓无上士也。<a id="a-7G"></a>初二句实智内通。<a id="a-7H"></a>神心智也。<a id="a-7I"></a>出分别故无穷理也。<a id="a-7J"></a>绝边量故。<a id="a-7K"></a>穷所等者。<a id="a-7L"></a>谓悉觉真谛不滞于寂。<a id="a-7M"></a>后二句权智外应。<a id="a-7N"></a>目极视而色不胶。<a id="a-7O"></a>耳洞听而声弗制。<a id="a-7P"></a>则遍应诸缘不缚于有如斯不滞不制何耶。</p>
  <p id="a7Q">岂不以其即万物之自虚。<a id="a-7R"></a>故物不能累其神明者也　双出所以也。<a id="a-7S"></a>万物谓声色等诸相。<a id="a-7T"></a>从缘无性故云虚也。<a id="a-7U"></a>累谓负累。<a id="a-7V"></a>神明即上神心。<a id="a-7W"></a>意云。<a id="a-7X"></a>即物之虚证之不能滞。<a id="a-7Y"></a>应之不能制。<a id="a-7Z"></a>抑何累于神明哉。<a id="a-7a"></a>此上依境辩心似二智殊照。<a id="a-7b"></a>既即物之虚而一源。<a id="a-7c"></a>则自真之权而无异。</p>
  <p id="a7d">是以圣人乘真心而理顺。<a id="a-7e"></a>则无滞而不通。<a id="a-7f"></a>审一气以观化。<a id="a-7g"></a>故所遇而顺适　复释前文也。<a id="a-7h"></a>前云通神心等。<a id="a-7i"></a>云何通耶。<a id="a-7j"></a>故此云乘真心而理顺等。<a id="a-7k"></a>乘凭也真心即理智也。<a id="a-7l"></a>理属性空之理。<a id="a-7m"></a>不逆物故名顺。<a id="a-7n"></a>正理于顺。<a id="a-7o"></a>顺法即虚。<a id="a-7p"></a>不须析破。<a id="a-7q"></a>析破则逆法。<a id="a-7r"></a>何能通于无穷邪。<a id="a-7s"></a>若此则无一滞碍之法不虚而通也。<a id="a-7t"></a>准此滞含二义。<a id="a-7u"></a>一不滞寂。<a id="a-7v"></a>二不滞物也。<a id="a-7w"></a>前文云极耳目等。<a id="a-7x"></a>云何极耶。<a id="a-7y"></a>故此云审一气等。<a id="a-7z"></a>一气语借道家喻一性也。<a id="a-80"></a>观谓观照即量智也。<a id="a-81"></a>化谓万化即一切事相也。<a id="a-82"></a>遇谓对遇。<a id="a-83"></a>适者。<a id="a-84"></a>契合也。<a id="a-85"></a>意云。<a id="a-86"></a>谛审一气之性以观万化。<a id="a-87"></a>则凡所对遇无不顺性而契合。<a id="a-88"></a>如此虽极目观色。<a id="a-89"></a>无非实相。<a id="a-8A"></a>纵耳聆音反闻自性。<a id="a-8B"></a>岂惑声色而为制哉。<a id="a-8C"></a>前文双出所以。<a id="a-8D"></a>但明不滞不制之相。<a id="a-8E"></a>此文乃释内通外应之由。<a id="a-8F"></a>所以为异也。<a id="a-8G"></a>然了境由心依心照境。<a id="a-8H"></a>境则真俗不二第一真也。<a id="a-8I"></a>心则理量齐鉴中道智也。<a id="a-8J"></a>次下明之。</p>
  <p id="a8K">无滞而不通。<a id="a-8L"></a>故能混(融也)杂致(得也)淳。<a id="a-8M"></a>所遇而顺适故则触物而一(中也)蹑前会归中道也　淳杂者。<a id="a-8N"></a>以二谛言之。<a id="a-8O"></a>俗谛故杂。<a id="a-8P"></a>真谛故淳。<a id="a-8Q"></a>以中道言之。<a id="a-8R"></a>二谛相待亦杂也。<a id="a-8S"></a>中道无二故淳也。<a id="a-8T"></a>今文是此则二谛融会。<a id="a-8U"></a>二而不二之中也。<a id="a-8V"></a>触谓心所对触。<a id="a-8W"></a>即缘生诸法也。<a id="a-8X"></a>以从缘非有缘起不无。<a id="a-8Y"></a>故触物皆一。<a id="a-8Z"></a>一即第一真谛也。<a id="a-8a"></a>清凉云。<a id="a-8b"></a>触物皆中居然交彻。<a id="a-8c"></a>此皆论于中者论之所宗故。<a id="a-8d"></a>又只可观察世俗而入第一真谛。<a id="a-8e"></a>不应观察第一真谛而入世俗也。<a id="a-8f"></a>故涅槃云。<a id="a-8g"></a>世谛者。<a id="a-8h"></a>即第一义谛。<a id="a-8i"></a>如清凉钞具叙。</p>
  <p id="a8j">如此则万象虽殊而不能自异。<a id="a-8k"></a>不能自异故知象非真象。<a id="a-8l"></a>象非真象故。<a id="a-8m"></a>则虽象而非象　如此者。<a id="a-8n"></a>属前混杂致淳等。<a id="a-8o"></a>既淳既一。<a id="a-8p"></a>岂云异乎。<a id="a-8q"></a>正义至此略周。<a id="a-8r"></a>结归本题也。<a id="a-8s"></a>初四句结不真。<a id="a-8t"></a>后二句结空可知。<a id="a-8u"></a>云庵本中失后二句。<a id="a-8v"></a>但有不真之理。<a id="a-8w"></a>缺于空义。<a id="a-8x"></a>今从古本。</p>
  <p id="a8y">然则物我同根是非一气(体也)潜微隐幽殆(将也)非群情之所尽　将破三家谬计。<a id="a-8z"></a>故复举甚深之理。<a id="a-90"></a>难解难入致令所见未彻也。<a id="a-91"></a>物即真俗融通之境。<a id="a-92"></a>我则权实双融之心。<a id="a-93"></a>同根者。<a id="a-94"></a>心境相收无异故。<a id="a-95"></a>是非者。<a id="a-96"></a>真俗也。<a id="a-97"></a>亦相即故一气也。<a id="a-98"></a>生公云。<a id="a-99"></a>是非相待故有真俗名生。<a id="a-9A"></a>苟一谛为真。<a id="a-9B"></a>四言成权矣。<a id="a-9C"></a>潜微下理深曰潜。<a id="a-9D"></a>难见曰隐。<a id="a-9E"></a>群情容解。<a id="a-9F"></a>但不能尽之。<a id="a-9G"></a>如三家者。</p>
  <p id="a9H">故顷尔(近也)谈论。<a id="a-9I"></a>至于虚宗每有不同。<a id="a-9J"></a>夫以不同而适同。<a id="a-9K"></a>有何物而可同哉。<a id="a-9L"></a>故众论竞作而性莫同焉　初句举时谬之辈。<a id="a-9M"></a>由正理幽隐。<a id="a-9N"></a>所以近来云云。<a id="a-9O"></a>次二句见异。<a id="a-9P"></a>次二句执异背同。<a id="a-9Q"></a>后二句依见述论。<a id="a-9R"></a>唐光瑶禅师疏有七宗。<a id="a-9S"></a>此论略出三家。<a id="a-9T"></a>故云众也。<a id="a-9U"></a>见既有异性理随殊。</p>
  <p id="a9V">何则(通征)心无者无心于万物。<a id="a-9W"></a>万物未尝无　据梁传。<a id="a-9X"></a>晋僧道恒述心无论。<a id="a-9Y"></a>汰公远公俱破此说。<a id="a-9Z"></a>初句牒。<a id="a-9a"></a>次句谓心无诸法。<a id="a-9b"></a>后句执法实有。</p>
  <p id="a9c">此得在于神静。<a id="a-9d"></a>失在于物虚　由心无法故得于神静。<a id="a-9e"></a>不了物空故失虚也。<a id="a-9f"></a>亦心外有境。</p>
  <p id="a9g">即色者明色不自色。<a id="a-9h"></a>故虽色而非色也　东晋支道林作即色游玄论。<a id="a-9i"></a>初句牒。<a id="a-9j"></a>次二句叙彼所计。<a id="a-9k"></a>彼谓青黄等相非色自能。<a id="a-9l"></a>人名为青黄等。<a id="a-9m"></a>心若不计青黄等皆空。<a id="a-9n"></a>以释经中色即是空。</p>
  <p id="a9o">夫言色者。<a id="a-9p"></a>但当色即色。<a id="a-9q"></a>岂侍色(计也)色而后为色哉　齐此论主破辞。<a id="a-9r"></a>此且先出正理。<a id="a-9s"></a>初句牒名。<a id="a-9t"></a>次句示依他。<a id="a-9u"></a>谓凡是质碍之色。<a id="a-9v"></a>缘会而生者心虽不计。<a id="a-9w"></a>亦色法也。<a id="a-9x"></a>受想等法亦应例同。<a id="a-9y"></a>意云。<a id="a-9z"></a>岂待人心计彼谓青黄等。<a id="a-A0"></a>然后作青等色耶。<a id="a-A1"></a>以青黄亦缘生故。</p>
  <p id="aA2">此直(但也)语色不自色。<a id="a-A3"></a>未领(解也)色之非色也　初句明所待。<a id="a-A4"></a>后句显所失。<a id="a-A5"></a>未达缘起性空。<a id="a-A6"></a>然缘起之法亦心之相分。<a id="a-A7"></a>能见之心随相而转。<a id="a-A8"></a>取相立名名青黄等。<a id="a-A9"></a>名属遍计相即依他。<a id="a-AA"></a>支公已了名假。<a id="a-AB"></a>未了相空。<a id="a-AC"></a>名相俱空圆成显现。<a id="a-AD"></a>由未了此。<a id="a-AE"></a>所以被破。</p>
  <p id="aAF">本无者情尚于无。<a id="a-AG"></a>多触言以宾(伏也)无。<a id="a-AH"></a>故非有有即无。<a id="a-AI"></a>非无无即无　亦东晋竺法汰作本无论。<a id="a-AJ"></a>初二句明其尚无。<a id="a-AK"></a>中心崇尚于无。<a id="a-AL"></a>故凡所发言皆宾伏于无也。<a id="a-AM"></a>次四句出彼解相。<a id="a-AN"></a>以经论有双非之句。<a id="a-AO"></a>汰公解云。<a id="a-AP"></a>非有者。<a id="a-AQ"></a>非斥了有。<a id="a-AR"></a>非无者。<a id="a-AS"></a>和无亦无。<a id="a-AT"></a>却则沦于太无尔。</p>
  <p id="aAU">寻夫立文之本旨者。<a id="a-AV"></a>直(正也)以非有非真有。<a id="a-AW"></a>非无非真无尔　论主与示双非正理。<a id="a-AX"></a>然后破之。<a id="a-AY"></a>经论成立非有非无之本意者。<a id="a-AZ"></a>正以诸法赖缘而有。<a id="a-Aa"></a>非真实有故云非有。<a id="a-Ab"></a>以诸法缘起故有。<a id="a-Ac"></a>非一向无故云非无。<a id="a-Ad"></a>圭峰略钞之义如此。<a id="a-Ae"></a>下论亦多请无疑虑。</p>
 </body>
</html>