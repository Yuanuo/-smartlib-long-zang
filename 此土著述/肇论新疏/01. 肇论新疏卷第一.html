<!doctype html>
<html id="z3IBXLZ1iR" data-ver="857">
 <head>
  <meta charset="utf-8">
  <meta author="释源">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">肇论新疏卷第一</h1>
  <p id="a2">五台大万圣祐国寺开山住持释源大白马寺宗主赠邽国公海印开法大师长讲沙门文才述</p>
  <p id="a3">始自好诵斯论。<a id="a-4"></a>亦粗玩其辞。<a id="a-5"></a>尚未能吮其理味以其心也。<a id="a-6"></a>及隶樊川之兴教。<a id="a-7"></a>得云庵达禅师疏又数年应宁夏命。<a id="a-8"></a>复获唐光瑶禅师。<a id="a-9"></a>并有宋净源法师二家注记。<a id="a-A"></a>反复参订醇疵纷错。<a id="a-B"></a>似有未尽乎论旨之妙伙矣。<a id="a-C"></a>且论之渊粹简蕴。<a id="a-D"></a>见称所自来。<a id="a-E"></a>其辞文其施辩。<a id="a-F"></a>非深入实相踞乐说善巧之峰者。<a id="a-G"></a>莫之为之。<a id="a-H"></a>予固以为开方等之巨钥。<a id="a-I"></a>游性海之洪舟。<a id="a-J"></a>运权不之均车。<a id="a-K"></a>排异见之正说。<a id="a-L"></a>真一乘师子吼之雅作。<a id="a-M"></a>欲乎吾人之性学者。<a id="a-N"></a>先着鞭于此。<a id="a-O"></a>此而通。<a id="a-P"></a>则大方之理弗虞而妙获者矣。<a id="a-Q"></a>嗟呼姚秦迄唐二百余载。<a id="a-R"></a>历贤首清凉圭山贤圣之僧。<a id="a-S"></a>皆援之以断大义。<a id="a-T"></a>独不为发挥其曲要以召方来。<a id="a-U"></a>致令诸说凿柄纷纶。<a id="a-V"></a>莫知所以裁之之正。<a id="a-W"></a>乃因暇日谨摭诸先觉之说。<a id="a-X"></a>别为训解以授座下愧夫迫于缘冗。<a id="a-Y"></a>每释义引据。<a id="a-Z"></a>弗获课虚细以讨求。<a id="a-a"></a>冀同衣同德之士。<a id="a-b"></a>恕以荒斐失而正之可也。</p>
  <p id="ac">肇论　肇即作者之名。<a id="a-d"></a>论乃所作之法。<a id="a-e"></a>人法合目。<a id="a-f"></a>为一部之都名也。<a id="a-g"></a>以四论前后异出。<a id="a-h"></a>又各宗一义。<a id="a-i"></a>欲合为一。<a id="a-j"></a>不可遍目。<a id="a-k"></a>乃复作宗本一章。<a id="a-l"></a>冠于论首。<a id="a-m"></a>但云肇论宗释皆属。<a id="a-n"></a>而言论者谓假立宾主。<a id="a-o"></a>决判甚深。<a id="a-p"></a>往复推征。<a id="a-q"></a>示物修悟。<a id="a-r"></a>故名为论。<a id="a-s"></a>然有二种。<a id="a-t"></a>一者宗论。<a id="a-u"></a>宗经立义。<a id="a-v"></a>如起信唯识等。<a id="a-w"></a>二者释论。<a id="a-x"></a>但随经解释。<a id="a-y"></a>如智论等。<a id="a-z"></a>今此四论是初非后。</p>
  <p id="a10">后秦长安释僧肇作　通鉴说。<a id="a-11"></a>符健据关中国号大秦。<a id="a-12"></a>至符坚末年。<a id="a-13"></a>姚苌篡立亦号为秦。<a id="a-14"></a>故史家乃以前后字别之。<a id="a-15"></a>论主在后秦也。<a id="a-16"></a>长安即今安西。<a id="a-17"></a>释谓释迦。<a id="a-18"></a>即僧之通姓。<a id="a-19"></a>以如来姓释迦氏故也。<a id="a-1A"></a>安公创式。<a id="a-1B"></a>远协阿含。<a id="a-1C"></a>千古遵依。<a id="a-1D"></a>迄今未替。<a id="a-1E"></a>僧肇即论主之讳。<a id="a-1F"></a>本传略云。<a id="a-1G"></a>京兆人。<a id="a-1H"></a>历观经史备尽坟籍。<a id="a-1I"></a>志好玄微。<a id="a-1J"></a>每以庄老为心要。<a id="a-1K"></a>故叹曰。<a id="a-1L"></a>美则美矣。<a id="a-1M"></a>然其栖神冥累之方犹未尽善后。<a id="a-1N"></a>见旧维摩经欢喜顶受。<a id="a-1O"></a>乃言始知所归矣。<a id="a-1P"></a>因此出家学善方等。<a id="a-1Q"></a>兼通三藏。<a id="a-1R"></a>闻罗什在姑臧。<a id="a-1S"></a>自远从之。<a id="a-1T"></a>什嗟赏无极。<a id="a-1U"></a>及什来长安。<a id="a-1V"></a>肇亦随入。<a id="a-1W"></a>姚兴敕令入逍遥园详定经论。<a id="a-1X"></a>所著四论并注维摩经。<a id="a-1Y"></a>及制诸经论序。<a id="a-1Z"></a>并传于世。<a id="a-1a"></a>作犹制也造也。<a id="a-1b"></a>义诚佛说论自已为。<a id="a-1c"></a>盖作其辞而弗蕴其义也。</p>
  <p id="a1d">宗本义　四论所崇曰宗。<a id="a-1e"></a>本谓根本通法及义。<a id="a-1f"></a>法有通别。<a id="a-1g"></a>通者。<a id="a-1h"></a>即实相之一心。<a id="a-1i"></a>中吴净源法师云。<a id="a-1j"></a>然兹四论宗其一心。<a id="a-1k"></a>然四论虽殊。<a id="a-1l"></a>亦各述此一心之义也。<a id="a-1m"></a>别者。<a id="a-1n"></a>即四论所宗各殊。<a id="a-1o"></a>所以尔者。<a id="a-1p"></a>非一心无以摄四法。<a id="a-1q"></a>非四法无以示一心。<a id="a-1r"></a>即一是四即四是一。<a id="a-1s"></a>义谓义理依前法体以显义相。<a id="a-1t"></a>法通义通法别义别。<a id="a-1u"></a>此中四段之义如其分齐。<a id="a-1v"></a>是下四论之所宗。<a id="a-1w"></a>据此非宗本无以统四论。<a id="a-1x"></a>非四论无以开宗本。<a id="a-1y"></a>以法为本所宗。<a id="a-1z"></a>即本以义为本本亦即义。<a id="a-20"></a>若法义两分本属法时本之义也。</p>
  <p id="a21">本无实相法性性空缘会　此五名诸经通有。<a id="a-22"></a>义虽差殊不越理事。<a id="a-23"></a>今始终相蹑略而释之。<a id="a-24"></a>初谓缘会之事缘前元无。<a id="a-25"></a>故云本无。<a id="a-26"></a>无相之相复云实相。<a id="a-27"></a>即此实相是诸法性。<a id="a-28"></a>故云法性。<a id="a-29"></a>此性真空故复云性空。<a id="a-2A"></a>复由性空之理不离于事。<a id="a-2B"></a>以理从事复名缘会。<a id="a-2C"></a>谓因缘会集而有诸法。<a id="a-2D"></a>或名缘集缘生等。<a id="a-2E"></a>皆意在法也。<a id="a-2F"></a>杜顺和尚云离真理外无片事可得。</p>
  <p id="a2G">一义耳　义依法显。<a id="a-2H"></a>法既理事一源。<a id="a-2I"></a>义岂容殊不可取于五名计有五法。<a id="a-2J"></a>各是一义。<a id="a-2K"></a>此中以本从末唯末非本。<a id="a-2L"></a>亦一义。<a id="a-2M"></a>摄末归本唯本非末。<a id="a-2N"></a>亦一义。<a id="a-2O"></a>若本末混融际限不分。<a id="a-2P"></a>尤一义也。<a id="a-2Q"></a>若对下不迁释之。<a id="a-2R"></a>缘会物也。<a id="a-2S"></a>本无等理也。<a id="a-2T"></a>由一义故。<a id="a-2U"></a>即迁而不迁。<a id="a-2V"></a>所以为下不迁论宗。</p>
  <p id="a2W">何则　征也。</p>
  <p id="a2X">一切诸法缘会而生　若色若心因缘会集。<a id="a-2Y"></a>而后生起。</p>
  <p id="a2Z">缘会而生则未生无有。<a id="a-2a"></a>缘离则灭　初句蹑前因缘是因诸法是果。<a id="a-2b"></a>因无果有无有是处。<a id="a-2c"></a>此约前际。<a id="a-2d"></a>后句既法自缘生有为迁谢。<a id="a-2e"></a>因缘离散诸法灭谢。<a id="a-2f"></a>此约后际。</p>
  <p id="a2g">如其真有有则无灭　真谓真实。<a id="a-2h"></a>若法实有有应无灭。<a id="a-2i"></a>法既随灭。<a id="a-2j"></a>知非真有。<a id="a-2k"></a>下论云。<a id="a-2l"></a>夫有若真有岂待缘而后有哉。<a id="a-2m"></a>中观云。<a id="a-2n"></a>法若实有则不应无等。</p>
  <p id="a2o">以此而推。<a id="a-2p"></a>故知虽今现有。<a id="a-2q"></a>有而性常自空。<a id="a-2r"></a>性常自空故谓之性空　即末显本也。<a id="a-2s"></a>约前后际观现在法。<a id="a-2t"></a>既但缘集而生。<a id="a-2u"></a>岂待缘离然后方灭。<a id="a-2v"></a>以因缘非和即今常离。<a id="a-2w"></a>即今亦灭。<a id="a-2x"></a>色即是空其性本然。<a id="a-2y"></a>故即缘生是性空尔。<a id="a-2z"></a>清凉圣师云。<a id="a-30"></a>缘生无性当体即真。</p>
  <p id="a31">性空故。<a id="a-32"></a>故曰法性　真空是诸法之性。</p>
  <p id="a33">法性如是。<a id="a-34"></a>故曰实相　如是谓空也。<a id="a-35"></a>空无相故。<a id="a-36"></a>故名实相。</p>
  <p id="a37">实相自无。<a id="a-38"></a>非推之使无。<a id="a-39"></a>故名本无　缘集之法当体元空。<a id="a-3A"></a>如镜像谷响不待推斥使令无之即此实相为本无也。<a id="a-3B"></a>下论云。<a id="a-3C"></a>岂待宰割以求通哉。<a id="a-3D"></a>此拣小乘析色名空。<a id="a-3E"></a>上列名则从本及末。<a id="a-3F"></a>此中推义则自末至本。<a id="a-3G"></a>然本末镕融。<a id="a-3H"></a>非前非后非一非异也。</p>
  <p id="a3I">言不有不无者　诸经论中多明四句。<a id="a-3J"></a>谓有无亦有亦无。<a id="a-3K"></a>非有非无。<a id="a-3L"></a>依法表德。<a id="a-3M"></a>不出此四。<a id="a-3N"></a>又约破计遣谤亦有四句。<a id="a-3O"></a>谓非有非无非非有。<a id="a-3P"></a>非非无非亦有亦无。<a id="a-3Q"></a>今所牒者。<a id="a-3R"></a>前之第四及后之初二句。<a id="a-3S"></a>所以偏牒此而明者。<a id="a-3T"></a>为遣二见故。<a id="a-3U"></a>遮示中道故。<a id="a-3V"></a>令心无住故为下不真空论之宗。</p>
  <p id="a3W">不如(同也)有见常见之有。<a id="a-3X"></a>邪见断见之无耳　初约破计以释。<a id="a-3Y"></a>佛性论第三云。<a id="a-3Z"></a>一切诸见不出有无二种。<a id="a-3a"></a>由有见故所以执常。<a id="a-3b"></a>于无见中复有二种。<a id="a-3c"></a>一邪见。<a id="a-3d"></a>谓一切无因无果并拨三世故。<a id="a-3e"></a>二断见谓唯有现在不信未来故。<a id="a-3f"></a>准此因有生常。<a id="a-3g"></a>因无生邪断之二也。<a id="a-3h"></a>故论双叙之。<a id="a-3i"></a>经中为破此见而云不有不无。<a id="a-3j"></a>论叙云。<a id="a-3k"></a>不同计有之见是常见之有。<a id="a-3l"></a>故云。<a id="a-3m"></a>不有不同计无之见。<a id="a-3n"></a>是邪见断见之无。<a id="a-3o"></a>故云不无。<a id="a-3p"></a>不如二言贯下邪断。</p>
  <p id="a3q">若以(犹执也)有为有(常也)则以无为无(断也)有既不有则无无也　约起灭释也。<a id="a-3r"></a>初二句明相因而起。<a id="a-3s"></a>但起一见一见随生。<a id="a-3t"></a>如见牛有角谓兔无角等。<a id="a-3u"></a>故密严云。<a id="a-3v"></a>要待于有法而起于无见。<a id="a-3w"></a>此所治之病也。<a id="a-3x"></a>后二句明相因而灭。<a id="a-3y"></a>苟治一见一见随亡。<a id="a-3z"></a>经中既云非有。<a id="a-40"></a>故亦非无。<a id="a-41"></a>故密严云。<a id="a-42"></a>有法本自无无见何所待。<a id="a-43"></a>此能治之药也。<a id="a-44"></a>伟哉善巧曲尽经旨。</p>
  <p id="a45">夫欲存(犹取也)无以观法者。<a id="a-46"></a>可谓识法实相矣。<a id="a-47"></a>是谓虽观有。<a id="a-48"></a>而无所取相　约观行释也。<a id="a-49"></a>法即缘生诸法。<a id="a-4A"></a>谓从缘虽空不可存无以观。<a id="a-4B"></a>无则三学六度与五逆十恶空而无果。<a id="a-4C"></a>由非无故一切法皆立也。<a id="a-4D"></a>不取相者。<a id="a-4E"></a>谓缘起虽有亦不可取相以观。<a id="a-4F"></a>取则有为生灭行何契真。<a id="a-4G"></a>由非有故心不住相。<a id="a-4H"></a>建一功立一德靡不合道。<a id="a-4I"></a>如斯见法方识实相。<a id="a-4J"></a>实相之言在上义属于下。<a id="a-4K"></a>即中道佛性观也。<a id="a-4L"></a>此中意趣无边不能繁叙。<a id="a-4M"></a>如涅槃及止观等说。<a id="a-4N"></a>上三义释名。<a id="a-4O"></a>前二离过后一成行。</p>
  <p id="a4P">然则法相为无相之相。<a id="a-4Q"></a>圣人之心为住无所住矣　法相者。<a id="a-4R"></a>所观之境属前实相也。<a id="a-4S"></a>既非有无何有相状。<a id="a-4T"></a>且对无住之心。<a id="a-4U"></a>义言相尔故。<a id="a-4V"></a>云无相之相。<a id="a-4W"></a>圣人等者。<a id="a-4X"></a>能观之心得无分别。<a id="a-4Y"></a>俱名圣人。<a id="a-4Z"></a>然地前修真如三昧者。<a id="a-4a"></a>亦许仿行双照有无名住。<a id="a-4b"></a>既不存无。<a id="a-4c"></a>又不取相即住而无住也。<a id="a-4d"></a>性宗修人虽具缚凡夫。<a id="a-4e"></a>苟有夙熏诚可留心。<a id="a-4f"></a>今举圣心令人慕式也。</p>
  <p id="a4g">三乘等观性空而得道也。<a id="a-4h"></a>性空者。<a id="a-4i"></a>谓诸法实相也　等谓平等。<a id="a-4j"></a>道谓自乘菩提。<a id="a-4k"></a>所以约人辨者。<a id="a-4l"></a>恐疑实相之外别有三乘异证。<a id="a-4m"></a>而不知三乘机器随熏有差所观性空无异。<a id="a-4n"></a>故身子云。<a id="a-4o"></a>我等同入法性。<a id="a-4p"></a>佛赞迦葉同一解脱。<a id="a-4q"></a>亦如三兽渡河河无异水。</p>
  <p id="a4r">见法实相故云正观。<a id="a-4s"></a>若其异者便为邪观　正邪二观诸经通说。<a id="a-4t"></a>今约实相辨邪正也。<a id="a-4u"></a>大论云。<a id="a-4v"></a>除实相外余皆魔事。</p>
  <p id="a4w">设二乘不见此理。<a id="a-4x"></a>则颠倒也　此有二说。<a id="a-4y"></a>一则只是三乘中二乘。<a id="a-4z"></a>意云。<a id="a-50"></a>设若小乘不见性空之理。<a id="a-51"></a>则亦颠倒不克果证。<a id="a-52"></a>以二乘但见无常。<a id="a-53"></a>不见于常是颠倒故。<a id="a-54"></a>此则大小形对可说。<a id="a-55"></a>小且尚耳。<a id="a-56"></a>况大乘耶。<a id="a-57"></a>二则前云三乘。<a id="a-58"></a>乃通教所被学法空者。<a id="a-59"></a>故同观实相为正观。<a id="a-5A"></a>今此二乘乃藏教所被愚法者。<a id="a-5B"></a>意云。<a id="a-5C"></a>设若愚法二乘亦须观性空之理而取证。<a id="a-5D"></a>若不见此理则颠倒故不证。<a id="a-5E"></a>大疏破有教引成实云。<a id="a-5F"></a>我今正明三藏中实义。<a id="a-5G"></a>实义即空。<a id="a-5H"></a>清凉钞云。<a id="a-5I"></a>不可不见实义而得道也。<a id="a-5J"></a>以生空亦双空之一分。<a id="a-5K"></a>又何太异。<a id="a-5L"></a>故前云等观。</p>
  <p id="a5M">是以三乘观法无异。<a id="a-5N"></a>但心有大小为差耳　所趣实相唯一。<a id="a-5O"></a>能趣根宜成异。<a id="a-5P"></a>器有广狭智有浅深。<a id="a-5Q"></a>运有自他进有迂直证有单双。<a id="a-5R"></a>此则差在于人不在于法。</p>
  <p id="a5S">沤和般若者。<a id="a-5T"></a>大慧之称(名也)也　双牒其名通属其体。<a id="a-5U"></a>智论第十八云。<a id="a-5V"></a>摩诃般若秦言大慧。<a id="a-5W"></a>沤和者。<a id="a-5X"></a>此云方便。<a id="a-5Y"></a>一念兼之故名大慧。<a id="a-5Z"></a>二乘孤慧独颖慧而非大。<a id="a-5a"></a>为下般若一论之宗。</p>
  <p id="a5b">见法实相谓之般若。<a id="a-5c"></a>能不形(犹显也)证沤和功也　初二句明得名。<a id="a-5d"></a>由见实相故名般若。<a id="a-5e"></a>后二句见而非证。<a id="a-5f"></a>直由大悲导智。<a id="a-5g"></a>令不证空。<a id="a-5h"></a>出二乘也。<a id="a-5i"></a>净名云。<a id="a-5j"></a>无方便慧缚有方便慧解。<a id="a-5k"></a>以无悲之智醉寂灭酒。<a id="a-5l"></a>堕无为坑故。</p>
  <p id="a5m">适(往也)化众生谓之沤和。<a id="a-5n"></a>不染尘累(去声)般若力也　亦初二句明得名。<a id="a-5o"></a>由化众生故名方便。<a id="a-5p"></a>后二句化而不染。<a id="a-5q"></a>复由大智导悲令尘不染。<a id="a-5r"></a>异凡夫也。<a id="a-5s"></a>净名云。<a id="a-5t"></a>无慧方便缚有慧方便解。<a id="a-5u"></a>以无慧方便投爱见网没有相林。<a id="a-5v"></a>故尘谓五欲尘境。<a id="a-5w"></a>累谓生死过患。</p>
  <p id="a5x">然则般若之门观空。<a id="a-5y"></a>沤和之门涉有。<a id="a-5z"></a>涉有而未始(暂也)迷虚。<a id="a-60"></a>故常处(居也)有而不染。<a id="a-61"></a>不厌(弃也)有而观空故。<a id="a-62"></a>观空而不证　承前以即不滞也。<a id="a-63"></a>初二句约观空有以分权实。<a id="a-64"></a>涅槃为空生死为有。<a id="a-65"></a>后四句正显不滞。<a id="a-66"></a>以二智双融之一心。<a id="a-67"></a>观空有无二之真谛。<a id="a-68"></a>如观色是有色即空。<a id="a-69"></a>故岂曾瞥然而迷性空。<a id="a-6A"></a>以不迷空。<a id="a-6B"></a>所以常居有境尘不能染。<a id="a-6C"></a>下句反此可知。<a id="a-6D"></a>是谓二谛相符二行相资。<a id="a-6E"></a>如车二轮。<a id="a-6F"></a>犹鸟二翼。<a id="a-6G"></a>翔空致远互缺无能。<a id="a-6H"></a>由空门出生死入涅槃。<a id="a-6I"></a>由有门建佛法化众生。<a id="a-6J"></a>然理量无二生涅一如故。<a id="a-6K"></a>不滞空而累有也。</p>
  <p id="a6L">是谓一念之力权慧具矣。<a id="a-6M"></a>一念之力权慧具矣　念谓慧念。<a id="a-6N"></a>言一者极少时也。<a id="a-6O"></a>权谓权智即前方便。<a id="a-6P"></a>慧谓实智即前般若。<a id="a-6Q"></a>谓少时一念二智俱备。<a id="a-6R"></a>再言之者叹其智妙。</p>
  <p id="a6S">好思历然可解　历然者谓。<a id="a-6T"></a>理甚昭著。<a id="a-6U"></a>历历分明可领解也。</p>
  <p id="a6V">泥洹尽谛者　华梵双出。<a id="a-6W"></a>古译灭谛为尽谛。<a id="a-6X"></a>尽义在下。<a id="a-6Y"></a>此亦牒经而释。<a id="a-6Z"></a>为下无名论之宗直结尽而已　结谓一切结使亦兼诸业。<a id="a-6a"></a>即集谛也。<a id="a-6b"></a>然约喻明。<a id="a-6c"></a>如世绳结最难解理。</p>
  <p id="a6d">则生死永灭。<a id="a-6e"></a>故谓尽耳　生死苦谛也。<a id="a-6f"></a>连前即三杂染亦名三障。<a id="a-6g"></a>此三种障更相由藉能障涅槃。<a id="a-6h"></a>今约治道总说云尽。<a id="a-6i"></a>若别说者。<a id="a-6j"></a>即十恶等业信位能灭。<a id="a-6k"></a>惑有本末。<a id="a-6l"></a>本即根本不觉末即枝末不觉。<a id="a-6m"></a>末中复有七类。<a id="a-6n"></a>谓三细四粗。<a id="a-6o"></a>生死亦二。<a id="a-6p"></a>一分段二变易。<a id="a-6q"></a>自地前三贤断粗中粗。<a id="a-6r"></a>又复观察学断根本无明。<a id="a-6s"></a>自见道中至七地时断粗中细。<a id="a-6t"></a>尔时分段尽也。<a id="a-6u"></a>自八地至尽地。<a id="a-6v"></a>断黎耶三细根本无明。<a id="a-6w"></a>尔时变易亦亡。<a id="a-6x"></a>以此论宗于一乘。<a id="a-6y"></a>故唯依起信释之。<a id="a-6z"></a>细示如彼。</p>
  <p id="a70">无复别有一尽处尔　涅槃二十五云。<a id="a-71"></a>涅槃之体无有住处。<a id="a-72"></a>直是诸佛断烦恼处。<a id="a-73"></a>故名涅槃。<a id="a-74"></a>等非如小乘以生死世间涅槃出世间。<a id="a-75"></a>大乘但转此三即涅槃尔。<a id="a-76"></a>岂别标其方域耶。<a id="a-77"></a>故本论云。<a id="a-78"></a>排方外之谈云云。<a id="a-79"></a>何者。<a id="a-7A"></a>夫三德秘藏是大涅槃。<a id="a-7B"></a>但因翻此三障得名。<a id="a-7C"></a>谓惑能障于般若。<a id="a-7D"></a>惑尽而般若明。<a id="a-7E"></a>业能障于解脱。<a id="a-7F"></a>业亡而解脱朗。<a id="a-7G"></a>苦能障于法身。<a id="a-7H"></a>苦谢而法身显。<a id="a-7I"></a>故此三德但约障说。<a id="a-7J"></a>岂别有一尽处尔。<a id="a-7K"></a>又三德一体不并不别。<a id="a-7L"></a>如梵(伊字)虽四德圆常恒沙义备。<a id="a-7M"></a>一心融拂非相非名。<a id="a-7N"></a>尤可说云无复别有一尽处尔。<a id="a-7O"></a>以此为宗无名已显。</p>
  <p id="a7P">物不迁论第一　物即缘会诸法。<a id="a-7Q"></a>谓染净依正古今寒暑等。<a id="a-7R"></a>不迁即性空实相等。<a id="a-7S"></a>以缘生之物本性即空。<a id="a-7T"></a>空即实相故。<a id="a-7U"></a>物物皆不迁也。<a id="a-7V"></a>今约终顿二教之义。<a id="a-7W"></a>略示玄妙。<a id="a-7X"></a>初终教者。<a id="a-7Y"></a>谓随缘之理起成诸事。<a id="a-7Z"></a>即事同真故迁即不迁。<a id="a-7a"></a>此中曲有三门。<a id="a-7b"></a>一以理从事理亦随迁。<a id="a-7c"></a>况事法邪。<a id="a-7d"></a>楞伽经略云。<a id="a-7e"></a>如来藏与因俱有生灭。<a id="a-7f"></a>又不增减经云。<a id="a-7g"></a>法身流转五道云云。<a id="a-7h"></a>皆此义也。<a id="a-7i"></a>二以事从理事且不迁。<a id="a-7j"></a>况真理邪。<a id="a-7k"></a>仁王经云。<a id="a-7l"></a>烦恼菩提于第一义而无二故。<a id="a-7m"></a>诸佛如来与一切法悉皆如故。<a id="a-7n"></a>楞伽又云。<a id="a-7o"></a>五识身非流转。<a id="a-7p"></a>三此二无碍同时镕融。<a id="a-7q"></a>非一非异。<a id="a-7r"></a>迁与不迁亦非前后。<a id="a-7s"></a>即涅槃娑罗娑鸟。<a id="a-7t"></a>净名法无去来常不住故是也。<a id="a-7u"></a>清凉云。<a id="a-7v"></a>因乖常理遂成三界无常。<a id="a-7w"></a>苟悟无常之实。<a id="a-7x"></a>即无常常矣。<a id="a-7y"></a>下论大义皆是此理。<a id="a-7z"></a>后顿教者。<a id="a-80"></a>谓法法本真妄见流动。<a id="a-81"></a>若一念不生前后际断。<a id="a-82"></a>法非生灭非迁非不迁。<a id="a-83"></a>仍名不迁也。<a id="a-84"></a>华严云。<a id="a-85"></a>一切法无生云云。<a id="a-86"></a>若依归峰略钞解。<a id="a-87"></a>缘生之法相同遍计似生似灭。<a id="a-88"></a>性同圆成不生不灭。<a id="a-89"></a>亦终教意也。<a id="a-8A"></a>今此论中双含二教。<a id="a-8B"></a>如下云。<a id="a-8C"></a>不释动以求静云云。<a id="a-8D"></a>又云。<a id="a-8E"></a>目对真而莫觉。</p>
  <p id="a8F">夫生死(灭也)交谢寒暑迭(互也)迁。<a id="a-8G"></a>有物流动人之常情　将明迁即不迁之理。<a id="a-8H"></a>先陈迷倒不迁见迁之情。<a id="a-8I"></a>令忘情悟实也。<a id="a-8J"></a>初句举所迁之法。<a id="a-8K"></a>通一切法生来死谢。<a id="a-8L"></a>死至生亡生灭相待。<a id="a-8M"></a>故云交也。<a id="a-8N"></a>次句举能迁之时。<a id="a-8O"></a>通一切时迭迁可知。<a id="a-8P"></a>有谓缘有流动迁也。<a id="a-8Q"></a>后句中义兼凡外。<a id="a-8R"></a>亦正为权小以一形三。<a id="a-8S"></a>唯见无常不见即常者。<a id="a-8T"></a>皆常情浅见也。</p>
  <p id="a8U">予(我也)则谓之不然　论主宗悟一乘善入实相。<a id="a-8V"></a>欲导常情故总斥之。</p>
  <p id="a8W">何者　不许见迁必有教理。<a id="a-8X"></a>故总征之。</p>
  <p id="a8Y">放光云。<a id="a-8Z"></a>法无去来无动转者　即彼经第七卷中云。<a id="a-8a"></a>诸法不动摇故诸法亦不去亦不来等。<a id="a-8b"></a>法即缘集之物。<a id="a-8c"></a>以任持自体轨生人解。<a id="a-8d"></a>故去来动转迁也。<a id="a-8e"></a>既云皆无不迁也。<a id="a-8f"></a>然实教了义多有此说法华云。<a id="a-8g"></a>世间相常住。</p>
  <p id="a8h">寻夫不动之作岂释(舍也)动以求静。<a id="a-8i"></a>必求静于诸动。<a id="a-8j"></a>必求静于诸动故。<a id="a-8k"></a>虽动而常静。<a id="a-8l"></a>不释动以求静故。<a id="a-8m"></a>虽静而不离动　初句举经。<a id="a-8n"></a>但解动静以例去来。<a id="a-8o"></a>动即迁也。<a id="a-8p"></a>静即不迁。<a id="a-8q"></a>岂释下会释。<a id="a-8r"></a>次二句明不舍事动而求静理。<a id="a-8s"></a>然动静多体。<a id="a-8t"></a>且约心境略示。<a id="a-8u"></a>境者真谛理性故静。<a id="a-8v"></a>俗谛事法故动。<a id="a-8w"></a>二谛相即故云不舍。<a id="a-8x"></a>意云。<a id="a-8y"></a>要证真谛之静不离俗动。<a id="a-8z"></a>心者实智向真故静。<a id="a-90"></a>权智应俗故动。<a id="a-91"></a>二智无碍故亦不舍权动也。<a id="a-92"></a>后四句蹑前以明即静而动。<a id="a-93"></a>亦通心境。<a id="a-94"></a>以不舍事动而入静。<a id="a-95"></a>故正静时正动。<a id="a-96"></a>论中正唯理事。<a id="a-97"></a>既云求静不舍等。<a id="a-98"></a>故兼二智。</p>
  <p id="a99">然则动静未始异。<a id="a-9A"></a>而惑者不同　动静本一迷夫见异。<a id="a-9B"></a>世间与出世殊科。<a id="a-9C"></a>依计与圆成分处。</p>
  <p id="a9D">缘(因也)使真言滞于竞(诤也)辩。<a id="a-9E"></a>宗(理也)途屈于好异　真言谓了义言诠真实之教。<a id="a-9F"></a>宗途谓一乘宗途不迁之理。<a id="a-9G"></a>意云。<a id="a-9H"></a>动静无二了义所诠。<a id="a-9I"></a>三乘之人于无二法中而见两异。<a id="a-9J"></a>保执权浅不信无二之道。<a id="a-9K"></a>好异之心发言诤辨。<a id="a-9L"></a>因此使令了义滞而不行。<a id="a-9M"></a>宗途屈而不伸。<a id="a-9N"></a>正同圭峰大师云了义匿于龙藏。<a id="a-9O"></a>叙此为起论之由也。<a id="a-9P"></a>然四论之作皆由排异。<a id="a-9Q"></a>何者。<a id="a-9R"></a>不真空明斥三家。<a id="a-9S"></a>般若论云。<a id="a-9T"></a>然异端之论纷然久矣。<a id="a-9U"></a>涅槃论云。<a id="a-9V"></a>今演论之作。<a id="a-9W"></a>寂彼廓然排方外之谈。<a id="a-9X"></a>故知皆缘异见而作。</p>
  <p id="a9Y">所以静躁(动也)之极未易言也　竞辨者众好异者多。<a id="a-9Z"></a>故言之难。</p>
  <p id="a9a">何者(微也)夫谈真则逆俗。<a id="a-9b"></a>顺俗则违真。<a id="a-9c"></a>违真故迷性而莫返(归也)逆俗故言淡而无味　初二句明逆顺两违。<a id="a-9d"></a>体乎不二名真。<a id="a-9e"></a>执乎两异名俗若顺法谈一。<a id="a-9f"></a>则逆乎常情好异之徒。<a id="a-9g"></a>此则法不应根也。<a id="a-9h"></a>若顺俗谈异。<a id="a-9i"></a>则又违真一之法此则根不达法也。<a id="a-9j"></a>后四句逆顺皆失。<a id="a-9k"></a>谓莫二之真即性也。<a id="a-9l"></a>今既顺俗谈异常情。<a id="a-9m"></a>迷此真性不能归于宝所。<a id="a-9n"></a>若谈真则俗情不入。<a id="a-9o"></a>反谓言淡无味。<a id="a-9p"></a>老氏云。<a id="a-9q"></a>道之出口淡乎其无味。</p>
  <p id="a9r">缘使中人未分于存亡。<a id="a-9s"></a>下士抚(击也)掌而弗(不也)顾　承前谈真而来。<a id="a-9t"></a>意云。<a id="a-9u"></a>虽逆俗招无味之谤。<a id="a-9v"></a>只可谈真使人返悟。<a id="a-9w"></a>不可顺俗而令不入。<a id="a-9x"></a>上士闻真勤而行之。<a id="a-9y"></a>中士闻真若存若亡。<a id="a-9z"></a>疑信相半。<a id="a-A0"></a>下士闻真则拍手大笑。<a id="a-A1"></a>反为淡泊不复顾慕。<a id="a-A2"></a>文出老书。<a id="a-A3"></a>故顺而释之。</p>
  <p id="aA4">近而不可知者。<a id="a-A5"></a>其唯物性乎　初句事俗流动名近。<a id="a-A6"></a>即真不迁难知。<a id="a-A7"></a>后句属体。</p>
  <p id="aA8">然不能自已(止也)聊复寄真心于动静之际。<a id="a-A9"></a>岂曰必然。<a id="a-AA"></a>试论之曰　然者。<a id="a-AB"></a>犹云虽然。<a id="a-AC"></a>中下疑笑。<a id="a-AD"></a>要使真言不滞。<a id="a-AE"></a>宗途大明常情悟入。<a id="a-AF"></a>欲罢不能。<a id="a-AG"></a>略复依言寄真一之心于动静之际。<a id="a-AH"></a>未敢必是。<a id="a-AI"></a>但试为论之谦也。</p>
  <p id="aAJ">道行云。<a id="a-AK"></a>诸法本无所从来。<a id="a-AL"></a>去亦无所至。<a id="a-AM"></a>中观论云。<a id="a-AN"></a>观方知彼去。<a id="a-AO"></a>去者不至方　双引经论立不迁之宗也。<a id="a-AP"></a>道行引其正文。<a id="a-AQ"></a>卷当第十。<a id="a-AR"></a>诸法即物也。<a id="a-AS"></a>本谓根本亦元也。<a id="a-AT"></a>缘集而来来何所从。<a id="a-AU"></a>缘离而去去何所至。<a id="a-AV"></a>如善财问慈氏云。<a id="a-AW"></a>此楼阁何处去耶。<a id="a-AX"></a>答曰。<a id="a-AY"></a>来处去也。<a id="a-AZ"></a>解云。<a id="a-Aa"></a>欲明其去先知其来。<a id="a-Ab"></a>来不见源去亦何所。<a id="a-Ac"></a>譬如寒暑相代。<a id="a-Ad"></a>寒自何来暑于何去。<a id="a-Ae"></a>是谓诸法如幻如化。<a id="a-Af"></a>当处出生随处灭尽。<a id="a-Ag"></a>中观下但义引彼破去来品。<a id="a-Ah"></a>卷当第二。<a id="a-Ai"></a>然论极深细。<a id="a-Aj"></a>今略示之。<a id="a-Ak"></a>方谓去处彼即去者。<a id="a-Al"></a>论长行云。<a id="a-Am"></a>去法去者去处。<a id="a-An"></a>是法皆相因待不得言定有定无。<a id="a-Ao"></a>是故决定知三法虚妄空无所有。<a id="a-Ap"></a>但有假名如幻如化。<a id="a-Aq"></a>此论之意随俗故知彼去。<a id="a-Ar"></a>顺真故不至方。</p>
  <p id="aAs">斯皆即动而求静。<a id="a-At"></a>以知物不迁明矣　经论皆尔。<a id="a-Au"></a>于理何惑。<a id="a-Av"></a>释动求静三乘之见也。</p>
  <p id="aAw">夫人之所谓动者。<a id="a-Ax"></a>以昔物不至今。<a id="a-Ay"></a>故曰动而非静。<a id="a-Az"></a>我之所谓静者。<a id="a-B0"></a>亦以昔物不至今。<a id="a-B1"></a>故曰静而非动。<a id="a-B2"></a>动而非静以其不来。<a id="a-B3"></a>静而非动以其不去　初三句常情倒见。<a id="a-B4"></a>后动而下二句出意。<a id="a-B5"></a>初句牒执。<a id="a-B6"></a>以昔物下出所以。<a id="a-B7"></a>以见物迁至昔唯去不来。<a id="a-B8"></a>故云迁也。<a id="a-B9"></a>次三句举悟。<a id="a-BA"></a>后静而下二句出意。<a id="a-BB"></a>初句举悟。<a id="a-BC"></a>亦以下出所以。<a id="a-BD"></a>昔物不至今今物不去昔。<a id="a-BE"></a>有何动耶。<a id="a-BF"></a>今昔相待其相本空。<a id="a-BG"></a>物在其中无去无来。</p>
  <p id="aBH">然则所造(诣也)未尝异。<a id="a-BI"></a>所见未尝(曾也)同。<a id="a-BJ"></a>逆之所谓塞顺之所谓通　同见昔物不至今。<a id="a-BK"></a>而有迁不迁之异。<a id="a-BL"></a>后二句中吴净源法师云。<a id="a-BM"></a>惑者任情逆性而塞。<a id="a-BN"></a>悟者任智顺物而通。</p>
  <p id="aBO">苟得其道复何滞哉　净源法师云。<a id="a-BP"></a>若悟不迁之道。<a id="a-BQ"></a>塞自去矣已上略明大旨已显。<a id="a-BR"></a>下又广辨。</p>
  <p id="aBS">伤夫人情之惑也久矣　无始无明有来至今。<a id="a-BT"></a>论主悲伤迷而弗悟。</p>
  <p id="aBU">目对真而莫觉。<a id="a-BV"></a>既知往物而不来。<a id="a-BW"></a>而谓今物而可往。<a id="a-BX"></a>往物既不来。<a id="a-BY"></a>今物何所往　初句泛责真谓不迁也。<a id="a-BZ"></a>贤首大师云。<a id="a-Ba"></a>实际居于目前翻成名相之境。<a id="a-Bb"></a>次二句正责不觉之相。<a id="a-Bc"></a>知其昔不来。<a id="a-Bd"></a>却计今可往。<a id="a-Be"></a>迷也。<a id="a-Bf"></a>后二句就示不迁。<a id="a-Bg"></a>既知昔物不来。<a id="a-Bh"></a>便可悟其今物不往。</p>
  <p id="aBi">何则　征也。</p>
  <p id="aBj">求(索也)向(昔也)物于向。<a id="a-Bk"></a>于向未尝无责(求也)向物于今。<a id="a-Bl"></a>于今未尝有。<a id="a-Bm"></a>于今未尝有。<a id="a-Bn"></a>以明物不来。<a id="a-Bo"></a>于向未尝无。<a id="a-Bp"></a>故知物不去　以古望今也。<a id="a-Bq"></a>初四句中意云。<a id="a-Br"></a>就昔以求昔日之物。<a id="a-Bs"></a>昔日元有此物。<a id="a-Bt"></a>如昔有尧舜今则无之。<a id="a-Bu"></a>后四句蹑前成立不迁。<a id="a-Bv"></a>此中今古通目三世能迁之时。<a id="a-Bw"></a>物者。<a id="a-Bx"></a>所迁之物。<a id="a-By"></a>虽举能迁。<a id="a-Bz"></a>意在所迁故云物不来等。</p>
  <p id="aC0">复(反也)而求今今亦不往　以今望古不迁亦然。<a id="a-C1"></a>但互改向今及来字可。<a id="a-C2"></a>故论但云今亦不往。</p>
  <p id="aC3">是谓昔物自在。<a id="a-C4"></a>昔不从今以至昔。<a id="a-C5"></a>今物自在今不从昔以至今　释成不迁也。<a id="a-C6"></a>论旨以今昔相待来去相形。<a id="a-C7"></a>缘体非真诸相何立。<a id="a-C8"></a>常情为相所转。<a id="a-C9"></a>见有迁流。<a id="a-CA"></a>悟士了虚当相寂灭。<a id="a-CB"></a>何有今昔之动来去之迁。<a id="a-CC"></a>据此虽念念谢灭。<a id="a-CD"></a>亦念念不迁也。<a id="a-CE"></a>故大论第五云。<a id="a-CF"></a>菩萨知诸法不生不灭其性皆空。<a id="a-CG"></a>予昔读此反复不入。<a id="a-CH"></a>及读永明大师宗镜录至释此论疑滞顿消。<a id="a-CI"></a>故知论旨深隐。<a id="a-CJ"></a>不可随文作解。</p>
  <p id="aCK">故仲尼曰。<a id="a-CL"></a>回也见新。<a id="a-CM"></a>交臂非故(旧也)此文小变南华之文。<a id="a-CN"></a>彼云。<a id="a-CO"></a>仲尼谓颜回曰。<a id="a-CP"></a>吾终身与汝交一臂而失之。<a id="a-CQ"></a>可不哀与。<a id="a-CR"></a>交臂二说。<a id="a-CS"></a>一云。<a id="a-CT"></a>少选也。<a id="a-CU"></a>犹言掉臂之间已失矣。<a id="a-CV"></a>一云。<a id="a-CW"></a>臂相执也。<a id="a-CX"></a>孔颜交臂相执皆令勿迁。<a id="a-CY"></a>然已迁去岂能留之。<a id="a-CZ"></a>故郭象解云。<a id="a-Ca"></a>夫变化不可执而留也。<a id="a-Cb"></a>论意变化密移新新非旧。<a id="a-Cc"></a>既唯见新新不至故。<a id="a-Cd"></a>岂有迁耶。</p>
  <p id="aCe">如此则物不相往来明矣。<a id="a-Cf"></a>既无往反之微眹。<a id="a-Cg"></a>有何物而可动乎　通结上文。<a id="a-Ch"></a>初一句断定不迁。<a id="a-Ci"></a>后二句结成本义。<a id="a-Cj"></a>尚无微眹之动。<a id="a-Ck"></a>况有大者。</p>
  <p id="aCl">然则旋岚偃(仆也)岳而常静。<a id="a-Cm"></a>江河竞注而不流。<a id="a-Cn"></a>野马瓢鼓(动也)而不动。<a id="a-Co"></a>日月历(经也)天而不周　连引四事。<a id="a-Cp"></a>前三所迁之物。<a id="a-Cq"></a>后一能迁之时。<a id="a-Cr"></a>亦通于物。<a id="a-Cs"></a>皆流动中至大者至速者。<a id="a-Ct"></a>而云常静等皆不迁尔。<a id="a-Cu"></a>旋岚大风之名。<a id="a-Cv"></a>此风起时偃妙高犹如腐草江河易见。<a id="a-Cw"></a>野马者。<a id="a-Cx"></a>南华云。<a id="a-Cy"></a>野马尘埃也。<a id="a-Cz"></a>或云。<a id="a-D0"></a>白驹游气。<a id="a-D1"></a>亦运动中驶埃者。<a id="a-D2"></a>日月于昼夜中周四天下。<a id="a-D3"></a>此皆常静不流不动。<a id="a-D4"></a>以妄见非真缘生相假。<a id="a-D5"></a>苟达两虚万物顿寂也。</p>
  <p id="aD6">复何怪哉　情计之流执妄为实。<a id="a-D7"></a>闻四不迁良可怪诞。<a id="a-D8"></a>达观体物至动不动亦常理也。<a id="a-D9"></a>将何怪异。<a id="a-DA"></a>上明不迁文旨已备。<a id="a-DB"></a>此下约教会违。<a id="a-DC"></a>会有内外。<a id="a-DD"></a>如文。</p>
  <p id="aDE">噫圣人有言曰。<a id="a-DF"></a>人命逝(往也)速速于川流　潜妨也。<a id="a-DG"></a>噫心不平而恨声也。<a id="a-DH"></a>梵网云。<a id="a-DI"></a>人命无常过于山水。<a id="a-DJ"></a>诸经多有。<a id="a-DK"></a>意云。<a id="a-DL"></a>若物不迁岂非违此说耶。</p>
  <p id="aDM">是以声闻悟非(无也)常以成道。<a id="a-DN"></a>缘觉觉缘离以即真。<a id="a-DO"></a>苟万动而非化(迁也)岂寻化以阶(进也)道　初二句举行人。<a id="a-DP"></a>声谓声教闻教悟理。<a id="a-DQ"></a>修无常等行证成四果。<a id="a-DR"></a>缘谓缘起。<a id="a-DS"></a>观缘而觉。<a id="a-DT"></a>离缘起之有为。<a id="a-DU"></a>进五果之妙道。<a id="a-DV"></a>后二句辩违。<a id="a-DW"></a>若云不迁。<a id="a-DX"></a>岂彼二人禀无常之教。<a id="a-DY"></a>修无常之行而得道果耶。</p>
  <p id="aDZ">复寻圣言微隐难测。<a id="a-Da"></a>若动而静似去而留　通前违妨也。<a id="a-Db"></a>复谓研复。<a id="a-Dc"></a>圣言即前无常教也。<a id="a-Dd"></a>微隐难测者。<a id="a-De"></a>以言权旨实故。<a id="a-Df"></a>涅槃名为密语。<a id="a-Dg"></a>大乘智臣善识密意。<a id="a-Dh"></a>意谓虽谈无常亦密显真常。<a id="a-Di"></a>不可守言一向作无常解也。<a id="a-Dj"></a>以二法相待有此。<a id="a-Dk"></a>定有彼故。<a id="a-Dl"></a>若动下出难测所以。<a id="a-Dm"></a>若说即无常之动是真常之静。<a id="a-Dn"></a>似说一人即去而元不去也。<a id="a-Do"></a>难测在此。</p>
 </body>
</html>