<!doctype html>
<html id="z3IBXLk1iY" data-ver="749">
 <head>
  <meta charset="utf-8">
  <meta author="释源">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">肇论新疏卷第八</h1>
  <p id="a2">核体第二　九折之一也。<a id="a-3"></a>核考核也。<a id="a-4"></a>因前说涅槃之体非有非无。<a id="a-5"></a>故今折之。<a id="a-6"></a>体竟何在。<a id="a-7"></a>此假二乘有无之问。<a id="a-8"></a>以破其执。</p>
  <p id="a9">有名曰。<a id="a-A"></a>夫名号不虚生。<a id="a-B"></a>称谓不自起　称谓言说也。<a id="a-C"></a>约义生名。<a id="a-D"></a>因名起说。</p>
  <p id="aE">经称有余涅槃无余涅槃者。<a id="a-F"></a>盖是返本之真名神道之妙称者也。<a id="a-G"></a>请试陈(布张)之　返本无余之名。<a id="a-H"></a>神道有余之号。<a id="a-I"></a>谓隐现难测曰神。<a id="a-J"></a>往来所游曰道。</p>
  <p id="aK">有余者。<a id="a-L"></a>谓如来大觉始兴。<a id="a-M"></a>法身初建。<a id="a-N"></a>澡八解之清流。<a id="a-O"></a>憩七觉之茂林积万善于旷劫。<a id="a-P"></a>荡无始之遗尘　三乘之人断烦恼障。<a id="a-Q"></a>寂无喧扰谓之涅槃。<a id="a-R"></a>有余缘等未灭故名有余。<a id="a-S"></a>论意谓。<a id="a-T"></a>正觉成佛积德断障自利利他等。<a id="a-U"></a>皆有余乐也。<a id="a-V"></a>如来者。<a id="a-W"></a>乘如实道来成正觉。<a id="a-X"></a>拣于分小之觉。<a id="a-Y"></a>故云大觉。<a id="a-Z"></a>戒等五分名为法身。<a id="a-a"></a>依报而住。<a id="a-b"></a>故此先后。<a id="a-c"></a>八解者。<a id="a-d"></a>因修八观随得解脱。<a id="a-e"></a>即内有色等。<a id="a-f"></a>此能净惑喻澡清流。<a id="a-g"></a>七觉者。<a id="a-h"></a>谓念择等觉分。<a id="a-i"></a>佛已修圆如休息于茂林。<a id="a-j"></a>上明果满下明因圆。<a id="a-k"></a>积万下大小皆说三僧祇数六度万行。<a id="a-l"></a>然义复殊不繁具示。<a id="a-m"></a>荡无下明断惑。<a id="a-n"></a>树下合断。<a id="a-o"></a>谓三十四心等。<a id="a-p"></a>坌污净智喻于尘也。</p>
  <p id="aq">三明镜于内神光照于外。<a id="a-r"></a>结僧那于始心。<a id="a-s"></a>终大悲以赴难　三明即知三世生死之智。<a id="a-t"></a>在心明内鉴他为外。<a id="a-u"></a>僧那梵音。<a id="a-v"></a>此云弘誓。<a id="a-w"></a>难者。<a id="a-x"></a>谓生死界。<a id="a-y"></a>以如来初心结誓尽度生界。<a id="a-z"></a>故成佛已酬愿利生。</p>
  <p id="a10">仰攀玄根俯提弱丧。<a id="a-11"></a>超迈(出)三域独蹈(践)大方。<a id="a-12"></a>启八正之平路坦(平)众庶之夷途。<a id="a-13"></a>骋六通之神骥。<a id="a-14"></a>乘五衍之安车　此显利生之仪。<a id="a-15"></a>仰向上也。<a id="a-16"></a>俯就下也。<a id="a-17"></a>玄根喻理。<a id="a-18"></a>弱丧者。<a id="a-19"></a>弱而失国。<a id="a-1A"></a>喻背觉合尘。<a id="a-1B"></a>此意如人救溺上攀于树。<a id="a-1C"></a>下拯溺者则身不陷。<a id="a-1D"></a>如来亦尔。<a id="a-1E"></a>本智照真后智救物。<a id="a-1F"></a>生死不缚。<a id="a-1G"></a>次二句明超。<a id="a-1H"></a>三域即三界。<a id="a-1I"></a>界外名为大方。<a id="a-1J"></a>亦二空之理也。<a id="a-1K"></a>佛独践之。<a id="a-1L"></a>以小教说唯悉达一人具遍觉性。<a id="a-1M"></a>故八正者。<a id="a-1N"></a>谓正见正思等。<a id="a-1O"></a>众庶者。<a id="a-1P"></a>庶谓庶孽即异见外道。<a id="a-1Q"></a>谓大开八正以坦诸邪。<a id="a-1R"></a>邪径不平由坦而夷故。<a id="a-1S"></a>骋谓驰骋。<a id="a-1T"></a>骏马曰骥。<a id="a-1U"></a>神通化物应机敏速。<a id="a-1V"></a>故喻神骥梵云衍那。<a id="a-1W"></a>此云乘。<a id="a-1X"></a>即五乘之法。<a id="a-1Y"></a>谓戒善谛缘六度等。<a id="a-1Z"></a>安车者。<a id="a-1a"></a>云庵云。<a id="a-1b"></a>三乘出三界人天出三途。<a id="a-1c"></a>故云安也。<a id="a-1d"></a>化仪大况。<a id="a-1e"></a>启正摧邪运通说法。</p>
  <p id="a1f">至于出生入死与物推移。<a id="a-1g"></a>道无不洽(沾)德(恩)无不施。<a id="a-1h"></a>穷化母之始物。<a id="a-1i"></a>极玄枢之妙用　初二句明随机宜生则出宜灭则入。<a id="a-1j"></a>但益物是怀推移何定。<a id="a-1k"></a>意兼随类之化。<a id="a-1l"></a>次二句明化博。<a id="a-1m"></a>谓八正等布三界俱沾。<a id="a-1n"></a>五衍齐运群机皆济。<a id="a-1o"></a>化母下道书以气为化母。<a id="a-1p"></a>云庵云。<a id="a-1q"></a>因缘能生诸法。<a id="a-1r"></a>如化母也。<a id="a-1s"></a>玄枢喻智。<a id="a-1t"></a>门枢运转。<a id="a-1u"></a>喻后智应动。<a id="a-1v"></a>然此上句举化境。<a id="a-1w"></a>下句明化智。<a id="a-1x"></a>谓穷尽因缘生物之理。<a id="a-1y"></a>极其智用。<a id="a-1z"></a>说因缘生灭之教。<a id="a-20"></a>知可度者度之。<a id="a-21"></a>不可度者存之。<a id="a-22"></a>又知宜大宜小等。<a id="a-23"></a>由斯而知所以极智妙神用而化矣。</p>
  <p id="a24">廓(静)虚宇于无疆。<a id="a-25"></a>耀萨云以幽烛。<a id="a-26"></a>将绝眹于九止。<a id="a-27"></a>永沦太虚　初句所证。<a id="a-28"></a>次句能证。<a id="a-29"></a>梵语。<a id="a-2A"></a>萨云若。<a id="a-2B"></a>此云一切智。<a id="a-2C"></a>谓腾耀智光深照前理。<a id="a-2D"></a>眹微兆也。<a id="a-2E"></a>九止九地也。<a id="a-2F"></a>太虚无余也。<a id="a-2G"></a>欲结有余之名。<a id="a-2H"></a>先举证理入寂。<a id="a-2I"></a>详此折意。<a id="a-2J"></a>谓如来本欲沦虚。<a id="a-2K"></a>但余缘不尽居有余。</p>
  <p id="a2L">而有余缘不尽。<a id="a-2M"></a>余迹不泯。<a id="a-2N"></a>业报犹魂圣智尚存。<a id="a-2O"></a>此有余涅槃也　通有四事。<a id="a-2P"></a>一余缘即度余之机。<a id="a-2Q"></a>二余迹即所依之身。<a id="a-2R"></a>三余业即感报之业犹有魂气。<a id="a-2S"></a>四圣智未灭皆有余也。</p>
  <p id="a2T">经曰。<a id="a-2U"></a>陶冶尘滓如炼真金。<a id="a-2V"></a>万累都尽而灵觉独存　初二句喻说尘如万累。<a id="a-2W"></a>金如灵觉矿秽去而真金现。<a id="a-2X"></a>万累尽而灵觉存。<a id="a-2Y"></a>陶谓陶汰。<a id="a-2Z"></a>冶镕冶。</p>
  <p id="a2a">无余者。<a id="a-2b"></a>谓至人教缘都讫。<a id="a-2c"></a>灵照永灭廓尔无眹故曰无余　缘迹既了。<a id="a-2d"></a>业智兼亡。<a id="a-2e"></a>皆无所余。</p>
  <p id="a2f">何则(征)夫大患莫若于有身。<a id="a-2g"></a>故灭身以归无。<a id="a-2h"></a>劳勤莫先于有智。<a id="a-2i"></a>故绝智以沦虚　文有二对。<a id="a-2j"></a>皆初句举患。<a id="a-2k"></a>后句欣寂。<a id="a-2l"></a>初身后智如文可了。<a id="a-2m"></a>老氏云。<a id="a-2n"></a>吾有大患为吾有身。</p>
  <p id="a2o">然则智以(因)形倦形以智劳。<a id="a-2p"></a>轮转修(长)途疲而弗已　欲养其形智虑筹画。<a id="a-2q"></a>是智因形而疲倦。<a id="a-2r"></a>智既筹虑。<a id="a-2s"></a>反使其身昼夜劳作。<a id="a-2t"></a>是形因智而劳。<a id="a-2u"></a>因此相役于生死长途。<a id="a-2v"></a>如轮运转虽疲弗止。</p>
  <p id="a2w">经云。<a id="a-2x"></a>智为杂毒形如桎梏。<a id="a-2y"></a>渊默以之而辽(远)患难以之而起　智虑不一故云杂。<a id="a-2z"></a>毒如世毒药。<a id="a-30"></a>能损命故。<a id="a-31"></a>桎梏刑器。<a id="a-32"></a>械足曰桎。<a id="a-33"></a>械手曰梏。<a id="a-34"></a>桎梏禁人。<a id="a-35"></a>人实厌之。<a id="a-36"></a>形能患人。<a id="a-37"></a>厌亦应尔。<a id="a-38"></a>渊默下示过。<a id="a-39"></a>渊默谓无余。<a id="a-3A"></a>身智兼存而有二过。<a id="a-3B"></a>一远于无余。<a id="a-3C"></a>二生于劳患。</p>
  <p id="a3D">所以至人灰身灭智捐形绝虑。<a id="a-3E"></a>内无机照之勤外息大患之本。<a id="a-3F"></a>超然与群有永分。<a id="a-3G"></a>混尔与太虚同体。<a id="a-3H"></a>寂焉无闻。<a id="a-3I"></a>怕焉无兆。<a id="a-3J"></a>冥冥长往莫知所之(往)　至人谓如来。<a id="a-3K"></a>体质名身。<a id="a-3L"></a>容仪为形。<a id="a-3M"></a>灰身乃捐其形患。<a id="a-3N"></a>智即心体虑即心用。<a id="a-3O"></a>灭智乃绝其思虑。<a id="a-3P"></a>次二句释成无患。<a id="a-3Q"></a>超群下六句明益。<a id="a-3R"></a>一超群有离生灭相。<a id="a-3S"></a>二同太虚显无为益。<a id="a-3T"></a>三非声非色。<a id="a-3U"></a>四究竟不退。</p>
  <p id="a3V">其犹灯尽火灭膏明俱竭。<a id="a-3W"></a>此无余涅槃也　灯火喻身智。<a id="a-3X"></a>膏明喻形虑。</p>
  <p id="a3Y">经云。<a id="a-3Z"></a>五阴永尽。<a id="a-3a"></a>譬如灯灭　五阴身心通体。</p>
  <p id="a3b">然则有余可以有称。<a id="a-3c"></a>无余可以无名。<a id="a-3d"></a>无名立则宗虚者。<a id="a-3e"></a>欣尚于冲默。<a id="a-3f"></a>有称生则怀德者。<a id="a-3g"></a>弥仰于圣功。<a id="a-3h"></a>斯乃典诰之所垂文。<a id="a-3i"></a>先圣之所轨辙　初二句谓有斯二理。<a id="a-3j"></a>可立二名。<a id="a-3k"></a>次二句正彰所益。<a id="a-3l"></a>宗虚谓二乘小机性本好灭。<a id="a-3m"></a>依名求实而入无余。<a id="a-3n"></a>怀德谓六度大人。<a id="a-3o"></a>性好立德。<a id="a-3p"></a>依名求实而仰有余。<a id="a-3q"></a>后之二句。<a id="a-3r"></a>一圣教定量故。<a id="a-3s"></a>二先圣轨辙故。</p>
  <p id="a3t">而曰。<a id="a-3u"></a>有无绝于内称谓沦于外。<a id="a-3v"></a>视听之所不暨。<a id="a-3w"></a>四空之所昏昧。<a id="a-3x"></a>使夫怀德者自绝。<a id="a-3y"></a>宗虚者靡托　初四句引前违文。<a id="a-3z"></a>后二句显失二机。</p>
  <p id="a40">无异杜耳目于胎[穀-禾+卵](卵)掩玄(夫)象于霄外。<a id="a-41"></a>而责夫宫商之异。<a id="a-42"></a>辨缁素之殊者也　玄象天上星彩。<a id="a-43"></a>霄谓霄汉。<a id="a-44"></a>宫商五音之二。<a id="a-45"></a>合举二喻。<a id="a-46"></a>以喻外亡名相内绝有无。<a id="a-47"></a>二喻影略。<a id="a-48"></a>具云掩玄。<a id="a-49"></a>象于霄外。<a id="a-4A"></a>閟琴瑟于堂中。<a id="a-4B"></a>却责盲瞆之徒。<a id="a-4C"></a>令辨玄象黑白之殊。<a id="a-4D"></a>琴声宫商之异。<a id="a-4E"></a>何由能之。<a id="a-4F"></a>法中意云。<a id="a-4G"></a>内存有无。<a id="a-4H"></a>外存称谓。<a id="a-4I"></a>犹恐不入。<a id="a-4J"></a>今内外双绝。<a id="a-4K"></a>何以寄怀而悟入。</p>
  <p id="a4L">子徒知远推至人于有无之表。<a id="a-4M"></a>高韵绝唱于形名之外。<a id="a-4N"></a>而论旨竟莫知所归。<a id="a-4O"></a>幽途故自蕴而未显。<a id="a-4P"></a>静思幽寻寄怀无所　初二句举得。<a id="a-4Q"></a>而论下显失。<a id="a-4R"></a>至人者。<a id="a-4S"></a>即涅槃也。<a id="a-4T"></a>出现疏云。<a id="a-4U"></a>虽明现身即涅槃用大。<a id="a-4V"></a>有无下谓双绝名相。<a id="a-4W"></a>幽途者。<a id="a-4X"></a>幽深途径。<a id="a-4Y"></a>谓无名相而引物。<a id="a-4Z"></a>物不能造。<a id="a-4a"></a>是自蕴藏。<a id="a-4b"></a>静思下即有名者。<a id="a-4c"></a>寻思无所措怀。</p>
  <p id="a4d">岂所谓朗大明于冥室。<a id="a-4e"></a>奏玄响于无闻者哉　大明日也。<a id="a-4f"></a>谓若名相双绝。<a id="a-4g"></a>不应根宜。<a id="a-4h"></a>不可谓之明杲日于暗室。<a id="a-4i"></a>令见其相奏妙音于未闻。<a id="a-4j"></a>使听其玄。<a id="a-4k"></a>皆约名相以难。</p>
  <p id="a4l">位体第三　十演之二也。<a id="a-4m"></a>位犹安也。<a id="a-4n"></a>亦立也。<a id="a-4o"></a>因有名核体寄怀无所。<a id="a-4p"></a>故今位之。</p>
  <p id="a4q">无名曰。<a id="a-4r"></a>有余无余者。<a id="a-4s"></a>盖是涅槃之外称。<a id="a-4t"></a>应物之假名耳　外称亦强名也。</p>
  <p id="a4u">而存称谓者。<a id="a-4v"></a>封名。<a id="a-4w"></a>志器象者耽形　由言封名志器耽象。<a id="a-4x"></a>所以双亡。<a id="a-4y"></a>楞伽云。<a id="a-4z"></a>名相常相随而生于妄想。</p>
  <p id="a50">名也极于题目。<a id="a-51"></a>形也尽于方圆。<a id="a-52"></a>方圆有所不象。<a id="a-53"></a>题目有所不传。<a id="a-54"></a>焉可以名于无名。<a id="a-55"></a>而形于无形者哉　初二句彰名相所尽。<a id="a-56"></a>世间物象非方则圆。<a id="a-57"></a>次二句正明妙体。<a id="a-58"></a>非象故方圆何能象。<a id="a-59"></a>非名故题目何所传。<a id="a-5A"></a>大钞象是写字。<a id="a-5B"></a>后二句正显不可。<a id="a-5C"></a>名但名于可名。<a id="a-5D"></a>象但象于可象。<a id="a-5E"></a>无名无象之体。<a id="a-5F"></a>焉可强名强象哉。<a id="a-5G"></a>题云涅槃无名。</p>
  <p id="a5H">难序云。<a id="a-5I"></a>有余无余者。<a id="a-5J"></a>信是权寂致(立)教之本意。<a id="a-5K"></a>亦是如来隐显之诚迹也　初句牒前名家叙有余无余之文。<a id="a-5L"></a>信是下纵是权宜。<a id="a-5M"></a>纵有二意。<a id="a-5N"></a>一权寂是无余。<a id="a-5O"></a>随宜方便。<a id="a-5P"></a>故云权也。<a id="a-5Q"></a>立教是有余。<a id="a-5R"></a>皆如来化生之本意。<a id="a-5S"></a>二隐显之实迹。<a id="a-5T"></a>隐为无余。<a id="a-5U"></a>显为有余。</p>
  <p id="a5V">但未是玄寂绝言之幽致。<a id="a-5W"></a>又非至人环中之妙术(道)耳　夺也。<a id="a-5X"></a>前是权寂立教之意。<a id="a-5Y"></a>未是玄寂绝言之致。<a id="a-5Z"></a>无相故玄。<a id="a-5a"></a>无名故寂。<a id="a-5b"></a>前是隐显之迹。<a id="a-5c"></a>亦非环中之妙。<a id="a-5d"></a>环中之妙岂容隐显。</p>
  <p id="a5e">子徒不闻正观之说欤。<a id="a-5f"></a>维摩诘言。<a id="a-5g"></a>我观如来无始无终。<a id="a-5h"></a>六入已过三界已出。<a id="a-5i"></a>不在方不离方。<a id="a-5j"></a>非有为非无为。<a id="a-5k"></a>不可以识识。<a id="a-5l"></a>不可以智知。<a id="a-5m"></a>无言无说心行处灭。<a id="a-5n"></a>以此观者乃名正观。<a id="a-5o"></a>以他观者非见佛也。<a id="a-5p"></a>放光云。<a id="a-5q"></a>佛如虚空无去无来应缘而现。<a id="a-5r"></a>无有方所　初句告问者。<a id="a-5s"></a>经说正观。<a id="a-5t"></a>子独未闻耶。<a id="a-5u"></a>维摩下亦约义引之。<a id="a-5v"></a>无始下三句显超。<a id="a-5w"></a>生相已尽故云无始。<a id="a-5x"></a>灭相又亡故云无终。<a id="a-5y"></a>又三际已断故。<a id="a-5z"></a>六入六根也。<a id="a-60"></a>根境相入故名六入。<a id="a-61"></a>已过者无漏净色不入尘故。<a id="a-62"></a>三界下界系已亡故。<a id="a-63"></a>不在下四句遮表同时。<a id="a-64"></a>不可下四句显体深玄。<a id="a-65"></a>以此下结拣邪正。<a id="a-66"></a>皆古译之经与今经少殊。<a id="a-67"></a>放光下即义。<a id="a-68"></a>引彼经第三十卷法上菩萨答萨陀波仑所问之意。<a id="a-69"></a>大疏云。<a id="a-6A"></a>若有方所此现彼无。<a id="a-6B"></a>无方所故感处即形。<a id="a-6C"></a>此前皆示自性涅槃。<a id="a-6D"></a>下示无住。<a id="a-6E"></a>亦应化涅槃也。</p>
  <p id="a6F">然则圣人之在天下也。<a id="a-6G"></a>寂寞虚无无执无竞。<a id="a-6H"></a>导而弗先。<a id="a-6I"></a>感而后应　承前经意以辨。<a id="a-6J"></a>前云。<a id="a-6K"></a>佛如虚空随缘而现。<a id="a-6L"></a>故云在天下。<a id="a-6M"></a>谓应无不周与体同遍。<a id="a-6N"></a>寂寞下显非声色。<a id="a-6O"></a>身非执受故。<a id="a-6P"></a>二执永无故竟诤也。<a id="a-6Q"></a>无诤是涅槃故。<a id="a-6R"></a>导而下因感而导。<a id="a-6S"></a>疾前无药故。</p>
  <p id="a6T">譬犹幽谷之响明镜之像。<a id="a-6U"></a>对之弗知其所以来。<a id="a-6V"></a>随之罔识其所以往。<a id="a-6W"></a>恍焉而有。<a id="a-6X"></a>惚焉而亡。<a id="a-6Y"></a>动而逾寂。<a id="a-6Z"></a>隐而弥彰。<a id="a-6a"></a>出幽入冥变化无常　显无住也。<a id="a-6b"></a>初四句喻说。<a id="a-6c"></a>后六句法喻皆通。<a id="a-6d"></a>谷镜皆喻无名之体。<a id="a-6e"></a>对镜之质。<a id="a-6f"></a>呼谷之人皆喻能感之机。<a id="a-6g"></a>若响若像皆喻于应。<a id="a-6h"></a>于中像喻应身。<a id="a-6i"></a>响喻说法。<a id="a-6j"></a>感之而来谓之有余。<a id="a-6k"></a>来实非来。<a id="a-6l"></a>虽对之而不知所从。<a id="a-6m"></a>不住有余也。<a id="a-6n"></a>感谢而往谓之无余。<a id="a-6o"></a>往实非往。<a id="a-6p"></a>欲随之而不知所向。<a id="a-6q"></a>不住无余也。<a id="a-6r"></a>喻意可知。<a id="a-6s"></a>动即有也。<a id="a-6t"></a>隐即无也。<a id="a-6u"></a>机见去来圣无所住。<a id="a-6v"></a>故云动而等。<a id="a-6w"></a>出幽下释成出无入有弃有入无。<a id="a-6x"></a>变化权宜理非常准。<a id="a-6y"></a>无名之道。<a id="a-6z"></a>譬月印空亏盈不迁出入常湛。</p>
  <p id="a70">其为称也(二名)因应而作。<a id="a-71"></a>显迹为生。<a id="a-72"></a>息迹为灭。<a id="a-73"></a>生名有余。<a id="a-74"></a>灭名无余　生灭因乎显息。<a id="a-75"></a>有无复由生灭。<a id="a-76"></a>随迹而起。<a id="a-77"></a>非假名何。</p>
  <p id="a78">然则有无之称本乎无名。<a id="a-79"></a>无名之道于何不名　有无迹也。<a id="a-7A"></a>末也无名。<a id="a-7B"></a>实也。<a id="a-7C"></a>本也迹从。<a id="a-7D"></a>实现末自本名。</p>
  <p id="a7E">是以至人居方而方。<a id="a-7F"></a>止圆而圆。<a id="a-7G"></a>在天而天。<a id="a-7H"></a>处人而人　承前于何不名。<a id="a-7I"></a>以示用也。<a id="a-7J"></a>逐器应形无不能也。<a id="a-7K"></a>方圆喻殊机。<a id="a-7L"></a>应天为天。<a id="a-7M"></a>应人名人。<a id="a-7N"></a>同类摄生无择鹿马居士宰官等。<a id="a-7O"></a>如本经广示。</p>
  <p id="a7P">原(穷)夫能天能人者。<a id="a-7Q"></a>岂天人之所能哉。<a id="a-7R"></a>果以非天非人故。<a id="a-7S"></a>能天能人耳　是天是人之定报。<a id="a-7T"></a>岂能应天应人而现形。<a id="a-7U"></a>正由非天非人。<a id="a-7V"></a>所以能应天人。<a id="a-7W"></a>有体方用。</p>
  <p id="a7X">其为治(化)也。<a id="a-7Y"></a>应而不为因而不施。<a id="a-7Z"></a>因而不施故。<a id="a-7a"></a>施莫之广。<a id="a-7b"></a>应而不为故。<a id="a-7c"></a>为莫之大　现身名应。<a id="a-7d"></a>感而后应。<a id="a-7e"></a>圣不为也。<a id="a-7f"></a>现通说法名施。<a id="a-7g"></a>因机而作。<a id="a-7h"></a>圣不施也。<a id="a-7i"></a>施作也。<a id="a-7j"></a>平声。<a id="a-7k"></a>起信论示用大云。<a id="a-7l"></a>第一义谛无有世谛。<a id="a-7m"></a>离于施作。<a id="a-7n"></a>但随众生见闻得益等。<a id="a-7o"></a>莫之者。<a id="a-7p"></a>含具二意。<a id="a-7q"></a>一最大最广故。<a id="a-7r"></a>如众生界一时皆感。<a id="a-7s"></a>亦一时普应。<a id="a-7t"></a>此应之大更无大于此者。<a id="a-7u"></a>施例之。<a id="a-7v"></a>二忘广大之相。<a id="a-7w"></a>亦云莫之。<a id="a-7x"></a>如下云。</p>
  <p id="a7y">为莫之大。<a id="a-7z"></a>故乃返于小成。<a id="a-80"></a>施莫之广。<a id="a-81"></a>故乃归乎无名　莫之者。<a id="a-82"></a>亦忘乎至大至广之相也。<a id="a-83"></a>由忘乎大。<a id="a-84"></a>故曰小成。<a id="a-85"></a>但寄小以遣大。<a id="a-86"></a>岂住小成。<a id="a-87"></a>由忘乎广故归无名。<a id="a-88"></a>总前意云。<a id="a-89"></a>谓依体起用即用恒体。<a id="a-8A"></a>非体时不用用时不体。<a id="a-8B"></a>体用无住无不住也。</p>
  <p id="a8C">经曰。<a id="a-8D"></a>菩提之道不可图度。<a id="a-8E"></a>高而无上广不可极。<a id="a-8F"></a>渊而无下深不可测。<a id="a-8G"></a>大包天地细入无间。<a id="a-8H"></a>故谓之道　经即太子本起瑞应经也。<a id="a-8I"></a>菩提秘藏中般若故。<a id="a-8J"></a>图度思虑也。<a id="a-8K"></a>何故不可耶。<a id="a-8L"></a>以高而无上等。<a id="a-8M"></a>谓高深有际可思。<a id="a-8N"></a>上下无穷故不可也。<a id="a-8O"></a>天地至大智又包含。<a id="a-8P"></a>无间至小智复入中无间。<a id="a-8Q"></a>如子微极细无中间也。<a id="a-8R"></a>以证涅槃体大用广。</p>
  <p id="a8S">然则涅槃之道。<a id="a-8T"></a>不可以有无得之明矣。</p>
  <p id="a8U">而惑者睹神变因谓之有。<a id="a-8V"></a>见灭度便谓之无。<a id="a-8W"></a>有无之境妄想之域。<a id="a-8X"></a>岂足以标榜玄道。<a id="a-8Y"></a>而语圣心者乎　执迹迷本。<a id="a-8Z"></a>亦犹逐派而亡源。<a id="a-8a"></a>且略标涅槃。<a id="a-8b"></a>令其知有。<a id="a-8c"></a>而于正位犹为剩名。<a id="a-8d"></a>计迹为实空花结果。</p>
  <p id="a8e">意谓至人寂怕无兆隐显同源。<a id="a-8f"></a>存不为有亡不为无　至人法身德也。<a id="a-8g"></a>正位之中有无几微。<a id="a-8h"></a>亦不形兆。<a id="a-8i"></a>故云寂怕。<a id="a-8j"></a>余可了。</p>
  <p id="a8k">何则佛言。<a id="a-8l"></a>吾无生不生。<a id="a-8m"></a>虽生不生无形不形。<a id="a-8n"></a>虽形不形以知存不为有　初句放光。<a id="a-8o"></a>即彼二十六中文。<a id="a-8p"></a>无形下亦义。<a id="a-8q"></a>引放光涅槃等经。<a id="a-8r"></a>以知下论断。<a id="a-8s"></a>生谓四生。<a id="a-8t"></a>无生不生者。<a id="a-8u"></a>犹云无一生而不生。<a id="a-8v"></a>形谓六道万类之形。<a id="a-8w"></a>犹云无一形而不形。<a id="a-8x"></a>何者。<a id="a-8y"></a>如忍辱太子等胎生也。<a id="a-8z"></a>雁王鹦鹉卵生也。<a id="a-90"></a>顶生手生湿生也。<a id="a-91"></a>为天为鬼化生也。<a id="a-92"></a>四生摄于万类。<a id="a-93"></a>如涅槃三十二云。<a id="a-94"></a>菩萨摩诃萨受罴身乃至鹿兔龙蛇等身。<a id="a-95"></a>然但由感起即应而真故。<a id="a-96"></a>复云不生不形。<a id="a-97"></a>即不为有也。</p>
  <p id="a98">经云。<a id="a-99"></a>菩萨入无尽三昧。<a id="a-9A"></a>尽见过去灭度诸佛。<a id="a-9B"></a>又云。<a id="a-9C"></a>入于涅槃而不般涅槃。<a id="a-9D"></a>以知亡不为无　初引晋华严。<a id="a-9E"></a>即安住长者。<a id="a-9F"></a>成就法门名不灭度。<a id="a-9G"></a>所得三昧名无尽佛性。<a id="a-9H"></a>唐译名佛种无尽。<a id="a-9I"></a>梵云三昧。<a id="a-9J"></a>此云正思亦云正受。<a id="a-9K"></a>无尽者。<a id="a-9L"></a>以佛性无尽。<a id="a-9M"></a>故入此三昧见三世佛亦无尽。<a id="a-9N"></a>又此宗中三世互现故。<a id="a-9O"></a>现在中见过未佛也。<a id="a-9P"></a>广示如经。<a id="a-9Q"></a>后引义同。<a id="a-9R"></a>即本经二十一中之义。<a id="a-9S"></a>是知栴檀塔下胜观元存。<a id="a-9T"></a>灵鹫山中释迦常在。<a id="a-9U"></a>莫随妄想见有去来。</p>
  <p id="a9V">亡不为无。<a id="a-9W"></a>故虽无而有。<a id="a-9X"></a>存不为有故。<a id="a-9Y"></a>虽有而无。<a id="a-9Z"></a>虽有而无。<a id="a-9a"></a>所谓非有。<a id="a-9b"></a>虽无而有。<a id="a-9c"></a>所谓非无　蹑前以显二非之中。<a id="a-9d"></a>无住涅槃。<a id="a-9e"></a>迹不可执。</p>
  <p id="a9f">然则涅槃之道果出有无之域。<a id="a-9g"></a>绝言象之迳断矣　四法皆非。<a id="a-9h"></a>真应莫羁。<a id="a-9i"></a>有无不住言象何及。<a id="a-9j"></a>教明如镜理直似弦。<a id="a-9k"></a>喻合符契义皎白昼断然超绝。<a id="a-9l"></a>无袭前惑。</p>
  <p id="a9m">子乃云。<a id="a-9n"></a>圣人患于有身。<a id="a-9o"></a>故灭身以归无。<a id="a-9p"></a>劳勤莫先于有智。<a id="a-9q"></a>故绝智以沦虚。<a id="a-9r"></a>无乃乖乎神极。<a id="a-9s"></a>伤于玄旨者也　此非答前正问。<a id="a-9t"></a>以前名家叙入无余。<a id="a-9u"></a>所以云。<a id="a-9v"></a>身为大患。<a id="a-9w"></a>智为杂毒。<a id="a-9x"></a>此见浅近过患良深。<a id="a-9y"></a>故答问已。<a id="a-9z"></a>兼破此(计初叙计)无乃下责非。<a id="a-A0"></a>神极者。<a id="a-A1"></a>神妙至理。<a id="a-A2"></a>玄旨者。<a id="a-A3"></a>幽玄经旨。</p>
  <p id="aA4">经曰。<a id="a-A5"></a>法身无相应物以形。<a id="a-A6"></a>般若无知对缘而照　晋经三十二略云。<a id="a-A7"></a>清净法身非有非无。<a id="a-A8"></a>随众生所应。<a id="a-A9"></a>悉能示现。<a id="a-AA"></a>下对即诸部般若之意。<a id="a-AB"></a>无身而形。<a id="a-AC"></a>非心而照。<a id="a-AD"></a>引此意明。<a id="a-AE"></a>身心尚无劳患何起。</p>
  <p id="aAF">万机顿赴而不挠其神。<a id="a-AG"></a>千难殊对而不干其虑。<a id="a-AH"></a>动若行云止犹谷神。<a id="a-AI"></a>岂有心于彼此。<a id="a-AJ"></a>情系于动静者乎　般若无知也。<a id="a-AK"></a>初四句法说万机大数也。<a id="a-AL"></a>不挠有二。<a id="a-AM"></a>一由机感故。<a id="a-AN"></a>如水澄月现。<a id="a-AO"></a>二由无思故如摩尼出生。<a id="a-AP"></a>千难例同。<a id="a-AQ"></a>次二句喻明有余名动。<a id="a-AR"></a>如行云无余名静。<a id="a-AS"></a>犹谷神也。<a id="a-AT"></a>谷神出道经。<a id="a-AU"></a>彼云。<a id="a-AV"></a>谷神不死。<a id="a-AW"></a>后二句正明无心。</p>
  <p id="aAX">既无心于动静。<a id="a-AY"></a>亦无相于去来　法身无相也。<a id="a-AZ"></a>初句蹑前。<a id="a-Aa"></a>后句例身。<a id="a-Ab"></a>以释前文法身无相。<a id="a-Ac"></a>去为无余。<a id="a-Ad"></a>来为有余。</p>
  <p id="aAe">去来不以相故。<a id="a-Af"></a>无器而不形。<a id="a-Ag"></a>动静不以心故。<a id="a-Ah"></a>无感而不应　蹑前双明身心。<a id="a-Ai"></a>以成前文。<a id="a-Aj"></a>应物而形对缘而照。</p>
  <p id="aAk">然则心生于有心。<a id="a-Al"></a>相出于有相　机有身心之感而圣。<a id="a-Am"></a>有身心之应。</p>
  <p id="aAn">象非我出故。<a id="a-Ao"></a>金石流而不焦。<a id="a-Ap"></a>心非我生故日用而不动。<a id="a-Aq"></a>纭纭(多)自彼。<a id="a-Ar"></a>于我何为　象非圣出。<a id="a-As"></a>心非圣生。<a id="a-At"></a>既由机感而现。<a id="a-Au"></a>此身此心何患何劳。<a id="a-Av"></a>故出现疏云。<a id="a-Aw"></a>象非我有。<a id="a-Ax"></a>自彼器之亏盈。<a id="a-Ay"></a>心非我生。<a id="a-Az"></a>岂普现之前后。<a id="a-B0"></a>金石下即庄子逍遥篇云。<a id="a-B1"></a>大旱金石流。<a id="a-B2"></a>土山焦而不热等。</p>
  <p id="aB3">所以智周万物而不劳。<a id="a-B4"></a>形充八极而无患。<a id="a-B5"></a>益不可盈。<a id="a-B6"></a>损不可亏　八极八方之极际也。<a id="a-B7"></a>无心之心遍知一切而何劳。<a id="a-B8"></a>非身之身分应八方而弗患。<a id="a-B9"></a>至于遣侍问候。<a id="a-BA"></a>只叙礼仪。<a id="a-BB"></a>答以轻安俯随世范。<a id="a-BC"></a>岂曰小疾须乳为雷居士呵哉。<a id="a-BD"></a>后二句以身心无为。<a id="a-BE"></a>故非所损益。<a id="a-BF"></a>初句拟系辞。</p>
  <p id="aBG">宁复痾疠中逵。<a id="a-BH"></a>寿极双树。<a id="a-BI"></a>灵竭天棺。<a id="a-BJ"></a>体尽焚燎者哉　长阿含等说。<a id="a-BK"></a>如来向拘尸罗城中路背痛。<a id="a-BL"></a>令弟子四叠僧伽黎树下休息等。<a id="a-BM"></a>天棺即金棺也。<a id="a-BN"></a>依古圣轮王葬仪而作。<a id="a-BO"></a>故言天棺。<a id="a-BP"></a>意云。<a id="a-BQ"></a>身心非有自感而兴。<a id="a-BR"></a>非益能盈非损可亏。<a id="a-BS"></a>岂同小乘之见半路背痛双林寿终。<a id="a-BT"></a>灵智灭于天棺。<a id="a-BU"></a>圣体灰于焚燎也。</p>
  <p id="aBV">而惑者居见闻之境。<a id="a-BW"></a>寻殊应之迹。<a id="a-BX"></a>秉执规矩以拟大方。<a id="a-BY"></a>欲以智劳至人形患大圣。<a id="a-BZ"></a>谓舍有入无。<a id="a-Ba"></a>因以名之。<a id="a-Bb"></a>岂可谓采微言于听表。<a id="a-Bc"></a>拔玄根于虚壤者哉　初二句法说。<a id="a-Bd"></a>次二句喻明。<a id="a-Be"></a>方曰规。<a id="a-Bf"></a>圆曰矩。<a id="a-Bg"></a>今之梓匠所用斗尺也。<a id="a-Bh"></a>意云。<a id="a-Bi"></a>任见闻之情执殊应之迹。<a id="a-Bj"></a>欲求无名之妙。<a id="a-Bk"></a>如人手执斗尺拟量大方。<a id="a-Bl"></a>不知其可也。<a id="a-Bm"></a>故本经名为二乘曲见。<a id="a-Bn"></a>欲以下正明谬执。<a id="a-Bo"></a>岂可下责其浅近。<a id="a-Bp"></a>言即名言。<a id="a-Bq"></a>谓有无之名应权施设。<a id="a-Br"></a>无实体性。<a id="a-Bs"></a>非名之名。<a id="a-Bt"></a>故云微言。<a id="a-Bu"></a>会意忘名。<a id="a-Bv"></a>故云听表。<a id="a-Bw"></a>玄根喻涅槃。<a id="a-Bx"></a>出生世出世善故。<a id="a-By"></a>事相本空。<a id="a-Bz"></a>故云虚壤。<a id="a-C0"></a>意谓。<a id="a-C1"></a>有无二种。<a id="a-C2"></a>名相两虚。<a id="a-C3"></a>无相无名涅槃显现。<a id="a-C4"></a>义说采拔。</p>
 </body>
</html>