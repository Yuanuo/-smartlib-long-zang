<!doctype html>
<html id="z3IBXLn1ia" data-ver="956">
 <head>
  <meta charset="utf-8">
  <meta author="释源">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">肇论新疏卷第十</h1>
  <p id="a2">明渐第十三　十演之七也。<a id="a-3"></a>谓结习不可顿尽。<a id="a-4"></a>无为不可顿见。<a id="a-5"></a>譬如磨镜尘亦渐除。<a id="a-6"></a>明亦渐现。</p>
  <p id="a7">无名曰。<a id="a-8"></a>无为无二则已然矣。<a id="a-9"></a>结使重惑而谓可顿尽。<a id="a-A"></a>亦所未喻(晓)也　初二句许前。<a id="a-B"></a>结使下正明其渐。<a id="a-C"></a>此明方便净也。<a id="a-D"></a>三乘之人皆以见前伏惑。<a id="a-E"></a>登见道已始尽分别。<a id="a-F"></a>思惟位中渐断俱生。<a id="a-G"></a>如是已历干慧乃至已办及辟支佛菩萨等地。<a id="a-H"></a>方得无漏尽无生智。</p>
  <p id="aI">经曰。<a id="a-J"></a>三箭中的。<a id="a-K"></a>三兽渡河。<a id="a-L"></a>中渡无异而有浅深之殊者。<a id="a-M"></a>为力不同故也　初二喻皆古译毗婆沙论之义。<a id="a-N"></a>故彼论二十二云。<a id="a-O"></a>犹如一的若木若铁。<a id="a-P"></a>众箭所中如是一。<a id="a-Q"></a>无为体为三想所行等。<a id="a-R"></a>五十五云。<a id="a-S"></a>于甚深十二因缘河。<a id="a-T"></a>能尽其底。<a id="a-U"></a>是名为佛。<a id="a-V"></a>二乘不尔。<a id="a-W"></a>如三兽渡河。<a id="a-X"></a>谓兔马象。<a id="a-Y"></a>兔则腾掷乃渡。<a id="a-Z"></a>马或尽底或不尽底。<a id="a-a"></a>香象于一切时。<a id="a-b"></a>无不尽底等。</p>
  <p id="ac">如是三乘众生俱济缘起之津。<a id="a-d"></a>同鉴四谛之的。<a id="a-e"></a>绝伪即真同升无为。<a id="a-f"></a>然其所乘不一者。<a id="a-g"></a>亦以智力不同故也　缘起谓十二因缘。<a id="a-h"></a>津谓渡处。<a id="a-i"></a>渡已名济。<a id="a-j"></a>四谛可知。<a id="a-k"></a>若缘若谛。<a id="a-l"></a>随一法门三人同禀。<a id="a-m"></a>通教意也。<a id="a-n"></a>所禀法门无殊。<a id="a-o"></a>随其机宜但成自乘菩提。<a id="a-p"></a>亦婆沙之意。<a id="a-q"></a>涅槃略云。<a id="a-r"></a>十二缘生下智观者得声闻道等。<a id="a-s"></a>见谛之理名曰中的。<a id="a-t"></a>行相皆多。<a id="a-u"></a>如婆沙说。<a id="a-v"></a>绝伪者。<a id="a-w"></a>断惑也。<a id="a-x"></a>即真者。<a id="a-y"></a>证理也。<a id="a-z"></a>同升无为者。<a id="a-10"></a>明所趣非异。<a id="a-11"></a>然其下明能趣有殊。<a id="a-12"></a>后句即论语云射不主皮为力不同科。<a id="a-13"></a>以法对喻。<a id="a-14"></a>昭然可知。</p>
  <p id="a15">夫群有虽众。<a id="a-16"></a>然其量有涯。<a id="a-17"></a>正(直)使(令)智犹身子辨若满愿。<a id="a-18"></a>穷才极虑莫窥其畔　群有即万物也。<a id="a-19"></a>量谓边量缘起事法。<a id="a-1A"></a>虽广多无际。<a id="a-1B"></a>然有名有相皆属分限。<a id="a-1C"></a>故云有涯。<a id="a-1D"></a>身子即舍利弗。<a id="a-1E"></a>智慧第一故。<a id="a-1F"></a>满愿即富楼那。<a id="a-1G"></a>辨才第一故。<a id="a-1H"></a>意云。<a id="a-1I"></a>有限俗谛直令穷满愿之辨才。<a id="a-1J"></a>不能尽谈其名极。<a id="a-1K"></a>身子之智虑不能遍知其状。<a id="a-1L"></a>故涅槃三十五云。<a id="a-1M"></a>我往一时在耆阇崛山。<a id="a-1N"></a>与弥勒菩萨共论世谛。<a id="a-1O"></a>舍利弗等五百声闻。<a id="a-1P"></a>于是事中都不识知。<a id="a-1Q"></a>何况出世第一义谛。</p>
  <p id="a1R">况夫虚无之数(妙)重玄之域。<a id="a-1S"></a>其道无涯。<a id="a-1T"></a>欲之顿尽耶　虚无重玄拟老书为文。<a id="a-1U"></a>谓涅槃也。<a id="a-1V"></a>有涯之数令智辨之人尚不窥其畔。<a id="a-1W"></a>无涯之真使三乘众生欲令顿尽。<a id="a-1X"></a>岂能尔耶。<a id="a-1Y"></a>譬乎九层之台不可躐等。<a id="a-1Z"></a>万里青冥顿欲阶升。<a id="a-1a"></a>于道未许故。</p>
  <p id="a1b">书不云乎。<a id="a-1c"></a>为学者日益为道者日损。<a id="a-1d"></a>为道者。<a id="a-1e"></a>为于无为者也。<a id="a-1f"></a>为于无为而日日损。<a id="a-1g"></a>此岂顿得之谓。<a id="a-1h"></a>要损之又损之。<a id="a-1i"></a>以至于无损耳　例引老书。<a id="a-1j"></a>论主于中间而释之。<a id="a-1k"></a>以喻渐断之理。<a id="a-1l"></a>如见前见后之节级。<a id="a-1m"></a>性宗相宗之位次寄位断惑。<a id="a-1n"></a>皆此理也。</p>
  <p id="a1o">经喻萤日智用。<a id="a-1p"></a>可知矣　放光第二云。<a id="a-1q"></a>舍利弗譬如萤火虫不作是念言。<a id="a-1r"></a>我光明照阎浮提。<a id="a-1s"></a>普令大明。<a id="a-1t"></a>如是舍利弗诸声闻辟支佛亦无是念言。<a id="a-1u"></a>我当行六波罗蜜。<a id="a-1v"></a>具足十八法。<a id="a-1w"></a>成阿惟三佛。<a id="a-1x"></a>度脱众生。<a id="a-1y"></a>舍利弗譬如日出遍照阎浮提。<a id="a-1z"></a>莫不蒙明者。<a id="a-20"></a>如是菩萨行六波罗蜜。<a id="a-21"></a>具足十八法。<a id="a-22"></a>成阿惟三佛。<a id="a-23"></a>度不可计一切众生。</p>
  <p id="a24">讥动第十四　九折之七也。<a id="a-25"></a>讥讽也。<a id="a-26"></a>亦诘难之谓。<a id="a-27"></a>前断惑证理损益等皆动。<a id="a-28"></a>故论文虽别引经以辩。<a id="a-29"></a>然意中含有前旨。<a id="a-2A"></a>如下云。<a id="a-2B"></a>既以取舍为心。<a id="a-2C"></a>损益为体。<a id="a-2D"></a>岂非尽惑证理之动也。<a id="a-2E"></a>所以讥动者。<a id="a-2F"></a>欲明动而常寂。<a id="a-2G"></a>寂而恒动。<a id="a-2H"></a>无住之行。<a id="a-2I"></a>事理双修。<a id="a-2J"></a>不尔奚证无住涅槃之果。</p>
  <p id="a2K">有名曰。<a id="a-2L"></a>经称法身已上入无为境。<a id="a-2M"></a>心不可以智知。<a id="a-2N"></a>形不可以象测。<a id="a-2O"></a>体绝阴入心智寂灭。<a id="a-2P"></a>而复云。<a id="a-2Q"></a>进修三位积德弥广　方广分中共示菩萨入地。<a id="a-2R"></a>心证真如离分别故智不知。<a id="a-2S"></a>以法为身故象弗测。<a id="a-2T"></a>至七地中身心无相。<a id="a-2U"></a>如何复进后之三地。<a id="a-2V"></a>焉非其动乎。</p>
  <p id="a2W">夫进修本(因)于好(去)尚。<a id="a-2X"></a>积德生(起)于涉求。<a id="a-2Y"></a>好尚则取舍情见。<a id="a-2Z"></a>涉求则损益交陈　初二句推因。<a id="a-2a"></a>谓心有好尚于后位。<a id="a-2b"></a>所以进修其胜分。<a id="a-2c"></a>身有涉求于众德。<a id="a-2d"></a>所以复出于自分。<a id="a-2e"></a>次二句显其过患。<a id="a-2f"></a>取后舍前损障益德。<a id="a-2g"></a>皆分别之动。</p>
  <p id="a2h">既以取舍为心。<a id="a-2i"></a>损益为体。<a id="a-2j"></a>而曰体绝阴入心智寂灭。<a id="a-2k"></a>此文乖致(旨)殊。<a id="a-2l"></a>而会之一人　以此四者身心两现。<a id="a-2m"></a>如何乃云体绝(云云)文义既殊动静互戾。<a id="a-2n"></a>会属于儒童一人如何。</p>
  <p id="a2o">无异指南为北。<a id="a-2p"></a>以晓迷夫也　南喻动北喻寂。<a id="a-2q"></a>经中云寂云动。<a id="a-2r"></a>令人服行。<a id="a-2s"></a>既二理相违。<a id="a-2t"></a>如何准的。<a id="a-2u"></a>譬之欲北而反指南。<a id="a-2v"></a>若今谓寂而反示动。<a id="a-2w"></a>何以令迷夫行人晓解耶。<a id="a-2x"></a>南北喻动静者。<a id="a-2y"></a>南为朱明故喻动。<a id="a-2z"></a>北为玄冥故喻寂。</p>
  <p id="a30">动寂第十五　十演之八也。<a id="a-31"></a>法身已上行行合真即相无相。<a id="a-32"></a>焉有动而不寂。<a id="a-33"></a>寂而不动耶。<a id="a-34"></a>今标动静不云寂动者。<a id="a-35"></a>以问中但讥其动。<a id="a-36"></a>意谓动则违寂。<a id="a-37"></a>不知动时全寂。<a id="a-38"></a>故云动寂。<a id="a-39"></a>然禀实教之行者悟理起行。<a id="a-3A"></a>不拣凡夫。<a id="a-3B"></a>况七地乎。<a id="a-3C"></a>演此显无住之因。<a id="a-3D"></a>方契无住之果矣。</p>
  <p id="a3E">无名曰。<a id="a-3F"></a>经称圣人无为而无所不为　放光二十四云。<a id="a-3G"></a>佛言。<a id="a-3H"></a>适无所为故。<a id="a-3I"></a>行般若波罗蜜等。<a id="a-3J"></a>无为寂也。<a id="a-3K"></a>无所不为动也。<a id="a-3L"></a>寂不妨动故。</p>
  <p id="a3M">无为故。<a id="a-3N"></a>虽动而常寂。<a id="a-3O"></a>无所不为故。<a id="a-3P"></a>虽寂而常动。<a id="a-3Q"></a>虽寂而常动故。<a id="a-3R"></a>物莫能一。<a id="a-3S"></a>虽动而常寂故。<a id="a-3T"></a>物莫能二。<a id="a-3U"></a>物莫能二故。<a id="a-3V"></a>逾动逾寂。<a id="a-3W"></a>物莫能一故。<a id="a-3X"></a>逾寂逾动　初四句相蹑显动寂无违。<a id="a-3Y"></a>次四句显二法非一非异。<a id="a-3Z"></a>后四句蹑前。<a id="a-3a"></a>释成二行双流。</p>
  <p id="a3b">所以为即无为无为即为。<a id="a-3c"></a>动寂虽殊。<a id="a-3d"></a>而莫之可异也　承前三对之文。<a id="a-3e"></a>一致已明。<a id="a-3f"></a>此但结成前所引经。<a id="a-3g"></a>通答进修之动。<a id="a-3h"></a>既为即无为。<a id="a-3i"></a>如何进修三位。<a id="a-3j"></a>一句属动。</p>
  <p id="a3k">道行云。<a id="a-3l"></a>心亦不有亦不无　即彼经初卷中文。<a id="a-3m"></a>据前问中。<a id="a-3n"></a>身心各说。<a id="a-3o"></a>以进修是取舍之心。<a id="a-3p"></a>积德是涉求之身。<a id="a-3q"></a>今答中初答进修。<a id="a-3r"></a>引为不为之文。<a id="a-3s"></a>意复属身以运行由身故。<a id="a-3t"></a>今答积德。<a id="a-3u"></a>而却引心亦不有之文。<a id="a-3v"></a>意以涉求岂非是心。<a id="a-3w"></a>大底行由身运身由心策。<a id="a-3x"></a>身心相应互举皆可。<a id="a-3y"></a>况法身菩萨证心成身。<a id="a-3z"></a>未尝宛异不惟动寂无殊。<a id="a-40"></a>亦乃身心一致。</p>
  <p id="a41">不有者。<a id="a-42"></a>不若(似)有心之有。<a id="a-43"></a>不无者。<a id="a-44"></a>不若无心之无　义如下释。</p>
  <p id="a45">何者。<a id="a-46"></a>(征)有心则众庶是也。<a id="a-47"></a>无心则太虚是也。<a id="a-48"></a>众庶止于妄想。<a id="a-49"></a>太虚绝于灵照。<a id="a-4A"></a>岂可止于妄想绝于灵照。<a id="a-4B"></a>标其神道而语圣心者哉　众庶谓凡夫。<a id="a-4C"></a>初二句指体。<a id="a-4D"></a>次二句彰过。<a id="a-4E"></a>岂可下正拣。</p>
  <p id="a4F">是以圣心不有。<a id="a-4G"></a>不可谓之无。<a id="a-4H"></a>圣心不无。<a id="a-4I"></a>不可谓之有　为斥二见故。<a id="a-4J"></a>言非有非无。<a id="a-4K"></a>岂可闻说非有。<a id="a-4L"></a>却计是无等。<a id="a-4M"></a>谓者计谓之谓。</p>
  <p id="a4N">不有故。<a id="a-4O"></a>心想都灭。<a id="a-4P"></a>不无故。<a id="a-4Q"></a>理无不契。<a id="a-4R"></a>理无不契故。<a id="a-4S"></a>万德斯弘。<a id="a-4T"></a>心想都灭故。<a id="a-4U"></a>功成非我　初二句离过。<a id="a-4V"></a>次二句证理。<a id="a-4W"></a>次二句初由契理。<a id="a-4X"></a>恒沙佛法一一随理周遍法界。<a id="a-4Y"></a>后二句由心想灭故功皆无相。<a id="a-4Z"></a>无容我证我为。<a id="a-4a"></a>如何乃至积德起于涉求哉。</p>
  <p id="a4b">所以应化无方未尝有为。<a id="a-4c"></a>寂然不动未尝不为。<a id="a-4d"></a>经曰。<a id="a-4e"></a>心无所行无所不行。<a id="a-4f"></a>信矣　答问至此大理已明。<a id="a-4g"></a>前结后证文皆可了。<a id="a-4h"></a>所引之经亦义引大品等。<a id="a-4i"></a>如无作品云。<a id="a-4j"></a>菩萨行般若不行色。<a id="a-4k"></a>为行般若。<a id="a-4l"></a>不行受想等为行般若等。<a id="a-4m"></a>自此已下广会教理。<a id="a-4n"></a>旨不异前。</p>
  <p id="a4o">儒童曰。<a id="a-4p"></a>昔我于无数劫。<a id="a-4q"></a>以国财身命施人无数。<a id="a-4r"></a>以妄想心则非为施也。<a id="a-4s"></a>今以无生心五华施佛。<a id="a-4t"></a>始名施尔。<a id="a-4u"></a>又空行菩萨入空解脱门。<a id="a-4v"></a>方言。<a id="a-4w"></a>今是行时非谓证时　智论第十六云。<a id="a-4x"></a>我于无量劫中。<a id="a-4y"></a>头目髓脑以施众生。<a id="a-4z"></a>合其愿满。<a id="a-50"></a>乃至殷勤精进求此功德。<a id="a-51"></a>欲具足五波罗蜜。<a id="a-52"></a>我是时未有所得。<a id="a-53"></a>见燃灯佛。<a id="a-54"></a>以五华施佛。<a id="a-55"></a>布发泥中得无生法忍。<a id="a-56"></a>即时六波罗蜜满等。<a id="a-57"></a>释曰。<a id="a-58"></a>七地已前智相未尽故。<a id="a-59"></a>三轮未或全空。<a id="a-5A"></a>住相行施非真施也。<a id="a-5B"></a>以不顺真故。<a id="a-5C"></a>施既如此戒等皆然。<a id="a-5D"></a>举一例诸也。<a id="a-5E"></a>至无相地。<a id="a-5F"></a>智相已亡。<a id="a-5G"></a>无生又证施无所住。<a id="a-5H"></a>冥然契真。<a id="a-5I"></a>施虽五花之鲜。<a id="a-5J"></a>胜前身命之多。<a id="a-5K"></a>蹄涔海量何敢相望。<a id="a-5L"></a>施华之缘如本行经。<a id="a-5M"></a>又空行下放光二十略云。<a id="a-5N"></a>菩萨行空无相无愿三昧等。<a id="a-5O"></a>今正是行五波罗蜜时。<a id="a-5P"></a>非是证时。<a id="a-5Q"></a>皆显动寂无妨。</p>
  <p id="a5R">然则心弥虚行弥广。<a id="a-5S"></a>终日行不乖于无行者也　谓行行忘相。<a id="a-5T"></a>动而恒寂。</p>
  <p id="a5U">是以贤劫称无舍之檀。<a id="a-5V"></a>成具美不为之为。<a id="a-5W"></a>禅典唱无缘之慈。<a id="a-5X"></a>思益演不知之知　梵云檀那。<a id="a-5Y"></a>此云布施。<a id="a-5Z"></a>贤劫经说。<a id="a-5a"></a>一切诸法无有与者。<a id="a-5b"></a>是曰布施。<a id="a-5c"></a>成具经云。<a id="a-5d"></a>不为而过为。<a id="a-5e"></a>禅经说。<a id="a-5f"></a>慈心三昧有无缘之慈。<a id="a-5g"></a>思益经略云。<a id="a-5h"></a>无取舍之知方为知矣。</p>
  <p id="a5i">圣旨幽玄殊文同辨　文虽四异。<a id="a-5j"></a>旨则一贯而玄通。</p>
  <p id="a5k">岂可以有为便有为。<a id="a-5l"></a>无为便无为哉。<a id="a-5m"></a>菩萨住尽不尽平等法门。<a id="a-5n"></a>不尽有为。<a id="a-5o"></a>不住无为。<a id="a-5p"></a>即其事也　初二句责其动静异见。<a id="a-5q"></a>菩萨下引经显理。<a id="a-5r"></a>即名经略云。<a id="a-5s"></a>上方香积世界菩萨欲还本国。<a id="a-5t"></a>向佛求法。<a id="a-5u"></a>佛言。<a id="a-5v"></a>有尽无尽解脱法门。<a id="a-5w"></a>汝等当学(云云)如菩萨者不尽有为。<a id="a-5x"></a>不住无为。<a id="a-5y"></a>彼疏解云。<a id="a-5z"></a>有为虽伪。<a id="a-60"></a>舍之而大业不成。<a id="a-61"></a>无为虽实。<a id="a-62"></a>住之而慧心不明。<a id="a-63"></a>即其事者。<a id="a-64"></a>同前动寂无碍。<a id="a-65"></a>若有无异见岂顺经义。<a id="a-66"></a>既云平等。<a id="a-67"></a>则尽与不尽其行一也。</p>
  <p id="a68">而以南北为喻。<a id="a-69"></a>殊非领会之唱(说)　领谓领纳。<a id="a-6A"></a>会谓契会。<a id="a-6B"></a>云庵云。<a id="a-6C"></a>南北之方定异。<a id="a-6D"></a>寂动二行常一。<a id="a-6E"></a>将定异喻常一。<a id="a-6F"></a>岂能领会也。</p>
  <p id="a6G">穷源第十六　九折之八也。<a id="a-6H"></a>穷谓穷讨。<a id="a-6I"></a>源谓根源。<a id="a-6J"></a>云庵云。<a id="a-6K"></a>由前章已知一乘正行动寂同时。<a id="a-6L"></a>今则行成必证。<a id="a-6M"></a>未识能证之人与所证之法。<a id="a-6N"></a>谁先谁后。<a id="a-6O"></a>随一为源二俱有过。<a id="a-6P"></a>故今穷之。</p>
  <p id="a6Q">有名曰。<a id="a-6R"></a>非众生无以御(控进)三乘。<a id="a-6S"></a>非三乘无以成涅槃。<a id="a-6T"></a>然必先有众生。<a id="a-6U"></a>后有涅槃　反显也。<a id="a-6V"></a>意云。<a id="a-6W"></a>由先有众生。<a id="a-6X"></a>然后控御三乘之因。<a id="a-6Y"></a>证涅槃之果。<a id="a-6Z"></a>此立理也。<a id="a-6a"></a>然必下定先后。</p>
  <p id="a6b">是则涅槃有始。<a id="a-6c"></a>有始必有终　有始终生灭之过。<a id="a-6d"></a>何故前引经云。<a id="a-6e"></a>无始无终。<a id="a-6f"></a>又云。<a id="a-6g"></a>六趣不能生。<a id="a-6h"></a>力负不能化。</p>
  <p id="a6i">而经曰。<a id="a-6j"></a>涅槃无始无终。<a id="a-6k"></a>湛若虚空。<a id="a-6l"></a>则涅槃先有　本经二十一云。<a id="a-6m"></a>涅槃非始非终等。<a id="a-6n"></a>虚空为喻。<a id="a-6o"></a>在经多有。</p>
  <p id="a6p">非复学而后成者也　有不因修成之过。<a id="a-6q"></a>涅槃既先则性自圆成。<a id="a-6r"></a>非由修学而后成就。<a id="a-6s"></a>何须行三乘之行耶。</p>
  <p id="a6t">通古第十七　十演之九也。<a id="a-6u"></a>通同也。<a id="a-6v"></a>古先也。<a id="a-6w"></a>意云。<a id="a-6x"></a>涅槃之体性出自古无始无终。<a id="a-6y"></a>今三乘之智本是即理之智。<a id="a-6z"></a>不证则已。<a id="a-70"></a>证则冥通。<a id="a-71"></a>何有即理之智证即智之理。<a id="a-72"></a>尚分今古之异而不通同。<a id="a-73"></a>故生公云。<a id="a-74"></a>若寻其趣乃是我始会之非照今有。<a id="a-75"></a>照不在今。<a id="a-76"></a>即是莫先为大。<a id="a-77"></a>既云大矣。<a id="a-78"></a>所以称常。<a id="a-79"></a>故下云。<a id="a-7A"></a>理而成圣圣不异理。<a id="a-7B"></a>演此明证穷自性同自性也。</p>
  <p id="a7C">无名曰。<a id="a-7D"></a>夫至人空洞无象。<a id="a-7E"></a>而万物无非我(心)造　圣人与理冥一。<a id="a-7F"></a>故云无象。<a id="a-7G"></a>万物下心虽寂然。<a id="a-7H"></a>亦不离诸法。<a id="a-7I"></a>以一切法皆心所起。</p>
  <p id="a7J">会万物以成己者。<a id="a-7K"></a>其唯圣人乎　会证会也。<a id="a-7L"></a>圣人了法即心。<a id="a-7M"></a>前则依性起相。<a id="a-7N"></a>此则会相归心。<a id="a-7O"></a>所以成圣。<a id="a-7P"></a>楞严经云。<a id="a-7Q"></a>一切众生从无始来。<a id="a-7R"></a>迷己为物。<a id="a-7S"></a>失于本心为物所转。<a id="a-7T"></a>若能转物即同如来。<a id="a-7U"></a>云庵云。<a id="a-7V"></a>昔石头和尚读至于此。<a id="a-7W"></a>遂豁然大悟曰。<a id="a-7X"></a>圣人无己靡所不己。<a id="a-7Y"></a>法身无相谁云自他。<a id="a-7Z"></a>圆鉴虚照于其间。<a id="a-7a"></a>万象体玄而自现。</p>
  <p id="a7b">何则(征)非理不圣非圣不理。<a id="a-7c"></a>理而成圣者。<a id="a-7d"></a>圣不异理也　初二句明心境互成。<a id="a-7e"></a>若不证于万物性空之理。<a id="a-7f"></a>何以成圣人。<a id="a-7g"></a>若非圣智。<a id="a-7h"></a>亦不见性空之理。<a id="a-7i"></a>此则同前般若论中内外相与而成功。<a id="a-7j"></a>后二句明心境非异。<a id="a-7k"></a>初一句蹑前。<a id="a-7l"></a>既证理为圣。<a id="a-7m"></a>圣智岂异于理耶。<a id="a-7n"></a>此明圣智与理通同。<a id="a-7o"></a>显无古今先后之异。</p>
  <p id="a7p">故天帝曰。<a id="a-7q"></a>般若当于何求。<a id="a-7r"></a>善吉曰。<a id="a-7s"></a>不可于色中求。<a id="a-7t"></a>亦不可离色中求。<a id="a-7u"></a>又曰。<a id="a-7v"></a>见缘起为见法。<a id="a-7w"></a>见法为见佛　初文即大品散花品文。<a id="a-7x"></a>般若即能证之心。<a id="a-7y"></a>色即所证之境。<a id="a-7z"></a>举色例诸。<a id="a-80"></a>万法皆然。<a id="a-81"></a>不可于色中求者。<a id="a-82"></a>由心境非一故。<a id="a-83"></a>不可离者。<a id="a-84"></a>由心境非异故。<a id="a-85"></a>以色即是空空即如境。<a id="a-86"></a>如外无智。<a id="a-87"></a>故言不离。<a id="a-88"></a>又曰下即涅槃文。<a id="a-89"></a>缘起即十二因缘也。<a id="a-8A"></a>法即空性佛即觉智。<a id="a-8B"></a>见缘起性空之理。<a id="a-8C"></a>即为见佛。<a id="a-8D"></a>如智非异。</p>
  <p id="a8E">斯则物我不异之效也　物即境也。<a id="a-8F"></a>即物明如故我即心也。<a id="a-8G"></a>约圣称我故毕竟证会。<a id="a-8H"></a>涅槃非先三乘非后。</p>
  <p id="a8I">所以至人戢玄机于未兆。<a id="a-8J"></a>藏冥运于即化。<a id="a-8K"></a>总六合以镜心。<a id="a-8L"></a>一去来以成体　前引圣教。<a id="a-8M"></a>以明理智冥符二而不二。<a id="a-8N"></a>以为定量。<a id="a-8O"></a>方明至人以智契理。<a id="a-8P"></a>亦寂然冥通。<a id="a-8Q"></a>戢止也。<a id="a-8R"></a>亦敛也。<a id="a-8S"></a>玄机智也。<a id="a-8T"></a>未兆谓智证理时。<a id="a-8U"></a>全用归体不存眹兆。<a id="a-8V"></a>清凉大师云。<a id="a-8W"></a>智体无自即是证如。<a id="a-8X"></a>冥寂也。<a id="a-8Y"></a>运动也。<a id="a-8Z"></a>即如智之合称。<a id="a-8a"></a>化谓万化即就也。<a id="a-8b"></a>意云。<a id="a-8c"></a>冥运之体即万化之有。<a id="a-8d"></a>事显理隐义言藏也。<a id="a-8e"></a>清凉大师云。<a id="a-8f"></a>冥真体于万化之域。<a id="a-8g"></a>六合谓俗谛之有。<a id="a-8h"></a>以用也。<a id="a-8i"></a>谓总括六合之事。<a id="a-8j"></a>以为灵鉴之心。<a id="a-8k"></a>未有一法非心也。<a id="a-8l"></a>一去来下去谓过去。<a id="a-8m"></a>即古也。<a id="a-8n"></a>来谓未来。<a id="a-8o"></a>亦义兼现在今也。<a id="a-8p"></a>既混融三世为体。<a id="a-8q"></a>何古而弗通。<a id="a-8r"></a>前则统六合遍十方。<a id="a-8s"></a>此则该三世通今古。<a id="a-8t"></a>成体者。<a id="a-8u"></a>且约圣智初真俗融心境会。<a id="a-8v"></a>义言成尔。<a id="a-8w"></a>圭山云。<a id="a-8x"></a>无去无来。<a id="a-8y"></a>冥通三际。<a id="a-8z"></a>问佛用苏漫多说。<a id="a-90"></a>论主何以文为。<a id="a-91"></a>答方便善巧逗华人之机。<a id="a-92"></a>故封文之流谓言同俗。<a id="a-93"></a>赞宁嘲其用文。<a id="a-94"></a>慧达解其孟浪。<a id="a-95"></a>以子愚琐。<a id="a-96"></a>颇求立言之意。<a id="a-97"></a>如达师不害于文矣。<a id="a-98"></a>故今定解。<a id="a-99"></a>但用内义而释雅言。<a id="a-9A"></a>令知论主文托于彼。<a id="a-9B"></a>义属于此。</p>
  <p id="a9C">古今通始终同穷本极末。<a id="a-9D"></a>莫之与二。<a id="a-9E"></a>浩然太均乃曰涅槃　显前心境冥寂之体也。<a id="a-9F"></a>初句中约终教辨。<a id="a-9G"></a>如大疏云。<a id="a-9H"></a>心冥至道混一古今。<a id="a-9I"></a>约顿教则一念不生前后际断。<a id="a-9J"></a>何古何今。<a id="a-9K"></a>依圆教则古今二相即入圆融。<a id="a-9L"></a>尤见通也。<a id="a-9M"></a>次句以始终同故。<a id="a-9N"></a>三乘涅槃初证非始。<a id="a-9O"></a>证极非终。<a id="a-9P"></a>本末即理事海波一湿故。<a id="a-9Q"></a>浩然谓浩浩然广多无际。<a id="a-9R"></a>太均谓情非情无差。<a id="a-9S"></a>染非染平等。<a id="a-9T"></a>未有一法非涅槃也。</p>
  <p id="a9U">经曰。<a id="a-9V"></a>不离诸法而得涅槃。<a id="a-9W"></a>又曰。<a id="a-9X"></a>诸法无边故。<a id="a-9Y"></a>菩提无边　又曰下放光三十云。<a id="a-9Z"></a>诸法无边际故。<a id="a-9a"></a>般若波罗蜜亦无边际等。<a id="a-9b"></a>引此证理智皆依诸法。<a id="a-9c"></a>即显心境不异也。<a id="a-9d"></a>二文互影。<a id="a-9e"></a>细寻可知。</p>
  <p id="a9f">以知涅槃之道存(在)于妙契。<a id="a-9g"></a>妙契之致本(因)乎冥一　以知者。<a id="a-9h"></a>依经求理。<a id="a-9i"></a>理自昭著贵于妙合。<a id="a-9j"></a>妙合之旨因乎忘智。<a id="a-9k"></a>内冥二而不二一亦遣矣。<a id="a-9l"></a>此文亦通包前义智会之时通于古也。</p>
  <p id="a9m">然则物不异我。<a id="a-9n"></a>我不异物。<a id="a-9o"></a>物我玄会。<a id="a-9p"></a>归乎无极　如智玄寂寄言无极。<a id="a-9q"></a>非别有处如智归矣。</p>
  <p id="a9r">进之弗先退之弗后。<a id="a-9s"></a>岂容终始于其间哉　进退约人。<a id="a-9t"></a>先后通约人法。<a id="a-9u"></a>三乘进而证之非先也。<a id="a-9v"></a>以无前际故。<a id="a-9w"></a>迷夫退而未证非后也。<a id="a-9x"></a>以无后际故。</p>
  <p id="a9y">天女曰。<a id="a-9z"></a>耆年解脱亦如何久　净名经说。<a id="a-A0"></a>舍利弗问天女。<a id="a-A1"></a>止此室其已久如。<a id="a-A2"></a>曰如耆年解脱。<a id="a-A3"></a>舍利弗言。<a id="a-A4"></a>止此久也。<a id="a-A5"></a>天女(云云)。<a id="a-A6"></a>解云。<a id="a-A7"></a>耆年谓身子耆宿。<a id="a-A8"></a>身子所证解脱。<a id="a-A9"></a>岂属久近之时。<a id="a-AA"></a>故云尔也。</p>
  <p id="aAB">考得第十八　九折之九也。<a id="a-AC"></a>考稽也。<a id="a-AD"></a>承前不离诸法而得涅槃。<a id="a-AE"></a>因之考稽。<a id="a-AF"></a>尽阴存阴违教违理。<a id="a-AG"></a>当何得乎。<a id="a-AH"></a>所以最后辨此者。<a id="a-AI"></a>谓从前决择悟修先后。<a id="a-AJ"></a>义意已周。<a id="a-AK"></a>究竟证入最居于后故今考也。</p>
  <p id="aAL">有名曰。<a id="a-AM"></a>经云。<a id="a-AN"></a>众生之性(体)极于五阴之内。<a id="a-AO"></a>又云。<a id="a-AP"></a>得涅槃者五阴都尽。<a id="a-AQ"></a>譬犹灯灭　本经二十九云。<a id="a-AR"></a>离五阴已无别众生。<a id="a-AS"></a>又云下初二句示众生之体。<a id="a-AT"></a>五阴即体故。<a id="a-AU"></a>次二句示证相。<a id="a-AV"></a>法喻可知。</p>
  <p id="aAW">然则众生之性。<a id="a-AX"></a>顿尽于五阴之内。<a id="a-AY"></a>涅槃之道独。<a id="a-AZ"></a>建于三有之外。<a id="a-Aa"></a>邈(远)然殊(别)域。<a id="a-Ab"></a>非复众生得涅槃也　顺经而违理也。<a id="a-Ac"></a>以能得者五阴已尽于有内。<a id="a-Ad"></a>所得者。<a id="a-Ae"></a>涅槃独立于有外。<a id="a-Af"></a>若云得者。<a id="a-Ag"></a>有二违理。<a id="a-Ah"></a>一尽阴谁得。<a id="a-Ai"></a>二内外悬绝。</p>
  <p id="aAj">果若有得则众生之性不止(唯)于五阴。<a id="a-Ak"></a>必若止于五阴。<a id="a-Al"></a>则五阴不都尽。<a id="a-Am"></a>五阴若都尽。<a id="a-An"></a>谁复得涅槃耶　存阴顺理而却违经。<a id="a-Ao"></a>若定许得。<a id="a-Ap"></a>余有二义。<a id="a-Aq"></a>一应五阴之外更有众生之性。<a id="a-Ar"></a>五阴令尽。<a id="a-As"></a>阴外之性令得。<a id="a-At"></a>故今论云。<a id="a-Au"></a>果若有得(云云)二恐违以前经云极于五阴。<a id="a-Av"></a>岂许阴外更有生性耶。<a id="a-Aw"></a>若此应合五阴不都断尽。<a id="a-Ax"></a>或尽粗存细或灭色存心。<a id="a-Ay"></a>为能得者。<a id="a-Az"></a>必若都尽谁是能得耶。<a id="a-B0"></a>故论云。<a id="a-B1"></a>必若止于五阴(云云)此理已通亦违前经云五阴部尽。<a id="a-B2"></a>据此存尽皆违不可不考。<a id="a-B3"></a>此意明。<a id="a-B4"></a>三乘之教断尽生死。<a id="a-B5"></a>转得涅槃。<a id="a-B6"></a>不知二际无二。<a id="a-B7"></a>故假此问答。<a id="a-B8"></a>令悟即妄而真。</p>
  <p id="aB9">玄得第十九　十演之十也。<a id="a-BA"></a>前演证穷。<a id="a-BB"></a>此演得妙。<a id="a-BC"></a>不存得相而得曰玄。</p>
  <p id="aBD">无名曰。<a id="a-BE"></a>夫真由离起。<a id="a-BF"></a>(显)伪因着生。<a id="a-BG"></a>着故有得。<a id="a-BH"></a>离故无名　忘得曰离。<a id="a-BI"></a>涅槃从此而显。<a id="a-BJ"></a>有得曰着。<a id="a-BK"></a>名相从此而生。<a id="a-BL"></a>无名者。<a id="a-BM"></a>犹云无得。<a id="a-BN"></a>对前避文。<a id="a-BO"></a>亦可由离故。<a id="a-BP"></a>得无名之理。</p>
  <p id="aBQ">是以则(法)真者同真。<a id="a-BR"></a>法伪者同伪　法真离得智亦真矣。<a id="a-BS"></a>依伪生着。<a id="a-BT"></a>心念妄矣。</p>
  <p id="aBU">子以有得为得。<a id="a-BV"></a>故求得于有得耳。<a id="a-BW"></a>吾以无得为得。<a id="a-BX"></a>故得在于无得也　有得者法伪。<a id="a-BY"></a>得亦无得。<a id="a-BZ"></a>无得者则真。<a id="a-Ba"></a>无得而得也。<a id="a-Bb"></a>心经云。<a id="a-Bc"></a>以无所得故。<a id="a-Bd"></a>而得菩提。</p>
  <p id="aBe">且谈论之作必先定其本。<a id="a-Bf"></a>既论涅槃。<a id="a-Bg"></a>不可离涅槃而语涅槃。<a id="a-Bh"></a>若即(就)涅槃以兴言。<a id="a-Bi"></a>谁独非涅槃。<a id="a-Bj"></a>而欲得之耶　言随法起。<a id="a-Bk"></a>谈真以真为本。<a id="a-Bl"></a>说俗以俗为根。<a id="a-Bm"></a>既谈涅槃之体。<a id="a-Bn"></a>正当如体而言。<a id="a-Bo"></a>涅槃之体弥纶法界。<a id="a-Bp"></a>未有一法而非涅槃。<a id="a-Bq"></a>若此则本来即是更何论得。<a id="a-Br"></a>起信论云。<a id="a-Bs"></a>一切诸法毕竟平等。<a id="a-Bt"></a>即真即如(云云)</p>
  <p id="aBu">何者(征)夫涅槃之道妙尽常数。<a id="a-Bv"></a>融(和)冶(销)二仪。<a id="a-Bw"></a>涤荡万有。<a id="a-Bx"></a>均天人同一异。<a id="a-By"></a>内视不己见。<a id="a-Bz"></a>返听不我闻。<a id="a-C0"></a>未尝有得。<a id="a-C1"></a>未尝无得　初一句标体。<a id="a-C2"></a>次七句辨相。<a id="a-C3"></a>后二句双绝。<a id="a-C4"></a>常数者。<a id="a-C5"></a>即三世有为事相等。<a id="a-C6"></a>此总示也。<a id="a-C7"></a>下别列。<a id="a-C8"></a>二仪即天地。<a id="a-C9"></a>万有者。<a id="a-CA"></a>即缘生万物。<a id="a-CB"></a>融冶故所以均天人。<a id="a-CC"></a>涤荡故所以同一异。<a id="a-CD"></a>显自性涅槃无差别之相。<a id="a-CE"></a>内视下二句约见闻以辨。<a id="a-CF"></a>眼不循色曰内视。<a id="a-CG"></a>色之性空空无对触。<a id="a-CH"></a>故云不己见。<a id="a-CI"></a>耳不循声曰返听。<a id="a-CJ"></a>声之性空空故亡音。<a id="a-CK"></a>故云不我闻。<a id="a-CL"></a>己我皆属涅槃。<a id="a-CM"></a>知非身外故云己我。<a id="a-CN"></a>未尝下可知。</p>
  <p id="aCO">经曰。<a id="a-CP"></a>涅槃非众生。<a id="a-CQ"></a>亦不异众生。<a id="a-CR"></a>维摩诘言。<a id="a-CS"></a>若弥勒得灭度者。<a id="a-CT"></a>一切众生亦当灭度。<a id="a-CU"></a>所以者何。<a id="a-CV"></a>一切众生本性常灭。<a id="a-CW"></a>不复更灭　本经二十二云。<a id="a-CX"></a>如来非众生非非众生。<a id="a-CY"></a>以如来即涅槃故。<a id="a-CZ"></a>可义引也。<a id="a-Ca"></a>二十九云。<a id="a-Cb"></a>众生佛性不一不二等。<a id="a-Cc"></a>次引净名。<a id="a-Cd"></a>即初卷菩萨品文亦少别。<a id="a-Ce"></a>彼云。<a id="a-Cf"></a>诸佛知一切众生毕竟寂灭。<a id="a-Cg"></a>即涅槃相等。</p>
  <p id="aCh">此名灭度。<a id="a-Ci"></a>在于无灭者也　生死空花本来不起。<a id="a-Cj"></a>则已灭也。<a id="a-Ck"></a>四流阳焰当相元空。<a id="a-Cl"></a>则已度也。</p>
  <p id="aCm">然则众生非众生。<a id="a-Cn"></a>谁为得之者。<a id="a-Co"></a>涅槃非涅槃。<a id="a-Cp"></a>谁为可得者　然则者。<a id="a-Cq"></a>因前而起。<a id="a-Cr"></a>众生本灭度。<a id="a-Cs"></a>于灭度中能所总非。<a id="a-Ct"></a>何为得相哉。</p>
  <p id="aCu">故放光云。<a id="a-Cv"></a>菩提从有得耶。<a id="a-Cw"></a>答曰。<a id="a-Cx"></a>不也。<a id="a-Cy"></a>从无得耶。<a id="a-Cz"></a>答曰。<a id="a-D0"></a>不也。<a id="a-D1"></a>从有无得耶。<a id="a-D2"></a>答曰。<a id="a-D3"></a>不也。<a id="a-D4"></a>离有无得耶。<a id="a-D5"></a>答曰。<a id="a-D6"></a>不也。<a id="a-D7"></a>然则都无所得也。<a id="a-D8"></a>答曰。<a id="a-D9"></a>不也。<a id="a-DA"></a>是义云何。<a id="a-DB"></a>答曰。<a id="a-DC"></a>无所得故为得。<a id="a-DD"></a>是故得无所得也　此以义合集放光上下之文。<a id="a-DE"></a>而成此理非正文也。<a id="a-DF"></a>大品亦同。<a id="a-DG"></a>三慧品云。<a id="a-DH"></a>须菩提白佛言。<a id="a-DI"></a>世尊。<a id="a-DJ"></a>若菩萨修般若波罗蜜。<a id="a-DK"></a>得萨婆若不。<a id="a-DL"></a>佛言不。<a id="a-DM"></a>不修般若得萨婆若不。<a id="a-DN"></a>佛言不。<a id="a-DO"></a>修不修得萨婆若不。<a id="a-DP"></a>佛言不。<a id="a-DQ"></a>非修非不修。<a id="a-DR"></a>得萨婆若不。<a id="a-DS"></a>佛言不等。<a id="a-DT"></a>放光二十四略云。<a id="a-DU"></a>须菩提言。<a id="a-DV"></a>世尊。<a id="a-DW"></a>不住最第一要义。<a id="a-DX"></a>成阿惟三佛不。<a id="a-DY"></a>佛言不。<a id="a-DZ"></a>乃至云。<a id="a-Da"></a>将无世尊不逮正觉耶。<a id="a-Db"></a>佛言。<a id="a-Dc"></a>不也等。<a id="a-Dd"></a>答曰已下放光等经。<a id="a-De"></a>皆是此义。<a id="a-Df"></a>而前四有得。<a id="a-Dg"></a>第五无得。<a id="a-Dh"></a>皆不许无得而得。<a id="a-Di"></a>始为玄尔。</p>
  <p id="aDj">无所得谓之得者。<a id="a-Dk"></a>谁独不然耶　无得而得正由冥通。<a id="a-Dl"></a>冥通之道体遍一切。<a id="a-Dm"></a>故楞伽经云。<a id="a-Dn"></a>以知众生本来而入涅槃。<a id="a-Do"></a>谁独不得。<a id="a-Dp"></a>此则本来得矣。<a id="a-Dq"></a>而前云舍阴存阴谓内谓外。<a id="a-Dr"></a>如是分别非为正问。</p>
  <p id="aDs">然则玄道在于绝域。<a id="a-Dt"></a>故不得以得之。<a id="a-Du"></a>妙智存乎物外。<a id="a-Dv"></a>故不知以知之。<a id="a-Dw"></a>大象隐于无形。<a id="a-Dx"></a>故不见以见之。<a id="a-Dy"></a>大音匿于希声。<a id="a-Dz"></a>故不闻以闻之此有四对。<a id="a-E0"></a>皆上句示体。<a id="a-E1"></a>下句辨得。<a id="a-E2"></a>初二对约心境。<a id="a-E3"></a>玄道境也。<a id="a-E4"></a>绝域事之外也。<a id="a-E5"></a>妙智心也。<a id="a-E6"></a>皆非俗故。<a id="a-E7"></a>故云物外。<a id="a-E8"></a>下二句可了。<a id="a-E9"></a>但约境言得。<a id="a-EA"></a>约心言知。<a id="a-EB"></a>后二对约相名以辨。<a id="a-EC"></a>大象非相。<a id="a-ED"></a>不存相以见。<a id="a-EE"></a>然后真见。<a id="a-EF"></a>存相则不见也。<a id="a-EG"></a>大音非声。<a id="a-EH"></a>不循声以闻。<a id="a-EI"></a>然后普闻。<a id="a-EJ"></a>循声则不闻也。<a id="a-EK"></a>是故离朱外驰而不得。<a id="a-EL"></a>只为无形。<a id="a-EM"></a>观音返闻而圆通。<a id="a-EN"></a>良由即性。<a id="a-EO"></a>愿诸达士勿循形声。</p>
  <p id="aEP">故能囊括终古导(开引)达(示悟)群方(类)亭毒苍生。<a id="a-EQ"></a>疏(远)而不漏。<a id="a-ER"></a>汪哉洋哉。<a id="a-ES"></a>何莫由之哉　显涅槃之用也。<a id="a-ET"></a>即出现大用无涯。<a id="a-EU"></a>通前两科如是次第者。<a id="a-EV"></a>深有所以。<a id="a-EW"></a>谓初示所得之体。<a id="a-EX"></a>次示证得之门。<a id="a-EY"></a>既非得而得从得起用。<a id="a-EZ"></a>开示众生。<a id="a-Ea"></a>故最后示业用之大。<a id="a-Eb"></a>至哉。<a id="a-Ec"></a>斯论三语皆善。<a id="a-Ed"></a>记录登为四圣。<a id="a-Ee"></a>今古号为四绝。<a id="a-Ef"></a>历世名德宝而玩之。<a id="a-Eg"></a>良有以也。<a id="a-Eh"></a>囊括小变易文。<a id="a-Ei"></a>彼曰。<a id="a-Ej"></a>括囊无咎。<a id="a-Ek"></a>谓括结其囊口也。<a id="a-El"></a>今取包含之义。<a id="a-Em"></a>终古久也。<a id="a-En"></a>谓涅槃之体既遍既圆。<a id="a-Eo"></a>称体之用亦弥纶包罗。<a id="a-Ep"></a>亭毒养育也。<a id="a-Eq"></a>疏而下谓妙用无形。<a id="a-Er"></a>义如疏远。<a id="a-Es"></a>然应机之道未尝遗漏。<a id="a-Et"></a>文借老书。<a id="a-Eu"></a>彼云。<a id="a-Ev"></a>天网恢恢疏而不漏。<a id="a-Ew"></a>汪洋叹用广大。</p>
  <p id="aEx">故梵志曰。<a id="a-Ey"></a>吾闻佛道厥(其)义弘(大)深。<a id="a-Ez"></a>汪洋无涯。<a id="a-F0"></a>靡(无)不成就。<a id="a-F1"></a>靡不度生　即八师经梵志阇旬叹佛之言。<a id="a-F2"></a>正取化生之用为证。</p>
  <p id="aF3">然则三乘之路开。<a id="a-F4"></a>真伪之途辨。<a id="a-F5"></a>贤圣之道存。<a id="a-F6"></a>无名之致显矣　九折之义皆三乘也。<a id="a-F7"></a>十演之谈皆一乘也。<a id="a-F8"></a>以一乘之实。<a id="a-F9"></a>开三是权。<a id="a-FA"></a>令舍小入大引权归实。<a id="a-FB"></a>正同法华开方便门示真实相。<a id="a-FC"></a>无名为真有名为伪。<a id="a-FD"></a>贤圣下准表中。<a id="a-FE"></a>诸家谈义谛廓然无圣。<a id="a-FF"></a>今论圣人证体起用。<a id="a-FG"></a>贤哲仿之。<a id="a-FH"></a>儒童证涅而进修。<a id="a-FI"></a>空行入空而起行。<a id="a-FJ"></a>岂曰无耶。<a id="a-FK"></a>故云存。<a id="a-FL"></a>本演无名以作论故。<a id="a-FM"></a>十演之文以释有名之执。<a id="a-FN"></a>执既丧亡本致自显。<a id="a-FO"></a>分文结会。<a id="a-FP"></a>恐入局见。</p>
 </body>
</html>