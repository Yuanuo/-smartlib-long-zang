<!doctype html>
<html id="z3IBXLh1iW" data-ver="667">
 <head>
  <meta charset="utf-8">
  <meta author="释源">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">肇论新疏卷第六</h1>
  <p id="a2">疏云。<a id="a-3"></a>称圣心冥寂理极同无。<a id="a-4"></a>虽处有名之中。<a id="a-5"></a>而远与无名。<a id="a-6"></a>同斯理之玄固常所迷昧者矣。<a id="a-7"></a>以此为怀。<a id="a-8"></a>自可忘言。<a id="a-9"></a>内得取定方寸。<a id="a-A"></a>复何足以人情之异而求圣心之异乎　自疏云。<a id="a-B"></a>至者矣。<a id="a-C"></a>即前刘公就叙论旨之言。<a id="a-D"></a>以此下三句许其所得无差。<a id="a-E"></a>复何足下责其迷昧复求心异。<a id="a-F"></a>通斯意云。<a id="a-G"></a>既知圣心冥寂有无一致。<a id="a-H"></a>自可外忘权实之异名。<a id="a-I"></a>内得圣心之无异中心印定不复求异可也。<a id="a-J"></a>何故复以人情分别之心。<a id="a-K"></a>而求圣心权实两异乎。</p>
  <p id="aL">疏曰。<a id="a-M"></a>谈者谓穷虚极数妙尽冥符。<a id="a-N"></a>则寂照之名故是定慧之体耳。<a id="a-O"></a>若心体自然虚怕独感。<a id="a-P"></a>则群数之应固以几乎息矣(上举难下出意)意谓妙尽冥符不可以定慧为名。<a id="a-Q"></a>虚怕独感不可称群数以息　出问大意也。<a id="a-R"></a>义如前释。</p>
  <p id="aS">两言虽殊妙用常一。<a id="a-T"></a>迹我而乖。<a id="a-U"></a>在圣不殊也　两言者。<a id="a-V"></a>瑶和尚云。<a id="a-W"></a>妙尽冥符为一言。<a id="a-X"></a>虚怕独感为一言。<a id="a-Y"></a>源公指权实为两言。<a id="a-Z"></a>义意甚同今依之。<a id="a-a"></a>前两句直约圣心权实无异。<a id="a-b"></a>后二句潜责求异。<a id="a-c"></a>迹者。<a id="a-d"></a>谓二智照理达事之殊迹。<a id="a-e"></a>但我人情分别为异。<a id="a-f"></a>非圣心权实两殊。<a id="a-g"></a>我虽通称。<a id="a-h"></a>且属刘公。</p>
  <p id="ai">何者(征)夫圣人玄心默照理极同无。<a id="a-j"></a>既曰。<a id="a-k"></a>为同同无不极。<a id="a-l"></a>何有同无之极。<a id="a-m"></a>而有定慧之名。<a id="a-n"></a>定慧之名非同外之称也　答前初难。<a id="a-o"></a>初四句谓妙尽冥符寂照双绝。<a id="a-p"></a>何有下二句反责当此同无极处。<a id="a-q"></a>岂容定慧异名。<a id="a-r"></a>问曰若如是者。<a id="a-s"></a>何故前云寂即用用即寂耶。<a id="a-t"></a>下释云。<a id="a-u"></a>定慧之名非同外之称也。<a id="a-v"></a>意云。<a id="a-w"></a>定慧之名即同无之寂照。<a id="a-x"></a>岂离同外别有二名。</p>
  <p id="ay">若称生同内有称非同。<a id="a-z"></a>若称生同外称非我也　遣妄执也。<a id="a-10"></a>言生者。<a id="a-11"></a>恐妄计云。<a id="a-12"></a>同非定慧但定慧生于同内。<a id="a-13"></a>下遣云有称非同谓有定慧两名。<a id="a-14"></a>依名取相便非同也。<a id="a-15"></a>若称生同外者。<a id="a-16"></a>谓定慧二名同异而出。<a id="a-17"></a>下复破云。<a id="a-18"></a>称非我也。<a id="a-19"></a>我指同无。<a id="a-1A"></a>无得之般若焉有同无之外。<a id="a-1B"></a>别生定慧之名哉。</p>
  <p id="a1C">又圣心虚微妙绝常境。<a id="a-1D"></a>感无不应会无不通。<a id="a-1E"></a>冥机潜运(动)其用不勤群数之应。<a id="a-1F"></a>亦何为而息耶　答前第二难也。<a id="a-1G"></a>初二句正智无相亦无为也。<a id="a-1H"></a>次四句量智应有亦无不为也。<a id="a-1I"></a>后二句反责。<a id="a-1J"></a>清净忘照故曰虚微。<a id="a-1K"></a>非色非心可云妙绝。<a id="a-1L"></a>冥犹默也。<a id="a-1M"></a>深也。<a id="a-1N"></a>机目智也潜亦冥潜。<a id="a-1O"></a>如量无思不应而应。<a id="a-1P"></a>智用何勤。<a id="a-1Q"></a>故韦提恳切。<a id="a-1R"></a>运通而出于宫中。<a id="a-1S"></a>胜鬘仰祈。<a id="a-1T"></a>应念而现于空际。<a id="a-1U"></a>智则即实而权身亦即真而应。<a id="a-1V"></a>而言几息。<a id="a-1W"></a>是何言欤。</p>
  <p id="a1X">且夫心之有也以(因)其有有有不自有　自此已下答前二智体殊。<a id="a-1Y"></a>谓正答心异。<a id="a-1Z"></a>兼通有知也。<a id="a-1a"></a>初句标妄。<a id="a-1b"></a>次二句辨释。<a id="a-1c"></a>诸心心所由四缘起。<a id="a-1d"></a>缘有之有故不能自有。</p>
  <p id="a1e">故圣心不有有不有有故(蹑上)有无有(非有)有无有故。<a id="a-1f"></a>则无无(非无)无无故圣心不有不无不有不无。<a id="a-1g"></a>其神乃虚　初句承前妄心有有。<a id="a-1h"></a>以显圣心非缘有而有。<a id="a-1i"></a>故不有有。<a id="a-1j"></a>蹑此三字展转释。<a id="a-1k"></a>成非有非无。<a id="a-1l"></a>中道莫寄。<a id="a-1m"></a>至虚至寂之心。<a id="a-1n"></a>文相可解。</p>
  <p id="a1o">何者　亦双征真妄。</p>
  <p id="a1p">夫有也无也心之影响也。<a id="a-1q"></a>言也象也影响之所攀缘也　欲明圣智双非。<a id="a-1r"></a>先示有无妄念。<a id="a-1s"></a>为下双非义因。<a id="a-1t"></a>初二句中影因质起响自声腾。<a id="a-1u"></a>谓心缘有无之时。<a id="a-1v"></a>有无之相是心之影响。<a id="a-1w"></a>心者如质如声。<a id="a-1x"></a>言也下谓心缘有无二境复生言象。<a id="a-1y"></a>言象既立心于其中。<a id="a-1z"></a>计有计无追攀缘虑也。<a id="a-20"></a>此同起信由心现境。<a id="a-21"></a>智复分别。<a id="a-22"></a>相续执取等。<a id="a-23"></a>大乘二十颂略云。<a id="a-24"></a>如人画罗叉自画还自畏。</p>
  <p id="a25">有无既废则心无影响。<a id="a-26"></a>影响既沦(丧)则言象莫测。<a id="a-27"></a>言象莫测则道绝群(诸)方(象)道绝群方故。<a id="a-28"></a>能穷灵极数。<a id="a-29"></a>穷灵极数乃曰妙尽。<a id="a-2A"></a>妙尽之道本(休)乎无奇　初句蹑前不有不无也。<a id="a-2B"></a>连下三句相蹑。<a id="a-2C"></a>但翻前妄心。<a id="a-2D"></a>后有八句亦相因而成。<a id="a-2E"></a>至妙尽无寄。<a id="a-2F"></a>心境亡寂用泯皆无寄。<a id="a-2G"></a>拟大意连后一唱。<a id="a-2H"></a>只就难辞蹑而通之。<a id="a-2I"></a>显二非殊也。</p>
  <p id="a2J">夫无寄在(因)乎冥寂。<a id="a-2K"></a>冥寂故虚以通之。<a id="a-2L"></a>妙尽存(因)乎极数。<a id="a-2M"></a>极数故数以应之。<a id="a-2N"></a>数以应之故动与事会。<a id="a-2O"></a>虚以通之故道超名外　初三句冥真。<a id="a-2P"></a>次三句成权。<a id="a-2Q"></a>环而释之。<a id="a-2R"></a>意显非异文亦尤难。<a id="a-2S"></a>今细示之。<a id="a-2T"></a>问何得无寄。<a id="a-2U"></a>答由冥寂故。<a id="a-2V"></a>冥寂即穷虚也。<a id="a-2W"></a>问何得妙尽。<a id="a-2X"></a>答由极数故。<a id="a-2Y"></a>数以应之者。<a id="a-2Z"></a>即实成权也。<a id="a-2a"></a>了俗由于证真。<a id="a-2b"></a>证真不离诸数。<a id="a-2c"></a>岂非即应耶。<a id="a-2d"></a>此中妙尽非谓宰割。<a id="a-2e"></a>悟其性空即是尽义。<a id="a-2f"></a>次二句应事。<a id="a-2g"></a>后二句合。<a id="a-2h"></a>谓心境冥寂非名非相。<a id="a-2i"></a>只就刘难。<a id="a-2j"></a>二知何殊。</p>
  <p id="a2k">道超名外因谓之无。<a id="a-2l"></a>动与事会。<a id="a-2m"></a>因谓之有。<a id="a-2n"></a>因谓之有者。<a id="a-2o"></a>应夫真有强谓之然耳。<a id="a-2p"></a>彼何然哉　此论有无。<a id="a-2q"></a>含有二义。<a id="a-2r"></a>一有体无体之有无。<a id="a-2s"></a>二有知无知之有无。<a id="a-2t"></a>前后例同。<a id="a-2u"></a>此中之意为超名相。<a id="a-2v"></a>故曰无。<a id="a-2w"></a>无岂断灭为与事会故曰有。<a id="a-2x"></a>有岂常存。<a id="a-2y"></a>然般若约表四句。<a id="a-2z"></a>皆是约遮四句皆非。<a id="a-30"></a>表以显德遮以离过。<a id="a-31"></a>故胜热四火居之四边。<a id="a-32"></a>中有刀山取之则四焚。<a id="a-33"></a>虚心则通照。<a id="a-34"></a>分别则割体。<a id="a-35"></a>忘怀则断惑。<a id="a-36"></a>后有四句复拂。<a id="a-37"></a>以真智妙存且以有名之。<a id="a-38"></a>此犹剩之。<a id="a-39"></a>真岂属有。<a id="a-3A"></a>以后例前无亦强谓。</p>
  <p id="a3B">故经云。<a id="a-3C"></a>圣智无知而无所不知。<a id="a-3D"></a>无为而无所不为　舍利品云。<a id="a-3E"></a>菩萨行般若波罗蜜。<a id="a-3F"></a>知一切众生心亦不得。<a id="a-3G"></a>众生乃至知者见者亦不得。<a id="a-3H"></a>照明品云。<a id="a-3I"></a>般若能照一切法毕竟净故。<a id="a-3J"></a>三慧品云。<a id="a-3K"></a>一切无所为般若亦无所为等。<a id="a-3L"></a>此中合集前后。<a id="a-3M"></a>引之以显圣心知而又为。<a id="a-3N"></a>证权实不异也。<a id="a-3O"></a>兼证有知无知一致。</p>
  <p id="a3P">此无言无相寂灭之道。<a id="a-3Q"></a>岂曰有而为有无而为无。<a id="a-3R"></a>动而乖静静而废用也　初句显体下皆正责。<a id="a-3S"></a>有无不羁。<a id="a-3T"></a>何云有知。<a id="a-3U"></a>动静不乖。<a id="a-3V"></a>何云心异。<a id="a-3W"></a>已上答前二智体殊。<a id="a-3X"></a>此下方答二智有知。<a id="a-3Y"></a>亦正答有知潜答心异。<a id="a-3Z"></a>以第一难中显难心异潜难无知。<a id="a-3a"></a>故答中亦显答心异。<a id="a-3b"></a>潜答有知。<a id="a-3c"></a>难中以相次而起。<a id="a-3d"></a>答中亦相次而答也。</p>
  <p id="a3e">而今谈者多即言以定旨。<a id="a-3f"></a>寻大方而征(求)隅。<a id="a-3g"></a>怀前识以标(指)玄。<a id="a-3h"></a>存(执)所存之必当　初句泛指时辈。<a id="a-3i"></a>亦在问者。<a id="a-3j"></a>次句随声取义。<a id="a-3k"></a>过失尤多不必雷同。<a id="a-3l"></a>故云多等。<a id="a-3m"></a>多字贯下诸句。<a id="a-3n"></a>次二句大方前识俱出老氏。<a id="a-3o"></a>彼云。<a id="a-3p"></a>大方无隅。<a id="a-3q"></a>又云。<a id="a-3r"></a>前识者道之华。<a id="a-3s"></a>如人欲游大方反求廉隅。<a id="a-3t"></a>以况欲悟非有非无之般若。<a id="a-3u"></a>反于有知无知中求。<a id="a-3v"></a>前识即惑取也。<a id="a-3w"></a>存分别之识标。<a id="a-3x"></a>指无分别玄妙之智。<a id="a-3y"></a>恰与相反。<a id="a-3z"></a>后句所存者。<a id="a-40"></a>谓胸臆所见也。<a id="a-41"></a>执胸臆之见。<a id="a-42"></a>定为允当。</p>
  <p id="a43">是以闻圣有知谓之有心。<a id="a-44"></a>闻圣无知谓等太虚　由前四谬。<a id="a-45"></a>成此二见。</p>
  <p id="a46">有无之境边见所存(示过)岂是处中莫二之道乎　不合中道。<a id="a-47"></a>反堕断常。</p>
  <p id="a48">何者万物虽殊。<a id="a-49"></a>然性本常一。<a id="a-4A"></a>不可而物。<a id="a-4B"></a>然非不物　初二句缘生故万殊。<a id="a-4C"></a>性空故常一。<a id="a-4D"></a>二谛之境非一非异。<a id="a-4E"></a>下二句缘生无性故。<a id="a-4F"></a>不可为物。<a id="a-4G"></a>无性缘生故。<a id="a-4H"></a>亦非不物。</p>
  <p id="a4I">可物于物。<a id="a-4J"></a>则名相异陈不物于物。<a id="a-4K"></a>则物而即真　初二句迷也。<a id="a-4L"></a>可谓取着则成于名相。<a id="a-4M"></a>名相纷纭不达三假。<a id="a-4N"></a>故云异陈。<a id="a-4O"></a>贤首大师云。<a id="a-4P"></a>真空滞于心首。<a id="a-4Q"></a>恒为缘虑之场。<a id="a-4R"></a>实际居于目前。<a id="a-4S"></a>翻成名相之境。<a id="a-4T"></a>后二句悟也。<a id="a-4U"></a>物非主宰。<a id="a-4V"></a>受取亦空不舍名相。<a id="a-4W"></a>而入圆成后句恐误。<a id="a-4X"></a>宜云即物而真。</p>
  <p id="a4Y">是以圣人不物(取)于物。<a id="a-4Z"></a>不非物于物。<a id="a-4a"></a>不物于物。<a id="a-4b"></a>物非有也。<a id="a-4c"></a>不非物于物。<a id="a-4d"></a>物非无也　初二句从缘非有故。<a id="a-4e"></a>云不物。<a id="a-4f"></a>缘起不无故。<a id="a-4g"></a>云不非等。<a id="a-4h"></a>后四句承前以辨中道。</p>
  <p id="a4i">非有所以不取。<a id="a-4j"></a>非无所以不舍。<a id="a-4k"></a>不舍故妙存即真。<a id="a-4l"></a>不取故名相靡因。<a id="a-4m"></a>名相靡因非有知也。<a id="a-4n"></a>妙存即真非无知也　不取者。<a id="a-4o"></a>名相本空取之不得故。<a id="a-4p"></a>不舍者。<a id="a-4q"></a>实相妙存离之不得故。<a id="a-4r"></a>次四句中由不舍故。<a id="a-4s"></a>即事而真湛然无相故。<a id="a-4t"></a>曰妙存。<a id="a-4u"></a>由不取故。<a id="a-4v"></a>名相无因而起。<a id="a-4w"></a>又名与相相因而生。<a id="a-4x"></a>苟不取着相因自亡。<a id="a-4y"></a>后四句中蹑前释成双非。<a id="a-4z"></a>非有知者。<a id="a-50"></a>所知空故。<a id="a-51"></a>非无知者。<a id="a-52"></a>心妙存故。</p>
  <p id="a53">故经云。<a id="a-54"></a>般若于诸法无取无舍无知无不知。<a id="a-55"></a>此攀缘之外。<a id="a-56"></a>绝心之域而欲以有无诘者。<a id="a-57"></a>不亦远乎　放光第十三中文具云。<a id="a-58"></a>般若波罗蜜于诸法等无知下复在别卷。<a id="a-59"></a>如前引。<a id="a-5A"></a>以五阴乃至十八不共等。<a id="a-5B"></a>相空故无取。<a id="a-5C"></a>无取则无知。<a id="a-5D"></a>妙存故无舍。<a id="a-5E"></a>无舍则无不知也。<a id="a-5F"></a>此攀缘下论辞举体而责。<a id="a-5G"></a>可知。</p>
  <p id="a5H">请诘(问)夫陈有无者。<a id="a-5I"></a>夫智之生也。<a id="a-5J"></a>极于相内。<a id="a-5K"></a>法本无相圣智何知。<a id="a-5L"></a>世称无知者。<a id="a-5M"></a>谓等木石太虚无情之流。<a id="a-5N"></a>灵鉴幽烛(照)形(显)于未兆。<a id="a-5O"></a>道无隐机(微事)宁曰无知　初句诘前。<a id="a-5P"></a>但今谈者。<a id="a-5Q"></a>夫智下四句对妄显真。<a id="a-5R"></a>以示无知。<a id="a-5S"></a>世称下拣异木石以示有知。<a id="a-5T"></a>灵鉴下正显智体。<a id="a-5U"></a>形于下示智用。<a id="a-5V"></a>遍知未来故曰未兆。<a id="a-5W"></a>悉觉现在故无隐机。<a id="a-5X"></a>现未既然。<a id="a-5Y"></a>过去应尔。<a id="a-5Z"></a>华严云。<a id="a-5a"></a>智入三世悉皆平等。<a id="a-5b"></a>宁曰无知者。<a id="a-5c"></a>四无所畏征之而汗竟弗生。<a id="a-5d"></a>十力所能照之而事无不契。<a id="a-5e"></a>达僧祇之数量。<a id="a-5f"></a>尘墨难名。<a id="a-5g"></a>穷法界之泉源。<a id="a-5h"></a>太虚何限。<a id="a-5i"></a>遍知若此。<a id="a-5j"></a>岂曰无知耶。</p>
  <p id="a5k">且无知生(因起)于无知。<a id="a-5l"></a>无无知也无有知也　字误。<a id="a-5m"></a>应云无知生于有知。<a id="a-5n"></a>谓无知亦相待而起。<a id="a-5o"></a>第一义中二名俱无。</p>
  <p id="a5p">无有知也。<a id="a-5q"></a>谓之非有。<a id="a-5r"></a>无无知也谓之非无。<a id="a-5s"></a>所以虚不失照。<a id="a-5t"></a>照不失虚。<a id="a-5u"></a>怕然永寂靡(无)执靡拘。<a id="a-5v"></a>孰(谁)能动之令有。<a id="a-5w"></a>静之使无邪　初四句可知。<a id="a-5x"></a>所以下二句。<a id="a-5y"></a>承前释成权实双现。<a id="a-5z"></a>次一句双亡。<a id="a-60"></a>后一句离着。<a id="a-61"></a>能所两亡无执也。<a id="a-62"></a>有无双非不拘也。<a id="a-63"></a>孰能下结责。<a id="a-64"></a>谓动静二智非异。<a id="a-65"></a>有知无知何殊。</p>
  <p id="a66">故经云。<a id="a-67"></a>真般若者非有非无无起无灭。<a id="a-68"></a>不可说示于人　证成前义。</p>
  <p id="a69">何则(征)言其非有者。<a id="a-6A"></a>言其非是有。<a id="a-6B"></a>非谓是非有。<a id="a-6C"></a>言其非无者。<a id="a-6D"></a>言其非是无。<a id="a-6E"></a>非谓是非无。<a id="a-6F"></a>非有非非有。<a id="a-6G"></a>非无非非无　且征经中非有非无而释之。<a id="a-6H"></a>初句牒经。<a id="a-6I"></a>据起信论释皆遮过之义。<a id="a-6J"></a>因执般若是有故。<a id="a-6K"></a>言非有。<a id="a-6L"></a>反执云。<a id="a-6M"></a>是非有下复破云。<a id="a-6N"></a>非谓是非有无亦例然。<a id="a-6O"></a>后二句重遮。<a id="a-6P"></a>由闻前说不住有无。<a id="a-6Q"></a>却住于非有非无。<a id="a-6R"></a>故今遣云。<a id="a-6S"></a>非非有拂却非有。<a id="a-6T"></a>非非无拂却非无。<a id="a-6U"></a>虽曰不有不无。<a id="a-6V"></a>岂住于不有不无哉。</p>
  <p id="a6W">是以须菩提终日说般若。<a id="a-6X"></a>而云无所说。<a id="a-6Y"></a>此绝言之道。<a id="a-6Z"></a>知何以传。<a id="a-6a"></a>庶(希望也)参玄君子有以会之耳　放光无住品略云。<a id="a-6b"></a>须菩提语诸天子言。<a id="a-6c"></a>我所说者常不见一字。<a id="a-6d"></a>教亦无听者等。<a id="a-6e"></a>此绝下本离言说。<a id="a-6f"></a>亦无相想。<a id="a-6g"></a>以知求智何以传。<a id="a-6h"></a>通遣言象也。<a id="a-6i"></a>君子者。<a id="a-6j"></a>指遗民依斯通释有可领会。<a id="a-6k"></a>以前云当有深证等。<a id="a-6l"></a>故此结之。</p>
  <p id="a6m">又云。<a id="a-6n"></a>宜先定圣心。<a id="a-6o"></a>所以应会之道。<a id="a-6p"></a>为当唯照无相耶。<a id="a-6q"></a>为当咸睹其变耶　据前难。<a id="a-6r"></a>先难睹变之知。<a id="a-6s"></a>谓有所取。<a id="a-6t"></a>然后云宜先定圣心。<a id="a-6u"></a>此难通有二意。<a id="a-6v"></a>一难有取。<a id="a-6w"></a>二难心异。<a id="a-6x"></a>今答中先答心异。<a id="a-6y"></a>蹑此后答不取。<a id="a-6z"></a>文义相顺故也。</p>
  <p id="a70">谈者似谓无相与变其旨不一。<a id="a-71"></a>睹变则异乎无相。<a id="a-72"></a>照无相则失于抚会　就叙遗民求心有异。</p>
  <p id="a73">然则即真之义或有滞也　即真等者。<a id="a-74"></a>即俗而真之义。<a id="a-75"></a>或似滞而未通。</p>
  <p id="a76">经云。<a id="a-77"></a>色不异空空不异色。<a id="a-78"></a>色即是空空即是色　大品第二也。<a id="a-79"></a>彼云。<a id="a-7A"></a>非色异空。<a id="a-7B"></a>等有执色处非空空处非色。<a id="a-7C"></a>故经云。<a id="a-7D"></a>色不异空等有。<a id="a-7E"></a>执析色方空空不在色。<a id="a-7F"></a>故经云。<a id="a-7G"></a>色即是空等。<a id="a-7H"></a>宝性论说。<a id="a-7I"></a>初心菩萨于空未了。<a id="a-7J"></a>有三种疑(云云)。<a id="a-7K"></a>今以色空相即二谛相融。<a id="a-7L"></a>先辨境通。<a id="a-7M"></a>后示心一。</p>
  <p id="a7N">若如来旨(意)观色空时。<a id="a-7O"></a>应一心见色一心见空　设尔何失。</p>
  <p id="a7P">若一心见色则唯色非空。<a id="a-7Q"></a>若一心见空则唯空非色。<a id="a-7R"></a>然则空色两(殊)陈。<a id="a-7S"></a>莫定其本也　前四句各一句纵前。<a id="a-7T"></a>各一句夺而出过。<a id="a-7U"></a>若唯色非空。<a id="a-7V"></a>何故经云。<a id="a-7W"></a>色不异空色即是空。<a id="a-7X"></a>唯空例同然则下正明其违。<a id="a-7Y"></a>本谓经也。<a id="a-7Z"></a>亦本旨也。<a id="a-7a"></a>若空色殊观。<a id="a-7b"></a>岂不违经空色相即之旨。<a id="a-7c"></a>二而不二文乎。</p>
  <p id="a7d">是以经云非色者。<a id="a-7e"></a>诚以非(破斥之辞)色于色。<a id="a-7f"></a>不非色于非色(空)　牒经以释色即是空。<a id="a-7g"></a>故牒非色。<a id="a-7h"></a>初出正理。<a id="a-7i"></a>谓凡夫执青黄等相。<a id="a-7j"></a>皆谓实有者。<a id="a-7k"></a>不了从缘性空之理。<a id="a-7l"></a>故经破着。<a id="a-7m"></a>即于青黄色中。<a id="a-7n"></a>求色无实如幻如梦。<a id="a-7o"></a>故云非色于色。</p>
  <p id="a7p">若非色于非色。<a id="a-7q"></a>太虚则非色。<a id="a-7r"></a>非色何所明　此释前不非色于非色也。<a id="a-7s"></a>本就所执。<a id="a-7t"></a>色中非斥如幻。<a id="a-7u"></a>以显真空。<a id="a-7v"></a>故云非色。<a id="a-7w"></a>若非色于太虚。<a id="a-7x"></a>太虚本非色何用更非。<a id="a-7y"></a>则非色名义自不成立。</p>
  <p id="a7z">若以非色于色。<a id="a-80"></a>即非色不异色。<a id="a-81"></a>非色不异色。<a id="a-82"></a>色即为非色　前二句色空不异。<a id="a-83"></a>后二句显空色相即。<a id="a-84"></a>成前经意。</p>
  <p id="a85">故知变即无相无相即变。<a id="a-86"></a>群情不同故教迹有异耳。<a id="a-87"></a>考之玄籍本之圣意。<a id="a-88"></a>岂复真伪殊心。<a id="a-89"></a>空有异照耶　承上经意。<a id="a-8A"></a>以所照空有二而不二。<a id="a-8B"></a>答能照之心二智一体。<a id="a-8C"></a>群情下亦会违。<a id="a-8D"></a>何故亦有说云真俗迢然二智各照也。<a id="a-8E"></a>释云。<a id="a-8F"></a>由群情(云云)玄籍者。<a id="a-8G"></a>指前所引之经。<a id="a-8H"></a>真伪是心空有是境。<a id="a-8I"></a>伪目权智。</p>
  <p id="a8J">是以照无相不失抚会之功(初句)睹变动不乖无相之旨(二句)造有不异无造无不异有(三句)未尝不有未尝不无(四句)　依心照境。<a id="a-8K"></a>四句料简皆显非异。<a id="a-8L"></a>初句无相即相智照之时。<a id="a-8M"></a>实而恒权二句。<a id="a-8N"></a>变动即静故权而恒实。<a id="a-8O"></a>三句有不异无非有也。<a id="a-8P"></a>无不异有非无也。<a id="a-8Q"></a>以境非有无心造之时理量双绝。<a id="a-8R"></a>四句中亦承前起。<a id="a-8S"></a>虽非有非无。<a id="a-8T"></a>不妨亦有亦无。<a id="a-8U"></a>若心若境遮表四具。<a id="a-8V"></a>遮亦非异表亦无殊。<a id="a-8W"></a>此中照及抚会睹造等言属心。<a id="a-8X"></a>无相变动及三中有无系境。<a id="a-8Y"></a>四中有无通心。<a id="a-8Z"></a>文理昭然。<a id="a-8a"></a>不敢狂简。</p>
  <p id="a8b">故曰。<a id="a-8c"></a>不动等觉。<a id="a-8d"></a>而建立诸法　即真成俗也以此而推寂用何妨。<a id="a-8e"></a>如之何谓睹变之知异无相之照乎　初二句承前以明心一。<a id="a-8f"></a>如之何下责异。</p>
  <p id="a8g">恐谈者脱谓空有两心静躁殊用。<a id="a-8h"></a>故言睹变之知不可谓之不有耳　承前无异以答不取。<a id="a-8i"></a>故复标谈者。<a id="a-8j"></a>此但先出问意。<a id="a-8k"></a>然后答之。<a id="a-8l"></a>差谓以权实不一之心。<a id="a-8m"></a>观空有两殊之境。<a id="a-8n"></a>谓言静智无知动智睹变。<a id="a-8o"></a>岂无知取乎。<a id="a-8p"></a>脱亦忽也。</p>
  <p id="a8q">若能舍己心于封内。<a id="a-8r"></a>寻玄机于事外齐万有于一虚。<a id="a-8s"></a>晓至虚之非无者。<a id="a-8t"></a>当言至人终日应会与物推移乘运(时)抚化。<a id="a-8u"></a>未始为有也　玄机者。<a id="a-8v"></a>真智也。<a id="a-8w"></a>初句令舍情执封滞无怀前识以标玄存所存之必当。<a id="a-8x"></a>事外者。<a id="a-8y"></a>令无即言定旨寻大方而征隅。<a id="a-8z"></a>齐万下谓观缘万殊性空齐。<a id="a-90"></a>一非有也。<a id="a-91"></a>至虚只在缘中非无也。<a id="a-92"></a>当言下承前以明不取。<a id="a-93"></a>夫能如是忘情了境。<a id="a-94"></a>始可与言心也。<a id="a-95"></a>已推移者。<a id="a-96"></a>瑶师云。<a id="a-97"></a>进退也。<a id="a-98"></a>权多方推移何定。<a id="a-99"></a>以万有故抚化。<a id="a-9A"></a>由一虚故无为。</p>
  <p id="a9B">圣心若此。<a id="a-9C"></a>何有可取。<a id="a-9D"></a>而曰未释不取之理耶　为即不为。<a id="a-9E"></a>何有知取之情。</p>
  <p id="a9F">又云。<a id="a-9G"></a>无是乃所以为真是。<a id="a-9H"></a>无当乃所以为至当。<a id="a-9I"></a>亦可如来言耳。</p>
  <p id="a9J">若能无心于为是。<a id="a-9K"></a>而是于无是。<a id="a-9L"></a>无心于为当。<a id="a-9M"></a>而当于无当者。<a id="a-9N"></a>则终日是不乖于无是。<a id="a-9O"></a>终日当不乖于无当　此但遣情不遮是当。<a id="a-9P"></a>于是于当苟能忘心。<a id="a-9Q"></a>则终日是当不乖于无是无当也。<a id="a-9R"></a>我令于是于当忘心离着。<a id="a-9S"></a>谁斥非是非当。</p>
  <p id="a9T">但恐有是于无是。<a id="a-9U"></a>有当于无当。<a id="a-9V"></a>所以为患耳　心有住于是当。<a id="a-9W"></a>亦惑取之患。</p>
  <p id="a9X">何者(征)若真是可是。<a id="a-9Y"></a>至当可当　有所著也。<a id="a-9Z"></a>下彰其过患云。</p>
  <p id="a9a">则名相已形(起)美恶是生。<a id="a-9b"></a>生生奔竞。<a id="a-9c"></a>孰与止之　名相一起好恶从生。<a id="a-9d"></a>烦恼纷然诸业随造。<a id="a-9e"></a>奔走四生竞驰五趣。<a id="a-9f"></a>从生至生谁能止息。</p>
  <p id="a9g">是以圣人空洞其怀。<a id="a-9h"></a>无识无知。<a id="a-9i"></a>然居动用之域。<a id="a-9j"></a>而止无为之境。<a id="a-9k"></a>处有名之内。<a id="a-9l"></a>而宅(居)绝言之乡。<a id="a-9m"></a>寂寥虚旷莫可以形名。<a id="a-9n"></a>得若斯而已矣　初二句总显圣心。<a id="a-9o"></a>非有了别故云无识。<a id="a-9p"></a>亦非知觉故云无知。<a id="a-9q"></a>次二句相即无相。<a id="a-9r"></a>次二句名即无名。<a id="a-9s"></a>非名曰寂非相曰寥。<a id="a-9t"></a>虚旷下成前空洞耳。</p>
  <p id="a9u">乃曰真是可是至当可当。<a id="a-9v"></a>未喻(晓)雅旨也。<a id="a-9w"></a>恐是当之生物谓之然。<a id="a-9x"></a>彼自不然。<a id="a-9y"></a>何足以然耳　是当之心但于名相之物。<a id="a-9z"></a>如是而转。<a id="a-A0"></a>彼般若之体真至双绝。<a id="a-A1"></a>何足以真是至当为般若耶。</p>
  <p id="aA2">夫言迹(象)之兴异途之所由生也。<a id="a-A3"></a>而言有所不言。<a id="a-A4"></a>迹有所不迹。<a id="a-A5"></a>是以善言言者。<a id="a-A6"></a>求言所不能言。<a id="a-A7"></a>善迹迹者。<a id="a-A8"></a>寻迹所不能迹　此有二义。<a id="a-A9"></a>一遗民依言求理。<a id="a-AA"></a>二论主依言答难。<a id="a-AB"></a>今皆遣之。<a id="a-AC"></a>一令妄言会旨。<a id="a-AD"></a>二显言即无言。<a id="a-AE"></a>初二句双明过患所由由于言象。<a id="a-AF"></a>异途谓异执宗途也。<a id="a-AG"></a>而言下二句有二义。<a id="a-AH"></a>一言象本空故。<a id="a-AI"></a>二圣心本绝故。<a id="a-AJ"></a>是以下承前正示。<a id="a-AK"></a>文甚隐奥。<a id="a-AL"></a>具云善言言者。<a id="a-AM"></a>当言言所不能言之言。<a id="a-AN"></a>谓理非言到。<a id="a-AO"></a>故云言所不能言。<a id="a-AP"></a>寄言显理故云当言。<a id="a-AQ"></a>如经云无说无示。<a id="a-AR"></a>岂不说耶。<a id="a-AS"></a>又云。<a id="a-AT"></a>文字性离。<a id="a-AU"></a>岂取言耶。<a id="a-AV"></a>以遣言之言谈离言之理。<a id="a-AW"></a>方为言所不能言之言尔。<a id="a-AX"></a>迹可例说。</p>
  <p id="aAY">至理虚玄拟心已差。<a id="a-AZ"></a>况乃有言。<a id="a-Aa"></a>恐所示转远。<a id="a-Ab"></a>庶通心君子。<a id="a-Ac"></a>有以相期于文外耳　拟心下谓一念起时已落分别。<a id="a-Ad"></a>况依分别而兴言象。<a id="a-Ae"></a>岂非转远余文可解。<a id="a-Af"></a>然遗民师承社主。<a id="a-Ag"></a>遍友群贤。<a id="a-Ah"></a>岂实执异。<a id="a-Ai"></a>但嘉雅论精巧深无不至。<a id="a-Aj"></a>假问请谈发扬其妙。<a id="a-Ak"></a>不可执迹以轻君子。</p>
 </body>
</html>