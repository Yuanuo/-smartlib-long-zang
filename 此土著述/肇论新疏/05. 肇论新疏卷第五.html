<!doctype html>
<html id="z3IBXLf1iV" data-ver="1043">
 <head>
  <meta charset="utf-8">
  <meta author="释源">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">肇论新疏卷第五</h1>
  <p id="a2">答曰。<a id="a-3"></a>圣人无无相也　举圣总遣。</p>
  <p id="a4">何者(征)若以无相为无相。<a id="a-5"></a>无相即为相　无相虽无。<a id="a-6"></a>若心有所住即为相矣。<a id="a-7"></a>焉成无相。<a id="a-8"></a>智论二十六云。<a id="a-9"></a>若无相中取相非是无相。<a id="a-A"></a>学般若者。<a id="a-B"></a>住有为有火烧。<a id="a-C"></a>住无为无水沈。<a id="a-D"></a>水火虽殊灭身无异。<a id="a-E"></a>若有无俱舍中道不存。<a id="a-F"></a>是谓住于无所住矣。</p>
  <p id="aG">舍有而之(往)无。<a id="a-H"></a>譬犹逃峰而赴壑。<a id="a-I"></a>俱不免于患矣　避有住无。<a id="a-J"></a>犹如一人患危峰险峻。<a id="a-K"></a>翻身赴于沟壑。<a id="a-L"></a>不知沟壑坠堕亦可伤身。<a id="a-M"></a>故中论云。<a id="a-N"></a>大圣说空法为离诸见故。<a id="a-O"></a>若复见有空诸佛所不化。<a id="a-P"></a>以著有之见易除。<a id="a-Q"></a>着空之见难治。<a id="a-R"></a>如火出水中病因药起。</p>
  <p id="aS">是以至人处有不有居无不无。<a id="a-T"></a>虽不取于有无。<a id="a-U"></a>然亦不舍于有无　处有下二句谓常居有无了无所住。<a id="a-V"></a>亦不起有无之见。<a id="a-W"></a>虽不下二句纵成前后不取不离。<a id="a-X"></a>真无住之般若也。</p>
  <p id="aY">所以和光尘劳周旋五趣。<a id="a-Z"></a>寂然而往怕尔而来。<a id="a-a"></a>恬淡无为而无所不为　此约悲智相导。<a id="a-b"></a>以显无住。<a id="a-c"></a>初句文同老氏。<a id="a-d"></a>彼云。<a id="a-e"></a>和其光同其尘。<a id="a-f"></a>今借彼文以明权智涉有化生。<a id="a-g"></a>周旋者。<a id="a-h"></a>谓周遍回旋也。<a id="a-i"></a>往者。<a id="a-j"></a>往五趣故即静而动也。<a id="a-k"></a>来者。<a id="a-l"></a>复涅槃故即动而静也。<a id="a-m"></a>谓不出生死恒复涅槃。<a id="a-n"></a>了知生涅无二际故。<a id="a-o"></a>寂然怕尔恬淡义皆相似意云以。<a id="a-p"></a>悲导智而往五趣。<a id="a-q"></a>周遍化生无所不为。<a id="a-r"></a>然正方便时。<a id="a-s"></a>智即导悲。<a id="a-t"></a>见生界空度无所度。<a id="a-u"></a>故言怕尔而来恬淡无为。<a id="a-v"></a>此如宗中悲智相导一念之力。<a id="a-w"></a>权慧两具处说。</p>
  <p id="ax">难曰。<a id="a-y"></a>圣心虽无知。<a id="a-z"></a>然其应会之道不差。<a id="a-10"></a>是以可应者应之。<a id="a-11"></a>不可应者存之　此难权智生灭。<a id="a-12"></a>先立理也。<a id="a-13"></a>因前辨析已许二智不住有无。<a id="a-14"></a>然其下权智应机之时。<a id="a-15"></a>大小无差。<a id="a-16"></a>机熟为可应。<a id="a-17"></a>未熟者与作得度之缘。<a id="a-18"></a>故云存之。</p>
  <p id="a19">然则圣心有时而生。<a id="a-1A"></a>有时而灭。<a id="a-1B"></a>可得然乎　正难也。<a id="a-1C"></a>谓应时新生感谢息灭。<a id="a-1D"></a>许如此不。</p>
  <p id="a1E">答曰。<a id="a-1F"></a>生灭者。<a id="a-1G"></a>生灭心也。<a id="a-1H"></a>圣人无心生灭焉起　前二句明妄。<a id="a-1I"></a>谓诸心心所实托缘生。<a id="a-1J"></a>从因缘故堕在生灭。<a id="a-1K"></a>圣心反此。<a id="a-1L"></a>谓三际已破四相兼亡。<a id="a-1M"></a>刹那不萌。<a id="a-1N"></a>何容生灭邪。<a id="a-1O"></a>问若尔应无心邪。<a id="a-1P"></a>下通云。</p>
  <p id="a1Q">然非无心。<a id="a-1R"></a>但是无心心耳。<a id="a-1S"></a>又非不应。<a id="a-1T"></a>但是不应应耳　华严明佛智广大。<a id="a-1U"></a>金光谈如智独存。<a id="a-1V"></a>岂曰默然如空无知无照。<a id="a-1W"></a>无心心者。<a id="a-1X"></a>一非妄有故。<a id="a-1Y"></a>二寂而能照故。<a id="a-1Z"></a>问无心之心应不应机邪。<a id="a-1a"></a>答又非不应等。<a id="a-1b"></a>后得无私但随感而现。<a id="a-1c"></a>现无现相故云尔尔。<a id="a-1d"></a>即前云。<a id="a-1e"></a>功高不仁等。<a id="a-1f"></a>亦可即寂故。<a id="a-1g"></a>不应即照故应。<a id="a-1h"></a>以今不应之应。<a id="a-1i"></a>显上无心之心。<a id="a-1j"></a>上体此用。</p>
  <p id="a1k">是以圣人应会之道。<a id="a-1l"></a>信若四时之质(实)直以虚无为体。<a id="a-1m"></a>斯不可得而生。<a id="a-1n"></a>不可得而灭也　大权利物。<a id="a-1o"></a>是唯无感感之必应。<a id="a-1p"></a>信若四时也。<a id="a-1q"></a>直者。<a id="a-1r"></a>正也。<a id="a-1s"></a>虚无者语借老氏。<a id="a-1t"></a>谓般若之体妙湛绝相曰虚。<a id="a-1u"></a>永尽惑取曰无。<a id="a-1v"></a>斯不下结成。<a id="a-1w"></a>贤首大师云。<a id="a-1x"></a>非生非灭四相之所不迁。<a id="a-1y"></a>谓既以至虚为性。<a id="a-1z"></a>则感来非生感谢非灭故云不可得等。</p>
  <p id="a20">难曰。<a id="a-21"></a>圣智之无惑智之无。<a id="a-22"></a>俱无生灭。<a id="a-23"></a>何以异之　此辨真妄宛殊。<a id="a-24"></a>而云俱无。<a id="a-25"></a>俱无则同无生灭。<a id="a-26"></a>智惑何分。</p>
  <p id="a27">答曰。<a id="a-28"></a>圣智之无者无知。<a id="a-29"></a>惑智之无者知无。<a id="a-2A"></a>其无虽同。<a id="a-2B"></a>所以无者异也　圣心无知无惑取知见等相。<a id="a-2C"></a>故惑智知无。<a id="a-2D"></a>谓妄知缘生其性本空故。<a id="a-2E"></a>其名虽同其义实异。<a id="a-2F"></a>亦犹真俗皆谛。<a id="a-2G"></a>谛义元殊。</p>
  <p id="a2H">何者。<a id="a-2I"></a>夫圣心虚静。<a id="a-2J"></a>无知可无可曰无知。<a id="a-2K"></a>非谓知无。<a id="a-2L"></a>惑智有知。<a id="a-2M"></a>故有知可无。<a id="a-2N"></a>可谓知无。<a id="a-2O"></a>非曰无知也　谓圣心遍计已断识相亦灭。<a id="a-2P"></a>更无妄知之体可令无之。<a id="a-2Q"></a>但可称云无知遮也。<a id="a-2R"></a>非谓知无者表也。<a id="a-2S"></a>故永嘉云。<a id="a-2T"></a>其性了然故不同于木石。<a id="a-2U"></a>谓觉照炳然光遍法界。<a id="a-2V"></a>岂曰知无。<a id="a-2W"></a>故荷泽云。<a id="a-2X"></a>知之一字众妙之门。<a id="a-2Y"></a>华严十首问佛境界智佛境界知。<a id="a-2Z"></a>清凉释云。<a id="a-2a"></a>知即心体智即心用。<a id="a-2b"></a>此论智知体用双舍尔。<a id="a-2c"></a>惑智下反前可思。</p>
  <p id="a2d">无知即般若之无也。<a id="a-2e"></a>知无即真谛之无也　若妄知对于妄境。<a id="a-2f"></a>妄知亦心。<a id="a-2g"></a>今以般若照之。<a id="a-2h"></a>妄知性空即是真谛之境。<a id="a-2i"></a>如前云。<a id="a-2j"></a>五阴清净是也。<a id="a-2k"></a>一心一境二相历然。<a id="a-2l"></a>如何但认空同。<a id="a-2m"></a>不观心境各异。</p>
  <p id="a2n">是以般若之与真谛。<a id="a-2o"></a>言用即同而异(初句)言寂即异而同(次句)同故无心于彼此(释)异故不失于照功　释前初句。</p>
  <p id="a2p">是以辨同者同于异。<a id="a-2q"></a>辨异者异于同(三俱句)斯则不可得而异。<a id="a-2r"></a>不可得而同也(四非句)　此中具有四句。<a id="a-2s"></a>但文隐难见。<a id="a-2t"></a>今具出之令无余惑。<a id="a-2u"></a>初句承前双标心境。<a id="a-2v"></a>为寂用同异所依之法体。<a id="a-2w"></a>心境法也。<a id="a-2x"></a>寂用义也。<a id="a-2y"></a>同异但料简寂用尔。<a id="a-2z"></a>言心境者。<a id="a-30"></a>即智而如境也。<a id="a-31"></a>即如而智心也。<a id="a-32"></a>不二而二体用恒殊。<a id="a-33"></a>二而不二心境一观。<a id="a-34"></a>华严回向说。<a id="a-35"></a>未有如外智能证于如。<a id="a-36"></a>未有智外如为智所证。<a id="a-37"></a>今论中言寂即如也。<a id="a-38"></a>言用即智也。<a id="a-39"></a>正由如智同源体用一致。<a id="a-3A"></a>故得同异自在。<a id="a-3B"></a>四句全现体用。<a id="a-3C"></a>非异曰同。<a id="a-3D"></a>非一曰异。<a id="a-3E"></a>已知大义。<a id="a-3F"></a>言用下第一句即同而异者。<a id="a-3G"></a>谓即体起用用与体殊。<a id="a-3H"></a>下蹑释云。<a id="a-3I"></a>异故不失于照功。<a id="a-3J"></a>言寂下第二句即异而同者。<a id="a-3K"></a>谓摄用归体体与用一。<a id="a-3L"></a>下蹑释云。<a id="a-3M"></a>同故无心于彼此。<a id="a-3N"></a>彼此目心境也。<a id="a-3O"></a>是以下第三俱句。<a id="a-3P"></a>双揽前二成此第三尔。<a id="a-3Q"></a>是以辨同者。<a id="a-3R"></a>牒前同句。<a id="a-3S"></a>具云。<a id="a-3T"></a>是以辨异而同者。<a id="a-3U"></a>以其但同于异故。<a id="a-3V"></a>云异而同。<a id="a-3W"></a>盖即异而同也。<a id="a-3X"></a>辨异者。<a id="a-3Y"></a>牒初异句。<a id="a-3Z"></a>可准前说。<a id="a-3a"></a>亦即同而异也。<a id="a-3b"></a>二句同时。<a id="a-3c"></a>斯则下第四非句承前第三而成。<a id="a-3d"></a>以同于异故非同。<a id="a-3e"></a>异于同故非异具。<a id="a-3f"></a>云不。<a id="a-3g"></a>可得乎异而同同。<a id="a-3h"></a>而异也下。<a id="a-3i"></a>寂用各辨中但叙前二句以。<a id="a-3j"></a>后二句从前生故。</p>
  <p id="a3k">何者。<a id="a-3l"></a>内有独鉴之明。<a id="a-3m"></a>外有万法之实。<a id="a-3n"></a>万法虽实然非照不得。<a id="a-3o"></a>内外相与以成其照功。<a id="a-3p"></a>此则圣所不能同用也　释前第一句。<a id="a-3q"></a>以心为内。<a id="a-3r"></a>以境为外。<a id="a-3s"></a>独鉴者。<a id="a-3t"></a>无二之照故。<a id="a-3u"></a>万法之实者。<a id="a-3v"></a>实谓真实。<a id="a-3w"></a>诸法实相故。<a id="a-3x"></a>又空亦名实。<a id="a-3y"></a>缘生性空故。<a id="a-3z"></a>前云。<a id="a-40"></a>实相性空缘会一义等。<a id="a-41"></a>上列心境。<a id="a-42"></a>万法下明智证。<a id="a-43"></a>理唯甚深。<a id="a-44"></a>般若能照蕴等皆空也。<a id="a-45"></a>内外下谓如如之境待般若以证。<a id="a-46"></a>亦由证境成般若之功。<a id="a-47"></a>此则下结成异句。</p>
  <p id="a48">内虽照而无知。<a id="a-49"></a>外虽实而无相。<a id="a-4A"></a>内外寂然相与俱无。<a id="a-4B"></a>此则圣所不能异寂也　释前第二句。<a id="a-4C"></a>此中内外俱无如智双泯。<a id="a-4D"></a>寂亦不立。<a id="a-4E"></a>假彼寂同以遣其异。<a id="a-4F"></a>异既遣矣。<a id="a-4G"></a>没同果海唯证相应。<a id="a-4H"></a>非思非议。<a id="a-4I"></a>文义可解。</p>
  <p id="a4J">是以经云。<a id="a-4K"></a>诸法不异者。<a id="a-4L"></a>岂曰续凫截鹤。<a id="a-4M"></a>夷(平)岳(山)盈(满)壑。<a id="a-4N"></a>然后无异哉。<a id="a-4O"></a>诚以不异于异故。<a id="a-4P"></a>虽异而不异也　初句牒经。<a id="a-4Q"></a>大品遍学品云。<a id="a-4R"></a>诸法无相非一相。<a id="a-4S"></a>非异相。<a id="a-4T"></a>若修无相是修般若等。<a id="a-4U"></a>此中略引一句也。<a id="a-4V"></a>岂曰下引事会释。<a id="a-4W"></a>凫雁属胫短者。<a id="a-4X"></a>鹤胫长者。<a id="a-4Y"></a>意云。<a id="a-4Z"></a>诸法差别。<a id="a-4a"></a>如凫短鹤长等。<a id="a-4b"></a>然性无不空。<a id="a-4c"></a>空故不异。<a id="a-4d"></a>不待续截夷盈然后平等。<a id="a-4e"></a>亦文借庄子。<a id="a-4f"></a>彼云凫胫虽短续之则忧。<a id="a-4g"></a>鹤胫虽长断之则悲。<a id="a-4h"></a>诚以下不以诸相为不异。<a id="a-4i"></a>但以性空平等故不异也。</p>
  <p id="a4j">故经云。<a id="a-4k"></a>甚奇世尊。<a id="a-4l"></a>于无异法中而说诸法异。<a id="a-4m"></a>又云。<a id="a-4n"></a>般若与诸法亦不一相。<a id="a-4o"></a>亦不异相信矣　大品六喻品云。<a id="a-4p"></a>世尊云何无异法中。<a id="a-4q"></a>而分别说异相。<a id="a-4r"></a>又云下大品照明遍学品云。<a id="a-4s"></a>诸法无相非一相非异相。<a id="a-4t"></a>合亦无所合。<a id="a-4u"></a>初段不分心境。<a id="a-4v"></a>即同而异。<a id="a-4w"></a>后段心境相对。<a id="a-4x"></a>非一非异。<a id="a-4y"></a>双证前文。<a id="a-4z"></a>信受者。<a id="a-50"></a>圣教为定量故量故亦见法无疑故。</p>
  <p id="a51">难曰。<a id="a-52"></a>论云。<a id="a-53"></a>言用则异言寂则同　举前文为疑起之因。</p>
  <p id="a54">未详。<a id="a-55"></a>般若之内则有用寂之异乎　疑圣心唯一。<a id="a-56"></a>如何复有寂照之二。<a id="a-57"></a>二则非一。<a id="a-58"></a>一则非二。<a id="a-59"></a>故成相违。</p>
  <p id="a5A">答曰。<a id="a-5B"></a>用即寂。<a id="a-5C"></a>寂即用。<a id="a-5D"></a>用寂体一同出而异名。<a id="a-5E"></a>更无无用之寂而主于用也　初二句相即显一。<a id="a-5F"></a>次二句释成非异。<a id="a-5G"></a>正因相即所以非异。<a id="a-5H"></a>同出下语借老氏。<a id="a-5I"></a>亦非寂用复有同出之源。<a id="a-5J"></a>但论主巧用彼。<a id="a-5K"></a>又不可随文取义。<a id="a-5L"></a>后二句谓即用之寂与用为体。<a id="a-5M"></a>岂有用外单寂而来主于用。<a id="a-5N"></a>邪主犹体也。<a id="a-5O"></a>亦合云又无无寂之用。<a id="a-5P"></a>以宾于寂。<a id="a-5Q"></a>约体用重轻假分宾主。</p>
  <p id="a5R">是以智弥昧照逾明(实)神弥静应逾动(权)岂曰明昧动静之异哉　心用之外了无寂境故。<a id="a-5S"></a>此但属般若。<a id="a-5T"></a>成立本论也。<a id="a-5U"></a>谓二智皆即寂而照。<a id="a-5V"></a>正照而寂。<a id="a-5W"></a>岂曰下会归一致。<a id="a-5X"></a>前约寂用非二。<a id="a-5Y"></a>答成一体。<a id="a-5Z"></a>此约权实一心寂照双含。<a id="a-5a"></a>实相般若该心境融真妄。<a id="a-5b"></a>总万法括二乘。<a id="a-5c"></a>未有一法非实相也。</p>
  <p id="a5d">故成具云不为而过为(权)宝积曰无心无识无不觉知(实)　成具即经正文。</p>
  <p id="a5e">斯则穷神(权)尽智(实)极象外之谈也即(就)之明文圣心可知矣　通结上文。<a id="a-5f"></a>谓穷二智之玄理。<a id="a-5g"></a>尽物外之清谈也。<a id="a-5h"></a>明文者。<a id="a-5i"></a>谓前所引圣教。<a id="a-5j"></a>依教出理。<a id="a-5k"></a>般若之道可知悟也。<a id="a-5l"></a>然上九翻问答皆决择前宗。<a id="a-5m"></a>但初翻拣彼儒老不矜不恃远非般若。<a id="a-5n"></a>中间七次或权实双明。<a id="a-5o"></a>或二智殊辨。<a id="a-5p"></a>或境智合说。<a id="a-5q"></a>或同异料简。<a id="a-5r"></a>至于第九。<a id="a-5s"></a>寂用同源归般若之极致尔。</p>
  <p id="a5t">刘公致问　致至也说文曰。<a id="a-5u"></a>送诣也。<a id="a-5v"></a>诸说公名程之。<a id="a-5w"></a>字仲思。<a id="a-5x"></a>彭城人。<a id="a-5y"></a>汉楚元王之裔。<a id="a-5z"></a>外善百家内研佛理。<a id="a-60"></a>与儒者雷次宗。<a id="a-61"></a>宗炳周续之等。<a id="a-62"></a>皆当代名流。<a id="a-63"></a>事远公于庐阜。<a id="a-64"></a>称十八贤。<a id="a-65"></a>精结莲社。<a id="a-66"></a>时龙光寺生法师入关。<a id="a-67"></a>就学于什公。<a id="a-68"></a>因与论主莫逆。<a id="a-69"></a>生公南返。<a id="a-6A"></a>乃以前论出示庐山社众。<a id="a-6B"></a>遗民览之。<a id="a-6C"></a>叹曰。<a id="a-6D"></a>不意方袍复有平叔。<a id="a-6E"></a>因以兴问。<a id="a-6F"></a>实曰起予。<a id="a-6G"></a>瑶和尚云。<a id="a-6H"></a>虽迹在遗民。<a id="a-6I"></a>亦远公之深意。</p>
  <p id="a6J">遗民和南顷餐(味)徽(美)闻(去声)有怀遥伫(久立)岁末寒严体中(道)如何音(信)寄壅隔增用抱蕴。<a id="a-6K"></a>弟子沉痾(病身)草泽(薮泽)常有弊瘵(病)耳。<a id="a-6L"></a>因慧明道人北游。<a id="a-6M"></a>裁(才司)通其情　遗者。<a id="a-6N"></a>逸也。<a id="a-6O"></a>谓野逸散民。<a id="a-6P"></a>比迹虞仲夷逸。<a id="a-6Q"></a>亦自号也。<a id="a-6R"></a>公亦尝为柴桑令。<a id="a-6S"></a>值桓玄僭逆初萌。<a id="a-6T"></a>乃叹曰。<a id="a-6U"></a>晋室无磐石之固。<a id="a-6V"></a>苍生有累卵之危因去庐山辟命弗顾。<a id="a-6W"></a>太尉刘裕见其野志冲邈。<a id="a-6X"></a>乃以高尚人相礼(云云)和南者。<a id="a-6Y"></a>天竺敬礼之辞。<a id="a-6Z"></a>顷餐下名达曰闻。<a id="a-6a"></a>谓近味美名远怀思慕。<a id="a-6b"></a>久立远望也。<a id="a-6c"></a>本传伫作仰字。<a id="a-6d"></a>蕴者。<a id="a-6e"></a>积蓄不通也。<a id="a-6f"></a>时南北两国故音信难通。<a id="a-6g"></a>增其蕴积耳。<a id="a-6h"></a>沉痾下。<a id="a-6i"></a>谓陆沉病身于山林草泽之中。<a id="a-6j"></a>更尝有弊困之病也。</p>
  <p id="a6k">古人不以形疏致(意)淡。<a id="a-6l"></a>悟涉则亲。<a id="a-6m"></a>是以虽复江山悠邈不面当(昔)年。<a id="a-6n"></a>至于企怀风味镜(鉴)心像迹。<a id="a-6o"></a>伫悦之勤良以深矣。<a id="a-6p"></a>缅(远)然无因瞻霞永叹。<a id="a-6q"></a>顺时爱敬。<a id="a-6r"></a>冀(希)因行李数(频)有承闻　引古量今妙契一贯。<a id="a-6s"></a>岂以地殊而隔。<a id="a-6t"></a>悟同则亲。<a id="a-6u"></a>是以(云云)企怀谓刘公企仰而怀思也。<a id="a-6v"></a>风味谓肇公德风道味。<a id="a-6w"></a>像迹即上风味影像踪迹也。<a id="a-6x"></a>镜心谓鉴于刘公之因此。<a id="a-6y"></a>伫立而悦慕勤勤不忘。<a id="a-6z"></a>无因者。<a id="a-70"></a>无由一见也。<a id="a-71"></a>但远望秦中烟霞长叹尔。<a id="a-72"></a>行李游人也。<a id="a-73"></a>闻谓音问。<a id="a-74"></a>当遇行人令我频承师之音问。</p>
  <p id="a75">伏愿彼大众康(安)和。<a id="a-76"></a>外国法师常休(庆)纳　祝也。<a id="a-77"></a>外国法师什公也。</p>
  <p id="a78">上人以悟发之器而遘(遇)兹渊(深)对。<a id="a-79"></a>想开究之功足以尽过半之思故以每惟乖(差)阔(远)愤愧何深　悟发者。<a id="a-7A"></a>谓遇什公明悟开发也。<a id="a-7B"></a>渊对指什公。<a id="a-7C"></a>开究下谓开解穷究般若之道。<a id="a-7D"></a>想足尽了过半之思。<a id="a-7E"></a>意云。<a id="a-7F"></a>已尽过半语用系辞。<a id="a-7G"></a>谓悟极圣心也。<a id="a-7H"></a>故每下刘公每思南北乖违疏阔。<a id="a-7I"></a>不亲一见。<a id="a-7J"></a>愤愧深也。</p>
  <p id="a7K">此山僧清常道戒弥励(勉)禅隐之余。<a id="a-7L"></a>则唯研唯讲恂恂(敬貌)穆穆(和)故可乐矣　一所栖同处。<a id="a-7M"></a>二居戒甚勉。<a id="a-7N"></a>三禅定隐迹。<a id="a-7O"></a>四禅外讲学。<a id="a-7P"></a>五相敬相和略张四行。<a id="a-7Q"></a>六和备矣。</p>
  <p id="a7R">弟子既已遂宿心。<a id="a-7S"></a>而睹兹上轨。<a id="a-7T"></a>感寄之诚日月铭至　谓已果昔日弃世之念。<a id="a-7U"></a>又遇法社上妙轨范。<a id="a-7V"></a>感心奇托之诚。<a id="a-7W"></a>皎然不欺。<a id="a-7X"></a>唯指日月可以铭记之。<a id="a-7Y"></a>至到也。<a id="a-7Z"></a>亦拟春秋诸侯盟誓之辞。<a id="a-7a"></a>中吴源公云。<a id="a-7b"></a>诚心铭刻明如日月。<a id="a-7c"></a>瑶本至作志。<a id="a-7d"></a>甚通。</p>
  <p id="a7e">远法师顷恒履宜。<a id="a-7f"></a>思(去声)业精诣(至)干干宵夕。<a id="a-7g"></a>自非道用潜流。<a id="a-7h"></a>理为神遇(会)孰能以过顺之年。<a id="a-7i"></a>湛气兹之勤。<a id="a-7j"></a>所以凭慰既深。<a id="a-7k"></a>仰谢逾(益)绝　履宜者。<a id="a-7l"></a>谓履践道候相宜顺也。<a id="a-7m"></a>思业谓禅思行业乾健也。<a id="a-7n"></a>易初卦云。<a id="a-7o"></a>终日干干。<a id="a-7p"></a>是以建德匪懈。<a id="a-7q"></a>晓夜勤勤。<a id="a-7r"></a>予近禀　灌顶上师着思吉剜卜元言法。<a id="a-7s"></a>救行道精健兢兢宵夕。<a id="a-7t"></a>学广德高。<a id="a-7u"></a>叔世一人也。<a id="a-7v"></a>自非正叹。<a id="a-7w"></a>谓远公如斯干干。<a id="a-7x"></a>盖神智证理。<a id="a-7y"></a>即道之用潜注流行。<a id="a-7z"></a>故能尔尔。<a id="a-80"></a>过顺者。<a id="a-81"></a>孔子自谓六十而耳顺。<a id="a-82"></a>今谓远公六旬已上人也。<a id="a-83"></a>所以下刘复自叙。<a id="a-84"></a>意云。<a id="a-85"></a>谓远德高广所以托身慰心亦深。<a id="a-86"></a>恩大难答。<a id="a-87"></a>致令仰德报谢。<a id="a-88"></a>其路尤绝。</p>
  <p id="a89">去年夏末。<a id="a-8A"></a>始见生上人示无知论。<a id="a-8B"></a>才运清俊旨(趣)中沈允(深当)推涉圣文。<a id="a-8C"></a>婉(美)而有归。<a id="a-8D"></a>披味殷勤不能释手。<a id="a-8E"></a>真可谓浴心方等之渊。<a id="a-8F"></a>而悟怀绝冥之肆者也　谓论主澡浴心智于方广海中。<a id="a-8G"></a>绝冥者。<a id="a-8H"></a>至深也。<a id="a-8I"></a>肆者。<a id="a-8J"></a>如市肆之肆。<a id="a-8K"></a>谓悟彻深性处。</p>
  <p id="a8L">若令此辨(论)遂通。<a id="a-8M"></a>则般若众流殆(将)不言而会。<a id="a-8N"></a>可不忻乎。<a id="a-8O"></a>可不忻乎　理非广略学贵枢机。<a id="a-8P"></a>枢机入手。<a id="a-8Q"></a>众流普会。<a id="a-8R"></a>岂可不悦。<a id="a-8S"></a>悦之又悦。<a id="a-8T"></a>故再言也。<a id="a-8U"></a>众流指八部般若。</p>
  <p id="a8V">然夫理微者辞险。<a id="a-8W"></a>唱独者应稀。<a id="a-8X"></a>苟非绝言象之表者。<a id="a-8Y"></a>将以存象而致乖乎。<a id="a-8Z"></a>意谓。<a id="a-8a"></a>答以缘求智之章婉转穷尽。<a id="a-8b"></a>极为精巧。<a id="a-8c"></a>无所间然矣　初句双叹辞理。<a id="a-8d"></a>谓所诠般若微妙。<a id="a-8e"></a>令能诠论辞严峻。<a id="a-8f"></a>次句叹论主。<a id="a-8g"></a>独唱如雪曲唱孤令和者亦鲜。<a id="a-8h"></a>苟非下反推也。<a id="a-8i"></a>唯忘言者会。<a id="a-8j"></a>指存象者乖趣。<a id="a-8k"></a>意谓下举论以艰。<a id="a-8l"></a>婉转犹展转也。<a id="a-8m"></a>间然者。<a id="a-8n"></a>同论语禹吾无间然矣。<a id="a-8o"></a>彼释间谓间厕。<a id="a-8p"></a>盖其理完密无有间隙可厕入也。</p>
  <p id="a8q">但暗者难以顿晓。<a id="a-8r"></a>犹有余疑一两(二也)今辄题之。<a id="a-8s"></a>如别想从容之暇(闲)复能粗(略)为释之　从容举动也。<a id="a-8t"></a>如别者。<a id="a-8u"></a>谓问在书外。<a id="a-8v"></a>今合之也。</p>
  <p id="a8w">论序云。<a id="a-8x"></a>般若之体非有非无。<a id="a-8y"></a>虚不失照。<a id="a-8z"></a>照不失虚。<a id="a-90"></a>故曰。<a id="a-91"></a>不动等觉而建立诸法。<a id="a-92"></a>下章云。<a id="a-93"></a>异乎人者神明故。<a id="a-94"></a>不可以事相求之耳。<a id="a-95"></a>又云。<a id="a-96"></a>用即寂。<a id="a-97"></a>寂即用。<a id="a-98"></a>神弥静应逾动　序者。<a id="a-99"></a>指问答已前论文。<a id="a-9A"></a>下章下两段举问答中第一第九。</p>
  <p id="a9B">夫圣心冥寂理极同无(实)不疾而疾不徐(迟)而徐(权)　徐疾文借庄子。<a id="a-9C"></a>彼云。<a id="a-9D"></a>徐则甘而不固。<a id="a-9E"></a>疾则苦而不入。</p>
  <p id="a9F">是以知不废寂。<a id="a-9G"></a>寂不废知。<a id="a-9H"></a>未始不寂未始不知。<a id="a-9I"></a>故其运物成功。<a id="a-9J"></a>化世之道虽处有名之中。<a id="a-9K"></a>而远与无名同　初四句通叙前文寂用一致。<a id="a-9L"></a>故其下承前叙神弥静等二句。<a id="a-9M"></a>谓权智运物建化世之功。<a id="a-9N"></a>时虽居有名之中。<a id="a-9O"></a>以有名之世性空。<a id="a-9P"></a>即是实智印无名之理。<a id="a-9Q"></a>二智无殊也。<a id="a-9R"></a>有名无名文出老氏。<a id="a-9S"></a>彼云无名天地之始。<a id="a-9T"></a>有名万物之母。</p>
  <p id="a9U">斯理之玄固(实)常所迷昧者矣　谓至理玄妙我实迷昧而未入也。<a id="a-9V"></a>上乃就许下方致问。</p>
  <p id="a9W">但今谈者所疑。<a id="a-9X"></a>于高论之旨。<a id="a-9Y"></a>欲求(索)圣心之异　遗民欲难托于众情。<a id="a-9Z"></a>故云但今等。<a id="a-9a"></a>疑寂用非二之旨。<a id="a-9b"></a>以求权实两殊。</p>
  <p id="a9c">为谓(说)穷虚(真谛)极数(俗谛)妙尽冥符(合)邪。<a id="a-9d"></a>谓将心体自然。<a id="a-9e"></a>虚怕独感(存)邪　余本虚作灵字。<a id="a-9f"></a>瑶作虚字。<a id="a-9g"></a>今从之。<a id="a-9h"></a>问意云。<a id="a-9i"></a>论称寂用相即。<a id="a-9j"></a>为一者。<a id="a-9k"></a>谓般若之用证穷真谛之虚。<a id="a-9l"></a>断尽俗谛之数。<a id="a-9m"></a>妙尽冥符为一邪。<a id="a-9n"></a>此难实智冥真为一。<a id="a-9o"></a>谓将下自然者。<a id="a-9p"></a>谓般若之用不在穷虚极数。<a id="a-9q"></a>当体虚怕。<a id="a-9r"></a>无相独存为一邪。<a id="a-9s"></a>此难疑无权智。<a id="a-9t"></a>言独者。<a id="a-9u"></a>不应群机。<a id="a-9v"></a>故二邪字疑而审之之辞。<a id="a-9w"></a>下双关。</p>
  <p id="a9x">若穷虚极数妙尽冥符(过)则寂照之名。<a id="a-9y"></a>故是定慧之体耳。<a id="a-9z"></a>若心体自然虚怕独感(过)则群数之应固(实)以几(近)乎息矣　若实智冥符为一。<a id="a-A0"></a>何故前云寂照之二。<a id="a-A1"></a>以寂即是定。<a id="a-A2"></a>照即是慧。<a id="a-A3"></a>故依此求心。<a id="a-A4"></a>心应两异。<a id="a-A5"></a>又若智体虚怕独存为一应不会于群数之机。<a id="a-A6"></a>既独存不应。<a id="a-A7"></a>何故前云应逾动。<a id="a-A8"></a>若许应动自合实外别有一权智。<a id="a-A9"></a>以冥本寂时更不能应。<a id="a-AA"></a>故若如是者二心宛殊。<a id="a-AB"></a>几息等言文借周易。<a id="a-AC"></a>彼云。<a id="a-AD"></a>乾坤或几乎息矣。</p>
  <p id="aAE">夫心数既玄而孤运其照。<a id="a-AF"></a>神淳(恬)化(物)表。<a id="a-AG"></a>而慧明独存　文总四句。<a id="a-AH"></a>亦承前潜难无知也。<a id="a-AI"></a>初二句难实。<a id="a-AJ"></a>意云。<a id="a-AK"></a>心与事数既妙尽玄寂可许无知。<a id="a-AL"></a>不合云孤运其照。<a id="a-AM"></a>存照则有知矣。<a id="a-AN"></a>后二句难权。<a id="a-AO"></a>意云。<a id="a-AP"></a>神既淳静于物外。<a id="a-AQ"></a>应不对机。<a id="a-AR"></a>唯慧明独存。<a id="a-AS"></a>可许无知。<a id="a-AT"></a>若许应会岂非知乎。<a id="a-AU"></a>此文尤隐详下答辞方可圆解。</p>
  <p id="aAV">当有深证。<a id="a-AW"></a>可试为辩之　深证有二义。<a id="a-AX"></a>一论主证解。<a id="a-AY"></a>二深经证据。</p>
  <p id="aAZ">疑者当以抚会应机睹(观)变(动)之知。<a id="a-Aa"></a>不可谓之不有矣。<a id="a-Ab"></a>而论旨云。<a id="a-Ac"></a>本无惑取之知。<a id="a-Ad"></a>而未释(通)所以不取之理　此难权智有取。<a id="a-Ae"></a>意谓实智妙尽冥符不取可尔。<a id="a-Af"></a>权抚物机应大应小。<a id="a-Ag"></a>观物变动。<a id="a-Ah"></a>此知定有。<a id="a-Ai"></a>已上按定。<a id="a-Aj"></a>而论旨下举论以难。<a id="a-Ak"></a>理合有取。<a id="a-Al"></a>论反谓无。<a id="a-Am"></a>未通不取之理也。</p>
  <p id="aAn">谓宜先定圣心。<a id="a-Ao"></a>所以应会之道。<a id="a-Ap"></a>为当唯照无相邪。<a id="a-Aq"></a>为当咸睹其变邪。<a id="a-Ar"></a>若睹其变则异乎无相。<a id="a-As"></a>若唯照无相则无会可抚先可依二谛之境楷定圣心。<a id="a-At"></a>若言心一者。<a id="a-Au"></a>假令权智应动观物之时。<a id="a-Av"></a>为唯照物空无相邪。<a id="a-Aw"></a>为照俗动有相邪。<a id="a-Ax"></a>若睹下出违若观相抚会。<a id="a-Ay"></a>定失无相。<a id="a-Az"></a>若唯见无相却失抚会也。<a id="a-B0"></a>圣心唯一定应得一失一。<a id="a-B1"></a>若令二谛俱得。<a id="a-B2"></a>理合权实两殊。</p>
  <p id="aB3">既无会可抚。<a id="a-B4"></a>而有抚会之功。<a id="a-B5"></a>意有未悟幸复诲之　初句承前后句明违。<a id="a-B6"></a>设许无会圣心是一。<a id="a-B7"></a>复次违论如前云。<a id="a-B8"></a>功高二仪无不为等。<a id="a-B9"></a>后二句违而请通也。</p>
  <p id="aBA">论云。<a id="a-BB"></a>无当则物无不当。<a id="a-BC"></a>无是则物无不是。<a id="a-BD"></a>物无不是。<a id="a-BE"></a>故是而无是。<a id="a-BF"></a>物无不当。<a id="a-BG"></a>故当而无当　叙前正论以发疑端。<a id="a-BH"></a>下正难之。</p>
  <p id="aBI">夫无当而物无不当。<a id="a-BJ"></a>乃所以为至当。<a id="a-BK"></a>无是而物无不是。<a id="a-BL"></a>乃所以为真是　既云无不当。<a id="a-BM"></a>宜其至当也。<a id="a-BN"></a>真是例之。</p>
  <p id="aBO">岂有真是而非是。<a id="a-BP"></a>至当而非当。<a id="a-BQ"></a>而云当而无当。<a id="a-BR"></a>是而无是邪　是当之义已如前说。<a id="a-BS"></a>但刘公举前文。<a id="a-BT"></a>已是已当。<a id="a-BU"></a>后复云当而无当等。<a id="a-BV"></a>不知复拂是当之迹文。<a id="a-BW"></a>如矛盾。<a id="a-BX"></a>义符胶漆。<a id="a-BY"></a>依名定理有是问也。</p>
  <p id="aBZ">若谓至当非常当。<a id="a-Ba"></a>真是非常是。<a id="a-Bb"></a>此盖悟惑之言本异耳。<a id="a-Bc"></a>固(实)论旨所以不明也　恐救云。<a id="a-Bd"></a>我言无当无是。<a id="a-Be"></a>非是泛常是当。<a id="a-Bf"></a>故云当而无当等。<a id="a-Bg"></a>刘复云。<a id="a-Bh"></a>若谓尔者。<a id="a-Bi"></a>此盖悟者谓至当真是。<a id="a-Bj"></a>迷者谓常当常是。<a id="a-Bk"></a>本自异尔。<a id="a-Bl"></a>何须说云当而无当等邪。<a id="a-Bm"></a>依此训无者非也。<a id="a-Bn"></a>固论下直非论意。<a id="a-Bo"></a>恐滞于是当。<a id="a-Bp"></a>故拂之。<a id="a-Bq"></a>刘公却取为至当真是。<a id="a-Br"></a>心有所住非般若也。<a id="a-Bs"></a>见下答辞　愿复重喻(晓)以祛(除)其惑矣　惑不从师。<a id="a-Bt"></a>而解其于惑也。<a id="a-Bu"></a>终不免矣。</p>
  <p id="aBv">论至日。<a id="a-Bw"></a>即与远法师详省之。<a id="a-Bx"></a>法师亦好相领得意。<a id="a-By"></a>但标位似各有本。<a id="a-Bz"></a>或当不必理尽同矣　好相领者。<a id="a-C0"></a>深许可也。<a id="a-C1"></a>本传云。<a id="a-C2"></a>远叹未尝有也。<a id="a-C3"></a>得意者。<a id="a-C4"></a>盖得作者之意也。<a id="a-C5"></a>标位下谓标指般若。<a id="a-C6"></a>宗位师承各有源本。<a id="a-C7"></a>其理不必尽同。<a id="a-C8"></a>良以一心之上恒沙义相。<a id="a-C9"></a>专门受业非全同也。<a id="a-CA"></a>瑶和尚云。<a id="a-CB"></a>远宗法性什宗实相。<a id="a-CC"></a>但眼目殊号尔。</p>
  <p id="aCD">顷兼以班(布)诸有怀。<a id="a-CE"></a>屡(数)有击其节者。<a id="a-CF"></a>而恨不得与斯人同时也　不唯与远公详省。<a id="a-CG"></a>又示诸怀道者。<a id="a-CH"></a>亦数有和而许者。<a id="a-CI"></a>庐山名士高人如慧持慧永辈。<a id="a-CJ"></a>非少而和者固非聊尔。<a id="a-CK"></a>节者乐之音节。<a id="a-CL"></a>若今之击板以节乐也。</p>
  <p id="aCM">论主书答　书复前书。<a id="a-CN"></a>答释前问。</p>
  <p id="aCO">不面在昔伫想用劳。<a id="a-CP"></a>慧明道人至。<a id="a-CQ"></a>得去年十二月疏并问。<a id="a-CR"></a>披寻返覆欣(喜)若暂对。<a id="a-CS"></a>凉风届节。<a id="a-CT"></a>顷常如何。<a id="a-CU"></a>贫道劳疾多不住(好)耳。<a id="a-CV"></a>信南返(回)不悉(详)　昔不相面。<a id="a-CW"></a>但企想勤劳。<a id="a-CX"></a>慧明付遗民书者。<a id="a-CY"></a>暂对者。<a id="a-CZ"></a>因书见意暂如面对。<a id="a-Ca"></a>贫道者。<a id="a-Cb"></a>古之沙门谦称亦少。<a id="a-Cc"></a>有病疾或劳心而得。<a id="a-Cd"></a>是故云尔。<a id="a-Ce"></a>书式有二幅三幅。<a id="a-Cf"></a>此广略二幅尔。<a id="a-Cg"></a>略令先知大况故。</p>
  <p id="aCh">八月十五日释僧肇疏答。<a id="a-Ci"></a>服像虽殊妙期不二。<a id="a-Cj"></a>江山虽[糸*丐](远)理契则邻(近)所以望途致想虚[怡-台+禁](怀)有寄　初二句旧说连前。<a id="a-Ck"></a>今详义意。<a id="a-Cl"></a>合贯广初题言疏答。<a id="a-Cm"></a>即通答前问故也。<a id="a-Cn"></a>次二句形像衣服儒释两殊。<a id="a-Co"></a>玄妙归期终无有二。<a id="a-Cp"></a>亦殊途而同归也。<a id="a-Cq"></a>次二句谓南北虽远。<a id="a-Cr"></a>妙理唯一契之则近。<a id="a-Cs"></a>后二句既理契即邻故。<a id="a-Ct"></a>南望道途而兴想也。</p>
  <p id="aCu">君既遂嘉(善)遁(隐)之志。<a id="a-Cv"></a>标越俗之美。<a id="a-Cw"></a>独恬事(物)外。<a id="a-Cx"></a>欢足(满)方寸。<a id="a-Cy"></a>每一言集。<a id="a-Cz"></a>何尝不远喻(晓)林下之雅咏。<a id="a-D0"></a>高致(趣)悠(远)然清散未期厚自保爱。<a id="a-D1"></a>每因行李数有承问　初四句但叙前书云。<a id="a-D2"></a>既已遂宿心等。<a id="a-D3"></a>嘉遁即周易遁卦九五之辞。<a id="a-D4"></a>每一言集者。<a id="a-D5"></a>谓肇公与南来之人一言集会也。<a id="a-D6"></a>何尝下长读至雅咏绝句。<a id="a-D7"></a>林下者指庐山林下。<a id="a-D8"></a>雅咏者。<a id="a-D9"></a>即庐山社众所作歌颂。<a id="a-DA"></a>如念佛三昧咏等。<a id="a-DB"></a>意云。<a id="a-DC"></a>论主凡遇南来。<a id="a-DD"></a>虽聊尔一言集会。<a id="a-DE"></a>彼人未曾不远诵庐山诸公雅作歌咏。<a id="a-DF"></a>以相晓示也。<a id="a-DG"></a>因闻雅咏。<a id="a-DH"></a>见诸公高趣悠然而远。<a id="a-DI"></a>如下云。<a id="a-DJ"></a>君与法师应数有文集。<a id="a-DK"></a>因来何少。<a id="a-DL"></a>大底二晋文章句读多难请详。<a id="a-DM"></a>清散下可解。</p>
  <p id="aDN">愿彼山僧无恙(忧)道俗通佳　莲社名流僧俗兼有。</p>
  <p id="aDO">承远法师之胜常。<a id="a-DP"></a>以为欣慰。<a id="a-DQ"></a>虽未清承。<a id="a-DR"></a>然服膺(心)高轨。<a id="a-DS"></a>企伫之勤为日久矣。<a id="a-DT"></a>公以过顺之年湛气弥厉(严劲)养徒幽岩抱一冲(深)谷遐迩仰咏何美如之。<a id="a-DU"></a>每亦翘(举足)想一隅悬庇(荫)霄岸(际)无由写(尽)敬致慨良深　清承下未能禀承远公之清范。<a id="a-DV"></a>然于高轨已服心归仰。<a id="a-DW"></a>所以企立仰慕时亦日久。<a id="a-DX"></a>公以下但叙前书。<a id="a-DY"></a>抱一者。<a id="a-DZ"></a>守道也。<a id="a-Da"></a>不独景仰之。<a id="a-Db"></a>而又歌咏之也。<a id="a-Dc"></a>每亦下自叙一隅者。<a id="a-Dd"></a>以晋在东南故。<a id="a-De"></a>论主每想庐山德化。<a id="a-Df"></a>如悬盖天际蒙其清荫。<a id="a-Dg"></a>但江山远阻尽敬无由。<a id="a-Dh"></a>致令感慨深也。</p>
  <p id="aDi">君清对终日快有悟心之欢也　但欲写敬恨我无因。<a id="a-Dj"></a>君独清对终朝悟心之欢。<a id="a-Dk"></a>快哉多矣。</p>
  <p id="aDl">即此大众寻常什法师如宜　草堂义学俊彦五百众总三千。</p>
  <p id="aDm">秦王道性自然天机迈俗。<a id="a-Dn"></a>城堑三宝弘道事务。<a id="a-Do"></a>由是异典胜僧方远而至。<a id="a-Dp"></a>灵鹫之风萃(集)于兹土　谓秦王好法之心。<a id="a-Dq"></a>出自天然机亦性也。<a id="a-Dr"></a>谓聪睿之性高出俗主。<a id="a-Ds"></a>观通鉴。<a id="a-Dt"></a>姚兴虽例五胡。<a id="a-Du"></a>实亦英主。<a id="a-Dv"></a>城堑下谓护持于法如城如堑。<a id="a-Dw"></a>由是下德既如是。<a id="a-Dx"></a>善必相应。<a id="a-Dy"></a>异典胜僧方且不远万里而来也。<a id="a-Dz"></a>略如下示。<a id="a-E0"></a>法门胜事无出斯时。<a id="a-E1"></a>似移鹫岭之风集于此土。<a id="a-E2"></a>晋书什传云。<a id="a-E3"></a>罗什入关。<a id="a-E4"></a>人从化者十室而九。</p>
  <p id="aE5">领公远举。<a id="a-E6"></a>乃千载之津梁也。<a id="a-E7"></a>于西域还得方等新经二百余部。<a id="a-E8"></a>请大乘禅师一人三藏法师一人毗婆沙法师二人。<a id="a-E9"></a>什法师于大石寺。<a id="a-EA"></a>出新至诸经。<a id="a-EB"></a>法藏渊(深)旷(远)日有异闻。<a id="a-EC"></a>禅师于瓦官寺。<a id="a-ED"></a>教习禅道。<a id="a-EE"></a>门徒数百夙夜匪(不)懈。<a id="a-EF"></a>邕邕(和)肃肃(敬)致(尽趣)可乐矣。<a id="a-EG"></a>三藏法师于中寺。<a id="a-EH"></a>出律藏。<a id="a-EI"></a>本末精悉(详)若睹初制。<a id="a-EJ"></a>毗婆沙法师于石羊。<a id="a-EK"></a>寺出舍利弗阿毗昙。<a id="a-EL"></a>胡本虽未及译。<a id="a-EM"></a>时问中事发言新奇　领公者。<a id="a-EN"></a>支法领也。<a id="a-EO"></a>据远公传似远公弟子。<a id="a-EP"></a>亦远公使之令去西域。<a id="a-EQ"></a>华严梵本等皆此师寻至。<a id="a-ER"></a>恨无正传。<a id="a-ES"></a>华严大钞略述元由。<a id="a-ET"></a>请大乘禅师者。<a id="a-EU"></a>即佛陀婆陀罗。<a id="a-EV"></a>此云觉贤。<a id="a-EW"></a>据本传智严所请。<a id="a-EX"></a>以贤学禅业于罽宾佛大仙。<a id="a-EY"></a>严亦学此固请贤行以传其事。<a id="a-EZ"></a>弘始中入秦。<a id="a-Ea"></a>于瓦官寺教习禅道。<a id="a-Eb"></a>江南慧严慧观关中玄高等。<a id="a-Ec"></a>皆从师受。<a id="a-Ed"></a>论主亦在中矣。<a id="a-Ee"></a>三藏一人即弗若多罗也。<a id="a-Ef"></a>本传云。<a id="a-Eg"></a>罽宾人备通三藏。<a id="a-Eh"></a>姚兴待以上宾之礼。<a id="a-Ei"></a>令译十诵。<a id="a-Ej"></a>功及兼半而亡。<a id="a-Ek"></a>昙摩流支续译方终。<a id="a-El"></a>毗婆沙法师二人者。<a id="a-Em"></a>昙摩耶舍。<a id="a-En"></a>昙摩掘多也。<a id="a-Eo"></a>俱载梁传。<a id="a-Ep"></a>不繁引之。<a id="a-Eq"></a>出新下或自赍梵文。<a id="a-Er"></a>或支公取得者。<a id="a-Es"></a>本末等者。<a id="a-Et"></a>本谓四重。<a id="a-Eu"></a>末谓余篇。<a id="a-Ev"></a>新译精详如见如来初制之戒也。<a id="a-Ew"></a>余文可解。</p>
  <p id="aEx">贫道一生猥参嘉运。<a id="a-Ey"></a>遇兹盛化。<a id="a-Ez"></a>自恨不睹释迦只桓之集。<a id="a-F0"></a>余复何恨。<a id="a-F1"></a>而慨不得与清胜君子同斯法集耳　论主自庆也。<a id="a-F2"></a>明时难遇而遇。<a id="a-F3"></a>正友难逢而逢。<a id="a-F4"></a>方等深规律论遍睹。<a id="a-F5"></a>遭遇既盛感庆良多。<a id="a-F6"></a>但恨身不厕于祇园。<a id="a-F7"></a>目不接于圣彩。<a id="a-F8"></a>同列身子共听圆音。<a id="a-F9"></a>而慨下前叹自已不得清承于远公。<a id="a-FA"></a>此慨遗民亦不能美预于嘉会。<a id="a-FB"></a>然观二书似各斗美于一方。<a id="a-FC"></a>然亦两宣其实也。<a id="a-FD"></a>郁郁陈迹灿于传记。<a id="a-FE"></a>流芳衰世。<a id="a-FF"></a>何其寥寥。</p>
  <p id="aFG">生上人顷在此同止数年。<a id="a-FH"></a>至于言话之际。<a id="a-FI"></a>常相称咏(赞)中途(路)还(词缘切回也)南。<a id="a-FJ"></a>君得与相见。<a id="a-FK"></a>未更近问。<a id="a-FL"></a>惘悒何言。<a id="a-FM"></a>威道人至得君念佛三昧咏。<a id="a-FN"></a>并得远法师三昧咏及序。<a id="a-FO"></a>此作(绝句)兴寄既高辞致清婉。<a id="a-FP"></a>能文之士率称其美。<a id="a-FQ"></a>可谓游涉圣门。<a id="a-FR"></a>扣玄关之唱也。<a id="a-FS"></a>君与法师当数有文集。<a id="a-FT"></a>因来何少　生公入关依什数载。<a id="a-FU"></a>与论主同止。<a id="a-FV"></a>亦频赞遗民也。<a id="a-FW"></a>不得终世相友。<a id="a-FX"></a>故云中途回南。<a id="a-FY"></a>君得下谓生南去亦归庐阜。<a id="a-FZ"></a>故复相见更再也。<a id="a-Fa"></a>近亦未再承于书问也。<a id="a-Fb"></a>惘悒下慨慕良多口不容言也。<a id="a-Fc"></a>传说通情则生融上首。<a id="a-Fd"></a>精难则观肇第一。<a id="a-Fe"></a>良以骈肩八俊联衡十哲。<a id="a-Ff"></a>同气相求同声相应。<a id="a-Fg"></a>二人莫逆千古共谈。<a id="a-Fh"></a>威道下莲社修西方行。<a id="a-Fi"></a>故诸贤作念佛咏。<a id="a-Fj"></a>社主亦作。<a id="a-Fk"></a>又制序也。<a id="a-Fl"></a>威公南来附至关内。<a id="a-Fm"></a>此作者指咏及序也。<a id="a-Fn"></a>兴比兴也。<a id="a-Fo"></a>寄托也。<a id="a-Fp"></a>致犹理也。<a id="a-Fq"></a>谓所寄清兴既高。<a id="a-Fr"></a>亦令辞理清婉。<a id="a-Fs"></a>婉美也。<a id="a-Ft"></a>能文下谓关中善文什之人皆称其美。<a id="a-Fu"></a>可谓下论主赞之。<a id="a-Fv"></a>谓作咏众贤优游如来之门庭。<a id="a-Fw"></a>扣击玄关之唱咏。<a id="a-Fx"></a>君与下因见咏序。<a id="a-Fy"></a>宜多有文集。<a id="a-Fz"></a>何故来者少耶。</p>
  <p id="aG0">什法师以午年出维摩经。<a id="a-G1"></a>贫道时预听次。<a id="a-G2"></a>参承之暇辄复条记成言(绝句)以为注解。<a id="a-G3"></a>辞虽不文然义承有本。<a id="a-G4"></a>今因信持一本往南。<a id="a-G5"></a>君闲详(绝句)试可取看　午年者。<a id="a-G6"></a>即弘始八年丙午也。<a id="a-G7"></a>出维下谓什公且译且讲。<a id="a-G8"></a>论主参译而听。<a id="a-G9"></a>及承禀之暇辄又条贯记录什公已成之言。<a id="a-GA"></a>注解一经。<a id="a-GB"></a>盖谦也。<a id="a-GC"></a>师序云。<a id="a-GD"></a>余以暗短时预听次。<a id="a-GE"></a>虽思乏参玄。<a id="a-GF"></a>然粗得文意。<a id="a-GG"></a>辄顺所闻。<a id="a-GH"></a>为之注解。<a id="a-GI"></a>略记成言述而无作。<a id="a-GJ"></a>辞虽下谦也。<a id="a-GK"></a>有本者。<a id="a-GL"></a>谓亲承什公。<a id="a-GM"></a>君闲下瑶本云。<a id="a-GN"></a>详议取看甚通。</p>
  <p id="aGO">来问婉(美)切(当)难为郢人。<a id="a-GP"></a>贫道思不关微。<a id="a-GQ"></a>兼拙于笔语。<a id="a-GR"></a>且至趣无言。<a id="a-GS"></a>言必乖趣。<a id="a-GT"></a>云云不已(止)竟何所辨。<a id="a-GU"></a>聊以狂言。<a id="a-GV"></a>示酬来旨耳　郢者。<a id="a-GW"></a>州名。<a id="a-GX"></a>庄子略云。<a id="a-GY"></a>郢人垩漫其鼻端。<a id="a-GZ"></a>薄如蝇翼。<a id="a-Ga"></a>使大匠斲之。<a id="a-Gb"></a>匠者乃运斤成风。<a id="a-Gc"></a>斤下垩尽而鼻不伤。<a id="a-Gd"></a>郢人亦立不失容。<a id="a-Ge"></a>意谓。<a id="a-Gf"></a>斲者虽妙而承者尤难。<a id="a-Gg"></a>以喻公之难美而切当。<a id="a-Gh"></a>譬匠者妙斲。<a id="a-Gi"></a>论主答之难如郢人。<a id="a-Gj"></a>盖谦谦尔。<a id="a-Gk"></a>云云者。<a id="a-Gl"></a>言说也。<a id="a-Gm"></a>言多丧真。<a id="a-Gn"></a>故云尔也。<a id="a-Go"></a>聊以下许也。</p>
 </body>
</html>