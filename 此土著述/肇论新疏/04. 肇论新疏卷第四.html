<!doctype html>
<html id="z3IBXLd1iU" data-ver="1136">
 <head>
  <meta charset="utf-8">
  <meta author="释源">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">肇论新疏卷第四</h1>
  <p id="a2">般若无知论第三　释兹分二。<a id="a-3"></a>初明般若。<a id="a-4"></a>后解无知。<a id="a-5"></a>初有二种。<a id="a-6"></a>一本觉般若。<a id="a-7"></a>即众生等有智慧是也。<a id="a-8"></a>大论四十三中翻为智慧。<a id="a-9"></a>故华严出现说。<a id="a-A"></a>一切众生皆具如来智慧等。<a id="a-B"></a>二始觉般若。<a id="a-C"></a>即六度之一。<a id="a-D"></a>然通浅深。<a id="a-E"></a>浅则生空般若。<a id="a-F"></a>深则法空般若。<a id="a-G"></a>此复有二。<a id="a-H"></a>一因修。<a id="a-I"></a>谓历位渐得故。<a id="a-J"></a>二果证。<a id="a-K"></a>谓觉至究竟故。<a id="a-L"></a>然始本平等唯一觉也。<a id="a-M"></a>又有三种。<a id="a-N"></a>一实相般若。<a id="a-O"></a>大论指般若是一切诸法实相故。<a id="a-P"></a>二观照般若。<a id="a-Q"></a>照理照事故。<a id="a-R"></a>三文字般若。<a id="a-S"></a>能显总持故。<a id="a-T"></a>而此论中具摄前理。<a id="a-U"></a>至文随示。<a id="a-V"></a>后言无知者。<a id="a-W"></a>据下论文。<a id="a-X"></a>总有二义。<a id="a-Y"></a>一拣妄。<a id="a-Z"></a>下云。<a id="a-a"></a>本无惑取之知等。<a id="a-b"></a>二显真有三。<a id="a-c"></a>一本觉离念。<a id="a-d"></a>知即非知。<a id="a-e"></a>故下云。<a id="a-f"></a>果有无相之知等。<a id="a-g"></a>二始觉无知。<a id="a-h"></a>谓穷幽亡鉴抚会无虑故。<a id="a-i"></a>实相观照可以例知。<a id="a-j"></a>三文字无知。<a id="a-k"></a>谓言说即如文字性空非知非不知。<a id="a-l"></a>仍曰无知。<a id="a-m"></a>修文字者不着不离。<a id="a-n"></a>是名修诸佛智母。<a id="a-o"></a>应知甚深般若总持一切之功德。<a id="a-p"></a>出生无尽之法门。<a id="a-q"></a>破裂烦笼优游正觉也。<a id="a-r"></a>据梁传。<a id="a-s"></a>什公初译大品。<a id="a-t"></a>论主宗之以作此论。<a id="a-u"></a>竟以呈什。<a id="a-v"></a>什叹曰。<a id="a-w"></a>吾解不谢子。<a id="a-x"></a>辞当相揖。<a id="a-y"></a>论者。<a id="a-z"></a>谓假文字般若。<a id="a-10"></a>问答析理。<a id="a-11"></a>显示实相等。</p>
  <p id="a12">夫般若虚玄者。<a id="a-13"></a>盖是三乘之宗极也　非知非见曰虚。<a id="a-14"></a>不有不无曰玄。<a id="a-15"></a>又四句不摄曰虚。<a id="a-16"></a>灵鉴亡照曰玄。<a id="a-17"></a>此牒经也。<a id="a-18"></a>极至也。<a id="a-19"></a>三乘之人皆宗尚于般若。<a id="a-1A"></a>各各修学。<a id="a-1B"></a>但机有小大成自乘菩提。<a id="a-1C"></a>故大品闻持品云。<a id="a-1D"></a>善男子欲得阿罗汉果。<a id="a-1E"></a>当习行般若波罗蜜等。</p>
  <p id="a1F">诚真一之无差。<a id="a-1G"></a>然异端之论纷然久矣　正理唯一至当不差。<a id="a-1H"></a>人学般若随见成殊。<a id="a-1I"></a>各兴异论。<a id="a-1J"></a>纷然乱辙久矣。</p>
  <p id="a1K">有天竺沙门鸠摩罗什者。<a id="a-1L"></a>少践大方研(磨)机(心)斯趣(旨)独拔(出)于言象之表。<a id="a-1M"></a>妙契于希夷之境　天竺或曰印土身毒。<a id="a-1N"></a>即五印婆罗门国。<a id="a-1O"></a>什公生龟兹。<a id="a-1P"></a>以父鸠摩罗炎本南天竺人。<a id="a-1Q"></a>今从本称。<a id="a-1R"></a>盛德如传。<a id="a-1S"></a>言象出易经略例。<a id="a-1T"></a>言生于象象生于意。<a id="a-1U"></a>今以言喻能诠。<a id="a-1V"></a>象喻所诠。<a id="a-1W"></a>希夷出老氏。<a id="a-1X"></a>彼云。<a id="a-1Y"></a>听之不闻名曰希。<a id="a-1Z"></a>视之不见名曰夷。<a id="a-1a"></a>今喻般若。<a id="a-1b"></a>离名曰希。<a id="a-1c"></a>离相曰夷。<a id="a-1d"></a>按什公本传。<a id="a-1e"></a>幼学小乘。<a id="a-1f"></a>因悟苏摩说阿耨达经。<a id="a-1g"></a>复学大方研心此趣。<a id="a-1h"></a>孤出于言象之外。<a id="a-1i"></a>妙合于实相之境。</p>
  <p id="a1j">集异学于迦夷　异学即西域外道。<a id="a-1k"></a>迦夷即佛生之国。<a id="a-1l"></a>亦通指诸国。<a id="a-1m"></a>集犹正也。<a id="a-1n"></a>师在天竺。<a id="a-1o"></a>破邪显正非一。</p>
  <p id="a1p">扬淳(粹)风(教)于东扇。<a id="a-1q"></a>将爰(语辞)烛(照)殊方。<a id="a-1r"></a>而匿(隐)耀(光)凉土者。<a id="a-1s"></a>所以道不虚应。<a id="a-1t"></a>应必有由矣　殊方谓他国。<a id="a-1u"></a>凉土今西凉也。<a id="a-1v"></a>意谓什公将欲举扬教风东传汉地。<a id="a-1w"></a>值符坚失国姚苌僣逆。<a id="a-1x"></a>品光父子心不存法。<a id="a-1y"></a>师蕴其深解无所宣化。<a id="a-1z"></a>在凉十有三年。<a id="a-20"></a>机缘未会随世浮沉。<a id="a-21"></a>是知佛法流行。<a id="a-22"></a>亦待时节因缘。<a id="a-23"></a>苟非其时道不虚行。</p>
  <p id="a24">弘始三年岁次星纪。<a id="a-25"></a>秦乘入国之谋。<a id="a-26"></a>举师(众)以来之意也　苌子兴即位岁号弘始。<a id="a-27"></a>星纪者。<a id="a-28"></a>瑶疏云。<a id="a-29"></a>丑月星纪。<a id="a-2A"></a>今以月纪年也。<a id="a-2B"></a>秦乘下。<a id="a-2C"></a>梁传云。<a id="a-2D"></a>弘始三年庙庭木生连理。<a id="a-2E"></a>逍遥观葱变成茞。<a id="a-2F"></a>以为美瑞。<a id="a-2G"></a>谓智人应入。<a id="a-2H"></a>五月秦遣陇西公硕德伐之。<a id="a-2I"></a>隆军大破。<a id="a-2J"></a>九月品隆上表归降。<a id="a-2K"></a>故云入国之谋。<a id="a-2L"></a>至十二月末。<a id="a-2M"></a>师至长安。<a id="a-2N"></a>亦可师即什公。<a id="a-2O"></a>西伐之意举师令来。</p>
  <p id="a2P">北天之运数其然矣　大品云。<a id="a-2Q"></a>般若于佛灭后先至南方。<a id="a-2R"></a>次至西方。<a id="a-2S"></a>次至北方大盛。<a id="a-2T"></a>震旦在天竺东北。<a id="a-2U"></a>今什公道通应斯悬记。</p>
  <p id="a2V">大秦天王者。<a id="a-2W"></a>道契百王之端(首)德洽(沾)千载之下。<a id="a-2X"></a>游刃万机(事)弘道终日。<a id="a-2Y"></a>信季(末)俗苍生之所天。<a id="a-2Z"></a>释迦遗法之所仗也　王谦故不称皇帝。<a id="a-2a"></a>但比迹三王。<a id="a-2b"></a>以春秋尊周为天王。<a id="a-2c"></a>故百王但泛举前代帝王。<a id="a-2d"></a>游刃出庄子。<a id="a-2e"></a>庖丁解牛运刃熟妙。<a id="a-2f"></a>故曰游刃。<a id="a-2g"></a>彼云。<a id="a-2h"></a>其于游刃必有余地矣。<a id="a-2i"></a>谓秦王日亲万事。<a id="a-2j"></a>判决合宜如游刃尔。<a id="a-2k"></a>又复终日弘阐佛法。<a id="a-2l"></a>苍生即众生也。<a id="a-2m"></a>谓苍苍然而生。<a id="a-2n"></a>亦可苍者天也。<a id="a-2o"></a>自天生故。<a id="a-2p"></a>盖随俗说所天者。<a id="a-2q"></a>王德配天物蒙其荫。<a id="a-2r"></a>昔金河顾命令王臣弘护。<a id="a-2s"></a>今王遵行法门依仗。</p>
  <p id="a2t">时乃集义学沙门五百余人于逍遥观。<a id="a-2u"></a>躬(亲)执秦文。<a id="a-2v"></a>与什公参正方等　义学即僧史十科中义解。<a id="a-2w"></a>逍遥观即今秦中草堂寺。<a id="a-2x"></a>本姚置层观。<a id="a-2y"></a>于此什公入关。<a id="a-2z"></a>遂施为寺。<a id="a-30"></a>准晋书载纪。<a id="a-31"></a>王雅信佛法。<a id="a-32"></a>请师宣译。<a id="a-33"></a>师执梵本王执秦文。<a id="a-34"></a>更互参正译出诸经(云云)方等者方正平等。<a id="a-35"></a>即方广分。</p>
  <p id="a36">其所开拓者。<a id="a-37"></a>岂唯当时之益。<a id="a-38"></a>乃累劫之津梁矣　拓手承物也。<a id="a-39"></a>亦拓开户也。<a id="a-3A"></a>谓所译经论开化一切。<a id="a-3B"></a>非直益于彼时。<a id="a-3C"></a>实为积劫迷津之桥梁。<a id="a-3D"></a>今藏海琅函数越五千。<a id="a-3E"></a>师所出经世多弘赞。</p>
  <p id="a3F">予以短乏。<a id="a-3G"></a>曾(则)厕(预)嘉会。<a id="a-3H"></a>以为上闻。<a id="a-3I"></a>异要始于时(此)也　论主谦云。<a id="a-3J"></a>我以才短智乏。<a id="a-3K"></a>则预什公嘉善之会。<a id="a-3L"></a>殊异要妙之义始于此时。<a id="a-3M"></a>闻自什公故云上闻。</p>
  <p id="a3N">然则圣智幽微深隐难测。<a id="a-3O"></a>无相无名。<a id="a-3P"></a>乃非言象之所得。<a id="a-3Q"></a>为试罔象其怀。<a id="a-3R"></a>寄之狂言尔。<a id="a-3S"></a>岂曰圣心而可辩哉。<a id="a-3T"></a>试论之曰　圣智为般若之体离诸分别故云幽微。<a id="a-3U"></a>无相故非义象可思。<a id="a-3V"></a>无名故非言诠可议。<a id="a-3W"></a>故云难测。<a id="a-3X"></a>为试下意云。<a id="a-3Y"></a>般若虽非名相可及。<a id="a-3Z"></a>将欲悟物。<a id="a-3a"></a>亦当内亡其象。<a id="a-3b"></a>外寄其言以辩之。<a id="a-3c"></a>非言欲言故云狂也。<a id="a-3d"></a>庄子云。<a id="a-3e"></a>使罔象求而得之。<a id="a-3f"></a>旧本作惘字误。<a id="a-3g"></a>岂曰下理非言辩。<a id="a-3h"></a>但寄言显之　自下先引经定宗。<a id="a-3i"></a>后九次问答。<a id="a-3j"></a>决择宗中之意。<a id="a-3k"></a>令无余惑。</p>
  <p id="a3l">放光云。<a id="a-3m"></a>般若无所有相无生灭相。<a id="a-3n"></a>道行云。<a id="a-3o"></a>般若无所知无所见　略引二经。<a id="a-3p"></a>以示此论之所宗。<a id="a-3q"></a>放光即大品也。<a id="a-3r"></a>但两译成异。<a id="a-3s"></a>二十卷云。<a id="a-3t"></a>般若无所有相。<a id="a-3u"></a>第十五云。<a id="a-3v"></a>须菩提般若波罗蜜不生不灭相。<a id="a-3w"></a>道行第一云。<a id="a-3x"></a>般若波罗蜜当何从说。<a id="a-3y"></a>菩萨都不可得见亦不可知。<a id="a-3z"></a>无所有相者。<a id="a-40"></a>谓有无知见等相皆离故。<a id="a-41"></a>无生灭相者。<a id="a-42"></a>非因缘所生故。<a id="a-43"></a>亦四相不迁三际莫易。<a id="a-44"></a>余如下释。</p>
  <p id="a45">此辩智照之用。<a id="a-46"></a>而曰无相无知者何邪。<a id="a-47"></a>果有无相之知不知之照明矣　初二句反核。<a id="a-48"></a>未了之者云。<a id="a-49"></a>二经正明智用。<a id="a-4A"></a>乃云无知无相。<a id="a-4B"></a>何故后二句略标。<a id="a-4C"></a>若斯之理果然而有(云云)谓真心灵鉴知非知相。<a id="a-4D"></a>无知而知。</p>
  <p id="a4E">何者(征)夫有所知。<a id="a-4F"></a>则有所不知。<a id="a-4G"></a>以圣心无知故。<a id="a-4H"></a>无所不知。<a id="a-4I"></a>不知之知乃曰一切知　初二句举妄。<a id="a-4J"></a>谓妄识取境能所昭然。<a id="a-4K"></a>故曰有知。<a id="a-4L"></a>妄见不周故。<a id="a-4M"></a>曰有所不知。<a id="a-4N"></a>何者。<a id="a-4O"></a>且丈夫心主秖临器身。<a id="a-4P"></a>常侍末那唯持见分。<a id="a-4Q"></a>谋臣之识徒知有漏之乡。<a id="a-4R"></a>五将之能但击尘嚣之境。<a id="a-4S"></a>各有分量知亦何真。<a id="a-4T"></a>故云尔尔。<a id="a-4U"></a>后四句示真。<a id="a-4V"></a>圣心不然。<a id="a-4W"></a>非能所取。<a id="a-4X"></a>故云无知。<a id="a-4Y"></a>本觉灵明无法不照。<a id="a-4Z"></a>故曰遍知。<a id="a-4a"></a>良以即智之体宛尔无涯。<a id="a-4b"></a>即体之智亦扩充无外。<a id="a-4c"></a>此以诸法本居智内。<a id="a-4d"></a>岂有智内之法而不知邪。<a id="a-4e"></a>佛性论云。<a id="a-4f"></a>以如如智称如如境(云云)况法依心现无法非心。<a id="a-4g"></a>以即法之心。<a id="a-4h"></a>知即心之法尤遍知也。</p>
  <p id="a4i">故经云。<a id="a-4j"></a>圣心无所知。<a id="a-4k"></a>无所不知信矣　思益经第一云。<a id="a-4l"></a>以无所知故知。</p>
  <p id="a4m">是以圣人虚其心而实其照。<a id="a-4n"></a>终日知而未尝(曾)知也。<a id="a-4o"></a>故能默独韬光虚心玄(妙)鉴。<a id="a-4p"></a>闭智塞聪而独觉冥冥(深远)者矣　文似老书。<a id="a-4q"></a>义意实殊。<a id="a-4r"></a>虚心者。<a id="a-4s"></a>无知相故。<a id="a-4t"></a>实照者。<a id="a-4u"></a>有照用故。<a id="a-4v"></a>终日下知即无知故。<a id="a-4w"></a>默耀下正显无相。<a id="a-4x"></a>但般若之体了非分别。<a id="a-4y"></a>义言韬默非故藏匿。<a id="a-4z"></a>闭智下智及聪属能证之智。<a id="a-50"></a>冥冥属所证之理。<a id="a-51"></a>以智证理返照归寂。<a id="a-52"></a>亦义言闭塞。<a id="a-53"></a>独觉者。<a id="a-54"></a>智无二故。<a id="a-55"></a>金光明说。<a id="a-56"></a>佛果功德唯如如及如如智独存。<a id="a-57"></a>如如深窅故曰冥冥。<a id="a-58"></a>慈恩大师云。<a id="a-59"></a>性质杳冥。<a id="a-5A"></a>义正同此。<a id="a-5B"></a>上乃权实不分。<a id="a-5C"></a>寂用双融。<a id="a-5D"></a>实相般若该于一切。<a id="a-5E"></a>自下约二谛以明二智。<a id="a-5F"></a>不二而二。<a id="a-5G"></a>二而不二。<a id="a-5H"></a>即开实相为观照也。<a id="a-5I"></a>以演宗中悲智相导。<a id="a-5J"></a>一念之力权慧具矣。</p>
  <p id="a5K">然则智有穷(极)幽(深)之鉴。<a id="a-5L"></a>而无知焉。<a id="a-5M"></a>神有应会之用而无虑焉　幽属于理智。<a id="a-5N"></a>谓真智照无不极。<a id="a-5O"></a>故云穷幽。<a id="a-5P"></a>真谛非相故云无知。<a id="a-5Q"></a>神谓俗智。<a id="a-5R"></a>应用难测。<a id="a-5S"></a>故名曰神。<a id="a-5T"></a>应会(者)感之必应不失其会。<a id="a-5U"></a>然水澄月现无心于化。<a id="a-5V"></a>故曰无虑。<a id="a-5W"></a>问大悲大愿岂非知邪。<a id="a-5X"></a>答无缘之悲无相之愿。<a id="a-5Y"></a>皆亡知照也。<a id="a-5Z"></a>故金刚三昧经云。<a id="a-5a"></a>若化众生无生于化。<a id="a-5b"></a>不生无化其化大焉。<a id="a-5c"></a>问观机审化宁非知邪。<a id="a-5d"></a>答据论本意。<a id="a-5e"></a>但由机感。<a id="a-5f"></a>虽应万类神亦无思。<a id="a-5g"></a>教合根宜谓言观审。<a id="a-5h"></a>一论上下此理昭然。</p>
  <p id="a5i">神无虑故。<a id="a-5j"></a>能独王于世表。<a id="a-5k"></a>智无知故能玄(深妙)照于事外　神用涉有。<a id="a-5l"></a>由无思虑有不能缚。<a id="a-5m"></a>故云世表。<a id="a-5n"></a>王荣也。<a id="a-5o"></a>正智契真由非知故。<a id="a-5p"></a>事不为碍。<a id="a-5q"></a>故云事外。<a id="a-5r"></a>如清凉释离世间。<a id="a-5s"></a>疏云。<a id="a-5t"></a>处世无染即是离也。</p>
  <p id="a5u">智虽事外未始无事。<a id="a-5v"></a>神虽世表终日域中(世间)　恐人闻实智事外。<a id="a-5w"></a>谓有外证空。<a id="a-5x"></a>故云未始无事。<a id="a-5y"></a>言即事见真。<a id="a-5z"></a>起信云以一切法悉皆真故。<a id="a-60"></a>又闻权智世表谓不化物。<a id="a-61"></a>故云尔也。<a id="a-62"></a>谓处世不染即是世表。</p>
  <p id="a63">所以俯仰顺化应接无穷。<a id="a-64"></a>无幽不察而无照功。<a id="a-65"></a>斯则无知之所知。<a id="a-66"></a>圣神之所会　初二句权用顺机。<a id="a-67"></a>或俯或仰根熟即应。<a id="a-68"></a>应无穷极正由无思方能如是。<a id="a-69"></a>俯谓俯就。<a id="a-6A"></a>即随他意语。<a id="a-6B"></a>如人天小乘等。<a id="a-6C"></a>仰谓企仰。<a id="a-6D"></a>即随自意语。<a id="a-6E"></a>如实教一乘等。<a id="a-6F"></a>次二句实智觉法法无不尽。<a id="a-6G"></a>非知非见故无照功。<a id="a-6H"></a>后二句双结正由非知非会。<a id="a-6I"></a>然后能知能会。<a id="a-6J"></a>岂但知而无知等邪。<a id="a-6K"></a>权智亦合云非会之所会。<a id="a-6L"></a>上论二智知即非知非知而知等。<a id="a-6M"></a>下通论智体非有非无。</p>
  <p id="a6N">然其为物(体)也。<a id="a-6O"></a>实而非有虚而不无。<a id="a-6P"></a>存而不可论者。<a id="a-6Q"></a>其唯圣智乎　欲拣前义故。<a id="a-6R"></a>再起文势云然其等。<a id="a-6S"></a>实而非有者。<a id="a-6T"></a>虽真照炳然亦非有相。<a id="a-6U"></a>若取为有则着常见。<a id="a-6V"></a>虚而不无者。<a id="a-6W"></a>虽妙湛杳然。<a id="a-6X"></a>亦非无心。<a id="a-6Y"></a>若取为无则落断见。<a id="a-6Z"></a>故般若妙存所以能圣。<a id="a-6a"></a>若无般若亦无圣人。<a id="a-6b"></a>但不可作有无等思议。<a id="a-6c"></a>其唯下结属。</p>
  <p id="a6d">何者(征释)欲言其有无状无名。<a id="a-6e"></a>欲言其无圣以之灵　无状等者。<a id="a-6f"></a>名依相立相自缘生。<a id="a-6g"></a>有为法也。<a id="a-6h"></a>且即心觉照不从缘生。<a id="a-6i"></a>何有名相。<a id="a-6j"></a>圣以之灵者。<a id="a-6k"></a>圣人诸法尽觉万缘普应。<a id="a-6l"></a>正由般若力通难思。<a id="a-6m"></a>何为无邪。</p>
  <p id="a6n">圣以之灵故虚不失照。<a id="a-6o"></a>无状无名故照不失虚。<a id="a-6p"></a>照不失虚故混而不渝(变)虚不失照故动以接粗(俗事)　虚寂也。<a id="a-6q"></a>正由非有故寂立。<a id="a-6r"></a>非无故照存。<a id="a-6s"></a>正寂而常照。<a id="a-6t"></a>正照而常寂。<a id="a-6u"></a>展转蹑迹释成前义。<a id="a-6v"></a>混而不渝者。<a id="a-6w"></a>谓正沤和时长在般若。<a id="a-6x"></a>故入生界不染不缚动。<a id="a-6y"></a>以等者。<a id="a-6z"></a>谓正般若时恒沤和故。<a id="a-70"></a>义利流行。<a id="a-71"></a>接引凡夫之粗也。</p>
  <p id="a72">是以圣智之用未始暂废。<a id="a-73"></a>求之形相未暂可得　始初萌也。<a id="a-74"></a>灵智妙存。<a id="a-75"></a>如何暂时可废。<a id="a-76"></a>有无两非。<a id="a-77"></a>如何形相可得。<a id="a-78"></a>言暂者少选不可。<a id="a-79"></a>况久废久得邪。<a id="a-7A"></a>非直有无诸相等不得。<a id="a-7B"></a>而智亦无得。<a id="a-7C"></a>言语道断心行处灭。</p>
  <p id="a7D">故宝积曰。<a id="a-7E"></a>以无心意而现行。<a id="a-7F"></a>放光云。<a id="a-7G"></a>不动等觉而建立诸法。<a id="a-7H"></a>所以圣迹万端其致(旨)一而已矣　宝积即净名经。<a id="a-7I"></a>长者子宝积叹佛偈言。<a id="a-7J"></a>佛心意已灭寂也。<a id="a-7K"></a>而现行照也。<a id="a-7L"></a>放光二十九云。<a id="a-7M"></a>不动真际为诸法立处。<a id="a-7N"></a>圣迹教也。<a id="a-7O"></a>属上二经。<a id="a-7P"></a>古译句为迹。<a id="a-7Q"></a>寻迹得兔如寻句得义。<a id="a-7R"></a>下论直云教迹。<a id="a-7S"></a>致一者。<a id="a-7T"></a>谓在文有异于旨无殊。</p>
  <p id="a7U">是以般若可虚而照(心)真谛可亡而知(境)万动可即而静(境)圣应可无而为(心)　以所观真谛妙绝诸相。<a id="a-7V"></a>但可非知而知故般若照时亡能亡所。<a id="a-7W"></a>唯虚而照。<a id="a-7X"></a>仁王云。<a id="a-7Y"></a>正住观察而无照相。<a id="a-7Z"></a>万动等者。<a id="a-7a"></a>以所应俗谛缘生性空即动而静。<a id="a-7b"></a>亦令能应权智无为而为。<a id="a-7c"></a>心境前后互举者。<a id="a-7d"></a>以心由境以境即心皆可。<a id="a-7e"></a>亦顺文便不以辞害志。</p>
  <p id="a7f">斯则不知而自知(实)不为而自为(权)复何知哉。<a id="a-7g"></a>复何为哉　前二句结成知为。<a id="a-7h"></a>复何下恐闻知为心复住着。<a id="a-7i"></a>此又遣之。<a id="a-7j"></a>般若菩萨少有所住。<a id="a-7k"></a>便落妄想。<a id="a-7l"></a>着我人相即非菩萨。<a id="a-7m"></a>是故有得无得皆无所得。<a id="a-7n"></a>迥然无寄真智现前。<a id="a-7o"></a>然灯记别而得菩提　自下大段九重问答。<a id="a-7p"></a>决择前义。<a id="a-7q"></a>前依宗致粗述大纲。<a id="a-7r"></a>今宾主往复令人精晓。<a id="a-7s"></a>故遗民云。<a id="a-7t"></a>此辩遂通。<a id="a-7u"></a>则般若众流殆不言而会。<a id="a-7v"></a>良有以也。</p>
  <p id="a7w">难曰。<a id="a-7x"></a>夫圣人真心独朗物物斯照。<a id="a-7y"></a>应接无方动与事会。<a id="a-7z"></a>物物斯照故知无所遗。<a id="a-80"></a>动与事会故会不失机。<a id="a-81"></a>会不失机故必有会于可会。<a id="a-82"></a>知无所遗故必有知于可知。<a id="a-83"></a>必有知于可知故。<a id="a-84"></a>圣无虚知。<a id="a-85"></a>必有会于可会故。<a id="a-86"></a>圣不虚会　难曰。<a id="a-87"></a>下至会不失机。<a id="a-88"></a>谓真智尽诸法之实。<a id="a-89"></a>权智应万物之感。<a id="a-8A"></a>皆不失也。<a id="a-8B"></a>会不下四句云庵达公云。<a id="a-8C"></a>必有能会之智。<a id="a-8D"></a>应可会之机。<a id="a-8E"></a>亦有能知之智。<a id="a-8F"></a>知可知之理。<a id="a-8G"></a>必有下四句言实有知会。</p>
  <p id="a8H">既知既会。<a id="a-8I"></a>而曰无知无会者何邪　正难可知。</p>
  <p id="a8J">能夫忘知遗会者。<a id="a-8K"></a>则是圣人无私于知会。<a id="a-8L"></a>以成其私耳　初句叙救后皆明意。<a id="a-8M"></a>此同老氏。<a id="a-8N"></a>以前文难定有知有会。<a id="a-8O"></a>恐救云。<a id="a-8P"></a>圣人虽有知会。<a id="a-8Q"></a>以其不矜不恃。<a id="a-8R"></a>知如不知会如不会。<a id="a-8S"></a>故云忘知遗会。<a id="a-8T"></a>若尔此则但是圣人不以知会自长取为己私。<a id="a-8U"></a>然由虚心不自长。<a id="a-8V"></a>故为物推载。<a id="a-8W"></a>返以知会归于圣人。<a id="a-8X"></a>是圣人不能逃其知会之长。<a id="a-8Y"></a>竟成己私尔。<a id="a-8Z"></a>如老氏云。<a id="a-8a"></a>后其身而身先。<a id="a-8b"></a>非以其无私邪。<a id="a-8c"></a>故能成其私。<a id="a-8d"></a>彼意云。<a id="a-8e"></a>后其身不欲私己也。<a id="a-8f"></a>然己让人。<a id="a-8g"></a>人必让己。<a id="a-8h"></a>本欲在后而返在前。<a id="a-8i"></a>是成其私耳。</p>
  <p id="a8j">斯可谓(说)不自有其知。<a id="a-8k"></a>安(岂)得无知哉　据上所救。<a id="a-8l"></a>但是圣人不以知会自取为长。<a id="a-8m"></a>岂一向无知会。<a id="a-8n"></a>非无之太甚邪。</p>
  <p id="a8o">答曰。<a id="a-8p"></a>夫圣人功高二仪而不仁(权)明逾(越)日月而弥(益)昏(实)　二仪天地容仪。<a id="a-8q"></a>不仁文出老氏。<a id="a-8r"></a>取义不同。<a id="a-8s"></a>彼云。<a id="a-8t"></a>天地不仁以万物为刍狗。<a id="a-8u"></a>意云。<a id="a-8v"></a>天地无私。<a id="a-8w"></a>虽以仁恩生成万物。<a id="a-8x"></a>于物不望其报。<a id="a-8y"></a>如人缚刍为狗亦不责于吠守。<a id="a-8z"></a>此老氏意也。<a id="a-90"></a>论意云。<a id="a-91"></a>大权普度功高天地。<a id="a-92"></a>然无缘之慈化而无化不住化相。<a id="a-93"></a>故云不仁。<a id="a-94"></a>如金刚般若云。<a id="a-95"></a>四生九类我皆度之。<a id="a-96"></a>功高也。<a id="a-97"></a>而无有一众生实灭度者。<a id="a-98"></a>不仁也。<a id="a-99"></a>明逾等者。<a id="a-9A"></a>谓实智照理明也。<a id="a-9B"></a>都无分别昏也。<a id="a-9C"></a>又明逾日月遍知也。<a id="a-9D"></a>弥昏无知也。<a id="a-9E"></a>唐光瑶和尚意同。</p>
  <p id="a9F">岂曰。<a id="a-9G"></a>木石瞽(盲)其怀其于无知而已哉。<a id="a-9H"></a>我言无知知即。<a id="a-9I"></a>无知非如。<a id="a-9J"></a>木石聋瞽无觉。</p>
  <p id="a9K">诚以异于人者神明故。<a id="a-9L"></a>不可以事相求之耳　神妙灵明谓般若也。<a id="a-9M"></a>事相谓人之情见。<a id="a-9N"></a>盖前所难者。<a id="a-9O"></a>于知不恃于会不矜。<a id="a-9P"></a>但人之情识虚心容物比无相般若。<a id="a-9Q"></a>相去邈然。<a id="a-9R"></a>莫认不矜便为般若。<a id="a-9S"></a>颜子虚怀。<a id="a-9T"></a>孟反不伐。<a id="a-9U"></a>未闻入理。</p>
  <p id="a9V">子意欲令圣人不自有其知。<a id="a-9W"></a>而圣人未尝不有知　复审前难。<a id="a-9X"></a>以前云此可谓圣人不自有其知。<a id="a-9Y"></a>安得无知哉。<a id="a-9Z"></a>故先审定下。<a id="a-9a"></a>责云。</p>
  <p id="a9b">无(不)乃(助辞)乖于圣心。<a id="a-9c"></a>失于文旨者乎　无乃文简。<a id="a-9d"></a>具云岂不乃也。<a id="a-9e"></a>如外典云。<a id="a-9f"></a>无乃为佞乎。<a id="a-9g"></a>若定有知。<a id="a-9h"></a>岂不乖心违教。</p>
  <p id="a9i">何者。<a id="a-9j"></a>经云。<a id="a-9k"></a>真般若者。<a id="a-9l"></a>清净如虚空。<a id="a-9m"></a>无知无见无作无缘　大品含受品云。<a id="a-9n"></a>摩诃衍如虚空。<a id="a-9o"></a>无见无闻无知无识。<a id="a-9p"></a>三假品云。<a id="a-9q"></a>般若于诸法无所见等。<a id="a-9r"></a>真拣惑取。<a id="a-9s"></a>清净者。<a id="a-9t"></a>绝相之义。<a id="a-9u"></a>无知下释成清净。<a id="a-9v"></a>作者。<a id="a-9w"></a>造也。<a id="a-9x"></a>谓无师自然之智。<a id="a-9y"></a>非因所作非缘所生。<a id="a-9z"></a>仁王云。<a id="a-A0"></a>无行无缘义同。</p>
  <p id="aA1">斯则知自无知矣。<a id="a-A2"></a>岂待返照然后无知哉　斯者。<a id="a-A3"></a>指所引经。<a id="a-A4"></a>既云般若即是知体。<a id="a-A5"></a>复云无知无见。<a id="a-A6"></a>据斯经意。<a id="a-A7"></a>知即无知。<a id="a-A8"></a>岂待反收其照闭目塞聪。<a id="a-A9"></a>绝圣去智冥如木石。<a id="a-AA"></a>谓无知邪。</p>
  <p id="aAB">若有知性空而称净者　假牒彼救也。<a id="a-AC"></a>恐难者别会经意救云。<a id="a-AD"></a>经称般若清净者。<a id="a-AE"></a>非谓无知故清净。<a id="a-AF"></a>约知见性空故云清净。<a id="a-AG"></a>若云尔者下反诘云。</p>
  <p id="aAH">则不辨于惑智。<a id="a-AI"></a>三毒四倒皆亦清净。<a id="a-AJ"></a>有何独尊净于般若　若云。<a id="a-AK"></a>般若有知有见但性空故。<a id="a-AL"></a>经说清净者。<a id="a-AM"></a>则与惑智不相殊畏。<a id="a-AN"></a>何者。<a id="a-AO"></a>夫三毒四倒皆亦性空。<a id="a-AP"></a>亦应清净。<a id="a-AQ"></a>据此而知不约性空。<a id="a-AR"></a>但约无知无见。<a id="a-AS"></a>惑智即三毒等分别名智。<a id="a-AT"></a>如下云惑智之无。<a id="a-AU"></a>起信六粗智相是惑故。</p>
  <p id="aAV">若以所知美般若　所知者。<a id="a-AW"></a>即真谛。<a id="a-AX"></a>恐难者再救云。<a id="a-AY"></a>经称清净。<a id="a-AZ"></a>非约能知般若无知无见。<a id="a-Aa"></a>但约所知真谛清净。<a id="a-Ab"></a>故美般若云。<a id="a-Ac"></a>清净者。</p>
  <p id="aAd">所知非般若。<a id="a-Ae"></a>所知自常净。<a id="a-Af"></a>故般若未尝(曾)净。<a id="a-Ag"></a>亦无缘(因)致(得)净叹于般若　能所宛然。<a id="a-Ah"></a>岂所知净故令能知亦净。<a id="a-Ai"></a>而叹美之。</p>
  <p id="aAj">然经云。<a id="a-Ak"></a>般若清净者。<a id="a-Al"></a>将无以般若体性真净。<a id="a-Am"></a>本无惑取之知。<a id="a-An"></a>本无惑取之知。<a id="a-Ao"></a>不可以知名哉。<a id="a-Ap"></a>岂唯无知名无知。<a id="a-Aq"></a>知自无知矣　会经正意。<a id="a-Ar"></a>将无者。<a id="a-As"></a>岂非也。<a id="a-At"></a>既不约性空及所知。<a id="a-Au"></a>云清净。<a id="a-Av"></a>然经言清净。<a id="a-Aw"></a>有二意。<a id="a-Ax"></a>一智体真净非知见故。<a id="a-Ay"></a>二本无惑取之知故。<a id="a-Az"></a>既本无矣。<a id="a-B0"></a>难以知名。<a id="a-B1"></a>岂唯下恐疑者闻前云。<a id="a-B2"></a>性净无知。<a id="a-B3"></a>谓兀然绝照。<a id="a-B4"></a>故今遣云。<a id="a-B5"></a>以知无知相故。<a id="a-B6"></a>本无惑取故。<a id="a-B7"></a>知即无知也。</p>
  <p id="aB8">是以圣人以无知之般若。<a id="a-B9"></a>照彼无相之真谛。<a id="a-BA"></a>真谛无兔马之遗(迹)般若无不穷之鉴　前二句明以智证理。<a id="a-BB"></a>后二句证理之相。<a id="a-BC"></a>兔马者。<a id="a-BD"></a>即经中所说象马兔同渡一河。<a id="a-BE"></a>河自无殊得有浅深。<a id="a-BF"></a>以喻三乘同入法性浅深三异。<a id="a-BG"></a>今意云。<a id="a-BH"></a>以所证真谛本无兔马浅深之迹以轨般若。<a id="a-BI"></a>般若亦无差别无穷之鉴照也。</p>
  <p id="aBJ">所以会而不差当而无是(权)寂怕(静)无知而无不知者矣(实)　不差者。<a id="a-BK"></a>应不失机即前无不为也。<a id="a-BL"></a>无是者。<a id="a-BM"></a>由感而应。<a id="a-BN"></a>本非我故。<a id="a-BO"></a>寂怕下可知。<a id="a-BP"></a>此但决择前宗中真谛可亡而知等。</p>
  <p id="aBQ">难曰。<a id="a-BR"></a>夫物无以自通。<a id="a-BS"></a>故立名以通物。<a id="a-BT"></a>物虽非名果有可名之物。<a id="a-BU"></a>当于此名矣。<a id="a-BV"></a>是以即名求物。<a id="a-BW"></a>物不能隐　此难知及无知二名互违。<a id="a-BX"></a>今且立理文亦易通。<a id="a-BY"></a>意云。<a id="a-BZ"></a>名能召物名正则物顺。<a id="a-Ba"></a>此依世谛名可得物。<a id="a-Bb"></a>如召火时不以水应。<a id="a-Bc"></a>而论云。<a id="a-Bd"></a>圣心无知。<a id="a-Be"></a>又云。<a id="a-Bf"></a>无所不知。<a id="a-Bg"></a>二名互违也。<a id="a-Bh"></a>难实例权。</p>
  <p id="aBi">意谓无知未尝知。<a id="a-Bj"></a>知未尝无知。<a id="a-Bk"></a>斯则名教之所通。<a id="a-Bl"></a>立言(名)之本意也　例如寒暖相反得失互非。<a id="a-Bm"></a>言教诠量太通之理。<a id="a-Bn"></a>立名本意自有定体。</p>
  <p id="aBo">然论者欲一于圣心。<a id="a-Bp"></a>异于文旨。<a id="a-Bq"></a>寻文(名)求实(心)未见其当　知即无知是一其心。<a id="a-Br"></a>然二名互非。<a id="a-Bs"></a>心岂成一哉。</p>
  <p id="aBt">何者。<a id="a-Bu"></a>若知得于圣心。<a id="a-Bv"></a>无知无所辨。<a id="a-Bw"></a>若无知得于圣心。<a id="a-Bx"></a>知亦无所辨。<a id="a-By"></a>若二都无得。<a id="a-Bz"></a>无所复论哉　此言若圣心有知。<a id="a-C0"></a>宜置无知。<a id="a-C1"></a>若圣心无知。<a id="a-C2"></a>宜置有知。<a id="a-C3"></a>若圣心双非。<a id="a-C4"></a>更不复说二名。<a id="a-C5"></a>二名既成互非三义。<a id="a-C6"></a>皆为不可。</p>
  <p id="aC7">答曰。<a id="a-C8"></a>经云。<a id="a-C9"></a>般若义者。<a id="a-CA"></a>无名无说非有。<a id="a-CB"></a>非无非实非虚。<a id="a-CC"></a>虚不失照。<a id="a-CD"></a>照不失虚。<a id="a-CE"></a>斯则无名之法。<a id="a-CF"></a>故非言所能言也　亦义引放光等经。<a id="a-CG"></a>由难者。<a id="a-CH"></a>依名求实二名既违。<a id="a-CI"></a>谓圣心亦异。<a id="a-CJ"></a>不知般若非名非相。<a id="a-CK"></a>故引经以遮令忘名会旨。<a id="a-CL"></a>经约遮诠可知。<a id="a-CM"></a>斯则下论辞略释无名无说。<a id="a-CN"></a>以起下文。</p>
  <p id="aCO">言虽不能言。<a id="a-CP"></a>然非言无以传。<a id="a-CQ"></a>是以圣人终日言而未尝言也。<a id="a-CR"></a>今试为子狂言辨之　大方便佛报恩经初卷云。<a id="a-CS"></a>法无言说。<a id="a-CT"></a>如来以妙方便。<a id="a-CU"></a>能以无名相法作名相说。</p>
  <p id="aCV">夫圣心者。<a id="a-CW"></a>微妙无相不可为有。<a id="a-CX"></a>用之弥勒不可为无。<a id="a-CY"></a>不可为无。<a id="a-CZ"></a>故圣智存焉。<a id="a-Ca"></a>不可为有。<a id="a-Cb"></a>故名教绝焉　微妙等者。<a id="a-Cc"></a>谓圣心离知见作缘等相。<a id="a-Cd"></a>非有也。<a id="a-Ce"></a>用之下圣心灵妙照理达事。<a id="a-Cf"></a>用无怠息非无也。<a id="a-Cg"></a>亦拟老氏。<a id="a-Ch"></a>既云。<a id="a-Ci"></a>妙无诸相。<a id="a-Cj"></a>名教诠之不及以通。<a id="a-Ck"></a>前难即名求物。<a id="a-Cl"></a>物不能隐。<a id="a-Cm"></a>今般若非物名依何立。<a id="a-Cn"></a>欲以有知无知定名圣心邪。<a id="a-Co"></a>大论三十七云。<a id="a-Cp"></a>一切世间著有无二见等。</p>
  <p id="aCq">是以言知不为知。<a id="a-Cr"></a>欲以通其鉴。<a id="a-Cs"></a>不知非不知。<a id="a-Ct"></a>欲以辨其相　言知下若说有知。<a id="a-Cu"></a>但欲令人通晓其鉴照之用。<a id="a-Cv"></a>岂有知相可取。<a id="a-Cw"></a>不知下若说无知。<a id="a-Cx"></a>但欲令人知无惑取之相。<a id="a-Cy"></a>岂谓一向无知。</p>
  <p id="aCz">辨相不为无通鉴不为有。<a id="a-D0"></a>非有故知而无知。<a id="a-D1"></a>非无故无知而知　谓般若之体无知无见。<a id="a-D2"></a>亦非是无。<a id="a-D3"></a>有鉴有灵。<a id="a-D4"></a>亦非是有。<a id="a-D5"></a>非有下但蹑前。<a id="a-D6"></a>释成知与无知非一非异。<a id="a-D7"></a>方詺中道之心。</p>
  <p id="aD8">是以知即无知无知即知。<a id="a-D9"></a>无以言(名)异而异于圣心也　无以者。<a id="a-DA"></a>戒止之辞。</p>
  <p id="aDB">难曰。<a id="a-DC"></a>夫真谛深玄非智不测。<a id="a-DD"></a>圣智之能在兹而显　法性深广玄妙难思。<a id="a-DE"></a>唯般若能证。<a id="a-DF"></a>故此智证真功能显著。</p>
  <p id="aDG">故经云。<a id="a-DH"></a>不得般若不见真谛　反明也。<a id="a-DI"></a>亦义引般若。<a id="a-DJ"></a>智论十八云。<a id="a-DK"></a>解脱涅槃道皆从般若得。</p>
  <p id="aDL">真谛则般若之缘也。<a id="a-DM"></a>以缘求智智则知矣　意云。<a id="a-DN"></a>境为心缘。<a id="a-DO"></a>真即所证之境。<a id="a-DP"></a>智即能证之心。<a id="a-DQ"></a>当证理时宁不知邪。</p>
  <p id="aDR">答曰。<a id="a-DS"></a>以缘求智智非知也　上句顺难纵之。<a id="a-DT"></a>下句总断非知。<a id="a-DU"></a>此但断定非知。<a id="a-DV"></a>下释不知之所以云。</p>
  <p id="aDW">何者。<a id="a-DX"></a>放光云。<a id="a-DY"></a>不缘色生识。<a id="a-DZ"></a>是名不见色。<a id="a-Da"></a>又云。<a id="a-Db"></a>五阴清净故般若清净　文即大品义同放光。<a id="a-Dc"></a>十六云。<a id="a-Dd"></a>不以五阴因缘起识者。<a id="a-De"></a>是为不见五阴。<a id="a-Df"></a>又云。<a id="a-Dg"></a>下即放光第十四文。<a id="a-Dh"></a>谓不以五阴为缘。<a id="a-Di"></a>而生般若知识。<a id="a-Dj"></a>是名不见者。<a id="a-Dk"></a>成无知也。<a id="a-Dl"></a>以色即空故智无所得。</p>
  <p id="aDm">般若即能知也。<a id="a-Dn"></a>五阴即所知也。<a id="a-Do"></a>所知即缘也　但释后文。<a id="a-Dp"></a>前亦例解。<a id="a-Dq"></a>经虽云色意在色空。<a id="a-Dr"></a>空与清净义非异也。<a id="a-Ds"></a>欲明真谛无相故。<a id="a-Dt"></a>非是般若发知之缘。<a id="a-Du"></a>今且对前问以所知为缘。<a id="a-Dv"></a>然后真妄对辨。<a id="a-Dw"></a>究竟即显真谛非缘真智非知。<a id="a-Dx"></a>委细开示令人深悟。<a id="a-Dy"></a>善巧方便其在于斯。<a id="a-Dz"></a>遗民云。<a id="a-E0"></a>宛转穷尽极于精巧。<a id="a-E1"></a>可谓知言矣。</p>
  <p id="aE2">夫知(心)与所知(境)相与(待)而有相与而无　初句通标。<a id="a-E3"></a>次句妄心妄境相待而起。<a id="a-E4"></a>后句真心真境相待而无。<a id="a-E5"></a>广如下释。</p>
  <p id="aE6">相与而无故物莫之有(真)相与而有故物莫之无(妄)物莫之无。<a id="a-E7"></a>故为缘之所起(妄)物莫之有故。<a id="a-E8"></a>则缘所不能生(真)物者通属真妄心境　初二句蹑前。<a id="a-E9"></a>相因显真心真境寂然无相。<a id="a-EA"></a>后物莫之有下蹑前无相。<a id="a-EB"></a>以明真心真境互非缘互非起。<a id="a-EC"></a>以第一义谛空慧双融本非心境。<a id="a-ED"></a>要人悟入一体义分。<a id="a-EE"></a>空即寂也。<a id="a-EF"></a>境也。<a id="a-EG"></a>慧即照也。<a id="a-EH"></a>心也。<a id="a-EI"></a>涅槃云。<a id="a-EJ"></a>第一义空名为智慧。<a id="a-EK"></a>故法尔寂照湛然心境互现。<a id="a-EL"></a>性出自古实非缘生。<a id="a-EM"></a>今亦云缘者。<a id="a-EN"></a>且例妄说义言缘也。<a id="a-EO"></a>次二句蹑前。<a id="a-EP"></a>相因显妄法相待心境昭然。<a id="a-EQ"></a>后物莫之无下蹑前有相。<a id="a-ER"></a>以明妄心妄境互成缘互成起也。</p>
  <p id="aES">缘所不能生故。<a id="a-ET"></a>照缘而非知(真)为缘之所起故。<a id="a-EU"></a>知缘相因而生(妄)　真非缘起故。<a id="a-EV"></a>照境之时了无分别。<a id="a-EW"></a>妄自缘生故。<a id="a-EX"></a>能所历然。<a id="a-EY"></a>外托尘境内生分别故。<a id="a-EZ"></a>云知缘等。</p>
  <p id="aEa">是以知(妄)与无知(真)生于所知矣　所知者。<a id="a-Eb"></a>通属真妄二境。<a id="a-Ec"></a>妄知因境而生故云生于等。<a id="a-Ed"></a>无知亦言生者。<a id="a-Ee"></a>实无生相。<a id="a-Ef"></a>但因真谛无相。<a id="a-Eg"></a>轨则真智成无分别。<a id="a-Eh"></a>生者。<a id="a-Ei"></a>因也成也。</p>
  <p id="aEj">何者(通征真妄)夫智以知所知取相故名知(妄)真谛自无相真智何由知(真)　成前相与而有相与而无。<a id="a-Ek"></a>妄智以能分别所知之境。<a id="a-El"></a>一一于境取相。<a id="a-Em"></a>相既妄起心亦妄生。<a id="a-En"></a>真则反此。<a id="a-Eo"></a>故曰无知。<a id="a-Ep"></a>对妄辨真义意昭然　自下但广释前义。<a id="a-Eq"></a>问何故真妄相因非因为缘非缘有知无知邪。</p>
  <p id="aEr">所以然者(通牒)夫所知非所知。<a id="a-Es"></a>所知生于知。<a id="a-Et"></a>所知既生知。<a id="a-Eu"></a>知亦生所知　妄心妄境相因相待互各生起。<a id="a-Ev"></a>心境迢然有能所知。<a id="a-Ew"></a>非所知者。<a id="a-Ex"></a>境未对心之时亦未为境。<a id="a-Ey"></a>生于知者。<a id="a-Ez"></a>由现前境牵起内心。<a id="a-F0"></a>此即因境生心。<a id="a-F1"></a>心故能知。<a id="a-F2"></a>故起信云。<a id="a-F3"></a>复次境界为缘。<a id="a-F4"></a>故生六种相。<a id="a-F5"></a>即六粗事识分别取着。<a id="a-F6"></a>是名知也。<a id="a-F7"></a>知亦生所知者。<a id="a-F8"></a>谓因心生境也。<a id="a-F9"></a>由心分别境亦随生。<a id="a-FA"></a>知者。<a id="a-FB"></a>分别也。<a id="a-FC"></a>古德云。<a id="a-FD"></a>未有无心境曾无无境心。</p>
  <p id="aFE">所知既相生。<a id="a-FF"></a>相生即缘法。<a id="a-FG"></a>缘法故非真。<a id="a-FH"></a>非真故。<a id="a-FI"></a>非真谛也　初句蹑前。<a id="a-FJ"></a>文简。<a id="a-FK"></a>具云。<a id="a-FL"></a>知与所知等。<a id="a-FM"></a>缘法者。<a id="a-FN"></a>若心若境皆因缘所生法也。<a id="a-FO"></a>非真者。<a id="a-FP"></a>缘集故有缘离故无。<a id="a-FQ"></a>自无主宰故成空假。<a id="a-FR"></a>中论云。<a id="a-FS"></a>因缘所生法我说即是空等。</p>
  <p id="aFT">故中观云。<a id="a-FU"></a>物从因缘有故不真。<a id="a-FV"></a>不从因缘有故即真　亦义引彼论破因缘品中之义。<a id="a-FW"></a>但前句证前后句证后。</p>
  <p id="aFX">今真谛曰真。<a id="a-FY"></a>真则非缘。<a id="a-FZ"></a>真非缘故。<a id="a-Fa"></a>无物从缘而生也　初二句明真谛非缘集之境。<a id="a-Fb"></a>后二句承前以明非缘。<a id="a-Fc"></a>文亦或脱。<a id="a-Fd"></a>应云无物从非缘而生也。<a id="a-Fe"></a>下引证中可见。</p>
  <p id="aFf">故经云。<a id="a-Fg"></a>不见有法无缘而生　大品云。<a id="a-Fh"></a>亦诸经通义。<a id="a-Fi"></a>未曾见有一法从非缘而生。<a id="a-Fj"></a>无者。<a id="a-Fk"></a>非也。<a id="a-Fl"></a>如水土是生谷之缘。<a id="a-Fm"></a>火石则非。<a id="a-Fn"></a>今真谛如空有知如芽种。<a id="a-Fo"></a>空不生芽空非缘故。<a id="a-Fp"></a>缘真不生知真非缘故。<a id="a-Fq"></a>中论云。<a id="a-Fr"></a>不从非缘生。<a id="a-Fs"></a>亦可无者有无之无。<a id="a-Ft"></a>谓但见诸法赖缘而起。<a id="a-Fu"></a>未有一法无缘而生。<a id="a-Fv"></a>今真谛无缘性。<a id="a-Fw"></a>亦不能生般若之知。<a id="a-Fx"></a>中论初卷云。<a id="a-Fy"></a>如诸佛所说真实微妙法。<a id="a-Fz"></a>于此无缘法。<a id="a-G0"></a>云何有缘缘。</p>
  <p id="aG1">是以真智观真谛。<a id="a-G2"></a>未尝取所知。<a id="a-G3"></a>智不取所知。<a id="a-G4"></a>此智何由知　初二句明不取。<a id="a-G5"></a>后二句显非知。<a id="a-G6"></a>真智观真。<a id="a-G7"></a>若取所知岂成真智。<a id="a-G8"></a>故永嘉大师云。<a id="a-G9"></a>若以知知寂此非无缘知。<a id="a-GA"></a>如手执如意。<a id="a-GB"></a>非无如意手。<a id="a-GC"></a>若此则能所宛然。<a id="a-GD"></a>不唯不成于真智。<a id="a-GE"></a>亦不能证寂。<a id="a-GF"></a>问若竟无知何名般若。<a id="a-GG"></a>亦应不名见道答。</p>
  <p id="aGH">然智非无知。<a id="a-GI"></a>但真谛非所知。<a id="a-GJ"></a>故真智亦非知　有所则有能。<a id="a-GK"></a>今所观真谛离心缘相。<a id="a-GL"></a>故能照般若都无知相。<a id="a-GM"></a>谁谓般若绝于灵照。</p>
  <p id="aGN">而子欲以缘求智。<a id="a-GO"></a>故以智为知(举难)缘自非缘。<a id="a-GP"></a>于(向)何而求知哉(反责)　已上唯约实智照真。<a id="a-GQ"></a>真既非缘智亦非知。<a id="a-GR"></a>中吴集云。<a id="a-GS"></a>上三重问答通辨论旨。<a id="a-GT"></a>下之六重皆次第蹑迹而生。</p>
  <p id="aGU">难曰。<a id="a-GV"></a>论云不取者。<a id="a-GW"></a>为无知故不取。<a id="a-GX"></a>为知然后不取邪　设尔何失。</p>
  <p id="aGY">若无知故不取。<a id="a-GZ"></a>圣人则冥。<a id="a-Ga"></a>若夜游不辨缁素之异。<a id="a-Gb"></a>若知然后不取。<a id="a-Gc"></a>知则异于不取矣　二俱有过也。<a id="a-Gd"></a>此蹑前为难。<a id="a-Ge"></a>谓不取顺于无知。<a id="a-Gf"></a>应合圣心冥暗。<a id="a-Gg"></a>如人夜行不辨黑白。<a id="a-Gh"></a>有取与知相顺。<a id="a-Gi"></a>焉有知而不取。<a id="a-Gj"></a>以难前云未尝取所知。<a id="a-Gk"></a>又云智非无如。</p>
  <p id="aGl">答曰。<a id="a-Gm"></a>非无知故不取。<a id="a-Gn"></a>又非知然后不取　双非。</p>
  <p id="aGo">知即不取故。<a id="a-Gp"></a>能不取而知　了了妙存。<a id="a-Gq"></a>故曰知。<a id="a-Gr"></a>分别已亡故。<a id="a-Gs"></a>曰不取。<a id="a-Gt"></a>故能下正由遍计久空无明永尽。<a id="a-Gu"></a>无能取相也。<a id="a-Gv"></a>知由不取取则不知。<a id="a-Gw"></a>故云不取而知。<a id="a-Gx"></a>若此尚非自知。<a id="a-Gy"></a>况取境邪。<a id="a-Gz"></a>如永嘉云。<a id="a-H0"></a>若以自知知亦非无缘知。<a id="a-H1"></a>如手自作拳。<a id="a-H2"></a>非是不拳手。</p>
  <p id="aH3">难曰。<a id="a-H4"></a>论云不取者。<a id="a-H5"></a>诚以圣心不物(取)于物。<a id="a-H6"></a>故无惑取也　不取之中含有二难。<a id="a-H7"></a>前约知与不取两违。<a id="a-H8"></a>此约不取断灭故二难成异。<a id="a-H9"></a>不取于物者。<a id="a-HA"></a>谓了物本空无我无法。<a id="a-HB"></a>无惑取者。<a id="a-HC"></a>谓二执二障永已断灭。</p>
  <p id="aHD">无取则无是。<a id="a-HE"></a>无是则无当。<a id="a-HF"></a>谁当圣心。<a id="a-HG"></a>而云圣心无所不知邪　是者。<a id="a-HH"></a>印可于物不谬之称。<a id="a-HI"></a>当者。<a id="a-HJ"></a>印物不谬有主质之。<a id="a-HK"></a>谓若心有取。<a id="a-HL"></a>则定有是物之怀。<a id="a-HM"></a>有是物之怀。<a id="a-HN"></a>则有当物主质之心。<a id="a-HO"></a>今既不取。<a id="a-HP"></a>应无印可之是。<a id="a-HQ"></a>当物之主。<a id="a-HR"></a>体用顿绝空空如也。<a id="a-HS"></a>故云谁当等。</p>
  <p id="aHT">答曰。<a id="a-HU"></a>然无是无当者。<a id="a-HV"></a>夫无当则物无不当。<a id="a-HW"></a>无是则物无不是。<a id="a-HX"></a>物无不是故。<a id="a-HY"></a>是而无是。<a id="a-HZ"></a>物无不当故。<a id="a-Ha"></a>当而无当　有当有是则属惑取。<a id="a-Hb"></a>求当求是。<a id="a-Hc"></a>终不得其真是真当。<a id="a-Hd"></a>今般若之照。<a id="a-He"></a>由无惑取是当之情。<a id="a-Hf"></a>故能无物不印。<a id="a-Hg"></a>印无不是是无不当。<a id="a-Hh"></a>岂云一向无是沦其心用。<a id="a-Hi"></a>一向无当丧其心主乎。<a id="a-Hj"></a>物无不是下谓正是当时。<a id="a-Hk"></a>复无是当之相少法当怀。<a id="a-Hl"></a>此亦无知即知。<a id="a-Hm"></a>知即无知中。<a id="a-Hn"></a>一分之义矣。</p>
  <p id="aHo">故经云。<a id="a-Hp"></a>尽见诸法而无所见　义引放光等文。<a id="a-Hq"></a>彼第十云。<a id="a-Hr"></a>菩萨行般若波罗蜜。<a id="a-Hs"></a>尽知一切众生之意等。<a id="a-Ht"></a>第三又云。<a id="a-Hu"></a>行般若波罗蜜。<a id="a-Hv"></a>于诸法无所见等。</p>
  <p id="aHw">难曰。<a id="a-Hx"></a>圣心非不能是。<a id="a-Hy"></a>诚以无是可是　非不下心能了境。<a id="a-Hz"></a>无是下境相既空。<a id="a-I0"></a>是念亦寂。</p>
  <p id="aI1">虽无是可是(纵成)故当(应)是于无是矣　境空心寂不可有是有当。<a id="a-I2"></a>无是无当应可住乎。</p>
  <p id="aI3">是以经云。<a id="a-I4"></a>真谛无相故般若无知者。<a id="a-I5"></a>诚以般若无有有相之知。<a id="a-I6"></a>若以无相为无相。<a id="a-I7"></a>又何累(去声)于真谛邪　因前决择。<a id="a-I8"></a>已舍有知之念。<a id="a-I9"></a>故云无有有相之知。<a id="a-IA"></a>复取无相为是。<a id="a-IB"></a>故云。<a id="a-IC"></a>若以无相为无相等。<a id="a-ID"></a>为者。<a id="a-IE"></a>取着之相。<a id="a-IF"></a>累谓负累。<a id="a-IG"></a>亦罪也。<a id="a-IH"></a>意云。<a id="a-II"></a>真谛无相般若无知心境俱无。<a id="a-IJ"></a>住此无中如何。</p>
 </body>
</html>