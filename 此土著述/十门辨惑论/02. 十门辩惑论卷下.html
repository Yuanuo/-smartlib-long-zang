<!doctype html>
<html id="z3IBWmP1SR" data-ver="1016">
 <head>
  <meta charset="utf-8">
  <meta author="复礼">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">十门辩惑论卷下</h1>
  <h2 id="a2">观业救舍门第七</h2>
  <p id="a3">稽疑曰。<a id="a-4"></a>频婆娑罗首供养佛。<a id="a-5"></a>佛见提希之时。<a id="a-6"></a>频婆幽而未死。<a id="a-7"></a>以佛大悲神力。<a id="a-8"></a>芥子尚纳须弥。<a id="a-9"></a>如何不救频婆。<a id="a-A"></a>令其遇害。<a id="a-B"></a>至于阇王疮痏特照神光。<a id="a-C"></a>将入地狱遂延遐寿。<a id="a-D"></a>于逆子何幸独得延龄。<a id="a-E"></a>于贤父何幸独不延也。<a id="a-F"></a>但频婆证果贤王也。<a id="a-G"></a>应救而不救之。<a id="a-H"></a>阇王贼臣逆子也。<a id="a-I"></a>不应救而救之。<a id="a-J"></a>何以劝将来。<a id="a-K"></a>何以示人子。<a id="a-L"></a>颠而不扶焉。<a id="a-M"></a>用彼相任子害父佛何为哉。</p>
  <p id="aN">辩惑曰。<a id="a-O"></a>夫业之为理也。<a id="a-P"></a>大矣哉。<a id="a-Q"></a>深焉不测。<a id="a-R"></a>广焉不极。<a id="a-S"></a>眇眇绵绵变化消息。<a id="a-T"></a>夷兮无形希兮无声。<a id="a-U"></a>无形无声庶类以生。<a id="a-V"></a>生极之谓命。<a id="a-W"></a>习成之谓性。<a id="a-X"></a>其体也若无而有。<a id="a-Y"></a>其用也不疾而速。<a id="a-Z"></a>方其来也不可排。<a id="a-a"></a>方其谢也不可止。<a id="a-b"></a>至若天地之广。<a id="a-c"></a>阴阳之灵。<a id="a-d"></a>日月贞明于上。<a id="a-e"></a>山川纪理于下。<a id="a-f"></a>幽显异致而云为。<a id="a-g"></a>动植殊途而布濩。<a id="a-h"></a>人咸见其然也。<a id="a-i"></a>而莫知所以然也。<a id="a-j"></a>故或推之于自然。<a id="a-k"></a>或付之于造化。<a id="a-l"></a>或言始生于元气。<a id="a-m"></a>或云稍长于盘古。<a id="a-n"></a>或谓中有神我傍兴众物。<a id="a-o"></a>或执上有梵天下生群类。<a id="a-p"></a>或道冥为自性。<a id="a-q"></a>从无形而变有形。<a id="a-r"></a>或计体是微尘。<a id="a-s"></a>从不化而生所化。<a id="a-t"></a>斯皆失其本而迷其末。<a id="a-u"></a>昧其源而惑其流。<a id="a-v"></a>所以异见纷驰殊情竞举。<a id="a-w"></a>岂知业因心起。<a id="a-x"></a>心为业用。<a id="a-y"></a>业引心而受形。<a id="a-z"></a>心随业而作境。<a id="a-10"></a>六道升降财成而不越。<a id="a-11"></a>二仪上下剖判而斯分。<a id="a-12"></a>然则因业受身身还造业。<a id="a-13"></a>从心作境境复生心。<a id="a-14"></a>无始无终譬之于轮转。<a id="a-15"></a>非空非有喻之于幻化。<a id="a-16"></a>四生易其滋漫。<a id="a-17"></a>三界难以归根然而业之以善恶分流。<a id="a-18"></a>报之以苦乐殊应。<a id="a-19"></a>积善余庆。<a id="a-1A"></a>为善所以致乐。<a id="a-1B"></a>积恶余殃。<a id="a-1C"></a>作恶所以阶苦。<a id="a-1D"></a>若影随形而曲直。<a id="a-1E"></a>虽离朱督绳。<a id="a-1F"></a>不能比其定。<a id="a-1G"></a>若向随声而大小。<a id="a-1H"></a>虽师旷调轸。<a id="a-1I"></a>未可喻其均。<a id="a-1J"></a>不见形直而影斜。<a id="a-1K"></a>岂有善修而报苦。<a id="a-1L"></a>不闻声小而向着。<a id="a-1M"></a>讵有恶成而果乐。<a id="a-1N"></a>亦犹田畯勉职黍稷盈畴。<a id="a-1O"></a>农夫失时茨棘遍野。<a id="a-1P"></a>借使耕而卤莽其事耘而灭裂其业欲望不稂不莠如坻如京。<a id="a-1Q"></a>采薜荔于水中。<a id="a-1R"></a>搴芙蓉于木末也。<a id="a-1S"></a>或曰。<a id="a-1T"></a>善为福始恶是罪源。<a id="a-1U"></a>同影向之无违。<a id="a-1V"></a>类耕耘之有报。<a id="a-1W"></a>敬闻命矣。<a id="a-1X"></a>何乃频婆为善翻以祸终。<a id="a-1Y"></a>阿阇积衅仍蒙福末。<a id="a-1Z"></a>释曰。<a id="a-1a"></a>不亦善乎。<a id="a-1b"></a>而问之也。<a id="a-1c"></a>子闻业之有报也。<a id="a-1d"></a>未闻报之有时也。<a id="a-1e"></a>夫业之感报。<a id="a-1f"></a>有三时不同焉。<a id="a-1g"></a>有见报业者。<a id="a-1h"></a>此身作业即身而受也。<a id="a-1i"></a>有生报业者。<a id="a-1j"></a>今身造业次生而受也。<a id="a-1k"></a>有后报业者。<a id="a-1l"></a>此生未受后后生方受也。<a id="a-1m"></a>初犹禾菽之类也。<a id="a-1n"></a>经时即熟焉。<a id="a-1o"></a>次犹[禾*來]麰之等也。<a id="a-1p"></a>易岁乃登焉。<a id="a-1q"></a>后犹桃李之辈也。<a id="a-1r"></a>积年方实焉。<a id="a-1s"></a>故昔勤今堕者。<a id="a-1t"></a>野无秋实之望。<a id="a-1u"></a>家有岁积之盈。<a id="a-1v"></a>昔堕今勤者。<a id="a-1w"></a>朝无数粒之资。<a id="a-1x"></a>夕有余粮之畜。<a id="a-1y"></a>岂可以见勤者不足谓不足非始于惰乎。<a id="a-1z"></a>见堕者有余谓有余非始于勤乎。<a id="a-20"></a>冀以象而申意。<a id="a-21"></a>更借事而明理。<a id="a-22"></a>曰有二人相与为邻筑室焉。<a id="a-23"></a>一人先拙而后巧。<a id="a-24"></a>一人先巧而后废。<a id="a-25"></a>先拙者筑室甚陋。<a id="a-26"></a>居而习伎。<a id="a-27"></a>伎成而思巧。<a id="a-28"></a>既巧而变其拙矣。<a id="a-29"></a>先巧者筑室甚精。<a id="a-2A"></a>居而自养。<a id="a-2B"></a>养过而业废。<a id="a-2C"></a>既废而失其巧矣。<a id="a-2D"></a>虽失其巧其屋尚精焉。<a id="a-2E"></a>虽变其拙其居犹陋焉。<a id="a-2F"></a>及乎岁序绵移风雨飘浸。<a id="a-2G"></a>旧宇既废新构聿兴。<a id="a-2H"></a>即工拙所营。<a id="a-2I"></a>精陋复反矣。<a id="a-2J"></a>因斯而谈。<a id="a-2K"></a>身者心之宅。<a id="a-2L"></a>而业之果也。<a id="a-2M"></a>业者心之用。<a id="a-2N"></a>而身之因也。<a id="a-2O"></a>工拙相代者。<a id="a-2P"></a>善恶更习也。<a id="a-2Q"></a>旧宇新构者。<a id="a-2R"></a>前身后生也。<a id="a-2S"></a>频婆虽今无遗行而昔有不臧。<a id="a-2T"></a>阿阇虽现见恶人而往修善业不臧。<a id="a-2U"></a>所以遇祸修善。<a id="a-2V"></a>所以延龄其致。<a id="a-2W"></a>可寻何足多怪。<a id="a-2X"></a>来论曰。<a id="a-2Y"></a>以佛大悲神力。<a id="a-2Z"></a>芥子尚纳须弥。<a id="a-2a"></a>如何不救频婆。<a id="a-2b"></a>令其遇害。<a id="a-2c"></a>释曰。<a id="a-2d"></a>夫业有决定也者。<a id="a-2e"></a>有不定也者。<a id="a-2f"></a>不定则易转。<a id="a-2g"></a>其业可亡。<a id="a-2h"></a>决定则难移。<a id="a-2i"></a>其报必受。<a id="a-2j"></a>频婆定业也。<a id="a-2k"></a>如何可救乎。<a id="a-2l"></a>故良医不能愈命尽之人。<a id="a-2m"></a>慈母不能乳口噤之子矣。<a id="a-2n"></a>然则人而有业。<a id="a-2o"></a>物也无心。<a id="a-2p"></a>无心则我心能制。<a id="a-2q"></a>山大或可入于小。<a id="a-2r"></a>有业则彼业为主。<a id="a-2s"></a>命促不可引而长。<a id="a-2t"></a>今乃以无心而例有心。<a id="a-2u"></a>将有业而齐无业。<a id="a-2v"></a>北辕适越相去。<a id="a-2w"></a>不亦渐遥哉。<a id="a-2x"></a>又曰。<a id="a-2y"></a>于逆子何幸独得延龄于。<a id="a-2z"></a>贤父何幸独不延也。</p>
  <p id="a30">释曰。<a id="a-31"></a>按涅槃经。<a id="a-32"></a>频婆娑罗往于毗富罗山游行射猎。<a id="a-33"></a>周遍旷野悉无所得。<a id="a-34"></a>唯见一仙五通具足。<a id="a-35"></a>即敕左右而令杀之。<a id="a-36"></a>其仙誓言。<a id="a-37"></a>我于未来亦当如是而害汝命。<a id="a-38"></a>又云。<a id="a-39"></a>佛语阇王。<a id="a-3A"></a>汝昔已于毗婆尸佛。<a id="a-3B"></a>初发阿耨菩提之心。<a id="a-3C"></a>窃以驰骋发狂肆虐于五通之上景行。<a id="a-3D"></a>行止归心。<a id="a-3E"></a>于七佛之初。<a id="a-3F"></a>或宿善不亡因忏浣而延寿。<a id="a-3G"></a>或余殃未殄。<a id="a-3H"></a>遭杀逆而非命。<a id="a-3I"></a>非命由乎肆虐。<a id="a-3J"></a>讵是无辜延寿。<a id="a-3K"></a>始乎归心宁称有幸。<a id="a-3L"></a>请修三报之理。<a id="a-3M"></a>当反一隅之惑。<a id="a-3N"></a>又曰。<a id="a-3O"></a>频婆得果贤王也。<a id="a-3P"></a>应救而不救之。<a id="a-3Q"></a>阇王贼臣逆子也。<a id="a-3R"></a>不应救而救之。<a id="a-3S"></a>释曰。<a id="a-3T"></a>观无量寿经云。<a id="a-3U"></a>频婆娑罗幽闭置于七重室内自然增进成阿那含。<a id="a-3V"></a>诸经论并云。<a id="a-3W"></a>阿那含者名为不还。<a id="a-3X"></a>更不还生欲界故。<a id="a-3Y"></a>涅槃云。<a id="a-3Z"></a>阿阇唯见现在不见未来。<a id="a-3a"></a>父王无辜横加逆害。<a id="a-3b"></a>心生悔热遍体生疮。<a id="a-3c"></a>又云。<a id="a-3d"></a>若不随顺耆婆语者。<a id="a-3e"></a>来月七日堕阿鼻狱。<a id="a-3f"></a>详夫幽愤而升上果。<a id="a-3g"></a>虽外凶而内吉。<a id="a-3h"></a>冥目而超下界。<a id="a-3i"></a>虽名死而实生。<a id="a-3j"></a>救之即翻损。<a id="a-3k"></a>任之则自益。<a id="a-3l"></a>至若身疮而心热。<a id="a-3m"></a>罔知回向之路。<a id="a-3n"></a>业深而报近。<a id="a-3o"></a>将坠泥犁之城。<a id="a-3p"></a>救之则为益。<a id="a-3q"></a>任之则为损。<a id="a-3r"></a>斯则观其所应救。<a id="a-3s"></a>救之以为益。<a id="a-3t"></a>察其所应舍。<a id="a-3u"></a>舍之以为利。<a id="a-3v"></a>而曰应救而不救之。<a id="a-3w"></a>所不应救而救之。<a id="a-3x"></a>圣心虽微知之何陋矣。<a id="a-3y"></a>然定报受之而不易。<a id="a-3z"></a>明业之难犯也。<a id="a-40"></a>重罪悔之而以轻。<a id="a-41"></a>明行之可革也。<a id="a-42"></a>行可革。<a id="a-43"></a>恶人迁善于滥觞。<a id="a-44"></a>业难犯。<a id="a-45"></a>善人止恶于探汤。<a id="a-46"></a>恶止善行即有耻且格。<a id="a-47"></a>斯盖导之以德也。<a id="a-48"></a>岂若齐之以刑也。<a id="a-49"></a>父子咸已进于道。<a id="a-4A"></a>何颠不扶乎。<a id="a-4B"></a>贤愚并可从于化。<a id="a-4C"></a>何来不劝乎。<a id="a-4D"></a>知我者希则我贵矣。<a id="a-4E"></a>在旃在旃。</p>
  <p data-pb></p>
  <h2 id="a4F">随教抑扬门第八</h2>
  <p id="a4G">稽疑曰。<a id="a-4H"></a>涅槃章门总括群品。<a id="a-4I"></a>不依涅槃恐难成佛。<a id="a-4J"></a>何为赞功德之处。<a id="a-4K"></a>轻于般若法花乎。<a id="a-4L"></a>若以般若舍执着为优。<a id="a-4M"></a>则涅槃为半偈舍身。<a id="a-4N"></a>岂劣于般若也。<a id="a-4O"></a>若以法花证大乘为优。<a id="a-4P"></a>则涅槃以大空为门。<a id="a-4Q"></a>岂劣于法花也。<a id="a-4R"></a>法门不二。<a id="a-4S"></a>何为二之哉。</p>
  <p id="a4T">辩惑曰。<a id="a-4U"></a>真身寂静岂存言说。<a id="a-4V"></a>至理希微本亡性相。<a id="a-4W"></a>虽无言说。<a id="a-4X"></a>不违言说之道。<a id="a-4Y"></a>虽无性相。<a id="a-4Z"></a>而为性相之津。<a id="a-4a"></a>譬夫明镜无为。<a id="a-4b"></a>形来而像着。<a id="a-4c"></a>幽谷不挠。<a id="a-4d"></a>声及而向盈。<a id="a-4e"></a>然则众籁参差。<a id="a-4f"></a>无谷不能以玫向。<a id="a-4g"></a>群物络绎。<a id="a-4h"></a>无镜何若而生像。<a id="a-4i"></a>故知形声为之感。<a id="a-4j"></a>镜谷为之应。<a id="a-4k"></a>感应一亏视听兼失矣。<a id="a-4l"></a>窃以如来有无缘大慈。<a id="a-4m"></a>不思弘愿者。<a id="a-4n"></a>明镜幽谷也。<a id="a-4o"></a>众生有闻熏习之种。<a id="a-4p"></a>发菩提之心者。<a id="a-4q"></a>群形众声也。<a id="a-4r"></a>玉毫明而三十二相着镜中之像也。<a id="a-4s"></a>金口发而一十二部宣谷中之响也。<a id="a-4t"></a>自波罗苑内明苦集灭道。<a id="a-4u"></a>坚固林中说常乐我净。<a id="a-4v"></a>其间八藏咸阐三乘竞驰。<a id="a-4w"></a>甘露之味不殊。<a id="a-4x"></a>大云之泽无别。<a id="a-4y"></a>然而小草大草受之者少多。<a id="a-4z"></a>有缘无缘服之者生死。<a id="a-50"></a>渐顿于焉百虑。<a id="a-51"></a>半满所以多门。<a id="a-52"></a>本乎其源莫非一致。<a id="a-53"></a>故自本而观也。<a id="a-54"></a>泯然平等矣。<a id="a-55"></a>自末而观也。<a id="a-56"></a>森然不同矣。<a id="a-57"></a>不同所以各解。<a id="a-58"></a>平等所以一音。<a id="a-59"></a>一音故法门以之不二。<a id="a-5A"></a>各解故教迹以之非一。<a id="a-5B"></a>若乃演六度之法。<a id="a-5C"></a>谈四绝之理。<a id="a-5D"></a>即有以明空。<a id="a-5E"></a>依空而起行。<a id="a-5F"></a>斯般若之为义也。<a id="a-5G"></a>明七种譬喻。<a id="a-5H"></a>辩三法平等。<a id="a-5I"></a>破二以归一。<a id="a-5J"></a>回小以从大。<a id="a-5K"></a>斯法花之为旨也。<a id="a-5L"></a>弘三点之奥。<a id="a-5M"></a>阐四德之妙。<a id="a-5N"></a>异客出其家珍。<a id="a-5O"></a>新医用其旧乳。<a id="a-5P"></a>斯涅槃之为致也。<a id="a-5Q"></a>此并大乘之秘府。<a id="a-5R"></a>方等之妙门。<a id="a-5S"></a>贤圣仰止之崇山。<a id="a-5T"></a>经论朝宗之巨海。<a id="a-5U"></a>得之者咸可以致远。<a id="a-5V"></a>失之者谁能以不泥。<a id="a-5W"></a>来论云。<a id="a-5X"></a>不依涅槃恐难成佛。<a id="a-5Y"></a>仁欲谓不依法花般若而可成佛者乎。<a id="a-5Z"></a>然则法花是众经之王。<a id="a-5a"></a>般若为诸佛之母。<a id="a-5b"></a>孰见无母而孕子。<a id="a-5c"></a>无王而统人哉。<a id="a-5d"></a>义无优劣断可知矣。<a id="a-5e"></a>来论又云。<a id="a-5f"></a>何因赞功德之处。<a id="a-5g"></a>轻于般若法花乎。<a id="a-5h"></a>夫以随时之义沿革。<a id="a-5i"></a>不可守其常。<a id="a-5j"></a>唯变所适取舍必贵存其会和扁随病而授药。<a id="a-5k"></a>班倕任物而施巧。<a id="a-5l"></a>岂寒温不变规矩有恒哉。<a id="a-5m"></a>况寻绎成文有异来旨。<a id="a-5n"></a>经云。<a id="a-5o"></a>上语亦善中下亦善。<a id="a-5p"></a>金刚宝藏满足无缺。<a id="a-5q"></a>又云。<a id="a-5r"></a>如诸药中醍醐第一。<a id="a-5s"></a>又云。<a id="a-5t"></a>亦如日出放千光明。<a id="a-5u"></a>又云。<a id="a-5v"></a>譬如众流皆归于海。<a id="a-5w"></a>又云。<a id="a-5x"></a>修行是经即得具足十事功德。<a id="a-5y"></a>夫以分流设险。<a id="a-5z"></a>海君为百谷之王。<a id="a-60"></a>列曜成文。<a id="a-61"></a>日天作三光之主。<a id="a-62"></a>金刚宝中之第一。<a id="a-63"></a>醍醐药中之最上。<a id="a-64"></a>三语佥善。<a id="a-65"></a>何句义而非玄。<a id="a-66"></a>十事以成。<a id="a-67"></a>何功业而不备。<a id="a-68"></a>其比兴也如彼。<a id="a-69"></a>其称扬也如此。<a id="a-6A"></a>静而详校谅已非轻。<a id="a-6B"></a>矧如涅槃。<a id="a-6C"></a>梵本偈逾三万。<a id="a-6D"></a>震旦所译才出十千。<a id="a-6E"></a>法镜开而未全。<a id="a-6F"></a>玄珠得而方半也。<a id="a-6G"></a>惑曰。<a id="a-6H"></a>教迹非一法门不二。<a id="a-6I"></a>辩功德之有无。<a id="a-6J"></a>明经本之广略。<a id="a-6K"></a>怡然理顺矣。<a id="a-6L"></a>但高下相倾长短相形。<a id="a-6M"></a>既法花云。<a id="a-6N"></a>此经第一。<a id="a-6O"></a>余经得非其亚乎。<a id="a-6P"></a>涅槃云。<a id="a-6Q"></a>此经尊胜。<a id="a-6R"></a>余经得非卑劣乎。<a id="a-6S"></a>般若云。<a id="a-6T"></a>此法门不可思议。<a id="a-6U"></a>余法门得非可思议者乎。<a id="a-6V"></a>斯义不明。<a id="a-6W"></a>前疑复振也。<a id="a-6X"></a>释曰。<a id="a-6Y"></a>夫以利涉大川舟楫为之最。<a id="a-6Z"></a>载驰广陆车骑为之先。<a id="a-6a"></a>燕处超然宫观为之长。<a id="a-6b"></a>虽水陆殊位动静异宜。<a id="a-6c"></a>而万国非止一人也。<a id="a-6d"></a>九州非止一地也。<a id="a-6e"></a>故画鹢芳桡周流而莫辍。<a id="a-6f"></a>腾驹绣毂驰骋而未已。<a id="a-6g"></a>跱凤华居寝处而宁废。<a id="a-6h"></a>斯则舟楫未尝不为最。<a id="a-6i"></a>车骑未尝不为先。<a id="a-6j"></a>宫观未尝不为长也。<a id="a-6k"></a>其有局于水乡者。<a id="a-6l"></a>得车即破之。<a id="a-6m"></a>专于山野者。<a id="a-6n"></a>与舟即剖之。<a id="a-6o"></a>身不下堂者莫辩舟车之所用。<a id="a-6p"></a>心务行迈者。<a id="a-6q"></a>罔知栋宇之所适。<a id="a-6r"></a>若斯人者。<a id="a-6s"></a>何足与言于道哉。<a id="a-6t"></a>孔子曰。<a id="a-6u"></a>教人亲爱莫善于孝。<a id="a-6v"></a>教人礼顺莫善于悌。<a id="a-6w"></a>又曰。<a id="a-6x"></a>法象莫大乎天地。<a id="a-6y"></a>着明莫大乎日月。<a id="a-6z"></a>此亦各随其义以称莫善也。<a id="a-70"></a>以云莫大也。<a id="a-71"></a>诸经言乎第一者。<a id="a-72"></a>盖亦从此而明欤。</p>
  <p data-pb></p>
  <h2 id="a73">化佛隐显门第九</h2>
  <p id="a74">稽疑曰。<a id="a-75"></a>二月十五日。<a id="a-76"></a>佛将涅槃。<a id="a-77"></a>促纯陀献食。<a id="a-78"></a>为灭时将至。<a id="a-79"></a>又却后三月正应此期。<a id="a-7A"></a>圣众劝请佛云。<a id="a-7B"></a>当灭但佛无虚语。<a id="a-7C"></a>则此灭非虚。<a id="a-7D"></a>何为犊子梵志月余方乃报。<a id="a-7E"></a>佛便似未灭。<a id="a-7F"></a>其故何哉。<a id="a-7G"></a>如其已灭。<a id="a-7H"></a>梵志不应遣报。<a id="a-7I"></a>如其未灭。<a id="a-7J"></a>不知灭在何时。<a id="a-7K"></a>其灭时之经。<a id="a-7L"></a>灭时之日。<a id="a-7M"></a>伫承高旨。<a id="a-7N"></a>可得闻乎(沙门复礼曰。<a id="a-7O"></a>涅槃云。<a id="a-7P"></a>犊子梵志。<a id="a-7Q"></a>满十五日得须陀洹果于娑罗林修行二法不久得阿罗汉。<a id="a-7R"></a>遣信报佛。<a id="a-7S"></a>入般涅槃月余之言异乎。<a id="a-7T"></a>吾所闻也)</p>
  <p id="a7U">辩惑曰。<a id="a-7V"></a>原夫佛陀以圆觉为义。<a id="a-7W"></a>涅槃以至寂为体。<a id="a-7X"></a>圆觉者。<a id="a-7Y"></a>道无不穷理无不照。<a id="a-7Z"></a>至寂者。<a id="a-7a"></a>累无不遣功无不忘。<a id="a-7b"></a>忘功而遣累。<a id="a-7c"></a>不可谓之有。<a id="a-7d"></a>照理而穷道。<a id="a-7e"></a>不可谓之无。<a id="a-7f"></a>然而有以无生无因有立。<a id="a-7g"></a>或亏其一必丧其两。<a id="a-7h"></a>既至寂不可谓之有矣。<a id="a-7i"></a>而可谓之无乎。<a id="a-7j"></a>圆觉不可谓之无矣。<a id="a-7k"></a>而可谓之有乎。<a id="a-7l"></a>不可谓有而不无寂之极也。<a id="a-7m"></a>不可谓无而不有觉之妙也。<a id="a-7n"></a>恍兮惚兮若存若没。<a id="a-7o"></a>窅兮冥兮不灭不生。<a id="a-7p"></a>夫生者法之始兴也。<a id="a-7q"></a>灭者法之初谢也。<a id="a-7r"></a>初谢则本有今无。<a id="a-7s"></a>始兴则本无今有。<a id="a-7t"></a>如来非本无今有也。<a id="a-7u"></a>恶乎而谓生涅槃非本有今无也。<a id="a-7v"></a>恶乎而谓灭有生灭然后有始终。<a id="a-7w"></a>有始终然后有久近。<a id="a-7x"></a>有久近然后分岁月。<a id="a-7y"></a>生灭尚无矣。<a id="a-7z"></a>岁月何寄哉。<a id="a-80"></a>故舍利问于没生。<a id="a-81"></a>居士诘而莫对。<a id="a-82"></a>迦葉疑于坏灭。<a id="a-83"></a>大师诃而后辩。<a id="a-84"></a>是知解脱之理。<a id="a-85"></a>涅槃之性。<a id="a-86"></a>不可以生灭求。<a id="a-87"></a>不可以有无取。<a id="a-88"></a>子何乃以生灭心行而问涅槃实相欤。<a id="a-89"></a>仁今问涅槃以时日。<a id="a-8A"></a>亦犹量虚空以尺丈。<a id="a-8B"></a>虚空无尺丈。<a id="a-8C"></a>不可以尺丈量。<a id="a-8D"></a>可以尺丈量非是虚空也。<a id="a-8E"></a>涅槃无时日。<a id="a-8F"></a>不可以时日定。<a id="a-8G"></a>可以时日定非是涅槃也。<a id="a-8H"></a>何者夫尺丈生于形质。<a id="a-8I"></a>时日本乎始终。<a id="a-8J"></a>无形质则无尺丈。<a id="a-8K"></a>无始终固无时日明矣。<a id="a-8L"></a>无而致问。<a id="a-8M"></a>何其迂哉。<a id="a-8N"></a>经云。<a id="a-8O"></a>夫如来者天上人中最尊最胜。<a id="a-8P"></a>岂是行耶。<a id="a-8Q"></a>又云。<a id="a-8R"></a>如来身者是常住身。<a id="a-8S"></a>金刚之身则是法身。<a id="a-8T"></a>又云。<a id="a-8U"></a>非身是身不生不灭。<a id="a-8V"></a>又云。<a id="a-8W"></a>常法之中虚空第一。<a id="a-8X"></a>如来亦尔。<a id="a-8Y"></a>寿命之中最为第一。<a id="a-8Z"></a>富哉圣教。<a id="a-8a"></a>画然妙理。<a id="a-8b"></a>自可悟之以真常。<a id="a-8c"></a>奚更疑之以生灭。<a id="a-8d"></a>惑曰。<a id="a-8e"></a>闻真常之义故。<a id="a-8f"></a>甘于夕死。<a id="a-8g"></a>听涅槃之名。<a id="a-8h"></a>尚昧于朝彻。<a id="a-8i"></a>若如来常住不灭者。<a id="a-8j"></a>何故称般涅槃耶。<a id="a-8k"></a>释曰。<a id="a-8l"></a>涅槃有四种。<a id="a-8m"></a>子未闻无住之义欤。<a id="a-8n"></a>夫无住涅槃者。<a id="a-8o"></a>真如妙性为之体。<a id="a-8p"></a>大悲般若为之助。<a id="a-8q"></a>般若故不住生死。<a id="a-8r"></a>大悲故不住涅槃。<a id="a-8s"></a>不住涅槃故虽证而不取。<a id="a-8t"></a>不住生死故虽在而不着。<a id="a-8u"></a>证而不取故有感。<a id="a-8v"></a>所以即兴在而不着。<a id="a-8w"></a>故无缘所以即谢。<a id="a-8x"></a>斯则寂然不动形遍十方。<a id="a-8y"></a>澹尔无思智周万物。<a id="a-8z"></a>应现不疲而寂灭。<a id="a-90"></a>隐显无恒而常住。<a id="a-91"></a>岂若声闻离苦永入无余。<a id="a-92"></a>缘觉厌身长辞有患。<a id="a-93"></a>形同槁木遽已烧然。<a id="a-94"></a>心类死灰曾微觉了。<a id="a-95"></a>均绝圣之独善。<a id="a-96"></a>违博施之兼仁乎。<a id="a-97"></a>故涅槃经云。<a id="a-98"></a>我以久住大般涅槃。<a id="a-99"></a>种种示现神通变化。<a id="a-9A"></a>又云。<a id="a-9B"></a>大般涅槃能建大义。<a id="a-9C"></a>斯无住涅槃之用也。<a id="a-9D"></a>岂乖真常之义哉。<a id="a-9E"></a>惑人又曰。<a id="a-9F"></a>涅槃之道若常者。<a id="a-9G"></a>何有双林之事耶。<a id="a-9H"></a>释曰。<a id="a-9I"></a>佛有三身之义矣。<a id="a-9J"></a>法身也。<a id="a-9K"></a>报身也。<a id="a-9L"></a>化身也。<a id="a-9M"></a>法身以性净真如为之体。<a id="a-9N"></a>出缠被了为之义。<a id="a-9O"></a>报身以酬因果德为之性。<a id="a-9P"></a>冥真照俗为之业。<a id="a-9Q"></a>化身以内依胜智为之本。<a id="a-9R"></a>外应群情为之相。<a id="a-9S"></a>法身犹虚空之性。<a id="a-9T"></a>云蒸则翳雾敛即明。<a id="a-9U"></a>其性本常矣。<a id="a-9V"></a>报身若乘空之日赫矣。<a id="a-9W"></a>高升朗焉。<a id="a-9X"></a>大照其体恒在矣。<a id="a-9Y"></a>化身如鉴水之影。<a id="a-9Z"></a>沚清则现流浊乃昏。<a id="a-9a"></a>显晦不恒往来无定。<a id="a-9b"></a>至若七莲承足圣业肇而开图。<a id="a-9c"></a>双树恬神能事终而息驾。<a id="a-9d"></a>其中或离经辩志晦明于幼学。<a id="a-9e"></a>或纳采问名同尘于始礼。<a id="a-9f"></a>金轮至而罗七宝。<a id="a-9g"></a>朱鬣腾而出九重。<a id="a-9h"></a>纵神力而降魔凶邪革面。<a id="a-9i"></a>扬辩才而伏众圣贤稽颡。<a id="a-9j"></a>一一国土处处分身。<a id="a-9k"></a>遍他方而不穷。<a id="a-9l"></a>尽未来而无替。<a id="a-9m"></a>斯皆应情之化。<a id="a-9n"></a>鉴水之影。<a id="a-9o"></a>也。<a id="a-9p"></a>亦何伤于涅槃常住之义夫惑人又曰。<a id="a-9q"></a>二身蕴粹而圆常。<a id="a-9r"></a>八相逐情而兴废。<a id="a-9s"></a>是则真为寂静化是权迁。<a id="a-9t"></a>鹤林之事不无犊子之疑伫决。<a id="a-9u"></a>释曰。<a id="a-9v"></a>向辩真化之不一。<a id="a-9w"></a>未明真化之不异。<a id="a-9x"></a>夫化佛者岂他欤。<a id="a-9y"></a>报身圆应之用也。<a id="a-9z"></a>报身者何哉。<a id="a-A0"></a>悲智所成之体也。<a id="a-A1"></a>悲以广济为理。<a id="a-A2"></a>智以善权为业。<a id="a-A3"></a>所以因时降迹随物现身。<a id="a-A4"></a>身迹者用也。<a id="a-A5"></a>悲智者体也。<a id="a-A6"></a>体是其本用是其末。<a id="a-A7"></a>依体起用摄末归本。<a id="a-A8"></a>欲求其异理可然乎。<a id="a-A9"></a>而乃定化体之权迁。<a id="a-AA"></a>异真身之寂静。<a id="a-AB"></a>斯为未得矣。<a id="a-AC"></a>斯为未得矣。<a id="a-AD"></a>然此且明报身起化也。<a id="a-AE"></a>未明化身即法也。<a id="a-AF"></a>化身即法理微矣。<a id="a-AG"></a>还寄影喻而述焉。<a id="a-AH"></a>夫水中之日影也。<a id="a-AI"></a>不从外来不从内出。<a id="a-AJ"></a>不此不彼不异不一不无其状不有其质。<a id="a-AK"></a>倏焉而存忽焉而失。<a id="a-AL"></a>像着而动性虚而谧。<a id="a-AM"></a>执实者为妄。<a id="a-AN"></a>知妄者了实。<a id="a-AO"></a>日何谓也。<a id="a-AP"></a>日若从外来者。<a id="a-AQ"></a>水外宁在乎。<a id="a-AR"></a>若从内出者。<a id="a-AS"></a>水内先有乎。<a id="a-AT"></a>若言在此者。<a id="a-AU"></a>于彼不见乎。<a id="a-AV"></a>若言在彼者。<a id="a-AW"></a>于此不睹乎。<a id="a-AX"></a>若言是异者。<a id="a-AY"></a>一见有二乎。<a id="a-AZ"></a>若言是一者。<a id="a-Aa"></a>二见岂一乎。<a id="a-Ab"></a>若言是无者。<a id="a-Ac"></a>于是可亡乎。<a id="a-Ad"></a>若言是有者。<a id="a-Ae"></a>求体曾得乎。<a id="a-Af"></a>谓其生生无所从。<a id="a-Ag"></a>谓其灭灭无所往。<a id="a-Ah"></a>不生矣不灭矣。<a id="a-Ai"></a>性相寂然心言路断。<a id="a-Aj"></a>斯可谓见水影之实性也。<a id="a-Ak"></a>见水影之实性者。<a id="a-Al"></a>可见化身实性也。<a id="a-Am"></a>见化身之实性者。<a id="a-An"></a>则证法身之体也。<a id="a-Ao"></a>故净名经云。<a id="a-Ap"></a>佛身者即法身也。<a id="a-Aq"></a>又云。<a id="a-Ar"></a>如自观身实相观佛亦然。<a id="a-As"></a>般若云。<a id="a-At"></a>若见诸相非相。<a id="a-Au"></a>则见如来。<a id="a-Av"></a>又云。<a id="a-Aw"></a>离一切诸相。<a id="a-Ax"></a>则名诸佛。<a id="a-Ay"></a>引而申之类而长之。<a id="a-Az"></a>近取诸身远取诸物。<a id="a-B0"></a>于何不寂灭。<a id="a-B1"></a>于何不清净。<a id="a-B2"></a>是以举足下足。<a id="a-B3"></a>道场触处而无尽。<a id="a-B4"></a>开眼闭眼。<a id="a-B5"></a>诸佛现前而不灭。<a id="a-B6"></a>故须菩提之宴坐常见法身。<a id="a-B7"></a>莲华色之争前。<a id="a-B8"></a>暂窥形相。<a id="a-B9"></a>迷悟之分优劣若此。<a id="a-BA"></a>岂可以有无生灭而见于化身哉。<a id="a-BB"></a>夫知剑者。<a id="a-BC"></a>忘其质器俟其光彩。<a id="a-BD"></a>识马者。<a id="a-BE"></a>略其形色视其骏异。<a id="a-BF"></a>然后切玉似泥。<a id="a-BG"></a>一日千里。<a id="a-BH"></a>反是者。<a id="a-BI"></a>岂曰知剑识马乎。<a id="a-BJ"></a>钻仰于法门。<a id="a-BK"></a>研精于佛事。<a id="a-BL"></a>亦犹于是矣。<a id="a-BM"></a>至若闻诞于右胁谓之生。<a id="a-BN"></a>化于北首谓之灭。<a id="a-BO"></a>坐于莲花谓之有。<a id="a-BP"></a>焚于香木谓之无。<a id="a-BQ"></a>此盖寻常之流。<a id="a-BR"></a>雷同之见。<a id="a-BS"></a>亦何足以抂于高门欤。<a id="a-BT"></a>经云。<a id="a-BU"></a>持戒比丘不应于佛生有为想。<a id="a-BV"></a>若言有为则是妄语。<a id="a-BW"></a>又云。<a id="a-BX"></a>宁以利刀自割其舌。<a id="a-BY"></a>终不说言如来无常。<a id="a-BZ"></a>又云。<a id="a-Ba"></a>不可算数般涅槃时及不般涅槃若也。<a id="a-Bb"></a>随问而即对。<a id="a-Bc"></a>逐事而同执。<a id="a-Bd"></a>会经文之同别。<a id="a-Be"></a>定灭时之远近。<a id="a-Bf"></a>使二字智聋而不闻。<a id="a-Bg"></a>八味口爽而常失。<a id="a-Bh"></a>吁可畏矣。<a id="a-Bi"></a>非所敢言。<a id="a-Bj"></a>惑人率尔而兴。<a id="a-Bk"></a>喟然而叹曰。<a id="a-Bl"></a>前言之过也。<a id="a-Bm"></a>驷不及舌也。<a id="a-Bn"></a>尝闻井蛙栖甃。<a id="a-Bo"></a>莫辩括地之深。<a id="a-Bp"></a>泽鷃枪榆。<a id="a-Bq"></a>讵识垂天之广。<a id="a-Br"></a>物既然矣。<a id="a-Bs"></a>人亦有诸。<a id="a-Bt"></a>至若涅槃四门不生不灭。<a id="a-Bu"></a>佛身三种非一非异。<a id="a-Bv"></a>比空性而难量。<a id="a-Bw"></a>方水影而常妙。<a id="a-Bx"></a>并得其所未得。<a id="a-By"></a>闻其所未闻。<a id="a-Bz"></a>而今而后奉之无斁。<a id="a-C0"></a>故知同凡偃卧示迹弥留。<a id="a-C1"></a>出自尘劳之情。<a id="a-C2"></a>何预金刚之体。<a id="a-C3"></a>体唯一相。<a id="a-C4"></a>始终不可措其词。<a id="a-C5"></a>情也多端。<a id="a-C6"></a>前后不可齐其见。<a id="a-C7"></a>遍知示灭之日。<a id="a-C8"></a>梵志遣报之期。<a id="a-C9"></a>存而不论置之莫答者。<a id="a-CA"></a>不亦以是乎。<a id="a-CB"></a>对曰然。<a id="a-CC"></a>子得之矣。<a id="a-CD"></a>余无所隐乎子矣。</p>
  <p data-pb></p>
  <h2 id="aCE">圣王兴替门第十</h2>
  <p id="aCF">稽疑曰。<a id="a-CG"></a>轮王抚运之日化四天下。<a id="a-CH"></a>又说法花之时。<a id="a-CI"></a>轮王预听。<a id="a-CJ"></a>但两仪开辟载籍详焉。<a id="a-CK"></a>唯闻玉环西献。<a id="a-CL"></a>岂见金轮东转。<a id="a-CM"></a>虽缁素有殊而闻见无别。<a id="a-CN"></a>未悟轮王圣躬何为不至于此。<a id="a-CO"></a>若以乘虚来往非人所知。<a id="a-CP"></a>人既不知焉用王也。<a id="a-CQ"></a>何不肆觐东后风伯前驱。<a id="a-CR"></a>宝马共天马争飞。<a id="a-CS"></a>金轮与日轮竞曜。<a id="a-CT"></a>千乘万骑杂沓清汉之间。<a id="a-CU"></a>振鼓鸣萧嘈囋丹霞之表。<a id="a-CV"></a>发号令抚茕厘。<a id="a-CW"></a>恤饥寒理冤滞。<a id="a-CX"></a>使轩羲之帝仰霄际以承风。<a id="a-CY"></a>尧舜之君望天衢而慕德。<a id="a-CZ"></a>然后下碧空而朝万国。<a id="a-Ca"></a>乘白云以礼百神。<a id="a-Cb"></a>举玉匮之仙樽。<a id="a-Cc"></a>奏钧天之广乐。<a id="a-Cd"></a>岂非圣王之盛事欤。<a id="a-Ce"></a>又蚩尤作乱追风召雨。<a id="a-Cf"></a>共工触山倾天绝地。<a id="a-Cg"></a>八年九潦。<a id="a-Ch"></a>伊耆致昏垫之忧。<a id="a-Ci"></a>铄石流金。<a id="a-Cj"></a>成汤有剪发之厄。<a id="a-Ck"></a>两汉之末八埏云扰。<a id="a-Cl"></a>二晋之间万方鼎沸。<a id="a-Cm"></a>而王远游西域。<a id="a-Cn"></a>无拯溺之心。<a id="a-Co"></a>遥视东方。<a id="a-Cp"></a>无巡抚之意。<a id="a-Cq"></a>为圣王者其若斯哉。<a id="a-Cr"></a>遂使疑亿兆之心。<a id="a-Cs"></a>失人神之望。<a id="a-Ct"></a>不知有王耶无王耶。<a id="a-Cu"></a>控铁围而三十二相者。<a id="a-Cv"></a>其道合然耶不合然耶。<a id="a-Cw"></a>倾心远听伫闻嘉旨。</p>
  <p id="aCx">辩惑曰。<a id="a-Cy"></a>夫以勾芒司春。<a id="a-Cz"></a>不能于隆冬发煦。<a id="a-D0"></a>羲和驭日。<a id="a-D1"></a>未常于静夜舒景。<a id="a-D2"></a>故若华照曜。<a id="a-D3"></a>将列宿而分时。<a id="a-D4"></a>兰风披拂。<a id="a-D5"></a>与零霜而别候。<a id="a-D6"></a>寒温甫尔也。<a id="a-D7"></a>昏旦顷焉也。<a id="a-D8"></a>而物既谢。<a id="a-D9"></a>不可以覆追。<a id="a-DA"></a>时未臻。<a id="a-DB"></a>不可以预睹。<a id="a-DC"></a>况乎今昔之辽哉。<a id="a-DD"></a>夫轮王之兴也。<a id="a-DE"></a>七宝应图十善裁化。<a id="a-DF"></a>铁围所界。<a id="a-DG"></a>君天下而光宅。<a id="a-DH"></a>金轮所游。<a id="a-DI"></a>大域中而利往。<a id="a-DJ"></a>千马伏轭。<a id="a-DK"></a>自空表而飞来。<a id="a-DL"></a>四龙守藏。<a id="a-DM"></a>从地中而踊出。<a id="a-DN"></a>宝田气色。<a id="a-DO"></a>讵别于寒暑。<a id="a-DP"></a>珠柱光明。<a id="a-DQ"></a>莫分于晓夜。<a id="a-DR"></a>家给人足俗阜时雍。<a id="a-DS"></a>下有知于上。<a id="a-DT"></a>上无事于下。<a id="a-DU"></a>至若孕质奇表卜年景历。<a id="a-DV"></a>三十二相。<a id="a-DW"></a>不独于日角珠衡。<a id="a-DX"></a>八十千龄。<a id="a-DY"></a>岂兼于畏神用教。<a id="a-DZ"></a>虽巍巍矣荡荡矣。<a id="a-Da"></a>圣王之盛事矣。<a id="a-Db"></a>盖是劫增之日。<a id="a-Dc"></a>殊非寿减之辰。<a id="a-Dd"></a>求古于今。<a id="a-De"></a>闻其难得(按诸经论。<a id="a-Df"></a>三千国。<a id="a-Dg"></a>土同时而成。<a id="a-Dh"></a>成已住同时而坏。<a id="a-Di"></a>坏已空成住怀空各二十劫。<a id="a-Dj"></a>如是循环终而复始。<a id="a-Dk"></a>于住劫之中。<a id="a-Dl"></a>从阎浮提人寿无量岁乃至八万岁。<a id="a-Dm"></a>其间有转轮王出兴焉。<a id="a-Dn"></a>故俱舍论。<a id="a-Do"></a>轮王八万上杂心论云。<a id="a-Dp"></a>劫增轮王出矣)若乃庖羲结网黄帝垂衣。<a id="a-Dq"></a>共工乱常蚩尤作暴。<a id="a-Dr"></a>并望古非绵邈之代。<a id="a-Ds"></a>形今是斯须之间。<a id="a-Dt"></a>故皇王继踵。<a id="a-Du"></a>不逢宝马之巡狩。<a id="a-Dv"></a>大盗排肩。<a id="a-Dw"></a>莫遇神兵之戡剪。<a id="a-Dx"></a>唐虞已下从而可知焉。<a id="a-Dy"></a>来论云。<a id="a-Dz"></a>佛说法花之时轮王预听。<a id="a-E0"></a>释曰。<a id="a-E1"></a>窃以圣人作万物睹。<a id="a-E2"></a>诸佛兴十方萃。<a id="a-E3"></a>是知四兵扈从。<a id="a-E4"></a>宁此界之飞皇。<a id="a-E5"></a>千子陪游。<a id="a-E6"></a>乃他方之圣帝。<a id="a-E7"></a>故彼经偈云。<a id="a-E8"></a>又千万亿国转轮圣王至请原始要终。<a id="a-E9"></a>取其义矣。<a id="a-EA"></a>来论又云。<a id="a-EB"></a>两仪开辟载籍详焉。<a id="a-EC"></a>唯闻玉环西献。<a id="a-ED"></a>岂见金轮东转。<a id="a-EE"></a>释曰。<a id="a-EF"></a>夫载籍之兴本乎书契。<a id="a-EG"></a>书契之作源乎易象。<a id="a-EH"></a>因三才而画卦。<a id="a-EI"></a>布六位以重爻。<a id="a-EJ"></a>泽上于天。<a id="a-EK"></a>后圣取而成则。<a id="a-EL"></a>鸟行于地。<a id="a-EM"></a>前哲像以为文。<a id="a-EN"></a>斯乃书契兆之于皇雄。<a id="a-EO"></a>文字成之于仓颉。<a id="a-EP"></a>故云。<a id="a-EQ"></a>易之上古是曰羲爻。<a id="a-ER"></a>书之首篇不过尧典。<a id="a-ES"></a>载籍远近昭然可明。<a id="a-ET"></a>而乃谓经史之文详开辟之事。<a id="a-EU"></a>理不然矣。<a id="a-EV"></a>若博采图牒傍存子记。<a id="a-EW"></a>则元神是巨灵所契。<a id="a-EX"></a>昆陵为大帝所居。<a id="a-EY"></a>华胥柱州依稀得其地。<a id="a-EZ"></a>容成太上仿佛臻其道。<a id="a-Ea"></a>而文物并阙而不论。<a id="a-Eb"></a>圣政粗论而不备。<a id="a-Ec"></a>但龙师已下之日浅。<a id="a-Ed"></a>经诰盈车而未周。<a id="a-Ee"></a>人皇已上之岁多。<a id="a-Ef"></a>图书数卷而便尽。<a id="a-Eg"></a>以时比事。<a id="a-Eh"></a>义可通乎。<a id="a-Ei"></a>然则昔有圣王。<a id="a-Ej"></a>金轮屡其东转。<a id="a-Ek"></a>近无哲后。<a id="a-El"></a>玉环遂以西献。<a id="a-Em"></a>人逐时而兴替。<a id="a-En"></a>物随人而去来。<a id="a-Eo"></a>取类虚舟异夫胶柱者矣。<a id="a-Ep"></a>惑曰。<a id="a-Eq"></a>若轮王但生于八万岁时者。<a id="a-Er"></a>何故玉毫在家之日七宝咸臻。<a id="a-Es"></a>铁轮当宇之辰百年已减。<a id="a-Et"></a>释曰。<a id="a-Eu"></a>有化而为瑞者。<a id="a-Ev"></a>有假以为名者。<a id="a-Ew"></a>化而为瑞。<a id="a-Ex"></a>不君于万国。<a id="a-Ey"></a>假以为名。<a id="a-Ez"></a>莫征于七宝。<a id="a-F0"></a>故仙人相融金之质。<a id="a-F1"></a>必成十号之尊。<a id="a-F2"></a>如来记献土之童。<a id="a-F3"></a>但王一分之地。<a id="a-F4"></a>铁轮王之事未闻实录矣(或曰佛记作轮王四分之。<a id="a-F5"></a>一者谓金轮王四分之一也。<a id="a-F6"></a>若然者铁轮可非一轮王乎。<a id="a-F7"></a>但言作铁轮王则明矣。<a id="a-F8"></a>何故。<a id="a-F9"></a>须言四分之一乎。<a id="a-FA"></a>夫轮王者降七宝之祥行十善之化何故。<a id="a-FB"></a>始行十恶终无七宝者乎)惑人又曰。<a id="a-FC"></a>皇王者所以理人也。<a id="a-FD"></a>人不自理。<a id="a-FE"></a>故立主以理之。<a id="a-FF"></a>至如二十住劫之初八万增年之极。<a id="a-FG"></a>俗淳和而有道。<a id="a-FH"></a>人朴略而无竞。<a id="a-FI"></a>当斯时也。<a id="a-FJ"></a>何用圣王哉。<a id="a-FK"></a>释曰。<a id="a-FL"></a>三界受形。<a id="a-FM"></a>莫离于苦宅。<a id="a-FN"></a>六情对境。<a id="a-FO"></a>悉婴于惑网。<a id="a-FP"></a>是非因而互反。<a id="a-FQ"></a>善恶所以相攻。<a id="a-FR"></a>假令有顶地之高升。<a id="a-FS"></a>三灾不及。<a id="a-FT"></a>非想天之寂静。<a id="a-FU"></a>四空为上。<a id="a-FV"></a>苦蕴犹其逼迫。<a id="a-FW"></a>使法尚以驱驰。<a id="a-FX"></a>况乎欲界之人哉。<a id="a-FY"></a>若也闻太古谓无为之极。<a id="a-FZ"></a>称遂初言有道之最。<a id="a-Fa"></a>此盖醉于巫咸耳。<a id="a-Fb"></a>安知真谛之妙欤。</p>
  <p id="aFc">沙门复礼曰。<a id="a-Fd"></a>言者所以出意。<a id="a-Fe"></a>非意也。<a id="a-Ff"></a>迹者所以明本。<a id="a-Fg"></a>非本也。<a id="a-Fh"></a>故大圣之垂教。<a id="a-Fi"></a>或迹浅而本深。<a id="a-Fj"></a>或为乖而意合。<a id="a-Fk"></a>未得其门者。<a id="a-Fl"></a>能无岐路乎。<a id="a-Fm"></a>但不远而复。<a id="a-Fn"></a>斯则善矣。<a id="a-Fo"></a>檀越曩构淳因福履遐而日用。<a id="a-Fp"></a>今资异气贞襟秀而天挺。<a id="a-Fq"></a>蔼君子之松柏。<a id="a-Fr"></a>湛人伦之水镜。<a id="a-Fs"></a>文场翘楚。<a id="a-Ft"></a>称其雅论高才。<a id="a-Fu"></a>学肆英髦。<a id="a-Fv"></a>许其博闻强记。<a id="a-Fw"></a>何其美矣。<a id="a-Fx"></a>至若开邃键而探赜。<a id="a-Fy"></a>振芳毫而讨论。<a id="a-Fz"></a>理尚违于得象。<a id="a-G0"></a>言将涉于非圣。<a id="a-G1"></a>若疑而叙意。<a id="a-G2"></a>异三子而何伤。<a id="a-G3"></a>若谤以为睽。<a id="a-G4"></a>载一车而可怪。<a id="a-G5"></a>然敬寻来翰云。<a id="a-G6"></a>晚披释典捧卷竭诚。<a id="a-G7"></a>斯言讱乎。<a id="a-G8"></a>亦勤之至也。<a id="a-G9"></a>幸甚幸甚。<a id="a-GA"></a>贫道不涯贱质。<a id="a-GB"></a>滥齿玄门。<a id="a-GC"></a>若春露之轻滋。<a id="a-GD"></a>学惭泻器。<a id="a-GE"></a>同秋萤之末景。<a id="a-GF"></a>业谢传灯。<a id="a-GG"></a>夫以闻斯行诸。<a id="a-GH"></a>是仲尼之所释。<a id="a-GI"></a>离乎毕矣。<a id="a-GJ"></a>非有若之能对。<a id="a-GK"></a>况一乘妙义三藏微言者欤。<a id="a-GL"></a>涉兔未足以穷深。<a id="a-GM"></a>奔蜂岂期于化大。</p>
  <p id="aGN">于时大唐永隆二年岁次辛巳孟秋之朔日也。</p>
 </body>
</html>