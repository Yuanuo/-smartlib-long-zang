<!doctype html>
<html id="z3IBUbNfM" data-ver="560">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说福力太子因缘经卷中</h1>
  <p id="a2">复次福力太子。<a id="a-3"></a>乃至后时。<a id="a-4"></a>与彼四兄。<a id="a-5"></a>出游园苑。<a id="a-6"></a>而于中路。<a id="a-7"></a>有无数千针口饿鬼。<a id="a-8"></a>居山半腹。<a id="a-9"></a>容貌羸瘦。<a id="a-A"></a>其犹聚骨。<a id="a-B"></a>遍身炽焰。<a id="a-C"></a>鬼众围绕人所不见。<a id="a-D"></a>唯福力太子。<a id="a-E"></a>先睹其状。<a id="a-F"></a>而彼饿鬼。<a id="a-G"></a>合掌居前。<a id="a-H"></a>白太子言。<a id="a-I"></a>汝大福德。<a id="a-J"></a>有大名称。<a id="a-K"></a>是悲愍者。<a id="a-L"></a>我等饥渴。<a id="a-M"></a>苦恼所逼。<a id="a-N"></a>愿今饷我。<a id="a-O"></a>少分饮食。<a id="a-P"></a>我等宿世。<a id="a-Q"></a>造悭吝因。<a id="a-R"></a>故此生中。<a id="a-S"></a>堕饿鬼界。<a id="a-T"></a>无数千岁。<a id="a-U"></a>不得水饮。<a id="a-V"></a>况复于食而可见邪。<a id="a-W"></a>时福力太子。<a id="a-X"></a>仰瞻虚空。<a id="a-Y"></a>即起悲念。<a id="a-Z"></a>快哉我今若得天降少分饮食。<a id="a-a"></a>当用饷此诸饿鬼众。<a id="a-b"></a>是时忽然有多饮食。<a id="a-c"></a>自天而降。<a id="a-d"></a>福力太子。<a id="a-e"></a>即以此食。<a id="a-f"></a>饷诸饿鬼。<a id="a-g"></a>彼饿鬼众。<a id="a-h"></a>宿业力故。<a id="a-i"></a>悉不能见。<a id="a-j"></a>咸作是言。<a id="a-k"></a>太子我昔闻汝是悲愍者。<a id="a-l"></a>何故今时不以饮食饷于我等。<a id="a-m"></a>太子告言。<a id="a-n"></a>我以天降饮食。<a id="a-o"></a>前授汝等。<a id="a-p"></a>云何于今不取食邪。<a id="a-q"></a>饿鬼白言。<a id="a-r"></a>太子我等宿业力故。<a id="a-s"></a>悉不能见。<a id="a-t"></a>时福力太子。<a id="a-u"></a>复起是念。<a id="a-v"></a>愍哉悭吝。<a id="a-w"></a>是不可爱。<a id="a-x"></a>乃作是言。<a id="a-y"></a>若诸福报。<a id="a-z"></a>有大力能。<a id="a-10"></a>以我如是。<a id="a-11"></a>真实语故。<a id="a-12"></a>令此饿鬼。<a id="a-13"></a>得见饮食。<a id="a-14"></a>一切随应。<a id="a-15"></a>皆能取食。<a id="a-16"></a>发是言已。<a id="a-17"></a>彼诸饿鬼。<a id="a-18"></a>悉能见食。<a id="a-19"></a>即时各变。<a id="a-1A"></a>面相如人。<a id="a-1B"></a>福力太子。<a id="a-1C"></a>心生欢喜。<a id="a-1D"></a>遂以饮食。<a id="a-1E"></a>恣其所取。<a id="a-1F"></a>彼饿鬼众。<a id="a-1G"></a>既得食已。<a id="a-1H"></a>顿止饥渴。<a id="a-1I"></a>身力完具。<a id="a-1J"></a>壮实充盛。<a id="a-1K"></a>无丑恶形。<a id="a-1L"></a>乃于福力太子。<a id="a-1M"></a>各起清净欢喜之意。<a id="a-1N"></a>即时命终。<a id="a-1O"></a>皆得生于兜率天上。<a id="a-1P"></a>旋处空中。<a id="a-1Q"></a>白太子言。<a id="a-1R"></a>太子我等得生兜率天上。<a id="a-1S"></a>皆由汝之威神建立。<a id="a-1T"></a>福力太子。<a id="a-1U"></a>闻此妙善语已。<a id="a-1V"></a>深大庆悦。<a id="a-1W"></a>即时前进诣园林中。<a id="a-1X"></a>与彼诸兄。<a id="a-1Y"></a>共会议言。<a id="a-1Z"></a>世间人众。<a id="a-1a"></a>何所修作。<a id="a-1b"></a>多获义利。<a id="a-1c"></a>彼色相具足者言。<a id="a-1d"></a>今此世间色相行业。<a id="a-1e"></a>若人修作。<a id="a-1f"></a>多获义利。<a id="a-1g"></a>何故知邪。<a id="a-1h"></a>谓若有人。<a id="a-1i"></a>他昔未见。<a id="a-1j"></a>见即欢喜。<a id="a-1k"></a>昔未信重。<a id="a-1l"></a>见已信重。<a id="a-1m"></a>如我往昔。<a id="a-1n"></a>师尊仙人。<a id="a-1o"></a>亦作是说。<a id="a-1p"></a>若有具足妙色相者。<a id="a-1q"></a>为人所喜。<a id="a-1r"></a>妙色可观。<a id="a-1s"></a>瞻奉爱乐。<a id="a-1t"></a>犹如智人。<a id="a-1u"></a>乐最上法。<a id="a-1v"></a>设诸供养。</p>
  <p id="a1w">复次精进具足者言。<a id="a-1x"></a>非修色相多获义利。<a id="a-1y"></a>今此应知。<a id="a-1z"></a>精进行业。<a id="a-20"></a>若人修作。<a id="a-21"></a>多获义利。<a id="a-22"></a>何以故。<a id="a-23"></a>虽修色相。<a id="a-24"></a>而无精进。<a id="a-25"></a>岂能现世及他世中。<a id="a-26"></a>获可意果。<a id="a-27"></a>或谓色相多获义利者。<a id="a-28"></a>彼是愚人。<a id="a-29"></a>痴见所覆。<a id="a-2A"></a>如我所说。<a id="a-2B"></a>精进行业。<a id="a-2C"></a>于现世中。<a id="a-2D"></a>能成可意果者。<a id="a-2E"></a>谓犹农夫植种。<a id="a-2F"></a>商贾获利。<a id="a-2G"></a>仕者受禄。<a id="a-2H"></a>学人通教。<a id="a-2I"></a>修习禅定。<a id="a-2J"></a>得轻安果皆为现世精进所成诸可意果。<a id="a-2K"></a>又此精进。<a id="a-2L"></a>于他世中。<a id="a-2M"></a>能成可意果者。<a id="a-2N"></a>谓生善趣。<a id="a-2O"></a>及生天界。<a id="a-2P"></a>大富自在。<a id="a-2Q"></a>现证解脱。<a id="a-2R"></a>皆为他世精进所成诸可意果。<a id="a-2S"></a>由此一切功德。<a id="a-2T"></a>皆以精进而为依止。<a id="a-2U"></a>又此精进。<a id="a-2V"></a>能治怯弱。<a id="a-2W"></a>若运精进。<a id="a-2X"></a>无有少法而难成者。</p>
  <p id="a2Y">复次工巧具足者言汝诸仁者。<a id="a-2Z"></a>虽复多种所说。<a id="a-2a"></a>而实不能称可我心。<a id="a-2b"></a>何以故。<a id="a-2c"></a>所有精进。<a id="a-2d"></a>若无工巧。<a id="a-2e"></a>而终不能现有所成若复精进同工巧作。<a id="a-2f"></a>乃能如实所作现成。<a id="a-2g"></a>是故应知。<a id="a-2h"></a>工巧行业。<a id="a-2i"></a>若人修作。<a id="a-2j"></a>多获义利。<a id="a-2k"></a>又复具工巧者。<a id="a-2l"></a>若王若臣。<a id="a-2m"></a>若沙门婆罗门。<a id="a-2n"></a>诸长者等。<a id="a-2o"></a>乃至下族中人。<a id="a-2p"></a>及诸工巧之者。<a id="a-2q"></a>悉来供献。<a id="a-2r"></a>复次智慧具足者言。<a id="a-2s"></a>汝等当知。<a id="a-2t"></a>人所修作。<a id="a-2u"></a>多获义利者。<a id="a-2v"></a>且非色相。<a id="a-2w"></a>亦非精进。<a id="a-2x"></a>又非工巧。<a id="a-2y"></a>何以故。<a id="a-2z"></a>所观色相。<a id="a-30"></a>若无智慧。<a id="a-31"></a>虽复相似。<a id="a-32"></a>而不净妙。<a id="a-33"></a>所起精进。<a id="a-34"></a>若无智慧。<a id="a-35"></a>虽得义利。<a id="a-36"></a>而无有成。<a id="a-37"></a>所作工巧。<a id="a-38"></a>若无智慧。<a id="a-39"></a>虽复营修不能摄持。<a id="a-3A"></a>是故应知。<a id="a-3B"></a>智慧能成一切事业。<a id="a-3C"></a>若人修作。<a id="a-3D"></a>多获义利。<a id="a-3E"></a>又此智慧。<a id="a-3F"></a>能得色相。<a id="a-3G"></a>能成工巧。<a id="a-3H"></a>能发精进。<a id="a-3I"></a>能获人中一切妙乐。</p>
  <p id="a3J">尔时福力太子。<a id="a-3K"></a>熙怡瞻视具智慧者。<a id="a-3L"></a>而谓之言。<a id="a-3M"></a>如是如是。<a id="a-3N"></a>汝言真实。<a id="a-3O"></a>所有色相工巧精进。<a id="a-3P"></a>若无智慧。<a id="a-3Q"></a>不能多获义利。<a id="a-3R"></a>故知智慧普能摄持诸如实果。<a id="a-3S"></a>仁者然。<a id="a-3T"></a>此智慧若无福力。<a id="a-3U"></a>诸有所作。<a id="a-3V"></a>亦不得成。<a id="a-3W"></a>是故实知。<a id="a-3X"></a>若人修福。<a id="a-3Y"></a>多获义利。<a id="a-3Z"></a>何以故。<a id="a-3a"></a>福是纯一果。<a id="a-3b"></a>福为光泽果。<a id="a-3c"></a>福为可意果。<a id="a-3d"></a>福是适悦果。<a id="a-3e"></a>如是福果。<a id="a-3f"></a>我不能尽说其功德。<a id="a-3g"></a>今为汝等。<a id="a-3h"></a>使开觉故。<a id="a-3i"></a>于福门中。<a id="a-3j"></a>说一少分。<a id="a-3k"></a>汝等善听。<a id="a-3l"></a>由有福故。<a id="a-3m"></a>能获色相。<a id="a-3n"></a>福具精进。<a id="a-3o"></a>福得吉祥。<a id="a-3p"></a>亦获大富福具智慧。<a id="a-3q"></a>福能歌咏正法功德。<a id="a-3r"></a>福具聪利。<a id="a-3s"></a>福游正道。<a id="a-3t"></a>福生上族。<a id="a-3u"></a>福得宿念。<a id="a-3v"></a>福具名称。<a id="a-3w"></a>福圆戒行。<a id="a-3x"></a>福能布施。<a id="a-3y"></a>福力常得诸根不坏。<a id="a-3z"></a>福常快乐有福常受智者所供。<a id="a-40"></a>福完诸力。<a id="a-41"></a>福常会遇善友知识。<a id="a-42"></a>福力能作一切事业。<a id="a-43"></a>谓若耕植田里。<a id="a-44"></a>或复商贾求利少施其功大获积集。<a id="a-45"></a>富盛自在。<a id="a-46"></a>有福即能于思念间。<a id="a-47"></a>虚空自然雨其衣服饮食珍宝。<a id="a-48"></a>一切具足。<a id="a-49"></a>随受快乐。<a id="a-4A"></a>福获可意妙好舍宅福于现世。<a id="a-4B"></a>及于他生。<a id="a-4C"></a>常得姝丽妻女眷属及财谷等。<a id="a-4D"></a>福者所行之地。<a id="a-4E"></a>自然无其荆棘沙砾。<a id="a-4F"></a>住立平稳。<a id="a-4G"></a>福者亦获广大身相。<a id="a-4H"></a>若有患人。<a id="a-4I"></a>福者手所触时。<a id="a-4J"></a>病随轻差。<a id="a-4K"></a>又复福者随触于人。<a id="a-4L"></a>即能出彼饮食衣服珍宝财谷。<a id="a-4M"></a>给用无尽。<a id="a-4N"></a>福者常得天龙夜叉罗刹鬼等随处卫护。<a id="a-4O"></a>其犹雨时护苗稼神。<a id="a-4P"></a>守护亦然。<a id="a-4Q"></a>福者常得多人尊重爱乐。<a id="a-4R"></a>福有善誉。<a id="a-4S"></a>福为人赞。<a id="a-4T"></a>福常能具诸善法分。<a id="a-4U"></a>福者语言人所信顺。<a id="a-4V"></a>福者常得光泽可爱。<a id="a-4W"></a>福者常出微妙梵音。<a id="a-4X"></a>福者身胑自然柔软。<a id="a-4Y"></a>福者常发妙善语言。<a id="a-4Z"></a>福者常值良友智人不坏眷属。<a id="a-4a"></a>福者无病。<a id="a-4b"></a>福者为人所爱。<a id="a-4c"></a>福获财利。<a id="a-4d"></a>福者勇猛。<a id="a-4e"></a>又大福者。<a id="a-4f"></a>得为人王。<a id="a-4g"></a>无不具足。<a id="a-4h"></a>离诸疾病。<a id="a-4i"></a>福者常得富盛不坏。<a id="a-4j"></a>福者获得转轮伏藏。<a id="a-4k"></a>七宝具足。<a id="a-4l"></a>福者能于虚空中行。<a id="a-4m"></a>福者威光与日月等。<a id="a-4n"></a>福者得成月天。<a id="a-4o"></a>福者得成日天。<a id="a-4p"></a>福者得成梵王。<a id="a-4q"></a>福者得成帝释。<a id="a-4r"></a>福者能于天宫楼阁中行。<a id="a-4s"></a>如彼天子。<a id="a-4t"></a>福者有大力势。<a id="a-4u"></a>如阿修罗王。<a id="a-4v"></a>福者常生善趣。<a id="a-4w"></a>福者舍离恶趣。<a id="a-4x"></a>福者常获最极难得悦意妙华。<a id="a-4y"></a>福者所作成就。<a id="a-4z"></a>福者能为世间作诸照明。<a id="a-50"></a>福者常得天人阿修罗等正信供养。<a id="a-51"></a>太子说是诸福事时。<a id="a-52"></a>四兄异见。<a id="a-53"></a>修作不同。<a id="a-54"></a>于是太子。<a id="a-55"></a>又复言曰。<a id="a-56"></a>我今欲与诸兄潜适他国。<a id="a-57"></a>随所住处。<a id="a-58"></a>证验其事。<a id="a-59"></a>为当色相人多修邪。<a id="a-5A"></a>或复精进工巧智慧福力人多修邪。<a id="a-5B"></a>是时四兄。<a id="a-5C"></a>闻其言已。<a id="a-5D"></a>悉随所行。<a id="a-5E"></a>不复告白父王。<a id="a-5F"></a>即适他国。<a id="a-5G"></a>入一国已。<a id="a-5H"></a>易其装饰。<a id="a-5I"></a>各求栖止。<a id="a-5J"></a>时色相具足者。<a id="a-5K"></a>以妙色故。<a id="a-5L"></a>人所瞻睹。<a id="a-5M"></a>皆生悦意。<a id="a-5N"></a>随获富盛。<a id="a-5O"></a>受用资养。<a id="a-5P"></a>精进具足者。<a id="a-5Q"></a>以勇力故。<a id="a-5R"></a>能有所取。<a id="a-5S"></a>而忽见一迅流大河。<a id="a-5T"></a>深广可怖。<a id="a-5U"></a>中有极大旃檀香树。<a id="a-5V"></a>彼精进者。<a id="a-5W"></a>取得其树。<a id="a-5X"></a>货易获利。<a id="a-5Y"></a>而成富盛。<a id="a-5Z"></a>受用资养。<a id="a-5a"></a>工巧具足者。<a id="a-5b"></a>以工巧力。<a id="a-5c"></a>随作诸事。<a id="a-5d"></a>由获富盛。<a id="a-5e"></a>受用资养。<a id="a-5f"></a>智慧具足者。<a id="a-5g"></a>以巧智故。<a id="a-5h"></a>能解胜怨。<a id="a-5i"></a>复能亲附有财力者。<a id="a-5j"></a>悦可其意。<a id="a-5k"></a>令生欢喜。<a id="a-5l"></a>随获衣食及财宝等。<a id="a-5m"></a>如所快乐。<a id="a-5n"></a>受用资养。</p>
  <p id="a5o">尔时福力太子。<a id="a-5p"></a>随自胜福大威德力周行。<a id="a-5q"></a>施作利益福事。<a id="a-5r"></a>一日忽过贫人之舍。<a id="a-5s"></a>乃入其中。<a id="a-5t"></a>以彼太子福威力故。<a id="a-5u"></a>是舍忽有广大吉祥胜相出现。<a id="a-5v"></a>金宝财谷。<a id="a-5w"></a>周匝充盈。<a id="a-5x"></a>时彼贫人。<a id="a-5y"></a>见已惊怪欢喜。<a id="a-5z"></a>思念此如是事。<a id="a-60"></a>昔所未有。<a id="a-61"></a>由何所起。<a id="a-62"></a>从何所来。<a id="a-63"></a>岂非此人来我舍中是其威力之所致邪。<a id="a-64"></a>又念我昔极受贫苦。<a id="a-65"></a>今获胜利。<a id="a-66"></a>一切丰盈。<a id="a-67"></a>必由是人来此所致。<a id="a-68"></a>使我舍中吉祥相现。<a id="a-69"></a>此人大福。<a id="a-6A"></a>有大名称。<a id="a-6B"></a>宜应于彼尊重供养。<a id="a-6C"></a>由是尊奉。<a id="a-6D"></a>相续无间。<a id="a-6E"></a>太子于其贫人舍中。<a id="a-6F"></a>致诸富盛。<a id="a-6G"></a>令快乐已。<a id="a-6H"></a>乃至后时。<a id="a-6I"></a>遍流声誉。<a id="a-6J"></a>某甲舍中。<a id="a-6K"></a>昔甚贫匮。<a id="a-6L"></a>有一异人。<a id="a-6M"></a>来入其舍。<a id="a-6N"></a>彼威力故。<a id="a-6O"></a>是舍忽然吉祥相现。<a id="a-6P"></a>诸人闻已。<a id="a-6Q"></a>于福力太子。<a id="a-6R"></a>咸生信重。<a id="a-6S"></a>俱共赞言。<a id="a-6T"></a>奇哉胜福。<a id="a-6U"></a>有大力能。<a id="a-6V"></a>又以太子福威力故。<a id="a-6W"></a>于彼方处。<a id="a-6X"></a>华树果树。<a id="a-6Y"></a>开敷结实。<a id="a-6Z"></a>时令不愆。<a id="a-6a"></a>遍洒甘雨。<a id="a-6b"></a>种子生成。<a id="a-6c"></a>而得滋茂。<a id="a-6d"></a>时诸人众。<a id="a-6e"></a>于福力太子。<a id="a-6f"></a>深生爱乐。<a id="a-6g"></a>俱来瞻仰。<a id="a-6h"></a>是时太子。<a id="a-6i"></a>为诸来者普摄其心。<a id="a-6j"></a>故作是念。<a id="a-6k"></a>快哉今时我此舍中。<a id="a-6l"></a>可能获得一切珍宝。<a id="a-6m"></a>种种乐具。<a id="a-6n"></a>及诸妙巧悦意等物。<a id="a-6o"></a>给所来者使令具足。<a id="a-6p"></a>发是心时。<a id="a-6q"></a>应念即现诸珍宝等。<a id="a-6r"></a>皆悉丰盈。<a id="a-6s"></a>时诸人众。<a id="a-6t"></a>惊异叹言。<a id="a-6u"></a>奇哉大福。<a id="a-6v"></a>为甘美果。<a id="a-6w"></a>乃于太子。<a id="a-6x"></a>咸生尊重是时太子。<a id="a-6y"></a>即为诸人。<a id="a-6z"></a>如其所应。<a id="a-70"></a>以四摄法。<a id="a-71"></a>平等摄持。<a id="a-72"></a>悉令和合。<a id="a-73"></a>所谓同一布施爱语。<a id="a-74"></a>利行同事。<a id="a-75"></a>由是名称普闻一切国邑聚落。<a id="a-76"></a>乃至后时。<a id="a-77"></a>太子渐次到一国中。<a id="a-78"></a>见其国王治罚一人。<a id="a-79"></a>善医业者。<a id="a-7A"></a>敕彼狱官。<a id="a-7B"></a>破其身胑。<a id="a-7C"></a>断截手足。<a id="a-7D"></a>流血既多。<a id="a-7E"></a>楚毒苦恼。<a id="a-7F"></a>是时彼治罚人。<a id="a-7G"></a>见太子已。<a id="a-7H"></a>发大苦声。<a id="a-7I"></a>啼泣告言。<a id="a-7J"></a>仁者救我。<a id="a-7K"></a>仁者救我。<a id="a-7L"></a>太子即时恻怆斯事。<a id="a-7M"></a>乃自思惟。<a id="a-7N"></a>我今作何方便救此人苦。<a id="a-7O"></a>由是念间。<a id="a-7P"></a>忽生智解。<a id="a-7Q"></a>如我所有施作福力世间现见。<a id="a-7R"></a>作是念已。<a id="a-7S"></a>悲心内激。<a id="a-7T"></a>即破自身。<a id="a-7U"></a>多出其血。<a id="a-7V"></a>授彼令饮。<a id="a-7W"></a>苦恼得除。<a id="a-7X"></a>太子又见手足已断甚大苦恼。<a id="a-7Y"></a>即取利刀断己手足。<a id="a-7Z"></a>置于彼人手足断处。<a id="a-7a"></a>是时太子观察虚空。<a id="a-7b"></a>普于一切有情。<a id="a-7c"></a>随起慈心。<a id="a-7d"></a>即发广大真实愿言我于此生。<a id="a-7e"></a>曾无少分不善之业。<a id="a-7f"></a>若我所说为真实者。<a id="a-7g"></a>愿令此人手足断处。<a id="a-7h"></a>即于今时支节相合。<a id="a-7i"></a>平复如故。<a id="a-7j"></a>发是言已。<a id="a-7k"></a>彼人即时支节相合。<a id="a-7l"></a>身体完具。<a id="a-7m"></a>平复如故。<a id="a-7n"></a>太子见已。<a id="a-7o"></a>意愿圆满。<a id="a-7p"></a>即作是念。<a id="a-7q"></a>我以勤勇。<a id="a-7r"></a>所作得成。<a id="a-7s"></a>出自身血。<a id="a-7t"></a>救此人苦。<a id="a-7u"></a>断自手足。<a id="a-7v"></a>续其支节。<a id="a-7w"></a>又以真实大誓愿力。<a id="a-7x"></a>使彼身命全复如故。<a id="a-7y"></a>愿我以此最上善根。<a id="a-7z"></a>成就阿耨多罗三藐三菩提果。<a id="a-80"></a>当以法味授于彼人。<a id="a-81"></a>毕竟令住安乐涅槃。<a id="a-82"></a>发是愿时。<a id="a-83"></a>一切大地六种震动。<a id="a-84"></a>帝释天宫。<a id="a-85"></a>亦复震警。</p>
  <p id="a86">尔时帝释天主。<a id="a-87"></a>即自思惟。<a id="a-88"></a>此何事相。<a id="a-89"></a>而复观察。<a id="a-8A"></a>乃见福力太子作彼最上极难行事。<a id="a-8B"></a>欢喜叹异。<a id="a-8C"></a>又念。<a id="a-8D"></a>今此大威德者。<a id="a-8E"></a>作是难事。<a id="a-8F"></a>何所求邪。<a id="a-8G"></a>我今宜往证验其故。<a id="a-8H"></a>即变婆罗门相自天而降。<a id="a-8I"></a>住太子前告言。<a id="a-8J"></a>太子我向见汝断自手足。<a id="a-8K"></a>何所为邪。<a id="a-8L"></a>太子答言仁者他有苦恼。<a id="a-8M"></a>即我苦恼。<a id="a-8N"></a>若他快乐。<a id="a-8O"></a>即我快乐。<a id="a-8P"></a>故我向者见一被治罚人。<a id="a-8Q"></a>甚大苦恼。<a id="a-8R"></a>我时乃以真实力故。<a id="a-8S"></a>弃舍自身手足支分。<a id="a-8T"></a>填续其人所断割处。<a id="a-8U"></a>愿力真诚。<a id="a-8V"></a>彼获如故。</p>
  <p id="a8W">是时帝释天主。<a id="a-8X"></a>愈生叹异。<a id="a-8Y"></a>即复本形。<a id="a-8Z"></a>告太子言。<a id="a-8a"></a>汝今岂非以不实心。<a id="a-8b"></a>或异所求。<a id="a-8c"></a>或退转故。<a id="a-8d"></a>舍自身邪。<a id="a-8e"></a>太子白言。<a id="a-8f"></a>天主我所弃舍。<a id="a-8g"></a>自身手足。<a id="a-8h"></a>无不实心。<a id="a-8i"></a>亦无异求。<a id="a-8j"></a>又非退转。<a id="a-8k"></a>帝释复言。<a id="a-8l"></a>汝若然者。<a id="a-8m"></a>云何使我证知是事。<a id="a-8n"></a>太子白言。<a id="a-8o"></a>天主汝岂不闻。<a id="a-8p"></a>如我所作。<a id="a-8q"></a>皆真实力。<a id="a-8r"></a>太子即于一切有情。<a id="a-8s"></a>随起慈心。<a id="a-8t"></a>观察四方以实愿力。<a id="a-8u"></a>说伽陀曰。</p>
  <p id="a8v">若我所言是真实　　贪爱自身为缠缚</p>
  <p id="a8w">真实不退转今时　　愿我此身即如故</p>
  <p id="a8x">说是伽陀已。<a id="a-8y"></a>太子身胑即获如故由是空中遍雨天华。<a id="a-8z"></a>奏天微妙可爱音乐。<a id="a-90"></a>和风徐起。<a id="a-91"></a>现诸瑞相。</p>
 </body>
</html>