<!doctype html>
<html id="z3IBUbOfN" data-ver="388">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说福力太子因缘经卷下</h1>
  <p id="a2">尔时帝释天主。<a id="a-3"></a>见是福力。<a id="a-4"></a>现生果报。<a id="a-5"></a>希有瑞相。<a id="a-6"></a>又知人天悉皆胥悦。<a id="a-7"></a>心颇异之。<a id="a-8"></a>乃谓福力太子言。<a id="a-9"></a>太子汝今如是勤修胜行。<a id="a-A"></a>有何所求。<a id="a-B"></a>太子白言。<a id="a-C"></a>天主。<a id="a-D"></a>我为求证阿耨多罗三藐三菩提果。<a id="a-E"></a>拯拔一切有情。<a id="a-F"></a>出生死海。<a id="a-G"></a>悉令安住究竟涅槃。<a id="a-H"></a>时帝释天主。<a id="a-I"></a>知福力太子勤求阿耨多罗三藐三菩提。<a id="a-J"></a>深心不动。<a id="a-K"></a>犹若须弥。<a id="a-L"></a>称可其意。<a id="a-M"></a>作是赞言。<a id="a-N"></a>善哉善哉。<a id="a-O"></a>大士汝有广大最上愿力。<a id="a-P"></a>必当速证阿耨多罗三藐三菩提。<a id="a-Q"></a>如是言已。<a id="a-R"></a>隐身不现。</p>
  <p id="aS">复次于后。<a id="a-T"></a>彼国之王。<a id="a-U"></a>耆年而终。<a id="a-V"></a>其王未立灌顶太子。<a id="a-W"></a>于是王之宗族臣佐人民。<a id="a-X"></a>共会议言。<a id="a-Y"></a>我等于今当令何人绍灌顶位。<a id="a-Z"></a>时一人言。<a id="a-a"></a>若有福力大名称者。<a id="a-b"></a>可宜绍位。<a id="a-c"></a>如是言已。<a id="a-d"></a>众意悉同。<a id="a-e"></a>即遣使人周行求访。</p>
  <p id="af">是时福力太子。<a id="a-g"></a>当继王位。<a id="a-h"></a>善根开发。<a id="a-i"></a>与诸侍从。<a id="a-j"></a>出游园林。<a id="a-k"></a>太子行时。<a id="a-l"></a>道路平坦。<a id="a-m"></a>触处皆无荆棘砂砾。<a id="a-n"></a>于其中路。<a id="a-o"></a>吉祥相现。<a id="a-p"></a>细雨散空。<a id="a-q"></a>旋布其顶。<a id="a-r"></a>异色飞鸟。<a id="a-s"></a>顺次宛转。<a id="a-t"></a>童男童女。<a id="a-u"></a>发胜妙声。<a id="a-v"></a>踊跃奔驰。<a id="a-w"></a>咸生欢悦。<a id="a-x"></a>一切人众。<a id="a-y"></a>身毛喜竖。<a id="a-z"></a>皆得轻安。<a id="a-10"></a>又闻空中悦意之言。<a id="a-11"></a>太子睹斯事相。<a id="a-12"></a>即起思念。<a id="a-13"></a>此相出现。<a id="a-14"></a>我当决定绍灌顶位。<a id="a-15"></a>作是念已。<a id="a-16"></a>进诣园中。<a id="a-17"></a>受诸福乐。<a id="a-18"></a>其园有一大无忧树。<a id="a-19"></a>华开茂盛。<a id="a-1A"></a>太子于彼安然寝寐。<a id="a-1B"></a>诸同往者。<a id="a-1C"></a>乐华果故。<a id="a-1D"></a>各于园中。<a id="a-1E"></a>随处游赏。<a id="a-1F"></a>又复太子。<a id="a-1G"></a>福威力故。<a id="a-1H"></a>彼有龙王。<a id="a-1I"></a>忽然从地涌出千叶微妙莲华。<a id="a-1J"></a>其量广大。<a id="a-1K"></a>色香具足。<a id="a-1L"></a>最上可爱。<a id="a-1M"></a>而彼龙王。<a id="a-1N"></a>又以神力除置太子。<a id="a-1O"></a>在莲华上。<a id="a-1P"></a>尔时太子都无动觉。<a id="a-1Q"></a>由是渐过食时。<a id="a-1R"></a>日正中分。<a id="a-1S"></a>余诸树影悉皆移动。<a id="a-1T"></a>唯无忧树影。<a id="a-1U"></a>覆太子身。<a id="a-1V"></a>如故不动。<a id="a-1W"></a>又彼园中诸余华树。<a id="a-1X"></a>皆悉倾向。<a id="a-1Y"></a>大无忧树。<a id="a-1Z"></a>吉祥胜相。<a id="a-1a"></a>悦意可观。</p>
  <p id="a1b">时福力太子。<a id="a-1c"></a>梦见自身处秽污上。<a id="a-1d"></a>又见自身秽污所染。<a id="a-1e"></a>又见自以舌舐虚空。<a id="a-1f"></a>又见自身莲华中立。<a id="a-1g"></a>又见自身上起山峰。<a id="a-1h"></a>又见众人顶礼于己。<a id="a-1i"></a>太子寤已。<a id="a-1j"></a>随应占察。<a id="a-1k"></a>如上所梦。<a id="a-1l"></a>如我梦见自身在于秽污上者。<a id="a-1m"></a>我必应居灌顶王位。<a id="a-1n"></a>大富自在。<a id="a-1o"></a>斯为前相。<a id="a-1p"></a>如我所见秽污染身者。<a id="a-1q"></a>我应处于大师子座。<a id="a-1r"></a>如我所见上起山峰者。<a id="a-1s"></a>我应于一切处常居最上。<a id="a-1t"></a>如我所见众人顶礼者。<a id="a-1u"></a>我应为彼众所尊重。<a id="a-1v"></a>如是等事。<a id="a-1w"></a>审占其相。<a id="a-1x"></a>我今决定为灌顶王。</p>
  <p id="a1y">尔时彼国臣佐。<a id="a-1z"></a>先遣使人周行求访到彼园中。<a id="a-20"></a>具见太子次第相续吉祥胜相。<a id="a-21"></a>心生惊异。<a id="a-22"></a>此大福力。<a id="a-23"></a>有大名称。<a id="a-24"></a>即时速还。<a id="a-25"></a>具陈上事。<a id="a-26"></a>时诸臣佐。<a id="a-27"></a>闻彼言已。<a id="a-28"></a>皆生欢喜。<a id="a-29"></a>即依法仪。<a id="a-2A"></a>悉备所须。<a id="a-2B"></a>行诣园中。<a id="a-2C"></a>授其灌顶。<a id="a-2D"></a>到已见诸吉祥胜相。</p>
  <p id="a2E">时福力太子。<a id="a-2F"></a>即于微妙大莲华上。<a id="a-2G"></a>结加趺坐。<a id="a-2H"></a>以福力开发故。<a id="a-2I"></a>四大天王。<a id="a-2J"></a>奉天庄严大师子座。<a id="a-2K"></a>帝释天主。<a id="a-2L"></a>奉天妙盖。<a id="a-2M"></a>及众宝拂。<a id="a-2N"></a>忉利诸天。<a id="a-2O"></a>奉种种宝严饰露幔。<a id="a-2P"></a>散众宝华。<a id="a-2Q"></a>如云而下。<a id="a-2R"></a>四大王天。<a id="a-2S"></a>诸天子众。<a id="a-2T"></a>雨种种宝。<a id="a-2U"></a>奏天微妙可爱音乐。<a id="a-2V"></a>及散妙衣。<a id="a-2W"></a>国中园林。<a id="a-2X"></a>周遍清净。<a id="a-2Y"></a>一切悉无荆棘砂砾。<a id="a-2Z"></a>竖立幢幡珠缯交络。<a id="a-2a"></a>设妙香瓶。<a id="a-2b"></a>散诸异华与天宫等。<a id="a-2c"></a>帝释天主。<a id="a-2d"></a>敕毗首羯磨天子。<a id="a-2e"></a>普于园林。<a id="a-2f"></a>悉令化出四宝所成广大楼阁。<a id="a-2g"></a>以备太子。<a id="a-2h"></a>随意受用。<a id="a-2i"></a>时彼臣佐。<a id="a-2j"></a>又观如是希有胜相。<a id="a-2k"></a>转复异之。<a id="a-2l"></a>咸各肃恭虔命。<a id="a-2m"></a>太子处师子座。<a id="a-2n"></a>顶礼尊奉。<a id="a-2o"></a>如其法仪。<a id="a-2p"></a>为授灌顶。<a id="a-2q"></a>太子得灌顶已。<a id="a-2r"></a>身出光明。<a id="a-2s"></a>周遍照耀。<a id="a-2t"></a>一由旬量。<a id="a-2u"></a>映蔽日光。<a id="a-2v"></a>而不显现。<a id="a-2w"></a>是时众中。<a id="a-2x"></a>有一类人。<a id="a-2y"></a>见斯光已。<a id="a-2z"></a>咸悉称言。<a id="a-30"></a>此胜光王。<a id="a-31"></a>一类人言此福力王。</p>
  <p id="a32">尔时福力王。<a id="a-33"></a>将入王城。<a id="a-34"></a>帝释天主等。<a id="a-35"></a>于其王前。<a id="a-36"></a>随依法仪。<a id="a-37"></a>作供献已。<a id="a-38"></a>隐复天宫。<a id="a-39"></a>时福力王。<a id="a-3A"></a>既入城已。<a id="a-3B"></a>善布国政。<a id="a-3C"></a>人民炽盛。<a id="a-3D"></a>安隐丰乐。<a id="a-3E"></a>息诸斗诤。<a id="a-3F"></a>却除他敌。<a id="a-3G"></a>悉无贼盗。<a id="a-3H"></a>饥馑疾病。<a id="a-3I"></a>爱护人民。<a id="a-3J"></a>犹如一子。<a id="a-3K"></a>华果树林。<a id="a-3L"></a>悉皆茂盛。<a id="a-3M"></a>时令不愆。<a id="a-3N"></a>稼穑丰阜。<a id="a-3O"></a>雨泽顺时。<a id="a-3P"></a>大地受润。<a id="a-3Q"></a>复次其后王之四兄。<a id="a-3R"></a>闻斯异事。<a id="a-3S"></a>咸生惊怪。<a id="a-3T"></a>共会议言。<a id="a-3U"></a>福力太子。<a id="a-3V"></a>胜过我等。<a id="a-3W"></a>福慧二全。<a id="a-3X"></a>以福力故。<a id="a-3Y"></a>为大国王。<a id="a-3Z"></a>最上大富。<a id="a-3a"></a>称可我心。<a id="a-3b"></a>我等今时宜共往彼。<a id="a-3c"></a>于是四兄。<a id="a-3d"></a>同诣福力王所。<a id="a-3e"></a>到已即时咸祝之言。<a id="a-3f"></a>愿汝最胜增长寿命。<a id="a-3g"></a>又复赞言。<a id="a-3h"></a>善哉大王。<a id="a-3i"></a>汝昔要期。<a id="a-3j"></a>今能固立福慧。<a id="a-3k"></a>若斯胜过我等。<a id="a-3l"></a>于他国中。<a id="a-3m"></a>统王大位。<a id="a-3n"></a>皆由汝胜福力所成。<a id="a-3o"></a>我等亲朋。<a id="a-3p"></a>具悉瞻睹。</p>
  <p id="a3q">时福力王。<a id="a-3r"></a>从师子座。<a id="a-3s"></a>欢喜而下。<a id="a-3t"></a>致敬问讯。<a id="a-3u"></a>如应施设高广之座。<a id="a-3v"></a>命彼诸兄次第而坐。<a id="a-3w"></a>诸兄即令王复本座。<a id="a-3x"></a>众坐已定。<a id="a-3y"></a>作诸供献。<a id="a-3z"></a>如先所论。<a id="a-40"></a>互谈议已。<a id="a-41"></a>皆生决定欢喜之心。<a id="a-42"></a>时王起尊重意。<a id="a-43"></a>各以所奉。<a id="a-44"></a>如是集会过二三日。<a id="a-45"></a>王为诸兄及彼人众开发。<a id="a-46"></a>令知福非福事。<a id="a-47"></a>说伽陀曰。</p>
  <p id="a48">无福者堕地狱中　　受大苦恼常无间</p>
  <p id="a49">或堕饿鬼或畜生　　受饥渴苦及负重</p>
  <p id="a4A">无福之者坏其身　　无福为奴重疲极</p>
  <p id="a4B">无福堕于聋哑中　　无福愚钝多邪慧</p>
  <p id="a4C">无福之者魑魅着　　无福之者丑形容</p>
  <p id="a4D">无福多于下族生　　无福心乱人所恶</p>
  <p id="a4E">无福之者多迷惑　　无福为他所轻谤</p>
  <p id="a4F">无福之者诸所为　　虽复勤力不成就</p>
  <p id="a4G">无福之者身粗涩　　悉无威光不可意</p>
  <p id="a4H">无福之人兄所居　　草木青润成枯瘁</p>
  <p id="a4I">无福人所不随顺　　外境触害亦复然</p>
  <p id="a4J">诸恶鬼神罗刹娑　　常时侵娆无福者</p>
  <p id="a4K">无福者用药治病　　返成非药病增剧</p>
  <p id="a4L">由无福故受贫穷　　复为他人所轻慢</p>
  <p id="a4M">无福之人生子息　　其性粗恶众憎嫌</p>
  <p id="a4N">无福者虽眷属多　　常时离散生苦恼</p>
  <p id="a4O">无福者坏于眼目　　而复相续诸苦生</p>
  <p id="a4P">多病皆由无福因　　小生疲病固难差</p>
  <p id="a4Q">无福之人多凶恶　　无福常发粗恶声</p>
  <p id="a4R">手指挛拳体不完　　语言人多不信顺</p>
  <p id="a4S">无福之人诸所有　　王官水火盗贼销</p>
  <p id="a4T">无福唯闻非爱言　　触处常生于惊怖</p>
  <p id="a4U">无福虽居平坦地　　随处旋当荆棘生</p>
  <p id="a4V">设或植种及经商　　虽常多作无义利</p>
  <p id="a4W">无福者于一切时　　所有财宝皆散坏</p>
  <p id="a4X">世间无少顾恋心　　实不可爱无善利</p>
  <p id="a4Y">诸无福者如是相　　智者当知皆破坏</p>
  <p id="a4Z">福者所作善护持　　于一切时无散失</p>
  <p id="a4a">福者所行不懈倦　　常起坚固勇悍心</p>
  <p id="a4b">如盖覆荫广无边　　复能制除诸恶雨</p>
  <p id="a4c">犹犊随母常饲乳　　福者如意善欲同</p>
  <p id="a4d">又如劫树悦意观　　常获一切所欲果</p>
  <p id="a4e">福者能具忍辱力　　及得悦意大吉祥</p>
  <p id="a4f">信行深固可依从　　生生皆具妙色相</p>
  <p id="a4g">福者广布大名称　　能具多闻及智慧</p>
  <p id="a4h">见者咸生爱乐心　　又能获得闻持念</p>
  <p id="a4i">福者临终无疾病　　临终亦复欢喜生</p>
  <p id="a4j">极恶境相不现前　　远离惊怖及苦恼</p>
  <p id="a4k">福者临终受天乐　　天宫楼阁现其前</p>
  <p id="a4l">忉利诸天夜摩天　　彼彼天人来引接</p>
  <p id="a4m">兜率天宫诸天子　　化乐天众亦复然</p>
  <p id="a4n">他化自在欲界天　　咸来卫护于福者</p>
  <p id="a4o">福者犹如大梵王　　俱胝天众皆宗奉</p>
  <p id="a4p">于其一千梵界中　　广大尊胜而自在</p>
  <p id="a4q">福者诸所作皆成　　复常处于快乐位</p>
  <p id="a4r">一切皆生爱乐心　　乃至外境无触害</p>
  <p id="a4s">是时诸兄。<a id="a-4t"></a>及其人众。<a id="a-4u"></a>闻伽陀已。<a id="a-4v"></a>于福力王。<a id="a-4w"></a>心皆信伏。<a id="a-4x"></a>极大欢喜。<a id="a-4y"></a>现世他生。<a id="a-4z"></a>显明开示。<a id="a-50"></a>一向悉知。<a id="a-51"></a>福力最胜。</p>
  <p id="a52">时福力王。<a id="a-53"></a>为诸人众广说福事。<a id="a-54"></a>开发心已。<a id="a-55"></a>观察虚空。<a id="a-56"></a>作是念言。<a id="a-57"></a>快哉我今可能遍于王城内外。<a id="a-58"></a>悉雨种种珍宝衣服。<a id="a-59"></a>发是心时。<a id="a-5A"></a>忽有种种殊妙衣服。<a id="a-5B"></a>及悦意华诸妙珍宝。<a id="a-5C"></a>自天而降。<a id="a-5D"></a>悉皆充满王城内外。<a id="a-5E"></a>现是相时。<a id="a-5F"></a>人天胥悦。<a id="a-5G"></a>咸生惊异。<a id="a-5H"></a>悉起广大净信之心。<a id="a-5I"></a>俱发是言。<a id="a-5J"></a>快哉天子。<a id="a-5K"></a>有是福力。<a id="a-5L"></a>具大威德。<a id="a-5M"></a>复次其后诸小国王。<a id="a-5N"></a>闻是事已。<a id="a-5O"></a>咸起思念。<a id="a-5P"></a>彼王有大福力。<a id="a-5Q"></a>具大名称。<a id="a-5R"></a>我今宜应往彼尊奉。<a id="a-5S"></a>由是诸王共会一处。<a id="a-5T"></a>各领四兵。<a id="a-5U"></a>所谓象马车步兵。<a id="a-5V"></a>众同诣福力王所。<a id="a-5W"></a>下车前进。<a id="a-5X"></a>肃恭伸拜。<a id="a-5Y"></a>合掌白言。<a id="a-5Z"></a>天子大福。<a id="a-5a"></a>具大名称。<a id="a-5b"></a>为大国王。<a id="a-5c"></a>威德特尊。<a id="a-5d"></a>我等今时故来亲奉。</p>
  <p id="a5e">时福力王。<a id="a-5f"></a>即复致问。<a id="a-5g"></a>普为慰安。<a id="a-5h"></a>如次坐已。<a id="a-5i"></a>并其官属。<a id="a-5j"></a>各与无价上妙珍宝。<a id="a-5k"></a>又以十善法门。<a id="a-5l"></a>普为摄化。<a id="a-5m"></a>是时诸王。<a id="a-5n"></a>俱获胜利。<a id="a-5o"></a>各还本国。</p>
  <p id="a5p">复次其后父眼力王。<a id="a-5q"></a>展转闻知如是奇事。<a id="a-5r"></a>先遣使人诣彼国已。<a id="a-5s"></a>自当速疾与诸官属。<a id="a-5t"></a>终日竟夜。<a id="a-5u"></a>促途前进。<a id="a-5v"></a>父王到已。<a id="a-5w"></a>爱念子故。<a id="a-5x"></a>即时遥见。<a id="a-5y"></a>双目泪垂。<a id="a-5z"></a>悲喜交盈。<a id="a-60"></a>声哀心切。<a id="a-61"></a>速从车下。<a id="a-62"></a>前执其手。<a id="a-63"></a>久而视之。<a id="a-64"></a>父王乃言。<a id="a-65"></a>我是汝父。<a id="a-66"></a>汝必深知。<a id="a-67"></a>我今年耄衰朽。<a id="a-68"></a>若斯国政甚难。<a id="a-69"></a>我不堪任。<a id="a-6A"></a>今付于汝。<a id="a-6B"></a>汝当负荷。<a id="a-6C"></a>言已即时卸自宝冠。<a id="a-6D"></a>置于子顶。<a id="a-6E"></a>子如父教。<a id="a-6F"></a>兼统其国。</p>
 </body>
</html>