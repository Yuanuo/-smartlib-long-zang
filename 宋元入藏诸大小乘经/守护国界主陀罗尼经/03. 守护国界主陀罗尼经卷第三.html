<!doctype html>
<html id="z3IBUf3gR" data-ver="614">
 <head>
  <meta charset="utf-8">
  <meta author="般若">
  <meta library="龙藏">
  <meta catalog="宋元入藏诸大小乘经">
  <meta period="唐">
 </head>
 <body>
  <h1 id="a1">守护国界主陀罗尼经卷第三</h1>
  <h2 id="a2">陀罗尼品第二之三</h2>
  <p id="a3">复次善男子。<a id="a-4"></a>何等名为海印陀罗尼门。<a id="a-5"></a>善男子如大海水印现一切。<a id="a-6"></a>谓四天下所有色相。<a id="a-7"></a>或众生色相或非众生色相。<a id="a-8"></a>山泽原阜树木丛林。<a id="a-9"></a>药草百谷。<a id="a-A"></a>日月星辰摩尼云电。<a id="a-B"></a>村营聚落城邑王都。<a id="a-C"></a>及与诸天男女宫殿。<a id="a-D"></a>一切资具香林池沼。<a id="a-E"></a>渠河泉流绮丽严饰。<a id="a-F"></a>如是等类上中下品一切色相。<a id="a-G"></a>于大海中平等印现。<a id="a-H"></a>故说大海为第一印。<a id="a-I"></a>最胜妙印希奇殊特无等无过。<a id="a-J"></a>菩萨摩诃萨亦复如是。<a id="a-K"></a>住此海印甚深三昧。<a id="a-L"></a>得与一切众生身平等印。<a id="a-M"></a>得与众生语平等印。<a id="a-N"></a>得与众生心平等印。<a id="a-O"></a>十方世界诸佛语业转妙法轮。<a id="a-P"></a>菩萨皆从海印所流。<a id="a-Q"></a>于口门中平等演说。<a id="a-R"></a>随有所说皆与诸佛法印无违亦无疑惑。<a id="a-S"></a>能令法界一切众生皆悉悟解故。<a id="a-T"></a>说此印诸印中上。<a id="a-U"></a>所谓婀(上短)字印者。<a id="a-V"></a>以一切法性无生故。<a id="a-W"></a>啰字印者。<a id="a-X"></a>以一切法无染着故。<a id="a-Y"></a>跛字印者。<a id="a-Z"></a>胜义谛门不可得故。<a id="a-a"></a>者字印者眼及诸行皆清净故。<a id="a-b"></a>娜字印者。<a id="a-c"></a>名色性相不可得故。<a id="a-d"></a>攞字印者。<a id="a-e"></a>爱支因缘连续不断皆不现故。<a id="a-f"></a>拏(上声)字印者。<a id="a-g"></a>悟入清净十力门故。<a id="a-h"></a>摩字印者。<a id="a-i"></a>力及菩提分皆清净故。<a id="a-j"></a>拏(上重)字。<a id="a-k"></a>印者离诸怨敌及忧恼故洒字。<a id="a-l"></a>印者六通圆满无挂碍故嚩字印者。<a id="a-m"></a>不二之道言语断故多(上声)字印者。<a id="a-n"></a>悟一切法真实义故也字印者。<a id="a-o"></a>称如实理而演说故瑟吒(二合)字印者。<a id="a-p"></a>制伏任持不可得故迦(上)字印者。<a id="a-q"></a>远离世论无作者故娑(上)字印者。<a id="a-r"></a>悟四真谛皆平等故莽(轻呼)字印者。<a id="a-s"></a>悟一切法清净道故誐字印者。<a id="a-t"></a>入甚深法无行取故娑他(上二合)字印者。<a id="a-u"></a>显云势力不可得故惹字印者。<a id="a-v"></a>超过老死能所生故湿嚩(二合)字印者。<a id="a-w"></a>烦恼所行皆远离故驮字印者。<a id="a-x"></a>法界体性不杂乱故舍字印者。<a id="a-y"></a>入深止观皆满足故佉字印者。<a id="a-z"></a>悟如虚空无尽法故乞叉(二合)字印者。<a id="a-10"></a>入于尽智无生智故娑(上)多也阿(四合)字印者。<a id="a-11"></a>远离昏沉懈怠障故枳穰(二合)字印者。<a id="a-12"></a>一切众生智慧体故贺字印者。<a id="a-13"></a>摧恶进善体皆离故婆(上)字印者。<a id="a-14"></a>惯习观察觉悟体故者车(上二合)字印者。<a id="a-15"></a>远离贪嗔痴覆性故娑莽(二合)字印者。<a id="a-16"></a>念不散动无忘失故诃婆(上二合)字印者。<a id="a-17"></a>可以呼召请命体故。<a id="a-18"></a>哆娑(二合)字印者。<a id="a-19"></a>勇猛驱逐诸惑体故伽(上)字印者。<a id="a-1A"></a>散灭重云无明翳故姹字印者。<a id="a-1B"></a>积集诸行穷尽体故波罗(二合)字印者。<a id="a-1C"></a>随顺最胜寂照体故颇字印者。<a id="a-1D"></a>周遍圆满果报体故娑迦(上二合)字印者。<a id="a-1E"></a>悟解一切蕴聚体故也娑(上二合)字印者。<a id="a-1F"></a>能除老死一切病故室者(二合)字印者。<a id="a-1G"></a>现前觉悟未曾有故吒(上)字印者。<a id="a-1H"></a>断生死道得涅槃故瑟姹(二合)字印者。<a id="a-1I"></a>悟解无边无尽体故。<a id="a-1J"></a>善男子菩萨以如是等种种法相。<a id="a-1K"></a>分别演说诸字印门。<a id="a-1L"></a>善男子是名深入海印三昧陀罗尼门。</p>
  <p id="a1M">复次善男子。<a id="a-1N"></a>云何名为莲华庄严陀罗尼门。<a id="a-1O"></a>善男子菩萨住此陀罗尼门。<a id="a-1P"></a>随彼无量大会之中说妙法时。<a id="a-1Q"></a>即有广大妙莲花座涌现其前。<a id="a-1R"></a>种种色相殊妙庄严。<a id="a-1S"></a>其有见者情无厌足。<a id="a-1T"></a>此座才现。<a id="a-1U"></a>身便安处。<a id="a-1V"></a>即于空中雨众宝花。<a id="a-1W"></a>种种花中出种种声。<a id="a-1X"></a>种种声中说种种法。<a id="a-1Y"></a>所谓或甚深无量法。<a id="a-1Z"></a>或说善巧名句法。<a id="a-1a"></a>或说种种诸譬喻门。<a id="a-1b"></a>如是或说修多罗祇夜。<a id="a-1c"></a>和伽罗那。<a id="a-1d"></a>伽他揾陀那。<a id="a-1e"></a>尼陀那本事。<a id="a-1f"></a>本生方广。<a id="a-1g"></a>希法优波提舍。<a id="a-1h"></a>说如是等十二分教及种种门。<a id="a-1i"></a>皆为断除一切众生诸烦恼故。<a id="a-1j"></a>而菩萨心安住大舍。<a id="a-1k"></a>寂然正受即能等引。<a id="a-1l"></a>如是音声说法不断。<a id="a-1m"></a>灭众生苦作诸佛事。<a id="a-1n"></a>又于菩萨遍身毛孔出种种光。<a id="a-1o"></a>一一光中出生种种妙宝莲华。<a id="a-1p"></a>一一花上有一菩萨。<a id="a-1q"></a>遍往十方无量无边诸世界中而作佛事。<a id="a-1r"></a>是为初入莲华庄严陀罗尼门。<a id="a-1s"></a>若广说者不可穷尽。<a id="a-1t"></a>复次善男子。<a id="a-1u"></a>云何名为能入无著陀罗尼门。<a id="a-1v"></a>善男子菩萨住此陀罗尼门。<a id="a-1w"></a>于一法门心无所著。<a id="a-1x"></a>如是若二若三。<a id="a-1y"></a>若十若百若千若百千若俱胝若那由他。<a id="a-1z"></a>乃至阿僧祇无量无边。<a id="a-20"></a>无等不可数不可称不可思不可量不可说法门。<a id="a-21"></a>皆心平等而无所著。<a id="a-22"></a>或恒河沙法门。<a id="a-23"></a>亦皆平等心无所著。<a id="a-24"></a>如是阎浮提微尘数法门。<a id="a-25"></a>四天下微尘数法门。<a id="a-26"></a>三千大千世界微尘数法门亦无所著。<a id="a-27"></a>若一佛刹若十佛刹。<a id="a-28"></a>若百若千若恒河沙佛刹微尘数法门。<a id="a-29"></a>乃至一切佛刹微尘数法门。<a id="a-2A"></a>亦皆平等心无所著。<a id="a-2B"></a>若说一门摄如上说一切佛刹尘数法门。<a id="a-2C"></a>皆入一门一时演说。<a id="a-2D"></a>如于一门。<a id="a-2E"></a>若二若三乃至无量无边法门亦皆如是。<a id="a-2F"></a>一一门中摄一切门一时演说。<a id="a-2G"></a>如是说时心无所著亦无所住。<a id="a-2H"></a>利益安乐一切众生。<a id="a-2I"></a>其义深远称如实理。<a id="a-2J"></a>次第无乱文义具足。<a id="a-2K"></a>善男子是名能入无著陀罗尼门。</p>
  <p id="a2L">复次善男子。<a id="a-2M"></a>云何名为渐渐深入四无碍智陀罗尼门。<a id="a-2N"></a>善男子若诸菩萨安住于此陀罗尼门。<a id="a-2O"></a>得微细差别法门无尽智。<a id="a-2P"></a>得微细甚深义门无尽智。<a id="a-2Q"></a>得微细词门无尽智。<a id="a-2R"></a>得微细无边辩门无尽智。<a id="a-2S"></a>得是智故。<a id="a-2T"></a>东方所有一切众生同一道场。<a id="a-2U"></a>各随类音善巧方便而问其法。<a id="a-2V"></a>南方所有一切众生同一道场。<a id="a-2W"></a>各随类音善巧便而问其义。<a id="a-2X"></a>西方所有一切众生同一道场。<a id="a-2Y"></a>各随类音善巧方便而问其词。<a id="a-2Z"></a>北方所有一切众生同一道场。<a id="a-2a"></a>各随类音善巧方便而问其辩。<a id="a-2b"></a>如是四方一切众生。<a id="a-2c"></a>一时发问种种法门。<a id="a-2d"></a>菩萨一念悉能领受。<a id="a-2e"></a>心无错乱明记无失。<a id="a-2f"></a>于一语业出种种音。<a id="a-2g"></a>一一音声说一切法。<a id="a-2h"></a>随诸众生种类不同所乐各异。<a id="a-2i"></a>皆得领解踊跃欢喜心愿满足。<a id="a-2j"></a>善男子是为菩萨渐渐深入四无碍智陀罗尼门。</p>
  <p id="a2k">复次善男子。<a id="a-2l"></a>云何名为诸佛护持庄严陀罗尼门。<a id="a-2m"></a>善男子菩萨得此陀罗尼故。<a id="a-2n"></a>于大会中处大法座。<a id="a-2o"></a>于其肉髻最处中心顶骨交际。<a id="a-2p"></a>忽现如来身镕金色相好庄严。<a id="a-2q"></a>而以右手摩菩萨顶。<a id="a-2r"></a>即时菩萨便得色身相好庄严具足圆满与佛平等。<a id="a-2s"></a>又得如来语业庄严具足圆满。<a id="a-2t"></a>又得如来意业庄严具足圆满。<a id="a-2u"></a>得如是等种种佛法具足圆满。<a id="a-2v"></a>既得是已。<a id="a-2w"></a>随此大会一切众生心界不同欲乐差别。<a id="a-2x"></a>所疑有异说种种法。<a id="a-2y"></a>或一日夜或二或三。<a id="a-2z"></a>半月一月一年百年。<a id="a-30"></a>或百千年。<a id="a-31"></a>随其心乐久近多少。<a id="a-32"></a>常说妙法无有穷尽。<a id="a-33"></a>如是说时不饮不食。<a id="a-34"></a>不羸不瘦身心无倦。<a id="a-35"></a>以是如来威德护持难思力故。<a id="a-36"></a>菩萨又得四种大智。<a id="a-37"></a>云何为四。<a id="a-38"></a>所谓微细了知众生心行各差别智。<a id="a-39"></a>微细分别一切诸法无穷尽智。<a id="a-3A"></a>善能分别三乘修行诸次第智。<a id="a-3B"></a>具足圆满随顺堪任演说法智。<a id="a-3C"></a>善男子是名略说诸佛护持庄严陀罗尼门。<a id="a-3D"></a>若广说者无量无边等虚空界无有穷尽。<a id="a-3E"></a>与如来等皆为利益诸众生故。<a id="a-3F"></a>善男子是为八种陀罗尼门。<a id="a-3G"></a>若有菩萨安住此八陀罗尼门。<a id="a-3H"></a>则能总持一切如来及诸菩萨所说妙法。<a id="a-3I"></a>令诸菩萨辩才无尽。<a id="a-3J"></a>一切众生若有闻者。<a id="a-3K"></a>爱乐欢喜情无厌足。<a id="a-3L"></a>尔时一切法自在王菩萨。<a id="a-3M"></a>闻此法已心怀踊跃。<a id="a-3N"></a>以偈赞曰。</p>
  <p id="a3O">善逝说八总持法　　决定令得微妙乘</p>
  <p id="a3P">演百千亿修多罗　　于义及文无所著</p>
  <p id="a3Q">大声清净无边际　　百千无量刹皆闻</p>
  <p id="a3R">能成众生寂静心　　是名大声清净义</p>
  <p id="a3S">一字演说一切法　　多劫无有穷尽时</p>
  <p id="a3T">一一字门亦复然　　此住宝箧真言地</p>
  <p id="a3U">远离诸边得清净　　平等无著同如来</p>
  <p id="a3V">刹那正念烦恼除　　是名法义漩澓处</p>
  <p id="a3W">四天下中诸色相　　大海印现并无遗</p>
  <p id="a3X">说此无思无尽门　　是名海印真言德</p>
  <p id="a3Y">具大人相处大众　　坐莲华座雨天花</p>
  <p id="a3Z">花演俱胝妙法门　　莲华庄严总持用</p>
  <p id="a3a">入一句法无所著　　亿刹微尘句亦然</p>
  <p id="a3b">句句演畅难思门　　无著总持皆自在</p>
  <p id="a3c">具足法义及词辩　　四方众生齐启疑</p>
  <p id="a3d">自他疑网皆断除　　此是四辩总持力</p>
  <p id="a3e">菩萨升于大法座　　顶上现佛如金山</p>
  <p id="a3f">即舒右手相端严　　殷重摩于菩萨顶</p>
  <p id="a3g">获微妙辩同于佛　　此名护念佛庄严</p>
  <p id="a3h">得入最胜总持门　　便获难思无尽德</p>
  <p id="a3i">如莲不染于三界　　五尘不动等须弥</p>
  <p id="a3j">得此最胜陀罗尼　　无等智超三界转</p>
  <p id="a3k">能师子吼无所畏　　摧诸外道碎邪山</p>
  <p id="a3l">得此最胜陀罗尼　　远离受生诸业果</p>
  <p id="a3m">如地生长诸善法　　如水涤垢净无余</p>
  <p id="a3n">如火焚烧不择薪　　如风飘鼓无所住</p>
  <p id="a3o">如医善知于法药　　除众生病得安宁</p>
  <p id="a3p">得此最胜陀罗尼　　智演诸法无倾动</p>
  <p id="a3q">如月圆明净无点　　流光普照等无私</p>
  <p id="a3r">得此最胜陀罗尼　　众会见者无厌足</p>
  <p id="a3s">如日光轮平等照　　破生死闇觉群迷</p>
  <p id="a3t">得此最胜陀罗尼　　能除有情诸渴爱</p>
  <p id="a3u">如转轮王教十善　　如毗沙门富法财</p>
  <p id="a3v">得此最胜陀罗尼　　慈念众生降法雨</p>
  <p id="a3w">如龙兴云现威德　　震雷曜电并无思</p>
  <p id="a3x">得此最胜陀罗尼　　寂静无心无执着</p>
  <p id="a3y">庄严微妙如帝释　　大智随机演法门</p>
  <p id="a3z">得此最胜陀罗尼　　犹如牛王处大众</p>
  <p id="a40">如大梵王住慈定　　遍观世界尽超过</p>
  <p id="a41">得此最胜陀罗尼　　常得五通无退转</p>
  <p id="a42">遍游法界难思刹　　如梵天王遍梵宫</p>
  <p id="a43">得此最胜陀罗尼　　供养十方诸佛海</p>
  <p id="a44">诸佛共观如长子　　同时称赞德难思</p>
  <p id="a45">得此最胜陀罗尼　　不久获佛诸功德</p>
  <p id="a46">辩才广博无穷尽　　演说深广修多罗</p>
  <p id="a47">得此最胜陀罗尼　　妙辩如鬘无断绝</p>
  <p id="a48">智慧聪明无妄念　　无边方便同虚空</p>
  <p id="a49">得此最胜陀罗尼　　憍慢谄诈皆除断</p>
  <p id="a4A">定慧双流无断绝　　慈悲俱起不相离</p>
  <p id="a4B">得此最胜陀罗尼　　永断世间诸过失</p>
  <p id="a4C">善知众生语言法　　心行根欲悉无余</p>
  <p id="a4D">得此最胜陀罗尼　　说法纤毫无误失</p>
  <p id="a4E">念处正断及神足　　根力觉道定皆圆</p>
  <p id="a4F">得此最胜陀罗尼　　便获殊妙净法智</p>
  <p id="a4G">随顺诸度到彼岸　　通达四摄无有余</p>
  <p id="a4H">得此最胜陀罗尼　　能知善逝诸境界</p>
  <p id="a4I">自然近佛深寂静　　建立万行调众生</p>
  <p id="a4J">得此最胜陀罗尼　　于一切时无错乱</p>
  <p id="a4K">获得无垢蕴界入　　处胎不染不无知</p>
  <p id="a4L">得此最胜陀罗尼　　见佛如莲心不着</p>
  <p id="a4M">三业恒随智慧转　　动寂无碍利众生</p>
  <p id="a4N">得此最胜陀罗尼　　说法常蒙诸佛护</p>
  <p id="a4O">大智能作众生主　　多劫赞叹不能穷</p>
  <p id="a4P">尔时世尊称赞一切法自在王菩萨言。<a id="a-4Q"></a>善哉善哉善男子。<a id="a-4R"></a>汝能赞说此陀罗尼。<a id="a-4S"></a>如诸佛说等无有异我今随喜。<a id="a-4T"></a>善男子今此会中。<a id="a-4U"></a>有六十亿那由他出家菩萨。<a id="a-4V"></a>及与无数百千万亿在家菩萨。<a id="a-4W"></a>闻此陀罗尼门皆得无生法忍。<a id="a-4X"></a>无量天龙夜叉乾闼婆阿修罗迦楼罗紧那罗摩睺罗伽人非人。<a id="a-4Y"></a>比丘比丘尼优婆塞优婆夷等。<a id="a-4Z"></a>皆于阿耨多罗三藐三菩提得不退转。</p>
  <p data-pb></p>
  <h2 id="a4a">大悲胎藏出生品第三</h2>
  <p id="a4b">尔时文殊师利菩萨摩诃萨。<a id="a-4c"></a>即从座起偏袒右肩。<a id="a-4d"></a>右膝着地为佛作礼。<a id="a-4e"></a>合掌恭敬而白佛言。<a id="a-4f"></a>世尊如佛所说心及虚空陀罗尼菩提无二无别。<a id="a-4g"></a>皆以大悲为其根者。<a id="a-4h"></a>而此大悲复以何法而为根本。</p>
  <p id="a4i">佛告文殊师利菩萨言。<a id="a-4j"></a>善哉善哉善男子快发斯问。<a id="a-4k"></a>为欲利乐多众生故。<a id="a-4l"></a>谛听谛听善思念之。<a id="a-4m"></a>吾当为汝分别解说。<a id="a-4n"></a>善男子此大悲根。<a id="a-4o"></a>复以众生受苦为本。</p>
  <p id="a4p">文殊师利复白佛言。<a id="a-4q"></a>世尊众生受苦复以何法而为其本。<a id="a-4r"></a>佛言从烦恼生。<a id="a-4s"></a>又问烦恼以何为本。<a id="a-4t"></a>佛言从于种种颠倒邪见而生。<a id="a-4u"></a>又问种种颠倒邪见以何为本。<a id="a-4v"></a>佛言从虚妄分别生。<a id="a-4w"></a>又问虚妄分别以何为本。<a id="a-4x"></a>佛言此妄分别无有根本。<a id="a-4y"></a>无有色相难知难断。<a id="a-4z"></a>善男子以是义故。<a id="a-50"></a>菩萨摩诃萨为诸众生。<a id="a-51"></a>起大悲心劳谦忘倦。<a id="a-52"></a>譬如甘蔗及以胡麻。<a id="a-53"></a>以物压之浆油便现。<a id="a-54"></a>菩萨亦尔。<a id="a-55"></a>大悲深重复起十六大悲之心作是念言。<a id="a-56"></a>伤哉众生。<a id="a-57"></a>常为身见之所系缚。<a id="a-58"></a>种种邪见以为窟宅。<a id="a-59"></a>我当为彼演说妙法悉令除断。<a id="a-5A"></a>伤哉众生。<a id="a-5B"></a>于断于常执着建立。<a id="a-5C"></a>文殊师利白佛言。<a id="a-5D"></a>世尊云何名为断见常见。<a id="a-5E"></a>佛言善男子。<a id="a-5F"></a>言断见者布施供养皆无果报。<a id="a-5G"></a>善行恶行此世后世皆无有果。<a id="a-5H"></a>父母变化皆悉断无。<a id="a-5I"></a>何以故譬知烧木已成其灰终无生理。<a id="a-5J"></a>是名断见。<a id="a-5K"></a>言常见者王常为王贵常为贵。<a id="a-5L"></a>贫富男女端正丑陋。<a id="a-5M"></a>象马等类常无改易。<a id="a-5N"></a>何以故譬如种子随其本类。<a id="a-5O"></a>各别生芽终无杂乱。<a id="a-5P"></a>善男子此等众生作如是见皆无果报。<a id="a-5Q"></a>菩萨为彼起大悲心。<a id="a-5R"></a>开示演说缘起之门。<a id="a-5S"></a>令其信入因缘果报。<a id="a-5T"></a>菩萨复念伤哉众生起四颠倒。<a id="a-5U"></a>无常计常无乐计乐。<a id="a-5V"></a>无我计我无净计净。<a id="a-5W"></a>我当为彼说甚深法令除颠倒。<a id="a-5X"></a>伤哉众生于其无我无我所中计我我所。<a id="a-5Y"></a>我当为说微妙之法。<a id="a-5Z"></a>令其除断我我所见。<a id="a-5a"></a>伤哉众生。<a id="a-5b"></a>为诸盖障之所覆蔽贪箭中心。<a id="a-5c"></a>嗔火炽盛身心俱焚。<a id="a-5d"></a>昏沉睡眠之所迷醉。<a id="a-5e"></a>掉举恶作缠绕不舍。<a id="a-5f"></a>于甚深法常怀疑惑。<a id="a-5g"></a>我当为说微妙之法。<a id="a-5h"></a>令其隳裂诸盖之网。<a id="a-5i"></a>伤哉众生。<a id="a-5j"></a>恋着六处眼才见色。<a id="a-5k"></a>随色名相而生执着。<a id="a-5l"></a>耳闻音声鼻嗅香臭。<a id="a-5m"></a>舌尝滋味身触细滑意分别法。<a id="a-5n"></a>皆随名相而生执着。<a id="a-5o"></a>我当为说深妙之法。<a id="a-5p"></a>令不乐着六处空聚。<a id="a-5q"></a>伤哉众生。<a id="a-5r"></a>多起诸慢。<a id="a-5s"></a>为慢过慢及慢过慢。<a id="a-5t"></a>我慢增上慢卑慢邪慢。<a id="a-5u"></a>云何为慢。<a id="a-5v"></a>谓于下劣众生计我胜彼。<a id="a-5w"></a>言过慢者。<a id="a-5x"></a>于己等者言我过彼。<a id="a-5y"></a>慢过慢者。<a id="a-5z"></a>于他胜己计我胜彼。<a id="a-60"></a>言我慢者。<a id="a-61"></a>于色计我乃至于识亦计于我令心高举。<a id="a-62"></a>言增上慢者。<a id="a-63"></a>增上圣法曾未获得向他人说我得圣法。<a id="a-64"></a>言卑慢者。<a id="a-65"></a>于彼多分胜己之人言我少劣。<a id="a-66"></a>言邪慢者。<a id="a-67"></a>于己邪见无德之中谓己为正。<a id="a-68"></a>翻诏他人以之为邪。<a id="a-69"></a>如是等慢。<a id="a-6A"></a>我当为彼说甚深法。<a id="a-6B"></a>令其除断住于平等。<a id="a-6C"></a>伤哉众生。<a id="a-6D"></a>趣向邪道远离圣道。<a id="a-6E"></a>我当为说正道之法令远邪径。<a id="a-6F"></a>伤哉众生。<a id="a-6G"></a>为恩爱奴受其驱策。<a id="a-6H"></a>妻妾男女以为枷锁。<a id="a-6I"></a>杻械系缚染着耽味不能舍离。<a id="a-6J"></a>令身口意不得自在。<a id="a-6K"></a>我当为彼说离贪法。<a id="a-6L"></a>令其三业动止无羁。<a id="a-6M"></a>伤哉众生更相斗诤。<a id="a-6N"></a>嗔恚结恨互为怨仇。<a id="a-6O"></a>当为说法令其除断。<a id="a-6P"></a>伤哉众生。<a id="a-6Q"></a>远善知识。<a id="a-6R"></a>随逐恶友不相舍离。<a id="a-6S"></a>如指与甲和合相依。<a id="a-6T"></a>造诸恶业无暂休息。<a id="a-6U"></a>当为说法令舍恶友近善知识。<a id="a-6V"></a>伤哉众生贪求名利无有厌足。<a id="a-6W"></a>如海吞流得之弥盛。<a id="a-6X"></a>如火益薪远离无垢实相智慧。<a id="a-6Y"></a>我当为说真实之法。<a id="a-6Z"></a>令断名利获清净智。<a id="a-6a"></a>伤哉众生无明黑闇。<a id="a-6b"></a>无我法中横起我见。<a id="a-6c"></a>众生寿命补特伽罗。<a id="a-6d"></a>当为说法断除如是种种邪见。<a id="a-6e"></a>令去翳膜开净智眼。<a id="a-6f"></a>伤哉众生生死牢狱轮回禁系。<a id="a-6g"></a>五蕴怨贼之所杀害。<a id="a-6h"></a>当为说法令出三界。<a id="a-6i"></a>伤哉众生为魔罥索之所系缚。<a id="a-6j"></a>五欲缠绕不得出离。<a id="a-6k"></a>我当为说超魔之法。<a id="a-6l"></a>令绝魔罥断五欲缠。<a id="a-6m"></a>伤哉众生。<a id="a-6n"></a>闭涅槃门开生死路。<a id="a-6o"></a>当为说法令闭三恶入涅槃门。<a id="a-6p"></a>善男子是为菩萨摩诃萨起十六种大悲之心。</p>
  <p id="a6q">尔时世尊复告文殊师利童子菩萨言。<a id="a-6r"></a>善男子此大悲门。<a id="a-6s"></a>即是一切菩萨之母。<a id="a-6t"></a>菩萨住是大悲之中。<a id="a-6u"></a>即能建立三十二种不共事业日夜勤修速得圆满。<a id="a-6v"></a>云何名为三十二种不共事业。<a id="a-6w"></a>所谓菩萨若见一切愚痴重闇长眠大夜无智众生。<a id="a-6x"></a>便以智慧先自觉察。<a id="a-6y"></a>复以智慧觉悟一切愚痴众生。<a id="a-6z"></a>是名菩萨第一不共事业。<a id="a-70"></a>若见众生爱乐二乘其心狭劣。<a id="a-71"></a>菩萨便起广大之心。<a id="a-72"></a>令其安住大乘法中。<a id="a-73"></a>是名菩萨第二不共事业。<a id="a-74"></a>若见众生爱乐非法。<a id="a-75"></a>纵恣三业无善法欲。<a id="a-76"></a>菩萨自住正法园苑。<a id="a-77"></a>复令众生住正法中。<a id="a-78"></a>是名菩萨第三不共事业。<a id="a-79"></a>若见众生邪命自活矫诈贪求。<a id="a-7A"></a>先以自身住于正命。<a id="a-7B"></a>复令众生安住正命清净法中。<a id="a-7C"></a>是名菩萨第四不共事业。<a id="a-7D"></a>若见众生拨无因果。<a id="a-7E"></a>及一切法起大邪见。<a id="a-7F"></a>自住正见。<a id="a-7G"></a>复令众生安住无垢正见法中。<a id="a-7H"></a>是名菩萨第五不共事业。<a id="a-7I"></a>若见众生无知恶念积集烦恼。<a id="a-7J"></a>自以智眼安心正念。<a id="a-7K"></a>复令众生住于正念。<a id="a-7L"></a>破无知闇开智慧明。<a id="a-7M"></a>是名菩萨第六不共事业。<a id="a-7N"></a>若见众生弃舍正法住不正法。<a id="a-7O"></a>先自安住正法之中。<a id="a-7P"></a>复令众生解了正法。<a id="a-7Q"></a>是名菩萨第七不共事业。<a id="a-7R"></a>若见众生悭吝所覆。<a id="a-7S"></a>菩萨自身起无悭心一切皆舍。<a id="a-7T"></a>复令众生勤修舍行。<a id="a-7U"></a>是为菩萨第八不共事业。<a id="a-7V"></a>若见众生毁犯净戒。<a id="a-7W"></a>于表无表不能遵行。<a id="a-7X"></a>便以净戒庄严其身。<a id="a-7Y"></a>复令众生坚持净戒。<a id="a-7Z"></a>是名菩萨第九不共事业。<a id="a-7a"></a>若见众生嗔恨炽然蕴积诸恶。<a id="a-7b"></a>以慈忍力而自庄严。<a id="a-7c"></a>复令众生安住此法。<a id="a-7d"></a>是名菩萨第十不共事业。<a id="a-7e"></a>若见众生身心懈怠远离精进。<a id="a-7f"></a>自以精进甲胄严身。<a id="a-7g"></a>复令众生舍懈怠心勤勇不惰。<a id="a-7h"></a>是名菩萨第十一不共事业。<a id="a-7i"></a>若见众生散乱妄念。<a id="a-7j"></a>菩萨自住三摩呬多寂静观察。<a id="a-7k"></a>亦令众生舍乱住定。<a id="a-7l"></a>是名菩萨第十二不共事业。<a id="a-7m"></a>若见众生恶慧无智。<a id="a-7n"></a>便以智慧而自庄严。<a id="a-7o"></a>复令众生舍离恶慧。<a id="a-7p"></a>具足般若波罗蜜多。<a id="a-7q"></a>是名菩萨第十三不共事业。<a id="a-7r"></a>若见众生非理作意行于邪道。<a id="a-7s"></a>菩萨即以善巧方便如理思惟。<a id="a-7t"></a>亦令众生舍于非理安住正道。<a id="a-7u"></a>是名菩萨第十四不共事业。<a id="a-7v"></a>若见众生昏乱无知烦恼所害。<a id="a-7w"></a>菩萨自住随念分别种种分别微细分别。<a id="a-7x"></a>一切境界远离烦恼。<a id="a-7y"></a>复令众生断除烦恼住正法中。<a id="a-7z"></a>是名菩萨第十五不共事业。<a id="a-80"></a>若见众生身见有见牢狱所系。<a id="a-81"></a>而以智慧了达自身不为见缚。<a id="a-82"></a>复令众生远离身见。<a id="a-83"></a>不计于有住正智慧。<a id="a-84"></a>是名菩萨第十六不共事业。<a id="a-85"></a>若见众生诸根纵荡。<a id="a-86"></a>驰流境界不能制伏。<a id="a-87"></a>而自柔和心无放逸。<a id="a-88"></a>复令众生安住律仪。<a id="a-89"></a>善守根门三业调顺。<a id="a-8A"></a>是名菩萨第十七不共事业。<a id="a-8B"></a>若见众生无惭无愧不知恩报断灭善根。<a id="a-8C"></a>便以惭愧而自庄严。<a id="a-8D"></a>知恩知报修诸善根。<a id="a-8E"></a>复为众生说法开示。<a id="a-8F"></a>令具惭愧能知恩德圆满善根。<a id="a-8G"></a>是名菩萨第十八不共事业。<a id="a-8H"></a>若见众生为大瀑水波浪所没。<a id="a-8I"></a>随业漂溺不能勉出。<a id="a-8J"></a>菩萨自现越渡瀑流到于彼岸。<a id="a-8K"></a>复令众生断除恶业。<a id="a-8L"></a>越生死流到涅槃岸。<a id="a-8M"></a>是名菩萨第十九不共事业。<a id="a-8N"></a>若见众生刚强难化。<a id="a-8O"></a>而以自身谦卑仁让承顺师长。<a id="a-8P"></a>复令众生安住谦敬。<a id="a-8Q"></a>是名菩萨第二十不共事业。<a id="a-8R"></a>若见众生心怀嫉妒。<a id="a-8S"></a>于修善者多生障碍。<a id="a-8T"></a>便以善根自严其身。<a id="a-8U"></a>复令众生舍离猜忌障碍之心安住正法。<a id="a-8V"></a>是名菩萨第二十一不共事业。<a id="a-8W"></a>若见众生贫穷困苦复无法财。<a id="a-8X"></a>菩萨示有资生无量具七圣财。<a id="a-8Y"></a>复令众生无所乏少住圣财中。<a id="a-8Z"></a>是名菩萨第二十二不共事业。<a id="a-8a"></a>若见众生长婴病苦四大毒蛇。<a id="a-8b"></a>互相违反伤害身心。<a id="a-8c"></a>菩萨即以无病功德而自庄严。<a id="a-8d"></a>复置众生无诸病恼安乐法中。<a id="a-8e"></a>是名菩萨第二十三不共事业。<a id="a-8f"></a>若见众生愚痴无智远智光明。<a id="a-8g"></a>菩萨便以智慧光明自严其身。<a id="a-8h"></a>复令众生安住无痴智慧法中。<a id="a-8i"></a>是名菩萨第二十四不共事业。<a id="a-8j"></a>若见众生乐着三界秽恶深坑轮回五道。<a id="a-8k"></a>菩萨巧能自出三界。<a id="a-8l"></a>复以善巧出三界道运诸众生。<a id="a-8m"></a>是名菩萨第二十五不共事业。<a id="a-8n"></a>若见众生违背正道行于邪径。<a id="a-8o"></a>自安正法。<a id="a-8p"></a>复令众生住正法中。<a id="a-8q"></a>是名菩萨第二十六不共事业。<a id="a-8r"></a>若见众生爱着身命。<a id="a-8s"></a>严饰资养冀其长存。<a id="a-8t"></a>不知此身无常不净。<a id="a-8u"></a>无有惭愧不知恩德。<a id="a-8v"></a>菩萨便现厌恶自身弃舍荣好。<a id="a-8w"></a>复令众生观察无常生厌离想。<a id="a-8x"></a>是名菩萨第二十七不共事业。<a id="a-8y"></a>若见众生远佛法僧。<a id="a-8z"></a>菩萨自身绍三宝种。<a id="a-90"></a>复令众生绍佛法僧使不断绝。<a id="a-91"></a>是为菩萨第二十八不共事业。<a id="a-92"></a>若见众生退失善法。<a id="a-93"></a>菩萨便以善法严身。<a id="a-94"></a>复令众生住善法中。<a id="a-95"></a>是名菩萨第二十九不共事业。<a id="a-96"></a>若见众生远离师长不行六念。<a id="a-97"></a>菩萨则以六念自严。<a id="a-98"></a>复令众生常修六念如实观智。<a id="a-99"></a>是名菩萨第三十不共事业。<a id="a-9A"></a>若见众生业烦恼网之所萦覆。<a id="a-9B"></a>菩萨便现裂业惑网。<a id="a-9C"></a>亦令众生绝生死因安住正法。<a id="a-9D"></a>是名菩萨第三十一不共事业。<a id="a-9E"></a>若见众生具诸不善远离善根。<a id="a-9F"></a>菩萨便自蠲除诸恶具诸庄严。<a id="a-9G"></a>复令众生具足善根远离不善。<a id="a-9H"></a>是名菩萨第三十二不共事业。<a id="a-9I"></a>善男子是为菩萨三十二种不共事业。<a id="a-9J"></a>若诸菩萨安住此业。<a id="a-9K"></a>一切善法恒自增长具足圆满。</p>
  <p id="a9L">复次善男子。<a id="a-9M"></a>菩萨复有无量事业。<a id="a-9N"></a>何以故谓众生无边。<a id="a-9O"></a>众生烦恼亦复如是无量无边。<a id="a-9P"></a>菩萨随彼一切众生烦恼差别。<a id="a-9Q"></a>亦说无边解脱门故。<a id="a-9R"></a>善男子假使恒河沙数世界。<a id="a-9S"></a>满中众生所有之行。<a id="a-9T"></a>或声闻行或缘觉行所有事业。<a id="a-9U"></a>比此菩萨最初所发菩提之心所有事业。<a id="a-9V"></a>百分不及一千分不及一。<a id="a-9W"></a>如是百千分俱胝分。<a id="a-9X"></a>百俱胝分千俱胝分。<a id="a-9Y"></a>算分歌罗分数分喻分。<a id="a-9Z"></a>优波尼沙陀分皆不及一。<a id="a-9a"></a>何以故二乘自为断除烦恼。<a id="a-9b"></a>菩萨事业不为自身。<a id="a-9c"></a>普为除断一切众生诸烦恼故。<a id="a-9d"></a>是故菩萨所有事业。<a id="a-9e"></a>比于二乘最为殊胜。<a id="a-9f"></a>所得功德无量无边。<a id="a-9g"></a>何以故凡夫众生所修事业。<a id="a-9h"></a>皆与一切颠倒相应。<a id="a-9i"></a>二乘所作其心狭劣。<a id="a-9j"></a>菩萨事业远离颠倒无量无边。<a id="a-9k"></a>是故菩萨所得功德。<a id="a-9l"></a>亦复如是无量无边。<a id="a-9m"></a>以是义故超过一切凡夫二乘。</p>
  <p id="a9n">尔时文殊师利菩萨。<a id="a-9o"></a>闻是法已踊跃欢喜。<a id="a-9p"></a>遍身怡畅心得清凉。<a id="a-9q"></a>而作是言希有世尊希有世尊。<a id="a-9r"></a>善能分别甚深微妙菩萨种种陀罗尼门大悲之门。<a id="a-9s"></a>及与不共事业之门。<a id="a-9t"></a>我闻佛说欢喜顶受如法奉行。</p>
 </body>
</html>