<!doctype html>
<html id="z3IBUf7gT" data-ver="775">
 <head>
  <meta charset="utf-8">
  <meta author="般若">
  <meta library="龙藏">
  <meta catalog="宋元入藏诸大小乘经">
  <meta period="唐">
 </head>
 <body>
  <h1 id="a1">守护国界主陀罗尼经卷第五</h1>
  <h2 id="a2">入如来不思议甚深事业品第五之一</h2>
  <p id="a3">尔时世尊复告文殊师利童子言。<a id="a-4"></a>善男子当云何知如来应正等觉现证事业。<a id="a-5"></a>善男子如来有三十二种正觉事业。<a id="a-6"></a>何等名为三十二种。<a id="a-7"></a>善男子如来于处非处如实而知。<a id="a-8"></a>善男子云何为处云何非处。<a id="a-9"></a>言非处者谓诸众生无有方便。<a id="a-A"></a>身口意业造不善行。<a id="a-B"></a>若得可意爱乐随心。<a id="a-C"></a>遂求果者无有是处。<a id="a-D"></a>所言处者若诸众生具有方便。<a id="a-E"></a>身口意业造诸善行。<a id="a-F"></a>获得可意爱乐随心。<a id="a-G"></a>遂求果者斯有是处。</p>
  <p id="aH">复次善男子言非处者。<a id="a-I"></a>若诸众生无有方便。<a id="a-J"></a>心怀悭吝得大富贵。<a id="a-K"></a>破于净戒得人天身。<a id="a-L"></a>常有嗔恚获端正报。<a id="a-M"></a>身心懈怠得于智慧。<a id="a-N"></a>散乱之人能得解脱。<a id="a-O"></a>恶慧众生能断习气诸烦恼者无有是处。<a id="a-P"></a>若诸众生具有方便。<a id="a-Q"></a>修行布施得大富贵。<a id="a-R"></a>护持净戒得生人天。<a id="a-S"></a>常修忍辱得端正报。<a id="a-T"></a>勤行精进获得智慧。<a id="a-U"></a>心不散乱得正解脱。<a id="a-V"></a>善修智慧能断习气诸烦恼者斯有是处。</p>
  <p id="aW">复次作五逆罪得心安乐无有是处。<a id="a-X"></a>净持禁戒得心安乐斯有是处。</p>
  <p id="aY">复次若有众生。<a id="a-Z"></a>执著有见得顺忍者无有是处。<a id="a-a"></a>爱乐修空得随顺忍斯有是处。</p>
  <p id="ab">复次若诸众生。<a id="a-c"></a>多住悔心得心安乐无有是处。<a id="a-d"></a>若心无悔得心安乐斯有是处。</p>
  <p id="ae">复次若令女人得转轮王王四天下。<a id="a-f"></a>或得帝释大梵天王成佛出现无有是处。<a id="a-g"></a>若舍女人得男子身。<a id="a-h"></a>作转轮王王四天下。<a id="a-i"></a>或作帝释大梵天王。<a id="a-j"></a>及成佛者斯有是处。</p>
  <p id="ak">复次若转轮王非法治化无有是处。<a id="a-l"></a>若转轮王正法治化斯有是处。</p>
  <p id="am">复次若诸帝王贪猥骄奢能理国政无有是处。<a id="a-n"></a>若诸帝王无贪简易能理国政斯有是处。<a id="a-o"></a>若诸人王执断常见令国政理无有是处。<a id="a-p"></a>若诸人王明信因果国政乃理斯有是处。<a id="a-q"></a>若诸人王心不均平。<a id="a-r"></a>能治国政无有是处。<a id="a-s"></a>若诸人王无私平等。<a id="a-t"></a>能治国政斯有是处。</p>
  <p id="au">复次北拘卢洲舍报身后。<a id="a-v"></a>堕三恶道无有是处。<a id="a-w"></a>若言北洲死后生天斯有是处。</p>
  <p id="ax">复次若行杀害而得长寿。<a id="a-y"></a>乃至邪见受行邪法。<a id="a-z"></a>得圣道者无有是处。<a id="a-10"></a>若不杀生得寿命长。<a id="a-11"></a>乃至正见受行正法。<a id="a-12"></a>得圣道者斯有是处。</p>
  <p id="a13">复次阿罗汉向不定得果无有是处。<a id="a-14"></a>若罗汉向定得果者斯有是处。</p>
  <p id="a15">复次须陀洹人受第八生无有是处。<a id="a-16"></a>若须陀洹无第八生斯有是处。</p>
  <p id="a17">复次若斯陀含受第三生无有是处。<a id="a-18"></a>若斯陀含无第三生。<a id="a-19"></a>一生人天能尽苦际斯有是处。</p>
  <p id="a1A">复次若阿那含还生欲界无有是处。<a id="a-1B"></a>若阿那含不生欲界。<a id="a-1C"></a>能尽苦际得涅槃者斯有是处。</p>
  <p id="a1D">复次若阿罗汉受生死身无有是处。<a id="a-1E"></a>若阿罗汉不受生死入涅槃者斯有是处。</p>
  <p id="a1F">复次若有人言除佛大师。<a id="a-1G"></a>更有圣人超过佛者无有是处。<a id="a-1H"></a>若言唯佛是天人师。<a id="a-1I"></a>更无过者斯有是处。</p>
  <p id="a1J">复次若有人言得无生忍有退转者无有是处。<a id="a-1K"></a>若得无生不退转者斯有是处。</p>
  <p id="a1L">复次若有人言坐菩提场。<a id="a-1M"></a>不成正觉无有是处。<a id="a-1N"></a>若坐道场决成正觉斯有是处。</p>
  <p id="a1O">复次若有人言诸佛犹有烦恼习气无有是处。<a id="a-1P"></a>若言诸佛无烦恼习斯有是处。</p>
  <p id="a1Q">复次若有人言一切如来智有障碍无有是处。<a id="a-1R"></a>若言如来智无障碍斯有是处。</p>
  <p id="a1S">复次若有人言如来顶相。<a id="a-1T"></a>有能见者无有是处。<a id="a-1U"></a>若言如来无能见顶斯有是处。</p>
  <p id="a1V">复次若有人言佛不加威。<a id="a-1W"></a>能知如来心之所生无有是处。<a id="a-1X"></a>若言佛加方知如来心所住处斯有是处。</p>
  <p id="a1Y">复次若有人言如来亦有不住三昧三摩呬多无有是处。<a id="a-1Z"></a>若言如来常在三昧等引功德斯有是处。</p>
  <p id="a1a">复次若有人言一切如来言有虚妄。<a id="a-1b"></a>及误失者无有是处。<a id="a-1c"></a>若言如来言无虚妄亦无误失斯有是处。</p>
  <p id="a1d">复次若有人言如来作业有错误者无有是处。<a id="a-1e"></a>若言如来诸所作业无错误者斯有是处。<a id="a-1f"></a>善男子以如是等说。<a id="a-1g"></a>于如来知处非处有无量门非言所及。<a id="a-1h"></a>如于实谛无有变异。<a id="a-1i"></a>此是如来第一正觉事业。<a id="a-1j"></a>尔时世尊欲重宣此义而说偈言。</p>
  <p id="a1k">大地可使行　　虚空可摇动</p>
  <p id="a1l">如来终不说　　非处以为处</p>
  <p id="a1m">虚空可为身　　同士夫五色</p>
  <p id="a1n">如来终不说　　非处以为处</p>
  <p id="a1o">一切处差别　　上中下不同</p>
  <p id="a1p">如来已宣说　　决定无别异</p>
  <p id="a1q">一切非处别　　上中下不同</p>
  <p id="a1r">如来已宣说　　决定为非处</p>
  <p id="a1s">若处若非处　　如来如实知</p>
  <p id="a1t">随众生乐欲　　具足而宣说</p>
  <p id="a1u">沙门婆罗门　　不知处非处</p>
  <p id="a1v">虚妄驰诸境　　佛智无不知</p>
  <p id="a1w">众生种种执　　非处求解脱</p>
  <p id="a1x">具得世所尊　　为说真实处</p>
  <p id="a1y">彼执非法器　　故佛舍众生</p>
  <p id="a1z">机熟解脱时　　复当为宣说</p>
  <p id="a20">此为佛第一　　最胜事业门</p>
  <p id="a21">远离诸过非　　能脱众生苦</p>
  <p id="a22">是处非处法　　无量无有边</p>
  <p id="a23">难屈无不摧　　斯名大仙力</p>
  <p id="a24">复次善男子。<a id="a-25"></a>如来于过去世现在未来。<a id="a-26"></a>所作行业誓愿不同。<a id="a-27"></a>种种处所种种因缘。<a id="a-28"></a>种种事相种种异熟。<a id="a-29"></a>无量差别皆如实知。<a id="a-2A"></a>云何而知。<a id="a-2B"></a>善男子此中过去行业誓愿。<a id="a-2C"></a>善根为因远离不善未来得果。<a id="a-2D"></a>若有过去行业誓愿。<a id="a-2E"></a>以不善根而为其因。<a id="a-2F"></a>远离善根未来得果。<a id="a-2G"></a>如是种种如来一一皆如实知。</p>
  <p id="a2H">复次若有行愿未来渐减。<a id="a-2I"></a>若有行愿未来渐增。<a id="a-2J"></a>若有行愿现在渐减未来渐增。<a id="a-2K"></a>若有行愿现在渐增未来渐减。<a id="a-2L"></a>若有行愿现在未来皆渐减少。<a id="a-2M"></a>若有行愿现在未来皆渐增长。<a id="a-2N"></a>如是种种皆如实知。</p>
  <p id="a2O">复次若有行愿现在小因来世广大。<a id="a-2P"></a>或现在广大未来微小。<a id="a-2Q"></a>或初起微细后渐增胜。<a id="a-2R"></a>或初广大后渐微细。<a id="a-2S"></a>如是种种皆如实知。</p>
  <p id="a2T">复次若有行愿当得声闻。<a id="a-2U"></a>若有行愿当得缘觉。<a id="a-2V"></a>若有行愿当成佛因皆如实知。</p>
  <p id="a2W">复次或有行愿因苦果乐。<a id="a-2X"></a>或有行愿因乐果苦。<a id="a-2Y"></a>或有行愿因果俱苦。<a id="a-2Z"></a>或有行愿因果俱乐。<a id="a-2a"></a>皆如实知。<a id="a-2b"></a>善男子如是过去现在未来。<a id="a-2c"></a>种种行业所感异熟。<a id="a-2d"></a>因果相顺犹如影响。<a id="a-2e"></a>如来一一皆如实知。<a id="a-2f"></a>如是知已随其所应而为说法。<a id="a-2g"></a>是为如来第二正觉事业。<a id="a-2h"></a>尔时世尊欲重宣此义。<a id="a-2i"></a>而说偈言。</p>
  <p id="a2j">如来善巧智　　知众生业果</p>
  <p id="a2k">三世悉无遗　　智眼皆无著</p>
  <p id="a2l">善因当得乐　　异熟处人天</p>
  <p id="a2m">恶是感苦因　　如来悉知见</p>
  <p id="a2n">善业不善业　　各各果当成</p>
  <p id="a2o">善逝悉能知　　如摩尼在掌</p>
  <p id="a2p">有业甚微细　　当成广大因</p>
  <p id="a2q">初大后微细　　如来悉见知</p>
  <p id="a2r">有业声闻行　　有业缘觉因</p>
  <p id="a2s">有业成如来　　善逝悉知见</p>
  <p id="a2t">或因乐果苦　　因苦果乐殊</p>
  <p id="a2u">因果苦皆同　　因果俱安乐</p>
  <p id="a2v">业与于法性　　因果不相违</p>
  <p id="a2w">如来如实知　　性相皆穷究</p>
  <p id="a2x">一切众生界　　三世业轮回</p>
  <p id="a2y">一一无有差　　如来悉明了</p>
  <p id="a2z">复次善男子。<a id="a-30"></a>一切众生无数乐欲种种差别。<a id="a-31"></a>如来一一皆如实知。<a id="a-32"></a>佛云何知。<a id="a-33"></a>或有众生住贪欲行乐于嗔恚。<a id="a-34"></a>或有众生安住嗔恚乐于淫欲。<a id="a-35"></a>或有众生安住愚痴乐于淫欲及与嗔恚。<a id="a-36"></a>如来一一皆如实知。<a id="a-37"></a>或有众生住善法中乐欲不善皆如实知或有众生所作微小乐欲广大。<a id="a-38"></a>或有众生所作广大乐欲微小。<a id="a-39"></a>或有众生初于因中乐欲微小。<a id="a-3A"></a>至于果中乐欲广大。<a id="a-3B"></a>或有因中乐欲广大。<a id="a-3C"></a>至于果中乐欲微小。<a id="a-3D"></a>如是种种皆如实知。<a id="a-3E"></a>或有众生乐邪见等。<a id="a-3F"></a>因中不定当成决定。<a id="a-3G"></a>或有乐欲正中不定当成决定或有乐欲正因决定当得解脱。<a id="a-3H"></a>彼彼差别如来悉知。<a id="a-3I"></a>或有乐欲当超欲界。<a id="a-3J"></a>或有乐欲当超色界。<a id="a-3K"></a>或有乐欲当超三界。<a id="a-3L"></a>如是一一如来悉知。<a id="a-3M"></a>或有乐欲日日减少。<a id="a-3N"></a>后当渐得增胜广大。<a id="a-3O"></a>或有乐欲最胜广大。<a id="a-3P"></a>后渐减少得不可意。<a id="a-3Q"></a>如是种种皆如实知。<a id="a-3R"></a>或有乐欲受种种生得种种色。<a id="a-3S"></a>受用种种资生之具。<a id="a-3T"></a>如是差别如来悉知。<a id="a-3U"></a>或有乐欲处人天上。<a id="a-3V"></a>或有乐欲当得解脱。<a id="a-3W"></a>如是差别如来一一皆如实知。<a id="a-3X"></a>如是知已随其所应而为说法。<a id="a-3Y"></a>是为如来第三正觉事业。<a id="a-3Z"></a>尔时世尊欲重宣此义。<a id="a-3a"></a>而说偈言。</p>
  <p id="a3b">众生种种欲　　意乐无数量</p>
  <p id="a3c">如来一切智　　如实悉能知</p>
  <p id="a3d">彼彼诸众生　　住贪乐嗔恚</p>
  <p id="a3e">住嗔乐痴冥　　一一如实知</p>
  <p id="a3f">住痴乐欲贪　　住善乐不善</p>
  <p id="a3g">其心种种变　　善逝悉能知</p>
  <p id="a3h">下劣因众生　　心恒乐广大</p>
  <p id="a3i">住广乐广大　　住胜劣中求</p>
  <p id="a3j">或复有众生　　因劣果超胜</p>
  <p id="a3k">因胜果中劣　　如来如实知</p>
  <p id="a3l">住邪不定中　　后时当决定</p>
  <p id="a3m">住正脱三界　　如来如实知</p>
  <p id="a3n">或乐种种生　　色相及资具</p>
  <p id="a3o">处于人天上　　解脱欲相应</p>
  <p id="a3p">三世诸众生　　乐欲佛皆了</p>
  <p id="a3q">随心为说法　　是第三业门</p>
  <p id="a3r">复次善男子。<a id="a-3s"></a>如来于无数世界。<a id="a-3t"></a>种种界别皆如实知。<a id="a-3u"></a>佛云何知。<a id="a-3v"></a>谓知此世界其中众生修诸功德。<a id="a-3w"></a>此界众生造诸恶业。<a id="a-3x"></a>此界众生修解脱业。<a id="a-3y"></a>此界众生当得出世。<a id="a-3z"></a>如是种种悉如实知。</p>
  <p id="a40">复次善男子。<a id="a-41"></a>如来知眼界色界眼识界。<a id="a-42"></a>当云何知。<a id="a-43"></a>有三因故。<a id="a-44"></a>谓知内空外空内外空故。<a id="a-45"></a>如是遍知。<a id="a-46"></a>乃至知意界法界意识界。<a id="a-47"></a>内空外空内外空故。</p>
  <p id="a48">复次知于地界水火风界。<a id="a-49"></a>皆如虚空。</p>
  <p id="a4A">复次知欲界色界无色界。<a id="a-4B"></a>从于妄想分别所起。</p>
  <p id="a4C">复次知有为界。<a id="a-4D"></a>行相现前有穷尽故知无为界。<a id="a-4E"></a>无行相故。<a id="a-4F"></a>知烦恼界。<a id="a-4G"></a>客尘相故。<a id="a-4H"></a>了烦恼流。<a id="a-4I"></a>可断绝故。<a id="a-4J"></a>达其本性。<a id="a-4K"></a>光明相故。<a id="a-4L"></a>知诸行界。<a id="a-4M"></a>妄念无明为其相故。<a id="a-4N"></a>知涅槃界。<a id="a-4O"></a>智慧相故。<a id="a-4P"></a>正念相故。<a id="a-4Q"></a>善男子如是如是世界安立。<a id="a-4R"></a>初现在前世界转灭。<a id="a-4S"></a>至于他世生起因缘依住作业。<a id="a-4T"></a>如是差别如来一一皆如实知。<a id="a-4U"></a>知已随应而为说法。<a id="a-4V"></a>此是如来第四正觉事业。<a id="a-4W"></a>尔时世尊欲重宣此义。<a id="a-4X"></a>而说偈言。</p>
  <p id="a4Y">佛于界善巧　　及住转减时</p>
  <p id="a4Z">少善大果成　　人师子能了</p>
  <p id="a4a">有福无福界　　福开解脱门</p>
  <p id="a4b">解脱界不同　　一切智明见</p>
  <p id="a4c">如来知眼界　　色识界俱空</p>
  <p id="a4d">耳界鼻舌身　　意法空亦尔</p>
  <p id="a4e">地水火风界　　如实了皆空</p>
  <p id="a4f">三界妄念心　　人师子能了</p>
  <p id="a4g">烦恼空尘相　　诸法性皆无</p>
  <p id="a4h">行不行如空　　斯涅槃三相</p>
  <p id="a4i">世界不善起　　成已坏灭同</p>
  <p id="a4j">此界及他方　　无念皆知见</p>
  <p id="a4k">十方空无际　　有界佛能知</p>
  <p id="a4l">佛智胜无涯　　众生不能测</p>
  <p id="a4m">此是清净主　　第四调生门</p>
  <p id="a4n">修此不退还　　决证菩提果</p>
  <p id="a4o">复次善男子。<a id="a-4p"></a>如来于诸众生诸根胜劣精进懈怠。<a id="a-4q"></a>若利若钝皆如实知。<a id="a-4r"></a>云何能知。<a id="a-4s"></a>善男子钝根愚闇下劣众生中根胜根皆如实知。</p>
  <p id="a4t">复次随如是根分别生贪。<a id="a-4u"></a>随如是根分别生嗔。<a id="a-4v"></a>随如是根分别生痴。<a id="a-4w"></a>及托外境生贪嗔痴。<a id="a-4x"></a>如来悉知。</p>
  <p id="a4y">复次随根分别生贪嗔痴展转增广。<a id="a-4z"></a>或复随根分别所生。<a id="a-50"></a>少贪嗔痴更不增长如来悉知。</p>
  <p id="a51">复次此根是善根因。<a id="a-52"></a>此根即是不善根因。<a id="a-53"></a>此根即是解脱道因。<a id="a-54"></a>此根是出生死道因。<a id="a-55"></a>如是种种如来悉知。</p>
  <p id="a56">复次善男子佛如实知眼耳鼻舌身意六根。<a id="a-57"></a>男女命根苦根乐根。<a id="a-58"></a>忧喜舍根信根进根念定慧根。<a id="a-59"></a>未知当知根已知根具知根如是种种如来悉知。</p>
  <p id="a5A">复次因于眼根心住耳根。<a id="a-5B"></a>不住鼻舌身等三根。<a id="a-5C"></a>因于耳根心住鼻根不住余根。<a id="a-5D"></a>因于鼻根心住舌根。<a id="a-5E"></a>因于舌根心住身根。<a id="a-5F"></a>因于身根心住眼根。<a id="a-5G"></a>如是种种根如来悉知。</p>
  <p id="a5H">复次若有众生。<a id="a-5I"></a>有布施根现持净戒。<a id="a-5J"></a>如来知其从无始来诸根展转有多差别。<a id="a-5K"></a>是故为说檀波罗蜜。<a id="a-5L"></a>若有众生有净戒根现行布施。<a id="a-5M"></a>如来知其从无始来诸根展转有多差别。<a id="a-5N"></a>是故为说尸波罗蜜。<a id="a-5O"></a>或有众生有忍辱根现行精进。<a id="a-5P"></a>如来知其从无始来诸根展转有多差别。<a id="a-5Q"></a>是故为说忍波罗蜜。<a id="a-5R"></a>或有众生有精进根现行忍辱。<a id="a-5S"></a>如来知其从无始来诸根展转有多差别。<a id="a-5T"></a>是故为说勤波罗蜜。<a id="a-5U"></a>或有众生有禅定根现修智慧。<a id="a-5V"></a>如来知其从无始来诸根展转有多差别。<a id="a-5W"></a>是故为说禅波罗蜜。<a id="a-5X"></a>或有众生有智慧根现住禅定。<a id="a-5Y"></a>如来知其从无始来诸根展转有多差别。<a id="a-5Z"></a>是故为说甚深般若波罗蜜多。<a id="a-5a"></a>令其修习一切广大菩提分法。</p>
  <p id="a5b">复次知此众生有声闻根。<a id="a-5c"></a>现修缘觉所行之行。<a id="a-5d"></a>如来知其从无始来诸根展转。<a id="a-5e"></a>有多差别堪任声闻。<a id="a-5f"></a>是故为说声闻乘法。<a id="a-5g"></a>若有众生有缘觉根修声闻行。<a id="a-5h"></a>如来知其从无始来诸根展转。<a id="a-5i"></a>有多差别堪闻缘觉。<a id="a-5j"></a>是故为说缘觉之法。<a id="a-5k"></a>或有众生有大乘根修二乘行。<a id="a-5l"></a>如来知其从无始来诸根展转。<a id="a-5m"></a>有多差别堪闻大法。<a id="a-5n"></a>为说大乘复有众生有下劣根现修大乘。<a id="a-5o"></a>如来知其从无始来诸根展转有多差别。<a id="a-5p"></a>而为说法令舍下劣修习大乘。<a id="a-5q"></a>复有众生不任法器。<a id="a-5r"></a>如来知其从无始来诸根展转。<a id="a-5s"></a>有多差别久未堪任。<a id="a-5t"></a>故且弃舍待根熟时。<a id="a-5u"></a>堪任法器发殷重心。<a id="a-5v"></a>如来当为殷勤说法。<a id="a-5w"></a>善男子如来如是知诸众生。<a id="a-5x"></a>若根已熟若根未熟。<a id="a-5y"></a>欲出三界或不欲出。<a id="a-5z"></a>如是种种如来悉知。<a id="a-60"></a>当云何知。<a id="a-61"></a>知其根本云何修习。<a id="a-62"></a>云何性云何相。<a id="a-63"></a>云何因云何缘。<a id="a-64"></a>云何思云何果。<a id="a-65"></a>云何报云何究意。<a id="a-66"></a>如来一一皆如实知。<a id="a-67"></a>此是如来第五正觉事业。<a id="a-68"></a>尔时世尊欲重宣此义而说偈言。</p>
  <p id="a69">佛知根智到彼岸　　随顺众生种种殊</p>
  <p id="a6A">上中下品悉了知　　胜业能招解脱果</p>
  <p id="a6B">了烦恼际唯虚假　　厚薄轻重悉皆知</p>
  <p id="a6C">善知诸惑对治门　　恶招生死善解脱</p>
  <p id="a6D">知眼至意男女命　　苦乐忧喜及舍根</p>
  <p id="a6E">信进念定慧当知　　已知具知根悉了</p>
  <p id="a6F">知因眼根唯住耳　　乃至因身住眼中</p>
  <p id="a6G">施根持戒为说檀　　戒根行施为说戒</p>
  <p id="a6H">忍根修勤为说忍　　进根修忍为说勤</p>
  <p id="a6I">定根修慧说诸禅　　慧根住定说般若</p>
  <p id="a6J">声闻根修缘觉行　　以知根故说声闻</p>
  <p id="a6K">缘觉根住声闻行　　知根为说于缘觉</p>
  <p id="a6L">下劣远离上乘法　　大悲为说诸度门</p>
  <p id="a6M">根熟未熟佛皆知　　是器为说舍非器</p>
  <p id="a6N">诸根行相修习性　　随其因缘及与思</p>
  <p id="a6O">果报究意如是知　　是佛第五真实业</p>
  <p id="a6P">复次善男子。<a id="a-6Q"></a>如来于遍趣行皆如实知。<a id="a-6R"></a>当云何知。<a id="a-6S"></a>知正定众生界。<a id="a-6T"></a>知不定众生界。<a id="a-6U"></a>知邪定众生界。<a id="a-6V"></a>云何而知正定众生。<a id="a-6W"></a>谓此众生有大因力宿植多福。<a id="a-6X"></a>聪敏利根智慧将开。<a id="a-6Y"></a>如来如实知昔善已。<a id="a-6Z"></a>或为说法或不说法。<a id="a-6a"></a>称其法器皆令解脱。<a id="a-6b"></a>云何而知不定众生。<a id="a-6c"></a>谓彼众生有大缘力根将成熟。<a id="a-6d"></a>若随其心得闻正法即得解脱。<a id="a-6e"></a>若不闻法不得解脱。<a id="a-6f"></a>如来为此不定众生。<a id="a-6g"></a>说于因缘和合之法。<a id="a-6h"></a>彼诸众生随机闻法。<a id="a-6i"></a>心得清净各证道果。<a id="a-6j"></a>如来为此不定众生出兴于世。<a id="a-6k"></a>云何知于邪定众生。<a id="a-6l"></a>谓此众生愚痴覆心非是法器。<a id="a-6m"></a>更无方便可以化诱。<a id="a-6n"></a>譬如盲者对于日光。<a id="a-6o"></a>若为说法及不说法。<a id="a-6p"></a>俱无利益无解脱分。<a id="a-6q"></a>如来知其非是法器。<a id="a-6r"></a>便置舍之为彼众生。<a id="a-6s"></a>是故菩萨擐大悲甲。</p>
  <p id="a6t">复次善男子。<a id="a-6u"></a>如来善知众生三毒遍趣之行。<a id="a-6v"></a>知贪欲行有其三种。<a id="a-6w"></a>云何为三。<a id="a-6x"></a>谓或有贪欲从妙境生。<a id="a-6y"></a>或有贪欲从爱想生。<a id="a-6z"></a>或有贪欲从宿习生。<a id="a-70"></a>知其嗔行亦有三种。<a id="a-71"></a>云何为三。<a id="a-72"></a>谓或有嗔毒从恚而生。<a id="a-73"></a>或有嗔毒从违境生或有嗔毒从于过去随眠所生。<a id="a-74"></a>知愚痴行亦有三种。<a id="a-75"></a>云何为三。<a id="a-76"></a>谓或有愚痴从无明生。<a id="a-77"></a>或有愚痴从身见生。<a id="a-78"></a>或有愚痴从疑心生。<a id="a-79"></a>如是种种如来悉知。<a id="a-7A"></a>复次如来知其苦行速疾通达。<a id="a-7B"></a>知根利故。<a id="a-7C"></a>又知苦行迟缓通达。<a id="a-7D"></a>知根钝故。<a id="a-7E"></a>知安乐行速疾通达。<a id="a-7F"></a>知根利故。<a id="a-7G"></a>知安乐行迟缓通达。<a id="a-7H"></a>知根钝故。<a id="a-7I"></a>复知有行迟缓通达。<a id="a-7J"></a>远正念故。<a id="a-7K"></a>复知有行速疾通达。<a id="a-7L"></a>能坚持故。<a id="a-7M"></a>又复善知有速疾行迟钝通达。<a id="a-7N"></a>数息观故。<a id="a-7O"></a>有速疾行速疾通达。<a id="a-7P"></a>心不着故。<a id="a-7Q"></a>又复善知择法之行。<a id="a-7R"></a>谓或复有行慧多定少。<a id="a-7S"></a>或复有行定多慧少。<a id="a-7T"></a>或有定慧俱不具足。<a id="a-7U"></a>或有定慧二俱圆满。<a id="a-7V"></a>如来悉知。<a id="a-7W"></a>或复有行心力具足身力不具。<a id="a-7X"></a>或复有行身力具足心力不具。<a id="a-7Y"></a>或复有行二俱不具。<a id="a-7Z"></a>或复有行二俱具足。<a id="a-7a"></a>如来一一皆如实知。<a id="a-7b"></a>或复有行令身业净口意不净。<a id="a-7c"></a>或复有行令口意净身业不净。<a id="a-7d"></a>或令三业俱得清净。<a id="a-7e"></a>或令三业俱不清净。<a id="a-7f"></a>如是诸行或是三界生死之因或解脱因。<a id="a-7g"></a>如来皆以无碍智眼一切随转。<a id="a-7h"></a>是为如来第六正觉事业。<a id="a-7i"></a>尔时世尊欲重宣此义。<a id="a-7j"></a>而说偈言。</p>
  <p id="a7k">一切处行佛尽知　　正定众生大因力</p>
  <p id="a7l">不定众生根熟相　　邪定非器空有悲</p>
  <p id="a7m">贪行众生三种因　　嗔恚愚痴亦三种</p>
  <p id="a7n">种种无边烦恼界　　遍行因起佛皆知</p>
  <p id="a7o">苦行疾得因利根　　钝根迟缓不能达</p>
  <p id="a7p">乐行速疾由根利　　钝根劣弱佛皆知</p>
  <p id="a7q">有行迟钝渐澄清　　复有迟钝顿清净</p>
  <p id="a7r">有速疾行得微劣　　超过速疾无著因</p>
  <p id="a7s">有行智增择法生　　有行定增成法器</p>
  <p id="a7t">有行俱少非法器　　定慧和合胜道生</p>
  <p id="a7u">有行心力具非身　　有身力具心不具</p>
  <p id="a7v">大威德故身心具　　一切见者悉皆知</p>
  <p id="a7w">有行不能净语心　　或有能令身语净</p>
  <p id="a7x">或有不能心永净　　有行但能清净心</p>
  <p id="a7y">或有不能净语言　　有行能令心语净</p>
  <p id="a7z">或有不能身永净　　有行三业净无瑕</p>
  <p id="a80">有行建立生死因　　有行为因招解脱</p>
  <p id="a81">如是遍行佛皆了　　是第六业最胜门</p>
  <p id="a82">复次善男子。<a id="a-83"></a>如来于一切静虑解脱等持等至伏灭烦恼生起因缘。<a id="a-84"></a>皆如实知。<a id="a-85"></a>佛云何知。<a id="a-86"></a>谓知众生烦恼生起。<a id="a-87"></a>以何因生以何缘生。<a id="a-88"></a>灭惑清净何因能灭何缘能灭。<a id="a-89"></a>此中烦恼生因缘者。<a id="a-8A"></a>谓不正思惟以为其因无明为缘。<a id="a-8B"></a>无明为因行为缘。<a id="a-8C"></a>行为因识为缘。<a id="a-8D"></a>识为因名色为缘。<a id="a-8E"></a>名色为因六处为缘。<a id="a-8F"></a>六处为因触为缘。<a id="a-8G"></a>触为因受为缘。<a id="a-8H"></a>受为因爱为缘。<a id="a-8I"></a>爱为因取为缘。<a id="a-8J"></a>取为因有为缘。<a id="a-8K"></a>有为因生为缘。<a id="a-8L"></a>生为因老死为缘。<a id="a-8M"></a>烦恼为因业为缘。<a id="a-8N"></a>见为因贪为缘。<a id="a-8O"></a>随眠烦恼为因现行烦恼为缘。<a id="a-8P"></a>此是烦恼生起因缘。<a id="a-8Q"></a>云何众生灭诸烦恼所有因缘。<a id="a-8R"></a>有二种因有二种缘。<a id="a-8S"></a>云何为二。<a id="a-8T"></a>一从他闻随顺法声。<a id="a-8U"></a>二者内心起于正念。</p>
  <p id="a8V">复次有二种因有二种缘。<a id="a-8W"></a>能令众生清净解脱。<a id="a-8X"></a>谓奢摩他心一境故。<a id="a-8Y"></a>毗钵舍那能善巧故。<a id="a-8Z"></a>复次有二种因有二种缘。<a id="a-8a"></a>不来智故知来智故。<a id="a-8b"></a>复有二种因缘。<a id="a-8c"></a>微细观察无生理故近解脱故。<a id="a-8d"></a>复有二种因缘。<a id="a-8e"></a>具足行故智慧解脱现在前故。<a id="a-8f"></a>复有二种因缘。<a id="a-8g"></a>谓尽智故无生智故。<a id="a-8h"></a>复有二种因缘。<a id="a-8i"></a>随顺觉悟真谛理故。<a id="a-8j"></a>随顺获得真谛智故。<a id="a-8k"></a>此是众生除灭烦恼清净因缘。<a id="a-8l"></a>如来悉知。<a id="a-8m"></a>复次善男子烦恼因缘无有数量。<a id="a-8n"></a>解脱因缘亦无有量。<a id="a-8o"></a>或有烦恼能与解脱以为因缘。<a id="a-8p"></a>观实体故。<a id="a-8q"></a>或有解脱能与烦恼以为因缘。<a id="a-8r"></a>生执着故。<a id="a-8s"></a>如是广大无障碍行如来悉知。<a id="a-8t"></a>善男子如来禅定智慧皆悉具足。<a id="a-8u"></a>谓离欲恶及不善法。<a id="a-8v"></a>有寻有伺离生喜乐入初静虑。<a id="a-8w"></a>初静虑起灭寻伺等。<a id="a-8x"></a>随顺次第入八解脱三摩钵底。<a id="a-8y"></a>逆次入住诸三摩地。<a id="a-8z"></a>或复超间横竖无碍。<a id="a-90"></a>住于等至显示三昧。<a id="a-91"></a>如来了知三摩钵底与三昧门无少差别。<a id="a-92"></a>如来三昧三摩钵底不从因缘。<a id="a-93"></a>入一三昧一切三昧皆悉现前。<a id="a-94"></a>一三昧起而能即入一切三昧。<a id="a-95"></a>如来终不作如是念。<a id="a-96"></a>我今能入如是三昧。<a id="a-97"></a>而常三昧无不定心。<a id="a-98"></a>一切无能测知如来所有三昧。<a id="a-99"></a>缘觉三昧超过声闻。<a id="a-9A"></a>菩萨三昧超过缘觉。<a id="a-9B"></a>如来三昧超过菩萨。<a id="a-9C"></a>而佛三昧无能过者。<a id="a-9D"></a>如来智慧于一切处。<a id="a-9E"></a>无障碍转无能过者。<a id="a-9F"></a>随顺教化一切声闻生声闻定。<a id="a-9G"></a>缘觉菩萨亦复如是。<a id="a-9H"></a>如来如是种种知已。<a id="a-9I"></a>随其所应而为说法。<a id="a-9J"></a>此是如来第七正觉事业。<a id="a-9K"></a>尔时世尊欲重宣此义。<a id="a-9L"></a>而说偈言。</p>
  <p id="a9M">诸佛法王真实智　　知诸众生染净因</p>
  <p id="a9N">如是因缘烦恼生　　如是因缘得解脱</p>
  <p id="a9O">邪思为因无明缘　　无明为因行为缘</p>
  <p id="a9P">识与名色六处等　　有支因缘悉如是</p>
  <p id="a9Q">烦恼为因业为缘　　诸见为因贪为缘</p>
  <p id="a9R">随眠结惑以为因　　现行烦恼以为缘</p>
  <p id="a9S">众生解脱二因缘　　从他闻声起随顺</p>
  <p id="a9T">内心正念观空法　　解脱有海得超升</p>
  <p id="a9U">止观和合互相资　　无少去来而可得</p>
  <p id="a9V">谛观无生亦无灭　　亲近解脱得清凉</p>
  <p id="a9W">住三种行长三明　　修习解脱不放逸</p>
  <p id="a9X">尽无生智得实谛　　由此因缘清净心</p>
  <p id="a9Y">佛入正定三昧门　　出入灭定念具足</p>
  <p id="a9Z">法王禅定无等等　　入八解脱多等持</p>
  <p id="a9a">逆顺次第超间游　　一定显示无边定</p>
  <p id="a9b">心无迫隘无分别　　虽常住定无定心</p>
  <p id="a9c">声闻缘觉三摩提　　菩萨亿千种种定</p>
  <p id="a9d">佛三摩地过诸定　　此善巧业智难量</p>
  <p id="a9e">复次善男子。<a id="a-9f"></a>如来以宿住智。<a id="a-9g"></a>知于自身及诸众生过去无数宿住生事。<a id="a-9h"></a>所谓一生二生十生百生。<a id="a-9i"></a>千生万生亿百千生。<a id="a-9j"></a>成劫坏劫成坏劫。<a id="a-9k"></a>无数成劫无数坏劫无数成坏劫。<a id="a-9l"></a>我及众生如是名字。<a id="a-9m"></a>如是种姓如是饮食。<a id="a-9n"></a>如是形相如是色类。<a id="a-9o"></a>如是苦乐如是处所。<a id="a-9p"></a>如是寿命如是生死。<a id="a-9q"></a>于某处殁而生某处。<a id="a-9r"></a>无数种种宿住之事皆悉忆念。<a id="a-9s"></a>复知彼彼众生。<a id="a-9t"></a>过去以如是因生此世界。<a id="a-9u"></a>如来知已随其所应而为说法。<a id="a-9v"></a>又如实知一切众生过去心行如是前念。<a id="a-9w"></a>次第因灭相续引起。<a id="a-9x"></a>如是后念。<a id="a-9y"></a>或复缘阙后念不生。<a id="a-9z"></a>如是种种如来悉知。<a id="a-A0"></a>如一众生如是心灭如是心生。<a id="a-A1"></a>轮转不断无量无边。<a id="a-A2"></a>恒河沙劫说不能尽。<a id="a-A3"></a>如一众生一切众生亦复如是。<a id="a-A4"></a>念念生灭心心相续说不可尽。<a id="a-A5"></a>如来一一皆如实知。<a id="a-A6"></a>假使尽于未来际劫。<a id="a-A7"></a>说于如来所知宿住不可穷尽。<a id="a-A8"></a>故说如来宿住智慧。<a id="a-A9"></a>不可思议不可称量。<a id="a-AA"></a>难知边际说不可尽。</p>
  <p id="aAB">尔时如来出大悲声。<a id="a-AC"></a>犹如牛王普告众生。<a id="a-AD"></a>汝等应当念念思惟。<a id="a-AE"></a>往世久近曾种善根。<a id="a-AF"></a>或于佛所曾种善根。<a id="a-AG"></a>或二乘所种诸善根。<a id="a-AH"></a>彼诸众生以佛威力皆念昔善。<a id="a-AI"></a>如来知已随应说法。<a id="a-AJ"></a>彼诸众生得闻法已。<a id="a-AK"></a>如昔善根各于自乘得不退转。<a id="a-AL"></a>是为如来第八正觉事业。<a id="a-AM"></a>尔时世尊欲重宣此义。<a id="a-AN"></a>而说偈言。</p>
  <p id="aAO">佛世间灯念往劫　　无边亿数那由他</p>
  <p id="aAP">谛了自己及众生　　如掌观五阿摩勒</p>
  <p id="aAQ">如是姓名色分别　　寿命住处生死殊</p>
  <p id="aAR">以是因缘此处生　　善知时故为说法</p>
  <p id="aAS">又知过去无边劫　　众生心心所不同</p>
  <p id="aAT">无量种类各生心　　如来大智皆明了</p>
  <p id="aAU">过去流注心不断　　一一众生佛悉知</p>
  <p id="aAV">劫数量等恒河沙　　说彼无边行无尽</p>
  <p id="aAW">尽未来际所有劫　　不能说佛宿住因</p>
  <p id="aAX">智慧无等无有边　　犹如大海无涯际</p>
  <p id="aAY">佛住利智胜通力　　念昔所修白净因</p>
  <p id="aAZ">及彼众生种善根　　过去或曾供养佛</p>
  <p id="aAa">佛威神力令忆念　　如先所作白法因</p>
  <p id="aAb">念已示教住三乘　　清净解脱恒无退</p>
  <p id="aAc">善逝过去因无量　　一切众生难测量</p>
  <p id="aAd">以此第八业为因　　无数众生悉调伏</p>
  <p id="aAe">复次善男子。<a id="a-Af"></a>如来天眼清净过于人眼。<a id="a-Ag"></a>见诸众生死此生彼。<a id="a-Ah"></a>所谓下劣最胜善色恶色若好若丑。<a id="a-Ai"></a>如是种种随业受生。<a id="a-Aj"></a>或有众生具身恶行。<a id="a-Ak"></a>或有众生具口恶行。<a id="a-Al"></a>或有众生具意恶行。<a id="a-Am"></a>或谤贤圣及邪见等业因缘故。<a id="a-An"></a>舍此身已堕于地狱。<a id="a-Ao"></a>复有众生具身善行。<a id="a-Ap"></a>或有众生具口善行。<a id="a-Aq"></a>或有众生具意善行。<a id="a-Ar"></a>不谤贤圣及正见等业因缘故。<a id="a-As"></a>舍是身已生于天上。<a id="a-At"></a>如来天眼皆悉知见。<a id="a-Au"></a>如是十方尽于法界。<a id="a-Av"></a>极虚空界无量无边。<a id="a-Aw"></a>超过数量所有世界。<a id="a-Ax"></a>于其中间或有世界。<a id="a-Ay"></a>劫火洞然空无所有。<a id="a-Az"></a>或有世界种种众生死此生彼。<a id="a-B0"></a>或诸菩萨游行诸刹。<a id="a-B1"></a>或诸如来趣于道树。<a id="a-B2"></a>证大菩提转正法轮。<a id="a-B3"></a>应尽晦迹示入涅槃。<a id="a-B4"></a>各各声闻现得解脱或入涅槃。<a id="a-B5"></a>彼彼缘觉现种种通。<a id="a-B6"></a>能令遇者功德增长。<a id="a-B7"></a>如是种种佛皆明见如对目前。<a id="a-B8"></a>复见世界无有身相诸众生等。<a id="a-B9"></a>非外五通天眼所见。<a id="a-BA"></a>亦非二乘及菩萨眼之所能见。<a id="a-BB"></a>唯有如来天眼明见。<a id="a-BC"></a>或有其地量如车轮。<a id="a-BD"></a>其无身相诸众生等充满其中。<a id="a-BE"></a>多于三千大千世界所有人天。<a id="a-BF"></a>佛皆明见。<a id="a-BG"></a>以净天眼微细观察一切世界所有众生堪调伏者。<a id="a-BH"></a>令其一一各见佛身而现其前。<a id="a-BI"></a>彼彼众生互不相知。<a id="a-BJ"></a>是为如来第九正觉事业尔时。<a id="a-BK"></a>世尊欲重宣此义而说偈言。</p>
  <p id="aBL">如来光明净天眼　　威德照见劫无边</p>
  <p id="aBM">十方一切刹难思　　众生受生各何相</p>
  <p id="aBN">或有已现当生别　　有色无色种种殊</p>
  <p id="aBO">或人天趣或三涂　　下中上品生非一</p>
  <p id="aBP">垂殁将生种种异　　一切见者见无遗</p>
  <p id="aBQ">造罪恶趣所沉沦　　修福超处人天上</p>
  <p id="aBR">或有修行菩萨行　　入出种植菩提根</p>
  <p id="aBS">或坐道树摧众魔　　觉悟最胜菩提道</p>
  <p id="aBT">转妙法轮皆自在　　人天解脱量难思</p>
  <p id="aBU">作佛事已示涅槃　　如来天眼皆明见</p>
  <p id="aBV">或从师闻获正念　　履践寂灭得清凉</p>
  <p id="aBW">或超有海不由师　　解脱安乐如来见</p>
  <p id="aBX">或有无数声闻众　　或复修行缘觉乘</p>
  <p id="aBY">彼众生界无有边　　佛净天眼皆明见</p>
  <p id="aBZ">或有众生无色相　　等车轮量有众多</p>
  <p id="aBa">过三千界内人天　　如是微细如来见</p>
  <p id="aBb">佛见一一众生界　　流转五道无有边</p>
  <p id="aBc">一切智了无众生　　以大慈悲故调伏</p>
  <p id="aBd">或有利根应度者　　各见如来现在前</p>
  <p id="aBe">为说胜法惬其心　　此佛第九天眼业</p>
  <p id="aBf">复次善男子。<a id="a-Bg"></a>如来一切诸漏已尽无复烦恼。<a id="a-Bh"></a>心善解脱慧善解脱。<a id="a-Bi"></a>自觉现前具足圆满。<a id="a-Bj"></a>作师子吼发如是言。<a id="a-Bk"></a>我生已尽梵行已立。<a id="a-Bl"></a>所作已办不受后有。<a id="a-Bm"></a>如来知此究尽烦恼。<a id="a-Bn"></a>极无垢染清净光明。<a id="a-Bo"></a>一切习气无不永灭。<a id="a-Bp"></a>声闻断惑有尽有量习气不除。<a id="a-Bq"></a>缘觉尽惑亦有分量。<a id="a-Br"></a>远离大悲阙无碍辩。<a id="a-Bs"></a>唯有如来一刹那心平等相应。<a id="a-Bt"></a>一切烦恼诸相烦恼根本烦恼习气烦恼永尽无余。<a id="a-Bu"></a>大悲善摄辩才无畏皆悉圆满。<a id="a-Bv"></a>一切世间无能过者。<a id="a-Bw"></a>何以故诸佛如来。<a id="a-Bx"></a>永灭一切诸业习气烦恼习气威仪误失诸习气故。<a id="a-By"></a>譬如虚空本性清净一切烟尘无所依住。<a id="a-Bz"></a>如来亦尔得于烦恼究尽之智。<a id="a-C0"></a>诸业烦恼一切习气无所依住。<a id="a-C1"></a>而如来心以无住相。<a id="a-C2"></a>烦恼尽处智平等中微妙安住。<a id="a-C3"></a>为断众生一切烦恼有漏五蕴。<a id="a-C4"></a>而说妙法作如是言。<a id="a-C5"></a>哀哉众生于无事中横生烦恼。<a id="a-C6"></a>汝等应当如实思惟拣择观察。<a id="a-C7"></a>复为众生种种善巧种种譬喻。<a id="a-C8"></a>说烦恼性本无所有。<a id="a-C9"></a>彼诸众生如实观已。<a id="a-CA"></a>不见少法而可执持。<a id="a-CB"></a>种种烦恼任运永灭入于涅槃。<a id="a-CC"></a>此是如来第十正觉事业。<a id="a-CD"></a>尔时世尊欲重宣此义。<a id="a-CE"></a>而说偈言。</p>
  <p id="aCF">十力世尊力圆满　　成就广大甚深门</p>
  <p id="aCG">烦恼障尽智相应　　得胜菩提最寂静</p>
  <p id="aCH">声闻灭惑得尽智　　有量习气犹未除</p>
  <p id="aCI">缘觉断惑得菩提　　大悲辩才皆不具</p>
  <p id="aCJ">佛为世主人中胜　　惑习俱灭德皆圆</p>
  <p id="aCK">尽烦恼际大悲增　　辩才无量皆成就</p>
  <p id="aCL">佛住究尽烦恼智　　知众生惑妄非真</p>
  <p id="aCM">愍行邪道诸有情　　不履如来正法迹</p>
  <p id="aCN">大悲猛利为物说　　无常苦空无我门</p>
  <p id="aCO">汝等思惟本性空　　常得最胜妙寂静</p>
  <p id="aCP">不得众生数取趣　　作者及与摩纳婆</p>
  <p id="aCQ">为着邪见诸众生　　大觉兴悲说解脱</p>
  <p id="aCR">于一切时无厌倦　　未曾一念舍众生</p>
  <p id="aCS">常住三昧无动摇　　为利众生演妙法</p>
  <p id="aCT">如是等相佛事业　　十力住于力地中</p>
  <p id="aCU">转无等等最胜轮　　能摧怨敌难倾动</p>
 </body>
</html>