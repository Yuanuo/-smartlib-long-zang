<!doctype html>
<html id="z3IBUf4gS" data-ver="606">
 <head>
  <meta charset="utf-8">
  <meta author="般若">
  <meta library="龙藏">
  <meta catalog="宋元入藏诸大小乘经">
  <meta period="唐">
 </head>
 <body>
  <h1 id="a1">守护国界主陀罗尼经卷第四</h1>
  <h2 id="a2">入如来大悲不思议品第四</h2>
  <p id="a3">尔时文殊师利童子。<a id="a-4"></a>即从座起偏袒右肩。<a id="a-5"></a>右膝着地合掌恭敬。<a id="a-6"></a>而白佛言世尊。<a id="a-7"></a>唯愿如来应正等觉。<a id="a-8"></a>为我宣说诸佛如来于诸众生大悲随转。<a id="a-9"></a>世尊如来大悲为有几种。<a id="a-A"></a>以何为相以何为因。<a id="a-B"></a>以何为缘为何所住。<a id="a-C"></a>善哉世尊唯愿为我具足宣说。<a id="a-D"></a>及说如来一切智智现证事业。</p>
  <p id="aE">尔时佛告文殊师利童子言。<a id="a-F"></a>善哉善哉善男子。<a id="a-G"></a>善能咨问如是深义。<a id="a-H"></a>谛听谛听善思念之。<a id="a-I"></a>吾当为汝分别解说诸佛如来大悲海门一渧之相。<a id="a-J"></a>善男子一切如来。<a id="a-K"></a>于诸众生所有大悲不生不灭。<a id="a-L"></a>何以故如来大悲。<a id="a-M"></a>常恒不断无时不转。<a id="a-N"></a>已于无量阿僧祇劫。<a id="a-O"></a>积集圆满诸功德故无去无来常恒不舍一切众生。<a id="a-P"></a>皆悉护念而摄受故。<a id="a-Q"></a>如来大悲无量无边无有穷尽。<a id="a-R"></a>甚深甚深不可思议。<a id="a-S"></a>坚固猛利难解难入。<a id="a-T"></a>非是语言所能宣说。<a id="a-U"></a>何以故。<a id="a-V"></a>善男子。<a id="a-W"></a>譬如如来得大菩提。<a id="a-X"></a>于诸众生起大悲心亦复如是。<a id="a-Y"></a>云何如来得于菩提。<a id="a-Z"></a>善男子佛得菩提。<a id="a-a"></a>无有根本无有住处。<a id="a-b"></a>云何根本云何住处。<a id="a-c"></a>身见为根本妄想为住处。<a id="a-d"></a>而身见妄想及与菩提平等平等故。<a id="a-e"></a>说菩提无有根本无有住处。<a id="a-f"></a>依于此义佛得菩提。<a id="a-g"></a>一切众生不觉不知无有根本无有住处。<a id="a-h"></a>为欲令其如实觉悟。<a id="a-i"></a>是故如来普缘众生而起大悲。</p>
  <p id="aj">复次善男子。<a id="a-k"></a>菩提寂静亲近寂静。<a id="a-l"></a>言寂静者即是于内。<a id="a-m"></a>亲近寂诤即是于外。<a id="a-n"></a>何以故眼空我空我所亦空。<a id="a-o"></a>性如是故名为寂静。<a id="a-p"></a>耳空鼻空舌空身空意空我空我所亦空。<a id="a-q"></a>性如是故名为寂静。<a id="a-r"></a>由眼空故不行色境。<a id="a-s"></a>是故名为亲近寂静。<a id="a-t"></a>由耳鼻舌身意空。<a id="a-u"></a>故不行声香味触法境。<a id="a-v"></a>是故名为亲近寂静。<a id="a-w"></a>如是寂静亲近寂静。<a id="a-x"></a>众生不知欲令其知。<a id="a-y"></a>是故如来于诸众生大悲随转。</p>
  <p id="az">复次善男子。<a id="a-10"></a>菩提本性清净光明。<a id="a-11"></a>何以故。<a id="a-12"></a>心之实性本清净故。<a id="a-13"></a>云何清净。<a id="a-14"></a>性无合故。<a id="a-15"></a>犹如虚空性清净故。<a id="a-16"></a>亦如虚空无有相故。<a id="a-17"></a>亦如虚空性平等故。<a id="a-18"></a>是故菩提名为最极清净光明。<a id="a-19"></a>此净光明童蒙凡夫不能觉知。<a id="a-1A"></a>客尘烦恼之所覆故。<a id="a-1B"></a>欲令众生如实觉悟。<a id="a-1C"></a>是故如来于诸众生大悲随转。</p>
  <p id="a1D">复次善男子菩提无取舍。<a id="a-1E"></a>何以故舍生死岸横截瀑流。<a id="a-1F"></a>至于彼岸名为取舍。<a id="a-1G"></a>如来深入第一义谛。<a id="a-1H"></a>不见此岸不见彼岸。<a id="a-1I"></a>以一切法无彼此故。<a id="a-1J"></a>是故菩提无有取舍。<a id="a-1K"></a>凡夫不知无取无舍。<a id="a-1L"></a>欲令其知是故。<a id="a-1M"></a>如来于诸众生大悲随转。</p>
  <p id="a1N">复次善男子。<a id="a-1O"></a>菩提无相亦无观察。<a id="a-1P"></a>云何无相。<a id="a-1Q"></a>所谓眼识不可得故。<a id="a-1R"></a>云何名为无有观察。<a id="a-1S"></a>眼识于色无分别故。<a id="a-1T"></a>如是耳识不可得故名为无相。<a id="a-1U"></a>耳识于声不分别故名无观察。<a id="a-1V"></a>鼻识不可得故名为无相。<a id="a-1W"></a>鼻识于香不分别故名无观察。<a id="a-1X"></a>舌识不可得故名为无相。<a id="a-1Y"></a>舌识于味不分别故名无观察。<a id="a-1Z"></a>身识不可得故名为无相。<a id="a-1a"></a>身识于触不分别故名无观察。<a id="a-1b"></a>意识不可得故名为无相。<a id="a-1c"></a>意识于法不分别故名无观察。<a id="a-1d"></a>如是无相无有观察是圣者境。<a id="a-1e"></a>出过三界故。<a id="a-1f"></a>非凡小之所能知。<a id="a-1g"></a>为欲令其如实知觉。<a id="a-1h"></a>是故如来于诸众生大悲随转。</p>
  <p id="a1i">复次善男子。<a id="a-1j"></a>菩提非过去非现在非未来故。<a id="a-1k"></a>三际平等断绝三轮。<a id="a-1l"></a>云何名为断绝三轮。<a id="a-1m"></a>于彼过去心不起故。<a id="a-1n"></a>于彼未来识不行故。<a id="a-1o"></a>于此现在意不作故。<a id="a-1p"></a>此心意识无有住处。<a id="a-1q"></a>云何名为三际平等。<a id="a-1r"></a>过去之事不可思量。<a id="a-1s"></a>未来之识不可宣示。<a id="a-1t"></a>现在之意不可说故。<a id="a-1u"></a>如是甚深三际平等三轮清净。<a id="a-1v"></a>众生不知。<a id="a-1w"></a>为欲令其如实觉悟。<a id="a-1x"></a>是故如来于诸众生大悲随转。</p>
  <p id="a1y">复次善男子。<a id="a-1z"></a>菩提无身菩提无为。<a id="a-20"></a>云何无身。<a id="a-21"></a>所谓眼识不可知故。<a id="a-22"></a>如是耳鼻舌身意识不可知故。<a id="a-23"></a>云何无为。<a id="a-24"></a>无生无灭亦无住故。<a id="a-25"></a>故说无为远离三相。<a id="a-26"></a>如无为相有为之相亦复如是。<a id="a-27"></a>何以故一切诸法性如是故。<a id="a-28"></a>无性之性此性不无。<a id="a-29"></a>此二无二是菩提性。<a id="a-2A"></a>如是无身及无为相。<a id="a-2B"></a>童蒙凡夫不觉不知。<a id="a-2C"></a>欲令知觉。<a id="a-2D"></a>是故如来于诸众生大悲随转。</p>
  <p id="a2E">复次善男子。<a id="a-2F"></a>菩提不可坏无所证迹。<a id="a-2G"></a>云何所证及不可坏。<a id="a-2H"></a>所谓真如是所证迹。<a id="a-2I"></a>由无住处故不可坏。<a id="a-2J"></a>法界是所证。<a id="a-2K"></a>由无种种故不可坏。<a id="a-2L"></a>实际是所证。<a id="a-2M"></a>由不可动故不可坏。<a id="a-2N"></a>空门是所证。<a id="a-2O"></a>由不可得故不可坏。<a id="a-2P"></a>无相是所证。<a id="a-2Q"></a>由无分别故不可坏。<a id="a-2R"></a>无愿是所证。<a id="a-2S"></a>由不可求故不可坏。<a id="a-2T"></a>无众生是所证。<a id="a-2U"></a>由无本性故不可坏。<a id="a-2V"></a>虚空是所证。<a id="a-2W"></a>由不可取故不可坏。<a id="a-2X"></a>无生是所证。<a id="a-2Y"></a>由无有灭故不可坏。<a id="a-2Z"></a>无为是所证。<a id="a-2a"></a>由无诸行故不可坏。<a id="a-2b"></a>菩提是所证。<a id="a-2c"></a>由于寂静亲近寂静故不可坏。<a id="a-2d"></a>涅槃是所证。<a id="a-2e"></a>由本无生故不可坏。<a id="a-2f"></a>如是所证迹及不可坏。<a id="a-2g"></a>众生不知。<a id="a-2h"></a>欲令觉悟。<a id="a-2i"></a>是故如来于诸众生大悲随转。</p>
  <p id="a2j">复次善男子。<a id="a-2k"></a>菩提不可以身得。<a id="a-2l"></a>不可以心得。<a id="a-2m"></a>何以故身无知故心如幻故。<a id="a-2n"></a>如是正知名得菩提。<a id="a-2o"></a>随顺世谛说有菩提。<a id="a-2p"></a>当知菩提体不可得无能说者。<a id="a-2q"></a>于何不可得。<a id="a-2r"></a>若身若心若理非理。<a id="a-2s"></a>若无若有若实若虚皆不可得。<a id="a-2t"></a>云何不可说。<a id="a-2u"></a>一切诸法种种方便。<a id="a-2v"></a>无能显说此菩提故。<a id="a-2w"></a>无有少分而住于法。<a id="a-2x"></a>以无住故。<a id="a-2y"></a>非是文字言说境界。<a id="a-2z"></a>譬如虚空无有住处不可宣说。<a id="a-30"></a>菩提亦尔无住无说。<a id="a-31"></a>如来如是如实观察一切诸法皆不可说。<a id="a-32"></a>何以故一切法中无有语言。<a id="a-33"></a>诸语言中亦无法故。<a id="a-34"></a>如此妙法一切众生不觉不知。<a id="a-35"></a>欲令觉知。<a id="a-36"></a>是故如来于诸众生大悲随转。</p>
  <p id="a37">复次善男子。<a id="a-38"></a>菩提不可取无有依处。<a id="a-39"></a>云何不可取云何无依处。<a id="a-3A"></a>如来如实知见法故。<a id="a-3B"></a>所谓眼不可得故不可取。<a id="a-3C"></a>色不可得故无依处。<a id="a-3D"></a>耳不可得故不可取。<a id="a-3E"></a>声不可得故无依处。<a id="a-3F"></a>鼻不可得故不可取。<a id="a-3G"></a>香不可得故无依处。<a id="a-3H"></a>舌不可得故不可取。<a id="a-3I"></a>味不可得故无依处。<a id="a-3J"></a>身不可得故不可取。<a id="a-3K"></a>触不可得故无依处。<a id="a-3L"></a>意不可得故不可取。<a id="a-3M"></a>法不可得故无依处。<a id="a-3N"></a>如来如是无取无依。<a id="a-3O"></a>故于菩提现正等觉。<a id="a-3P"></a>由眼无取色无依处故识无所依。<a id="a-3Q"></a>由耳无取声无依处故识无所依。<a id="a-3R"></a>由鼻无取香无依处故识无所依。<a id="a-3S"></a>由舌无取味无依处故识无所依。<a id="a-3T"></a>由身无取触无依处故识无所依。<a id="a-3U"></a>由意无取法无依处故识无所依。<a id="a-3V"></a>由无所依故识无住处。<a id="a-3W"></a>一切众生虚妄横执识有住处。<a id="a-3X"></a>云何众生识心住处。<a id="a-3Y"></a>此有四种。<a id="a-3Z"></a>所谓色蕴受想行蕴。<a id="a-3a"></a>即是众生识之住处。<a id="a-3b"></a>如来了知众生住处即无住处穷无住际。<a id="a-3c"></a>一切众生不觉不知。<a id="a-3d"></a>欲令觉知。<a id="a-3e"></a>是故如来于诸众生大悲随转。</p>
  <p id="a3f">复次善男子。<a id="a-3g"></a>言菩提者名体性空。<a id="a-3h"></a>由体空故则菩提空。<a id="a-3i"></a>由体空故一切法空。<a id="a-3j"></a>如来如是如其体空。<a id="a-3k"></a>于一切法现正等觉。<a id="a-3l"></a>以是义故不以空觉而觉于空。<a id="a-3m"></a>此即名一三菩提智。<a id="a-3n"></a>谓若空若菩提少分无二。<a id="a-3o"></a>空与菩提不可分别。<a id="a-3p"></a>与一切法亦复如是无二无二相。<a id="a-3q"></a>审谛观察一切诸法无名无相。<a id="a-3r"></a>无有能行亦无所行无所趣向。<a id="a-3s"></a>无言无说无执无取。<a id="a-3t"></a>是名为空。<a id="a-3u"></a>第一义中空亦叵得但有言说。<a id="a-3v"></a>如说虚空但有空言空非言境。<a id="a-3w"></a>如是说空名不可说。<a id="a-3x"></a>是名为入一切法门。<a id="a-3y"></a>谓一切法无有名字。<a id="a-3z"></a>于无名中强以名说。<a id="a-40"></a>如是名字于一切法无有住处。<a id="a-41"></a>何以故依一切相假立其名。<a id="a-42"></a>相本性空名依何立。<a id="a-43"></a>如来如是以如实智知一切法。<a id="a-44"></a>此云何知。<a id="a-45"></a>知从本来不生不出不起不灭。<a id="a-46"></a>无障无碍无相无为。<a id="a-47"></a>离心意识无有名字无有音声。<a id="a-48"></a>如是知见而得解脱。<a id="a-49"></a>如是解脱不缚不解。<a id="a-4A"></a>何以故性平等故。<a id="a-4B"></a>而诸凡夫不觉不知。<a id="a-4C"></a>欲令于彼如实知觉。<a id="a-4D"></a>是故如来于诸众生大悲随转。</p>
  <p id="a4E">复次善男子。<a id="a-4F"></a>菩提虚空平等平等。<a id="a-4G"></a>而其虚空无等无不等。<a id="a-4H"></a>菩提亦尔无等不等。<a id="a-4I"></a>何以故诸法如实无生无灭故。<a id="a-4J"></a>一切法无等不等。<a id="a-4K"></a>如来如是如实知见无等不等。<a id="a-4L"></a>故于诸法现等正觉。<a id="a-4M"></a>是故于中无有少法说等不等。<a id="a-4N"></a>于一切法如实而知。<a id="a-4O"></a>当云何知。<a id="a-4P"></a>知一切法无有根本无生无灭。<a id="a-4Q"></a>一切诸法本无今有已有还无。<a id="a-4R"></a>彼无生者亦无灭者。<a id="a-4S"></a>如是生灭从因缘生从因缘转。<a id="a-4T"></a>此中无有少法可转。<a id="a-4U"></a>如来为断生死长远危险道故。<a id="a-4V"></a>故说如是如实之法。<a id="a-4W"></a>一切众生不觉不知断生死道。<a id="a-4X"></a>亦复不知法性平等及不平等。<a id="a-4Y"></a>欲令于彼如实知觉。<a id="a-4Z"></a>是故如来于诸众生大悲随转。</p>
  <p id="a4a">复次善男子。<a id="a-4b"></a>菩提所证即是如如。<a id="a-4c"></a>如菩提如色亦如是。<a id="a-4d"></a>于第一义不即不离。<a id="a-4e"></a>如菩提如。<a id="a-4f"></a>于受想行识如亦不即不离。<a id="a-4g"></a>如菩提如于地界如水火风界如亦不即不离。<a id="a-4h"></a>如菩提如。<a id="a-4i"></a>于眼界色界眼识界如亦不即不离。<a id="a-4j"></a>如菩提如。<a id="a-4k"></a>于耳界声界耳识界如。<a id="a-4l"></a>乃至意界法界意识界如亦不即不离。<a id="a-4m"></a>如是诸蕴及界处等。<a id="a-4n"></a>一切诸法不离于如。<a id="a-4o"></a>如来称如知一切法。<a id="a-4p"></a>是故现前成等正觉。<a id="a-4q"></a>称于性相等正觉故。<a id="a-4r"></a>如现在如过去未来亦复如是。<a id="a-4s"></a>前际不生后际未至中际寂静。<a id="a-4t"></a>如是平等即是菩提真实所证。<a id="a-4u"></a>如是所证一法不异一切法。<a id="a-4v"></a>一切法不异一法。<a id="a-4w"></a>以如实中若一若二若复多法俱不可得。<a id="a-4x"></a>如是所证凡夫众生不觉不知。<a id="a-4y"></a>我当令觉。<a id="a-4z"></a>是故如来于诸众生大悲随转。</p>
  <p id="a50">复次善男子。<a id="a-51"></a>菩提无相善入诸相。<a id="a-52"></a>云何为相云何无相。<a id="a-53"></a>此中相者谓始修起一切善法。<a id="a-54"></a>言无相者谓一切法皆不可得。<a id="a-55"></a>又复相者是无住心所住之处。<a id="a-56"></a>言无相者即是无相三昧解脱。<a id="a-57"></a>又复相者心心所法。<a id="a-58"></a>称量观察一切诸法。<a id="a-59"></a>言无相者过于称量随识作业。<a id="a-5A"></a>又复相者于有为法审细观察。<a id="a-5B"></a>言无相者于无为法现证相应。<a id="a-5C"></a>如是甚深相无相门。<a id="a-5D"></a>凡夫不觉我当令觉。<a id="a-5E"></a>是故如来于诸众生大悲随转。</p>
  <p id="a5F">复次善男子。<a id="a-5G"></a>菩提无漏无烦恼蕴。<a id="a-5H"></a>此中云何为漏无漏。<a id="a-5I"></a>漏有四种谓欲漏有漏无明漏见漏。<a id="a-5J"></a>于此四漏皆悉远离故名无漏。<a id="a-5K"></a>云何名为无烦恼蕴。<a id="a-5L"></a>远离四种烦恼蕴故。<a id="a-5M"></a>所谓远离欲蕴远离邪见蕴。<a id="a-5N"></a>远离我见蕴远离戒禁取蕴。<a id="a-5O"></a>此四烦恼皆为无明黑暗所覆。<a id="a-5P"></a>盲无智眼。<a id="a-5Q"></a>欲贪渴爱使令干燋。<a id="a-5R"></a>积集建立故名为蕴。<a id="a-5S"></a>如来知此我见等惑无有根本本来清净。<a id="a-5T"></a>亦随顺知众生清净。<a id="a-5U"></a>若我清净若众生清净无二无二相。<a id="a-5V"></a>此无二相即无生义。<a id="a-5W"></a>此无生义即无灭义。<a id="a-5X"></a>于此无生无灭之中。<a id="a-5Y"></a>心意识等皆悉不转。<a id="a-5Z"></a>此心意识不转之处分别不生。<a id="a-5a"></a>若有分别即生死法生。<a id="a-5b"></a>若无分别即解脱法生。<a id="a-5c"></a>若解脱法生即无明不起。<a id="a-5d"></a>若无明不起即十二有支不生。<a id="a-5e"></a>若十二有支不生。<a id="a-5f"></a>即是无生。<a id="a-5g"></a>若无生者即是解脱。<a id="a-5h"></a>若解脱者即是了义。<a id="a-5i"></a>了义即是第一义谛。<a id="a-5j"></a>云何名为第一义谛。<a id="a-5k"></a>所谓无我。<a id="a-5l"></a>若无我者即不可说。<a id="a-5m"></a>若不可说即是因缘和合之义。<a id="a-5n"></a>如是因缘和合之义即一切法义。<a id="a-5o"></a>一切法义即如来义。<a id="a-5p"></a>以是义故。<a id="a-5q"></a>若见因缘和合之法即见诸法。<a id="a-5r"></a>若见诸法即见如来。<a id="a-5s"></a>如是真见第一义中。<a id="a-5t"></a>审谛观察不见少分。<a id="a-5u"></a>云何少分所谓观察。<a id="a-5v"></a>随观察心见其真实名真实见。<a id="a-5w"></a>如是而知诸法平等。<a id="a-5x"></a>是故如来现等正觉。<a id="a-5y"></a>此之无漏无烦恼蕴。<a id="a-5z"></a>凡夫众生不觉不知。<a id="a-60"></a>我当令觉。<a id="a-61"></a>是故如来于诸众生大悲随转。</p>
  <p id="a62">复次善男子。<a id="a-63"></a>菩提清净无垢无有处所。<a id="a-64"></a>此中何法名为清净。<a id="a-65"></a>云何无垢云何复名无有处所。<a id="a-66"></a>所谓空即清净。<a id="a-67"></a>无相即是无垢。<a id="a-68"></a>无愿即无处所。<a id="a-69"></a>无生即是清净。<a id="a-6A"></a>无行即是无垢。<a id="a-6B"></a>无起即无处所。<a id="a-6C"></a>诸法本性即是清净。<a id="a-6D"></a>穷究清净即是无垢。<a id="a-6E"></a>本性光明即无处所。<a id="a-6F"></a>体不可说即是清净。<a id="a-6G"></a>体无分别即是无垢。<a id="a-6H"></a>离言寂默即无处所。<a id="a-6I"></a>真谛清净法性无垢真实之际即无处所。<a id="a-6J"></a>知蕴清净知界本性即是无垢。<a id="a-6K"></a>知入远离即无处所。<a id="a-6L"></a>知于过去尽智清净知于未来无生之智即是无垢。<a id="a-6M"></a>知于现在法界住处即无处所。<a id="a-6N"></a>有如是等清净无垢无处所义。<a id="a-6O"></a>皆悉入于一所证中。<a id="a-6P"></a>言所证者即是寂静。<a id="a-6Q"></a>寂静者即是寂灭。<a id="a-6R"></a>寂灭者即是亲证。<a id="a-6S"></a>亲证者即是无相。<a id="a-6T"></a>无相者即胜义谛。<a id="a-6U"></a>胜义谛者即虚空相。<a id="a-6V"></a>如虚空相则菩提相亦复如是。<a id="a-6W"></a>如菩提相一切法相亦复如是。<a id="a-6X"></a>如一切法一切众生亦复如是。<a id="a-6Y"></a>如诸众生一切佛刹亦复如是。<a id="a-6Z"></a>如一切刹大般涅槃亦复如是。<a id="a-6a"></a>是故我说一切诸法即涅槃相。<a id="a-6b"></a>此为究竟实际之相无对之相。<a id="a-6c"></a>无始清净本来无垢。<a id="a-6d"></a>从本已来无有处所。<a id="a-6e"></a>如来如是于如是等种种色相见无色相。<a id="a-6f"></a>故于诸法现等正觉。<a id="a-6g"></a>等正觉已遍观十方。<a id="a-6h"></a>见诸众生住不清净。<a id="a-6i"></a>起于垢秽执着处所。<a id="a-6j"></a>便于众生普皆发起游戏大悲。<a id="a-6k"></a>以善方便欲转法轮。<a id="a-6l"></a>而念梵王未来诚请。</p>
  <p id="a6m">尔时尸叶大梵天王知佛所念。<a id="a-6n"></a>与梵眷属八十亿天。<a id="a-6o"></a>前后围绕。<a id="a-6p"></a>于梵宫没现如来前。<a id="a-6q"></a>顶礼佛足而白佛言。<a id="a-6r"></a>唯愿世尊转于法轮。<a id="a-6s"></a>唯愿善逝转于法轮。<a id="a-6t"></a>即说偈言。</p>
  <p id="a6u">如来所证最寂静　　清净无垢妙光明</p>
  <p id="a6v">不可宣说无名言　　佛净智慧方穷究</p>
  <p id="a6w">为此经于多亿劫　　难行苦行靡不经</p>
  <p id="a6x">无始痴爱我随眠　　颠倒众生令觉悟</p>
  <p id="a6y">此会众生多善利　　昔于佛所已修因</p>
  <p id="a6z">唯愿广开甘露门　　转最胜轮利含识</p>
  <p id="a70">彼当觉悟最上法　　摧破魔军无有余</p>
  <p id="a71">引导邪径诸众生　　令住如来真正道</p>
  <p id="a72">如来大悲为最上　　为利一切不思议</p>
  <p id="a73">我今劝请天人师　　转于最上微妙法</p>
  <p id="a74">如拘留孙佛所转　　亦如拘那含牟尼</p>
  <p id="a75">迦葉善逝转法轮　　今请世尊如是转</p>
  <p id="a76">譬如大云降甘雨　　药草卉木皆发生</p>
  <p id="a77">愿佛兴大慈悲云　　遍降难思妙法雨</p>
  <p id="a78">如来初生师子吼　　誓普解脱诸有情</p>
  <p id="a79">愿澍法水应其时　　以满人天深渴仰</p>
  <p id="a7A">善男子尸叶梵王说偈请已。<a id="a-7B"></a>我于尔时受梵王请。<a id="a-7C"></a>不舍如来游戏大悲。<a id="a-7D"></a>于波罗奈城仙人堕处施鹿林中。<a id="a-7E"></a>最初转于无上法轮。<a id="a-7F"></a>若沙门若婆罗门若天魔梵一切世间所不能转。<a id="a-7G"></a>转法轮时其无常声。<a id="a-7H"></a>普闻三千大千世界。<a id="a-7I"></a>时阿若憍陈如最初闻法悟解得果。<a id="a-7J"></a>我于尔时而说偈言。</p>
  <p id="a7K">不可说甚深　　胜义无文字</p>
  <p id="a7L">我说非无果　　陈如初悟解</p>
  <p id="a7M">善男子我转法轮时。<a id="a-7N"></a>复有无量无数众生。<a id="a-7O"></a>皆于如来游戏大悲而得调伏。<a id="a-7P"></a>复有无量无数众生发菩提心。<a id="a-7Q"></a>是故如来于诸众生大悲常转。</p>
  <p id="a7R">善男子是为如来具足圆满十六大悲。<a id="a-7S"></a>常住其中不假功用任运恒转。<a id="a-7T"></a>为一众生经恒沙劫。<a id="a-7U"></a>于大地狱具受众苦。<a id="a-7V"></a>而此众生或有调伏或未调伏。<a id="a-7W"></a>要令调伏置于如来正法之中。<a id="a-7X"></a>如为一众生为一切众生悉亦如是。<a id="a-7Y"></a>如是经于无量劫中。<a id="a-7Z"></a>受地狱苦无有疲厌。<a id="a-7a"></a>大悲之心亦无减少。<a id="a-7b"></a>是故如来于诸众生。<a id="a-7c"></a>大悲深重不可思议。<a id="a-7d"></a>二乘之悲如割皮肤。<a id="a-7e"></a>菩萨悲心如割脂肉。<a id="a-7f"></a>如来大悲深彻骨髓。<a id="a-7g"></a>又复随顺佛智是声闻悲。<a id="a-7h"></a>劝诸众生发菩提心是菩萨悲。<a id="a-7i"></a>授当佛记是如来悲。<a id="a-7j"></a>因慈心起是声闻悲。<a id="a-7k"></a>因化众生是菩萨悲。<a id="a-7l"></a>因于究竟成熟众生是佛大悲。<a id="a-7m"></a>求断生死是声闻悲。<a id="a-7n"></a>运度众生至于彼岸是菩萨悲。<a id="a-7o"></a>普能度脱一切生死一切烦恼至于彼岸是佛大悲。<a id="a-7p"></a>是故当知如来大悲最为尊胜。<a id="a-7q"></a>为欲调伏诸众生故。<a id="a-7r"></a>或经一劫或复百劫。<a id="a-7s"></a>或百千劫久住于世。<a id="a-7t"></a>不入究竟无余涅槃。</p>
  <p id="a7u">善男子乃往久远过阿僧祇劫。<a id="a-7v"></a>尔时有佛出现于世。<a id="a-7w"></a>名栴檀舍多陀阿伽度阿罗诃三藐三佛陀。<a id="a-7x"></a>世界名有香。<a id="a-7y"></a>劫名最胜香。<a id="a-7z"></a>佛寿十六八万四千岁。<a id="a-80"></a>声闻弟子其数十六八万四千之所集会。<a id="a-81"></a>彼如来身诸毛孔中恒流妙香。<a id="a-82"></a>遍满三千大千世界。<a id="a-83"></a>一切普熏无诸秽恶。<a id="a-84"></a>垣墙舍宅树木山河。<a id="a-85"></a>种种色相无不皆香。<a id="a-86"></a>故此世界名为有香。<a id="a-87"></a>其中众生遇斯香者。<a id="a-88"></a>三业清净具足众善。<a id="a-89"></a>舍家修道深入四禅。<a id="a-8A"></a>此世界中一万如来相续出现。<a id="a-8B"></a>皆同一号名栴檀舍。<a id="a-8C"></a>是故此劫名最胜香。<a id="a-8D"></a>栴檀舍如来作佛事已涅槃时至。<a id="a-8E"></a>复以出过一切人天净妙天眼。<a id="a-8F"></a>遍观众生何等众生余佛调伏。<a id="a-8G"></a>何等众生我当调伏。<a id="a-8H"></a>乃见非想非非想天有一众生。<a id="a-8I"></a>过去世中曾种善根。<a id="a-8J"></a>乐闻大乘心得清净我应调伏。<a id="a-8K"></a>而此众生尚经八万四千劫住彼天中。<a id="a-8L"></a>过是已后方从天下。<a id="a-8M"></a>生于人间未知五欲。<a id="a-8N"></a>闻赞大乘便发阿耨多罗三藐三菩提心。<a id="a-8O"></a>于大菩提永不退转。<a id="a-8P"></a>尔时栴檀舍如来。<a id="a-8Q"></a>方便大悲遍观察已告诸比丘。<a id="a-8R"></a>我于今夜当入涅槃。<a id="a-8S"></a>便入大悲怜愍三昧。<a id="a-8T"></a>入三昧已示现涅槃。<a id="a-8U"></a>佛灭度后分布舍利。<a id="a-8V"></a>十方人天恭敬供养。<a id="a-8W"></a>正法住世八万四千岁。<a id="a-8X"></a>利益安乐无量众生。<a id="a-8Y"></a>纯以正法一味化人。<a id="a-8Z"></a>无复像法流行于世。<a id="a-8a"></a>彼佛世尊虽示涅槃。<a id="a-8b"></a>以其大悲怜愍三昧神通力持。<a id="a-8c"></a>复住于世八万四千劫。<a id="a-8d"></a>隐相好身世无能睹。<a id="a-8e"></a>过于八万四千劫已。<a id="a-8f"></a>彼一众生住非想者。<a id="a-8g"></a>方生人中大豪贵家。<a id="a-8h"></a>年始八岁。<a id="a-8i"></a>时彼如来从三昧起至童子家。<a id="a-8j"></a>现相好身住童子前。<a id="a-8k"></a>唯此童子及万二千天子。<a id="a-8l"></a>应调伏者得见如来余无能睹。<a id="a-8m"></a>时彼如来先为童子发起大乘。<a id="a-8n"></a>复为演说五欲过患。<a id="a-8o"></a>而告之言善男子。<a id="a-8p"></a>五欲过恶甚可怖畏。<a id="a-8q"></a>譬如高大五聚毒蛇。<a id="a-8r"></a>随一毒蛇即便害人。<a id="a-8s"></a>况于五聚。<a id="a-8t"></a>亦如积集五聚毒药。<a id="a-8u"></a>若尝少分便能害人。<a id="a-8v"></a>况食五聚。<a id="a-8w"></a>是故汝应勿生贪着。<a id="a-8x"></a>尔时童子闻是语已。<a id="a-8y"></a>观其舍宅资生之具。<a id="a-8z"></a>若男若女一切所有。<a id="a-90"></a>皆如毒蛇深生厌离。<a id="a-91"></a>便于阿耨多罗三藐三菩提。<a id="a-92"></a>发深重心得不退转。<a id="a-93"></a>佛知童子身心澄净具足众善。<a id="a-94"></a>便与授记告诸天子言。<a id="a-95"></a>今此童子过七十二阿僧祇劫。<a id="a-96"></a>当得阿耨多罗三藐三菩提。<a id="a-97"></a>名最胜宝如来应正等觉出现于世。<a id="a-98"></a>佛授记时余人不闻。<a id="a-99"></a>唯此童子及万二千天子。<a id="a-9A"></a>堪住法器皆悉得闻。<a id="a-9B"></a>时诸天子皆发阿耨多罗三藐三菩提心。<a id="a-9C"></a>作是愿言彼最胜宝如来若成佛时。<a id="a-9D"></a>我等当生彼佛国土。<a id="a-9E"></a>时栴檀舍如来告诸天子当得往生。<a id="a-9F"></a>彼最胜宝如来皆当与汝授阿耨多罗三藐三菩提记。<a id="a-9G"></a>尔时栴檀舍如来。<a id="a-9H"></a>与彼菩萨授记别已。<a id="a-9I"></a>然后究竟入于涅槃。<a id="a-9J"></a>一切人天供养舍利。<a id="a-9K"></a>善男子以是义故。<a id="a-9L"></a>一切如来大悲深重具足圆满。<a id="a-9M"></a>非诸声闻缘觉境界。<a id="a-9N"></a>善男子如是法门。<a id="a-9O"></a>能令汝等佛种不断。<a id="a-9P"></a>若有众生闻此法门。<a id="a-9Q"></a>受持读诵书写解说。<a id="a-9R"></a>乃至一字一句一偈所得善根。<a id="a-9S"></a>未入涅槃相续不断。<a id="a-9T"></a>何以故因不断故。<a id="a-9U"></a>如来于此众会之中。<a id="a-9V"></a>说是大悲深法门时。<a id="a-9W"></a>有一恒河沙数众生。<a id="a-9X"></a>发阿耨多罗三藐三菩提心。<a id="a-9Y"></a>二恒河沙菩萨得随顺忍。<a id="a-9Z"></a>三恒河沙菩萨得于如来十六大悲。<a id="a-9a"></a>及一切佛灌顶法忍。<a id="a-9b"></a>尔时一切大众闻此法门。<a id="a-9c"></a>踊跃欢喜清凉悦泽倾竭身心。<a id="a-9d"></a>合掌向佛而白佛言。<a id="a-9e"></a>善哉如来善哉善逝快说斯义。<a id="a-9f"></a>即以人天种种供具以申供养。<a id="a-9g"></a>或以种种妙宝璎珞。<a id="a-9h"></a>或以种种上妙衣服。<a id="a-9i"></a>或以种种珍膳饮食。<a id="a-9j"></a>或以法服幢幡伞盖。<a id="a-9k"></a>持如是等种种供具。<a id="a-9l"></a>恭敬尊重供养于佛。</p>
 </body>
</html>