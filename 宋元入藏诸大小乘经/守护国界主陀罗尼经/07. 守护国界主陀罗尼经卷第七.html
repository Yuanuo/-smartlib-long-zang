<!doctype html>
<html id="z3IBUfBgV" data-ver="745">
 <head>
  <meta charset="utf-8">
  <meta author="般若">
  <meta library="龙藏">
  <meta catalog="宋元入藏诸大小乘经">
  <meta period="唐">
 </head>
 <body>
  <h1 id="a1">守护国界主陀罗尼经卷第七</h1>
  <h2 id="a2">入如来不思议甚深事业品第五之三</h2>
  <p id="a3">尔时世尊。<a id="a-4"></a>复告文殊师利童子菩萨摩诃萨言。<a id="a-5"></a>善男子如来意业智为先导随智慧转。<a id="a-6"></a>云何意业随智慧转。<a id="a-7"></a>善男子如来无有心意识过。<a id="a-8"></a>何以故如来心意识俱不可知。<a id="a-9"></a>但从佛智而显现故。<a id="a-A"></a>如来智慧而为主故。<a id="a-B"></a>善男子如来智慧随顺一切众生心转。<a id="a-C"></a>随顺趣入诸众生意。<a id="a-D"></a>随顺解了诸众生识。<a id="a-E"></a>出生诸法及诸三昧。<a id="a-F"></a>是故如来心意识等无能知者。<a id="a-G"></a>超过因地远离缘生。<a id="a-H"></a>非三有道。<a id="a-I"></a>解脱诸慢诸魔事业。<a id="a-J"></a>谄诳幻惑我我所执。<a id="a-K"></a>愚痴无明黑闇翳障。<a id="a-L"></a>妙修道品而无散乱。<a id="a-M"></a>无所分别入平等性犹如虚空。<a id="a-N"></a>有如是等无量事业。<a id="a-O"></a>一一皆以智为先导。<a id="a-P"></a>是为如来第二十九正觉事业。<a id="a-Q"></a>尔时世尊欲重宣此义。<a id="a-R"></a>而说偈言。</p>
  <p id="aS">两足尊心不可量　　净智因缘世中胜</p>
  <p id="aT">佛智等同于法界　　随顺普入众生心</p>
  <p id="aU">禅定解脱悉皆圆　　心意分别无摇动</p>
  <p id="aV">超过魔境及魔业　　无垢无变如虚空</p>
  <p id="aW">复次善男子。<a id="a-X"></a>如来正觉见过去世无著无碍智慧随转。<a id="a-Y"></a>智云何转。<a id="a-Z"></a>所谓过去种种佛刹。<a id="a-a"></a>显现成坏无量无数如来悉知。<a id="a-b"></a>彼诸刹中卉木丛林藤萝药草如来悉知。<a id="a-c"></a>彼刹所有众生之类。<a id="a-d"></a>卵生胎生湿生化生。<a id="a-e"></a>有色无色有想无想非有想非无想。<a id="a-f"></a>如是一切如来悉知。<a id="a-g"></a>彼诸刹中有情非情种种音声如来悉知。<a id="a-h"></a>彼刹所有如来出现说种种法。<a id="a-i"></a>种种众会比丘比丘尼优婆塞优婆夷一切众生。<a id="a-j"></a>于三乘中各得调伏。<a id="a-k"></a>种种寿量种种法住如来悉知。<a id="a-l"></a>彼诸众生出息入息。<a id="a-m"></a>种种饮食种种资具。<a id="a-n"></a>种种相貌种种根器。<a id="a-o"></a>种种行解种种心性。<a id="a-p"></a>死此生彼刹那流注。<a id="a-q"></a>生灭相续如来悉知。<a id="a-r"></a>如是一切现量所得非比量知。<a id="a-s"></a>云何现量。<a id="a-t"></a>谓不动念如实而知。<a id="a-u"></a>非流注心入于过去。<a id="a-v"></a>如是如时智慧具足。<a id="a-w"></a>随众生心种种说法。<a id="a-x"></a>是名如来第三十正觉事业。<a id="a-y"></a>尔时世尊欲重宣此义。<a id="a-z"></a>而说偈言。</p>
  <p id="a10">佛智无量无所著　　知过去刹佛众生</p>
  <p id="a11">说法大会名相殊　　心行根欲多差别</p>
  <p id="a12">各依三乘得调伏　　究竟同归解脱源</p>
  <p id="a13">及知生灭流注心　　一切见者真实觉</p>
  <p id="a14">复次善男子。<a id="a-15"></a>如来智慧见未来世。<a id="a-16"></a>无著无碍如见现在。<a id="a-17"></a>此云何见。<a id="a-18"></a>谓所有未来种种众生种种诸法种种刹土。<a id="a-19"></a>当生当灭曾住当住如是一切如来悉知。<a id="a-1A"></a>所有刹劫当烧当尽当成当住。<a id="a-1B"></a>刹中当成所有诸地。<a id="a-1C"></a>树木丛林百卉药草。<a id="a-1D"></a>粗色细色日月星宿。<a id="a-1E"></a>乃至微尘皆如实知。<a id="a-1F"></a>一一刹中诸佛当现。<a id="a-1G"></a>当有声闻当成缘觉。<a id="a-1H"></a>当成菩萨当有资具。<a id="a-1I"></a>出息入息往来进止。<a id="a-1J"></a>取舍威仪如来悉知。<a id="a-1K"></a>种种刹中如是众生。<a id="a-1L"></a>当得解脱于三乘中。<a id="a-1M"></a>解脱差别如来悉知。<a id="a-1N"></a>又彼刹中一切众生。<a id="a-1O"></a>所有诸蕴诸入诸界。<a id="a-1P"></a>心心所法当生当灭如来悉知。<a id="a-1Q"></a>虽于一切皆如实知。<a id="a-1R"></a>而如来心亦不流注入于未来。<a id="a-1S"></a>为令众生悟未来性说如是法。<a id="a-1T"></a>是为如来第三十一正觉事业。<a id="a-1U"></a>尔时世尊欲重宣此义。<a id="a-1V"></a>而说偈言。</p>
  <p id="a1W">佛未来世无垢眼　　遍见所有已当成</p>
  <p id="a1X">一切诸佛及刹中　　无有纤毫知不尽</p>
  <p id="a1Y">彼彼事中无错乱　　复细观见未来因</p>
  <p id="a1Z">随众生心说法门　　此两足尊超胜业</p>
  <p id="a1a">复次善男子。<a id="a-1b"></a>如来知见现在无著无障碍转。<a id="a-1c"></a>此云何转。<a id="a-1d"></a>谓于十方现前所有一切佛刹。<a id="a-1e"></a>以三种因微细知见。<a id="a-1f"></a>谓知其相若生若灭。<a id="a-1g"></a>知何等法。<a id="a-1h"></a>谓一切诸佛一切菩萨一切声闻一切缘觉。<a id="a-1i"></a>一切细色一切粗色如来悉知。<a id="a-1j"></a>一切地界微细分析。<a id="a-1k"></a>各以若干微尘所成。<a id="a-1l"></a>一切水界以毛滴之知其数量。<a id="a-1m"></a>一切火界焰之起灭悉知其数。<a id="a-1n"></a>一切风界色相飘击。<a id="a-1o"></a>若干微尘十方虚空。<a id="a-1p"></a>以一毛端周遍度量知其边际。<a id="a-1q"></a>如是等境尽知其相。<a id="a-1r"></a>亦知其生亦知其灭。<a id="a-1s"></a>亦以三种知众生界。<a id="a-1t"></a>知地狱界生地狱因出地狱因。<a id="a-1u"></a>知畜生界生畜生因舍畜生因知焰摩界焰摩生因焰摩灭因。<a id="a-1v"></a>知于人界生人趣因失人趣因。<a id="a-1w"></a>知诸天界生天之因天退没因。<a id="a-1x"></a>如是一切如来现前皆悉了知。<a id="a-1y"></a>知诸众生心之流注。<a id="a-1z"></a>有烦恼心无烦恼心。<a id="a-20"></a>若干众生诸根调伏。<a id="a-21"></a>若干众生诸根不调如来悉知。<a id="a-22"></a>如来如是于现前境。<a id="a-23"></a>无二智转不二现行。<a id="a-24"></a>亦为众生如是宣说。<a id="a-25"></a>是为如来第三十二正觉事业。<a id="a-26"></a>尔时世尊欲重宣此义。<a id="a-27"></a>而说偈言。</p>
  <p id="a28">如来境界无边际　　不可思议不可称</p>
  <p id="a29">无有等等如虚空　　一切众生岂能测</p>
  <p id="a2A">十方所有众生类　　现前境界事业殊</p>
  <p id="a2B">如来一切悉能知　　最胜自然之智业</p>
  <p id="a2C">善男子此三十二如来甚深事业。<a id="a-2D"></a>诸佛皆悉具足圆满。<a id="a-2E"></a>为欲调伏一切众生。<a id="a-2F"></a>令其悟入略说少分而实如来所有事业。<a id="a-2G"></a>无量无边非可宣说。<a id="a-2H"></a>善男子如来复有真实事业。<a id="a-2I"></a>无有分量不可思议。<a id="a-2J"></a>一切世间所不能测。<a id="a-2K"></a>一切文字所不能宣。<a id="a-2L"></a>一切心识不能解了。<a id="a-2M"></a>一切智慧不能趣入。<a id="a-2N"></a>周遍一切安立刹土。<a id="a-2O"></a>随顺一切佛平等智。<a id="a-2P"></a>超过一切世间事业。<a id="a-2Q"></a>种种施为而无所作。<a id="a-2R"></a>体性平等犹如虚空。<a id="a-2S"></a>法界现前无有分别。<a id="a-2T"></a>何以故善男子。<a id="a-2U"></a>诸佛世尊显示法界无二性故。<a id="a-2V"></a>种种诸法种种众生。<a id="a-2W"></a>种种刹土种种心识。<a id="a-2X"></a>种种解脱种种涅槃。<a id="a-2Y"></a>如是诸法若体若相毕竟空故。<a id="a-2Z"></a>善男子如来如是自觉法界一味无相离因缘法。<a id="a-2a"></a>欲令众生平等悟入犹如虚空无碍法故。<a id="a-2b"></a>为诸众生转不退转无上法轮。<a id="a-2c"></a>善男子譬如巧匠善能磨莹摩尼妙宝。<a id="a-2d"></a>善知宝性采之山石。<a id="a-2e"></a>以乞叉罗药用水涂磨。<a id="a-2f"></a>以羖羊毛緂以莹拭。<a id="a-2g"></a>莹拭不已又以别药名利醋味。<a id="a-2h"></a>和水润之软木揩拭。<a id="a-2i"></a>功犹未已复用摩诃薜舍遮药。<a id="a-2j"></a>以微细物而莹拭之。<a id="a-2k"></a>尚未有光便入炽火焚烧七日。<a id="a-2l"></a>余石矿秽一切消除。<a id="a-2m"></a>知非假宝名为无价摩诃琉璃摩尼妙宝。<a id="a-2n"></a>善男子诸佛如来亦复如是。<a id="a-2o"></a>知诸众生爱乐生死不净垢秽。<a id="a-2p"></a>为说无常苦空无我不净之法令生厌离。<a id="a-2q"></a>入于圣法调伏身心。<a id="a-2r"></a>如是如来精进未息。<a id="a-2s"></a>次为说空无相无愿。<a id="a-2t"></a>故令其知见觉悟佛眼。<a id="a-2u"></a>如来精进亦复未已。<a id="a-2v"></a>次复为转不退法轮。<a id="a-2w"></a>如来精进亦未休息最后为说三轮清净如来境界。<a id="a-2x"></a>令诸众生明了因缘见法本性。<a id="a-2y"></a>乃至普入一切如来平等法体。<a id="a-2z"></a>善男子是故汝等。<a id="a-30"></a>应如是解不可思议如来事业。<a id="a-31"></a>若诸菩萨安住于此不可思议如来事业。<a id="a-32"></a>虽于诸法心得平等。<a id="a-33"></a>而随顺知一切诸法离诸过失。<a id="a-34"></a>虽能随顺三世平等。<a id="a-35"></a>而不断绝三宝种性。<a id="a-36"></a>虽知身性犹如虚空本无摇动。<a id="a-37"></a>而于十方一切佛刹普现其身。<a id="a-38"></a>虽知诸法体不可说。<a id="a-39"></a>而以语言出随类音说一切法。<a id="a-3A"></a>虽随众生心行不同说诸因缘。<a id="a-3B"></a>而离众生及诸法相。<a id="a-3C"></a>善男子诸佛如来。<a id="a-3D"></a>为欲清净菩萨心故出兴于世。<a id="a-3E"></a>而实如来无有变异。<a id="a-3F"></a>常住于此难思事业。<a id="a-3G"></a>不舍精进授菩萨记说法不断。</p>
  <p id="a3H">尔时世尊说此如来难思事业深法门已。<a id="a-3I"></a>十方无量阿僧企耶出过算数。<a id="a-3J"></a>诸佛刹土地六震动。<a id="a-3K"></a>放大光明雨众天花。<a id="a-3L"></a>此大会中诸大威德无量菩萨欲色诸天。<a id="a-3M"></a>南阎浮提十六大国及诸小王。<a id="a-3N"></a>龙神夜叉乾闼婆阿修罗迦楼罗紧那罗摩睺罗伽人非人等。<a id="a-3O"></a>及比丘比丘尼优婆塞优婆夷。<a id="a-3P"></a>闻此法门心净欢喜踊跃无量。<a id="a-3Q"></a>以诸供具供养于佛。<a id="a-3R"></a>所谓种种妙花种种名香涂香末香。<a id="a-3S"></a>衣服璎珞幢幡鬘盖以为供养。<a id="a-3T"></a>或以种种微妙音声。<a id="a-3U"></a>歌咏赞叹恭敬供养。<a id="a-3V"></a>或以顶上髻中明珠额上明珠耳珰颈珠而用供养。<a id="a-3W"></a>或以摩尼妙宝璎珞真珠璎珞月形璎珞。<a id="a-3X"></a>严诸身分种种璎珞。<a id="a-3Y"></a>宝锁宝印宝钏宝镮宝镜宝带宝箧宝冠。<a id="a-3Z"></a>众妙衣服种种严具诸妙铃铎。<a id="a-3a"></a>俱散道场恭敬供养。<a id="a-3b"></a>或以种种妙宝供养。<a id="a-3c"></a>所谓吠琉璃宝阎浮洲宝。<a id="a-3d"></a>阿湿摩蘖磨宝室利蘖摩宝。<a id="a-3e"></a>因陀罗尼罗宝红颇胝迦宝如火色宝火焰光宝无边色宝。<a id="a-3f"></a>如是等宝奉献于佛以为供养。<a id="a-3g"></a>复有众生以金银等种种宝末而为供养。<a id="a-3h"></a>或以沉香多伽楼香随时之香。<a id="a-3i"></a>妙栴檀香龙花须香赤真珠香。<a id="a-3j"></a>以如是等种种香末而以奉散。<a id="a-3k"></a>或复有散种种天花以为供养。<a id="a-3l"></a>所谓波利耶怛罗迦花。<a id="a-3m"></a>曼陀罗花摩诃曼陀罗花。<a id="a-3n"></a>曼殊沙花摩诃曼殊沙花。<a id="a-3o"></a>卢遮迦花摩诃卢遮迦花。<a id="a-3p"></a>萨他(上)罗花摩诃萨他(上)罗花斫羯罗花无垢斫羯罗花。<a id="a-3q"></a>百叶花千叶花百千叶花。<a id="a-3r"></a>普光花普香花光焰花最胜花。<a id="a-3s"></a>无边色花大普遍花爱乐见花而以供养或有众生散陆生花。<a id="a-3t"></a>所谓嚩哩色枳花苏曼那花。<a id="a-3u"></a>拘苏摩花阿提目多迦花。<a id="a-3v"></a>瞻博迦花阿输迦花。<a id="a-3w"></a>驮努色迦哩迦花波吒罗花。<a id="a-3x"></a>目真邻陀花摩诃目真邻陀花。<a id="a-3y"></a>或有众生以水生花奉散供养。<a id="a-3z"></a>所谓优钵罗花波头摩花。<a id="a-40"></a>拘物头花芬陀利花。<a id="a-41"></a>散如是等种种妙花供养于佛。<a id="a-42"></a>一切诸天于虚空中奏诸天乐。<a id="a-43"></a>清雅寥亮微妙音声以为供养。<a id="a-44"></a>所谓箫笛箜篌琵琶螺贝种种天鼓美妙声鼓。<a id="a-45"></a>种种歌舞恭敬称叹供养于佛。<a id="a-46"></a>复雨种种天诸妙花。<a id="a-47"></a>种种末香种种妙宝种种璎珞种种衣服。<a id="a-48"></a>如是微妙诸天供具供养于佛。</p>
  <p id="a49">尔时十方所有世界诸大菩萨摩诃萨众俱来集会。<a id="a-4A"></a>及此众中诸菩萨等。<a id="a-4B"></a>为供养佛皆升虚空。<a id="a-4C"></a>各各变身作天形像。<a id="a-4D"></a>才变身已菩萨力故以众宝网遍覆大会。<a id="a-4E"></a>其网周匝绕菩提树。<a id="a-4F"></a>于其四面各四由旬皆厚八步。<a id="a-4G"></a>种种真珠璎珞周垂。<a id="a-4H"></a>悬众网铎宝铃和鸣。<a id="a-4I"></a>众宝莲华以为校饰。<a id="a-4J"></a>其珠璎珞一一珠中。<a id="a-4K"></a>皆有无量无数菩萨俱时出现。<a id="a-4L"></a>现已恭敬绕佛七匝。<a id="a-4M"></a>绕佛毕已为诸菩萨。<a id="a-4N"></a>一一各化众宝莲华师子之座。</p>
  <p id="a4O">尔时十方无量佛刹一一如来。<a id="a-4P"></a>皆以自在威神力故。<a id="a-4Q"></a>各各令如意宝树宝网。<a id="a-4R"></a>及诸希有殊特供具。<a id="a-4S"></a>平等普至娑婆世界菩提树下。<a id="a-4T"></a>罗列宝树周匝围绕。<a id="a-4U"></a>分布供具庄严道场为欲供养释迦如来及此经故。<a id="a-4V"></a>作此庄严供养之时。<a id="a-4W"></a>此会无量无数众生。<a id="a-4X"></a>发阿耨多罗三藐三菩提心。<a id="a-4Y"></a>无量菩萨得无生法忍。</p>
  <p id="a4Z">尔时世尊普观一切菩萨大众作如是言。<a id="a-4a"></a>诸佛子等谁能发起广大誓愿。<a id="a-4b"></a>以大威德能留于此不可思议种种妙宝庄严道场璎珞网覆菩萨住处及十方来诸如意树花果间列。<a id="a-4c"></a>发焰含辉常无变易。<a id="a-4d"></a>待弥勒佛下生之时。<a id="a-4e"></a>年方十六坐于道场正觉始圆。<a id="a-4f"></a>说此守护国界主经。<a id="a-4g"></a>开示演说此陀罗尼。<a id="a-4h"></a>当尔之时以申供养。<a id="a-4i"></a>乃至贤劫千佛出现。<a id="a-4j"></a>亦复如是以为供养。<a id="a-4k"></a>说是语时于此会中。<a id="a-4l"></a>有一菩萨名神通自在王。<a id="a-4m"></a>于莲花座整身威仪。<a id="a-4n"></a>右膝着于莲花之台。<a id="a-4o"></a>恭敬合掌而白佛言。<a id="a-4p"></a>世尊我能如是。<a id="a-4q"></a>如佛教敕留此道场。<a id="a-4r"></a>供养慈氏乃至贤劫一切如来应正等觉。</p>
  <p id="a4s">尔时会中有神通魔。<a id="a-4t"></a>名妙建立住四大洲。<a id="a-4u"></a>闻此语已即白神通自在王菩萨言圣者以何等器。<a id="a-4v"></a>安置于此众宝璎珞庄严道场。<a id="a-4w"></a>经尔所时令不损坏。<a id="a-4x"></a>时神通自在王菩萨。<a id="a-4y"></a>语彼魔言仁者当知。<a id="a-4z"></a>一切器物速疾破坏多诸障碍。<a id="a-50"></a>虚空为器不可损坏无有障碍。<a id="a-51"></a>一切器中此为最胜。<a id="a-52"></a>汝勿瞬目谛观我身。<a id="a-53"></a>自当见我广大之器。<a id="a-54"></a>魔如其教谛观菩萨。<a id="a-55"></a>见菩萨身脐轮之中有一世界名水光王。<a id="a-56"></a>谓此世界大水弥漫。<a id="a-57"></a>犹如大海故立其名。<a id="a-58"></a>于此界中有一如来。<a id="a-59"></a>名吉祥宝莲花如来应供正遍知明行足善逝世间解无上士调御丈夫天人师佛世尊。<a id="a-5A"></a>唯有清净大菩萨众。<a id="a-5B"></a>于其水中弥漫生于众宝莲花。<a id="a-5C"></a>吉祥如来坐宝花王。<a id="a-5D"></a>诸菩萨众俱坐宝花恭敬围绕。<a id="a-5E"></a>时彼如来于大众中。<a id="a-5F"></a>说深妙法示教利喜。<a id="a-5G"></a>时神通魔见是事已即起合掌恭敬礼拜神通自在王菩萨。<a id="a-5H"></a>尔时菩萨而告之言。<a id="a-5I"></a>仁者见于菩萨如是广大器不。<a id="a-5J"></a>魔言已见。<a id="a-5K"></a>奇哉大士能办是事。<a id="a-5L"></a>如是大器百千俱胝那由他劫亦不可坏。<a id="a-5M"></a>故此大宝庄严道场。<a id="a-5N"></a>任持无缺无垢清净。<a id="a-5O"></a>无有变异于何不可。<a id="a-5P"></a>时神通魔说此语已。<a id="a-5Q"></a>顶礼佛足而白佛言。<a id="a-5R"></a>世尊我自思惟于过去世。<a id="a-5S"></a>未曾见此神通自在王菩萨神通之事。<a id="a-5T"></a>未曾闻此法门之时。<a id="a-5U"></a>于声闻乘勤行精进。<a id="a-5V"></a>欲出三界自求涅槃。<a id="a-5W"></a>我于今日见闻是已。<a id="a-5X"></a>便于阿耨多罗三藐三菩提。<a id="a-5Y"></a>发起决定极深重心。<a id="a-5Z"></a>世尊设令我于恒河沙劫。<a id="a-5a"></a>处大地狱受种种苦。<a id="a-5b"></a>然后得成阿耨多罗三藐三菩提。<a id="a-5c"></a>我甘此苦终不舍于菩提之心。</p>
  <p id="a5d">尔时世尊称赞魔言。<a id="a-5e"></a>善哉善哉汝大丈夫。<a id="a-5f"></a>能于阿耨多罗三藐三菩提。<a id="a-5g"></a>被大甲胄。<a id="a-5h"></a>不久亦如神通自在王菩萨。<a id="a-5i"></a>具足圆满一切功德。</p>
  <p data-pb></p>
  <h2 id="a5j">菩萨璎珞庄严品第六之一</h2>
  <p id="a5k">尔时十方种种佛刹诸来菩萨。<a id="a-5l"></a>及此大会天龙夜叉干。<a id="a-5m"></a>闼婆阿修罗迦楼罗紧那罗摩睺罗伽人非人等。<a id="a-5n"></a>及比丘比丘尼优婆塞优婆夷。<a id="a-5o"></a>心生渴仰欲闻妙法。<a id="a-5p"></a>尔时世尊知此众会心之所念。<a id="a-5q"></a>乐闻深法堪持法藏欢喜怡畅。<a id="a-5r"></a>复欲重为开示显说守护国界主陀罗尼经。<a id="a-5s"></a>放大人相无见顶光。<a id="a-5t"></a>此光名为不舍精进。<a id="a-5u"></a>光遍绕此菩萨大会经七匝已。<a id="a-5v"></a>复绕文殊师利童子百千万匝。<a id="a-5w"></a>作是事已入文殊顶。<a id="a-5x"></a>其光入已令文殊身。<a id="a-5y"></a>及其所处师子之座。<a id="a-5z"></a>威德光明过于大众百千万倍。<a id="a-60"></a>犹如满月映夺众星。<a id="a-61"></a>尔时文殊师利童子。<a id="a-62"></a>蒙佛威神即从座起。<a id="a-63"></a>偏袒右肩胡跪合掌。<a id="a-64"></a>赞佛功德而说偈言。</p>
  <p id="a65">佛放身智大光明　　普眼见尽无余义</p>
  <p id="a66">本性自然诸善巧　　不思议德悉皆圆</p>
  <p id="a67">丈夫牛王放大光　　普照遍净于三业</p>
  <p id="a68">绕我经于百千匝　　绕已从顶入身心</p>
  <p id="a69">我昔智慧及辩才　　总持光照皆微劣</p>
  <p id="a6A">人天主光才触我　　超过千倍胜于前</p>
  <p id="a6B">清凉我身净我心　　踊跃欢喜皆平等</p>
  <p id="a6C">佛智妙辩无边际　　悉皆流入我身中</p>
  <p id="a6D">如来威德量难知　　少力不能持念此</p>
  <p id="a6E">承佛智力今咨问　　为欲利乐诸众生</p>
  <p id="a6F">为入菩萨诸行门　　复令诸佛出兴世</p>
  <p id="a6G">神通放光灌顶智　　愿成此德问如来</p>
  <p id="a6H">此众集会广无边　　最上乘中已修入</p>
  <p id="a6I">余未得者倾心念　　为利乐彼问如来</p>
  <p id="a6J">愿无等智顺时机　　开妙法藏利含识</p>
  <p id="a6K">魔王眷属当摧殄　　于如来教善修行</p>
  <p id="a6L">大雄智慧无有边　　善巧无穷无际限</p>
  <p id="a6M">而我智慧不能了　　是故咨问于如来</p>
  <p id="a6N">世尊智慧如实知　　于无量劫长时转</p>
  <p id="a6O">旷劫勤修今自在　　愿开佛智示众生</p>
  <p id="a6P">尔时文殊师利菩萨。<a id="a-6Q"></a>说此偈已白佛言世尊。<a id="a-6R"></a>如来境界不可思议。<a id="a-6S"></a>非是菩萨称量境界。<a id="a-6T"></a>而佛智慧说法无倦。<a id="a-6U"></a>大悲怜愍不舍众生故我承佛力敢欲咨问。<a id="a-6V"></a>世尊云何名为菩萨璎珞。<a id="a-6W"></a>云何菩萨璎珞庄严。<a id="a-6X"></a>云何菩萨得殊胜行。<a id="a-6Y"></a>云何菩萨得不思议妙法光明。<a id="a-6Z"></a>远离愚闇及诸疑惑。<a id="a-6a"></a>云何菩萨得于如来。<a id="a-6b"></a>大法明门悉能清净。<a id="a-6c"></a>善哉世尊唯愿为我。<a id="a-6d"></a>决定宣说诸菩萨众出生法门。<a id="a-6e"></a>若诸菩萨得闻此已。<a id="a-6f"></a>能破众魔烦恼怨敌。<a id="a-6g"></a>入一切法永无疑惑。<a id="a-6h"></a>现前了知如来境界。<a id="a-6i"></a>渐次深入诸菩萨境。<a id="a-6j"></a>复能渐入一切智境。<a id="a-6k"></a>知众生心净众生行。<a id="a-6l"></a>游诸佛刹摧伏魔军。<a id="a-6m"></a>速能摄受一切佛教。<a id="a-6n"></a>于一切法自在而转。</p>
  <p id="a6o">尔时世尊告文殊师利菩萨言。<a id="a-6p"></a>善哉善哉善男子。<a id="a-6q"></a>汝能发起大勇猛心作师子吼。<a id="a-6r"></a>问于如来如是妙义。<a id="a-6s"></a>汝已能于一切如来无量境界。<a id="a-6t"></a>明了通达能问斯义。<a id="a-6u"></a>善男子谛听谛听善思念之。<a id="a-6v"></a>吾当为汝分别解说。<a id="a-6w"></a>如是境界及余无量诸功德法。<a id="a-6x"></a>皆令汝等速得圆满。<a id="a-6y"></a>于一切法自在而转。<a id="a-6z"></a>文殊师利唯然受教。<a id="a-70"></a>佛告文殊师利言。<a id="a-71"></a>善男子一切菩萨。<a id="a-72"></a>皆悉具有四种璎珞。<a id="a-73"></a>云何为四。<a id="a-74"></a>所谓戒为璎珞定为璎珞。<a id="a-75"></a>慧为璎珞陀罗尼门以为璎珞。<a id="a-76"></a>是名为四。<a id="a-77"></a>善男子云何名为戒为璎珞。<a id="a-78"></a>善男子菩萨有一净戒璎珞。<a id="a-79"></a>谓于众生起无嗔恚无障碍心。<a id="a-7A"></a>令诸众生见皆欢喜无有厌足。</p>
  <p id="a7B">复次善男子菩萨有二净戒璎珞。<a id="a-7C"></a>所谓闭恶趣门开人天路。</p>
  <p id="a7D">复次善男子菩萨有三净戒璎珞。<a id="a-7E"></a>谓身口意皆悉清净。</p>
  <p id="a7F">复次善男子菩萨有四净戒璎珞。<a id="a-7G"></a>谓所欲皆遂所愿皆成。<a id="a-7H"></a>所乐皆得始终究竟。</p>
  <p id="a7I">复次善男子菩萨有五净戒璎珞。<a id="a-7J"></a>谓具足三昧具足智慧具足解脱。<a id="a-7K"></a>具足解脱知见具足大般涅槃。</p>
  <p id="a7L">复次善男子菩萨有六净戒璎珞。<a id="a-7M"></a>谓不破戒终无悔故。<a id="a-7N"></a>不穿漏戒。<a id="a-7O"></a>无余过故。<a id="a-7P"></a>不杂戒无和合故。<a id="a-7Q"></a>清净戒长白法故。<a id="a-7R"></a>自在戒随意所往体具足故。<a id="a-7S"></a>自在转戒于一切时智自在故。</p>
  <p id="a7T">复次善男子菩萨有七净戒璎珞。<a id="a-7U"></a>所谓施得清净忍得清净。<a id="a-7V"></a>勤得清净定得清净。<a id="a-7W"></a>慧得清净方便得清净不放逸得清净。</p>
  <p id="a7X">复次善男子菩萨有八净戒璎珞各别圆满。<a id="a-7Y"></a>所谓十地圆满不悔圆满。<a id="a-7Z"></a>不懈怠圆满不嫌恨圆满。<a id="a-7a"></a>供养佛圆满离八难圆满。<a id="a-7b"></a>修布施圆满得善友圆满。</p>
  <p id="a7c">复次善男子菩萨有九净戒璎珞。<a id="a-7d"></a>云何为九。<a id="a-7e"></a>所谓得无所畏得无惊怖。<a id="a-7f"></a>得决定心得近寂静。<a id="a-7g"></a>得调伏心得无贪心得勇悍心得知一切众生心念得寂静地。<a id="a-7h"></a>是名为九。</p>
  <p id="a7i">复次善男子菩萨。<a id="a-7j"></a>有十净戒璎珞云何为。<a id="a-7k"></a>十所谓身璎珞。<a id="a-7l"></a>圆满相好为庄严故。<a id="a-7m"></a>语璎珞。<a id="a-7n"></a>如说修行为庄严故。<a id="a-7o"></a>意璎珞。<a id="a-7p"></a>以无烦恼为庄严故。<a id="a-7q"></a>刹土璎珞。<a id="a-7r"></a>以圆满愿为庄严故。<a id="a-7s"></a>利他璎珞。<a id="a-7t"></a>能清净心为庄严故。<a id="a-7u"></a>生处璎珞。<a id="a-7v"></a>不造诸恶为庄严故。<a id="a-7w"></a>菩萨行璎珞。<a id="a-7x"></a>随学佛行为庄严故。<a id="a-7y"></a>智慧璎珞。<a id="a-7z"></a>了一切法皆悉幻化为庄严故。<a id="a-80"></a>菩提场璎珞。<a id="a-81"></a>一切善根皆悉回向为庄严故。<a id="a-82"></a>力无所畏佛不共法以为璎珞。<a id="a-83"></a>不舍净戒根本体性为庄严故是名为十。</p>
  <p id="a84">善男子云何菩萨修诸三昧璎珞庄严。<a id="a-85"></a>善男子菩萨有于一种三昧璎珞庄严。<a id="a-86"></a>云何为一。<a id="a-87"></a>谓于一切众生界中发起慈心。<a id="a-88"></a>善男子菩萨复有二种三昧璎珞庄严。<a id="a-89"></a>谓质直心及柔软心。<a id="a-8A"></a>菩萨复有三种三昧璎珞庄严。<a id="a-8B"></a>所谓非幻非谄非假。<a id="a-8C"></a>菩萨复有四种三昧璎珞庄严。<a id="a-8D"></a>谓不随顺欲不随顺嗔。<a id="a-8E"></a>不顺于痴不顺于怖。<a id="a-8F"></a>菩萨复有五种三昧璎珞庄严。<a id="a-8G"></a>所谓断于五种障碍。<a id="a-8H"></a>一者爱欲二者嗔害三者昏沉四者掉悔五者疑心。<a id="a-8I"></a>断此五盖以为庄严。<a id="a-8J"></a>菩萨复有六种三昧璎珞庄严。<a id="a-8K"></a>谓念佛念法念僧。<a id="a-8L"></a>念戒念舍念天。<a id="a-8M"></a>菩萨复有七种三昧璎珞庄严谓不忘失菩提之心。<a id="a-8N"></a>随顺修学七菩提分。<a id="a-8O"></a>谓念觉分择法觉分。<a id="a-8P"></a>精进觉分喜觉分。<a id="a-8Q"></a>轻安觉分舍觉分定觉分。<a id="a-8R"></a>菩萨复有八种三昧璎珞庄严。<a id="a-8S"></a>谓八圣道。<a id="a-8T"></a>正见正思惟正语正业。<a id="a-8U"></a>正命正精进正念正定。<a id="a-8V"></a>菩萨复有九种三昧璎珞庄严。<a id="a-8W"></a>云何为九。<a id="a-8X"></a>善男子此菩萨心无有忘失。<a id="a-8Y"></a>大悲威力不舍众生。<a id="a-8Z"></a>修习建立九次第定。<a id="a-8a"></a>谓离欲恶不善法。<a id="a-8b"></a>有寻有伺离生喜乐。<a id="a-8c"></a>入于初禅得圆满住。<a id="a-8d"></a>除灭寻伺内净一心。<a id="a-8e"></a>无寻无伺定生喜乐。<a id="a-8f"></a>入第二禅得圆满住。<a id="a-8g"></a>离喜住舍有念正知身受乐诸圣所说能舍有念受乐。<a id="a-8h"></a>入第三禅得圆满住。<a id="a-8i"></a>断乐先除苦忧喜已灭。<a id="a-8j"></a>不苦不乐舍念清净。<a id="a-8k"></a>入第四禅得圆满住。<a id="a-8l"></a>超一切色想灭有对想。<a id="a-8m"></a>不念种种想入无边虚空。<a id="a-8n"></a>于空无边处得圆满住。<a id="a-8o"></a>超过一切空无边处。<a id="a-8p"></a>入无边识。<a id="a-8q"></a>于无边识处得圆满住。<a id="a-8r"></a>超一切识无边处。<a id="a-8s"></a>入无少所有。<a id="a-8t"></a>于无所有处得圆满住。<a id="a-8u"></a>超过一切无所有处。<a id="a-8v"></a>入非想非非想处。<a id="a-8w"></a>于非想非非想处得圆满住。<a id="a-8x"></a>超过一切非想非非想处。<a id="a-8y"></a>入灭受想定。<a id="a-8z"></a>于灭受想定得圆满住。<a id="a-90"></a>如是善巧方便力故真际现前。<a id="a-91"></a>由先灭力于此安住。<a id="a-92"></a>然后利乐一切众生。<a id="a-93"></a>随诸法门令得成熟。<a id="a-94"></a>是名菩萨九种三昧璎珞庄严。<a id="a-95"></a>善男子菩萨复有十种三昧璎珞庄严。<a id="a-96"></a>何等为十。<a id="a-97"></a>所谓法性无乱故。<a id="a-98"></a>妙定圆满故。<a id="a-99"></a>不舍精进故。<a id="a-9A"></a>常乐寂静故。<a id="a-9B"></a>不断善根故。<a id="a-9C"></a>心不散乱故。<a id="a-9D"></a>身得安乐故。<a id="a-9E"></a>观察诸法故。<a id="a-9F"></a>得心自在故。<a id="a-9G"></a>得圣种性故。<a id="a-9H"></a>善男子此是菩萨十种三昧璎珞庄严。</p>
  <p id="a9I">善男子云何名为菩萨智慧璎珞庄严。<a id="a-9J"></a>善男子菩萨摩诃萨有一智慧璎珞庄严。<a id="a-9K"></a>云何为一。<a id="a-9L"></a>所谓一切法中断除疑惑。<a id="a-9M"></a>复次善男子菩萨复有二种智慧璎珞庄严。<a id="a-9N"></a>谓远离恶作现起烦恼。<a id="a-9O"></a>菩萨复有三种智慧璎珞庄严。<a id="a-9P"></a>谓断除愚痴破无明藏除去黑暗。<a id="a-9Q"></a>菩萨复有四种智慧璎珞庄严。<a id="a-9R"></a>谓知苦智慧断集智慧。<a id="a-9S"></a>证灭智慧修道智慧。<a id="a-9T"></a>菩萨复有五种智慧璎珞庄严。<a id="a-9U"></a>谓戒蕴清净。<a id="a-9V"></a>戒体如空不可得故。<a id="a-9W"></a>定蕴清净。<a id="a-9X"></a>发胜智慧起动念故。<a id="a-9Y"></a>解脱蕴清净。<a id="a-9Z"></a>一切诸法体无二故。<a id="a-9a"></a>解脱知见蕴清净。<a id="a-9b"></a>了知三世体平等故。<a id="a-9c"></a>法蕴清净。<a id="a-9d"></a>诸法体性无染着故。<a id="a-9e"></a>菩萨复有六种智慧璎珞庄严。<a id="a-9f"></a>谓布施波罗蜜多三轮清净。<a id="a-9g"></a>谓我轮清净。<a id="a-9h"></a>知我如幻体平等故。<a id="a-9i"></a>众生轮清净。<a id="a-9j"></a>了所化生皆如梦故。<a id="a-9k"></a>菩提心轮清净。<a id="a-9l"></a>不求世间异熟果故。<a id="a-9m"></a>净戒波罗蜜多三轮清净。<a id="a-9n"></a>谓身轮清净。<a id="a-9o"></a>犹如镜像体平等故。<a id="a-9p"></a>语轮清净。<a id="a-9q"></a>犹如谷响体平等故。<a id="a-9r"></a>意轮清净。<a id="a-9s"></a>了心如幻体平等故。<a id="a-9t"></a>安忍波罗蜜多三轮清净。<a id="a-9u"></a>谓离嗔清净。<a id="a-9v"></a>忍受粗恶加毁辱故。<a id="a-9w"></a>离爱清净。<a id="a-9x"></a>断于称赞敬养等故。<a id="a-9y"></a>断支节清净。<a id="a-9z"></a>观察法身体无二故。<a id="a-A0"></a>精进波罗蜜多三轮清净。<a id="a-A1"></a>谓无功用清净。<a id="a-A2"></a>观察生死犹如梦故。<a id="a-A3"></a>坚固清净。<a id="a-A4"></a>心如金刚不可坏故。<a id="a-A5"></a>取舍清净。<a id="a-A6"></a>超过诸相无取舍故。<a id="a-A7"></a>静虑波罗蜜多三轮清净。<a id="a-A8"></a>谓本性清净无转智故。<a id="a-A9"></a>妙观清净。<a id="a-AA"></a>无执着故。<a id="a-AB"></a>因缘清净。<a id="a-AC"></a>生神通故。<a id="a-AD"></a>方便波罗蜜多三轮清净。<a id="a-AE"></a>谓财摄清净。<a id="a-AF"></a>成熟一切众生界故。<a id="a-AG"></a>总持清净。<a id="a-AH"></a>受持一切妙法门故。<a id="a-AI"></a>大愿清净。<a id="a-AJ"></a>庄严种种净佛刹故。<a id="a-AK"></a>菩萨复有七种智慧璎珞庄严。<a id="a-AL"></a>所谓无念智慧。<a id="a-AM"></a>住于离念四念住故。<a id="a-AN"></a>无生灭智住正断故。<a id="a-AO"></a>身心寂静住神足故。<a id="a-AP"></a>具知根智住诸根故。<a id="a-AQ"></a>摧破四魔住诸力故。<a id="a-AR"></a>知法本性住七觉故。<a id="a-AS"></a>知去来智住八圣故。<a id="a-AT"></a>菩萨复有八种智慧璎珞庄严。<a id="a-AU"></a>谓知妙正智入寂静故。<a id="a-AV"></a>知深观智无翳障故。<a id="a-AW"></a>知诸蕴智悟法蕴故。<a id="a-AX"></a>知诸界智空平等故。<a id="a-AY"></a>知诸处智了空聚故。<a id="a-AZ"></a>知因缘智住无我故。<a id="a-Aa"></a>知真谛智心无乱故。<a id="a-Ab"></a>知厌离智如实观察真实法故。<a id="a-Ac"></a>菩萨复有九种智慧璎珞庄严。<a id="a-Ad"></a>云何为九。<a id="a-Ae"></a>谓知过去智前际清净故。<a id="a-Af"></a>知未来智后际清净故。<a id="a-Ag"></a>知现在智中际清净故。<a id="a-Ah"></a>知正定智因无灭故。<a id="a-Ai"></a>知不定智缘和合故。<a id="a-Aj"></a>知邪定智邪业成故。<a id="a-Ak"></a>佛平等智法身德故。<a id="a-Al"></a>法平等智法无染故。<a id="a-Am"></a>僧平等智无为德故。<a id="a-An"></a>是名为九。<a id="a-Ao"></a>菩萨复有十种智慧璎珞庄严。<a id="a-Ap"></a>何等为十。<a id="a-Aq"></a>所谓知如幻智积集相故。<a id="a-Ar"></a>知如梦智分别相故。<a id="a-As"></a>知如焰智轮转相故。<a id="a-At"></a>知如像智不往来故。<a id="a-Au"></a>知如影智因缘合故。<a id="a-Av"></a>知如响智缘起相故。<a id="a-Aw"></a>知法界智不可坏故。<a id="a-Ax"></a>知真如智无住相故。<a id="a-Ay"></a>知真际智湛然净故。<a id="a-Az"></a>知有为智无为性故。<a id="a-B0"></a>是名为十。<a id="a-B1"></a>善男子是名菩萨十种智慧璎珞庄严。<a id="a-B2"></a>善男子云何名为一切菩萨陀罗尼门璎珞庄严。<a id="a-B3"></a>善男子菩萨有一陀罗尼门璎珞庄严。<a id="a-B4"></a>云何为一。<a id="a-B5"></a>所谓正念不忘。</p>
  <p id="aB6">复次善男子菩萨有二陀罗尼门璎珞庄严。<a id="a-B7"></a>谓文持义持。<a id="a-B8"></a>菩萨有三陀罗尼门璎珞庄严。<a id="a-B9"></a>谓于义善巧。<a id="a-BA"></a>于文善巧分析善巧。<a id="a-BB"></a>菩萨有四陀罗尼门璎珞庄严。<a id="a-BC"></a>谓不着语不謇涩语。<a id="a-BD"></a>分明辩语无杂乱语。<a id="a-BE"></a>菩萨有五陀罗尼门璎珞庄严。<a id="a-BF"></a>谓知所闻义随顺行故。<a id="a-BG"></a>知诸文身随顺行故。<a id="a-BH"></a>知了义经随顺行故。<a id="a-BI"></a>知于一切补特伽罗音声法智随顺行故。<a id="a-BJ"></a>知诸世间出世间法随顺行故。<a id="a-BK"></a>菩萨有六陀罗尼门璎珞庄严。<a id="a-BL"></a>所谓如所说理而修行故。<a id="a-BM"></a>证真起说随宜演故。<a id="a-BN"></a>所言诚谛无谄诳故。<a id="a-BO"></a>言常威德不舍大悲说正法故。<a id="a-BP"></a>善知根器巧能演说无增减故。<a id="a-BQ"></a>得世间智知时而说不非时故。<a id="a-BR"></a>菩萨有七陀罗尼门璎珞庄严。<a id="a-BS"></a>所谓迅疾辩捷利辩。<a id="a-BT"></a>如意辩无著辩。<a id="a-BU"></a>威德辩无错谬辩。<a id="a-BV"></a>一切世间最上妙辩。<a id="a-BW"></a>菩萨有八陀罗尼门璎珞庄严。<a id="a-BX"></a>所谓善知天语龙语。<a id="a-BY"></a>夜叉语乾闼婆语。<a id="a-BZ"></a>阿修罗语迦楼罗语。<a id="a-Ba"></a>紧那罗语摩睺罗加人非人等。<a id="a-Bb"></a>乃至一切众生语言。<a id="a-Bc"></a>菩萨有九陀罗尼门璎珞庄严。<a id="a-Bd"></a>何等为九。<a id="a-Be"></a>所谓处众无畏。<a id="a-Bf"></a>摧诸异学。<a id="a-Bg"></a>说法无畏。<a id="a-Bh"></a>善答问难知广大说。<a id="a-Bi"></a>知随意说。<a id="a-Bj"></a>行正直行显金刚力。<a id="a-Bk"></a>示现劫烧破着常想。<a id="a-Bl"></a>说诸乘法成就众生。<a id="a-Bm"></a>是名为九。<a id="a-Bn"></a>菩萨有十陀罗尼门璎珞庄严。<a id="a-Bo"></a>云何为十。<a id="a-Bp"></a>所谓善能除断一切疑难。<a id="a-Bq"></a>善知一切广大法门。<a id="a-Br"></a>善得无师自然智慧。<a id="a-Bs"></a>善说无尽字句法门。<a id="a-Bt"></a>善说一切圆满深义。<a id="a-Bu"></a>善能开示无边佛法。<a id="a-Bv"></a>善说无边烦恼过患。<a id="a-Bw"></a>善说无量深解脱门。<a id="a-Bx"></a>善能深入众生根性。<a id="a-By"></a>善入如来无著无碍辩才智慧。<a id="a-Bz"></a>是名为十。<a id="a-C0"></a>善男子是名菩萨陀罗尼门璎珞庄严。</p>
 </body>
</html>