<!doctype html>
<html id="z3IBUoOjm" data-ver="355">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说如来不思议秘密大乘经卷第十二</h1>
  <h2 id="a2">转法轮品第十四之二</h2>
  <p id="a3">尔时世尊。<a id="a-4"></a>即诣波罗奈国仙人堕处鹿野苑中。<a id="a-5"></a>到已现身各各处于众师子座。<a id="a-6"></a>是时梵王帝释诸大菩萨。<a id="a-7"></a>一一各见如来在我所施座中。<a id="a-8"></a>处于座上转大法轮。<a id="a-9"></a>是彼诸众咸生清净欢喜之心。<a id="a-A"></a>皆悉不退转于阿耨多罗三藐三菩提。<a id="a-B"></a>是时世尊安处最上师子座已。<a id="a-C"></a>即时十方无边世界皆悉震动。<a id="a-D"></a>有大光明普遍照曜。</p>
  <p id="aE">尔时世尊。<a id="a-F"></a>即入无边境界三摩地。<a id="a-G"></a>入是三摩地已。<a id="a-H"></a>时此三千大千世界。<a id="a-I"></a>普遍大地坦平如掌。<a id="a-J"></a>又此三千大千世界所有众生。<a id="a-K"></a>若地狱饿鬼畜生人天诸趣。<a id="a-L"></a>一切众类皆得安乐。<a id="a-M"></a>无一众生为贪嗔痴并诸烦恼所娆害者。<a id="a-N"></a>互起慈心如父母想。</p>
  <p id="aO">复次世尊。<a id="a-P"></a>入是无边境界三摩地时。<a id="a-Q"></a>即有十方无量阿僧祇菩萨。<a id="a-R"></a>咸来集会听受正法。<a id="a-S"></a>是时乃至三千大千世界。<a id="a-T"></a>所有一切具威力者。<a id="a-U"></a>天龙夜叉乾闼婆阿修罗迦楼罗紧那罗摩睺罗伽人非人等。<a id="a-V"></a>咸来佛会听受正法。<a id="a-W"></a>寂慧当知。<a id="a-X"></a>世尊欲说法时。<a id="a-Y"></a>而此三千大千世界普遍地方。<a id="a-Z"></a>一切人天广大之众。<a id="a-a"></a>皆来集会周匝充满。<a id="a-b"></a>一毛端量中无空隙。<a id="a-c"></a>皆为听受世尊宣说正法。</p>
  <p id="ad">尔时世尊。<a id="a-e"></a>知彼一切人天大众皆集会已。<a id="a-f"></a>即从三摩地安详而起。<a id="a-g"></a>发大悲心乃以如来清净慈眼。<a id="a-h"></a>普遍观察一切众会。<a id="a-i"></a>转正法轮。<a id="a-j"></a>若沙门若婆罗门。<a id="a-k"></a>并余一切皆同一法。</p>
  <p id="al">复次寂慧。<a id="a-m"></a>如来所转法轮。<a id="a-n"></a>皆为一切众生。<a id="a-o"></a>令其心意欢喜故转。<a id="a-p"></a>复令众会一切众生。<a id="a-q"></a>各各了知佛所说法。<a id="a-r"></a>随佛世尊欲转法轮。<a id="a-s"></a>先有十方无量阿僧祇菩萨。<a id="a-t"></a>咸来集会听受正法。<a id="a-u"></a>即时复有百千俱胝那庾多。<a id="a-v"></a>欲界天子色界天子。<a id="a-w"></a>亦来集会听受正法。</p>
  <p id="ax">尔时世尊作是说言。<a id="a-y"></a>诸仁者。<a id="a-z"></a>眼非常法。<a id="a-10"></a>何以故。<a id="a-11"></a>若以苦言应得度者。<a id="a-12"></a>即闻所说此眼是苦。<a id="a-13"></a>若以无我言应得度者。<a id="a-14"></a>即闻所说此眼无我。<a id="a-15"></a>若以空言应得度者。<a id="a-16"></a>即闻所说此眼是空。<a id="a-17"></a>若以寂静言应得度者。<a id="a-18"></a>即闻所说此眼寂静。<a id="a-19"></a>若以离言应得度者。<a id="a-1A"></a>即闻所说此眼法离。<a id="a-1B"></a>若以无常言应得度者。<a id="a-1C"></a>即闻所说此眼无常。<a id="a-1D"></a>若以无依止言应得度者。<a id="a-1E"></a>即闻所说眼无依止。<a id="a-1F"></a>若以如幻言应得度者。<a id="a-1G"></a>即闻所说此眼如幻。<a id="a-1H"></a>若以如梦言应得度者。<a id="a-1I"></a>即闻所说此眼如梦。<a id="a-1J"></a>若以如水月言应得度者。<a id="a-1K"></a>即闻所说眼如水月。<a id="a-1L"></a>若以如影像言应得度者。<a id="a-1M"></a>即闻所说眼如影像。<a id="a-1N"></a>若以如对响言应得度者。<a id="a-1O"></a>即闻所说眼如对响。<a id="a-1P"></a>若以空无相无愿无作无生无起等言应得度者。<a id="a-1Q"></a>即闻所说此眼是空无相无愿无作无生无起。<a id="a-1R"></a>若以缘生言应得度者。<a id="a-1S"></a>即闻所说此眼缘生。<a id="a-1T"></a>说眼既然。<a id="a-1U"></a>耳鼻舌身意亦复如是。<a id="a-1V"></a>乃至若以缘生之言应得度者。<a id="a-1W"></a>即闻所说意是缘生。<a id="a-1X"></a>色声香味触法其义亦然。<a id="a-1Y"></a>或闻空言。<a id="a-1Z"></a>或闻五蕴无常之言。<a id="a-1a"></a>或闻十八界无常之言。<a id="a-1b"></a>或闻十二处无常之言。<a id="a-1c"></a>或闻苦言。<a id="a-1d"></a>或闻集言。<a id="a-1e"></a>或闻灭言。<a id="a-1f"></a>或闻道言。<a id="a-1g"></a>或闻四念处言。<a id="a-1h"></a>或闻四正断言。<a id="a-1i"></a>或闻四神足言。<a id="a-1j"></a>或闻五根言。<a id="a-1k"></a>或闻五力言。<a id="a-1l"></a>或闻七觉支言。<a id="a-1m"></a>或闻八正道言。<a id="a-1n"></a>或闻奢摩他言。<a id="a-1o"></a>或闻毗钵舍那言。<a id="a-1p"></a>或闻缘生法言。<a id="a-1q"></a>或闻声闻相应法言。<a id="a-1r"></a>或闻缘觉相应法言。<a id="a-1s"></a>或闻大乘法言。</p>
  <p id="a1t">复次寂慧。<a id="a-1u"></a>如来所转法轮。<a id="a-1v"></a>皆为一切众生。<a id="a-1w"></a>令其心意欢喜故转。<a id="a-1x"></a>又复如来所转法轮。<a id="a-1y"></a>广为一切众生作大利益。<a id="a-1z"></a>假使有人与舍利子智慧等者。<a id="a-20"></a>意欲筹量解入斯法。<a id="a-21"></a>纵经百劫终不能入。<a id="a-22"></a>何况余者。<a id="a-23"></a>寂慧当知。<a id="a-24"></a>如来从初作行。<a id="a-25"></a>诣菩提场降伏魔军。<a id="a-26"></a>以胜庄严震师子吼。<a id="a-27"></a>游戏神通转大法轮。<a id="a-28"></a>作如是等胜利益时。<a id="a-29"></a>有八万四千人。<a id="a-2A"></a>发阿耨多罗三藐三菩提心。<a id="a-2B"></a>无量众众。<a id="a-2C"></a>于三乘中。<a id="a-2D"></a>而得成熟。</p>
  <p data-pb></p>
  <h2 id="a2E">所缘品第十五之一</h2>
  <p id="a2F">尔时金刚手菩萨大秘密主白佛言。<a id="a-2G"></a>世尊。<a id="a-2H"></a>如佛世尊所说法时。<a id="a-2I"></a>岂非我于如来所说有违背耶。<a id="a-2J"></a>或随顺耶。<a id="a-2K"></a>如来所说甚深广大。<a id="a-2L"></a>如来所说甚深秘密。<a id="a-2M"></a>一切世间难信难解罔彻源底。<a id="a-2N"></a>世尊。<a id="a-2O"></a>诸如来心真实决定。<a id="a-2P"></a>我于如来所说深法。<a id="a-2Q"></a>或有知解。<a id="a-2R"></a>皆是如来胜智在我身中。<a id="a-2S"></a>此非我有士夫力用。<a id="a-2T"></a>佛言秘密主。<a id="a-2U"></a>如是如是如汝所说。<a id="a-2V"></a>所以者何。<a id="a-2W"></a>汝今当知。<a id="a-2X"></a>所有如来。<a id="a-2Y"></a>安立譬喻演说诸法。<a id="a-2Z"></a>而彼一切众生。<a id="a-2a"></a>皆有如来胜智在于身中。<a id="a-2b"></a>何以故。<a id="a-2c"></a>秘密主。<a id="a-2d"></a>而诸众生遍一切处。<a id="a-2e"></a>随其如来所说秘密。<a id="a-2f"></a>若不容受如来加持之力。<a id="a-2g"></a>而能随顺如来法性者。<a id="a-2h"></a>无有是处。<a id="a-2i"></a>又复于彼如来所说秘密深法。<a id="a-2j"></a>若闻若说若有知解。<a id="a-2k"></a>皆是如来加持力故。</p>
  <p id="a2l">复次秘密主。<a id="a-2m"></a>如来正语有所说时。<a id="a-2n"></a>应知如来法性如实法性真常。<a id="a-2o"></a>又复如来所行如实所行真常。<a id="a-2p"></a>是故如来。<a id="a-2q"></a>以正语言说是正法。<a id="a-2r"></a>又秘密主。<a id="a-2s"></a>所有过去未来现在诸佛世尊。<a id="a-2t"></a>以一切世间难信难解阿耨多罗三藐三菩提如是正法。<a id="a-2u"></a>宣说引导广为开示。<a id="a-2v"></a>而彼众生。<a id="a-2w"></a>若于如是难信难解甚深正法。<a id="a-2x"></a>闻已即能生信解者。<a id="a-2y"></a>当知彼等众生。<a id="a-2z"></a>非于一佛十佛亲近承事。<a id="a-30"></a>当知已于广多俱胝那庾多百千佛所。<a id="a-31"></a>亲近承事。<a id="a-32"></a>应知彼人是为正士精修福行。<a id="a-33"></a>又秘密主。<a id="a-34"></a>假使须弥山王或摧坠时。<a id="a-35"></a>师能有人或以顶肩而为荷负。<a id="a-36"></a>若彼不种善根众生。<a id="a-37"></a>能于如是甚深正法。<a id="a-38"></a>一念生起净信解者。<a id="a-39"></a>无有是处。<a id="a-3A"></a>何况受持读诵如说修行。<a id="a-3B"></a>又秘密主。<a id="a-3C"></a>若有众生能于大乘正法之中。<a id="a-3D"></a>闻已信解者。<a id="a-3E"></a>当知是人。<a id="a-3F"></a>非于一佛亲近承事。<a id="a-3G"></a>已于广多佛所亲近承事。<a id="a-3H"></a>大乘法中广修胜行植善根种。</p>
  <p id="a3I">尔时寂慧菩萨摩诃萨前白佛言。<a id="a-3J"></a>世尊。<a id="a-3K"></a>如佛世尊说近止法。<a id="a-3L"></a>此以何义而名近止。<a id="a-3M"></a>此近止者何所从来。<a id="a-3N"></a>佛言。<a id="a-3O"></a>善男子。<a id="a-3P"></a>所说近止者。<a id="a-3Q"></a>即是近止烦恼增语。<a id="a-3R"></a>此近止烦恼。<a id="a-3S"></a>即是近止思惟分别遍计增语。<a id="a-3T"></a>此近止思惟分别遍计。<a id="a-3U"></a>即是近止想作意增语。<a id="a-3V"></a>此近止想作意。<a id="a-3W"></a>即是近止颠倒增语。<a id="a-3X"></a>此近止颠倒。<a id="a-3Y"></a>即是近止因所缘增语。<a id="a-3Z"></a>此近止因所缘。<a id="a-3a"></a>即是近止无明有爱增语。<a id="a-3b"></a>此近止无明有爱。<a id="a-3c"></a>即是近止我我所增语。<a id="a-3d"></a>此近止我我所。<a id="a-3e"></a>即是近止名色增语。<a id="a-3f"></a>此近止名色。<a id="a-3g"></a>即是近止断常见增语。<a id="a-3h"></a>此近止断常见。<a id="a-3i"></a>即是近止有身见增语。<a id="a-3j"></a>寂慧当知。<a id="a-3k"></a>若与所缘因见相应。<a id="a-3l"></a>即诸烦恼而亦随转。<a id="a-3m"></a>一切皆从有身见起。<a id="a-3n"></a>若能近止有身见者。<a id="a-3o"></a>即诸见止息。<a id="a-3p"></a>若有身见近止。<a id="a-3q"></a>即一切愿求亦止。<a id="a-3r"></a>若有身见近止。<a id="a-3s"></a>即诸烦恼亦止。<a id="a-3t"></a>寂慧。<a id="a-3u"></a>譬如大树若断其根。<a id="a-3v"></a>即枝叶茎干而悉枯悴。<a id="a-3w"></a>此有身见亦复如是。<a id="a-3x"></a>若近止已诸烦恼亦止。<a id="a-3y"></a>寂慧当知。<a id="a-3z"></a>一切众生始以不能觉了有身见故。<a id="a-40"></a>即诸取烦恼随逐而生。<a id="a-41"></a>若能觉了有身见者。<a id="a-42"></a>即诸取烦恼不复随生亦无所害。<a id="a-43"></a>寂慧菩萨白佛言。<a id="a-44"></a>世尊。<a id="a-45"></a>彼有身见何能觉了。<a id="a-46"></a>佛言寂慧。<a id="a-47"></a>若我人众生寿者等见而不起者。<a id="a-48"></a>即能觉了彼有身见。</p>
  <p id="a49">复次寂慧。<a id="a-4A"></a>彼有身见不住于内不住于外。<a id="a-4B"></a>于一切处而悉不住。<a id="a-4C"></a>以不住故见无所住。<a id="a-4D"></a>寂慧。<a id="a-4E"></a>此无住智。<a id="a-4F"></a>如实觉了彼有身见。<a id="a-4G"></a>又复寂慧当知。<a id="a-4H"></a>有身见即是空增语。<a id="a-4I"></a>若能随顺空智忍者。<a id="a-4J"></a>即见无所取。<a id="a-4K"></a>此即是为如实觉了彼有身见。<a id="a-4L"></a>又有身见者。<a id="a-4M"></a>即是无相无愿无作无生无起等见。<a id="a-4N"></a>是见无所取。<a id="a-4O"></a>此即是为如实觉了彼有身见。</p>
  <p id="a4P">复次寂慧当知。<a id="a-4Q"></a>有身见者。<a id="a-4R"></a>即是无身非开非合。<a id="a-4S"></a>一切皆是不实分别。<a id="a-4T"></a>以其不实所分别故。<a id="a-4U"></a>彼即无分别。<a id="a-4V"></a>亦不离分别。<a id="a-4W"></a>由无分别不离分别故。<a id="a-4X"></a>即无所作无障无起。<a id="a-4Y"></a>以无起故即无所行。<a id="a-4Z"></a>由无所行故。<a id="a-4a"></a>如是此说乃名近止。<a id="a-4b"></a>寂慧菩萨言。<a id="a-4c"></a>何名近寂。<a id="a-4d"></a>佛言寂慧。<a id="a-4e"></a>有所缘心如火炽然。<a id="a-4f"></a>若无所缘及无所作即不炽然。<a id="a-4g"></a>不炽然法此名近寂。<a id="a-4h"></a>又如大火有薪即然无薪即灭。<a id="a-4i"></a>所缘心火炎炽亦然。<a id="a-4j"></a>若无所缘心火自灭。<a id="a-4k"></a>寂慧当知。<a id="a-4l"></a>具善巧方便菩萨。<a id="a-4m"></a>于般若波罗蜜多清净所缘法中。<a id="a-4n"></a>平等了知善根所缘胜法而不息灭。<a id="a-4o"></a>烦恼所缘染法制令不起。<a id="a-4p"></a>波罗蜜多胜法常令增进。<a id="a-4q"></a>魔业烦恼所缘染法永令断灭。<a id="a-4r"></a>菩提分法清净所缘不应弃舍。<a id="a-4s"></a>声闻缘觉意乐所缘而不取着。<a id="a-4t"></a>一切智心最上所缘不应舍离。<a id="a-4u"></a>于空所缘审谛伺察。<a id="a-4v"></a>一切众生大悲所缘深生愿乐。<a id="a-4w"></a>寂慧当知。<a id="a-4x"></a>具善巧方便菩萨。<a id="a-4y"></a>于般若波罗蜜多清净所缘法中。<a id="a-4z"></a>而得自在。<a id="a-50"></a>无生所缘思惟决定。<a id="a-51"></a>和合生起所缘亦不厌舍。<a id="a-52"></a>无作所缘而复趣入。<a id="a-53"></a>诸有善根施作所缘悉令开晓。<a id="a-54"></a>无相所缘而善思择。<a id="a-55"></a>菩提心所缘永无厌离。<a id="a-56"></a>无愿所缘以慧正观。<a id="a-57"></a>三界所缘不生厌离。<a id="a-58"></a>菩萨以慧方便。<a id="a-59"></a>于其无生一切所缘法中。<a id="a-5A"></a>自在而转。<a id="a-5B"></a>若见不净所缘。<a id="a-5C"></a>即于如来清净身心中住。<a id="a-5D"></a>若无常所缘即于生死无疲倦心住。<a id="a-5E"></a>若苦所缘即令一切众生快乐安置涅槃平等心住。<a id="a-5F"></a>若无我所缘即于一切众生。<a id="a-5G"></a>大悲心住。<a id="a-5H"></a>若贪所缘即于贪行众生中。<a id="a-5I"></a>以净大药开明心住。<a id="a-5J"></a>若嗔所缘即于嗔行众生中。<a id="a-5K"></a>以慈大药开明心住。<a id="a-5L"></a>若痴所缘即于痴行众生中。<a id="a-5M"></a>以缘生大药开明心住。<a id="a-5N"></a>若等分所缘即于等分行众生中。<a id="a-5O"></a>以无常想大药开明心住。<a id="a-5P"></a>若离贪所缘即于声闻法中开化心住。<a id="a-5Q"></a>若离嗔所缘即于缘觉法中开化心住。<a id="a-5R"></a>若离痴所缘即于菩萨法中开化心住。<a id="a-5S"></a>若色所缘即于获得如来最上色相心住。<a id="a-5T"></a>若声所缘即于获得如来妙好音声心住。<a id="a-5U"></a>若香所缘即于获得如来戒香清净心住。<a id="a-5V"></a>若味所缘即于获得如来所有味中上味大人胜相清净心住。<a id="a-5W"></a>若触所缘即于获得如来所有细软手足妙触心住。<a id="a-5X"></a>若法所缘即于获得如来所有一切法中决定心住。<a id="a-5Y"></a>若施所缘即于获得如来最上相好心住。<a id="a-5Z"></a>若戒所缘即于严净佛土心住。<a id="a-5a"></a>若忍所缘即于获得梵音声相妙金色身清净心住。<a id="a-5b"></a>若精进所缘即于一切众生救度心住。<a id="a-5c"></a>若定所缘即于神通所起妙用心住。<a id="a-5d"></a>若慧所缘即于断一切众生烦恼诸见相续心住。<a id="a-5e"></a>若慈所缘即于一切众生起无障碍心住。<a id="a-5f"></a>若悲所缘即起护持正法心住。<a id="a-5g"></a>若喜所缘即起说法欢喜心住。<a id="a-5h"></a>若舍所缘即离诸违顺成办一切众生事业心住。<a id="a-5i"></a>若四摄法所缘即起成熟一切众生心住。</p>
 </body>
</html>