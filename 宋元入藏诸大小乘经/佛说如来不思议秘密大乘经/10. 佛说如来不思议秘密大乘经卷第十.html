<!doctype html>
<html id="z3IBUoJjk" data-ver="325">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说如来不思议秘密大乘经卷第十</h1>
  <h2 id="a2">菩萨诣菩提场品第十二</h2>
  <p id="a3">尔时菩萨既澡沐已。<a id="a-4"></a>复受饮食身力充实。<a id="a-5"></a>即时往诣大菩提场。<a id="a-6"></a>到已告语善地天子。<a id="a-7"></a>并诸地居天子众等。<a id="a-8"></a>说伽陀曰。</p>
  <p id="a9">任持大地不动摇　　菩萨离爱断害者</p>
  <p id="aA">今此树下证菩提　　汝等庄严于此地</p>
  <p id="aB">善哉地居天欢喜　　普遍清净三千界</p>
  <p id="aC">广散最上妙香花　　遍洒香水皆清净</p>
  <p id="aD">所有坚手及持鬘　　常憍天等至空居</p>
  <p id="aE">欢喜瞻仰菩萨尊　　散众妙花伸供养</p>
  <p id="aF">四护世天并众会　　乃至一切四大洲</p>
  <p id="aG">遍三千界金网严　　覆以供养人中胜</p>
  <p id="aH">三千界中帝释主　　供养菩萨大威德</p>
  <p id="aI">如广胜殿天妙严　　三千界严亦如是</p>
  <p id="aJ">夜摩天众咸欣悦　　覆琉璃网以严治</p>
  <p id="aK">广三千界宝珍奇　　为人中仙伸供养</p>
  <p id="aL">兜率天众咸欣悦　　布真珠网作严饰</p>
  <p id="aM">珠璎其犹半月形　　复散真珠广如雨</p>
  <p id="aN">化乐天王并天众　　阎浮檀金为宝网</p>
  <p id="aO">金网宝铎出妙声　　遍三千界闻皆喜</p>
  <p id="aP">诸有天中净妙宝　　无边照曜净光明</p>
  <p id="aQ">他化自在天所严　　供养一切义无畏</p>
  <p id="aR">所有龙及乾闼婆　　摩睺罗伽修罗等</p>
  <p id="aS">各于自宫广庄严　　及以妙严于欲界</p>
  <p id="aT">复次寂慧。<a id="a-U"></a>是时大梵天王。<a id="a-V"></a>见是菩萨诣菩提场殊胜相已。<a id="a-W"></a>即告一切梵众天子言。<a id="a-X"></a>汝诸仁者。<a id="a-Y"></a>知是事不。<a id="a-Z"></a>今此菩萨摩诃萨于大誓愿。<a id="a-a"></a>广大甲胄而不弃舍。<a id="a-b"></a>复于坚固甲胄无懈退意。<a id="a-c"></a>能善成办诸菩萨行。<a id="a-d"></a>修诸波罗蜜多善住彼岸。<a id="a-e"></a>于一切菩萨地中善得自在。<a id="a-f"></a>一切菩萨意乐悉能清净。<a id="a-g"></a>复善通达一切众生种种根性。<a id="a-h"></a>深入一切如来秘密分位。<a id="a-i"></a>诸魔业道已悉超越。<a id="a-j"></a>于一切善根得不坏信。<a id="a-k"></a>诸佛威神共所建立。<a id="a-l"></a>普示一切众生正解脱道。<a id="a-m"></a>为大导师摧破一切魔外境界。<a id="a-n"></a>三千大千界中一勇猛尊。<a id="a-o"></a>积集法药为大医王。<a id="a-p"></a>覆以解脱缯帛。<a id="a-q"></a>为大法王放大慧光建大法幢。<a id="a-r"></a>世间八法皆不能染。<a id="a-s"></a>真实清净大莲花生。<a id="a-t"></a>于一切法总持无忘。<a id="a-u"></a>大海出生离诸增损。<a id="a-v"></a>不动不摇如须弥山。<a id="a-w"></a>妙善无垢妙善清净。<a id="a-x"></a>自净妙慧大摩尼宝之所出生。<a id="a-y"></a>一切法中而得无碍。<a id="a-z"></a>大梵所生心业调畅。<a id="a-10"></a>具如是等功德。<a id="a-11"></a>菩萨今诣大菩提场。<a id="a-12"></a>欲证阿耨多罗三藐三菩提果。<a id="a-13"></a>降诸魔军。<a id="a-14"></a>为令圆满如来十力。<a id="a-15"></a>四无所畏。<a id="a-16"></a>十八不共佛法。<a id="a-17"></a>普为一切转大法轮。<a id="a-18"></a>作狮子吼。<a id="a-19"></a>于诸众生广行法施。<a id="a-1A"></a>令诸众生法眼清净。<a id="a-1B"></a>以其正法。<a id="a-1C"></a>摄伏一切邪异外论。<a id="a-1D"></a>为欲圆满往昔誓愿。<a id="a-1E"></a>为欲亲近诸佛世尊。<a id="a-1F"></a>于诸法中得富饶自在。<a id="a-1G"></a>汝诸仁者。<a id="a-1H"></a>当发勤勇之心。<a id="a-1I"></a>于菩萨所亲近供养。</p>
  <p id="a1J">时大梵天王。<a id="a-1K"></a>以清净心。<a id="a-1L"></a>复告一切梵众天子言。<a id="a-1M"></a>诸仁者。<a id="a-1N"></a>今此菩萨。<a id="a-1O"></a>于多百千劫中精修禁戒。<a id="a-1P"></a>是即最上清净大士。<a id="a-1Q"></a>今诣大菩提场。<a id="a-1R"></a>将成正觉。<a id="a-1S"></a>汝等宜应于一切三千大千世界。<a id="a-1T"></a>广作殊妙庄严等事。</p>
  <p id="a1U">尔时大梵天王。<a id="a-1V"></a>说伽陀曰。</p>
  <p id="a1W">清净大士戒决定　　广为人天作利益</p>
  <p id="a1X">人中天供天中天　　诣菩提场大寂默</p>
  <p id="a1Y">降伏一切魔军众　　一切智智真觉了</p>
  <p id="a1Z">一切佛法悉圆明　　转正法轮行利乐</p>
  <p id="a1a">大智一振狮子吼　　一切众生闻皆喜</p>
  <p id="a1b">令开法眼清净因　　人中尊诣菩提树</p>
  <p id="a1c">邪异外论皆摄伏　　往昔誓愿悉周圆</p>
  <p id="a1d">正觉事业现令成　　人中尊诣菩提树</p>
  <p id="a1e">善哉和合皆专志　　普遍地方作庄严</p>
  <p id="a1f">三千大千世界中　　普见庄严于欲界</p>
  <p id="a1g">如其欲界所严事　　色界庄严亦复然</p>
  <p id="a1h">善哉梵众清净心　　广作庄严三千界</p>
  <p id="a1i">欲界所现供养事　　上界亦现诸供养</p>
  <p id="a1j">遍散最上妙香花　　宝严众乐皆吹击</p>
  <p id="a1k">三千世界诸天众　　见闻欣跃伸敬礼</p>
  <p id="a1l">乃至色究竟天中　　各各自宫广严饰</p>
  <p id="a1m">上中复上胜中胜　　普现庄严众天宫</p>
  <p id="a1n">天女六十百俱胝　　建菩提场金刚座</p>
  <p id="a1o">一切遍洒于香水　　复散种种殊妙花</p>
  <p id="a1p">遍列众宝此地方　　大菩提场广严好</p>
  <p id="a1q">语不能赞诸功德　　此有无量种庄严</p>
  <p id="a1r">大士决定戒精修　　世间善利大威德</p>
  <p id="a1s">将诣菩提树王下　　降伏魔军诸恶慧</p>
  <p id="a1t">一切和合圣者行　　广作三千界严饰</p>
  <p id="a1u">天人中尊法自在　　供养彼得无边福</p>
  <p id="a1v">梵众闻彼人中尊　　殊妙庄严三千界</p>
  <p id="a1w">妙花宝幢作严事　　变化世界宝所成</p>
  <p id="a1x">俱胝妙盖化空中　　如日月光极严丽</p>
  <p id="a1y">娑罗树花众最上　　化现悉如欢喜园</p>
  <p id="a1z">大仙循道欢喜行　　变化庄严七车量</p>
  <p id="a20">宝成金莲华密覆　　七重界道而围绕</p>
  <p id="a21">帝释天主作庄严　　人天希有昔未见</p>
  <p id="a22">如忉利天广胜殿　　四大洲严亦复然</p>
  <p id="a23">夜摩兜率化乐天　　他化严同色究竟</p>
  <p id="a24">勇发勤力皆迅疾　　共严最上菩提场</p>
  <p id="a25">如欲界中胜庄严　　天龙等众亦如是</p>
  <p id="a26">于刹那间皆化现　　菩萨于中所行诣</p>
  <p id="a27">四方天女数俱胝　　诣菩提树众围绕</p>
  <p id="a28">涂香末香众妙花　　一切处洒妙香水</p>
  <p id="a29">大菩提树本妙严　　如忉利天园生树</p>
  <p id="a2A">所有一切庄严事　　语不能赞诸功德</p>
  <p id="a2B">那庾多数彼诸天　　彼彼庄严皆殊妙</p>
  <p id="a2C">复次寂慧。<a id="a-2D"></a>菩萨既至菩提场已。<a id="a-2E"></a>始下双足。<a id="a-2F"></a>千辐轮相按彼地时。<a id="a-2G"></a>即有广大光明出现。<a id="a-2H"></a>是光普照一切地狱傍生饿鬼趣中。<a id="a-2I"></a>诸众生类蒙光照触。<a id="a-2J"></a>所受诸苦暂得停息。<a id="a-2K"></a>迦梨迦龙王宫中大光普照。</p>
  <p id="a2L">尔时迦梨迦龙王。<a id="a-2M"></a>见是菩萨光明照已。<a id="a-2N"></a>心生欢喜踊跃庆快。<a id="a-2O"></a>即时为彼自宫眷属。<a id="a-2P"></a>及诸龙众。<a id="a-2Q"></a>说伽陀曰。</p>
  <p id="a2R">如金色光极晃曜　　大明照我龙王宫</p>
  <p id="a2S">我蒙光照适其身　　亦复心生大欢喜</p>
  <p id="a2T">如我于彼先佛所　　昔曾见此瑞光明</p>
  <p id="a2U">而今所睹定无疑　　佛大无畏当出世</p>
  <p id="a2V">汝等各持妙香花　　涂香末香花鬘等</p>
  <p id="a2W">真金及彼摩尼珠　　以为璎珞并上服</p>
  <p id="a2X">复持种种妙乐具　　珠宝所严众幡盖</p>
  <p id="a2Y">及宝所成妙高幢　　为天人师伸供养</p>
  <p id="a2Z">所有龙王妙宫殿　　广大庄严悉清净</p>
  <p id="a2a">汝等应生欢喜心　　皆同亲诣于佛所</p>
  <p id="a2b">尔时迦梨迦龙王。<a id="a-2c"></a>与自宫人眷属并诸龙众。<a id="a-2d"></a>各持种种上妙香花衣服幢盖。<a id="a-2e"></a>及众乐具。<a id="a-2f"></a>鼓吹歌音上踊空中。<a id="a-2g"></a>香水如云遍洒一切。<a id="a-2h"></a>复雨龙华龙真珠等。<a id="a-2i"></a>如是广以龙王威神龙王通力。<a id="a-2j"></a>现诸化事诣菩萨所。<a id="a-2k"></a>到已即时与诸眷属礼菩萨足。<a id="a-2l"></a>鼓妙音乐虔伸供养。<a id="a-2m"></a>作供养已。<a id="a-2n"></a>是时龙王右绕而住。<a id="a-2o"></a>说妙伽陀。<a id="a-2p"></a>伸赞叹曰。</p>
  <p id="a2q">人中尊放大光明　　普照一切佛刹土</p>
  <p id="a2r">刹那恶趣苦皆停　　我等龙宫俱照曜</p>
  <p id="a2s">龙众蒙光照触已　　咸生欢喜作是言</p>
  <p id="a2t">菩萨成佛定无疑　　金色光明乃如是</p>
  <p id="a2u">有那庾多龙女众　　恭敬捧持妙香花</p>
  <p id="a2v">及胜衣服众幡幢　　诣菩萨所伸供养</p>
  <p id="a2w">今此地方花盖等　　一切殊妙广庄严</p>
  <p id="a2x">又复药草诸树林　　低垂悉向菩提树</p>
  <p id="a2y">江河停流而寂静　　风止摇击悉安然</p>
  <p id="a2z">菩萨今日证菩提　　世间最胜降魔者</p>
  <p id="a30">梵王帝释诸光明　　日月光等悉映蔽</p>
  <p id="a31">蒙光照者得清凉　　佛出世故咸欢喜</p>
  <p id="a32">复有诸妙吉祥瓶　　右旋宛转在空中</p>
  <p id="a33">仙众龙众等居空　　右旋其状亦如是</p>
  <p id="a34">世间若天若人等　　各各至诚伸供养</p>
  <p id="a35">菩萨今日证菩提　　为求慧者开正道</p>
  <p id="a36">我等今日于佛所　　增益威光得善利</p>
  <p id="a37">我昔供养拘留孙　　及迦诺迦大圣主</p>
  <p id="a38">迦葉最上人中胜　　乃至今供释迦仙</p>
  <p id="a39">此求菩提大神通　　最胜希有昔未见</p>
  <p id="a3A">具德最上人中尊　　出大梵音狮子吼</p>
  <p id="a3B">坚求菩提决定心　　是心超胜无比等</p>
  <p id="a3C">而彼日月可堕落　　须弥山王可破坏</p>
  <p id="a3D">今日不圆十力尊　　世间无复有是处</p>
  <p id="a3E">复次寂慧。<a id="a-3F"></a>时迦梨迦龙王。<a id="a-3G"></a>上首之妃名曰金光。<a id="a-3H"></a>与诸龙女恭敬围绕。<a id="a-3I"></a>持以种种殊妙宝盖。<a id="a-3J"></a>种种妙衣及天花鬘。<a id="a-3K"></a>种种巧严真珠璎珞。<a id="a-3L"></a>种种上妙摩尼珠宝。<a id="a-3M"></a>及彼种种众妙香瓶。<a id="a-3N"></a>奏妙歌音诣菩萨所。<a id="a-3O"></a>到已礼敬。<a id="a-3P"></a>散诸宝花而伸供养。<a id="a-3Q"></a>住菩萨前。<a id="a-3R"></a>说伽陀曰。</p>
  <p id="a3S">心无动乱无恐畏　　无贪无嗔亦无痴</p>
  <p id="a3T">能调难调无染尊　　能离诸恶无所著</p>
  <p id="a3U">我今顶礼净解脱　　大仙拔除诸疑箭</p>
  <p id="a3V">以大智光破无明　　能度世间诸苦恼</p>
  <p id="a3W">世间无依无救者　　菩萨善为作依救</p>
  <p id="a3X">光明普照三界中　　天人欢喜心清净</p>
  <p id="a3Y">空中遍雨众妙华　　及散妙衣广严饰</p>
  <p id="a3Z">如是胜相我所知　　今日大仙成正觉</p>
  <p id="a3a">胜者勇诣菩提树　　降伏诸魔无染尊</p>
  <p id="a3b">烦恼黑闇网蠲除　　证大菩提心寂静</p>
  <p id="a3c">汝经多俱胝劫中　　于先佛所求菩提</p>
  <p id="a3d">难行能行为世间　　今时圆满胜意乐</p>
  <p id="a3e">复次寂慧。<a id="a-3f"></a>尔时菩萨将成正觉。<a id="a-3g"></a>有诸贤圣以威神力。<a id="a-3h"></a>而为警发。<a id="a-3i"></a>即时有一刈草之人。<a id="a-3j"></a>名曰吉祥。<a id="a-3k"></a>自然住立菩萨之右。<a id="a-3l"></a>持以净草。<a id="a-3m"></a>是草柔软如孔雀项。<a id="a-3n"></a>复如迦左邻那衣。<a id="a-3o"></a>色香具足一一右旋。<a id="a-3p"></a>时刈草人即持其草。<a id="a-3q"></a>诣菩萨前奉上菩萨。<a id="a-3r"></a>深发最胜阿耨多罗三藐三菩提心。</p>
  <p id="a3s">复次寂慧。<a id="a-3t"></a>彼时吉祥刈草人者。<a id="a-3u"></a>以宿愿深固昔发愿言。<a id="a-3v"></a>愿我悉于贤劫之中。<a id="a-3w"></a>诸菩萨众成正觉所。<a id="a-3x"></a>大菩提场皆布净草。<a id="a-3y"></a>何以故。<a id="a-3z"></a>寂慧。<a id="a-40"></a>我念过去。<a id="a-41"></a>于此贤劫之前九十一劫中。<a id="a-42"></a>有佛出世。<a id="a-43"></a>号毗婆尸如来应供正等正觉明行足善逝世间解无上士调御丈夫天人师佛世尊。<a id="a-44"></a>彼佛法中。<a id="a-45"></a>圆满一千大菩萨众。<a id="a-46"></a>修持梵行。<a id="a-47"></a>时彼世尊。<a id="a-48"></a>为贤劫中诸大菩萨。<a id="a-49"></a>授阿耨多罗三藐三菩提记。<a id="a-4A"></a>是时有一长者。<a id="a-4B"></a>名曰具慧。<a id="a-4C"></a>在大会中。<a id="a-4D"></a>闻彼世尊授诸菩萨菩提记已。<a id="a-4E"></a>即发阿耨多罗三藐三菩提心。<a id="a-4F"></a>时彼长者发是愿言。<a id="a-4G"></a>愿我于此贤劫。<a id="a-4H"></a>诸佛如来菩提场中。<a id="a-4I"></a>悉布胜妙师子之座。<a id="a-4J"></a>或施净草。<a id="a-4K"></a>寂慧当知。<a id="a-4L"></a>无复疑念。<a id="a-4M"></a>彼时具慧长者岂异人乎。<a id="a-4N"></a>即是释迦菩萨成正觉时奉净草者。<a id="a-4O"></a>吉祥刈草之人。<a id="a-4P"></a>以是缘故。<a id="a-4Q"></a>汝今应知。<a id="a-4R"></a>彼吉祥刈草之人。<a id="a-4S"></a>随宿愿力。<a id="a-4T"></a>于诸佛所。<a id="a-4U"></a>或施净草。<a id="a-4V"></a>或布妙好师子之座。<a id="a-4W"></a>随诸众生信解智力。<a id="a-4X"></a>善根成熟。<a id="a-4Y"></a>其事如是。</p>
  <p id="a4Z">复次寂慧。<a id="a-4a"></a>是时菩萨既至菩提树已。<a id="a-4b"></a>彼菩提树神及十千天女。<a id="a-4c"></a>皆悉捧持诸上妙花及涂香等。<a id="a-4d"></a>诣菩萨前。<a id="a-4e"></a>各以所持诸妙香花用散供养各各头面。<a id="a-4f"></a>礼菩萨足。<a id="a-4g"></a>异口同音。<a id="a-4h"></a>说伽陀曰。</p>
  <p id="a4i">归命威德大无畏　　善寂善调破诸恶</p>
  <p id="a4j">离过勇猛大威光　　清净导师无染者</p>
  <p id="a4k">能救无依诸苦恼　　唯一圣尊施诸乐</p>
  <p id="a4l">世间烦恼病能除　　为大医王普救疗</p>
  <p id="a4m">归命清净大名称　　天欢喜散花如雨</p>
  <p id="a4n">决定今速证菩提　　起大慈心摄一切</p>
  <p id="a4o">往诣树王登胜座　　摧破一切诸魔闇</p>
  <p id="a4p">觉悟寂静证菩提　　亦如先佛所证悟</p>
  <p id="a4q">俱胝劫修清净行　　难作能作利世间</p>
  <p id="a4r">大仙意乐今已圆　　安坐树王成正觉</p>
  <p id="a4s">复次寂慧。<a id="a-4t"></a>是时菩萨持以净草诣菩提场。<a id="a-4u"></a>到已即于金刚座上。<a id="a-4v"></a>自布其草然后乃向菩提树王。<a id="a-4w"></a>恭敬顶礼右绕七匝。<a id="a-4x"></a>菩萨布草之后。<a id="a-4y"></a>是时即有八万四千天子。<a id="a-4z"></a>持以八万四千妙好。<a id="a-50"></a>庄严师子之座。<a id="a-51"></a>奉上菩萨。<a id="a-52"></a>其座高广严好殊丽众宝庄饰。<a id="a-53"></a>覆以宝网及真珠网。<a id="a-54"></a>复垂珠璎而为交络。<a id="a-55"></a>妙巧施设无数百千上妙衣服。<a id="a-56"></a>菩萨尔时即现其身。<a id="a-57"></a>各各安处八万四千师子座上。<a id="a-58"></a>彼诸天子互不相见。<a id="a-59"></a>皆谓菩萨在我所施师子座中。<a id="a-5A"></a>菩萨坐已。<a id="a-5B"></a>成证阿耨多罗三藐三菩提果。<a id="a-5C"></a>是诸天子。<a id="a-5D"></a>咸生欢喜清净之心。<a id="a-5E"></a>皆悉不退转于阿耨多罗三藐三菩提。</p>
 </body>
</html>