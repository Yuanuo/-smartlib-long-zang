<!doctype html>
<html id="z3IBUoXjq" data-ver="304">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说如来不思议秘密大乘经卷第十六</h1>
  <h2 id="a2">护世品第十九之一</h2>
  <p id="a3">尔时金刚手菩萨大秘密主。<a id="a-4"></a>劝请世尊宣说正法。<a id="a-5"></a>作是白言。<a id="a-6"></a>惟愿世尊。<a id="a-7"></a>为未发菩提心众生。<a id="a-8"></a>随宜说法令入法理。<a id="a-9"></a>即当发起大菩提心住不退转。<a id="a-A"></a>又此夜叉罗刹必舍左乾闼婆隐密神摩睺罗伽等诸众会。<a id="a-B"></a>令彼长夜利益安乐善行相应。<a id="a-C"></a>获得胜中最胜高显而不减失诸善法分。</p>
  <p id="aD">尔时世尊普告金刚手菩萨大秘密主等诸众会言。<a id="a-E"></a>诸仁者。<a id="a-F"></a>汝等谛听极善作意。<a id="a-G"></a>我今宣说为令一切悉入法理诸修善行。<a id="a-H"></a>善男子善女人等。<a id="a-I"></a>普令获得最胜高显。<a id="a-J"></a>于善法分而不坏失。<a id="a-K"></a>于是金刚手菩萨大秘密主等诸众会一心善听。</p>
  <p id="aL">佛告大众。<a id="a-M"></a>诸仁者。<a id="a-N"></a>若善男子善女人。<a id="a-O"></a>深发阿耨多罗三藐三菩提心已。<a id="a-P"></a>即能具信广多清净。<a id="a-Q"></a>欲见诸圣乐闻正法善舍无吝。<a id="a-R"></a>手出无尽善乐积集。<a id="a-S"></a>施作福行舍心具足。<a id="a-T"></a>于布施中乐行平等。<a id="a-U"></a>无障碍心无浊染心信有业报。<a id="a-V"></a>离诸分别疑惑犹豫善恶业果而不坏失。<a id="a-W"></a>如是知已。<a id="a-X"></a>于命缘等不应作者而悉不作。<a id="a-Y"></a>不杀生不偷盗不邪染不妄言不绮语不两舌不恶口不贪不嗔不邪见。<a id="a-Z"></a>于此十善业道坚持积集。<a id="a-a"></a>于其十种不善业道舍而不作普行净信。<a id="a-b"></a>与沙门婆罗门及有戒有德者。<a id="a-c"></a>正道法中同修净行。<a id="a-d"></a>于诸善法多闻勤行。<a id="a-e"></a>深固作意善行相应。<a id="a-f"></a>寂静调伏常说爱语。<a id="a-g"></a>摄伏他论修善离恶。<a id="a-h"></a>无高无下无毁无誉。<a id="a-i"></a>随起正念住等引心。<a id="a-j"></a>闭三有门息灭诸病。<a id="a-k"></a>离诸重担超越疑惑出离诸有。<a id="a-l"></a>如是知者即于诸佛及声闻弟子若沙门若婆罗门善知识所。<a id="a-m"></a>随其所应亲近恭敬承事尊奉。<a id="a-n"></a>彼等善知识所。<a id="a-o"></a>听受正法示教利喜。<a id="a-p"></a>谓说布施感大富果持戒生天多闻大慧净观不乱。<a id="a-q"></a>此行布施即是布施报。<a id="a-r"></a>此行悭吝即是悭吝报。<a id="a-s"></a>此持戒即是持戒报。<a id="a-t"></a>此毁戒即是毁戒报。<a id="a-u"></a>此忍辱即是忍辱报。<a id="a-v"></a>此嗔恚即是嗔恚报。<a id="a-w"></a>此精进即是精进报。<a id="a-x"></a>此懈怠即是懈怠报。<a id="a-y"></a>此禅定即是禅定报。<a id="a-z"></a>此散乱即是散乱报。<a id="a-10"></a>此胜慧即是胜慧报。<a id="a-11"></a>此恶慧即是恶慧报。<a id="a-12"></a>此身善作即是身善作报。<a id="a-13"></a>此身恶作即是身恶作报。<a id="a-14"></a>此语善作即是语善作报。<a id="a-15"></a>此语恶作即是语恶作报。<a id="a-16"></a>此意善作即是意善作报。<a id="a-17"></a>此意恶作即是意恶作报。<a id="a-18"></a>此是善此是不善。<a id="a-19"></a>此应作此不应作。<a id="a-1A"></a>此业作已于长夜中得利益安乐善行相应。<a id="a-1B"></a>此业作已于长夜中无利苦恼得不善行相应。<a id="a-1C"></a>如是等法于善知识所。<a id="a-1D"></a>闻其所说示教利喜。<a id="a-1E"></a>又复观察知是法器。<a id="a-1F"></a>即为宣说甚深之法。<a id="a-1G"></a>谓空无相无愿加行等法。<a id="a-1H"></a>复说无生无起无我无人无众生无寿者甚深缘起之法此法是有此即有得。<a id="a-1I"></a>此法是无此即无得。<a id="a-1J"></a>此法若有此即是生。<a id="a-1K"></a>此法若无此即是灭。<a id="a-1L"></a>此是无明缘行。<a id="a-1M"></a>行缘识。<a id="a-1N"></a>识缘名色。<a id="a-1O"></a>名色缘六处。<a id="a-1P"></a>六处缘触触缘受。<a id="a-1Q"></a>受缘爱。<a id="a-1R"></a>爱缘取。<a id="a-1S"></a>取缘有。<a id="a-1T"></a>有缘生。<a id="a-1U"></a>生缘老死忧悲苦恼。<a id="a-1V"></a>如是即一大苦蕴生若法不有此即无得。<a id="a-1W"></a>即是灭法。<a id="a-1X"></a>谓无明灭即行灭。<a id="a-1Y"></a>行灭即识灭。<a id="a-1Z"></a>识灭即名色灭。<a id="a-1a"></a>名色灭即六处灭。<a id="a-1b"></a>六处灭即触灭。<a id="a-1c"></a>触灭即受灭受灭即爱灭。<a id="a-1d"></a>爱灭即取灭。<a id="a-1e"></a>取灭即有灭有灭即生灭。<a id="a-1f"></a>生灭即老死忧悲苦恼灭。<a id="a-1g"></a>如是即一大苦蕴灭。<a id="a-1h"></a>此等诸法若生若灭。<a id="a-1i"></a>于胜义谛中无有少法可得。<a id="a-1j"></a>何以故。<a id="a-1k"></a>一切法缘生故。<a id="a-1l"></a>无主宰无作者。<a id="a-1m"></a>无受者因缘故转。<a id="a-1n"></a>然于是中无法可转。<a id="a-1o"></a>亦非无转亦无异法。<a id="a-1p"></a>随转和合施设三界。<a id="a-1q"></a>但以烦恼业转故有施设。<a id="a-1r"></a>愚迷之者。<a id="a-1s"></a>于不实法中观以为实。<a id="a-1t"></a>智者应知无有少法作者可得。<a id="a-1u"></a>以作者不可得故。<a id="a-1v"></a>无法可转亦非无转。<a id="a-1w"></a>如是所说甚深之法。<a id="a-1x"></a>若能闻已不生疑惑。<a id="a-1y"></a>是人即入一切法无障碍性。<a id="a-1z"></a>不着色受想行识。<a id="a-20"></a>不着眼色耳声鼻香舌味身触意法。<a id="a-21"></a>眼识乃至意识。<a id="a-22"></a>信一切法自性本空。<a id="a-23"></a>信一切法自性本离。<a id="a-24"></a>诸仁者。<a id="a-25"></a>彼信不退菩萨。<a id="a-26"></a>信是法故即不减失。<a id="a-27"></a>见佛闻法承事净众。<a id="a-28"></a>在在所生常得见佛。<a id="a-29"></a>听受正法承事净众。<a id="a-2A"></a>常生有佛世时。<a id="a-2B"></a>随彼生已。<a id="a-2C"></a>发起精进勤求善法。<a id="a-2D"></a>以精进故。<a id="a-2E"></a>于白衣舍无义利事。<a id="a-2F"></a>谓妻子男女奴婢眷属。<a id="a-2G"></a>及所作用而悉弃舍。<a id="a-2H"></a>及盛年戏乐不生爱着起贤善心。<a id="a-2I"></a>愿于诸佛世尊清净教中正信出家。<a id="a-2J"></a>得出家已近善知识。<a id="a-2K"></a>与善知识同登善道。<a id="a-2L"></a>而能获得诸善意乐听闻善法。<a id="a-2M"></a>随所闻已真实修行。<a id="a-2N"></a>不以语饰胜慧具足。<a id="a-2O"></a>发起精进勤求多闻。<a id="a-2P"></a>随所闻法为他广说无所希求。<a id="a-2Q"></a>所得名闻利养无爱着心。<a id="a-2R"></a>以如实语为他说法。<a id="a-2S"></a>随闻随住亦然。<a id="a-2T"></a>如实为他说法。<a id="a-2U"></a>使听法者获得大慈。<a id="a-2V"></a>于一切众生。<a id="a-2W"></a>起大悲心。<a id="a-2X"></a>于彼多闻而不厌舍。<a id="a-2Y"></a>于身命缘少欲喜足寂静圆满。<a id="a-2Z"></a>增长善行乐闲寂处。<a id="a-2a"></a>随所闻法审观其义。<a id="a-2b"></a>于诸义理摄而无散。<a id="a-2c"></a>不着于文归趣实义。<a id="a-2d"></a>普为一切天人世间。<a id="a-2e"></a>非但为己勤修胜行。<a id="a-2f"></a>广为众生勤求无上最胜之智。<a id="a-2g"></a>令他众生于佛智中得不放逸。<a id="a-2h"></a>此复云何名不放逸。<a id="a-2i"></a>所谓最初调摄诸根见眼色等。<a id="a-2j"></a>不取于相不着相好。<a id="a-2k"></a>诸色境中于味于染如实知故常求出离。<a id="a-2l"></a>耳声鼻香舌味身触意法亦然。<a id="a-2m"></a>智了知已不取于相不着相好。<a id="a-2n"></a>于味于染如实知故常求出离。<a id="a-2o"></a>此名不放逸。<a id="a-2p"></a>复次不放逸者。<a id="a-2q"></a>能于自心善调伏已。<a id="a-2r"></a>亦复随应摄护他心。<a id="a-2s"></a>烦恼染爱而善息除。<a id="a-2t"></a>法爱随转欲寻嗔寻害寻止而不行。<a id="a-2u"></a>贪嗔痴等诸不善根亦悉不行。<a id="a-2v"></a>复能制止身语意业诸不善行。<a id="a-2w"></a>不深固作意而亦不起。<a id="a-2x"></a>以要言之。<a id="a-2y"></a>一切罪不善法皆悉除断。<a id="a-2z"></a>此名不放逸。<a id="a-30"></a>诸仁者。<a id="a-31"></a>此如是等不放逸法。<a id="a-32"></a>菩萨勤行即得净信而不放逸。<a id="a-33"></a>大秘密主。<a id="a-34"></a>汝等当知信之一法广多清净。<a id="a-35"></a>即能常时专求善法。<a id="a-36"></a>若具信补特伽罗。<a id="a-37"></a>于他世中离恶趣怖。<a id="a-38"></a>亦复不堕诸恶作心。<a id="a-39"></a>而常获得众圣称赞。</p>
  <p id="a3A">复次秘密主。<a id="a-3B"></a>住法行人即能获得正法善趣常乐见佛。<a id="a-3C"></a>安住圣道得大自在。<a id="a-3D"></a>得自在已。<a id="a-3E"></a>复令他人普皆圆满自在之法。<a id="a-3F"></a>住菩提心得如来智。<a id="a-3G"></a>又秘密主。<a id="a-3H"></a>若人欲得最胜妙乐。<a id="a-3I"></a>应当毕竟善修正行修涅槃法。<a id="a-3J"></a>大秘密主。<a id="a-3K"></a>今此众会皆承宿善根力故来集此。<a id="a-3L"></a>善修正行于诸善根而不减失。<a id="a-3M"></a>云何善根得不减失。<a id="a-3N"></a>谓修不放逸行。<a id="a-3O"></a>是故若天若人所有善根皆不减失。<a id="a-3P"></a>何以故。<a id="a-3Q"></a>彼不放逸心善护诸境故。<a id="a-3R"></a>能离一切贪爱欲染近习法爱。<a id="a-3S"></a>即能制止欲嗔害寻。<a id="a-3T"></a>复能息除不深固作意诸不善法。<a id="a-3U"></a>离贪嗔痴。<a id="a-3V"></a>于身语意粗重过失而悉止息。<a id="a-3W"></a>乃至一切诸善法分。<a id="a-3X"></a>若有减失皆悉不行。<a id="a-3Y"></a>此名不放逸。<a id="a-3Z"></a>若人信解不放逸法。<a id="a-3a"></a>即能随顺诸精进事。<a id="a-3b"></a>以精进不放逸故。<a id="a-3c"></a>是人乃能积集修作净信功德。<a id="a-3d"></a>由修净信及不放逸精进法故。<a id="a-3e"></a>即能修作正念正知。<a id="a-3f"></a>以正念正知故。<a id="a-3g"></a>即于一切菩提分法而不坏失。<a id="a-3h"></a>若具净信不放逸精进正念正知者。<a id="a-3i"></a>即能勤修深固之法。<a id="a-3j"></a>大秘密主。<a id="a-3k"></a>菩萨若于深固法中得解脱者。<a id="a-3l"></a>即于有于无如实能知。<a id="a-3m"></a>此中云何是有。<a id="a-3n"></a>云何是无。<a id="a-3o"></a>谓正修圣解脱法。<a id="a-3p"></a>此即是有。<a id="a-3q"></a>若不正修圣解脱法。<a id="a-3r"></a>此即是无。<a id="a-3s"></a>若有业有报。<a id="a-3t"></a>此即是有。<a id="a-3u"></a>若无业无报。<a id="a-3v"></a>此即是无。<a id="a-3w"></a>若世俗谛中眼耳鼻舌身意。<a id="a-3x"></a>此即是有。<a id="a-3y"></a>胜义谛中眼耳鼻舌身意。<a id="a-3z"></a>此即是无。<a id="a-40"></a>菩萨于大菩提发起精进即有。<a id="a-41"></a>于大菩提懈怠即无。<a id="a-42"></a>颠倒所起五蕴即有。<a id="a-43"></a>无因所起之法即无。<a id="a-44"></a>色是无常是苦是坏灭法即有。<a id="a-45"></a>色是常是坚牢是相续是不坏灭是安住法即无。<a id="a-46"></a>受想行识是无常是苦是坏灭法即有。<a id="a-47"></a>受想行识是常是坚牢是相续是不坏灭是安住法即无。<a id="a-48"></a>无明缘行即有。<a id="a-49"></a>不实无明行即无。<a id="a-4A"></a>行缘识即有。<a id="a-4B"></a>不实行识即无。<a id="a-4C"></a>识缘名色即有。<a id="a-4D"></a>不实识名色即无。<a id="a-4E"></a>名色缘六处即有。<a id="a-4F"></a>不实名色六处即无。<a id="a-4G"></a>六处缘触即有。<a id="a-4H"></a>不实六处触即无。<a id="a-4I"></a>触缘受即有。<a id="a-4J"></a>不实触受即无。<a id="a-4K"></a>受缘爱即有。<a id="a-4L"></a>不实受爱即无。<a id="a-4M"></a>爱缘取即有。<a id="a-4N"></a>不实爱取即无。<a id="a-4O"></a>取缘有即有。<a id="a-4P"></a>不实取有即无。<a id="a-4Q"></a>有缘生即有。<a id="a-4R"></a>不实生有即无。<a id="a-4S"></a>生缘老死忧悲苦恼即有。<a id="a-4T"></a>不实生老死忧悲苦恼即无。<a id="a-4U"></a>布施得大富即有。<a id="a-4V"></a>布施感贫穷即无。<a id="a-4W"></a>持戒生天即有。<a id="a-4X"></a>持戒堕恶趣即无。<a id="a-4Y"></a>多闻具大慧即有。<a id="a-4Z"></a>多闻成染慧即无。<a id="a-4a"></a>禅观不散乱即有。<a id="a-4b"></a>禅观散乱即无。<a id="a-4c"></a>不深固作意生起烦恼即有。<a id="a-4d"></a>深固作意生起烦恼即无。<a id="a-4e"></a>不起增上慢人趣证涅槃即有。<a id="a-4f"></a>增上慢人得佛授记即无。<a id="a-4g"></a>于一切处通达空即有。<a id="a-4h"></a>于内执我即无。<a id="a-4i"></a>以智勤行得解脱即有。<a id="a-4j"></a>我慢相应出离者即无。<a id="a-4k"></a>又若我人众生寿者。<a id="a-4l"></a>于不实五蕴中求其实法即无。<a id="a-4m"></a>复次大秘密主。<a id="a-4n"></a>勤行不放逸深固作意菩萨。<a id="a-4o"></a>于有于无如实了知。<a id="a-4p"></a>世间一切智者许可。<a id="a-4q"></a>如实知已。<a id="a-4r"></a>虽行于有而不取着。<a id="a-4s"></a>虽行于无亦不取着。<a id="a-4t"></a>即能通达诸佛世尊所说实义。</p>
 </body>
</html>