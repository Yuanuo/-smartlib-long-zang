<!doctype html>
<html id="z3IBUoVjp" data-ver="290">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说如来不思议秘密大乘经卷第十五</h1>
  <h2 id="a2">入旷野大城受食品第十八</h2>
  <p id="a3">尔时金刚手菩萨大秘密主。<a id="a-4"></a>满所思念得授记已。<a id="a-5"></a>安慰其心生大欢喜。<a id="a-6"></a>踊跃庆快前白佛言。<a id="a-7"></a>世尊。<a id="a-8"></a>我今勤请世尊降赴我所居止秘密宫中。<a id="a-9"></a>微伸供养期满七日。<a id="a-A"></a>并请菩萨声闻大众。<a id="a-B"></a>愿佛慈悲哀受我请。<a id="a-C"></a>何以故。<a id="a-D"></a>世尊。<a id="a-E"></a>旷野大城中。<a id="a-F"></a>有多夜叉罗刹鸠盘茶必舍左乾闼婆摩睺罗伽等。<a id="a-G"></a>异类众生悉住于彼。<a id="a-H"></a>令彼等众得见佛已于长夜中利益安乐。<a id="a-I"></a>息除[彳*廣]戾恚恶之心。<a id="a-J"></a>复令四大天王诸眷属等于长夜中获大利益安隐而住。<a id="a-K"></a>若佛世尊。<a id="a-L"></a>悲愍我故降赴我宫。<a id="a-M"></a>菩萨声闻随受微供。<a id="a-N"></a>使令无量诸众生类增长善根。<a id="a-O"></a>复令我等圆满意乐。<a id="a-P"></a>佛即默然而受其请。</p>
  <p id="aQ">尔时金刚手菩萨大秘密主知佛世尊默受请已。<a id="a-R"></a>心生欢喜踊跃庆快。<a id="a-S"></a>即时头面顶礼佛足。<a id="a-T"></a>右绕七匝速离佛会。<a id="a-U"></a>还复所止旷野大城。</p>
  <p id="aV">时金刚手菩萨大秘密主。<a id="a-W"></a>至自宫已乃起思念。<a id="a-X"></a>我今如何施设供养。<a id="a-Y"></a>复依何等境界庄严而为严饰。<a id="a-Z"></a>令欲色界诸天子众起希有心。<a id="a-a"></a>复令十方世界所来集会大菩萨众咸生欢喜。<a id="a-b"></a>我亦于佛广大施作妙供养事。<a id="a-c"></a>作是念已即自记忆往昔一时。<a id="a-d"></a>佛于夜分入三摩地。<a id="a-e"></a>其名寂静不思议广大所行。<a id="a-f"></a>我亦随佛即入是定。<a id="a-g"></a>东方去此过殑伽沙数等佛刹土已。<a id="a-h"></a>到一世界名无边功德宝庄严。<a id="a-i"></a>彼有如来号庄严王。<a id="a-j"></a>其佛刹中化主世尊。<a id="a-k"></a>为十千菩萨授菩提记。<a id="a-l"></a>我于尔时见彼佛刹。<a id="a-m"></a>不可思议天人庄严。<a id="a-n"></a>超胜一切妙庄严事。<a id="a-o"></a>我宜依彼无边功德宝庄严世界所庄严相而为严饰。<a id="a-p"></a>当为世尊作供养事。</p>
  <p id="aq">尔时金刚手菩萨大秘密主。<a id="a-r"></a>即入大庄严王三摩地。<a id="a-s"></a>于是三摩地中如实观。<a id="a-t"></a>睹彼无边功德宝庄严世界。<a id="a-u"></a>种种殊妙庄严等事。<a id="a-v"></a>如其所观即运神力。<a id="a-w"></a>于此旷野大城中。<a id="a-x"></a>施设庄严与彼无异。<a id="a-y"></a>而彼无边功德宝庄严世界者。<a id="a-z"></a>东西南北纵广正等六十四由旬。<a id="a-10"></a>以青琉璃而为其地。<a id="a-11"></a>帝青大宝作其墙界。<a id="a-12"></a>垂珠华璎众宝严饰阎浮檀金而为莲华。<a id="a-13"></a>众宝枝叶众宝璎珞间错垂布。<a id="a-14"></a>复有无数天妙宝衣。<a id="a-15"></a>复有无数珠璎严饰。<a id="a-16"></a>复有无数殊妙缯彩。<a id="a-17"></a>垂以无数妙宝华鬘。<a id="a-18"></a>烧香涂香众妙宝瓶。<a id="a-19"></a>亦复无数周匝。<a id="a-1A"></a>遍散种种色华。<a id="a-1B"></a>人所观者殊妙悦意。<a id="a-1C"></a>若身若心欢喜调畅。<a id="a-1D"></a>出现无边功德宝聚。<a id="a-1E"></a>复现无量色相庄严。<a id="a-1F"></a>又有广多百千庄严妙师子座。<a id="a-1G"></a>宝机承足宝绳交络。<a id="a-1H"></a>宝华庄严垂真珠网。<a id="a-1I"></a>周匝盈积可八步量。<a id="a-1J"></a>又复布设无数天衣。<a id="a-1K"></a>空中复有宝网垂覆。<a id="a-1L"></a>如是种种妙庄严事。<a id="a-1M"></a>于余广多世界之中。<a id="a-1N"></a>昔所未见昔所未闻。<a id="a-1O"></a>又复严办百味精珍上妙饮食。<a id="a-1P"></a>又复布列百千庄严妙师子座安处空中。<a id="a-1Q"></a>一一师子座。<a id="a-1R"></a>空中自然有妙宝盖。<a id="a-1S"></a>各各垂覆殊妙庄严众相具足。</p>
  <p id="a1T">尔时金刚手菩萨大秘密主。<a id="a-1U"></a>于其定中安布如是殊妙胜相。<a id="a-1V"></a>施设庄严师子座已。<a id="a-1W"></a>从定而起过于夜分至明旦时。<a id="a-1X"></a>严办最上清净食已。<a id="a-1Y"></a>深心清净将欲供养世尊如来菩萨大众。</p>
  <p id="a1Z">尔时。<a id="a-1a"></a>金刚手菩萨大秘密主。<a id="a-1b"></a>又过夜分即告四大天王言。<a id="a-1c"></a>诸仁者。<a id="a-1d"></a>汝等当知我今请佛并大菩萨诸声闻众。<a id="a-1e"></a>降我所止秘密宫中期满七日微伸供养。<a id="a-1f"></a>以佛世尊悲愍我故而受我请。<a id="a-1g"></a>汝等各有力能广多眷属。<a id="a-1h"></a>于七昼夜中勿生放逸勿起乱心。<a id="a-1i"></a>亦复且止诸余作事。<a id="a-1j"></a>专一精勤供养于佛。<a id="a-1k"></a>乃至此旷野大城所止。<a id="a-1l"></a>一切夜叉罗刹必隶多鸠盘茶必舍左乾闼婆摩睺罗伽等。<a id="a-1m"></a>并余所住诸众生类。<a id="a-1n"></a>以我教敕悉告语之。<a id="a-1o"></a>众等应知。<a id="a-1p"></a>金刚手菩萨。<a id="a-1q"></a>请佛世尊来降于此旷野大城期满七日作供养事。<a id="a-1r"></a>汝等宜应摄诸恚恶发清净心。<a id="a-1s"></a>复起广大欢喜之意。<a id="a-1t"></a>严供世尊听受正法。</p>
  <p id="a1u">尔时金刚手菩萨大秘密主即告长子金刚军言。<a id="a-1v"></a>贤者。<a id="a-1w"></a>汝今宜应以自神力往彼梵界。<a id="a-1x"></a>自梵众天至色究竟天。<a id="a-1y"></a>于彼诸天各告语云。<a id="a-1z"></a>金刚手菩萨大秘密主。<a id="a-20"></a>请佛世尊来降旷野大城秘密宫中。<a id="a-21"></a>期满七日作供养事。<a id="a-22"></a>汝等诸天欲见佛者宜速来此。</p>
  <p id="a23">是时秘密主长子金刚军。<a id="a-24"></a>受父教令即如其命。</p>
  <p id="a25">尔时金刚手菩萨大秘密主复告次子妙臂言。<a id="a-26"></a>贤者。<a id="a-27"></a>汝今。<a id="a-28"></a>宜应以自神力往地居天至空居天。<a id="a-29"></a>谓四大王天忉利天夜摩天兜率天化乐天他化自在天。<a id="a-2A"></a>于彼诸天各告语云。<a id="a-2B"></a>金刚手菩萨大秘密主。<a id="a-2C"></a>请佛世尊来降旷野大城秘密宫中。<a id="a-2D"></a>期满七日作供养事。<a id="a-2E"></a>汝等诸天欲见佛者宜速来此。</p>
  <p id="a2F">是时次子妙臂。<a id="a-2G"></a>受父教令即如其命。<a id="a-2H"></a>尔时于刹那间。<a id="a-2I"></a>即有广多无数百千欲界天子色界天子。<a id="a-2J"></a>周匝充满百千由旬之量填塞空中。</p>
  <p id="a2K">尔时金刚手菩萨大秘密主。<a id="a-2L"></a>又过夜分即为世尊敷设卧具妙严饰已。<a id="a-2M"></a>右膝着地合掌谛诚向佛世尊。<a id="a-2N"></a>说妙伽陀而伸勤请。</p>
  <p id="a2O">善来最胜人中尊　　善来人中无上士</p>
  <p id="a2P">人中增胜愿降临　　佛大牟尼时已至</p>
  <p id="a2Q">善来最胜二足尊　　善来二足尊最上</p>
  <p id="a2R">二足增胜愿降临　　佛大牟尼时已至</p>
  <p id="a2S">佛大莲华净戒生　　精进定水常增长</p>
  <p id="a2T">如峰采华众所归　　寂静莲华愿来降</p>
  <p id="a2U">最初安立四圣谛　　以慈悲眼遍观察</p>
  <p id="a2V">常能震吼无我音　　佛大师子愿来降</p>
  <p id="a2W">戒为根本念为茎　　觉支华秀常茂盛</p>
  <p id="a2X">解脱智果已周圆　　佛大树王愿来降</p>
  <p id="a2Y">妙慧甚深复广博　　湛然定水遍清凉</p>
  <p id="a2Z">众行圆明大导师　　佛功德海愿来降</p>
  <p id="a2a">大悲所成吉祥礼　　大慧光明广庄严</p>
  <p id="a2b">莲华开觉众所归　　佛日光明愿来降</p>
  <p id="a2c">正语震伏诸邪论　　解脱药树救沉痾</p>
  <p id="a2d">小根群鹿悉开明　　佛大山王愿来降</p>
  <p id="a2e">尔时世尊受金刚手菩萨大秘密主至诚勤请。<a id="a-2f"></a>知时已至即告苾刍众言。<a id="a-2g"></a>汝等宜应着衣持钵往赴金刚手请。<a id="a-2h"></a>期满七日作供养事善哉行矣今正是时。<a id="a-2i"></a>付嘱守护僧坊之者。<a id="a-2j"></a>今此众中诸有已得神通之者。<a id="a-2k"></a>菩萨声闻各各随应以自神力游空而往。<a id="a-2l"></a>若复未具神力之者。<a id="a-2m"></a>应当随入如来清净大圆光中。<a id="a-2n"></a>游空而往。</p>
  <p id="a2o">尔时世尊即于王舍大城鹫峰山中。<a id="a-2p"></a>隐身不现。<a id="a-2q"></a>菩萨声闻恭敬围绕。<a id="a-2r"></a>放大光明普遍照曜。<a id="a-2s"></a>天人天女导前从后歌咏称赞。<a id="a-2t"></a>奏百千种俱胝那庾多鼓吹音乐震动大地。<a id="a-2u"></a>天雨种种殊妙宝华。<a id="a-2v"></a>于佛刹中广现种种佛大威力。<a id="a-2w"></a>佛大神通佛大施作。<a id="a-2x"></a>佛大变化佛大吉祥。<a id="a-2y"></a>佛大胜光佛大威仪。<a id="a-2z"></a>佛大游戏等相。<a id="a-30"></a>游空自在。<a id="a-31"></a>往诣于彼旷野大城。</p>
  <p id="a32">是时世尊处虚空中犹如鹅王。<a id="a-33"></a>进止安详自在而行。<a id="a-34"></a>彼欲色界诸天子众。<a id="a-35"></a>遥见世尊高处空中。<a id="a-36"></a>犹如鹅王宛转自在。<a id="a-37"></a>咸生欢喜适悦庆快。<a id="a-38"></a>又如日轮初出清净可爱。<a id="a-39"></a>如圆满月莹洁光明众星围绕。<a id="a-3A"></a>如帝释天主天众围绕。<a id="a-3B"></a>如大梵王梵众围绕。<a id="a-3C"></a>天众见已即起清净希有之心。<a id="a-3D"></a>各持种种天妙香华供养于佛。<a id="a-3E"></a>所谓天优钵罗华、<a id="a-3F"></a>俱母陀华、<a id="a-3G"></a>奔拏利迦华．曼陀罗华．摩诃曼陀罗华．波利质多罗华．摩诃波利质多罗华．曼殊沙华．摩诃曼殊沙华．可爱华．大可爱华．轮大轮华．陆生诸华。<a id="a-3H"></a>及余殊妙最胜香华。<a id="a-3I"></a>具有百叶或千叶者。<a id="a-3J"></a>及焰光华光味华。<a id="a-3K"></a>遍香华常香华。<a id="a-3L"></a>常开华。<a id="a-3M"></a>悦目华。<a id="a-3N"></a>此如是等。<a id="a-3O"></a>并余无量胜妙香华。<a id="a-3P"></a>遍散佛上。<a id="a-3Q"></a>又复安立殊妙幡幢。<a id="a-3R"></a>奏以百千殊妙音乐。</p>
  <p id="a3S">尔时世尊。<a id="a-3T"></a>现如是等殊妙胜相香华幢盖鼓奏音乐众庄严事。<a id="a-3U"></a>于须臾顷即至旷野大城。<a id="a-3V"></a>而先暂适毗沙门天王宫。<a id="a-3W"></a>佛及菩萨声闻大众。<a id="a-3X"></a>从空而下入彼宫中。</p>
  <p id="a3Y">尔时大地普遍震动。<a id="a-3Z"></a>而复柔软殊妙可爱。<a id="a-3a"></a>亦不娆恼一切众生。</p>
  <p id="a3b">尔时四大天王。<a id="a-3c"></a>知佛世尊已至旷野大城之中。<a id="a-3d"></a>各从所守方分。<a id="a-3e"></a>与诸眷属持以种种殊妙香华速来佛所。<a id="a-3f"></a>时四天王到已。<a id="a-3g"></a>头面顶礼佛足。<a id="a-3h"></a>即以所持殊妙香华。<a id="a-3i"></a>散于佛上而伸供养。<a id="a-3j"></a>合掌谛诚退住一面。<a id="a-3k"></a>彼诸眷属亦各至诚顶礼佛足合掌而住。<a id="a-3l"></a>佛即略为四天王等眷属众会。<a id="a-3m"></a>宣说法要。</p>
  <p id="a3n">是时会中即有十千夜叉罗刹龙乾闼婆鸠盘茶等。<a id="a-3o"></a>睹佛胜相悉发阿耨多罗三藐三菩提心。<a id="a-3p"></a>彼四大天王宫嫔眷属中。<a id="a-3q"></a>有十千天女。<a id="a-3r"></a>发阿耨多罗三藐三菩提心。</p>
  <p id="a3s">尔时金刚手菩萨大秘密主。<a id="a-3t"></a>与自眷属各各持以。<a id="a-3u"></a>如无边功德庄严世界之中。<a id="a-3v"></a>殊妙香华涂香末香宝幢幡盖。<a id="a-3w"></a>鼓吹歌音作诸妓乐。<a id="a-3x"></a>速诣毗沙门天王宫中佛世尊所。<a id="a-3y"></a>到已头面顶礼佛足右绕七匝。<a id="a-3z"></a>即以所持妙香华等诸供养具。<a id="a-40"></a>严洁谛诚供养世尊。<a id="a-41"></a>诸眷属等奏妙音乐。<a id="a-42"></a>严奉肃恭归命顶礼。<a id="a-43"></a>迎导世尊并诸菩萨声闻大众。<a id="a-44"></a>入自宫中到已如次请各就座。</p>
  <p id="a45">尔时世尊处彼殊妙种种庄严师子之座。<a id="a-46"></a>并诸菩萨声闻大众亦各就座。</p>
  <p id="a47">尔时金刚手菩萨大秘密主即告帝释梵王护世天等并余一切诸天子言。<a id="a-48"></a>汝等宜应各务精勤随喜成办严供世尊。<a id="a-49"></a>当令汝等增长施福。</p>
  <p id="a4A">尔时诸天子众见是最胜境界殊妙庄严师子座已。<a id="a-4B"></a>生希有心咸作是言。<a id="a-4C"></a>此之胜相何力致邪。<a id="a-4D"></a>为佛世尊威神力邪。<a id="a-4E"></a>为金刚手大秘密主威神力邪。<a id="a-4F"></a>即闻空中有声告言。<a id="a-4G"></a>诸仁者。<a id="a-4H"></a>此是大秘密主威神所致。<a id="a-4I"></a>东方去此过殑伽沙数等佛土已。<a id="a-4J"></a>有世界名无边功德宝庄严。<a id="a-4K"></a>佛号庄严王。<a id="a-4L"></a>金刚手菩萨大秘密主见彼世界种种殊胜妙庄严事。<a id="a-4M"></a>以秘密主威神力故。<a id="a-4N"></a>令此宫中同彼世界胜庄严相。</p>
  <p id="a4O">尔时世尊安处胜妙师子座已。<a id="a-4P"></a>即时旷野大城所居一切夜叉罗刹必舍左鸠盘茶乾闼婆摩睺罗伽等众。<a id="a-4Q"></a>皆悉来诣佛世尊所。<a id="a-4R"></a>头面着地顶礼佛足。<a id="a-4S"></a>合掌虔恭退住一面。</p>
  <p id="a4T">尔时金刚手菩萨大秘密主即告四大天王并余一切诸众会言。<a id="a-4U"></a>汝等宜应咸来助我同发至诚。<a id="a-4V"></a>严以清净殊妙饮食奉上世尊。<a id="a-4W"></a>使令汝等获大利益。</p>
  <p id="a4X">尔时金刚手菩萨大秘密主即与眷属众会。<a id="a-4Y"></a>自手清洁严办最上百味精珍。<a id="a-4Z"></a>菩萨深心清净如来。<a id="a-4a"></a>所应供养发最胜心。<a id="a-4b"></a>奉上世尊并诸菩萨声闻大众悉令充足。<a id="a-4c"></a>饭食事讫而复奉上清净香水盥手涤器。<a id="a-4d"></a>乃于佛前退坐听法。</p>
  <p id="a4e">是时旷野大城所居一切夜叉罗刹必舍左等。<a id="a-4f"></a>各各谛诚瞻仰世尊合掌虔恭归命顶礼。</p>
 </body>
</html>