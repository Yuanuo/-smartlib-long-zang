<!doctype html>
<html id="z3IBUofjt" data-ver="480">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说如来不思议秘密大乘经卷第十九</h1>
  <h2 id="a2">阿阇世王问答品第二十二之二</h2>
  <p id="a3">复次阿阇世王白佛言。<a id="a-4"></a>世尊。<a id="a-5"></a>菩萨当修几法获得自在之法趣向自在。<a id="a-6"></a>佛言大王。<a id="a-7"></a>菩萨当修八法即得自在之法趣向自在。<a id="a-8"></a>何等为八。<a id="a-9"></a>一者出美善语心意质直。<a id="a-A"></a>二者心常柔软。<a id="a-B"></a>三者心善爱乐。<a id="a-C"></a>四者心常平正。<a id="a-D"></a>五者无谄。<a id="a-E"></a>六者无诳。<a id="a-F"></a>七者不嫉。<a id="a-G"></a>八者心常调畅。<a id="a-H"></a>菩萨若具如是八法。<a id="a-I"></a>即得自在之法趣向自在。<a id="a-J"></a>阿阇世王复白佛言。<a id="a-K"></a>菩萨当修几法能于自在中住。<a id="a-L"></a>佛言大王。<a id="a-M"></a>菩萨当修四法能于自在中住。<a id="a-N"></a>何等为四。<a id="a-O"></a>一者若生人间。<a id="a-P"></a>愿为转轮圣王值佛出世。<a id="a-Q"></a>二者愿为帝释值佛出世。<a id="a-R"></a>三者愿为娑婆界主大梵天王值佛出世。<a id="a-S"></a>四者愿为豪胜长者值佛出世。<a id="a-T"></a>菩萨若具如是四法。<a id="a-U"></a>能于自在中住。<a id="a-V"></a>阿阇世王白佛言。<a id="a-W"></a>世尊。<a id="a-X"></a>净信以何为毕竟。<a id="a-Y"></a>佛言大王。<a id="a-Z"></a>善知识为毕竟。<a id="a-a"></a>王言。<a id="a-b"></a>多闻何为毕竟。<a id="a-c"></a>佛言。<a id="a-d"></a>多闻慧为毕竟。<a id="a-e"></a>王言。<a id="a-f"></a>布施何为毕竟。<a id="a-g"></a>佛言。<a id="a-h"></a>布施大富为毕竟。<a id="a-i"></a>王言持戒何为毕竟。<a id="a-j"></a>佛言。<a id="a-k"></a>持戒能生善趣而为毕竟。<a id="a-l"></a>王言。<a id="a-m"></a>忍辱何为毕竟。<a id="a-n"></a>佛言。<a id="a-o"></a>忍辱随护众生而为毕竟。<a id="a-p"></a>王言精进何为毕竟。<a id="a-q"></a>佛言。<a id="a-r"></a>精进善能圆满一切佛法而为毕竟。<a id="a-s"></a>王言。<a id="a-t"></a>禅定何为毕竟。<a id="a-u"></a>佛言。<a id="a-v"></a>禅定近寂为毕竟。<a id="a-w"></a>王言。<a id="a-x"></a>胜慧何为毕竟。<a id="a-y"></a>佛言。<a id="a-z"></a>胜慧息诸烦恼而为毕竟。<a id="a-10"></a>王言。<a id="a-11"></a>听法何为毕竟。<a id="a-12"></a>佛言。<a id="a-13"></a>听法断诸疑惑而为毕竟。<a id="a-14"></a>王言。<a id="a-15"></a>问法何为毕竟。<a id="a-16"></a>佛言。<a id="a-17"></a>问法离诸杂说而为毕竟。<a id="a-18"></a>王言。<a id="a-19"></a>居处闲寂何为毕竟。<a id="a-1A"></a>佛言。<a id="a-1B"></a>居处闲寂得禅定神通而为毕竟。<a id="a-1C"></a>王言。<a id="a-1D"></a>观想何为毕竟。<a id="a-1E"></a>佛言。<a id="a-1F"></a>观想离念为毕竟王言。<a id="a-1G"></a>无常声何为毕竟。<a id="a-1H"></a>佛言。<a id="a-1I"></a>无常声离诸执着而为毕竟。<a id="a-1J"></a>王言。<a id="a-1K"></a>苦声何为毕竟。<a id="a-1L"></a>佛言。<a id="a-1M"></a>苦声无取为毕竟。<a id="a-1N"></a>王言。<a id="a-1O"></a>无我声何为毕竟。<a id="a-1P"></a>佛言。<a id="a-1Q"></a>无我声灭我我所而为毕竟。<a id="a-1R"></a>王言。<a id="a-1S"></a>寂静声何为毕竟。<a id="a-1T"></a>佛言。<a id="a-1U"></a>寂静声随止为毕竟。<a id="a-1V"></a>王言。<a id="a-1W"></a>深固作意何为毕竟。<a id="a-1X"></a>佛言。<a id="a-1Y"></a>深固作意发起正见而为毕竟。<a id="a-1Z"></a>王言。<a id="a-1a"></a>若身心离何为毕竟。<a id="a-1b"></a>佛言身心离发起禅定神通而为毕竟。<a id="a-1c"></a>王言。<a id="a-1d"></a>圣道何为毕竟。<a id="a-1e"></a>佛言。<a id="a-1f"></a>圣道现前三昧果而为毕竟。<a id="a-1g"></a>王言。<a id="a-1h"></a>信解何为毕竟。<a id="a-1i"></a>佛言。<a id="a-1j"></a>信解解脱圆满而为毕竟。<a id="a-1k"></a>王言。<a id="a-1l"></a>诸佛出世何为毕竟。<a id="a-1m"></a>佛言。<a id="a-1n"></a>诸佛出世成就一切菩提分法而为毕竟。<a id="a-1o"></a>王言。<a id="a-1p"></a>如何是佛出世。<a id="a-1q"></a>佛言大王。<a id="a-1r"></a>随发菩提心即是佛出世。<a id="a-1s"></a>王言。<a id="a-1t"></a>云何发菩提心。<a id="a-1u"></a>佛言。<a id="a-1v"></a>所谓大悲出生。<a id="a-1w"></a>王言。<a id="a-1x"></a>云何大悲出生。<a id="a-1y"></a>佛言。<a id="a-1z"></a>谓即发起净信。<a id="a-20"></a>王言。<a id="a-21"></a>云何发起净信。<a id="a-22"></a>佛言。<a id="a-23"></a>若发菩提心。<a id="a-24"></a>即是发净信。<a id="a-25"></a>王言。<a id="a-26"></a>当云何发彼菩提心。<a id="a-27"></a>佛言。<a id="a-28"></a>深心不退转。<a id="a-29"></a>是发菩提心。<a id="a-2A"></a>王言。<a id="a-2B"></a>云何是深心不退转。<a id="a-2C"></a>佛言。<a id="a-2D"></a>即是所起大悲。<a id="a-2E"></a>王言。<a id="a-2F"></a>云何能发大悲。<a id="a-2G"></a>佛言。<a id="a-2H"></a>于一切众生不生厌舍之心。<a id="a-2I"></a>即是大悲。<a id="a-2J"></a>王言。<a id="a-2K"></a>云何于众生得不厌舍。<a id="a-2L"></a>佛言。<a id="a-2M"></a>所谓不着己乐。<a id="a-2N"></a>王言。<a id="a-2O"></a>云何是不着己乐。<a id="a-2P"></a>佛言。<a id="a-2Q"></a>谓于三宝常不舍离。<a id="a-2R"></a>王言。<a id="a-2S"></a>云何能于三宝不舍离邪。<a id="a-2T"></a>佛言。<a id="a-2U"></a>若能除去一切烦恼。<a id="a-2V"></a>即于三宝而不舍离。</p>
  <p id="a2W">尔时阿阇世王重复肃恭前白佛言。<a id="a-2X"></a>希有世尊。<a id="a-2Y"></a>希有善逝。<a id="a-2Z"></a>善说如来清净法律。<a id="a-2a"></a>如来能善施设学处。<a id="a-2b"></a>复能随顺诸佛世尊所说正法。<a id="a-2c"></a>不坏因果远离断常。<a id="a-2d"></a>随诸所说成办事业。<a id="a-2e"></a>善恶果报俱无坏失。<a id="a-2f"></a>离诸虚诳如佛所说。<a id="a-2g"></a>如是最上广大清净教中谁人敢破。<a id="a-2h"></a>复谁问难及生毁谤。<a id="a-2i"></a>唯除不种善根诸罪业者。<a id="a-2j"></a>世尊。<a id="a-2k"></a>我昔不曾深种善根于佛勤孝。<a id="a-2l"></a>不能出自血肉报佛深恩。<a id="a-2m"></a>愿佛今时威力加护。<a id="a-2n"></a>今我一切烦恼一切罪业皆悉消灭。<a id="a-2o"></a>世尊。<a id="a-2p"></a>彼妙吉祥童真菩萨是善知识长夜利乐。<a id="a-2q"></a>为我息除诸有恶作。<a id="a-2r"></a>法光照我。<a id="a-2s"></a>我亦不能报彼深恩。<a id="a-2t"></a>世尊大慈大善知识。<a id="a-2u"></a>能为我说普尽梵行最上正法。</p>
  <p data-pb></p>
  <h2 id="a2v">贤王天子品第二十三</h2>
  <p id="a2w">尔时寂慧菩萨摩诃萨。<a id="a-2x"></a>前白金刚手菩萨大秘密主言。<a id="a-2y"></a>如佛世尊化所化事。<a id="a-2z"></a>汝秘密主。<a id="a-30"></a>可能随作诸化事邪。<a id="a-31"></a>金刚手菩萨言。<a id="a-32"></a>今佛现前为我作证。<a id="a-33"></a>所有殑伽沙数等。<a id="a-34"></a>诸佛如来诸有化事。<a id="a-35"></a>而我亦能随佛施作。<a id="a-36"></a>所谓种种色相游戏神通。<a id="a-37"></a>但以宿世深心清净而为毕竟。</p>
  <p id="a38">尔时寂慧菩萨。<a id="a-39"></a>复白金刚手菩萨大秘密主言。<a id="a-3A"></a>我今劝请大秘密主。<a id="a-3B"></a>愿以神力加持护念。<a id="a-3C"></a>令此正法于后时后分后五百岁广宣流布。<a id="a-3D"></a>使彼正法所摄诸大士等得此正法堕于手。<a id="a-3E"></a>中金刚手菩萨。<a id="a-3F"></a>言善男子。<a id="a-3G"></a>诸佛如来于此正法已共加持。<a id="a-3H"></a>何以故。<a id="a-3I"></a>今此正法即是文字所成。<a id="a-3J"></a>而彼文字无生无尽亦不隐没。<a id="a-3K"></a>以其文字及所说义不能隐故。<a id="a-3L"></a>如来此说甚深正法亦不能隐。<a id="a-3M"></a>所以者何。<a id="a-3N"></a>无法可生。<a id="a-3O"></a>若法无生即法无灭。<a id="a-3P"></a>如是当知。<a id="a-3Q"></a>如佛所言。<a id="a-3R"></a>若佛出世若不出世诸法常住。<a id="a-3S"></a>所谓法性法界法住。<a id="a-3T"></a>实际清净。<a id="a-3U"></a>法如是故。<a id="a-3V"></a>如其所说。<a id="a-3W"></a>诸法缘生亦不相违。<a id="a-3X"></a>若法缘生不相违故即是正法。<a id="a-3Y"></a>以正法故即不隐没。<a id="a-3Z"></a>如是所说乃名正法。<a id="a-3a"></a>寂慧菩萨言。<a id="a-3b"></a>秘密主。<a id="a-3c"></a>云何能被精进铠摄护正法。<a id="a-3d"></a>金刚手菩萨言。<a id="a-3e"></a>若于一切法不相违。<a id="a-3f"></a>即能被精进铠摄护正法。<a id="a-3g"></a>何以故。<a id="a-3h"></a>而此正法与一切法不相违故。<a id="a-3i"></a>寂慧菩萨言。<a id="a-3j"></a>何法是相违。<a id="a-3k"></a>金刚手菩萨言。<a id="a-3l"></a>文字相违故即法相违。<a id="a-3m"></a>而不复与生法相违。<a id="a-3n"></a>若彼不相违。<a id="a-3o"></a>是为摄护正法者。<a id="a-3p"></a>寂慧菩萨言。<a id="a-3q"></a>彼摄护正法。<a id="a-3r"></a>有与一切世间相违不。<a id="a-3s"></a>金刚手菩萨言有。<a id="a-3t"></a>善男子。<a id="a-3u"></a>何以故。<a id="a-3v"></a>世间众生取着诸见有执空语者。<a id="a-3w"></a>彼即世间相违。<a id="a-3x"></a>又谓世间是常乐我净。<a id="a-3y"></a>而世间者是无常是苦无我不净。<a id="a-3z"></a>彼即世间相违。<a id="a-40"></a>又世间众生顺生死流逆正法流。<a id="a-41"></a>彼即世间相违。<a id="a-42"></a>又世间众生尊现世法。<a id="a-43"></a>护正法者尊他世法。<a id="a-44"></a>彼即世间相违。<a id="a-45"></a>又世间众生取蕴处界。<a id="a-46"></a>护正法者。<a id="a-47"></a>说一切法无取着故。<a id="a-48"></a>彼即世间相违。<a id="a-49"></a>寂慧。<a id="a-4A"></a>当知以是缘故。<a id="a-4B"></a>护正法者与彼世间相违。<a id="a-4C"></a>寂慧菩萨言。<a id="a-4D"></a>大秘密主汝当云何摄护正法。<a id="a-4E"></a>金刚手菩萨言。<a id="a-4F"></a>如我摄护者。<a id="a-4G"></a>谓无我无众生无法而乃摄护。<a id="a-4H"></a>寂慧菩萨言。<a id="a-4I"></a>此复云何。<a id="a-4J"></a>金刚手菩萨言。<a id="a-4K"></a>谓我离故。<a id="a-4L"></a>众生离故。<a id="a-4M"></a>法离故。<a id="a-4N"></a>我众生法离故。<a id="a-4O"></a>过去离故。<a id="a-4P"></a>未来离故。<a id="a-4Q"></a>现在离故。<a id="a-4R"></a>过去未来现在不离故。<a id="a-4S"></a>三世离故。<a id="a-4T"></a>三世不离故。<a id="a-4U"></a>诸佛离故。<a id="a-4V"></a>诸佛不离故。<a id="a-4W"></a>刹土离故刹土不离故。<a id="a-4X"></a>法离故。<a id="a-4Y"></a>法不离故。<a id="a-4Z"></a>若能通达如是法者。<a id="a-4a"></a>即能摄护正法。</p>
  <p id="a4b">尔时世尊赞金刚手菩萨大秘密主言。<a id="a-4c"></a>善哉善哉。<a id="a-4d"></a>大士。<a id="a-4e"></a>汝善摄护正法。<a id="a-4f"></a>若于一切法无执无取即能摄护正法。<a id="a-4g"></a>若于一切法有相戏论无取无集。<a id="a-4h"></a>乃至一切分别遍计悉无分别。<a id="a-4i"></a>即能摄护正法。</p>
  <p id="a4j">尔时会中有一天子名曰贤王。<a id="a-4k"></a>前白佛言。<a id="a-4l"></a>世尊。<a id="a-4m"></a>近止近寂是佛所说。<a id="a-4n"></a>若如所说者。<a id="a-4o"></a>即一切所缘皆悉寂止而无所观。<a id="a-4p"></a>以彼近寂不复和合发生诸法。<a id="a-4q"></a>虽法寂静遍寂近寂。<a id="a-4r"></a>而复任持如来正法亦不弃舍。<a id="a-4s"></a>虽复任持然于一切法无所任持亦无弃舍。<a id="a-4t"></a>当彼天子说是法时。<a id="a-4u"></a>会中有千苾刍得心解脱。<a id="a-4v"></a>有千天子得法眼净。</p>
  <p id="a4w">尔时寂慧菩萨白贤王天子言。<a id="a-4x"></a>云何得是辩才。<a id="a-4y"></a>天子答言。<a id="a-4z"></a>能断一切习气。<a id="a-50"></a>离语言道无所记说。<a id="a-51"></a>胜义谛中无法可取故得辩才。<a id="a-52"></a>寂慧菩萨言。<a id="a-53"></a>天子。<a id="a-54"></a>辩才云何出生。<a id="a-55"></a>天子言。<a id="a-56"></a>无辩才故。<a id="a-57"></a>离辩才故。<a id="a-58"></a>所以者何。<a id="a-59"></a>无辩才者。<a id="a-5A"></a>此说即是无和合义。<a id="a-5B"></a>离辩才者。<a id="a-5C"></a>此说即是离戏论义。<a id="a-5D"></a>复次善男子。<a id="a-5E"></a>如所说故。<a id="a-5F"></a>何有辩才可得。<a id="a-5G"></a>若为他表了识即不转。<a id="a-5H"></a>若白表了识亦无住。<a id="a-5I"></a>以如是故乃得辩才。<a id="a-5J"></a>若于诸所缘。<a id="a-5K"></a>以意表了者又无障碍。<a id="a-5L"></a>法性之中而无所住。<a id="a-5M"></a>故得辩才。<a id="a-5N"></a>又一切法中智无所转。<a id="a-5O"></a>无有少法智可知解。<a id="a-5P"></a>故得辩才。<a id="a-5Q"></a>又无住法中无出无入越诸染法。<a id="a-5R"></a>故得辩才。<a id="a-5S"></a>又一切法无生而生无灭而灭。<a id="a-5T"></a>故得辩才。</p>
  <p id="a5U">尔时寂慧菩萨白佛言。<a id="a-5V"></a>希有世尊。<a id="a-5W"></a>此贤王天子具大辩才。<a id="a-5X"></a>佛言寂慧。<a id="a-5Y"></a>此贤王天子。<a id="a-5Z"></a>从极乐世界阿閦佛刹中而来至此。<a id="a-5a"></a>欲听金刚手菩萨大秘密主宣说如来秘密正法。<a id="a-5b"></a>又此天子。<a id="a-5c"></a>已得随入一切法相陀罗尼故。<a id="a-5d"></a>于百劫中无所愿求。<a id="a-5e"></a>自然获得无碍辩才。<a id="a-5f"></a>随所宣说辩才无碍。</p>
  <p data-pb></p>
  <h2 id="a5g">总持功德赞说譬喻无尽品第二十四之一</h2>
  <p id="a5h">尔时寂慧菩萨白佛言。<a id="a-5i"></a>世尊。<a id="a-5j"></a>云何名为随入一切法相陀罗尼。<a id="a-5k"></a>佛言寂慧。<a id="a-5l"></a>随入法相者。<a id="a-5m"></a>即是文字无尽随入之智。<a id="a-5n"></a>谓阿字门。<a id="a-5o"></a>随入一切法故。<a id="a-5p"></a>又阿字者。<a id="a-5q"></a>是即诸法出生之门。<a id="a-5r"></a>又阿字者。<a id="a-5s"></a>是即诸法初生后际。<a id="a-5t"></a>又阿字者于一切处成办事业。<a id="a-5u"></a>随起语业。<a id="a-5v"></a>无所了知非无了知。<a id="a-5w"></a>以阿字门随入一切法故。<a id="a-5x"></a>此说是名随入法相陀罗尼门。</p>
  <p id="a5y">复次寂慧。<a id="a-5z"></a>所言随入者。<a id="a-60"></a>于一切处无有少法如微尘许可出可入。<a id="a-61"></a>无文字故。<a id="a-62"></a>从何所来复从何入中亦何住。<a id="a-63"></a>以其文字中无住故。<a id="a-64"></a>而即无出何方而去。<a id="a-65"></a>又以文字无和合故。<a id="a-66"></a>即无文字而可记说。<a id="a-67"></a>亦非无说无增无减。<a id="a-68"></a>以无文字故无有是法。<a id="a-69"></a>亦无非法而可分别。<a id="a-6A"></a>以无文字故无法可生无法可灭。<a id="a-6B"></a>无法可成无法可坏。<a id="a-6C"></a>寂慧当知。<a id="a-6D"></a>如是文字算数。<a id="a-6E"></a>即是心之算数。<a id="a-6F"></a>如心算数即是一切法算数。<a id="a-6G"></a>如一切法算数即非算数。<a id="a-6H"></a>何以故。<a id="a-6I"></a>法无算数可得故。<a id="a-6J"></a>以无算数法可算数故。<a id="a-6K"></a>即一切法算数不可得。<a id="a-6L"></a>如是即能随入法相。<a id="a-6M"></a>本来如是随入无生。<a id="a-6N"></a>若入无生亦复无起。<a id="a-6O"></a>此即无有少法可入。<a id="a-6P"></a>是故诸法无入而入。<a id="a-6Q"></a>寂慧。<a id="a-6R"></a>若能如是入诸算数。<a id="a-6S"></a>即于辩才而不能断。<a id="a-6T"></a>何以故。<a id="a-6U"></a>法性无断故。<a id="a-6V"></a>若如是通达即能随应为他说法。<a id="a-6W"></a>随有所说现前作证。<a id="a-6X"></a>由如是随入诸法相故。<a id="a-6Y"></a>即是随入众生相。<a id="a-6Z"></a>以其随入众生相故。<a id="a-6a"></a>即如所信解善说诸法。<a id="a-6b"></a>寂慧。<a id="a-6c"></a>得陀罗尼菩萨。<a id="a-6d"></a>其心离垢意乐清净正行洁白。<a id="a-6e"></a>其心高胜所行善住妙慧最上。<a id="a-6f"></a>而获神通坚固圆满。<a id="a-6g"></a>不为魔军之所破坏。<a id="a-6h"></a>降伏外道制诸烦恼解除怨结。<a id="a-6i"></a>身有力势心无疲倦。<a id="a-6j"></a>辩才无尽演法无边善说无际。<a id="a-6k"></a>胜智无碍具深妙慧。<a id="a-6l"></a>善说深法多闻如海。<a id="a-6m"></a>住三摩地如须弥山。<a id="a-6n"></a>所有众会如师子王。<a id="a-6o"></a>世法清净如彼莲花。<a id="a-6p"></a>长养众生如其大地。<a id="a-6q"></a>息烦恼爱犹如大水。<a id="a-6r"></a>成熟众生犹如大火。<a id="a-6s"></a>于一切众生起平等心犹如妙月。<a id="a-6t"></a>破烦恼痴暗犹如大日。<a id="a-6u"></a>除烦恼怨如勇力者。<a id="a-6v"></a>心善调伏犹如大龙。<a id="a-6w"></a>高振法音如大云吼。<a id="a-6x"></a>普施法雨如澍大雨。<a id="a-6y"></a>疗治众生诸烦恼病如大医王。<a id="a-6z"></a>作大法王如王自在。<a id="a-70"></a>善护世法如护世天。<a id="a-71"></a>善观天人如帝释天主。<a id="a-72"></a>心得自在具增上力犹如梵王。<a id="a-73"></a>无所系着犹如飞鸟。<a id="a-74"></a>怖诸愦闹犹如猴鹿。<a id="a-75"></a>于一切众生忍伏诸恶犹如慈母。<a id="a-76"></a>教授艺能开诸学门犹如慈父。<a id="a-77"></a>施诸法宝流注无尽如毗沙门天王。<a id="a-78"></a>得福庄严具诸相好。<a id="a-79"></a>人所乐观见者欢喜。<a id="a-7A"></a>具七珍财无贫乏苦。<a id="a-7B"></a>摄诸无智称赞智者。<a id="a-7C"></a>具智慧故离诸过失。<a id="a-7D"></a>善护诸天善护诸龙及夜叉等。<a id="a-7E"></a>说法自在神通无碍。<a id="a-7F"></a>了知一切众生意乐。<a id="a-7G"></a>随入一切众生根性听法无厌。<a id="a-7H"></a>不求一切名闻利养说法无吝。<a id="a-7I"></a>无染着故具戒清净。<a id="a-7J"></a>无怨害故忍力清净。<a id="a-7K"></a>善能成办诸事业故精进清净。<a id="a-7L"></a>得自在故禅定清净。<a id="a-7M"></a>洁白智故胜慧清净。<a id="a-7N"></a>梵行最上故具四无量。<a id="a-7O"></a>善修出世静虑等持。<a id="a-7P"></a>成就无上菩提圣道。<a id="a-7Q"></a>以具如是诸相功德故。<a id="a-7R"></a>当得无上法王灌顶。<a id="a-7S"></a>寂慧。<a id="a-7T"></a>当知得陀罗尼菩萨。<a id="a-7U"></a>尚获如是无量功德。<a id="a-7V"></a>若复如来神力加持诸有事业。<a id="a-7W"></a>皆得陀罗尼菩萨功德。<a id="a-7X"></a>经百千岁称赞譬喻而不能尽。</p>
  <p id="a7Y">尔时寂慧菩萨白贤王天子言。<a id="a-7Z"></a>仁者。<a id="a-7a"></a>汝今快得善利。<a id="a-7b"></a>能善称赞如来无量无边功德。<a id="a-7c"></a>时贤王天子白寂慧菩萨言。<a id="a-7d"></a>善男子。<a id="a-7e"></a>胜义谛中无有少法可得称赞。<a id="a-7f"></a>何以故。<a id="a-7g"></a>法无有相非形显色。<a id="a-7h"></a>是故功德不能称赞得其边际。<a id="a-7i"></a>若形显色中决定有相者。<a id="a-7j"></a>即可以言词宣说称赞。</p>
 </body>
</html>