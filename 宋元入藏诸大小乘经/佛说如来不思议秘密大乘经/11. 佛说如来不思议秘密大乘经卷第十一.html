<!doctype html>
<html id="z3IBUoLjl" data-ver="386">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说如来不思议秘密大乘经卷第十一</h1>
  <h2 id="a2">降魔品第十三</h2>
  <p id="a3">复次寂慧。<a id="a-4"></a>菩萨安处大菩提场师子座已。<a id="a-5"></a>即放眉间白毫相光普遍照曜。<a id="a-6"></a>是光名曰警照诸魔。<a id="a-7"></a>时此三千大千世界。<a id="a-8"></a>有百俱胝魔众蒙光照触。<a id="a-9"></a>各各于自所止宫中。<a id="a-A"></a>身毛悚竖。<a id="a-B"></a>复于自宫心生逼恼。<a id="a-C"></a>其光映蔽魔宫暗冥。<a id="a-D"></a>时彼诸魔乃作是念。<a id="a-E"></a>何因何缘我等宫殿皆悉暗冥。<a id="a-F"></a>岂非释迦菩萨坐菩提场。<a id="a-G"></a>成证阿耨多罗三藐三菩提果耶。<a id="a-H"></a>彼诸魔众。<a id="a-I"></a>即时观见菩萨已坐大菩提场。<a id="a-J"></a>是时诸魔。<a id="a-K"></a>即各隐自所止宫中。<a id="a-L"></a>彼一一魔各有无量无数百千俱胝那庾多夜叉侍卫种种色相。<a id="a-M"></a>种种状貌。<a id="a-N"></a>种种形体。<a id="a-O"></a>奔驰往复周章惶怖。<a id="a-P"></a>有种种头面。<a id="a-Q"></a>种种器仗。<a id="a-R"></a>种种旌幢。<a id="a-S"></a>周匝围绕。<a id="a-T"></a>发大恶声哮呼号叫。<a id="a-U"></a>恃魔威力起魔业通。<a id="a-V"></a>诸魔首领普遍纵广二万由旬。<a id="a-W"></a>魔众眷属亦复广多八万四千由旬。<a id="a-X"></a>皆以菩萨摄化力故。<a id="a-Y"></a>咸悉来至菩提树下。<a id="a-Z"></a>寂慧当知。<a id="a-a"></a>彼诸魔众到已。<a id="a-b"></a>即时运魔业力。<a id="a-c"></a>化现种种丑恶容相。<a id="a-d"></a>发起多种不可意声。<a id="a-e"></a>佷戾凶残哮吼震击。<a id="a-f"></a>意欲摄伏毁害菩萨。<a id="a-g"></a>是时会中有未离贪诸众生类。<a id="a-h"></a>闻恶声已生大惊怖即趣命终。<a id="a-i"></a>或未终间受多苦恼。<a id="a-j"></a>以菩萨威神力故。<a id="a-k"></a>而彼恶声久不能息。<a id="a-l"></a>菩萨乃起大悲之心愍其逼恼。<a id="a-m"></a>即为息灭诸有恶声。<a id="a-n"></a>不令娆害一切众生。<a id="a-o"></a>寂慧当知。<a id="a-p"></a>此是菩萨善巧方便最胜境界。<a id="a-q"></a>尔时菩萨。<a id="a-r"></a>闻彼种种极恶声已。<a id="a-s"></a>不生惊悚。<a id="a-t"></a>何以故。<a id="a-u"></a>菩萨所闻诸声。<a id="a-v"></a>若美若恶悉如响应。</p>
  <p id="aw">复次寂慧。<a id="a-x"></a>彼诸魔众。<a id="a-y"></a>以诸恶相娆菩萨时。<a id="a-z"></a>即有守护大菩提场。<a id="a-10"></a>修菩提行诸贤圣众。<a id="a-11"></a>以十六种言词毁呰诸魔。<a id="a-12"></a>谓言恶者汝宜止止。<a id="a-13"></a>勿得固起恶戾之相。<a id="a-14"></a>而生娆害菩萨大士。<a id="a-15"></a>所以者何。<a id="a-16"></a>今汝诸魔欲坏菩萨。<a id="a-17"></a>而菩萨力最大最胜。<a id="a-18"></a>能坏汝等。<a id="a-19"></a>如羸力人敌大力者。<a id="a-1A"></a>又汝诸魔欲胜菩萨。<a id="a-1B"></a>而菩萨力能胜汝等。<a id="a-1C"></a>如劣弱军战大勇者。<a id="a-1D"></a>又汝诸魔欲超菩萨。<a id="a-1E"></a>而菩萨力能超汝等。<a id="a-1F"></a>犹如星宿比月光明。<a id="a-1G"></a>又汝诸魔欲破菩萨。<a id="a-1H"></a>而菩萨力能破汝等。<a id="a-1I"></a>犹如猛风吹其糠秕。<a id="a-1J"></a>又汝诸魔欲摧菩萨。<a id="a-1K"></a>而菩萨力能摧汝等。<a id="a-1L"></a>犹如大树断截其根。<a id="a-1M"></a>又汝诸魔欲怖菩萨。<a id="a-1N"></a>而菩萨力能怖汝等。<a id="a-1O"></a>犹如群兽遇大师子。<a id="a-1P"></a>又汝诸魔欲令菩萨处枯涸地。<a id="a-1Q"></a>而菩萨力能涸汝等。<a id="a-1R"></a>犹如炎日涸牛迹水。<a id="a-1S"></a>又汝诸魔欲毁菩萨而菩萨力能毁汝等。<a id="a-1T"></a>如边小国战大国土。<a id="a-1U"></a>又汝诸魔欲窥觇菩萨。<a id="a-1V"></a>而菩萨力能窥汝等。<a id="a-1W"></a>如恶人处脱其杀命。<a id="a-1X"></a>又汝诸魔欲乱菩萨。<a id="a-1Y"></a>而菩萨力能乱汝等。<a id="a-1Z"></a>犹如贾客广积珍财为火所爇。<a id="a-1a"></a>又汝诸魔欲令菩萨生大忧恼。<a id="a-1b"></a>而菩萨力能令汝等生大忧恼。<a id="a-1c"></a>如非法王失其王位。<a id="a-1d"></a>又汝诸魔。<a id="a-1e"></a>欲于菩萨起恚恶心。<a id="a-1f"></a>而菩萨力制汝恚心。<a id="a-1g"></a>犹如老雁折其翅羽。<a id="a-1h"></a>又汝诸魔欲杀菩萨。<a id="a-1i"></a>而菩萨力制汝杀心。<a id="a-1j"></a>如人经游旷野险难中竭财物。<a id="a-1k"></a>又汝诸魔。<a id="a-1l"></a>欲令菩萨作奔驰者。<a id="a-1m"></a>而菩萨力能令汝等奔怖驰走。<a id="a-1n"></a>如涉大海中破船舫。<a id="a-1o"></a>又汝诸魔欲令菩萨作萎悴者。<a id="a-1p"></a>而菩萨力能令汝等悉皆萎悴。<a id="a-1q"></a>如劫火洞然焚烧草木。<a id="a-1r"></a>又汝诸魔欲断菩萨。<a id="a-1s"></a>而菩萨力能断汝等。<a id="a-1t"></a>如大金刚断诸小石。<a id="a-1u"></a>寂慧。<a id="a-1v"></a>而彼守护大菩提场。<a id="a-1w"></a>修菩提行诸贤圣众。<a id="a-1x"></a>以如是等十六种言词。<a id="a-1y"></a>毁呰诸魔赞叹菩萨。<a id="a-1z"></a>然彼诸魔亦未退伏。</p>
  <p id="a20">尔时菩萨。<a id="a-21"></a>即以百千俱胝那庾多阿僧祇劫积修妙行。<a id="a-22"></a>谓布施持戒忍辱精进禅定胜慧。<a id="a-23"></a>慈悲喜舍。<a id="a-24"></a>念处正勤。<a id="a-25"></a>神足根力觉道。<a id="a-26"></a>奢摩他。<a id="a-27"></a>毗钵舍那。<a id="a-28"></a>明智解脱等法。<a id="a-29"></a>极善所作柔软细妙。<a id="a-2A"></a>右金色臂舒置魔顶。<a id="a-2B"></a>而复遍身按息扪摩。<a id="a-2C"></a>起大悲意慈眼观视。<a id="a-2D"></a>深心解脱一切众生。<a id="a-2E"></a>一切世界诸佛世尊。<a id="a-2F"></a>现前作证正念正知。<a id="a-2G"></a>菩萨即时以手按地。<a id="a-2H"></a>菩萨大士手按地已。<a id="a-2I"></a>尔时大地六种震动。<a id="a-2J"></a>所谓动遍动等遍动。<a id="a-2K"></a>震遍震等遍震。<a id="a-2L"></a>吼遍吼等遍吼。<a id="a-2M"></a>涌遍涌等遍涌。<a id="a-2N"></a>爆遍爆等遍爆。<a id="a-2O"></a>击遍击等遍击。<a id="a-2P"></a>东涌西没。<a id="a-2Q"></a>西涌东没。<a id="a-2R"></a>南涌北没。<a id="a-2S"></a>北涌南没。<a id="a-2T"></a>边涌中没。<a id="a-2U"></a>中涌边没。<a id="a-2V"></a>如是等六种震动。<a id="a-2W"></a>起十八变。<a id="a-2X"></a>周遍大地皆悉动摇。<a id="a-2Y"></a>于刹那间现诸异相。<a id="a-2Z"></a>时诸魔众。<a id="a-2a"></a>佷戾凶残哮吼震击。<a id="a-2b"></a>欲兴害者罪业等辈。<a id="a-2c"></a>见是相已咸生惊怖。<a id="a-2d"></a>又以菩萨威神力故。<a id="a-2e"></a>闻空中声。<a id="a-2f"></a>说伽陀曰。</p>
  <p id="a2g">应当归命圣大士　　诸仙众中最上仙</p>
  <p id="a2h">广施无畏大慈悲　　普能救护诸群品</p>
  <p id="a2i">复次寂慧。<a id="a-2j"></a>彼诸恶魔闻是声已。<a id="a-2k"></a>于魔众中有八百万俱胝那庾多恶夜叉众。<a id="a-2l"></a>偃仆于地俱发声言。<a id="a-2m"></a>救苦救苦大士救我。<a id="a-2n"></a>余诸魔众咸欲奔走。<a id="a-2o"></a>尽其魔力不能前诣。</p>
  <p id="a2p">尔时菩萨以悲愍故举身放光。<a id="a-2q"></a>由彼光明所照触故。<a id="a-2r"></a>时诸魔众悉离怖畏。<a id="a-2s"></a>即各还复所止宫中。<a id="a-2t"></a>寂慧。<a id="a-2u"></a>当其菩萨为诸魔众现神通时。<a id="a-2v"></a>有八百万俱胝那庾多恶夜叉众。<a id="a-2w"></a>悉发阿耨多罗三藐三菩提心。<a id="a-2x"></a>会中复有九百九十万俱胝那庾多人。<a id="a-2y"></a>发阿耨多罗三藐三菩提心。<a id="a-2z"></a>八万四千天子。<a id="a-30"></a>以宿善力故。<a id="a-31"></a>皆得无生法忍。</p>
  <p data-pb></p>
  <h2 id="a32">转法轮品第十四之一</h2>
  <p id="a33">复次寂慧。<a id="a-34"></a>或有天人知彼菩萨降伏魔军。<a id="a-35"></a>或有天人知彼一切诸恶魔众。<a id="a-36"></a>不曾来诣菩萨之所。<a id="a-37"></a>或有天人初知菩萨敷吉祥草就菩提座。<a id="a-38"></a>或有天人见释迦菩萨处于众宝莲花庄严师子座上。<a id="a-39"></a>或有天人见其菩萨处于地上。<a id="a-3A"></a>或见菩萨在阿说他树下安详而坐。<a id="a-3B"></a>或见菩萨在波利质多罗树。<a id="a-3C"></a>或俱毗陀罗树。<a id="a-3D"></a>或菩提树下。<a id="a-3E"></a>或见菩萨在众宝所成菩提树下。<a id="a-3F"></a>或有天人见菩提树高一多罗树量。<a id="a-3G"></a>或有天人见师子座高一多罗树量。<a id="a-3H"></a>或有天人见菩提树高七多罗树量。<a id="a-3I"></a>或有天人见师子座高半多罗树量。<a id="a-3J"></a>或见菩提树乃至高于八万四千由旬之量。<a id="a-3K"></a>或见师子座高四万二千由旬之量。<a id="a-3L"></a>或有天人见彼菩萨降伏魔军。<a id="a-3M"></a>或有天人见一魔军。<a id="a-3N"></a>或有天人见有广多恶魔军众。<a id="a-3O"></a>或见菩萨以游戏神通破魔军众。<a id="a-3P"></a>或见菩萨处虚空中。<a id="a-3Q"></a>或见菩萨于虚空中踞师子座。<a id="a-3R"></a>或见菩萨菩提树下安处宝座。<a id="a-3S"></a>成证阿耨多罗三藐三菩提果。<a id="a-3T"></a>寂慧当知。<a id="a-3U"></a>菩萨成就无量最胜清净境界。<a id="a-3V"></a>皆是菩萨处于最上最胜大菩提场。<a id="a-3W"></a>具足如是无量功德现诸胜相。<a id="a-3X"></a>复次寂慧。<a id="a-3Y"></a>菩萨安处最胜最上大菩提场。<a id="a-3Z"></a>降魔军已。<a id="a-3a"></a>即有十方无量阿僧祇世界。<a id="a-3b"></a>往昔同修最胜道行。<a id="a-3c"></a>诸菩萨众咸来至此。<a id="a-3d"></a>俱发清净无畏等声。<a id="a-3e"></a>谓吉善声。<a id="a-3f"></a>快乐声。<a id="a-3g"></a>欢喜声。<a id="a-3h"></a>迅速声。<a id="a-3i"></a>捷利声。<a id="a-3j"></a>善哉声。<a id="a-3k"></a>不空声。<a id="a-3l"></a>勇猛声。<a id="a-3m"></a>士夫声。<a id="a-3n"></a>不退转声。<a id="a-3o"></a>增益声。<a id="a-3p"></a>吉祥声。<a id="a-3q"></a>无热恼声。<a id="a-3r"></a>大悲愍声。<a id="a-3s"></a>往昔意乐声功不唐捐声。<a id="a-3t"></a>悦可意声。<a id="a-3u"></a>坚固和合声。<a id="a-3v"></a>大士游戏声。<a id="a-3w"></a>最胜利益声。<a id="a-3x"></a>刹那相应声。<a id="a-3y"></a>一切智智声。<a id="a-3z"></a>成等正觉声。<a id="a-40"></a>彼诸菩萨出如是等清净声。<a id="a-41"></a>时又十方世界所来集会。<a id="a-42"></a>最上最胜菩提场中。<a id="a-43"></a>诸菩萨众复以俱胝那庾多百千美妙言音广作安慰。<a id="a-44"></a>施设种种殊妙供养。<a id="a-45"></a>复作种种最胜称赞。<a id="a-46"></a>时彼宿修善行诸菩萨众。<a id="a-47"></a>并十方世界所来集会。<a id="a-48"></a>胜菩提场诸大菩萨。<a id="a-49"></a>如是安慰供养称赞。<a id="a-4A"></a>而释迦菩萨虽降魔军。<a id="a-4B"></a>然于魔所无违无顺。<a id="a-4C"></a>何以故。<a id="a-4D"></a>菩萨已离违顺法故。<a id="a-4E"></a>菩萨能于刹那心中。<a id="a-4F"></a>胜慧相应。<a id="a-4G"></a>或有所知或有所见。<a id="a-4H"></a>或有所得或有所证。<a id="a-4I"></a>而彼一切皆得成就。</p>
  <p id="a4J">复次寂慧。<a id="a-4K"></a>如来成道果已。<a id="a-4L"></a>即时十方无量阿僧祇世界诸佛如来咸舒右手按菩萨身安慰问言。<a id="a-4M"></a>佛子身肢无疲懈耶。<a id="a-4N"></a>乐触行耶。<a id="a-4O"></a>以自然智所成证耶。<a id="a-4P"></a>无障碍心所成证耶。<a id="a-4Q"></a>以平等智所成证耶。<a id="a-4R"></a>无绮饰行耶。<a id="a-4S"></a>被大悲铠耶。<a id="a-4T"></a>令三宝种不断绝耶。<a id="a-4U"></a>于一切法得自在耶。<a id="a-4V"></a>寂慧当知彼时善根已成熟者。<a id="a-4W"></a>即能亲近大菩提场知胜所作。<a id="a-4X"></a>所有善根未成熟者。<a id="a-4Y"></a>不能亲近亦复不知。</p>
  <p id="a4Z">复次寂慧。<a id="a-4a"></a>如来成道果已。<a id="a-4b"></a>七昼夜中审谛思惟真实法乐。<a id="a-4c"></a>而复谛观大菩提树目未尝瞬。<a id="a-4d"></a>是时乃有百千天子。<a id="a-4e"></a>广伸供养称赞顶礼。<a id="a-4f"></a>复有百千天女。<a id="a-4g"></a>各各虔恭顶礼称赞。<a id="a-4h"></a>是诸天女瞻睹如来胜威仪已。<a id="a-4i"></a>悉发阿耨多罗三藐三菩提心。</p>
  <p id="a4j">复次寂慧。<a id="a-4k"></a>如来成道果已。<a id="a-4l"></a>有四大天王各持宝钵来诣佛所而伸供献四天王者。<a id="a-4m"></a>所谓东方持国天王。<a id="a-4n"></a>南方增长天王。<a id="a-4o"></a>西方广目天王。<a id="a-4p"></a>北方毗沙门天王。<a id="a-4q"></a>如是等此四大洲四大天王既至佛所。<a id="a-4r"></a>余复亦然。<a id="a-4s"></a>有百俱胝四大洲。<a id="a-4t"></a>百俱胝四大天王。<a id="a-4u"></a>各持宝钵。<a id="a-4v"></a>咸来佛所亦伸供献。</p>
  <p id="a4w">尔时如来。<a id="a-4x"></a>受是四百俱胝诸宝钵已。<a id="a-4y"></a>即以神力合成一钵。<a id="a-4z"></a>一一四大天王。<a id="a-50"></a>各起是心。<a id="a-51"></a>如来受我所施之钵。<a id="a-52"></a>于我钵中如次受食。<a id="a-53"></a>彼彼咸生最上清净欢喜之心。<a id="a-54"></a>不退转于阿耨多罗三藐三菩提。</p>
  <p id="a55">复次寂慧。<a id="a-56"></a>如来成道果已。<a id="a-57"></a>有二商主。<a id="a-58"></a>一名怛啰布沙。<a id="a-59"></a>一名嚩梨迦。<a id="a-5A"></a>并余六万天子。<a id="a-5B"></a>咸来佛所最初奉上清净饮食。<a id="a-5C"></a>是商主等。<a id="a-5D"></a>皆由宿昔咸发愿言。<a id="a-5E"></a>愿我最初奉上如来清净饮食。<a id="a-5F"></a>愿彼如来最初纳受我所施已。<a id="a-5G"></a>生欢喜心皆得不退转于阿耨多罗三藐三菩提。</p>
  <p id="a5H">复次寂慧。<a id="a-5I"></a>菩萨初登最上最胜大菩提场。<a id="a-5J"></a>未圆一切智。<a id="a-5K"></a>今成道果已觉智周圆。<a id="a-5L"></a>然未转彼广大法轮。<a id="a-5M"></a>广为众生作大利益。<a id="a-5N"></a>何以故。<a id="a-5O"></a>菩萨从初发心乃至于今。<a id="a-5P"></a>坐菩提场成等正觉。<a id="a-5Q"></a>欲为众生作利益故。<a id="a-5R"></a>寂慧。<a id="a-5S"></a>以是缘故汝今当知。<a id="a-5T"></a>随诸菩萨成菩提果已。<a id="a-5U"></a>彼彼亦然。<a id="a-5V"></a>皆为无量众生作大利益。</p>
  <p id="a5W">复次寂慧。<a id="a-5X"></a>如来成道果已。<a id="a-5Y"></a>时有梵王名曰尸弃。<a id="a-5Z"></a>与六百八十万梵众天子俱。<a id="a-5a"></a>恭敬围绕隐彼梵界。<a id="a-5b"></a>即至佛前顶礼佛足。<a id="a-5c"></a>右绕七匝合掌谛诚。<a id="a-5d"></a>劝请世尊转妙法轮。<a id="a-5e"></a>作是白言。<a id="a-5f"></a>惟愿世尊。<a id="a-5g"></a>惟愿善逝。<a id="a-5h"></a>广为众生转妙法轮。<a id="a-5i"></a>会中所有具法器者。<a id="a-5j"></a>而能了知佛所说法。<a id="a-5k"></a>如彼往昔持国天王子。<a id="a-5l"></a>宿发胜愿。<a id="a-5m"></a>愿我于此贤劫之中。<a id="a-5n"></a>诸佛如来成道果已。<a id="a-5o"></a>皆悉劝请转妙法轮。</p>
  <p id="a5p">复次寂慧。<a id="a-5q"></a>非唯今此尸弃梵王。<a id="a-5r"></a>劝请如来转妙法轮。<a id="a-5s"></a>所以者何。<a id="a-5t"></a>尸弃梵王初劝请已。<a id="a-5u"></a>复有十俱胝梵王众。<a id="a-5v"></a>十俱胝帝释天众。<a id="a-5w"></a>十俱胝大菩萨众。<a id="a-5x"></a>亦皆劝请如来转妙法轮。</p>
  <p id="a5y">尔时尸弃梵王。<a id="a-5z"></a>知佛世尊默然受请。<a id="a-60"></a>即于波罗奈国仙人堕处鹿野苑中。<a id="a-61"></a>为佛世尊。<a id="a-62"></a>敷设妙好师子之座。<a id="a-63"></a>高四万二千由旬。<a id="a-64"></a>殊妙严饰胜相具足。<a id="a-65"></a>众所乐观安置于地。<a id="a-66"></a>如其尸弃梵王。<a id="a-67"></a>初设妙好师子座已。<a id="a-68"></a>即时复有十俱胝梵天王众。<a id="a-69"></a>十俱胝帝释天众。<a id="a-6A"></a>十俱胝大菩萨众。<a id="a-6B"></a>皆为世尊施设妙好师子之座。<a id="a-6C"></a>殊妙严饰胜相具足。<a id="a-6D"></a>众所乐观。</p>
 </body>
</html>