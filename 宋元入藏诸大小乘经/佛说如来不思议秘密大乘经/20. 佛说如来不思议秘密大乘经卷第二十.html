<!doctype html>
<html id="z3IBUogju" data-ver="417">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说如来不思议秘密大乘经卷第二十</h1>
  <h2 id="a2">总持功德赞说譬喻无尽品第二十四之二</h2>
  <p id="a3">尔时贤王天子白佛言。<a id="a-4"></a>世尊。<a id="a-5"></a>一切法无摄受无我无取无续无断。<a id="a-6"></a>然以方便随宜所作。<a id="a-7"></a>诸勤行者。<a id="a-8"></a>以正方便现前得法。<a id="a-9"></a>世尊。<a id="a-A"></a>譬如大水积于地下。<a id="a-B"></a>须假人力勤行施作。<a id="a-C"></a>或开以坑或凿以井。<a id="a-D"></a>由勤力故方获其水。<a id="a-E"></a>若无坑井水乃何得。<a id="a-F"></a>勤行方便之者。<a id="a-G"></a>亦复如是。<a id="a-H"></a>以勤力故于一切处胜智通达。<a id="a-I"></a>若无勤力智从何得。<a id="a-J"></a>是故求菩提者。<a id="a-K"></a>常勤方便发起精进。<a id="a-L"></a>即能现前获得圣法。<a id="a-M"></a>又如世间生盲之人。<a id="a-N"></a>所生色象而不能见。<a id="a-O"></a>众生烦恼暗蔽亦然。<a id="a-P"></a>于所生法而不能见。<a id="a-Q"></a>又如世间有目之人于黑暗中。<a id="a-R"></a>若无明炬即不能见一切色象。<a id="a-S"></a>修天眼者亦复如是。<a id="a-T"></a>若无善知识说法教导。<a id="a-U"></a>不能于法而生信解。<a id="a-V"></a>又如已具净天眼者。<a id="a-W"></a>不假世间光明所照。<a id="a-X"></a>菩萨亦复如是。<a id="a-Y"></a>所作已办者。<a id="a-Z"></a>不假他人而为教导。<a id="a-a"></a>又如世人处胎藏者都无所见。<a id="a-b"></a>亦复不见有所增长。<a id="a-c"></a>发起精进菩萨亦复如是。<a id="a-d"></a>虽修佛法亦不见菩提有所增长。<a id="a-e"></a>又如大雪山王所有诸树依之而生。<a id="a-f"></a>诸树必无中有破坏及彼焦枯。<a id="a-g"></a>菩萨亦复如是。<a id="a-h"></a>勤行方便修诸正法依智所生。<a id="a-i"></a>亦不于中破坏减失。<a id="a-j"></a>又如转轮圣王出于世间七宝随出。<a id="a-k"></a>所谓轮宝象宝马宝珠宝女宝主藏神宝主兵神宝等。<a id="a-l"></a>菩萨亦复如是。<a id="a-m"></a>若发菩提心七宝亦随出。<a id="a-n"></a>所谓布施持戒忍辱精进禅定胜慧方便等。<a id="a-o"></a>又如转轮圣王统行四大洲界。<a id="a-p"></a>于诸众生平等爱念而无异想。<a id="a-q"></a>菩萨亦复如是。<a id="a-r"></a>以四摄法普摄众生而无异想。<a id="a-s"></a>四摄所谓布施爱语利行同事。<a id="a-t"></a>又如转轮圣王行王法化。<a id="a-u"></a>一切悉无斗战争讼。<a id="a-v"></a>菩萨亦复如是。<a id="a-w"></a>安居说法悉无一切邪外战讼。<a id="a-x"></a>又如三千大千世界最初成立大须弥山及彼大海。<a id="a-y"></a>菩萨亦复如是。<a id="a-z"></a>初发菩提心先以深固大悲建立。<a id="a-10"></a>又如世间日光出时先照高山。<a id="a-11"></a>菩萨亦复如是。<a id="a-12"></a>最初发起大智光明。<a id="a-13"></a>令诸众生发起善根得智光照。<a id="a-14"></a>又如大地受诸种子。<a id="a-15"></a>而彼一切草木丛林。<a id="a-16"></a>依地而生平等滋长。<a id="a-17"></a>得陀罗尼菩萨亦复如是。<a id="a-18"></a>以无著心于一切众生平等与法而无弃舍。</p>
  <p id="a19">尔时世尊赞贤王天子言善哉善哉。<a id="a-1A"></a>天子。<a id="a-1B"></a>汝今善能譬喻宣说诸菩萨法。<a id="a-1C"></a>天子。<a id="a-1D"></a>当知假使一切草木丛林名相等聚法聚声聚及形色聚。<a id="a-1E"></a>遍入一切众生心行。<a id="a-1F"></a>普以一切名相分别。<a id="a-1G"></a>一切众生周遍伺察。<a id="a-1H"></a>乃至众生饮食受用。<a id="a-1I"></a>悉为譬喻称扬赞说。<a id="a-1J"></a>彼得陀罗尼菩萨。<a id="a-1K"></a>所有功德而不能尽。<a id="a-1L"></a>天子。<a id="a-1M"></a>彼得陀罗尼菩萨者。<a id="a-1N"></a>诸有所说无有少法非佛语者。<a id="a-1O"></a>又复一切色相光明。<a id="a-1P"></a>声香味触法光明无不现前。<a id="a-1Q"></a>所得辩才不随他闻而有系属。<a id="a-1R"></a>不观他相而有所说。<a id="a-1S"></a>于一切处随其所向通达无尽亦复无边。<a id="a-1T"></a>不以威力偏入一切。<a id="a-1U"></a>身无粗重心无所缘。<a id="a-1V"></a>能于百千诸佛现前说法无染无著。<a id="a-1W"></a>而是菩萨以彼诸佛威神建立故。<a id="a-1X"></a>得陀罗尼智慧辩才。<a id="a-1Y"></a>有所说法无染无著亦无退转。<a id="a-1Z"></a>天子。<a id="a-1a"></a>当知菩萨有三无著之法。<a id="a-1b"></a>何等为三。<a id="a-1c"></a>一者我无著。<a id="a-1d"></a>二者众生无著。<a id="a-1e"></a>三者法无著。<a id="a-1f"></a>又有三种通达清净。<a id="a-1g"></a>何等为三。<a id="a-1h"></a>一者法界清净。<a id="a-1i"></a>二者真如清净。<a id="a-1j"></a>三者实际清净。<a id="a-1k"></a>又有三种通达无尽。<a id="a-1l"></a>何等为三。<a id="a-1m"></a>一者法无尽。<a id="a-1n"></a>二者文字无尽。<a id="a-1o"></a>三者演说无尽。<a id="a-1p"></a>又有三种获得通达加持之力。<a id="a-1q"></a>何等为三。<a id="a-1r"></a>一者辩才加持。<a id="a-1s"></a>二者法义加持。<a id="a-1t"></a>三者入法加持。<a id="a-1u"></a>又有三种成就欢喜。<a id="a-1v"></a>何等为三。<a id="a-1w"></a>一者慧欢喜。<a id="a-1x"></a>二者智欢喜。<a id="a-1y"></a>三者断疑欢喜。<a id="a-1z"></a>又有三种速疾之法。<a id="a-20"></a>何等为三。<a id="a-21"></a>一者念速疾。<a id="a-22"></a>二者慧速疾。<a id="a-23"></a>三者行速疾。</p>
  <p id="a24">当佛说是总持功德赞说譬喻无尽法时。<a id="a-25"></a>会中八百菩萨得入陀罗尼门。</p>
  <p data-pb></p>
  <h2 id="a26">嘱累正法品第二十五</h2>
  <p id="a27">尔时金刚手菩萨大秘密主白佛言。<a id="a-28"></a>惟愿世尊。<a id="a-29"></a>神力加持令此正法于后时后分后五百岁。<a id="a-2A"></a>阎浮提中广宣流布。<a id="a-2B"></a>佛言。<a id="a-2C"></a>秘密主。<a id="a-2D"></a>我有密护正法秘密大明章句。<a id="a-2E"></a>汝能记念不。<a id="a-2F"></a>是章句者。<a id="a-2G"></a>我昔曾于宝月如来所亲所听闻。<a id="a-2H"></a>金刚手菩萨白佛言。<a id="a-2I"></a>世尊。<a id="a-2J"></a>我亦记念。<a id="a-2K"></a>佛言。<a id="a-2L"></a>秘密主。<a id="a-2M"></a>汝今宜应为此众会。<a id="a-2N"></a>密护正法令久住世。<a id="a-2O"></a>当说往昔大明章句。</p>
  <p id="a2P">尔时金刚手菩萨大秘密主。<a id="a-2Q"></a>合掌顶礼十方一切诸佛。<a id="a-2R"></a>即说大明曰。</p>
  <p id="a2S">怛[寧*也](切身下同)佗(引一句)惹野(二)惹野末帝(三)惹野设睹噜(二合引四)阿梨(五)阿末梨(六)阿卢力帝(七)末弥那末末散提(八)乌谛(九)乌怛末帝(十)乌怛啰尼(十一)阿(引)哩(十二)阿(引)啰摩尼(十三)阿哩怛摩尼(十四)阿牟(引)梨(引十五)牟罗(引)嚩窒帝(引十六)牟(引)逻(引)努誐帝(十七)阿窒(十八)末窒(十九)末窒帝(二十)阿(引)尼(二十一)摩(引)尼(二十二)摩(引)尼帝(引二十三)枯噜(引二十四)枯噜(引)散提(二十五)达哩摩(二合引)努誐帝(二十六)达哩摩(二合)怛翅(引二十七)达哩摩(二合)钵啰(二合)尾(引)尸(引二十八)萨哩(引二十九)萨啰(引)萨哩(引三十)阿毗祢(引三十一)毗那散提(三十二)伊呬(三十三)伊喝儞(三十四)伊那努誐弥(引三十五)儞誐啰(二合)呬摩(引)啰(引)赧(引三十六)儞哩伽(二合引)怛儞底(引)哩他也(三合引)喃(引三十七)牟(引)喝那(引)达哩摩(二合)捺尾(二合)尸赧(引三十八)尾驮末那(引)讫梨(二合引)舍(引)喃(引三十九)乌入嚩(二合引)罗那(引)达哩摩(二合)儞(引)底哩(二合引)赧(引四十)阿(引)荦(吕角切)叉(引)达(引)哩摩(二合)葛体迦(引)喃(引四十一)阿(引)尾设那(引)儞哩嚩(二合引)拏写(四十二)钵啰(二合)誐啰(二)呼(引)冒(引)提钵哩左(引)哩迦(引)喃(引四十三)钵哩三塞佗(二合引)钵那(引)钵哩沙(二合)那(引四十四)迦(引)夜(引)努钵啰(二合)那(引)喃(四十五)达(引)哩摩(二合)设啰(二合)嚩尼迦(引)喃(引四十六)三满按(引)喝啰怛鍐(二合四十七)萨藐誐多(引)喃(引四十八)阿嚩路(引)葛喃(四十九)萨藐葛钵啰(三合)帝钵那喃(引五十)阿(引)穆契(引)婆(引)嚩怛鑁(二合五十一)满怛啰(二合)钵那(引)儞摩(引)钵啰(二合)拏闪都(引五十二)满怛啰(二合)散提啰(引)[口*爾](引)那乌那(引)喝兰拏(五十三)倪也(二合引)那阿刍(引)拏多(引五十四)阿那嚩蜜哩(二合)[寧*也]多(引)祢(引)舍那(引)莎婆(引)嚩怛鍐(二合)(五十五)</p>
  <p id="a2T">金刚手菩萨大秘密主。<a id="a-2U"></a>说是秘密大明章句已。<a id="a-2V"></a>时此三千大千世界皆悉振动。<a id="a-2W"></a>即此三千大千世界一切魔众各与眷属。<a id="a-2X"></a>同时来诣佛世尊所。<a id="a-2Y"></a>曲躬合掌俱白佛言。<a id="a-2Z"></a>世尊。<a id="a-2a"></a>若诸法师能从口门出是大明章句者。<a id="a-2b"></a>我等诸魔皆往承事恭敬。<a id="a-2c"></a>令此大明最胜威力。<a id="a-2d"></a>一切天人不能破坏。<a id="a-2e"></a>我等常当密作护卫。<a id="a-2f"></a>无令一切伺得其便。</p>
  <p id="a2g">尔时世尊普遍观察诸众会已。<a id="a-2h"></a>即说秘密大明章句曰。</p>
  <p id="a2i">惹曳讷哩惹(二合)曳(一句)惹野末帝(二)设弥(三)设睹噜(二合引)儞哩伽(二合引)怛儞(四)阿牟(引)梨(五)牟(引)罗钵哩亲儞(六)摩(引)啰塞(引)[寧*也](切身)尾怛啰(二合引)萨儞(七)穆吉底(二合八)穆吉多(二合)嚩帝(九)戍(引)提(十)阿毗祢(十一)婆野牟(引)左儞(十二)婆(引)噜(引)喝尼(十三)难帝尾奈曳(二合引十四)尾[寧*也]钵啰(引)讫啰(二合)牟(引十五)</p>
  <p id="a2j">即说伽陀曰。</p>
  <p id="a2k">正法摄伏于他语　　以正法语善摄受</p>
  <p id="a2l">于法宝藏常护持　　如来所说大明句</p>
  <p id="a2m">复说大明曰。</p>
  <p id="a2n">阿弥(一句)末弥(二)末末亲祢(三)阿哩体(二合引四)阿哩佗(二合)儞萨多(二合引)啰尼(五)</p>
  <p id="a2o">此是呼召四大天王。<a id="a-2p"></a>大明章句。</p>
  <p id="a2q">复说大明曰。</p>
  <p id="a2r">提(引)哩(一句)提(引)啰嚩帝(二)虞(引)钵帝(二合引三)戍(引)毗(引四)戍(引)婆嚩帝(引五)设弥(六)</p>
  <p id="a2s">此是呼召帝释天主。<a id="a-2t"></a>大明章句。</p>
  <p id="a2u">说伽陀曰。</p>
  <p id="a2v">具慈善顺大忍力　　为悲愍故说大明</p>
  <p id="a2w">喜舍二法悉具圆　　梵王帝释咸呼召</p>
  <p id="a2x">复说大明曰。</p>
  <p id="a2y">阿啰尼(引一句)嚩啰尼(二)珂溪(三)阿牟(引)梨(四)牟(引)罗输(引)驮儞(引五)</p>
  <p id="a2z">此是摄伏诸魔大明章句。</p>
  <p id="a30">说伽陀曰。</p>
  <p id="a31">今此秘密大明句　　振动降伏一切魔</p>
  <p id="a32">人中圣主力加持　　善说斯经广流演</p>
  <p id="a33">如来所说此正法　　当知于后末世时</p>
  <p id="a34">宣说明句密加持　　振动还复如今日</p>
  <p id="a35">时诸魔众咸来集会。<a id="a-36"></a>说伽陀曰。</p>
  <p id="a37">诸说法师大智者　　我等诸魔当密护</p>
  <p id="a38">令于最后末世时　　得此正法堕于手</p>
  <p id="a39">尔时世尊告金刚手菩萨大秘密主。<a id="a-3A"></a>言。<a id="a-3B"></a>汝应当知今此正法。<a id="a-3C"></a>如来威神已加持故。<a id="a-3D"></a>无人能于此正法中有所动转。<a id="a-3E"></a>何以故。<a id="a-3F"></a>我念往昔过去世中。<a id="a-3G"></a>有佛出世。<a id="a-3H"></a>号宝月如来应供正等正觉明行足善逝世间解无上士调御丈夫天人师佛世尊。<a id="a-3I"></a>世界名无毁。<a id="a-3J"></a>劫亦名无毁。<a id="a-3K"></a>彼佛法中有二法师。<a id="a-3L"></a>有大威德名称力势。<a id="a-3M"></a>一名慧上。<a id="a-3N"></a>二名谛授。<a id="a-3O"></a>彼二法师。<a id="a-3P"></a>于宝月如来所。<a id="a-3Q"></a>听闻受持此大明章句。<a id="a-3R"></a>满足半劫。<a id="a-3S"></a>随彼如来转正法轮。<a id="a-3T"></a>彼时所有三千大千世界百俱胝魔众。<a id="a-3U"></a>皆令成熟菩提圣法。<a id="a-3V"></a>寂慧菩萨前白佛言。<a id="a-3W"></a>世尊。<a id="a-3X"></a>彼宝月如来为现住说法。<a id="a-3Y"></a>为已涅槃邪。<a id="a-3Z"></a>佛言寂慧。<a id="a-3a"></a>东方去此百万俱胝佛刹。<a id="a-3b"></a>有佛国土其名无毁。<a id="a-3c"></a>佛号宝月。<a id="a-3d"></a>现住说法。<a id="a-3e"></a>彼佛寿量十千劫数。<a id="a-3f"></a>其佛刹中有诸魔众佷恶难调。<a id="a-3g"></a>彼佛宣说大明章句而悉调伏。<a id="a-3h"></a>得调伏已。<a id="a-3i"></a>皆于菩提圣法成熟圆满。<a id="a-3j"></a>秘密主。<a id="a-3k"></a>汝今当知。<a id="a-3l"></a>我亦曾于宝月如来法中。<a id="a-3m"></a>净修梵行成就菩提圣法。<a id="a-3n"></a>彼时慧上法师者。<a id="a-3o"></a>即我身是。<a id="a-3p"></a>彼时谛授法师者。<a id="a-3q"></a>即金刚手菩萨是。<a id="a-3r"></a>寂慧。<a id="a-3s"></a>当知我于彼时。<a id="a-3t"></a>与金刚手菩萨。<a id="a-3u"></a>同勤精进心不放逸。<a id="a-3v"></a>于彼佛世尊所。<a id="a-3w"></a>尊重恭敬广多供养。<a id="a-3x"></a>听受彼佛宣说秘密大明章句。<a id="a-3y"></a>降伏诸魔摄护正法。</p>
  <p id="a3z">尔时世尊普遍观察诸众会已。<a id="a-40"></a>普告众言。<a id="a-41"></a>汝诸仁者。<a id="a-42"></a>谁当堪任于佛如来入涅槃后。<a id="a-43"></a>以我阿僧祇劫积集菩提胜行最上正法。<a id="a-44"></a>受持卫护不令隐没。</p>
  <p id="a45">尔时会中有一万二千菩萨为护法故。<a id="a-46"></a>从座而起合掌顶礼。<a id="a-47"></a>向佛世尊说伽陀曰。</p>
  <p id="a48">若人捐弃于身命　　所舍不求诸果报</p>
  <p id="a49">但为受持佛所宣　　最上清净正法故</p>
  <p id="a4A">复有贤王等五千天子。<a id="a-4B"></a>合掌顶礼前白佛言。<a id="a-4C"></a>世尊。<a id="a-4D"></a>我等咸愿受持如来菩提圣法。<a id="a-4E"></a>时诸天子说伽他曰。</p>
  <p id="a4F">普为一切众生故　　发起坚固大悲心</p>
  <p id="a4G">我当受持此法门　　最上甚深佛所说</p>
  <p id="a4H">尔时帝释天主。<a id="a-4I"></a>尸弃梵王。<a id="a-4J"></a>毗沙门天王。<a id="a-4K"></a>说伽陀曰。</p>
  <p id="a4L">今此正法如妙药　　能治一切众生病</p>
  <p id="a4M">我等当来悉护持　　愿佛知我众心意</p>
  <p id="a4N">尔时金刚手菩萨大秘密主。<a id="a-4O"></a>前白佛言。<a id="a-4P"></a>世尊。<a id="a-4Q"></a>我当受持如来于阿僧祇劫积集无上正等正觉菩提圣法。<a id="a-4R"></a>即说伽他曰。</p>
  <p id="a4S">诸法本来无文字　　无中假以文字说</p>
  <p id="a4T">圣尊悲愍故敷宣　　我当受持而流演</p>
  <p id="a4U">尔时世尊告尸弃梵王言。<a id="a-4V"></a>梵王当知。<a id="a-4W"></a>菩萨有三种最上供养承事。<a id="a-4X"></a>如来以其最上承事供养故。<a id="a-4Y"></a>获福无量。<a id="a-4Z"></a>何等为三。<a id="a-4a"></a>一者发起阿耨多罗三藐三菩提心。<a id="a-4b"></a>二者任持诸佛正法。<a id="a-4c"></a>三者随所闻法如实修行。<a id="a-4d"></a>大梵。<a id="a-4e"></a>如是三种最上供养。<a id="a-4f"></a>如来若住一劫乃至劫尽。<a id="a-4g"></a>或复寿命无量。<a id="a-4h"></a>此供养事所获福报。<a id="a-4i"></a>广说不能得其边际。<a id="a-4j"></a>所以者何。<a id="a-4k"></a>若欲最上供养诸如来者。<a id="a-4l"></a>应当修此三种最上广大清净法之供养。</p>
  <p id="a4m">复次大梵。<a id="a-4n"></a>若有人于如来所说正法之中。<a id="a-4o"></a>而能受持一四句偈者。<a id="a-4p"></a>是即护持过去未来现在诸佛世尊菩提圣法。<a id="a-4q"></a>何以故。<a id="a-4r"></a>诸佛菩提从法出生。<a id="a-4s"></a>是故法之供养。<a id="a-4t"></a>超出世间财供养事。<a id="a-4u"></a>法供养者。<a id="a-4v"></a>诸供养中胜中最胜最上第一。<a id="a-4w"></a>大梵。<a id="a-4x"></a>我念过去光明王族中有一太子。<a id="a-4y"></a>名曰具慧。<a id="a-4z"></a>忽时一夜于其梦中。<a id="a-50"></a>亲所听闻说二伽陀。<a id="a-51"></a>闻已记念觉乃惟忖。<a id="a-52"></a>我今得大宝藏。<a id="a-53"></a>即时忽然高振其声。<a id="a-54"></a>作如是言。<a id="a-55"></a>我今得大宝藏时王及后子问其故。<a id="a-56"></a>太子即时具陈上事。<a id="a-57"></a>乃为父母说是二伽陀曰。</p>
  <p id="a58">世间财宝聚还散　　王官水火贼盗分</p>
  <p id="a59">诸佛多闻妙法财　　多俱胝劫不坏失</p>
  <p id="a5A">常无放逸甘露法　　利众生发菩提心</p>
  <p id="a5B">深固寂静心亦然　　诸乐根本无所取</p>
  <p id="a5C">大梵。<a id="a-5D"></a>彼时太子为其父母。<a id="a-5E"></a>说梦中所闻二伽陀。<a id="a-5F"></a>时彼有八千人成熟菩提善根。<a id="a-5G"></a>四万二千众生悉得生天。<a id="a-5H"></a>以是缘故。<a id="a-5I"></a>所有多闻清净法财。<a id="a-5J"></a>应当精勤依法修行修正法故即能如应为他摄受。</p>
  <p id="a5K">复次大梵。<a id="a-5L"></a>有二种法而能多作。<a id="a-5M"></a>何等为二。<a id="a-5N"></a>一者于诸众生不兴损害。<a id="a-5O"></a>二者勤求多闻而无厌足。<a id="a-5P"></a>若有能行此二法者。<a id="a-5Q"></a>于正法眼而不断灭。<a id="a-5R"></a>大梵。<a id="a-5S"></a>汝于贤劫诸如来所。<a id="a-5T"></a>劝请说法善护正法。<a id="a-5U"></a>而彼贤劫诸佛如来。<a id="a-5V"></a>若诸清净众生方得值遇出世。<a id="a-5W"></a>是故汝今勿应厌舍。<a id="a-5X"></a>何以故。<a id="a-5Y"></a>大梵。<a id="a-5Z"></a>浊恶时中若能于一昼夜受持正法者。<a id="a-5a"></a>获福多于百千劫中清净佛刹持正法者。<a id="a-5b"></a>是故大梵。<a id="a-5c"></a>汝应发起广大精进。<a id="a-5d"></a>于此浊恶时中坚固护持如来正法。</p>
  <p id="a5e">尔时世尊告尊者阿难言。<a id="a-5f"></a>汝今宜应于此所说如来秘密金刚手品部惹啰陀罗尼门坚固受持。<a id="a-5g"></a>于后末世为他广说。<a id="a-5h"></a>我今以是正法付嘱于汝。<a id="a-5i"></a>汝于末世时中。<a id="a-5j"></a>所有具彼劣信解者。<a id="a-5k"></a>不应为说此正法门使彼痴迷。<a id="a-5l"></a>何以故。<a id="a-5m"></a>于此正法罔彻源底故。<a id="a-5n"></a>若有于正法中得自在者。<a id="a-5o"></a>已善成办诸胜事业。<a id="a-5p"></a>是法器者。<a id="a-5q"></a>应当为说此正法门。<a id="a-5r"></a>彼得闻已不生惊怖。<a id="a-5s"></a>何以故。<a id="a-5t"></a>正法出生故。</p>
  <p id="a5u">尔时尊者阿难前白佛言。<a id="a-5v"></a>世尊。<a id="a-5w"></a>我今以佛威神力故受持此法。<a id="a-5x"></a>随其力能流布宣演。</p>
  <p id="a5y">佛言阿难。<a id="a-5z"></a>汝今见此金刚手菩萨大士于佛正法勤力护持不。<a id="a-60"></a>阿难白佛言。<a id="a-61"></a>唯然已见。<a id="a-62"></a>佛言阿难。<a id="a-63"></a>汝今亦然于此正法随宜摄受。<a id="a-64"></a>坚固护持如应宣说。<a id="a-65"></a>阿难白佛言。<a id="a-66"></a>此经何名。<a id="a-67"></a>我等云何受持。<a id="a-68"></a>佛言阿难。<a id="a-69"></a>是经名曰金刚手品。<a id="a-6A"></a>亦名宣说如来秘密。<a id="a-6B"></a>亦名不思议佛法。<a id="a-6C"></a>亦名无量福聚。<a id="a-6D"></a>如是名字汝当受持。</p>
  <p id="a6E">复次阿难。<a id="a-6F"></a>汝今当知若有住菩萨乘人。<a id="a-6G"></a>佛眼所观者。<a id="a-6H"></a>能以众宝广大充满诸佛刹中。<a id="a-6I"></a>乃至从地积于有顶。<a id="a-6J"></a>广行布施而不望报。<a id="a-6K"></a>若复有人不以财利之心。<a id="a-6L"></a>如善所作为他演说此正法者。<a id="a-6M"></a>福多于彼。<a id="a-6N"></a>此说是名如来秘密无量福聚。</p>
  <p id="a6O">当佛说此嘱累正法品时。<a id="a-6P"></a>会中有千俱胝人发阿耨多罗三藐三菩提心。<a id="a-6Q"></a>九万六千菩萨获得忍法。<a id="a-6R"></a>八万四千人得法眼净。<a id="a-6S"></a>千六百苾刍得心解脱。<a id="a-6T"></a>千六百苾刍尼亦得心解脱。<a id="a-6U"></a>十方无量诸佛刹土皆悉振动。<a id="a-6V"></a>百千天人于虚空中鼓奏天乐雨众妙华。<a id="a-6W"></a>伸供养已咸作是言。<a id="a-6X"></a>愿此正法久住世间。<a id="a-6Y"></a>于阎浮提广宣流布。</p>
  <p id="a6Z">佛说此经已。<a id="a-6a"></a>金刚手菩萨大秘密主。<a id="a-6b"></a>及寂慧等诸菩萨众。<a id="a-6c"></a>贤王等诸天子众。<a id="a-6d"></a>阿阇世王等诸大国王。<a id="a-6e"></a>并余菩萨。<a id="a-6f"></a>及阿难等诸大声闻。<a id="a-6g"></a>乃至一切世间天人阿修罗乾闼婆等。<a id="a-6h"></a>闻佛所说。<a id="a-6i"></a>皆大欢喜信受奉行。</p>
 </body>
</html>