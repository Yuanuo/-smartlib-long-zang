<!doctype html>
<html id="z3IBUnyjc" data-ver="391">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说如来不思议秘密大乘经卷第二</h1>
  <h2 id="a2">菩萨身密品第一之二</h2>
  <p id="a3">复次寂慧。<a id="a-4"></a>所有一切有情色相威仪。<a id="a-5"></a>即于菩萨色相威仪中住。<a id="a-6"></a>而菩萨曾无发悟亦无分别。<a id="a-7"></a>以彼菩萨无所分别平等舍心。<a id="a-8"></a>即随其身现身威仪。<a id="a-9"></a>然菩萨身法尔不动。<a id="a-A"></a>以不动故现起身业。<a id="a-B"></a>虽身离相。<a id="a-C"></a>而亦不坏菩萨身清净。<a id="a-D"></a>已发现光明普照地狱。<a id="a-E"></a>一切有情令得安乐。<a id="a-F"></a>又复菩萨。<a id="a-G"></a>普为一切有情不惜身命。<a id="a-H"></a>若诸有情各各来求菩萨身肉而啖食者。<a id="a-I"></a>菩萨悉现其前。<a id="a-J"></a>断肉授之。<a id="a-K"></a>乃至骨血精髓而悉随与。<a id="a-L"></a>寂慧当知。<a id="a-M"></a>菩萨随诸有情须身肉等而悉与者。<a id="a-N"></a>由彼菩萨知身无量。<a id="a-O"></a>即能随知法界无量。<a id="a-P"></a>无量即无尽身无尽门。<a id="a-Q"></a>即是缘生无尽法门。<a id="a-R"></a>菩萨随所现身。<a id="a-S"></a>但为成熟一切有情。<a id="a-T"></a>若或有人贪染心者。<a id="a-U"></a>爱着殊妙端严色相。<a id="a-V"></a>菩萨即于其前。<a id="a-W"></a>为现端严女人之相。<a id="a-X"></a>随彼男子染爱之心。<a id="a-Y"></a>悉如其意。<a id="a-Z"></a>时彼女人以染着故。<a id="a-a"></a>形容枯悴即趣命终。<a id="a-b"></a>根门败坏臭秽不净。<a id="a-c"></a>时彼男子。<a id="a-d"></a>以无智故厌恶而去。<a id="a-e"></a>即其女人死灭之身。<a id="a-f"></a>自然出声为说法要。<a id="a-g"></a>令彼男子心生开悟。<a id="a-h"></a>不退转于阿耨多罗三藐三菩提心。</p>
  <p id="ai">复次寂慧菩萨。<a id="a-j"></a>于此三千大千世界现广大身。<a id="a-k"></a>或宝盖中或现指端。<a id="a-l"></a>乃至劫火洞然炎炽能以手指而悉覆之。<a id="a-m"></a>而菩萨身都无所坏。<a id="a-n"></a>又复能现身相。<a id="a-o"></a>普为诸佛世尊作供养事。<a id="a-p"></a>积妙华盖如须弥量。<a id="a-q"></a>复聚宝花高若山峰。<a id="a-r"></a>悉以供养诸佛如来。<a id="a-s"></a>又复以此三千大千世界为一大器。<a id="a-t"></a>满贮香油等须弥山。<a id="a-u"></a>布其灯炷然以灯明广大炽盛。<a id="a-v"></a>为诸如来作供养事。<a id="a-w"></a>又复积以殑伽沙等数量广大灯明。<a id="a-x"></a>普遍炽盛供养如来。<a id="a-y"></a>又复菩萨以所著衣覆自肢体。<a id="a-z"></a>灌注酥油用然灯明。<a id="a-10"></a>普为如来作供养事。<a id="a-11"></a>其灯炽盛有大光明。<a id="a-12"></a>广大照耀殑伽沙等诸佛刹土。<a id="a-13"></a>彼彼有情互得观见。<a id="a-14"></a>菩萨所现神通化事。<a id="a-15"></a>如是见已。<a id="a-16"></a>无量无数有情悉发阿耨多罗三藐三菩提心。<a id="a-17"></a>其中所有憍慢贡高诸有情类。<a id="a-18"></a>菩萨即现大力那罗延身。<a id="a-19"></a>或金刚手菩萨可畏之相。<a id="a-1A"></a>彼等有情见已惊怖。<a id="a-1B"></a>即向菩萨折伏其心。<a id="a-1C"></a>归命顶礼求哀听法。<a id="a-1D"></a>又复菩萨于大国城及诸弃尸林中。<a id="a-1E"></a>见彼无数百千有情普遍充满。<a id="a-1F"></a>而是菩萨以广大身现死灭相。<a id="a-1G"></a>令彼先堕畜生趣中诸有情类畜报尽者。<a id="a-1H"></a>取其菩萨所灭身肉而啖食之。<a id="a-1I"></a>食已命终皆得生天。<a id="a-1J"></a>由是因故乃至最后入于涅槃。<a id="a-1K"></a>是故当知。<a id="a-1L"></a>菩萨摩诃萨宿昔愿力得清净已。<a id="a-1M"></a>能于长夜酬其宿愿作利益事。<a id="a-1N"></a>愿令有情临命终时。<a id="a-1O"></a>食我身肉得生天界。<a id="a-1P"></a>由此因缘乃至最后入于涅槃。<a id="a-1Q"></a>令诸有情成就所思成就所求成就愿力。</p>
  <p id="a1R">寂慧当知。<a id="a-1S"></a>菩萨摩诃萨。<a id="a-1T"></a>有如是等殊胜行愿。<a id="a-1U"></a>我念往昔过去世中。<a id="a-1V"></a>此阎浮提周匝四方。<a id="a-1W"></a>有八万四千广大国城。<a id="a-1X"></a>复多百千聚落县邑。<a id="a-1Y"></a>百千俱胝那庾多人民居止。<a id="a-1Z"></a>彼时国城有大灾难疾疫劫起。<a id="a-1a"></a>其中人民生种种病。<a id="a-1b"></a>谓于身分若生若熟疾状各异。<a id="a-1c"></a>或疮疖癣癞。<a id="a-1d"></a>或风癀痰等。<a id="a-1e"></a>大小病者散遍充满。<a id="a-1f"></a>求多千种精妙医师。<a id="a-1g"></a>用以妙药。<a id="a-1h"></a>而悉不能治疗彼等一切病苦。<a id="a-1i"></a>彼诸人民病无疗故。<a id="a-1j"></a>无所救护无所归向。<a id="a-1k"></a>震发大声哀泣而言。<a id="a-1l"></a>谁能为我息除病苦。<a id="a-1m"></a>或天龙夜叉乾闼婆等。<a id="a-1n"></a>或人非人。<a id="a-1o"></a>有能为我息除病者。<a id="a-1p"></a>我当罄舍一切财宝悉以奉之。<a id="a-1q"></a>我即如其教令荷彼深恩。<a id="a-1r"></a>寂慧当知。<a id="a-1s"></a>世尊释迦如来。<a id="a-1t"></a>当彼时中为帝释天主其名妙眼。<a id="a-1u"></a>于其天中以净天眼过于人眼。<a id="a-1v"></a>悉能观见彼诸人众受多病苦。<a id="a-1w"></a>复以清净天耳。<a id="a-1x"></a>遍闻一切。<a id="a-1y"></a>人众哀泣之声。<a id="a-1z"></a>其见闻已起悲愍心。<a id="a-20"></a>即自思惟。<a id="a-21"></a>我今应为此诸人民无依止无救护无归向者。<a id="a-22"></a>作其依止救护归向。<a id="a-23"></a>作是念已。<a id="a-24"></a>即时帝释天主。<a id="a-25"></a>于此阎浮提中有一大城名曰善作。<a id="a-26"></a>其去不远即自变身为男子相。<a id="a-27"></a>名曰善寂。<a id="a-28"></a>处虚空中。<a id="a-29"></a>普为开发阎浮提中一切人民。<a id="a-2A"></a>说伽陀曰。</p>
  <p id="a2B">善作大城此不远　　中有男子名善寂</p>
  <p id="a2C">取彼身肉啖食之　　悉能息除一切病</p>
  <p id="a2D">勿应惊怖怀怯惧　　随意欢喜取身肉</p>
  <p id="a2E">此为妙药救人民　　是中无害无嗔恚</p>
  <p id="a2F">时彼国城聚落县邑。<a id="a-2G"></a>染疾苦者一切人众。<a id="a-2H"></a>闻彼空中伽陀声已。<a id="a-2I"></a>即时俱诣善作大城善寂人所。<a id="a-2J"></a>到已各各断取其肉食之治病。<a id="a-2K"></a>虽彼彼取之而身肉无尽。</p>
  <p id="a2L">是时善寂。<a id="a-2M"></a>复为人众说伽陀曰。</p>
  <p id="a2N">我若当得佛菩提　　此真实法我无尽</p>
  <p id="a2O">由真实故我此身　　愿取其肉亦无尽</p>
  <p id="a2P">是时普遍四方染疾苦者。<a id="a-2Q"></a>一切人众于彼善寂人所。<a id="a-2R"></a>各各随意断取身肉。<a id="a-2S"></a>而善寂身安然如故。<a id="a-2T"></a>亦无增减续续断已旋旋复生。<a id="a-2U"></a>时彼国城一切人众食是肉者。<a id="a-2V"></a>彼彼所有一切病苦皆得除解。<a id="a-2W"></a>无病快乐悉无忧恼。<a id="a-2X"></a>如是次第阎浮提中一切人众。<a id="a-2Y"></a>咸息诸病悉获轻安。<a id="a-2Z"></a>是时一切人民男子女人童男童女皆自惟忖。<a id="a-2a"></a>彼善寂男子。<a id="a-2b"></a>能为我等息除诸病。<a id="a-2c"></a>令我无病身得轻安。<a id="a-2d"></a>我等今时持以何物用为供养。<a id="a-2e"></a>由是多人共集一处。<a id="a-2f"></a>同诣善寂人所。<a id="a-2g"></a>到已各各合掌恭信。<a id="a-2h"></a>异口同音说伽陀曰。</p>
  <p id="a2i">汝善依止善救护　　汝为医王复妙药</p>
  <p id="a2j">随汝教令我病除　　我何所作伸供养</p>
  <p id="a2k">是时善寂男子。<a id="a-2l"></a>隐所变相还复帝释之身。<a id="a-2m"></a>普为一切人众说伽陀曰。</p>
  <p id="a2n">金银财宝及饮食　　我悉不为此等事</p>
  <p id="a2o">但为救护诸有情　　十善业道令圆满</p>
  <p id="a2p">菩提愿行坚固修　　为诸有情利乐因</p>
  <p id="a2q">互相起发慈爱心　　生长一切利益事</p>
  <p id="a2r">闻已应发菩提心　　复起最上大慈意</p>
  <p id="a2s">普令积集胜妙因　　十善业道皆清净</p>
  <p id="a2t">复次寂慧。<a id="a-2u"></a>尔时帝释天主。<a id="a-2v"></a>说伽陀已复彼天宫。<a id="a-2w"></a>时阎浮提男子女人童男童女一切人众。<a id="a-2x"></a>莫知其数中无一人堕恶趣者。<a id="a-2y"></a>彼彼命终皆于善趣三十三天众同分生。<a id="a-2z"></a>生彼天已。<a id="a-30"></a>帝释天主即为说法示教利喜。<a id="a-31"></a>悉令不退转于阿耨多罗三藐三菩提心。<a id="a-32"></a>其中有情或复远尘离垢得法眼净。</p>
  <p id="a33">复次寂慧。<a id="a-34"></a>是故当知菩萨身密所作身业。<a id="a-35"></a>得清净已弃一身命。<a id="a-36"></a>能为成熟无量无数一切有情。<a id="a-37"></a>毕竟令得阿耨多罗三藐三菩提果。</p>
  <p id="a38">复次金刚手大秘密主菩萨摩诃萨告寂慧菩萨摩诃萨言。<a id="a-39"></a>寂慧当知。<a id="a-3A"></a>菩萨身者是不破坏。<a id="a-3B"></a>坚固真实不生灭身。<a id="a-3C"></a>若诸有情应以有坏之身可化度者。<a id="a-3D"></a>即现其身而为化度。<a id="a-3E"></a>若诸有情应以无坏之身可化度者。<a id="a-3F"></a>即现其身而为化度。<a id="a-3G"></a>于一切种类悉不破坏。<a id="a-3H"></a>火不能烧刀不能断。<a id="a-3I"></a>是身坚固真实不坏金刚所成。<a id="a-3J"></a>是故寂慧。<a id="a-3K"></a>菩萨所现身相。<a id="a-3L"></a>但为成熟一切有情作利乐事。<a id="a-3M"></a>而是菩萨无所思惟。<a id="a-3N"></a>亦无分别是身是相。<a id="a-3O"></a>知身离相故即得法离相。<a id="a-3P"></a>亦非身离相与一切法离相有二差别。<a id="a-3Q"></a>若相即身离相。<a id="a-3R"></a>彼相即法离相。<a id="a-3S"></a>如是离相能随入故。<a id="a-3T"></a>即自身离相与一切有情身离相二俱平等。<a id="a-3U"></a>何以故。<a id="a-3V"></a>由自身离相。<a id="a-3W"></a>一切有情身离相故。<a id="a-3X"></a>即入一切法界离相。<a id="a-3Y"></a>以法界离相故。<a id="a-3Z"></a>即入法离相。<a id="a-3a"></a>然于是中而实无有少法可得。<a id="a-3b"></a>谓以自身真如。<a id="a-3c"></a>即入一切有情身真如。<a id="a-3d"></a>一切有情身真如。<a id="a-3e"></a>即入自身真如。<a id="a-3f"></a>又复自身真如。<a id="a-3g"></a>即入一切法真如。<a id="a-3h"></a>以入一切法真如故。<a id="a-3i"></a>即入一切佛真如。<a id="a-3j"></a>又以自身真如故。<a id="a-3k"></a>即入过去未来现在真如。<a id="a-3l"></a>亦非过去真如与彼未来现在真如有所违背。<a id="a-3m"></a>所有过去未来现在真如。<a id="a-3n"></a>即是蕴处界真如。<a id="a-3o"></a>蕴处界真如即是清净真如。<a id="a-3p"></a>染净真如。<a id="a-3q"></a>即是生死涅槃真如。<a id="a-3r"></a>生死涅槃真如。<a id="a-3s"></a>即是无造作真如。<a id="a-3t"></a>无造作真如。<a id="a-3u"></a>即是一切造作真如。<a id="a-3v"></a>善男子。<a id="a-3w"></a>所说真如即是实性。<a id="a-3x"></a>实性即是如性。<a id="a-3y"></a>是无异性。<a id="a-3z"></a>无种类性。<a id="a-40"></a>无生性。<a id="a-41"></a>无诤论性。<a id="a-42"></a>无执取性。<a id="a-43"></a>谓以真如无法可取故。<a id="a-44"></a>说真如是无取法。<a id="a-45"></a>由彼真如无所取故。<a id="a-46"></a>即如是取。<a id="a-47"></a>于诸取中菩萨示现有所取法。<a id="a-48"></a>亦非真如有取有作。<a id="a-49"></a>以无取故即无诤论。<a id="a-4A"></a>无诤论故。<a id="a-4B"></a>于诸色中现有所取。<a id="a-4C"></a>然彼真如亦无所动。<a id="a-4D"></a>是故以其如实之智。<a id="a-4E"></a>伺察如来真实之身。<a id="a-4F"></a>以观如来身平等故。<a id="a-4G"></a>即当伺察自身真如。<a id="a-4H"></a>取要言之审观一切身非身性。<a id="a-4I"></a>毕竟不生。<a id="a-4J"></a>知一切身皆是缘生法所成故。<a id="a-4K"></a>如是知已乃能悟入彼法身门。<a id="a-4L"></a>入是法身门故。<a id="a-4M"></a>即成法身。<a id="a-4N"></a>非蕴处界身。<a id="a-4O"></a>即彼法身广大增胜。<a id="a-4P"></a>如实观想从是现身。<a id="a-4Q"></a>为诸有情作利乐事。<a id="a-4R"></a>乃至一切见闻觉知。<a id="a-4S"></a>悉为有情成利乐故。<a id="a-4T"></a>寂慧当知。<a id="a-4U"></a>譬如世间耆婆医王。<a id="a-4V"></a>积集一切胜上之药。<a id="a-4W"></a>精妙和合成女人相。<a id="a-4X"></a>妙色端严而可乐见。<a id="a-4Y"></a>如其所应安立施作。<a id="a-4Z"></a>若来若去行住坐卧。<a id="a-4a"></a>分别事相。<a id="a-4b"></a>亦非分别非离分别。<a id="a-4c"></a>诸有病者。<a id="a-4d"></a>若国王大臣若长者居士。<a id="a-4e"></a>来诣耆婆医王妙药所成女人之所。<a id="a-4f"></a>相与和合。<a id="a-4g"></a>其和合已。<a id="a-4h"></a>一切病苦皆得息除。<a id="a-4i"></a>无病轻安而获快乐。<a id="a-4j"></a>寂慧。<a id="a-4k"></a>汝且观是耆婆医王。<a id="a-4l"></a>以善巧智。<a id="a-4m"></a>能为世间息除诸病。<a id="a-4n"></a>余诸医师无是智力。<a id="a-4o"></a>菩萨所有法身增胜。<a id="a-4p"></a>亦复如是。<a id="a-4q"></a>若能如理真实观者。<a id="a-4r"></a>而彼一切男子女人童男童女。<a id="a-4s"></a>为贪嗔痴烧然其身。<a id="a-4t"></a>若能如实观法身者。<a id="a-4u"></a>即能息除一切烦恼。<a id="a-4v"></a>心得轻安身离烧然。<a id="a-4w"></a>是故当知。<a id="a-4x"></a>菩萨宿昔愿力清净。<a id="a-4y"></a>菩萨法身广大增胜。<a id="a-4z"></a>如实而观即是菩萨身密清净。<a id="a-50"></a>寂慧当知。<a id="a-51"></a>菩萨法身非饮食力而能成故。<a id="a-52"></a>亦非段食可能资养。<a id="a-53"></a>菩萨了知如是相已。<a id="a-54"></a>即为悲愍一切有情现受饮食。<a id="a-55"></a>虽有所取而无著相。<a id="a-56"></a>亦非护惜其身故有所取于所取中。<a id="a-57"></a>而彼法身无增无减。<a id="a-58"></a>是故当知。<a id="a-59"></a>菩萨法身不生不灭亦无所起。<a id="a-5A"></a>于中示现生灭起作。<a id="a-5B"></a>但为成熟诸有情故。<a id="a-5C"></a>灭即无灭亦无造作。<a id="a-5D"></a>于一切法应如是知。<a id="a-5E"></a>诸有生者即和合义。<a id="a-5F"></a>于一切法应如是知。<a id="a-5G"></a>又复应知彼一切法生即无生。<a id="a-5H"></a>如来身者即是法身。<a id="a-5I"></a>即是法食即是法力。<a id="a-5J"></a>是法归趣。<a id="a-5K"></a>如来身者即虚空身。<a id="a-5L"></a>无等等身。<a id="a-5M"></a>三界一切最胜上身。<a id="a-5N"></a>一切如来通达身。<a id="a-5O"></a>无喻无比清净无垢无染污身。<a id="a-5P"></a>自性明亮身。<a id="a-5Q"></a>自性不生身。<a id="a-5R"></a>自性无起身。<a id="a-5S"></a>离心意识身。<a id="a-5T"></a>幻焰水月自性身。<a id="a-5U"></a>空无相无愿所成身。<a id="a-5V"></a>十方最胜如虚空广大身。<a id="a-5W"></a>一切有情平等身。<a id="a-5X"></a>无边无际身。<a id="a-5Y"></a>无种类无分别身。<a id="a-5Z"></a>无毁无异身。<a id="a-5a"></a>于住无住得不动身。<a id="a-5b"></a>无色自性身。<a id="a-5c"></a>无受想行识自性身。<a id="a-5d"></a>非地界所成身。<a id="a-5e"></a>非水火风界所成身。<a id="a-5f"></a>非种非和合种非大种所成身。<a id="a-5g"></a>非种类法一切世间无比身。<a id="a-5h"></a>非眼所生非耳依止非鼻所知非舌了别非身和合非意所成等身。<a id="a-5i"></a>非心所转。<a id="a-5j"></a>非意识所转。<a id="a-5k"></a>亦非无转亦非随转。<a id="a-5l"></a>善男子由如是故。<a id="a-5m"></a>应当如实观如来身。<a id="a-5n"></a>而是菩萨于如来身住平等性。<a id="a-5o"></a>得清净已行菩萨行。<a id="a-5p"></a>乃至三千大千世界。<a id="a-5q"></a>或四大洲或阎浮提。<a id="a-5r"></a>一切王城聚落郡邑。<a id="a-5s"></a>菩萨于一切处普为现身。<a id="a-5t"></a>然于是中亦无所现亦无对碍。<a id="a-5u"></a>又复菩萨能于十方现诸魔身。<a id="a-5v"></a>于有现中现无对碍。<a id="a-5w"></a>于无现中现无对碍。<a id="a-5x"></a>由如是故。<a id="a-5y"></a>无见无闻无觉无知。<a id="a-5z"></a>诸有所现但为成熟一切有情。<a id="a-60"></a>菩萨于其身念处中亦无增减。<a id="a-61"></a>菩萨虽复知身无常知身是苦知身无我。<a id="a-62"></a>然为有情示现其身作利乐事。<a id="a-63"></a>菩萨知身法尔寂静。<a id="a-64"></a>为有情故起分别身作诸利乐。<a id="a-65"></a>菩萨又复了知因缘能成其身。<a id="a-66"></a>然于彼彼因缘法中如实而观。<a id="a-67"></a>亦无作者亦无受者。<a id="a-68"></a>又复能观是身无知如草木瓦砾。<a id="a-69"></a>菩萨身业虽已清净。<a id="a-6A"></a>然为有情示现其身。<a id="a-6B"></a>寂慧当知。<a id="a-6C"></a>释迦菩萨始从燃灯佛所发菩提心。<a id="a-6D"></a>身语心业皆悉清净。<a id="a-6E"></a>且身业者具有无量无边功德。<a id="a-6F"></a>假使过于殑伽沙数等劫。<a id="a-6G"></a>或如来说或我所说。<a id="a-6H"></a>菩萨所有身密身业。<a id="a-6I"></a>广大清净不可穷尽。</p>
 </body>
</html>