<!doctype html>
<html id="z3IBUo2jd" data-ver="382">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说如来不思议秘密大乘经卷第三</h1>
  <h2 id="a2">菩萨语密品第二</h2>
  <p id="a3">复次金刚手大秘密主菩萨摩诃萨告寂慧菩萨摩诃萨言。<a id="a-4"></a>善男子。<a id="a-5"></a>云何名为菩萨语密语业清净。<a id="a-6"></a>寂慧当知。<a id="a-7"></a>随诸菩萨所起之处。<a id="a-8"></a>即彼菩萨本生。<a id="a-9"></a>随其菩萨本生。<a id="a-A"></a>即入菩萨音声。<a id="a-B"></a>所有一切有情音声语言。<a id="a-C"></a>诸语言道言词诠晓。<a id="a-D"></a>总集一切往返事相。<a id="a-E"></a>微细伺察苦乐等言。<a id="a-F"></a>悉入菩萨音声中住。<a id="a-G"></a>都无障碍无著智见一切随转。<a id="a-H"></a>乃至蚊虫蝇蝶微细音声。<a id="a-I"></a>菩萨悉能诠表。<a id="a-J"></a>令诸有情得闻菩萨音声之者身心轻安。<a id="a-K"></a>随彼所闻如其诠表。<a id="a-L"></a>悉从菩萨口门而出。<a id="a-M"></a>此中如是说伽陀曰。</p>
  <p id="aN">随诸有情无边际　　即彼种类亦无量</p>
  <p id="aO">于百劫中说无边　　此不思议何能说</p>
  <p id="aP">我以譬喻如义言　　说大士法亦无失</p>
  <p id="aQ">无增无减若虚空　　起广大心而开演</p>
  <p id="aR">复次寂慧菩萨。<a id="a-S"></a>于其梵王所有一切种类音声。<a id="a-T"></a>帝释所有种类音声。<a id="a-U"></a>护世天王种类音声。<a id="a-V"></a>天龙夜叉乾闼婆阿修罗迦楼罗紧那罗摩睺罗伽等种类音声。<a id="a-W"></a>乃至一切有情种类音声。<a id="a-X"></a>菩萨悉以音声随入。<a id="a-Y"></a>复次伽陀曰。</p>
  <p id="aZ">菩萨梵音欢喜说　　超胜梵王彼音声</p>
  <p id="aa">所说相应行慈悲　　喜舍四法皆和合</p>
  <p id="ab">帝释歌咏悦意声　　菩萨音声能隐覆</p>
  <p id="ac">随彼所出妙歌音　　如应分别诸法义</p>
  <p id="ad">紧那罗众妙音声　　菩萨音声悉超胜</p>
  <p id="ae">贪火炽然令息除　　如彼所言生爱乐</p>
  <p id="af">欲界诸天悦意声　　诸天歌咏声各异</p>
  <p id="ag">法义随顺如理宣　　令彼一切生欢喜</p>
  <p id="ah">贫嗔痴慢及憍谄　　疑惑等类诸有情</p>
  <p id="ai">闻其菩萨如义声　　悉能止息贪嗔等</p>
  <p id="aj">所有色界诸天众　　闻最上人音声已</p>
  <p id="ak">一切咸生欢喜心　　愿求菩提生善趣</p>
  <p id="al">摩睺罗伽乾闼婆　　龙等诸妙音乐声</p>
  <p id="am">闻功德海所宣言　　一切广大生欢喜</p>
  <p id="an">种种方处无边声　　人中此阎浮提等</p>
  <p id="ao">随闻菩萨妙音声　　闻已一切得解脱</p>
  <p id="ap">地居空居诸天界　　菩萨音声悉随入</p>
  <p id="aq">如其种类所入声　　宣说决定真实法</p>
  <p id="ar">迦陵频伽拘枳罗　　鹅雁鹦鹉并鹙鹭</p>
  <p id="as">孔雀共命拘那罗　　吉祥鸟及鸳鸯等</p>
  <p id="at">师子虎豹熊獐鹿　　象马犀牛猫犬猪</p>
  <p id="au">此等走兽及飞禽　　音声随入皆欢喜</p>
  <p id="av">一切四足及二足　　多足无足等有情</p>
  <p id="aw">菩萨随入众音声　　警悟如应生爱畏</p>
  <p id="ax">三千世界诸有情　　上中下品众差别</p>
  <p id="ay">三涂及彼人天中　　菩萨言音普随入</p>
  <p id="az">是中菩萨无分别　　无执无缚无思想</p>
  <p id="a10">住无散乱等引心　　所作随应现诸相</p>
  <p id="a11">清净有情所求愿　　音声诠表俱胝刹</p>
  <p id="a12">过殑伽沙数亦然　　是心无持无发悟</p>
  <p id="a13">三千界中诸魔众　　咸闻菩萨广大声</p>
  <p id="a14">闻已惊怖速归心　　合掌恭信而顶礼</p>
  <p id="a15">常好诤论诸有情　　增上慢心不归信</p>
  <p id="a16">由闻大士清净言　　合掌恭信而顶礼</p>
  <p id="a17">聋哑及彼无舌者　　謇吃破坏诸有情</p>
  <p id="a18">由其菩萨美妙言　　即时能闻能言说</p>
  <p id="a19">烦恼烧然复逼迫　　造罪恶作百种具</p>
  <p id="a1A">由闻菩萨善净言　　心得清凉息诸恶</p>
  <p id="a1B">有情若闻无常声　　佛法僧声即得闻</p>
  <p id="a1C">施戒忍法亦复然　　精进定慧悉闻听</p>
  <p id="a1D">所有一切功德海　　多俱胝劫说不尽</p>
  <p id="a1E">音声无边智无边　　悉住佛声而无断</p>
  <p id="a1F">复次寂慧。<a id="a-1G"></a>当知菩萨摩诃萨。<a id="a-1H"></a>语言音声之中。<a id="a-1I"></a>无爱着语。<a id="a-1J"></a>无猛恶语。<a id="a-1K"></a>无痴乱语。<a id="a-1L"></a>无染污语。<a id="a-1M"></a>无缚解语。<a id="a-1N"></a>无高下语。<a id="a-1O"></a>无粗涩语。<a id="a-1P"></a>无恶戾语。<a id="a-1Q"></a>无缺漏语。<a id="a-1R"></a>无坚硬语。<a id="a-1S"></a>无违顺语。<a id="a-1T"></a>无退失语。<a id="a-1U"></a>无随恶语。<a id="a-1V"></a>无相违语。<a id="a-1W"></a>无随染语。<a id="a-1X"></a>无不定语。<a id="a-1Y"></a>无躁动语。<a id="a-1Z"></a>无贡高语。<a id="a-1a"></a>无忿恚语。<a id="a-1b"></a>无非时语。<a id="a-1c"></a>无杂欲语。<a id="a-1d"></a>无随方喜爱语。<a id="a-1e"></a>无思慕语。<a id="a-1f"></a>无极缓语。<a id="a-1g"></a>无极速语。<a id="a-1h"></a>无坏诸根语。<a id="a-1i"></a>无坏音声语。<a id="a-1j"></a>无破坏心语。<a id="a-1k"></a>无邪曲语。<a id="a-1l"></a>无劣弱语。<a id="a-1m"></a>无隐覆语。<a id="a-1n"></a>无衰朽语。<a id="a-1o"></a>无向背语。<a id="a-1p"></a>无深险语。<a id="a-1q"></a>无不出离语。<a id="a-1r"></a>无不愍念语。<a id="a-1s"></a>无害他语。<a id="a-1t"></a>无自他离间语。<a id="a-1u"></a>无出入语。<a id="a-1v"></a>无执取语。<a id="a-1w"></a>无不清净语。<a id="a-1x"></a>无不如理语。<a id="a-1y"></a>无不忍语。<a id="a-1z"></a>无杂乱语。<a id="a-20"></a>无诬谤语。<a id="a-21"></a>无非法语。<a id="a-22"></a>无高胜语。<a id="a-23"></a>无卑下语。<a id="a-24"></a>无过时语。<a id="a-25"></a>无时分差失语。<a id="a-26"></a>无虚说语。<a id="a-27"></a>无邪说语。<a id="a-28"></a>无希求利养语。<a id="a-29"></a>无不归摄语。<a id="a-2A"></a>无痴瞢语。<a id="a-2B"></a>无痴疑语。<a id="a-2C"></a>无不可爱语。<a id="a-2D"></a>无讦露语。<a id="a-2E"></a>无轻慢语。<a id="a-2F"></a>无自分高强语。<a id="a-2G"></a>无他分离散语。<a id="a-2H"></a>无自赞功能语。<a id="a-2I"></a>无破他功能语。<a id="a-2J"></a>无讥诮语。<a id="a-2K"></a>无折伏他语。<a id="a-2L"></a>无非所作语。<a id="a-2M"></a>无所作相违语。<a id="a-2N"></a>无破坏秘密语。<a id="a-2O"></a>无不防护语。<a id="a-2P"></a>无轻慢智者语。<a id="a-2Q"></a>无毁谤贤圣语。<a id="a-2R"></a>无称美语。<a id="a-2S"></a>无赞誉语。<a id="a-2T"></a>无显发他人过失语。<a id="a-2U"></a>无如箭射激语。<a id="a-2V"></a>无说他非语。<a id="a-2W"></a>无不救拔语。<a id="a-2X"></a>无增上慢所说语。<a id="a-2Y"></a>无罪业语。<a id="a-2Z"></a>无不饶益语。<a id="a-2a"></a>寂慧当知。<a id="a-2b"></a>菩萨所出语言音声。<a id="a-2c"></a>皆是神通智力。<a id="a-2d"></a>福行果报之所成立。<a id="a-2e"></a>善种随转相续不断。<a id="a-2f"></a>凡所言说皆悉成就。<a id="a-2g"></a>菩萨一时或于树下行住坐卧。<a id="a-2h"></a>若有人来诣菩萨所。<a id="a-2i"></a>作是问言。<a id="a-2j"></a>汝知此树有几多叶。<a id="a-2k"></a>是时菩萨不观其树不数其叶应声答言。<a id="a-2l"></a>此树具有若干数叶。<a id="a-2m"></a>如其菩萨所出之言。<a id="a-2n"></a>即彼树叶更无增减。<a id="a-2o"></a>又复有人问殑伽河有几许沙。<a id="a-2p"></a>为几百邪。<a id="a-2q"></a>几千几百千。<a id="a-2r"></a>几俱胝几阿庾多。<a id="a-2s"></a>几儞庾多。<a id="a-2t"></a>几兢羯罗。<a id="a-2u"></a>几频婆罗。<a id="a-2v"></a>几尾播舍。<a id="a-2w"></a>几阿閦婆。<a id="a-2x"></a>几无量。<a id="a-2y"></a>几阿僧祇。<a id="a-2z"></a>几阿哩誐拏。<a id="a-30"></a>几嚩诃。<a id="a-31"></a>几龙力。<a id="a-32"></a>几不可数。<a id="a-33"></a>是时菩萨不观其河不数其沙应声答言。<a id="a-34"></a>此河具有若干数沙。<a id="a-35"></a>如其菩萨所出之言。<a id="a-36"></a>即彼河沙更无增减。<a id="a-37"></a>亦同如来智所知数。<a id="a-38"></a>菩萨所言如实无妄。<a id="a-39"></a>不假天龙夜叉乾闼婆阿修罗迦楼罗紧那罗摩睺罗伽等。<a id="a-3A"></a>并声闻缘觉众共作证。<a id="a-3B"></a>唯佛如来所可证知。<a id="a-3C"></a>寂慧。<a id="a-3D"></a>如是等缘而悉应知。</p>
  <p id="a3E">复次寂慧。<a id="a-3F"></a>我念过去久远世中。<a id="a-3G"></a>有一仙人其名妙爱。<a id="a-3H"></a>有婆罗门名曰黑相。<a id="a-3I"></a>彼时有一尼拘陀大树其名贤善。<a id="a-3J"></a>有多枝叶周匝垂荫。<a id="a-3K"></a>纵广可及一俱卢舍。<a id="a-3L"></a>时妙爱仙人居其树侧。<a id="a-3M"></a>以神通力经七日中。<a id="a-3N"></a>审细观瞩数其树叶。<a id="a-3O"></a>于后一时。<a id="a-3P"></a>彼黑相婆罗门。<a id="a-3Q"></a>入城乞食。<a id="a-3R"></a>经游至彼树下饭食已讫。<a id="a-3S"></a>即诣妙爱仙人居所。<a id="a-3T"></a>到已欢喜。<a id="a-3U"></a>互以美言而相慰问。<a id="a-3V"></a>多种谈论咸生适悦。<a id="a-3W"></a>时仙人言。<a id="a-3X"></a>大婆罗门。<a id="a-3Y"></a>汝必应知于人世中。<a id="a-3Z"></a>可能有人于此尼拘陀大树审细观知枝叶数不。<a id="a-3a"></a>婆罗门言。<a id="a-3b"></a>尊者。<a id="a-3c"></a>世亦有人。<a id="a-3d"></a>仙人复言为何人邪。<a id="a-3e"></a>婆罗门言。<a id="a-3f"></a>即汝尊者应为我说。<a id="a-3g"></a>仙人答言。<a id="a-3h"></a>大婆罗门汝为我说。<a id="a-3i"></a>时婆罗门。<a id="a-3j"></a>不观其树不数其叶。<a id="a-3k"></a>应声即为说伽陀曰。</p>
  <p id="a3l">八千那庾多数量　　俱胝复有九十二</p>
  <p id="a3m">六十阿閦婆应知　　十六齐等其枝数</p>
  <p id="a3n">又复三十那庾多　　九十六数殑羯罗</p>
  <p id="a3o">尾播舍量有十三　　此等皆为彼叶数</p>
  <p id="a3p">其树所有枝及叶　　如前数量无增减</p>
  <p id="a3q">我随智力如实言　　疑者自数应无失</p>
  <p id="a3r">是时妙爱仙人。<a id="a-3s"></a>闻是说已深生惊异。<a id="a-3t"></a>说伽陀曰。</p>
  <p id="a3u">汝婆罗门神通智　　以真实语而善说</p>
  <p id="a3v">贤善尼拘陀树王　　所有枝叶如实知</p>
  <p id="a3w">汝亦不曾观其树　　而复不曾算其数</p>
  <p id="a3x">即彼枝叶数难量　　能以智心而解入</p>
  <p id="a3y">仙人说伽陀已。<a id="a-3z"></a>又复问言。<a id="a-40"></a>大婆罗门。<a id="a-41"></a>如汝所说。<a id="a-42"></a>为自智力而能知邪。<a id="a-43"></a>为诸贤圣助汝说邪。<a id="a-44"></a>婆罗门答言。<a id="a-45"></a>尊者。<a id="a-46"></a>汝今善听。<a id="a-47"></a>我以人中之智如实而说。<a id="a-48"></a>虚空可破斯言无妄。</p>
  <p id="a49">复次。<a id="a-4A"></a>金刚手大秘密主菩萨摩诃萨告寂慧菩萨摩诃萨言。<a id="a-4B"></a>汝今当知彼时妙爱仙人者。<a id="a-4C"></a>即今大智舍利子是。<a id="a-4D"></a>黑相婆罗门者。<a id="a-4E"></a>即今世尊释迦师子是。<a id="a-4F"></a>由如是故菩萨所有语功德海。<a id="a-4G"></a>即能安住真实功德如理法义。<a id="a-4H"></a>寂慧。<a id="a-4I"></a>此等是名菩萨语密语业清净。<a id="a-4J"></a>其中若有少解入者。<a id="a-4K"></a>我说彼为最上慧人。</p>
  <p data-pb></p>
  <h2 id="a4L">菩萨心密品第三之一</h2>
  <p id="a4M">复次金刚手大秘密主菩萨摩诃萨告寂慧菩萨摩诃萨言。<a id="a-4N"></a>云何名为菩萨心密心业清净。<a id="a-4O"></a>寂慧当知。<a id="a-4P"></a>菩萨诸所作业。<a id="a-4Q"></a>皆智所作非慢所作。<a id="a-4R"></a>悉是不灭神通妙智。<a id="a-4S"></a>以神通智游戏示现。<a id="a-4T"></a>一切事业神通建立。<a id="a-4U"></a>广大势力之所成办。<a id="a-4V"></a>而彼神通智相。<a id="a-4W"></a>即能成立一切行相。<a id="a-4X"></a>又彼神通妙慧。<a id="a-4Y"></a>即能观见一切诸法。<a id="a-4Z"></a>又神通智即无尽相。<a id="a-4a"></a>于一切处悉能随顺。<a id="a-4b"></a>又神通智即能随现一切色相。<a id="a-4c"></a>于彼彼色而悉遍故。<a id="a-4d"></a>又神通智即能随入彼一切声。<a id="a-4e"></a>于前后际音声平等故。<a id="a-4f"></a>又神通智普能观察诸有情心。<a id="a-4g"></a>以心自性伺察可见故。<a id="a-4h"></a>又神通智善能思念无边劫事。<a id="a-4i"></a>以前后际无所断故。<a id="a-4j"></a>又神通智能知一切种类之法。<a id="a-4k"></a>悉是解脱智行相故。<a id="a-4l"></a>又神通智于漏尽法顺时所求。<a id="a-4m"></a>于彼时分不过越故。<a id="a-4n"></a>又神通智即是出世间。<a id="a-4o"></a>圣决择分故。<a id="a-4p"></a>又神通智声闻缘觉。<a id="a-4q"></a>而悉不能彻其源底。<a id="a-4r"></a>又神通智即甚深义。<a id="a-4s"></a>悉能降伏诸魔外道。<a id="a-4t"></a>又神通智能至菩提道场。<a id="a-4u"></a>现证一切最上佛法。<a id="a-4v"></a>又神通智悉能随顺转妙法轮。<a id="a-4w"></a>又神通智善作调伏诸有情事。<a id="a-4x"></a>又神通智得大灌顶。<a id="a-4y"></a>于一切法而能自在。<a id="a-4z"></a>寂慧。<a id="a-50"></a>此即是为菩萨心密心业清净。<a id="a-51"></a>心清净故彼即无染。<a id="a-52"></a>洁白明亮离诸烦恼。<a id="a-53"></a>能善调伏善作诸业。<a id="a-54"></a>善入禅定解脱三摩地三摩钵底。<a id="a-55"></a>亦不毕竟堕于一切。<a id="a-56"></a>尽无生法随念即生。<a id="a-57"></a>亦复不为欲界所动。<a id="a-58"></a>不由缚生不由缚灭不由缚起。<a id="a-59"></a>所以者何。<a id="a-5A"></a>谓能解脱一切分别。<a id="a-5B"></a>解脱一切杂染系缚。<a id="a-5C"></a>解脱颠倒执取依止。<a id="a-5D"></a>即彼解脱生。<a id="a-5E"></a>即彼解脱灭。<a id="a-5F"></a>即彼解脱起。<a id="a-5G"></a>虽复有生而无所生。<a id="a-5H"></a>如是即能圆具大乘一切佛法。<a id="a-5I"></a>然彼佛法若于十方审谛伺求。<a id="a-5J"></a>悉无所得亦非无得。<a id="a-5K"></a>以一切佛法无得非无得故。<a id="a-5L"></a>即能随得彼一切法一切佛法。<a id="a-5M"></a>是故于一切法一切佛法中。<a id="a-5N"></a>无法非无法。<a id="a-5O"></a>何以故。<a id="a-5P"></a>以一切法审谛伺求。<a id="a-5Q"></a>悉无所得亦非无得。<a id="a-5R"></a>若于诸法如实伺求。<a id="a-5S"></a>悉无所得非无得时。<a id="a-5T"></a>即无有法而可算数。<a id="a-5U"></a>谓一切法已能出过算数量故。<a id="a-5V"></a>若能了知彼一切法平等性者。<a id="a-5W"></a>是中无法亦非无法而可取着。<a id="a-5X"></a>此即诸法无取着义。<a id="a-5Y"></a>若或领解是义即大无义。<a id="a-5Z"></a>若无领解。<a id="a-5a"></a>彼即无义亦非无义。<a id="a-5b"></a>以现前安立无义可见故。<a id="a-5c"></a>若或有慧可了知者。<a id="a-5d"></a>即为障碍彼无碍慧。<a id="a-5e"></a>若或于慧无障碍故。<a id="a-5f"></a>是即无著。<a id="a-5g"></a>若无著即无住。<a id="a-5h"></a>若无住即无尽。<a id="a-5i"></a>若无尽即无勤亦无堕。<a id="a-5j"></a>若无勤堕即无非我。<a id="a-5k"></a>若无非我即亦无我。<a id="a-5l"></a>若无我即无取。<a id="a-5m"></a>若无取即无诤。<a id="a-5n"></a>若无诤即无论。<a id="a-5o"></a>即彼无论此说是为沙门之法。<a id="a-5p"></a>即沙门法。<a id="a-5q"></a>譬若虚空本来平等。<a id="a-5r"></a>以虚空平等故。<a id="a-5s"></a>非欲界系。<a id="a-5t"></a>非色界系。<a id="a-5u"></a>非无色界系。<a id="a-5v"></a>由如是故。<a id="a-5w"></a>于一切处悉无所系。<a id="a-5x"></a>以无系故无形显色及诸相状。<a id="a-5y"></a>无色相故即能随顺觉了。<a id="a-5z"></a>若能如是随觉了故即能一切差别分别。<a id="a-60"></a>寂慧菩萨言。<a id="a-61"></a>云何名为随顺觉了。<a id="a-62"></a>复何名为差别分别。<a id="a-63"></a>金刚手菩萨言。<a id="a-64"></a>无有少法而可得者。<a id="a-65"></a>此名随顺觉了。<a id="a-66"></a>以觉了故即是差别分别。<a id="a-67"></a>是故法中作此二说。<a id="a-68"></a>寂慧。<a id="a-69"></a>当知此等名为菩萨心密心业清净。</p>
 </body>
</html>