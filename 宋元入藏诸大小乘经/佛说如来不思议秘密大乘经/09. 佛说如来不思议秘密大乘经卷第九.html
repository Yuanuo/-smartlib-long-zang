<!doctype html>
<html id="z3IBUoIjj" data-ver="358">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说如来不思议秘密大乘经卷第九</h1>
  <h2 id="a2">如来心密不思议品第九</h2>
  <p id="a3">复次金刚手菩萨大秘密主。<a id="a-4"></a>告寂慧菩萨摩诃萨言。<a id="a-5"></a>复何名为如来心密心业清净。<a id="a-6"></a>寂慧。<a id="a-7"></a>譬如无色界天众生。<a id="a-8"></a>生已同以一识而为所缘。<a id="a-9"></a>住八万四千劫。<a id="a-A"></a>彼识亦非随余识转。<a id="a-B"></a>尽寿边际于彼灭已。<a id="a-C"></a>随业成熟随处受生。<a id="a-D"></a>如来亦复如是。<a id="a-E"></a>以无住识于昼夜中。<a id="a-F"></a>菩萨成证阿耨多罗三藐三菩提果。<a id="a-G"></a>于昼夜中如来入无余依大涅槃界。<a id="a-H"></a>于其中间而佛如来。<a id="a-I"></a>无心可转无心伺察。<a id="a-J"></a>无心不伺察。<a id="a-K"></a>无心知解。<a id="a-L"></a>无心思念。<a id="a-M"></a>无心限量。<a id="a-N"></a>无心积集。<a id="a-O"></a>无心离散。<a id="a-P"></a>无心动乱。<a id="a-Q"></a>无心可高。<a id="a-R"></a>无心可下。<a id="a-S"></a>无心防卫。<a id="a-T"></a>无心趣向。<a id="a-U"></a>无心勇悍。<a id="a-V"></a>无心观瞩。<a id="a-W"></a>无心恼害。<a id="a-X"></a>无心流荡。<a id="a-Y"></a>无心寂定。<a id="a-Z"></a>无心喜悦。<a id="a-a"></a>无心逼恼。<a id="a-b"></a>无心安处。<a id="a-c"></a>无心遍行。<a id="a-d"></a>无心分别。<a id="a-e"></a>无心差别。<a id="a-f"></a>无心遍计。<a id="a-g"></a>无心在止。<a id="a-h"></a>无心在观。<a id="a-i"></a>无心随流于识。<a id="a-j"></a>无自心建立。<a id="a-k"></a>无他心观察。<a id="a-l"></a>无心依止于眼。<a id="a-m"></a>无心依止耳鼻舌身意。<a id="a-n"></a>无心依止色。<a id="a-o"></a>无心依止声香味触法。<a id="a-p"></a>无心住所缘处。<a id="a-q"></a>无心住意处。<a id="a-r"></a>无心住内处。<a id="a-s"></a>无心住外处。<a id="a-t"></a>无心依法行。<a id="a-u"></a>无心依智行。<a id="a-v"></a>无心观察过去未来现在等法。<a id="a-w"></a>寂慧。<a id="a-x"></a>此是如来心业清净。<a id="a-y"></a>如来心者无少法可取。<a id="a-z"></a>于诸法中。<a id="a-10"></a>但以无著无碍知见而转。<a id="a-11"></a>如来自心既清净已。<a id="a-12"></a>于诸众生不清净心。<a id="a-13"></a>亦复不见于彼有见。<a id="a-14"></a>及彼无见无所分别。<a id="a-15"></a>虽有所见。<a id="a-16"></a>而无戏论见无所见。<a id="a-17"></a>是名为见彼如来智。<a id="a-18"></a>不与肉眼所见相应。<a id="a-19"></a>不与天眼所见相应。<a id="a-1A"></a>不与慧眼所见相应。<a id="a-1B"></a>不与法眼所见相应。<a id="a-1C"></a>不与佛眼所见相应。<a id="a-1D"></a>不与天耳所闻相应。<a id="a-1E"></a>不与他心智所知相应。<a id="a-1F"></a>不与宿住随念智所思相应。<a id="a-1G"></a>不与神通智所作相应。<a id="a-1H"></a>不与有漏智相应。<a id="a-1I"></a>于彼一切法所可相应者。<a id="a-1J"></a>谓一切法无碍之智。<a id="a-1K"></a>然佛如来而无加行。<a id="a-1L"></a>亦无发悟复无作意。<a id="a-1M"></a>善住如来智光明中。<a id="a-1N"></a>观察一切众生心行。<a id="a-1O"></a>了知一切法若染若净。<a id="a-1P"></a>所有如来十力。<a id="a-1Q"></a>四无所畏。<a id="a-1R"></a>十八不共佛法。<a id="a-1S"></a>以如来智悉不舍离。<a id="a-1T"></a>然佛如来于是法中而无加行。<a id="a-1U"></a>亦无发悟复无作意。<a id="a-1V"></a>如来离心意识。<a id="a-1W"></a>常在三摩地中。<a id="a-1X"></a>亦不舍离一切佛事。<a id="a-1Y"></a>于一切佛法无碍智中。<a id="a-1Z"></a>而无所著。<a id="a-1a"></a>寂慧。<a id="a-1b"></a>譬如如来化如来像。<a id="a-1c"></a>彼所化像无心意识。<a id="a-1d"></a>无身行语行意行所转。<a id="a-1e"></a>以佛加持力故。<a id="a-1f"></a>而能施作一切佛事。<a id="a-1g"></a>如来亦复如是。<a id="a-1h"></a>与所化像等无异故。<a id="a-1i"></a>见一切法皆悉如化故无分别。<a id="a-1j"></a>于身语心无所发起。<a id="a-1k"></a>而能施作一切佛事。<a id="a-1l"></a>然无加行亦无发悟。<a id="a-1m"></a>复无作意。<a id="a-1n"></a>何以故。<a id="a-1o"></a>如来了知一切法相自性如化。<a id="a-1p"></a>是故如来自觉悟已。<a id="a-1q"></a>为悲愍故方便开觉一切众生。<a id="a-1r"></a>寂慧。<a id="a-1s"></a>当知彼如来智。<a id="a-1t"></a>不住有为不住无为。<a id="a-1u"></a>不住蕴处界。<a id="a-1v"></a>不住于内不住于外。<a id="a-1w"></a>不住善法不住不善法。<a id="a-1x"></a>不住世间不住出世间。<a id="a-1y"></a>不住有罪不住无罪。<a id="a-1z"></a>不住有漏不住无漏。<a id="a-20"></a>不住过去不住未来不住现在。<a id="a-21"></a>不住择灭。<a id="a-22"></a>不住非择灭。<a id="a-23"></a>如是乃至不住于识。<a id="a-24"></a>如来于一切众生心行意乐之中。<a id="a-25"></a>但以无著无碍知见而转。<a id="a-26"></a>然无加行。<a id="a-27"></a>亦无发悟复无作意。<a id="a-28"></a>寂慧。<a id="a-29"></a>此即是为如来心密不思议法。<a id="a-2A"></a>是故当知如来常在三摩呬多。<a id="a-2B"></a>亦不舍离一切众生心意表了。</p>
  <p data-pb></p>
  <h2 id="a2C">称赞金刚手菩萨大秘密主功德品第十</h2>
  <p id="a2D">时尊者舍利子。<a id="a-2E"></a>前白佛言。<a id="a-2F"></a>世尊。<a id="a-2G"></a>所有十方世界。<a id="a-2H"></a>贤劫诸菩萨众。<a id="a-2I"></a>现于诸佛世尊所修梵行者。<a id="a-2J"></a>彼金刚手菩萨大秘密主。<a id="a-2K"></a>于是诸菩萨众中。<a id="a-2L"></a>常随何等菩萨之后。<a id="a-2M"></a>佛言。<a id="a-2N"></a>舍利子。<a id="a-2O"></a>止止此是不思议行。<a id="a-2P"></a>世间天人于菩萨行。<a id="a-2Q"></a>不生信者返招迷乱。<a id="a-2R"></a>若有众生。<a id="a-2S"></a>为善知识所摄受者。<a id="a-2T"></a>即于是中闻已净信不生惊怖。<a id="a-2U"></a>舍利子白佛言。<a id="a-2V"></a>我于如来极生净信。<a id="a-2W"></a>惟愿世尊为我宣说。<a id="a-2X"></a>佛言舍利子。<a id="a-2Y"></a>金刚手菩萨大秘密主常随我后。<a id="a-2Z"></a>汝能见不。<a id="a-2a"></a>舍利子白佛言。<a id="a-2b"></a>我以世尊威神力故。<a id="a-2c"></a>今方得见。<a id="a-2d"></a>亦非宿昔自能知见。<a id="a-2e"></a>佛言舍利子。<a id="a-2f"></a>如是如是。<a id="a-2g"></a>汝今当知。<a id="a-2h"></a>彼贤劫中诸菩萨众。<a id="a-2i"></a>而金刚手菩萨大秘密主常随其后。<a id="a-2j"></a>于一切处。<a id="a-2k"></a>现金刚手菩萨形相。<a id="a-2l"></a>以宿愿力及神通力故能如是。<a id="a-2m"></a>舍利子。<a id="a-2n"></a>乃至三千大千世界。<a id="a-2o"></a>所有一切诸众生类。<a id="a-2p"></a>而是金刚手菩萨大秘密主。<a id="a-2q"></a>现本形相亦常随后。<a id="a-2r"></a>然于所现加持智力。<a id="a-2s"></a>亦未圆满。<a id="a-2t"></a>又舍利子。<a id="a-2u"></a>彼金刚手菩萨。<a id="a-2v"></a>常随慈氏菩萨之后。<a id="a-2w"></a>汝能见不。<a id="a-2x"></a>舍利子白佛言。<a id="a-2y"></a>世尊。<a id="a-2z"></a>我今初见非昔所见。<a id="a-30"></a>佛言舍利子。<a id="a-31"></a>彼常随后汝自不见。<a id="a-32"></a>他方世界若诸菩萨。<a id="a-33"></a>若梵王帝释护世天等。<a id="a-34"></a>常来见彼金刚手菩萨。<a id="a-35"></a>执金刚杵。<a id="a-36"></a>随慈氏菩萨之后。<a id="a-37"></a>又舍利子。<a id="a-38"></a>或于一时。<a id="a-39"></a>彼贤劫中诸菩萨众。<a id="a-3A"></a>为慈氏菩萨现俱胝那庾多百千种诸变化事。<a id="a-3B"></a>而是金刚手菩萨大秘密主。<a id="a-3C"></a>亦随彼诸菩萨之后助加持故。<a id="a-3D"></a>又舍利子。<a id="a-3E"></a>乃至如来作变化事时。<a id="a-3F"></a>彼金刚手菩萨大秘密主亦随佛后。<a id="a-3G"></a>以愿力故助扬圣化。<a id="a-3H"></a>舍利子。<a id="a-3I"></a>是故当知。<a id="a-3J"></a>此如是等。<a id="a-3K"></a>皆是金刚手菩萨大秘密主。<a id="a-3L"></a>不思议神通加持智力。<a id="a-3M"></a>悉具足故。</p>
  <h2 id="a3N">菩萨苦行超胜以受食缘成熟众生品第十一</h2>
  <p id="a3O">尔时寂慧菩萨摩诃萨。<a id="a-3P"></a>白金刚手菩萨大秘密主言。<a id="a-3Q"></a>秘密主。<a id="a-3R"></a>汝可乐说菩萨苦行。<a id="a-3S"></a>诣菩提场降伏魔军。<a id="a-3T"></a>转正法轮。<a id="a-3U"></a>庄严佛土等事。<a id="a-3V"></a>我今欲闻愿为开发。<a id="a-3W"></a>此如是等希有之事汝现证知。<a id="a-3X"></a>金刚手菩萨大秘密主。<a id="a-3Y"></a>告寂慧菩萨摩诃萨言。<a id="a-3Z"></a>寂慧当知。<a id="a-3a"></a>菩萨苦行等事。<a id="a-3b"></a>具有无量功德庄严。<a id="a-3c"></a>假使住世一劫尽其寿量。<a id="a-3d"></a>而亦不能广分别说。<a id="a-3e"></a>我今为汝略说。<a id="a-3f"></a>寂慧。<a id="a-3g"></a>菩萨苦行非一种相。<a id="a-3h"></a>菩萨但为降伏诸魔及外道故。<a id="a-3i"></a>乃至禁戒诸相。<a id="a-3j"></a>或五热炙身。<a id="a-3k"></a>及余一切威仪事等。<a id="a-3l"></a>悉为降伏众魔外道。<a id="a-3m"></a>令其最胜最上。<a id="a-3n"></a>出过于彼所有禁戒修行诸难作事。<a id="a-3o"></a>彼诸外道不能作者。<a id="a-3p"></a>菩萨一切悉能现作。<a id="a-3q"></a>使其超胜。<a id="a-3r"></a>寂慧。<a id="a-3s"></a>或有众生。<a id="a-3t"></a>见其菩萨一足翘立。<a id="a-3u"></a>或见菩萨举其双臂。<a id="a-3v"></a>或见菩萨向日谛瞻。<a id="a-3w"></a>或见菩萨五热炙身。<a id="a-3x"></a>或见菩萨肘步而行。<a id="a-3y"></a>或见菩萨伫立不动。<a id="a-3z"></a>或见菩萨上起双足。<a id="a-40"></a>或见菩萨头顶向下。<a id="a-41"></a>或见菩萨卧于棘上。<a id="a-42"></a>或见菩萨卧牛粪上。<a id="a-43"></a>或见石上加趺而坐。<a id="a-44"></a>或卧墙上。<a id="a-45"></a>或卧果蓏之上。<a id="a-46"></a>或卧椽上。<a id="a-47"></a>或卧土上。<a id="a-48"></a>或着蓑衣。<a id="a-49"></a>或着草衣。<a id="a-4A"></a>或着鹿皮衣。<a id="a-4B"></a>或以衣覆身。<a id="a-4C"></a>或复裸形。<a id="a-4D"></a>或随日而转。<a id="a-4E"></a>或着冢间衣。<a id="a-4F"></a>或着树皮衣。<a id="a-4G"></a>或食莠稗。<a id="a-4H"></a>或食于根。<a id="a-4I"></a>或食于叶。<a id="a-4J"></a>或食于花。<a id="a-4K"></a>或食于果。<a id="a-4L"></a>或食于茎。<a id="a-4M"></a>或食于枝。<a id="a-4N"></a>或食藕根。<a id="a-4O"></a>或六日不食。<a id="a-4P"></a>或食秽豆。<a id="a-4Q"></a>或食秽稻。<a id="a-4R"></a>或食荞麦。<a id="a-4S"></a>或食菉豆。<a id="a-4T"></a>或食青豆。<a id="a-4U"></a>或食于稻。<a id="a-4V"></a>或食脂麻。<a id="a-4W"></a>或食粳米。<a id="a-4X"></a>或但饮水而为资养。<a id="a-4Y"></a>或食酥滴。<a id="a-4Z"></a>或食蜜滴。<a id="a-4a"></a>或食乳滴。<a id="a-4b"></a>或常不食。<a id="a-4c"></a>或魔众中住。<a id="a-4d"></a>或单己坐。<a id="a-4e"></a>或一向立。<a id="a-4f"></a>寂慧。<a id="a-4g"></a>此如是等诸威仪事。<a id="a-4h"></a>及余无量难行苦行。<a id="a-4i"></a>菩萨为降伏外道故。<a id="a-4j"></a>悉能现同彼苦恶相。<a id="a-4k"></a>菩萨如是于六年中。<a id="a-4l"></a>未尝坏彼一威仪相。<a id="a-4m"></a>示现满足禁戒修行。<a id="a-4n"></a>精进冶炼菩萨所作。<a id="a-4o"></a>最胜最上坚固不退。<a id="a-4p"></a>如是六年现作诸相。<a id="a-4q"></a>亦非余信解者。<a id="a-4r"></a>更互得见所修禁戒。<a id="a-4s"></a>所有别外修禁戒者。<a id="a-4t"></a>见彼菩萨如是所修。<a id="a-4u"></a>皆悉降伏。<a id="a-4v"></a>寂慧。<a id="a-4w"></a>菩萨于一切处。<a id="a-4x"></a>所作所现。<a id="a-4y"></a>悉住舍心离诸过失。</p>
  <p id="a4z">复次寂慧。<a id="a-50"></a>菩萨如是修苦行时。<a id="a-51"></a>有六十四那庾多天人。<a id="a-52"></a>于三乘中善根成熟。<a id="a-53"></a>寂慧当知。<a id="a-54"></a>有诸天人。<a id="a-55"></a>具大信解作善业者。<a id="a-56"></a>彼见菩萨在宝楼阁中安庠而坐。<a id="a-57"></a>入阿塞颇那迦定。<a id="a-58"></a>受定中乐。<a id="a-59"></a>菩萨终六年已从定而起。<a id="a-5A"></a>诸天人中有法欲者。<a id="a-5B"></a>志求法者。<a id="a-5C"></a>为彼成熟如应说法。<a id="a-5D"></a>彼诸天人见是菩萨。<a id="a-5E"></a>闻所说法。<a id="a-5F"></a>悉无别异所作事业。<a id="a-5G"></a>寂慧当知。<a id="a-5H"></a>此名菩萨大智积集大悲方便解入不思议甚深理法降伏一切邪魔外道入苦行智清净法门。<a id="a-5I"></a>又复寂慧菩萨于六年中。<a id="a-5J"></a>成办如是所应。<a id="a-5K"></a>示现极难行事。<a id="a-5L"></a>过六年已往泥连河。<a id="a-5M"></a>随顺世间澡沐作净。<a id="a-5N"></a>既沐身已住于岸侧。<a id="a-5O"></a>是时有一聚落中女。<a id="a-5P"></a>其名善生。<a id="a-5Q"></a>构以百牛成乳糜粥净心捧持。<a id="a-5R"></a>诣菩萨所而以上之。<a id="a-5S"></a>是时复有六十俱胝天龙夜叉乾闼婆阿修罗迦楼罗紧那罗摩睺罗伽等众。<a id="a-5T"></a>各各办造上妙饮食。<a id="a-5U"></a>持奉菩萨。<a id="a-5V"></a>咸作是言。<a id="a-5W"></a>惟愿菩萨大士受我饮食。<a id="a-5X"></a>惟愿大士受我饮食。<a id="a-5Y"></a>寂慧是时菩萨。<a id="a-5Z"></a>最先受彼善生女人所施乳糜。<a id="a-5a"></a>其彼六十俱胝天龙夜叉乾闼婆等。<a id="a-5b"></a>所施饮食亦悉受之。<a id="a-5c"></a>互不相见各各皆谓。<a id="a-5d"></a>菩萨受我所施饮食。<a id="a-5e"></a>菩萨受已。<a id="a-5f"></a>当证阿耨多罗三藐三菩提果。<a id="a-5g"></a>菩萨普为所施诸众。<a id="a-5h"></a>成熟阿耨多罗三藐三菩提善根法故。<a id="a-5i"></a>寂慧。<a id="a-5j"></a>此即是为菩萨苦行超胜。<a id="a-5k"></a>以受食缘成熟众生。<a id="a-5l"></a>方便胜行。</p>
 </body>
</html>