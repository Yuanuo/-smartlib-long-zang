<!doctype html>
<html id="z3IBUobjs" data-ver="410">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说如来不思议秘密大乘经卷第十八</h1>
  <h2 id="a2">勇力菩萨先行品第二十一</h2>
  <p id="a3">尔时世尊与诸菩萨声闻大众游止鹫峰山中。<a id="a-4"></a>于日后分离本住处。<a id="a-5"></a>为诸大众随宜说法。</p>
  <p id="a6">时阿阇世王。<a id="a-7"></a>知佛世尊已复山中。<a id="a-8"></a>宫嫔眷属并王舍城中六万人众。<a id="a-9"></a>各持种种上妙香花涂香末香等诸供养。<a id="a-A"></a>出王舍大城诣鹫峰山佛世尊所。<a id="a-B"></a>到已头面顶礼佛足各住一面。<a id="a-C"></a>时阿阇世王。<a id="a-D"></a>前白佛言。<a id="a-E"></a>世尊。<a id="a-F"></a>我诸所作随宜安处。<a id="a-G"></a>我子来白父王。<a id="a-H"></a>当知世尊大师。<a id="a-I"></a>于金刚手菩萨宫中。<a id="a-J"></a>赴请已竟。<a id="a-K"></a>今已还复鹫峰山中。<a id="a-L"></a>我乃思念。<a id="a-M"></a>希有世尊。<a id="a-N"></a>佛于一切众生。<a id="a-O"></a>大悲随转。<a id="a-P"></a>于众生聚中无一众生如来世尊起厌舍者。<a id="a-Q"></a>于旷野大城金刚手宫中。<a id="a-R"></a>赴请受供还复来此。<a id="a-S"></a>广为众生成熟利益世尊。<a id="a-T"></a>彼金刚手菩萨大秘密主。<a id="a-U"></a>甚为希有。<a id="a-V"></a>具大威力。<a id="a-W"></a>能善宣说如来法律生大欢喜。<a id="a-X"></a>而金刚手者。<a id="a-Y"></a>往昔曾于何佛如来应供正等正觉所。<a id="a-Z"></a>植种德本。<a id="a-a"></a>乃能成办如是辩才。<a id="a-b"></a>佛告阿阇世王言。<a id="a-c"></a>大王当知。<a id="a-d"></a>彼不种善根众生。<a id="a-e"></a>于如是事极难信解。<a id="a-f"></a>而彼决定种善根者。<a id="a-g"></a>乃能于此生其信解。<a id="a-h"></a>大王。<a id="a-i"></a>假使十方如殑伽沙数等诸世界。<a id="a-j"></a>尚能算数知其边际。<a id="a-k"></a>彼金刚手菩萨大秘密主。<a id="a-l"></a>于佛世尊所亲近供养。<a id="a-m"></a>修诸梵行成就辩才。<a id="a-n"></a>假使诸佛世尊而亦不能算其边际。<a id="a-o"></a>以是缘故。<a id="a-p"></a>大王。<a id="a-q"></a>当知昔因缘者。<a id="a-r"></a>我念过去阿僧祇劫。<a id="a-s"></a>复过于前广大无量不思议劫。<a id="a-t"></a>时有如来应供正等正觉。<a id="a-u"></a>出现世间。<a id="a-v"></a>号曰多闻明行足善逝世间解无上士调御丈夫天人师佛世尊。<a id="a-w"></a>世界名极严。<a id="a-x"></a>劫名无毁。<a id="a-y"></a>时彼世尊。<a id="a-z"></a>为彼清净大菩萨众宣说正法。<a id="a-10"></a>彼佛告言。<a id="a-11"></a>诸善男子。<a id="a-12"></a>汝等当知。<a id="a-13"></a>若有菩萨能发大精进者。<a id="a-14"></a>即于身命而悉舍弃。<a id="a-15"></a>时彼会中有一菩萨名曰勇力。<a id="a-16"></a>前白佛言。<a id="a-17"></a>如是世尊。<a id="a-18"></a>如是善逝。<a id="a-19"></a>如佛所言。<a id="a-1A"></a>若有菩萨发精进者。<a id="a-1B"></a>即于身命而悉弃舍。<a id="a-1C"></a>如我解佛所说义。<a id="a-1D"></a>菩萨若生懈怠。<a id="a-1E"></a>岂能速证阿耨多罗三藐三菩提果。<a id="a-1F"></a>何以故。<a id="a-1G"></a>能发精进诸菩萨者。<a id="a-1H"></a>于生死中不起厌倦之意。<a id="a-1I"></a>而彼菩萨。<a id="a-1J"></a>于生死中常当称赞不乐涅槃。<a id="a-1K"></a>但为成熟诸众生故。<a id="a-1L"></a>世尊。<a id="a-1M"></a>菩萨勤行为利众生故。<a id="a-1N"></a>具精进信解。<a id="a-1O"></a>于生死中自得其乐。<a id="a-1P"></a>不乐涅槃之乐。<a id="a-1Q"></a>所以者何。<a id="a-1R"></a>菩萨为利诸众生故。<a id="a-1S"></a>随其所应诸有施作。<a id="a-1T"></a>亦随所应皆获其乐。<a id="a-1U"></a>若住涅槃而何能作。<a id="a-1V"></a>是故诸菩萨于生死境界中自得其乐。<a id="a-1W"></a>而即不取涅槃境界。<a id="a-1X"></a>世尊。<a id="a-1Y"></a>菩萨于生死境界中所得乐者。<a id="a-1Z"></a>谓即勤行利众生故。<a id="a-1a"></a>而常得见无量诸佛。<a id="a-1b"></a>常闻无量清净正法。<a id="a-1c"></a>常能成熟无量众生。<a id="a-1d"></a>菩萨以住生死境界故。<a id="a-1e"></a>即能随入众生境界。<a id="a-1f"></a>而于涅槃境界之中不着舍行。<a id="a-1g"></a>菩萨住生死境界者。<a id="a-1h"></a>以怖堕于非境界中。<a id="a-1i"></a>何以故。<a id="a-1j"></a>非境界中不复能作利众生事。<a id="a-1k"></a>不能安住如来境界。<a id="a-1l"></a>以不能住如来境界故。<a id="a-1m"></a>不能长养一切众生。<a id="a-1n"></a>此中何名非境界邪。<a id="a-1o"></a>所谓声闻缘觉之地。<a id="a-1p"></a>若乐住者即弃舍众生不能成熟。<a id="a-1q"></a>何以故。<a id="a-1r"></a>声闻缘觉境界是为菩萨非境界故。<a id="a-1s"></a>以声闻缘觉怖畏生死。<a id="a-1t"></a>若能摄受无量生死者。<a id="a-1u"></a>唯除清净大菩萨尔。<a id="a-1v"></a>是故菩萨能于生死境界中住。<a id="a-1w"></a>大王当知。<a id="a-1x"></a>时彼多闻如来赞勇力菩萨言。<a id="a-1y"></a>善哉正士善说此语。<a id="a-1z"></a>复善尊重菩萨境界所作诸行。<a id="a-20"></a>而不复堕非境界中。<a id="a-21"></a>勇力菩萨白彼佛言。<a id="a-22"></a>云何是菩萨自境界邪。<a id="a-23"></a>彼佛答言。<a id="a-24"></a>善男子。<a id="a-25"></a>菩萨自境界者。<a id="a-26"></a>谓能摄受无量生死不生怖畏。<a id="a-27"></a>称赞菩萨广大胜行。<a id="a-28"></a>而不乐住声闻缘觉之地。<a id="a-29"></a>以无碍智和合三界。<a id="a-2A"></a>若损若益能善增长一切善根。<a id="a-2B"></a>以增益智成众德本。<a id="a-2C"></a>而复能以尽智成就无尽福行。<a id="a-2D"></a>虽观无生而善成办有生之法。<a id="a-2E"></a>虽知无众生。<a id="a-2F"></a>而善成熟一切众生。<a id="a-2G"></a>虽知诸法离性。<a id="a-2H"></a>而善摄受正法。<a id="a-2I"></a>虽知诸佛国土自性如空。<a id="a-2J"></a>而以妙智严净佛土。<a id="a-2K"></a>虽观诸佛法身无相。<a id="a-2L"></a>而善勤求如来所有殊妙相好。<a id="a-2M"></a>虽观诸法本无造作。<a id="a-2N"></a>而以妙智于众德本所作精进。<a id="a-2O"></a>虽观有为法不实。<a id="a-2P"></a>而于诸事业少求少作。<a id="a-2Q"></a>复能善为一切众生随宜施设。<a id="a-2R"></a>虽观身心离着。<a id="a-2S"></a>而以妙智说法无厌。<a id="a-2T"></a>虽离愦闹而从禅定所生不着禅味。<a id="a-2U"></a>虽复觉了甚深之法。<a id="a-2V"></a>而以妙智随诸众生。<a id="a-2W"></a>种种行转善说法要。<a id="a-2X"></a>虽知无生。<a id="a-2Y"></a>以智善思普摄三有。<a id="a-2Z"></a>虽以智观诸法皆空。<a id="a-2a"></a>而善护所得之果。<a id="a-2b"></a>虽观声闻缘觉境界。<a id="a-2c"></a>而善求如来解脱轻安之法。<a id="a-2d"></a>虽不厌舍诸菩萨行。<a id="a-2e"></a>而常善观诸佛境界。<a id="a-2f"></a>善男子。<a id="a-2g"></a>此即是为彼诸菩萨自境界门。<a id="a-2h"></a>复次大王。<a id="a-2i"></a>彼时勇力菩萨。<a id="a-2j"></a>于彼多闻如来所。<a id="a-2k"></a>闻说如是清净境界法已。<a id="a-2l"></a>生希有心。<a id="a-2m"></a>白彼佛言。<a id="a-2n"></a>希有世尊。<a id="a-2o"></a>能善说此诸大菩萨自境界门清净正法。<a id="a-2p"></a>如我解佛所说义。<a id="a-2q"></a>即是具善巧方便菩萨。<a id="a-2r"></a>入一切法自境界门。<a id="a-2s"></a>譬如虚空。<a id="a-2t"></a>一切色象境界普照无著。<a id="a-2u"></a>一切色象亦无障碍。<a id="a-2v"></a>虚空境界亦无障碍。<a id="a-2w"></a>具善巧方便菩萨亦复如是。<a id="a-2x"></a>现前觉了彼一切法自境界故。<a id="a-2y"></a>又如虚空普照一切色象境界而无障碍。<a id="a-2z"></a>所有一切毒树药树棘刺之树花果香树。<a id="a-30"></a>彼等一切生长于空。<a id="a-31"></a>然彼虚空无染无净无违无顺。<a id="a-32"></a>具善巧方便菩萨亦复如是。<a id="a-33"></a>从慧出生彼一切法自境界门。<a id="a-34"></a>谓异生法有学法无学法缘觉法菩萨法如来法等。<a id="a-35"></a>何以故。<a id="a-36"></a>彼一切法现所证故。<a id="a-37"></a>又如世间草木丛林。<a id="a-38"></a>而火不能为其作护。<a id="a-39"></a>何以故。<a id="a-3A"></a>火若上腾悉皆烧爇极炽焰故。<a id="a-3B"></a>菩萨亦复如是。<a id="a-3C"></a>于一切法自境界中。<a id="a-3D"></a>慧光发明极炎炽故。<a id="a-3E"></a>又如金刚坚固之身。<a id="a-3F"></a>火不能烧刀不能断。<a id="a-3G"></a>毒不能中他力不能伏。<a id="a-3H"></a>菩萨亦复如是。<a id="a-3I"></a>非声闻习非缘觉习。<a id="a-3J"></a>非一切众生诸烦恼习。<a id="a-3K"></a>而能染故。<a id="a-3L"></a>菩萨随诸习染。<a id="a-3M"></a>悉以勤行增上慧力。<a id="a-3N"></a>咸开晓故。<a id="a-3O"></a>又如水清摩尼宝珠。<a id="a-3P"></a>而能清彼诸浊水故。<a id="a-3Q"></a>菩萨亦复如是。<a id="a-3R"></a>以胜慧宝普能清净一切众生诸烦恼垢。<a id="a-3S"></a>又如有药名曰离毒。<a id="a-3T"></a>不与一切恶毒同处。<a id="a-3U"></a>而能息除一切毒故。<a id="a-3V"></a>菩萨亦复如是。<a id="a-3W"></a>具方便慧力故。<a id="a-3X"></a>不与一切众生烦恼及自烦恼而共同处。<a id="a-3Y"></a>复能止息一切众生诸烦恼毒此如是等皆是一切法自境界门。<a id="a-3Z"></a>大王。<a id="a-3a"></a>当知彼勇力菩萨说是法时。<a id="a-3b"></a>有八千人发阿耨多罗三藐三菩提心。<a id="a-3c"></a>二百菩萨得无生法忍。<a id="a-3d"></a>大王。<a id="a-3e"></a>当知彼时多闻如来法中勇力菩萨者岂异人乎。<a id="a-3f"></a>即此会中金刚手菩萨大秘密主是。<a id="a-3g"></a>此大士者。<a id="a-3h"></a>能于彼时被坚固精进之铠。<a id="a-3i"></a>于多佛所亲近恭敬深种善根。</p>
  <p data-pb></p>
  <h2 id="a3j">阿阇世王问答品第二十二之一</h2>
  <p id="a3k">尔时阿阇世王。<a id="a-3l"></a>即起是念。<a id="a-3m"></a>此金刚手菩萨大秘密主。<a id="a-3n"></a>右手所持大金刚杵几何轻重。<a id="a-3o"></a>而秘密主。<a id="a-3p"></a>有大力势能善执持。</p>
  <p id="a3q">时金刚手菩萨大秘密主知其所念。<a id="a-3r"></a>即告阿阇世王言。<a id="a-3s"></a>大王。<a id="a-3t"></a>当知此金刚杵亦轻亦重。<a id="a-3u"></a>王言。<a id="a-3v"></a>以何缘故亦轻亦重。<a id="a-3w"></a>金刚手言。<a id="a-3x"></a>为欲调伏憍慢贡高诸众生故。<a id="a-3y"></a>此杵即重。<a id="a-3z"></a>为示无慢正直诸众生故。<a id="a-40"></a>此杵即轻。</p>
  <p id="a41">时金刚手菩萨。<a id="a-42"></a>即以所持大金刚杵置之于地。<a id="a-43"></a>当置地时以神力故。<a id="a-44"></a>三千大千世界六种振动。<a id="a-45"></a>即告阿阇世王言。<a id="a-46"></a>大王。<a id="a-47"></a>汝今宜应以此地中大金刚杵而自举之。<a id="a-48"></a>时阿阇世王。<a id="a-49"></a>即时以自坚固勇力。<a id="a-4A"></a>欲举其杵竭其力势。<a id="a-4B"></a>不能动摇一毛端量。<a id="a-4C"></a>即生希有尊重之心。<a id="a-4D"></a>前诣佛所。<a id="a-4E"></a>合掌白佛言。<a id="a-4F"></a>世尊。<a id="a-4G"></a>我昔曾于战阵之所。<a id="a-4H"></a>取被甲大象。<a id="a-4I"></a>一手执持举掷于远。<a id="a-4J"></a>此金刚杵其量微小。<a id="a-4K"></a>我今竭自力势不能动摇。<a id="a-4L"></a>况复举邪。<a id="a-4M"></a>以何缘故其事如是。<a id="a-4N"></a>佛言大王。<a id="a-4O"></a>无自恼心。<a id="a-4P"></a>此金刚杵至极重故。</p>
  <p id="a4Q">时阿阇世王。<a id="a-4R"></a>即白帝释天主言。<a id="a-4S"></a>憍尸迦。<a id="a-4T"></a>今宜举此地中所置大金刚杵。<a id="a-4U"></a>时帝释天主。<a id="a-4V"></a>即时以自勇猛神力欲举其杵。<a id="a-4W"></a>尽竭其力不能动摇。<a id="a-4X"></a>即生希有尊重之心。<a id="a-4Y"></a>前诣佛所而白佛言。<a id="a-4Z"></a>世尊。<a id="a-4a"></a>我若与彼阿修罗王。<a id="a-4b"></a>斗战之时我力坚胜勇锐无敌。<a id="a-4c"></a>右手取彼毗摩质多罗阿修罗王所有大车。<a id="a-4d"></a>量广七百由旬。<a id="a-4e"></a>我时执持如迅风行。<a id="a-4f"></a>此金刚杵竭自势力不能动摇。<a id="a-4g"></a>岂非世尊广大威神所制止邪。<a id="a-4h"></a>佛言。<a id="a-4i"></a>憍尸迦。<a id="a-4j"></a>此亦非我神力所制。<a id="a-4k"></a>但为彼金刚杵至极重故。<a id="a-4l"></a>憍尸迦。<a id="a-4m"></a>于汝意云何。<a id="a-4n"></a>须弥山王至极重邪。<a id="a-4o"></a>天主白佛言。<a id="a-4p"></a>须弥山王至极重大喻所不及。<a id="a-4q"></a>佛言天主。<a id="a-4r"></a>此金刚杵金刚所成。<a id="a-4s"></a>重复过彼须弥山王。<a id="a-4t"></a>而金刚手菩萨。<a id="a-4u"></a>能以此杵掷碎轮围诸山。<a id="a-4v"></a>犹如糠秕。<a id="a-4w"></a>以其金刚大力势故。</p>
  <p id="a4x">尔时帝释天主。<a id="a-4y"></a>即白尊者大目干连言。<a id="a-4z"></a>佛说尊者于声闻众中神通第一。<a id="a-50"></a>愿今尊者。<a id="a-51"></a>举此地中大金刚杵。<a id="a-52"></a>尊者大目干连即自思念。<a id="a-53"></a>我若于此人天大众之前。<a id="a-54"></a>不能举动此金刚杵。<a id="a-55"></a>岂非于我生慢心邪。<a id="a-56"></a>作是念已运自神力。<a id="a-57"></a>方欲前举彼金刚杵。<a id="a-58"></a>即时三千大千世界六种振动。<a id="a-59"></a>海水腾涌大地普皆怖畏振击。<a id="a-5A"></a>唯金刚杵不动不摇。<a id="a-5B"></a>是时尊者大目干连。<a id="a-5C"></a>前诣佛所顶礼佛足。<a id="a-5D"></a>作是白言。<a id="a-5E"></a>佛说我于声闻众中神通第一。<a id="a-5F"></a>具大威神名称力势。<a id="a-5G"></a>能以四大海水置于掌中。<a id="a-5H"></a>亦能转此三千大千世界。<a id="a-5I"></a>犹如有人以一金钱转于指端。<a id="a-5J"></a>又能空中止其日月。<a id="a-5K"></a>制彼威光不令转动。<a id="a-5L"></a>又能取彼须弥山王掷过梵世。<a id="a-5M"></a>又能调伏难陀乌波难陀二大龙王。<a id="a-5N"></a>又能于彼阳焰世界周行乞食。<a id="a-5O"></a>此金刚杵其量微小。<a id="a-5P"></a>然我亦复不能动摇。<a id="a-5Q"></a>世尊。<a id="a-5R"></a>岂非我今神力减邪。<a id="a-5S"></a>佛言。<a id="a-5T"></a>大目干连。<a id="a-5U"></a>非汝神力有所减少。<a id="a-5V"></a>但为菩萨威力加持。<a id="a-5W"></a>一切声闻缘觉悉不能动。<a id="a-5X"></a>况余众生。<a id="a-5Y"></a>又目干连。<a id="a-5Z"></a>假使殑伽沙数诸佛刹中所有须弥山王悉能振动。<a id="a-5a"></a>唯金刚杵随置地方不能动摇。<a id="a-5b"></a>目干连白佛言。<a id="a-5c"></a>世尊。<a id="a-5d"></a>金刚手菩萨具大力势。<a id="a-5e"></a>而能戏掷此金刚杵。<a id="a-5f"></a>诚哉希有。<a id="a-5g"></a>佛言。<a id="a-5h"></a>大目干连。<a id="a-5i"></a>假使三千大千世界诸须弥山。<a id="a-5j"></a>尚能合入一须弥山悉能动摇。<a id="a-5k"></a>此金刚杵而不能动。</p>
  <p id="a5l">尔时尊者大目干连生希有心。<a id="a-5m"></a>前白佛言。<a id="a-5n"></a>希有世尊。<a id="a-5o"></a>此金刚手菩萨大秘密主具大力势。<a id="a-5p"></a>善能持彼大金刚杵。<a id="a-5q"></a>此秘密主。<a id="a-5r"></a>为即父母所生力邪。<a id="a-5s"></a>为神力邪。<a id="a-5t"></a>佛言。<a id="a-5u"></a>大目干连。<a id="a-5v"></a>父母所生之力。<a id="a-5w"></a>随所入处皆有分量。<a id="a-5x"></a>而诸菩萨神通力者无尽无限。<a id="a-5y"></a>我若开示使天人世间咸生迷惑。</p>
  <p id="a5z">尔时世尊。<a id="a-60"></a>普遍观察诸众会已。<a id="a-61"></a>告金刚手菩萨大秘密主言。<a id="a-62"></a>汝今宜应自当举其地中所置大金刚杵。</p>
  <p id="a63">时金刚手菩萨大秘密主神力振动三千大千世界已。<a id="a-64"></a>即以左手举取其杵。<a id="a-65"></a>戏掷空中旋绕七匝。<a id="a-66"></a>杵旋空已。<a id="a-67"></a>即时接置安右手中。<a id="a-68"></a>一切众会生希有心。<a id="a-69"></a>合掌顶礼大秘密主。<a id="a-6A"></a>咸作是言。<a id="a-6B"></a>希有秘密主。<a id="a-6C"></a>能具如是广大力势。<a id="a-6D"></a>善持最胜大金刚杵。<a id="a-6E"></a>普愿一切众生皆悉获得如是胜力。</p>
  <p id="a6F">时阿阇世王复白佛言。<a id="a-6G"></a>世尊。<a id="a-6H"></a>菩萨具修几法。<a id="a-6I"></a>即能获得如是胜力。<a id="a-6J"></a>佛言大王。<a id="a-6K"></a>菩萨若修十法获斯胜力。<a id="a-6L"></a>何等为十。<a id="a-6M"></a>一者。<a id="a-6N"></a>菩萨宁舍身命。<a id="a-6O"></a>终不弃舍无上正法。<a id="a-6P"></a>二者于一切众生。<a id="a-6Q"></a>作谦下想不增慢心。<a id="a-6R"></a>三者于彼劣弱众生。<a id="a-6S"></a>起愍念心不生损害。<a id="a-6T"></a>四者见饥渴众生施妙饮食。<a id="a-6U"></a>五者见怖畏众生施其无畏。<a id="a-6V"></a>六者见疾病众生施药救疗。<a id="a-6W"></a>七者见贫乏众生惠令满足。<a id="a-6X"></a>八者见佛塔庙形像涂饰圆净。<a id="a-6Y"></a>九者出欢喜言安慰众生。<a id="a-6Z"></a>十者见彼负重疲困苦恼众生为除重担。<a id="a-6a"></a>菩萨若具如是十法。<a id="a-6b"></a>即能获得如是最胜之力。</p>
 </body>
</html>