<!doctype html>
<html id="z3IBUo5je" data-ver="315">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说如来不思议秘密大乘经卷第四</h1>
  <h2 id="a2">菩萨心密品第三之二</h2>
  <p id="a3">复次金刚手大秘密主菩萨摩诃萨。<a id="a-4"></a>告寂慧菩萨摩诃萨言。<a id="a-5"></a>善男子。<a id="a-6"></a>菩萨心密者。<a id="a-7"></a>谓修慈行即知无我。<a id="a-8"></a>若修悲行即无众生。<a id="a-9"></a>若修喜行即无寿者。<a id="a-A"></a>若修舍行即无有人。<a id="a-B"></a>若修布施行即心调伏。<a id="a-C"></a>若修持戒行即心寂静。<a id="a-D"></a>若修忍辱行即心无尽相。<a id="a-E"></a>若修精进行即心离相。<a id="a-F"></a>若修禅定行即心安定。<a id="a-G"></a>若修慧行即心无伺察。<a id="a-H"></a>若修四念处行即心无念亦无作意。<a id="a-I"></a>若修四正断行即心正平等。<a id="a-J"></a>若修四神足行即心无戏论。<a id="a-K"></a>若修信根即心无著。<a id="a-L"></a>若修精进根即心无发悟。<a id="a-M"></a>若修念根即得自然智心。<a id="a-N"></a>若修定根即得平等性智心。<a id="a-O"></a>若修慧根即得无根本心。<a id="a-P"></a>若修五力即得心无屈伏。<a id="a-Q"></a>若修七觉支即得慧分别心。<a id="a-R"></a>若修八正道即得无所修心。<a id="a-S"></a>若修奢摩他即得寂止心。<a id="a-T"></a>若修毗钵舍耶即得无所观心。<a id="a-U"></a>若修四圣谛即得毕竟无了知心。<a id="a-V"></a>若修佛作意即得无作意心。<a id="a-W"></a>若修法作意即得法界平等心。<a id="a-X"></a>若修僧作意即得无住心。<a id="a-Y"></a>若修成熟有情行即得本来清净心。<a id="a-Z"></a>若修摄受正法行即得法界无差别心。<a id="a-a"></a>若修严净佛土行即得虚空平等心。<a id="a-b"></a>若修无生法忍行即得无所得心。<a id="a-c"></a>若修不退转地行即得无转而转心。<a id="a-d"></a>若修成就诸相行即得无相心。<a id="a-e"></a>若修庄严菩提果即得三界圆满心。<a id="a-f"></a>若修降伏诸魔行即得普摄一切有情心。<a id="a-g"></a>若修趣向菩提行即得法界自性随觉了心。<a id="a-h"></a>若修转法轮行即得无转非无转心。<a id="a-i"></a>若修大涅槃行即得随观生死自性心。<a id="a-j"></a>寂慧。<a id="a-k"></a>当知此等皆是得忍菩萨。<a id="a-l"></a>心秘密法心业清净。<a id="a-m"></a>若彼菩萨如是清净已。<a id="a-n"></a>即得一切有情心亦清净而是菩萨乃能随入诸有情心。<a id="a-o"></a>即彼一切有情之心。<a id="a-p"></a>皆从大菩提心光明中出。<a id="a-q"></a>譬如虚空于一切处住随入一切处。<a id="a-r"></a>菩萨心者亦复如是。<a id="a-s"></a>于一切处住随入一切处。</p>
  <p id="at">金刚手大秘密主菩萨摩诃萨。<a id="a-u"></a>如是宣说菩萨所有身语心密不思议正法。<a id="a-v"></a>时会中有七万二千天及人。<a id="a-w"></a>发阿耨多罗三藐三菩提心。<a id="a-x"></a>三万二千菩萨得无生法忍。<a id="a-y"></a>八万四千人远尘离垢得法眼净。<a id="a-z"></a>八千苾刍不受诸法。<a id="a-10"></a>漏尽意解得心解脱。<a id="a-11"></a>时此三千大千世界六种震动。<a id="a-12"></a>有大光明普遍照耀。<a id="a-13"></a>虚空自然雨众天华。<a id="a-14"></a>复于空中有百千种殊妙音乐不鼓自鸣。<a id="a-15"></a>其音乐中出如是言。<a id="a-16"></a>若诸有情已得授记位者。<a id="a-17"></a>方乃得闻此金刚手大秘密主菩萨摩诃萨所说正法。<a id="a-18"></a>于中闻已受持读诵如理修行。<a id="a-19"></a>广为他人随应宣说。<a id="a-1A"></a>永不忘失大菩提心。<a id="a-1B"></a>当知彼人非少善根而能成就。<a id="a-1C"></a>已于广多佛世尊所深植善本。<a id="a-1D"></a>勤修一切最胜福行。<a id="a-1E"></a>当为一切有情作大饶益。</p>
  <p data-pb></p>
  <h2 id="a1F">震吼音声菩萨来会品第四</h2>
  <p id="a1G">尔时世尊告寂慧菩萨摩诃萨言。<a id="a-1H"></a>善男子。<a id="a-1I"></a>汝闻空中多种鼓乐妙音声不。<a id="a-1J"></a>寂慧菩萨白佛言。<a id="a-1K"></a>世尊。<a id="a-1L"></a>我初已闻此是何等殊妙音声。<a id="a-1M"></a>愿佛为说。<a id="a-1N"></a>佛言寂慧。<a id="a-1O"></a>汝今当知有菩萨摩诃萨名震吼音声。<a id="a-1P"></a>从大云世界云音王如来所。<a id="a-1Q"></a>来此娑婆世界。<a id="a-1R"></a>瞻礼于我亲近供养。<a id="a-1S"></a>及欲听受金刚手菩萨宣说正法。<a id="a-1T"></a>亦复乐见十方来会诸大菩萨摩诃萨众。<a id="a-1U"></a>是彼震吼音声菩萨。<a id="a-1V"></a>隐自身相住虚空中。<a id="a-1W"></a>雨众妙华鼓胜音乐供养于我。<a id="a-1X"></a>其乐音中出如是声。<a id="a-1Y"></a>世尊如来于大会中。<a id="a-1Z"></a>非久宣说广大正法。<a id="a-1a"></a>发是言已。<a id="a-1b"></a>即时震吼音声菩萨摩诃萨。<a id="a-1c"></a>从空而下入佛会中。<a id="a-1d"></a>头面礼足右绕七匝。<a id="a-1e"></a>住于佛前而白佛言。<a id="a-1f"></a>大云世界云音王如来。<a id="a-1g"></a>问讯世尊少病少恼。<a id="a-1h"></a>起居轻利气力安不。<a id="a-1i"></a>彼佛如来又作是说。<a id="a-1j"></a>金刚手大秘密主菩萨摩诃萨。<a id="a-1k"></a>有大方便善说正法。<a id="a-1l"></a>是佛威神之所建立。<a id="a-1m"></a>乃能如是通达一切无量佛法。</p>
  <p id="a1n">尔时世尊。<a id="a-1o"></a>告震吼音声菩萨摩诃萨言。<a id="a-1p"></a>善哉善男子。<a id="a-1q"></a>汝善来此大众会中。<a id="a-1r"></a>乐听金刚手大秘密主菩萨摩诃萨宣说如来秘密不思议法。<a id="a-1s"></a>汝当于此谛听谛受。</p>
  <p data-pb></p>
  <h2 id="a1t">持国轮王先行品第五之一</h2>
  <p id="a1u">尔时会中诸菩萨众。<a id="a-1v"></a>咸起是念。<a id="a-1w"></a>此金刚手大秘密主菩萨摩诃萨。<a id="a-1x"></a>往昔于何佛世尊所。<a id="a-1y"></a>亲近听受深种善根。<a id="a-1z"></a>复修何等广大誓愿乃能如是。<a id="a-20"></a>具大辩才善说诸法。</p>
  <p id="a21">尔时世尊。<a id="a-22"></a>知诸菩萨心疑念已。<a id="a-23"></a>即告寂慧菩萨言。<a id="a-24"></a>善男子。<a id="a-25"></a>我念过去世中。<a id="a-26"></a>经阿僧祇劫。<a id="a-27"></a>复过阿僧祇数无量无边不可思议劫前。<a id="a-28"></a>有劫名善现。<a id="a-29"></a>世界名庄严。<a id="a-2A"></a>有佛出世。<a id="a-2B"></a>号无边功德宝众庄严王如来应供正遍知明行足善逝世间解无上士调御丈夫天人师佛世尊。<a id="a-2C"></a>寂慧。<a id="a-2D"></a>当知彼庄严世界。<a id="a-2E"></a>广大妙好安隐丰乐。<a id="a-2F"></a>人民炽盛地平如掌。<a id="a-2G"></a>无诸砂砾荆棘杂秽。<a id="a-2H"></a>草木树林青郁可爱。<a id="a-2I"></a>复有名华软草。<a id="a-2J"></a>覆地青润妙好。<a id="a-2K"></a>如孔雀项右旋喜相。<a id="a-2L"></a>有色有香令人适悦。<a id="a-2M"></a>下足于地随减四指。<a id="a-2N"></a>举足还复随起四指。<a id="a-2O"></a>无极寒热温凉调适。<a id="a-2P"></a>软美清风令人爱乐。<a id="a-2Q"></a>其地庄严如吠琉璃。<a id="a-2R"></a>彼时人民色相严好。<a id="a-2S"></a>少贪嗔痴及余烦恼。<a id="a-2T"></a>人有孝爱复具势力。<a id="a-2U"></a>闻说善言能自开晓。<a id="a-2V"></a>而彼世尊无边功德宝众庄严王如来法中。<a id="a-2W"></a>有十二那庾多诸声闻众。<a id="a-2X"></a>三十二俱胝诸菩萨众。<a id="a-2Y"></a>彼时人寿三十六俱胝岁。<a id="a-2Z"></a>于中有人趣命终者。<a id="a-2a"></a>寂慧。<a id="a-2b"></a>当知而彼善现劫中。<a id="a-2c"></a>庄严世界。<a id="a-2d"></a>处于中四大洲。<a id="a-2e"></a>一一四大洲其量广阔。<a id="a-2f"></a>八万四千由旬。<a id="a-2g"></a>每一由旬。<a id="a-2h"></a>中有千国城郡邑聚落周匝围绕。<a id="a-2i"></a>彼庄严世界中。<a id="a-2j"></a>有大国城名极清净。<a id="a-2k"></a>而彼国城分量广阔。<a id="a-2l"></a>北六十四由旬。<a id="a-2m"></a>南四十由旬东西亦然。<a id="a-2n"></a>有十千园苑而为严饰。<a id="a-2o"></a>国城之内复有十千州城县邑。<a id="a-2p"></a>彼极清净国城之中。<a id="a-2q"></a>有大转轮圣王。<a id="a-2r"></a>名曰持国。<a id="a-2s"></a>七宝具足为四大洲主。<a id="a-2t"></a>于先佛所深植善根。<a id="a-2u"></a>福德威光王中最胜。<a id="a-2v"></a>不退转于阿耨多罗三藐三菩提心。<a id="a-2w"></a>寂慧。<a id="a-2x"></a>而彼持国转轮圣王。<a id="a-2y"></a>所居国城纵广正等十六由旬。<a id="a-2z"></a>广大殊妙有七重墙。<a id="a-30"></a>七宝所成其上复有七重楼阁。<a id="a-31"></a>七重宝网垂诸宝铃。<a id="a-32"></a>墙内周匝有四大园。<a id="a-33"></a>一名众花。<a id="a-34"></a>二名德喜。<a id="a-35"></a>三名孔雀喜。<a id="a-36"></a>四名时分快乐。<a id="a-37"></a>是诸园中各有大池。<a id="a-38"></a>一名欢喜。<a id="a-39"></a>二名喜上。<a id="a-3A"></a>三名香上。<a id="a-3B"></a>四名顺流。<a id="a-3C"></a>其池纵广半由旬量。<a id="a-3D"></a>悉以众宝砌其阶级。<a id="a-3E"></a>阎浮檀金而为其底。<a id="a-3F"></a>金沙布地。<a id="a-3G"></a>八功德水充满其中。<a id="a-3H"></a>有宝莲华弥覆其内。<a id="a-3I"></a>鹅雁鸳鸯众鸟游泳。<a id="a-3J"></a>又彼持国转轮圣王。<a id="a-3K"></a>有其七万宫嫔婇女。<a id="a-3L"></a>皆悉相好端严殊妙。<a id="a-3M"></a>而为女宝以用给侍。<a id="a-3N"></a>是诸宫嫔皆悉已发阿耨多罗三藐三菩提心。<a id="a-3O"></a>王有千子色相端严。<a id="a-3P"></a>勇猛无畏能伏他军人。<a id="a-3Q"></a>各具其二十八种大丈夫相以为严饰。<a id="a-3R"></a>深心净信于阿耨多罗三藐三菩提法。<a id="a-3S"></a>寂慧。<a id="a-3T"></a>时彼世尊无边功德宝众庄严王如来。<a id="a-3U"></a>居极清净大国城中。<a id="a-3V"></a>彼持国转轮圣王。<a id="a-3W"></a>与诸大臣婆罗门长者乃至一切人民。<a id="a-3X"></a>咸悉恭敬尊重供养其王。<a id="a-3Y"></a>净信彼无边功德宝众庄严王如来。<a id="a-3Z"></a>及苾刍众满一俱胝岁。<a id="a-3a"></a>承事供养广持悦意。<a id="a-3b"></a>种种饮食珍妙衣服。<a id="a-3c"></a>乃至一切受用等物。<a id="a-3d"></a>悉以奉上。<a id="a-3e"></a>又诸苾刍众各以三园用献游止。<a id="a-3f"></a>寂慧。<a id="a-3g"></a>彼转轮王有诸太子。<a id="a-3h"></a>心各清净曾无放逸。<a id="a-3i"></a>亲近彼佛勇闻正法。<a id="a-3j"></a>不以欲乐而为染着。<a id="a-3k"></a>由不放逸其心寂定。<a id="a-3l"></a>听正法故是诸太子不久之间得五神通。<a id="a-3m"></a>即时各各踊身空中。<a id="a-3n"></a>犹如鹅王飞腾自在从园至园。<a id="a-3o"></a>从此城邑至彼城邑。<a id="a-3p"></a>乃至遍游四大洲界。<a id="a-3q"></a>随行空中说伽陀曰。</p>
  <p id="a3r">诸佛出世得何利　　总聚人间利复深</p>
  <p id="a3s">仁者听法净信心　　经百劫中极难得</p>
  <p id="a3t">今此人中仙出世　　宣说正法寂静道</p>
  <p id="a3u">我今近彼善逝尊　　由闻法故生善趣</p>
  <p id="a3v">闻正法已破恶趣　　闻正法已善趣生</p>
  <p id="a3w">由闻法故烦恼除　　心得清凉最上乐</p>
  <p id="a3x">空中说是伽陀时　　此大地中六震动</p>
  <p id="a3y">天人空中出妙声　　大雨众华生悦意</p>
  <p id="a3z">若人得见佛大师　　彼功德说不能尽</p>
  <p id="a40">应当顶礼二足尊　　合掌谛诚而恭信</p>
  <p id="a41">彼佛能知人心意　　如其所应为说法</p>
  <p id="a42">闻法三十六俱胝　　人皆住胜菩提道</p>
  <p id="a43">复有三百俱胝人　　获得最上净法眼</p>
  <p id="a44">一切皆生厌离心　　归佛出家依正教</p>
  <p id="a45">又四俱胝那庾多　　人受净戒作佛事</p>
  <p id="a46">听法供养佛世尊　　作已各还于本处</p>
  <p id="a47">彼诸太子说伽陀已。<a id="a-48"></a>同为其父持国转轮圣王作供养事。<a id="a-49"></a>择以龙坚妙栴檀香。<a id="a-4A"></a>造作楼阁广大殊丽妙好严饰。<a id="a-4B"></a>纵广正等十由旬量。<a id="a-4C"></a>四方四隅分量齐等。<a id="a-4D"></a>楼观门径悉以龙坚妙栴檀香。<a id="a-4E"></a>制作圆具如天宫殿。<a id="a-4F"></a>其龙坚香半两价直。<a id="a-4G"></a>过于阎浮檀金价。<a id="a-4H"></a>而彼楼阁巧施工力妙好严成。<a id="a-4I"></a>是时持国转轮圣王。<a id="a-4J"></a>欲诣世尊无边功德宝众庄严王如来所。<a id="a-4K"></a>瞻礼亲近听受正法。<a id="a-4L"></a>时王诸子并宫嫔眷属。<a id="a-4M"></a>侍从父王。<a id="a-4N"></a>即入栴檀大楼阁中。<a id="a-4O"></a>其王处于莲华庄严师子座上。<a id="a-4P"></a>太子宫嫔臣佐人民咸皆尊重。<a id="a-4Q"></a>以一切种花鬘涂香。<a id="a-4R"></a>上妙衣服宝幢幡盖。<a id="a-4S"></a>微妙音乐广伸供养。<a id="a-4T"></a>复以宝网垂覆楼阁。<a id="a-4U"></a>众共执擎而将前进。<a id="a-4V"></a>即时腾踊在虚空中。<a id="a-4W"></a>犹如鹅王自在而行。<a id="a-4X"></a>前至佛所。<a id="a-4Y"></a>徐徐以彼楼阁安置地已。<a id="a-4Z"></a>持国转轮圣王并太子宫嫔。<a id="a-4a"></a>从楼阁中安庠而下。<a id="a-4b"></a>前诣佛所头面着地礼佛双足。<a id="a-4c"></a>并苾刍众各敬礼已。<a id="a-4d"></a>右绕七匝还住佛前。<a id="a-4e"></a>合掌谛诚听受正法。<a id="a-4f"></a>时彼世尊无边功德宝众庄严王如来。<a id="a-4g"></a>知彼持国转轮圣王来佛会中乐欲听法。<a id="a-4h"></a>佛即如应为说妙法示教利喜。<a id="a-4i"></a>佛言大王。<a id="a-4j"></a>汝今当知有四种法。<a id="a-4k"></a>若如理修行者。<a id="a-4l"></a>即能安住大乘趣向胜道。<a id="a-4m"></a>所有善法而无坏失。<a id="a-4n"></a>何等为四。<a id="a-4o"></a>大王。<a id="a-4p"></a>一者信法能向胜道。<a id="a-4q"></a>复何名信。<a id="a-4r"></a>谓有信故而能随顺诸贤圣种。<a id="a-4s"></a>所不应作而悉不作。<a id="a-4t"></a>二者尊重能向胜道。<a id="a-4u"></a>以尊重故于诸圣者所说妙法而能听受。<a id="a-4v"></a>谛受法故耳无外听。<a id="a-4w"></a>三者无慢能向胜道。<a id="a-4x"></a>以无慢故即能于彼一切贤圣恭信顶礼。<a id="a-4y"></a>四者精进能向胜道。<a id="a-4z"></a>以精进故若身若心悉得轻安。<a id="a-50"></a>所作善法皆能成办。<a id="a-51"></a>大王。<a id="a-52"></a>此等四法。<a id="a-53"></a>若如理修行者。<a id="a-54"></a>即能安住大乘趣向胜道。</p>
 </body>
</html>