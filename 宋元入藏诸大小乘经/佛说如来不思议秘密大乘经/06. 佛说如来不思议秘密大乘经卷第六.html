<!doctype html>
<html id="z3IBUoAjg" data-ver="403">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说如来不思议秘密大乘经卷第六</h1>
  <h2 id="a2">菩提道品第六</h2>
  <p id="a3">佛告寂慧菩萨言。<a id="a-4"></a>若诸菩萨摩诃萨。<a id="a-5"></a>欲证阿耨多罗三藐三菩提果者。<a id="a-6"></a>当学彼诸大士所行。<a id="a-7"></a>非但以其语言得最胜道。<a id="a-8"></a>要当真实修行。<a id="a-9"></a>乃得菩提正道。<a id="a-A"></a>此中云何名菩提道。<a id="a-B"></a>谓于一切众生无诸损害。<a id="a-C"></a>随起慈心勤修波罗蜜多。<a id="a-D"></a>以四摄法普摄一切。<a id="a-E"></a>修四梵行。<a id="a-F"></a>勤行三十七品菩提道法。<a id="a-G"></a>圆满六种神通事业。<a id="a-H"></a>以善方便摄化众生。<a id="a-I"></a>长养一切善根法行。<a id="a-J"></a>此说是名大菩提道。</p>
  <p id="aK">复次寂慧。<a id="a-L"></a>菩提道者。<a id="a-M"></a>所谓意乐信重深心。<a id="a-N"></a>清净正直无谄心平等故。<a id="a-O"></a>行平等法不作诸罪故。<a id="a-P"></a>无诸怖畏。<a id="a-Q"></a>彼菩提道增长法故。<a id="a-R"></a>即是布施波罗蜜多。<a id="a-S"></a>彼菩提道向安乐道故。<a id="a-T"></a>即是持戒波罗蜜多。<a id="a-U"></a>彼菩提道无损害故。<a id="a-V"></a>即是忍辱波罗蜜多。<a id="a-W"></a>彼菩提道建立诸法故。<a id="a-X"></a>即是精进波罗蜜多。<a id="a-Y"></a>彼菩提道无杂乱故。<a id="a-Z"></a>即是禅定波罗蜜多。<a id="a-a"></a>彼菩提道善了知故。<a id="a-b"></a>即是般若波罗蜜多。<a id="a-c"></a>彼菩提道通达出生无碍智故。<a id="a-d"></a>即是大慈。<a id="a-e"></a>彼菩提道无退转故。<a id="a-f"></a>即是大悲。<a id="a-g"></a>彼菩提道作欢喜故。<a id="a-h"></a>即是大喜。<a id="a-i"></a>彼菩提道随入真实故。<a id="a-j"></a>即是大舍。<a id="a-k"></a>彼菩提道去除荆棘故。<a id="a-l"></a>即能远离贪嗔害疑等染法。<a id="a-m"></a>彼菩提道顺安乐法故。<a id="a-n"></a>即心无障碍。<a id="a-o"></a>彼菩提道离险恶故。<a id="a-p"></a>即不着色声香味触。<a id="a-q"></a>彼菩提道离邪外法故。<a id="a-r"></a>即善观蕴处界。<a id="a-s"></a>彼菩提道能降诸魔故。<a id="a-t"></a>即能除去一切烦恼。<a id="a-u"></a>彼菩提道是广大法故。<a id="a-v"></a>即能远离声闻缘觉作意。<a id="a-w"></a>彼菩提道顺正法故。<a id="a-x"></a>即能随顺先佛如来应供正等正觉。<a id="a-y"></a>彼菩提道广能积集大法宝故。<a id="a-z"></a>即善随顺一切智宝。<a id="a-10"></a>彼菩提道常开明故。<a id="a-11"></a>即能显发无碍智光。<a id="a-12"></a>彼菩提道为善说者故。<a id="a-13"></a>即得诸善知识共所摄受。<a id="a-14"></a>彼菩提道离高下想故。<a id="a-15"></a>即无违顺。<a id="a-16"></a>彼菩提道离尘暗故。<a id="a-17"></a>即无嗔忿疲懈。<a id="a-18"></a>彼菩提道向善趣故。<a id="a-19"></a>即能远离诸不善法。<a id="a-1A"></a>彼菩提道善住安乐方故。<a id="a-1B"></a>毕竟趣证大涅槃法。<a id="a-1C"></a>寂慧。<a id="a-1D"></a>当知此如是等。<a id="a-1E"></a>皆是菩萨所行大菩提道。<a id="a-1F"></a>若非趣非道者。<a id="a-1G"></a>所谓一切声闻缘觉此中真实建立菩萨摩诃萨。<a id="a-1H"></a>悉令成就阿耨多罗三藐三菩提果。</p>
  <p data-pb></p>
  <h2 id="a1I">如来身密不思议品第七之一</h2>
  <p id="a1J">尔时寂慧菩萨摩诃萨。<a id="a-1K"></a>前白金刚手菩萨大秘密主言。<a id="a-1L"></a>大秘密主。<a id="a-1M"></a>为我略说如来秘密。<a id="a-1N"></a>此中云何。<a id="a-1O"></a>是为如来秘密之法。<a id="a-1P"></a>金刚手菩萨告寂慧菩萨言。<a id="a-1Q"></a>善男子谛听谛听。<a id="a-1R"></a>我今承佛威神。<a id="a-1S"></a>为汝宣说如来秘密。<a id="a-1T"></a>有其三种。<a id="a-1U"></a>何等为三。<a id="a-1V"></a>一者身密。<a id="a-1W"></a>二者语密。<a id="a-1X"></a>三者心密。<a id="a-1Y"></a>云何名为如来身密。<a id="a-1Z"></a>寂慧。<a id="a-1a"></a>当知所谓如来于无思惟无分别中。<a id="a-1b"></a>而能示现诸威仪相。<a id="a-1c"></a>善男子。<a id="a-1d"></a>若天若人或有见如来坐生尊重者。<a id="a-1e"></a>即令彼等见如来坐。<a id="a-1f"></a>或有天人乐见行者。<a id="a-1g"></a>即令彼等见如来行。<a id="a-1h"></a>或有天人乐见住者。<a id="a-1i"></a>即令彼等见如来住。<a id="a-1j"></a>或有天人乐见卧者。<a id="a-1k"></a>即令彼等见如来卧。<a id="a-1l"></a>或有天人乐闻说法生尊重者。<a id="a-1m"></a>即令彼等见佛说法。<a id="a-1n"></a>或有天人乐见寂默者。<a id="a-1o"></a>即令彼等见佛寂默。<a id="a-1p"></a>或有天人乐禅定者。<a id="a-1q"></a>即令彼等见佛在定。<a id="a-1r"></a>或有天人乐出定者。<a id="a-1s"></a>即令彼等见佛出定。<a id="a-1t"></a>或有天人乐见不瞬观视者。<a id="a-1u"></a>即令彼等见佛不瞬观视。<a id="a-1v"></a>或有天人乐神变者。<a id="a-1w"></a>即令彼等见佛神变。<a id="a-1x"></a>或有天人乐欲观佛金色相者。<a id="a-1y"></a>即令彼等见金色身。<a id="a-1z"></a>或有乐见白银色者。<a id="a-20"></a>水精色者。<a id="a-21"></a>琉璃色者。<a id="a-22"></a>玛瑙色者。<a id="a-23"></a>珊瑚色者。<a id="a-24"></a>琥珀色者。<a id="a-25"></a>赤珠色者。<a id="a-26"></a>白珠色者。<a id="a-27"></a>青黄赤白等诸色者。<a id="a-28"></a>如月色者。<a id="a-29"></a>如日色者。<a id="a-2A"></a>如火色者。<a id="a-2B"></a>如光聚色者。<a id="a-2C"></a>如帝释色者。<a id="a-2D"></a>如梵王色者。<a id="a-2E"></a>如雪色者。<a id="a-2F"></a>如雌黄色者。<a id="a-2G"></a>如朱砂色者如水色者。<a id="a-2H"></a>如无忧树花色者。<a id="a-2I"></a>如瞻波迦花色者。<a id="a-2J"></a>如苏摩那花色者。<a id="a-2K"></a>如婆师迦花色者。<a id="a-2L"></a>如俱母陀花色者。<a id="a-2M"></a>如钵讷摩花色者。<a id="a-2N"></a>如奔挐利迦花色者。<a id="a-2O"></a>如众妙花色者。<a id="a-2P"></a>如毗沙门天王色者。<a id="a-2Q"></a>如持国天王色者。<a id="a-2R"></a>如初开莲花色者。<a id="a-2S"></a>如吉祥藏宝色者。<a id="a-2T"></a>如摩尼宝色者。<a id="a-2U"></a>如帝青宝色者。<a id="a-2V"></a>如虚空净光色者。<a id="a-2W"></a>此如是等种种色相。<a id="a-2X"></a>乃至无边功德色相。<a id="a-2Y"></a>随诸信乐。<a id="a-2Z"></a>如来各各皆令彼等悉得见佛诸色相身。</p>
  <p id="a2a">复次寂慧。<a id="a-2b"></a>乃至三千大千世界。<a id="a-2c"></a>如殑伽沙数等一切众生。<a id="a-2d"></a>皆得人身。<a id="a-2e"></a>彼彼众生。<a id="a-2f"></a>各于如来形显色相及威仪事。<a id="a-2g"></a>随所思惟信解。<a id="a-2h"></a>皆得成办。<a id="a-2i"></a>如一众生。<a id="a-2j"></a>如是信解亦然。<a id="a-2k"></a>彼彼一切众生。<a id="a-2l"></a>皆于如来形显色相及威仪事。<a id="a-2m"></a>思惟信解皆得成办。<a id="a-2n"></a>又复众生心所信解。<a id="a-2o"></a>而各差别。<a id="a-2p"></a>寂慧。<a id="a-2q"></a>以是缘故。<a id="a-2r"></a>如来普令一切众生各随信解威仪事等。<a id="a-2s"></a>心生欢喜随信解已。<a id="a-2t"></a>令诸众生了知如来威仪事等。<a id="a-2u"></a>亦非如来若身若心有所动乱。<a id="a-2v"></a>亦无发悟而能善知一切众生。<a id="a-2w"></a>往昔行业心意差别。<a id="a-2x"></a>是故如来随应普现威仪事等。<a id="a-2y"></a>譬如清净圆镜置诸方所光照众色。<a id="a-2z"></a>随安挂处一切影像悉于中现。<a id="a-30"></a>所照平等无增无减。<a id="a-31"></a>而是圆镜无所思惟亦无分别。<a id="a-32"></a>寂慧。<a id="a-33"></a>如来亦复如是。<a id="a-34"></a>了知一切众生心意。<a id="a-35"></a>随所现相悉令欢喜。<a id="a-36"></a>而佛如来无所思惟。<a id="a-37"></a>亦无分别复无发悟。<a id="a-38"></a>此即是名如来身密。<a id="a-39"></a>复次寂慧。<a id="a-3A"></a>如来身者。<a id="a-3B"></a>非蕴处界之所成立。<a id="a-3C"></a>非业所成非烦恼生。<a id="a-3D"></a>不从父母胞胎所生。<a id="a-3E"></a>非羯逻蓝等大种所生。<a id="a-3F"></a>非血肉染污筋骨联续出入息等资养所生。</p>
  <p id="a3G">复次寂慧。<a id="a-3H"></a>如来身者即非身也。<a id="a-3I"></a>所谓法身如虚空身。<a id="a-3J"></a>非色相身。<a id="a-3K"></a>离诸戏论无所行身。<a id="a-3L"></a>若诸众生乐见色相。<a id="a-3M"></a>而生信重所应度者。<a id="a-3N"></a>如来乃现色身诸对碍境。<a id="a-3O"></a>若诸众生乐法离相生信重者。<a id="a-3P"></a>于一切处一切种类无对碍境。<a id="a-3Q"></a>天眼亦复不能观见。<a id="a-3R"></a>寂慧。<a id="a-3S"></a>当知一佛会中所有大众其见各异。<a id="a-3T"></a>或有众生见佛身者或不见者。<a id="a-3U"></a>或远处即见近处不见。<a id="a-3V"></a>或近处即见远处不见。<a id="a-3W"></a>或远处亦不见近处亦不见。<a id="a-3X"></a>或专注心见散乱心不见。<a id="a-3Y"></a>或散乱心见专注心不见。<a id="a-3Z"></a>或他观即见自观不见。<a id="a-3a"></a>或自观即见他观不见。<a id="a-3b"></a>或梦境中见寤已不见。<a id="a-3c"></a>或觉寤已见梦中不见。<a id="a-3d"></a>或定中见出定不见。<a id="a-3e"></a>或出定见定中不见。<a id="a-3f"></a>或善相即见不善相不见。<a id="a-3g"></a>或不善相见善相不见。<a id="a-3h"></a>或发悟心见无发悟心不见。<a id="a-3i"></a>或无发悟心见发悟心不见。<a id="a-3j"></a>或加行心见无加行心不见。<a id="a-3k"></a>或无加行心见加行心不见。<a id="a-3l"></a>此如是等。<a id="a-3m"></a>及余无量种相观如来身。<a id="a-3n"></a>彼色界天子。<a id="a-3o"></a>身相寂静所行寂静。<a id="a-3p"></a>善威仪道住等引心。<a id="a-3q"></a>善寂善调然目睢动。<a id="a-3r"></a>亦复不能观如来身分量色相。<a id="a-3s"></a>何以故。<a id="a-3t"></a>如来身者具无量种庄严色相。<a id="a-3u"></a>与虚空等。<a id="a-3v"></a>以其法身所成性故。<a id="a-3w"></a>譬如虚空广大无际。<a id="a-3x"></a>如来身相广大亦然。<a id="a-3y"></a>又如虚空遍入一切处一切处通达。<a id="a-3z"></a>如来身相亦复如是。<a id="a-40"></a>遍入一切处一切处通达。<a id="a-41"></a>又如虚空离诸戏论。<a id="a-42"></a>如来身相亦复如是离诸戏论。<a id="a-43"></a>又如虚空普能滋养一切众生。<a id="a-44"></a>如来身相亦复如是。<a id="a-45"></a>普能滋养一切众生。<a id="a-46"></a>又如虚空无其种类亦无分别。<a id="a-47"></a>如来身相亦复如是。<a id="a-48"></a>无其种类亦无分别。<a id="a-49"></a>又如虚空随入一切色相光明。<a id="a-4A"></a>如来身相亦复如是。<a id="a-4B"></a>随入一切色相光明。<a id="a-4C"></a>又如虚空所有一切色相光明悉住其中。<a id="a-4D"></a>如来身相亦复如是。<a id="a-4E"></a>一切众生色相光明住佛身中。<a id="a-4F"></a>又如虚空一切药草树林悉依止故而得滋长。<a id="a-4G"></a>如来身相亦复如是。<a id="a-4H"></a>悉能滋长一切众生所有善根。<a id="a-4I"></a>又如虚空非常非无常。<a id="a-4J"></a>而不可以语言宣说。<a id="a-4K"></a>如来身相亦复如是。<a id="a-4L"></a>非常非无常。<a id="a-4M"></a>而不可以语言宣说。<a id="a-4N"></a>亦复不能观其顶相。</p>
  <p id="a4O">复次寂慧。<a id="a-4P"></a>我不见有世间一切天人魔梵沙门婆罗门等。<a id="a-4Q"></a>而能观见如来应供正等正觉最胜顶相。<a id="a-4R"></a>所以者何。<a id="a-4S"></a>寂慧。<a id="a-4T"></a>当知我念一时世尊如来成道未久。<a id="a-4U"></a>在波罗奈国仙人堕处鹿野苑中。<a id="a-4V"></a>转妙法轮。<a id="a-4W"></a>是时东方有佛世尊。<a id="a-4X"></a>号瞻波迦花色世界名如幻。<a id="a-4Y"></a>国名调冤。<a id="a-4Z"></a>彼有菩萨名曰风持。<a id="a-4a"></a>来此娑婆世界。<a id="a-4b"></a>瞻礼亲近世尊释迦牟尼如来。<a id="a-4c"></a>到已头面顶礼佛足。<a id="a-4d"></a>右绕七匝住立佛前。<a id="a-4e"></a>尔时风持菩萨。<a id="a-4f"></a>承佛威神即作是念。<a id="a-4g"></a>今佛世尊身相广大无量无边。<a id="a-4h"></a>不能观其顶相。<a id="a-4i"></a>我今或可于佛世尊身量边际求以度量。<a id="a-4j"></a>风持菩萨作是念已。<a id="a-4k"></a>自见其身长六万八千由旬。<a id="a-4l"></a>见佛身相长八百四十万由旬。<a id="a-4m"></a>复作是念。<a id="a-4n"></a>我今或以自所得者游戏神力。<a id="a-4o"></a>而可度量如来身相分量边际邪。<a id="a-4p"></a>作是念已。<a id="a-4q"></a>即时菩萨承佛威神。<a id="a-4r"></a>以自通力乃往上方。<a id="a-4s"></a>过百俱胝殑伽沙数等佛土。<a id="a-4t"></a>有世界。<a id="a-4u"></a>名大莲华。<a id="a-4v"></a>佛号莲华吉祥藏王如来。<a id="a-4w"></a>现住说法教化众生。<a id="a-4x"></a>菩萨到已审谛观察。<a id="a-4y"></a>不能得见如来顶相。<a id="a-4z"></a>亦复不能度量佛身分量边际。<a id="a-50"></a>时风持菩萨。<a id="a-51"></a>前诣世尊莲华吉祥藏王如来所。<a id="a-52"></a>头面礼足右绕七匝住立佛前。<a id="a-53"></a>白佛言。<a id="a-54"></a>世尊。<a id="a-55"></a>我所来此其远近邪。<a id="a-56"></a>彼佛告言。<a id="a-57"></a>善男子。<a id="a-58"></a>过百俱胝殑伽沙数等佛国土已到此世界。<a id="a-59"></a>风持菩萨白彼佛言。<a id="a-5A"></a>世尊。<a id="a-5B"></a>我为不能观彼世尊释迦牟尼如来顶相。<a id="a-5C"></a>亦复不能观彼佛身分量边际。<a id="a-5D"></a>故远来此而伸请问。<a id="a-5E"></a>彼佛答言。<a id="a-5F"></a>善男子。<a id="a-5G"></a>假使汝今尽其神力。<a id="a-5H"></a>极尽上方一切世界。<a id="a-5I"></a>经于殑伽沙数等劫。<a id="a-5J"></a>亦复不能知彼佛身分量边际。<a id="a-5K"></a>又善男子。<a id="a-5L"></a>假使尽诸喻法不能譬喻。<a id="a-5M"></a>彼佛如来。<a id="a-5N"></a>所有戒定慧解脱解脱知见种种功德。<a id="a-5O"></a>若身语心若色若相。<a id="a-5P"></a>一切喻法皆不能喻。<a id="a-5Q"></a>以彼如来超数法故。<a id="a-5R"></a>唯除虚空而可喻之。<a id="a-5S"></a>所谓如来戒定慧解脱解脱知见。<a id="a-5T"></a>悉如虚空故。<a id="a-5U"></a>若身语心若色若相。<a id="a-5V"></a>此说一切皆如虚空。<a id="a-5W"></a>是故应知。<a id="a-5X"></a>虚空无量故。<a id="a-5Y"></a>如来身相亦复无量。<a id="a-5Z"></a>寂慧。<a id="a-5a"></a>彼风持菩萨于彼佛所。<a id="a-5b"></a>闻是说已发希有心。<a id="a-5c"></a>踊跃欢喜适悦庆快。<a id="a-5d"></a>即时头面礼彼佛足。<a id="a-5e"></a>右绕七匝承佛威神。<a id="a-5f"></a>于刹那间隐彼佛土。<a id="a-5g"></a>还复至此娑婆世界。<a id="a-5h"></a>住立世尊释迦牟尼佛前。<a id="a-5i"></a>顶礼佛足右绕三匝。<a id="a-5j"></a>合掌谛诚向佛世尊。<a id="a-5k"></a>说伽陀曰。</p>
  <p id="a5l">一切佛法极广大　　与虚空等无边际</p>
  <p id="a5m">若人意欲度其边　　彼即自招于损害</p>
  <p id="a5n">我过百俱胝数量　　殑伽沙等佛刹土</p>
  <p id="a5o">往一如来刹土中　　欲观如来身分量</p>
  <p id="a5p">我既至彼佛刹已　　世界名曰大莲华</p>
  <p id="a5q">不能观佛顶相高　　亦复不知身分量</p>
  <p id="a5r">化主世尊居彼刹　　其名吉祥藏王尊</p>
  <p id="a5s">彼佛知我意所思　　发如是言为我说</p>
  <p id="a5t">若人欲以譬喻法　　喻其无边诸佛法</p>
  <p id="a5u">彼佛不可随相知　　是人返招谤佛罪</p>
  <p id="a5v">唯其一法可为喻　　与诸佛法等无异</p>
  <p id="a5w">所谓周广太虚空　　分量边际不可得</p>
  <p id="a5x">如其虚空广大故　　佛功德聚亦复然</p>
  <p id="a5y">谓戒定慧解脱门　　及彼解脱知见等</p>
  <p id="a5z">如其虚空无分量　　佛色相等亦复然</p>
  <p id="a60">顶相高广不能观　　与彼虚空界无异</p>
  <p id="a61">如其虚空广大故　　佛身广大亦复然</p>
  <p id="a62">由身广大量无边　　光明广大亦如是</p>
  <p id="a63">由其光明广大故　　语密广大亦复然</p>
  <p id="a64">语密广大量无边　　心密广大亦如是</p>
  <p id="a65">由其心密广大故　　佛慈广大亦复然</p>
  <p id="a66">佛慈广大量无边　　佛智广大亦如是</p>
  <p id="a67">由其佛智广大故　　佛身广大亦复然</p>
  <p id="a68">菩提出生胜福门　　广大无际亦如是</p>
  <p id="a69">由菩提心所生福　　胜相从彼福门生</p>
  <p id="a6A">圆满虚空界无边　　出生胜上诸功德</p>
  <p id="a6B">所有一切众生类　　普摄一切诸福蕴</p>
  <p id="a6C">一切菩萨亦复然　　皆从菩提心所出</p>
  <p id="a6D">所有一切菩萨众　　宣说福蕴极广大</p>
  <p id="a6E">若能护持正法门　　所获福聚多于彼</p>
  <p id="a6F">假使诸佛加行智　　经俱胝劫共宣扬</p>
  <p id="a6G">护持正法福无边　　毕竟不知其边际</p>
  <p id="a6H">大菩提心所生福　　护持正法福无边</p>
  <p id="a6I">空解脱门若校量　　十六分中不及一</p>
  <p id="a6J">空解脱门此所摄　　亦复不离菩提心</p>
  <p id="a6K">护持正法诸福门　　一切皆同此中摄</p>
  <p id="a6L">若能了此妙法趣　　是即菩萨大名称</p>
  <p id="a6M">菩提功德获无边　　此乃是修菩萨行</p>
  <p id="a6N">我今说是伽陀时　　俱胝刹土皆震动</p>
  <p id="a6O">有千俱胝众天人　　鼓吹歌音俱胝数</p>
  <p id="a6P">有千俱胝众生数　　悉发广大菩提心</p>
  <p id="a6Q">闻佛如是大威神　　风持我今如实说</p>
  <p id="a6R">佛有如是不思议　　无量无边复无上</p>
  <p id="a6S">诸佛普现众相门　　即自然智真秘密</p>
  <p id="a6T">寂慧当知如是等说。<a id="a-6U"></a>是即名为如来秘密。</p>
 </body>
</html>