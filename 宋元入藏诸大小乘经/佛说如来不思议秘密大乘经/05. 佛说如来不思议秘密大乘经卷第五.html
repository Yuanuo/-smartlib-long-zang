<!doctype html>
<html id="z3IBUo8jf" data-ver="343">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说如来不思议秘密大乘经卷第五</h1>
  <h2 id="a2">持国轮王先行品第五之二</h2>
  <p id="a3">复次大王。<a id="a-4"></a>有四种法。<a id="a-5"></a>若圆满者。<a id="a-6"></a>即能安住大乘。<a id="a-7"></a>成就不放逸行。<a id="a-8"></a>心无流散。<a id="a-9"></a>何等为四。<a id="a-A"></a>一者戒护诸根。<a id="a-B"></a>二者观欲过失。<a id="a-C"></a>三者摄受一切作无常想。<a id="a-D"></a>四者于法决定为胜命根。<a id="a-E"></a>大王。<a id="a-F"></a>如是四法。<a id="a-G"></a>若圆满者。<a id="a-H"></a>即能安住大乘。<a id="a-I"></a>成就不放逸行。<a id="a-J"></a>心无流散。<a id="a-K"></a>大王。<a id="a-L"></a>有四种法。<a id="a-M"></a>王者修行若具足者。<a id="a-N"></a>说名仁王。<a id="a-O"></a>何等为四。<a id="a-P"></a>一者常不弃舍大菩提心。<a id="a-Q"></a>二者以菩提法教示他人。<a id="a-R"></a>三者以诸善根回向菩提。<a id="a-S"></a>四者于佛世尊大威德力。<a id="a-T"></a>若见闻已。<a id="a-U"></a>亦复于彼一切天人声闻缘觉所有威力生欢喜心。<a id="a-V"></a>然即唯求佛大威力。<a id="a-W"></a>大王。<a id="a-X"></a>如是四法。<a id="a-Y"></a>王者修行若具足者。<a id="a-Z"></a>说名仁王。<a id="a-a"></a>是故大王。<a id="a-b"></a>应当常修不放逸行。<a id="a-c"></a>信心清净忻慕正法。<a id="a-d"></a>起乐法欲勤求正法。<a id="a-e"></a>常当游戏正法园苑不着境界。<a id="a-f"></a>所以者何。<a id="a-g"></a>大王。<a id="a-h"></a>当知欲无厌足。<a id="a-i"></a>彼所足者是谓圣慧。<a id="a-j"></a>又复大王。<a id="a-k"></a>寿量微少命不久停。<a id="a-l"></a>往趣他世罪业可怖。<a id="a-m"></a>由是应知。<a id="a-n"></a>常当亲近供养恭敬诸佛如来。<a id="a-o"></a>以此善根。<a id="a-p"></a>应于四处而用回向。<a id="a-q"></a>何等为四。<a id="a-r"></a>一者回向无尽果报。<a id="a-s"></a>二者回向无尽法门。<a id="a-t"></a>三者回向无尽妙智。<a id="a-u"></a>四者回向无尽辩才。<a id="a-v"></a>大王。<a id="a-w"></a>复有四法。<a id="a-x"></a>一者身清净故能成慧行。<a id="a-y"></a>二者语清净故能成闻行。<a id="a-z"></a>三者心清净故能成戒行。<a id="a-10"></a>四者慧清净故能成智行。<a id="a-11"></a>复有四法。<a id="a-12"></a>一者方便圆满故能成熟有情。<a id="a-13"></a>二者慧圆满故能降伏诸魔。<a id="a-14"></a>三者愿圆满故即如说能行。<a id="a-15"></a>四者值遇佛故即得一切佛法圆满。</p>
  <p id="a16">时彼持国转轮圣王。<a id="a-17"></a>于彼佛所得闻正法。<a id="a-18"></a>示教利喜生欢喜心适悦庆快。<a id="a-19"></a>持以无价真珠妙宝。<a id="a-1A"></a>及王者所有一切受用。<a id="a-1B"></a>悉以献佛而为供养。<a id="a-1C"></a>乃至尽寿修诸梵行奉持五戒。<a id="a-1D"></a>是时王诸宫嫔。<a id="a-1E"></a>于彼佛所闻正法已。<a id="a-1F"></a>心大适悦踊跃欢喜。<a id="a-1G"></a>各以身所著衣及庄严具。<a id="a-1H"></a>覆于佛上。<a id="a-1I"></a>乃至尽寿修诸梵行奉持五戒。<a id="a-1J"></a>悉发阿耨多罗三藐三菩提心。<a id="a-1K"></a>时持国转轮圣王。<a id="a-1L"></a>快得善利增益法财。<a id="a-1M"></a>已与诸宫嫔眷属。<a id="a-1N"></a>各各至诚顶礼佛足。<a id="a-1O"></a>及苾刍众亦悉礼敬绕七匝已。<a id="a-1P"></a>即时入于大楼阁中。<a id="a-1Q"></a>踊升虚空自在而行。<a id="a-1R"></a>还极清净大国城中。</p>
  <p id="a1S">复次持国转轮圣王。<a id="a-1T"></a>于后一时择月圆日。<a id="a-1U"></a>严驾出游众花大园。<a id="a-1V"></a>而为玩赏。<a id="a-1W"></a>鼓吹清音奏妙歌乐。<a id="a-1X"></a>恣其所乐嬉戏游从。<a id="a-1Y"></a>是时有二最上宫女。<a id="a-1Z"></a>一名无毁。<a id="a-1a"></a>二名无比。<a id="a-1b"></a>同诣欢喜池中。<a id="a-1c"></a>清净澡沐出已衣覆。<a id="a-1d"></a>处于莲花师子之座。<a id="a-1e"></a>是二宫女。<a id="a-1f"></a>即于座中各有一童子。<a id="a-1g"></a>自然化生跏趺而坐。<a id="a-1h"></a>童子端严色妙无比。<a id="a-1i"></a>相好圆具人所乐观。<a id="a-1j"></a>于刹那间即各踊身住于虚空。<a id="a-1k"></a>是时空中有贤圣言。<a id="a-1l"></a>此二童子。<a id="a-1m"></a>一名法思。<a id="a-1n"></a>一名法慧。<a id="a-1o"></a>故此二名由斯而立。<a id="a-1p"></a>彼法思童子。<a id="a-1q"></a>于其无毁宫女坐中化生。<a id="a-1r"></a>彼法慧童子。<a id="a-1s"></a>于其无比宫女坐中化生。<a id="a-1t"></a>时二童子。<a id="a-1u"></a>在虚空中亦加趺坐。<a id="a-1v"></a>异口同音说伽陀曰。</p>
  <p id="a1w">仁者我今得善利　　所谓发生菩提心</p>
  <p id="a1x">既发心已遇世尊　　起清净心而信礼</p>
  <p id="a1y">大海深广难彻底　　生死轮转无休息</p>
  <p id="a1z">有情广渡生死流　　彼菩提心不舍离</p>
  <p id="a20">有世界名无毁身　　有世尊名时分王</p>
  <p id="a21">我从彼来求法门　　乐见牟尼功德聚</p>
  <p id="a22">我时各各加趺坐　　分从二母坐中生</p>
  <p id="a23">我父持国大圣王　　故来合掌伸敬礼</p>
  <p id="a24">愿父伺察听我说　　阿庾多劫善得法</p>
  <p id="a25">乃至圆成大菩提　　所得于中不弃舍</p>
  <p id="a26">一切唯佛出世难　　父母难得居法位</p>
  <p id="a27">法中善友刹那逢　　清净妙宝随意现</p>
  <p id="a28">欲及精进不放逸　　出家得利具正知</p>
  <p id="a29">勤修利益心调柔　　惭愧多闻具善戒</p>
  <p id="a2A">慈悲调寂为有情　　普令获得深法忍</p>
  <p id="a2B">精进勤力无著心　　成熟摄受诸群品</p>
  <p id="a2C">心离相故得调畅　　于其身命不顾惜</p>
  <p id="a2D">思惟正法如救然　　愿获诸佛胜功德</p>
  <p id="a2E">父王最上难得者　　我所称赞最上法</p>
  <p id="a2F">我从彼佛刹中来　　还归彼佛本因处</p>
  <p id="a2G">我等已住菩萨位　　普能摄受诸善法</p>
  <p id="a2H">刹那获得五神通　　随念随观意能晓</p>
  <p id="a2I">时彼持国转轮圣王。<a id="a-2J"></a>与宫嫔眷属并二童子智者菩萨。<a id="a-2K"></a>以神通力处虚空中。<a id="a-2L"></a>同诣世尊无边功德宝众庄严王如来会中。<a id="a-2M"></a>到已各各顶礼佛足。<a id="a-2N"></a>一切众会普伸尊敬。<a id="a-2O"></a>是时彼佛。<a id="a-2P"></a>观二童子是真佛子。<a id="a-2Q"></a>乐欲听受菩提道法。<a id="a-2R"></a>佛知其意。<a id="a-2S"></a>即为宣说甚深正法。<a id="a-2T"></a>佛言。<a id="a-2U"></a>善男子。<a id="a-2V"></a>当知诸法从缘所生。<a id="a-2W"></a>中无主宰亦无作者。<a id="a-2X"></a>知内是空外无所行。<a id="a-2Y"></a>诸法皆空虚假无实。<a id="a-2Z"></a>于见于作应悉清净。<a id="a-2a"></a>犹如虚空而无所取。<a id="a-2b"></a>彼佛世尊如是多种。<a id="a-2c"></a>广为宣说清净法时。<a id="a-2d"></a>会中有七十六那庾多及三俱胝人。<a id="a-2e"></a>得无生法忍。<a id="a-2f"></a>是时持国转轮圣王。<a id="a-2g"></a>在佛会中经七昼夜作供养已。<a id="a-2h"></a>与其诸子并宫嫔眷属。<a id="a-2i"></a>于刹那间还本所居。<a id="a-2j"></a>时彼轮王后于一时。<a id="a-2k"></a>独处栴檀楼阁之中。<a id="a-2l"></a>登于莲花师子之座。<a id="a-2m"></a>窃作是念。<a id="a-2n"></a>我此千子悉已安住阿耨多罗三藐三菩提法。<a id="a-2o"></a>然于其中何者最先得成阿耨多罗三藐三菩提果。<a id="a-2p"></a>我宜设法以验其事。<a id="a-2q"></a>作是念已即敕侍人。<a id="a-2r"></a>用以七宝妙巧作瓶。<a id="a-2s"></a>如其分量善施作已。<a id="a-2t"></a>即命各书千子名字置宝瓶中。<a id="a-2u"></a>复以七宝作妙莲花。<a id="a-2v"></a>于其花中安置宝瓶。<a id="a-2w"></a>然后于七昼夜广以微妙香花涂香粖香等及鼓吹歌音。<a id="a-2x"></a>严伸供养瓶中名字。<a id="a-2y"></a>是时空中有十千天人。<a id="a-2z"></a>助发种种妙供养事。<a id="a-30"></a>如是供养七昼夜已。<a id="a-31"></a>普召宫嫔眷属及王千子并二童子咸集其前。<a id="a-32"></a>复以贤妙金床安置宝瓶。<a id="a-33"></a>安已即时敕遣侍人。<a id="a-34"></a>于宝瓶中取其名字。<a id="a-35"></a>侍人如命瓶中最先取一名字。<a id="a-36"></a>前奉于王其名乃是清净慧太子。<a id="a-37"></a>然后次第遍取其名。<a id="a-38"></a>即时于刹那间而此大地六种震动。<a id="a-39"></a>所有宫嫔先各执持诸妙乐器。<a id="a-3A"></a>不鼓自鸣出妙歌音。<a id="a-3B"></a>寂慧。<a id="a-3C"></a>当知彼时清净慧太子。<a id="a-3D"></a>最先瓶中取其名者。<a id="a-3E"></a>岂异人乎。<a id="a-3F"></a>即是此贤劫中。<a id="a-3G"></a>过去俱留孙如来。<a id="a-3H"></a>次于瓶中取一名字。<a id="a-3I"></a>其名最胜军太子者。<a id="a-3J"></a>即是过去俱那含牟尼如来。<a id="a-3K"></a>次于瓶中取一名字。<a id="a-3L"></a>其名寂诸根太子者。<a id="a-3M"></a>即是过去迦葉如来。<a id="a-3N"></a>次于瓶中取一名字。<a id="a-3O"></a>其名一切义成太子者。<a id="a-3P"></a>寂慧。<a id="a-3Q"></a>当知即我身是。<a id="a-3R"></a>次于瓶中取一名字。<a id="a-3S"></a>其名宝带太子者。<a id="a-3T"></a>即当成佛号慈氏如来。<a id="a-3U"></a>次于瓶中取一名字。<a id="a-3V"></a>其名牛王太子者。<a id="a-3W"></a>即当成佛号师子如来。<a id="a-3X"></a>次于瓶中取一名字。<a id="a-3Y"></a>其名电天太子者。<a id="a-3Z"></a>即当成佛号大幢如来。<a id="a-3a"></a>次于瓶中取一名字。<a id="a-3b"></a>其名贤王太子者。<a id="a-3c"></a>即当成佛号妙花如来。<a id="a-3d"></a>次于瓶中取一名字。<a id="a-3e"></a>其名净光吉祥太子者。<a id="a-3f"></a>即当成佛号花氏如来。<a id="a-3g"></a>次于瓶中取一名字。<a id="a-3h"></a>其名莲华眼太子者。<a id="a-3i"></a>即当成佛号善宿如来。<a id="a-3j"></a>次于瓶中取一名字。<a id="a-3k"></a>其名无垢光太子者。<a id="a-3l"></a>即当成佛号妙眼如来。<a id="a-3m"></a>次于瓶中取一名字。<a id="a-3n"></a>其名净池太子者。<a id="a-3o"></a>即当成佛号妙臂如来。<a id="a-3p"></a>次于瓶中取一名字。<a id="a-3q"></a>其名慧王太子者。<a id="a-3r"></a>即当成佛号明焰如来。<a id="a-3s"></a>次于瓶中取一名字。<a id="a-3t"></a>其名善庄严太子者。<a id="a-3u"></a>即当成佛号明味如来。<a id="a-3v"></a>次于瓶中取一名字。<a id="a-3w"></a>其名增长分太子者。<a id="a-3x"></a>即当成佛号导师如来。<a id="a-3y"></a>次于瓶中取一名字。<a id="a-3z"></a>其名净严王太子者。<a id="a-40"></a>即当成佛号持胜功德如来。<a id="a-41"></a>次于瓶中取一名字。<a id="a-42"></a>其名吉祥密太子者。<a id="a-43"></a>即当成佛号胜财如来。<a id="a-44"></a>次于瓶中取一名字。<a id="a-45"></a>其名妙光身太子者。<a id="a-46"></a>即当成佛号智积如来。<a id="a-47"></a>次于瓶中取一名字。<a id="a-48"></a>其名勇健太子者。<a id="a-49"></a>即当成佛号宝积如来。<a id="a-4A"></a>次于瓶中取一名字。<a id="a-4B"></a>其名宝称太子者。<a id="a-4C"></a>即当成佛号普光明如来。<a id="a-4D"></a>寂慧。<a id="a-4E"></a>当知如是等广说。<a id="a-4F"></a>彼千子中相继而取。<a id="a-4G"></a>乃至取一名字。<a id="a-4H"></a>其名大峰庄严太子者。<a id="a-4I"></a>即当成佛号无边功德宝称如来。<a id="a-4J"></a>寂慧。<a id="a-4K"></a>唯一名字在宝瓶中。<a id="a-4L"></a>最后取之。<a id="a-4M"></a>其名无边慧太子。<a id="a-4N"></a>而此太子于千子中居最小位。<a id="a-4O"></a>是时诸兄或轻侮言。<a id="a-4P"></a>我等诸兄当成佛时。<a id="a-4Q"></a>已作佛事已度有情。<a id="a-4R"></a>汝于最后当何所作。</p>
  <p id="a4S">时无边慧太子说伽陀曰。</p>
  <p id="a4T">佛法无边如虚空　　有情及慧亦无尽</p>
  <p id="a4U">行愿清净戒薰修　　当听我说此行愿</p>
  <p id="a4V">诸兄寿量若干数　　王者众会数若干</p>
  <p id="a4W">如我寿量总聚之　　愿当尔许声闻众</p>
  <p id="a4X">太子说是伽陀已　　空中天人赞善哉</p>
  <p id="a4Y">正士意乐净周圆　　利益有情无穷尽</p>
  <p id="a4Z">寂慧。<a id="a-4a"></a>当知彼时最小无边慧太子者。<a id="a-4b"></a>当得成佛号乐欲如来。<a id="a-4c"></a>于贤劫中最后成佛。<a id="a-4d"></a>寂慧。<a id="a-4e"></a>所有贤劫中诸佛寿量及声闻众。<a id="a-4f"></a>彼乐欲如来而悉当得。<a id="a-4g"></a>是彼如来善乐欲故。<a id="a-4h"></a>是故如来名为乐欲。</p>
  <p id="a4i">复次寂慧。<a id="a-4j"></a>汝且观是菩萨摩诃萨。<a id="a-4k"></a>善巧方便圆具净戒。<a id="a-4l"></a>无毁大愿满足胜行。<a id="a-4m"></a>彼诸太子九百九十九人。<a id="a-4n"></a>乃至无边慧太子。<a id="a-4o"></a>如上功德皆悉成就。</p>
  <p id="a4p">是时彼千太子。<a id="a-4q"></a>俱谓二童子菩萨言。<a id="a-4r"></a>汝此法思法慧二善男子。<a id="a-4s"></a>往昔发何殊胜愿力。<a id="a-4t"></a>今如是邪。<a id="a-4u"></a>法思童子言。<a id="a-4v"></a>诸仁者。<a id="a-4w"></a>我与汝等皆如金刚手。<a id="a-4x"></a>菩萨相续胜行。<a id="a-4y"></a>不离一切如来无上秘密。<a id="a-4z"></a>不离一切佛法听受信解。<a id="a-50"></a>法慧童子言。<a id="a-51"></a>今我诸兄具胜愿力。<a id="a-52"></a>愿我与汝悉证菩提。<a id="a-53"></a>成菩提已。<a id="a-54"></a>我皆劝请转妙法轮。<a id="a-55"></a>如其愿力。<a id="a-56"></a>于彼佛所受菩提记。<a id="a-57"></a>寂慧。<a id="a-58"></a>当知彼时持国转轮圣王者岂异人乎。<a id="a-59"></a>即是然灯如来应供正等正觉。<a id="a-5A"></a>往昔因中居轮王位时。<a id="a-5B"></a>彼轮王千太子者。<a id="a-5C"></a>即是此贤劫之中千佛如来。<a id="a-5D"></a>从俱留孙如来。<a id="a-5E"></a>至乐欲如来(古经不译但云楼至)彼时法思童子。<a id="a-5F"></a>于无毁宫女坐中化生者。<a id="a-5G"></a>即是金刚手大秘密主菩萨摩诃萨神力所化。<a id="a-5H"></a>彼时法慧童子。<a id="a-5I"></a>于无比宫女坐中化生者。<a id="a-5J"></a>即是尸弃梵王。<a id="a-5K"></a>寂慧。<a id="a-5L"></a>彼时持国转轮圣王诸宫嫔者。<a id="a-5M"></a>即是今此会中诸菩萨众。<a id="a-5N"></a>彼诸宫嫔。<a id="a-5O"></a>尔时得王千子成熟化度。<a id="a-5P"></a>而悉不退转于阿耨多罗三藐三菩提心安住大乘。<a id="a-5Q"></a>彼诸宫嫔。<a id="a-5R"></a>次第当于此贤劫中受菩提记。<a id="a-5S"></a>寂慧。<a id="a-5T"></a>汝复应观缘生之法理不相违。<a id="a-5U"></a>善根诸因及发心胜行果无坏失。<a id="a-5V"></a>今此会中诸菩萨大士。<a id="a-5W"></a>皆能增长最胜意乐。</p>
 </body>
</html>