<!doctype html>
<html id="z3IBUoTjo" data-ver="235">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说如来不思议秘密大乘经卷第十四</h1>
  <h2 id="a2">金刚手菩萨大秘密主授记品第十六之二</h2>
  <p id="a3">尔时世尊。<a id="a-4"></a>为金刚手菩萨大秘密主。<a id="a-5"></a>当授记时会中有二万人。<a id="a-6"></a>发阿耨多罗三藐三菩提心。<a id="a-7"></a>皆愿生彼普净世界金刚步如来刹土之中。</p>
  <p id="a8">尔时金刚手菩萨大秘密主。<a id="a-9"></a>闻佛世尊与授记已。<a id="a-A"></a>心生庆快踊跃欢喜。<a id="a-B"></a>即以金刚杵掷虚空中。<a id="a-C"></a>当其戏掷金刚杵时。<a id="a-D"></a>而此三千大千世界六种震动。<a id="a-E"></a>天雨众华鼓奏音乐。<a id="a-F"></a>复于一切众会。<a id="a-G"></a>右手自然皆出种种妙色最上华鬘。</p>
  <p id="aH">尔时金刚手菩萨大秘密主。<a id="a-I"></a>即于佛前合掌谛诚。<a id="a-J"></a>说伽陀曰。</p>
  <p id="aK">广博大法王　　无尽妙法藏</p>
  <p id="aL">欲为利世间　　善分别诸法</p>
  <p id="aM">已于诸法中　　舍除吝惜意</p>
  <p id="aN">随法依法修　　善住我归命</p>
  <p id="aO">佛清净大士　　圆满清净行</p>
  <p id="aP">功德王名称　　遍闻于三界</p>
  <p id="aQ">能于三世中　　常持无尽智</p>
  <p id="aR">平等善所行　　顶礼无障碍</p>
  <p id="aS">月光极圆净　　遍净复清净</p>
  <p id="aT">日光极光明　　妙光胜光聚</p>
  <p id="aU">梵音极妙音　　净音深妙响</p>
  <p id="aV">三宝胜金光　　故我今顶礼</p>
  <p id="aW">常现净妙身　　亦无身系属</p>
  <p id="aX">常说妙语言　　离语言分别</p>
  <p id="aY">虽为大法师　　不生于法想</p>
  <p id="aZ">解脱诸众生　　而无众生想</p>
  <p id="aa">世间何所作　　能报佛大恩</p>
  <p id="ab">功德胜利中　　唯出家能报</p>
  <p id="ac">诸闻佛教授　　无异法可转</p>
  <p id="ad">随所受法门　　真修如理作</p>
  <p id="ae">尔时金刚手菩萨大秘密主。<a id="a-f"></a>并余一切在会大众。<a id="a-g"></a>各以所持众妙华鬘散于佛上。<a id="a-h"></a>以佛威神力故所散华鬘。<a id="a-i"></a>即时普遍此三千大千世界。<a id="a-j"></a>皆现众妙华鬘庄严周匝。<a id="a-k"></a>盈积可八步量。</p>
  <p data-pb></p>
  <h2 id="al">无二无说品第十七</h2>
  <p id="am">尔时寂慧菩萨摩诃萨前白金刚手菩萨大秘密主言。<a id="a-n"></a>秘密主。<a id="a-o"></a>世尊如来授仁者记邪。<a id="a-p"></a>金刚手言。<a id="a-q"></a>善男子。<a id="a-r"></a>佛授我记如梦自性。<a id="a-s"></a>寂慧言。<a id="a-t"></a>今汝授记有何所得。<a id="a-u"></a>金刚手言。<a id="a-v"></a>无所得故而我得记。<a id="a-w"></a>寂慧言。<a id="a-x"></a>何法无所得。<a id="a-y"></a>金刚手言。<a id="a-z"></a>我人众生寿者悉无所得。<a id="a-10"></a>彼蕴处界亦无所得。<a id="a-11"></a>乃至若善不善。<a id="a-12"></a>有罪无罪有漏无漏。<a id="a-13"></a>世间出世间。<a id="a-14"></a>有为无为若染若净。<a id="a-15"></a>生死涅槃皆无所得。<a id="a-16"></a>寂慧言。<a id="a-17"></a>若法无所得。<a id="a-18"></a>云何是中有授记乎。<a id="a-19"></a>金刚手言。<a id="a-1A"></a>由无所得故。<a id="a-1B"></a>即于是中以通达智而乃授记。<a id="a-1C"></a>寂慧言。<a id="a-1D"></a>智何有二而可观邪。<a id="a-1E"></a>金刚手言。<a id="a-1F"></a>若有二可观即无授记可得。<a id="a-1G"></a>然以彼智无二可观。<a id="a-1H"></a>是故诸菩萨。<a id="a-1I"></a>于无二智中如是授记。<a id="a-1J"></a>寂慧言。<a id="a-1K"></a>若智无二可观者。<a id="a-1L"></a>复云何有能记所记邪。<a id="a-1M"></a>金刚手言。<a id="a-1N"></a>若能记若所记。<a id="a-1O"></a>以平等性于无二际中悉无所得。<a id="a-1P"></a>寂慧言。<a id="a-1Q"></a>秘密主。<a id="a-1R"></a>无二际中云何有记。<a id="a-1S"></a>金刚手言。<a id="a-1T"></a>若彼际如是即是无二际。<a id="a-1U"></a>即于彼际中故如是授记。<a id="a-1V"></a>寂慧言。<a id="a-1W"></a>何名为际。<a id="a-1X"></a>复于何处而得授记。<a id="a-1Y"></a>金刚手言。<a id="a-1Z"></a>我际处授记。<a id="a-1a"></a>众生际处寿者际处人际处授记。<a id="a-1b"></a>寂慧言。<a id="a-1c"></a>且我际处复在何处。<a id="a-1d"></a>金刚手言。<a id="a-1e"></a>我际处者。<a id="a-1f"></a>即是如来解脱际处。<a id="a-1g"></a>寂慧言。<a id="a-1h"></a>如来解脱际处而在何处。<a id="a-1i"></a>金刚手言。<a id="a-1j"></a>如来解脱际处。<a id="a-1k"></a>在无明有爱际处。<a id="a-1l"></a>寂慧言。<a id="a-1m"></a>无明有爱际处复在何处。<a id="a-1n"></a>金刚手言。<a id="a-1o"></a>在毕竟无生无起际处。<a id="a-1p"></a>寂慧言。<a id="a-1q"></a>毕竟无生无起际复在何处。<a id="a-1r"></a>金刚手言。<a id="a-1s"></a>在无表了处。<a id="a-1t"></a>寂慧言。<a id="a-1u"></a>若无表了有何开示。<a id="a-1v"></a>金刚手言。<a id="a-1w"></a>若有开示即非无表了。<a id="a-1x"></a>寂慧言。<a id="a-1y"></a>云何无开示。<a id="a-1z"></a>金刚手言。<a id="a-20"></a>诸有所表悉无开示。<a id="a-21"></a>寂慧言。<a id="a-22"></a>若无开示何有教令。<a id="a-23"></a>金刚手言。<a id="a-24"></a>若有教令即无开示。<a id="a-25"></a>若无开示即无教令。<a id="a-26"></a>寂慧言。<a id="a-27"></a>云何得教令。<a id="a-28"></a>金刚手言。<a id="a-29"></a>虽有表了即无所受。<a id="a-2A"></a>寂慧言。<a id="a-2B"></a>云何表了而无所受。<a id="a-2C"></a>金刚手言。<a id="a-2D"></a>若不著文字即无所受。<a id="a-2E"></a>寂慧言。<a id="a-2F"></a>云何不著文字。<a id="a-2G"></a>金刚手言。<a id="a-2H"></a>谓随顺义。<a id="a-2I"></a>寂慧言。<a id="a-2J"></a>此复云何是随顺义。<a id="a-2K"></a>金刚手言。<a id="a-2L"></a>谓即于义而无所见。<a id="a-2M"></a>寂慧言。<a id="a-2N"></a>云何于义无所见邪。<a id="a-2O"></a>金刚手言。<a id="a-2P"></a>若义非义。<a id="a-2Q"></a>悉于是中求不可得。<a id="a-2R"></a>寂慧言。<a id="a-2S"></a>若于义非义求不可得者。<a id="a-2T"></a>即何所求邪。<a id="a-2U"></a>金刚手言。<a id="a-2V"></a>由于义非义求不可得故。<a id="a-2W"></a>即无法可求寂慧言。<a id="a-2X"></a>若无法可求者。<a id="a-2Y"></a>即于一切悉无求邪。<a id="a-2Z"></a>金刚手言。<a id="a-2a"></a>此中无有少法可求。<a id="a-2b"></a>何以故。<a id="a-2c"></a>以无法可求故。<a id="a-2d"></a>法即无法寂慧言。<a id="a-2e"></a>此中何者名为法邪。<a id="a-2f"></a>金刚手言。<a id="a-2g"></a>若法之声尚不可得。<a id="a-2h"></a>是中复何而有法邪。<a id="a-2i"></a>善男子如是应知。<a id="a-2j"></a>若言法者。<a id="a-2k"></a>谓于文字不着不行。<a id="a-2l"></a>是故说言一切诸法无言无说。<a id="a-2m"></a>善男子。<a id="a-2n"></a>若有人言有所说者。<a id="a-2o"></a>彼即非说。<a id="a-2p"></a>以非说故。<a id="a-2q"></a>彼即无法亦非如理。<a id="a-2r"></a>寂慧言。<a id="a-2s"></a>秘密主。<a id="a-2t"></a>若尔者。<a id="a-2u"></a>岂非如来诸所说法亦非说邪。<a id="a-2v"></a>金刚手言。<a id="a-2w"></a>寂慧。<a id="a-2x"></a>岂非我先曾为汝说。<a id="a-2y"></a>世尊如来不说一字。<a id="a-2z"></a>以无说故。<a id="a-30"></a>如来即以神通愿力。<a id="a-31"></a>随众生意示有所说。<a id="a-32"></a>寂慧言。<a id="a-33"></a>设有说者何过失邪。<a id="a-34"></a>金刚手言。<a id="a-35"></a>有所说者语业过失。<a id="a-36"></a>寂慧言。<a id="a-37"></a>彼语业者复何过失。<a id="a-38"></a>金刚手言。<a id="a-39"></a>文字思惟取着过失。<a id="a-3A"></a>寂慧言。<a id="a-3B"></a>此复何能离过失邪。<a id="a-3C"></a>金刚手言。<a id="a-3D"></a>一切法中。<a id="a-3E"></a>若有所说若无所说。<a id="a-3F"></a>悉无少法而可表了。<a id="a-3G"></a>无表了故即离过失。<a id="a-3H"></a>又复于己无所开示亦离过失。<a id="a-3I"></a>寂慧言。<a id="a-3J"></a>其过失者何为根本。<a id="a-3K"></a>金刚手言。<a id="a-3L"></a>彼过失者取为根本。<a id="a-3M"></a>寂慧言。<a id="a-3N"></a>取孰为本。<a id="a-3O"></a>金刚手言。<a id="a-3P"></a>执着为本。<a id="a-3Q"></a>寂慧言。<a id="a-3R"></a>执着孰为本。<a id="a-3S"></a>金刚手言。<a id="a-3T"></a>虚妄分别为本。<a id="a-3U"></a>寂慧言。<a id="a-3V"></a>虚妄分别孰为本。<a id="a-3W"></a>金刚手言。<a id="a-3X"></a>增上所缘见为本。<a id="a-3Y"></a>寂慧言。<a id="a-3Z"></a>增上所缘见孰为本。<a id="a-3a"></a>金刚手言。<a id="a-3b"></a>色声香味触法。<a id="a-3c"></a>即是增上所缘根本。<a id="a-3d"></a>寂慧言。<a id="a-3e"></a>云何无所缘。<a id="a-3f"></a>金刚手言。<a id="a-3g"></a>爱不相续即无所缘。<a id="a-3h"></a>寂慧当知。<a id="a-3i"></a>如佛所说。<a id="a-3j"></a>一切法中若断于爱即无所缘。<a id="a-3k"></a>金刚手菩萨大秘密主说是法时。<a id="a-3l"></a>会中有五百苾刍得心解脱。<a id="a-3m"></a>二百菩萨得无生法忍。</p>
 </body>
</html>