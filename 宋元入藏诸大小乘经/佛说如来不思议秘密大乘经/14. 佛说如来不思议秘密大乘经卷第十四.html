<!DOCTYPE html>
<html>
<head>
  <meta charset="utf-8"/>
  <meta name="author" content="法护/宋"/>
  <meta name="library" content="龙藏"/>
  <meta name="catalog" content="龙藏/宋元入藏诸大小乘经"/>
  <title>佛说如来不思议秘密大乘经卷第十四</title>
</head>
<body>
  <h1 class="head">佛说如来不思议秘密大乘经卷第十四</h1>
  <h2>金刚手菩萨大秘密主授记品第十六之二</h2>
  <p>尔时世尊。为金刚手菩萨大秘密主。当授记时会中有二万人。发阿耨多罗三藐三菩提心。皆愿生彼普净世界金刚步如来刹土之中。</p>
  <p>尔时金刚手菩萨大秘密主。闻佛世尊与授记已。心生庆快踊跃欢喜。即以金刚杵掷虚空中。当其戏掷金刚杵时。而此三千大千世界六种震动。天雨众华鼓奏音乐。复于一切众会。右手自然皆出种种妙色最上华鬘。</p>
  <p>尔时金刚手菩萨大秘密主。即于佛前合掌谛诚。说伽陀曰。</p>
  <p class="l-js-5c">广博大法王　　无尽妙法藏</p>
  <p class="l-js-5c">欲为利世间　　善分别诸法</p>
  <p class="l-js-5c">已于诸法中　　舍除吝惜意</p>
  <p class="l-js-5c">随法依法修　　善住我归命</p>
  <p class="l-js-5c">佛清净大士　　圆满清净行</p>
  <p class="l-js-5c">功德王名称　　遍闻于三界</p>
  <p class="l-js-5c">能于三世中　　常持无尽智</p>
  <p class="l-js-5c">平等善所行　　顶礼无障碍</p>
  <p class="l-js-5c">月光极圆净　　遍净复清净</p>
  <p class="l-js-5c">日光极光明　　妙光胜光聚</p>
  <p class="l-js-5c">梵音极妙音　　净音深妙响</p>
  <p class="l-js-5c">三宝胜金光　　故我今顶礼</p>
  <p class="l-js-5c">常现净妙身　　亦无身系属</p>
  <p class="l-js-5c">常说妙语言　　离语言分别</p>
  <p class="l-js-5c">虽为大法师　　不生于法想</p>
  <p class="l-js-5c">解脱诸众生　　而无众生想</p>
  <p class="l-js-5c">世间何所作　　能报佛大恩</p>
  <p class="l-js-5c">功德胜利中　　唯出家能报</p>
  <p class="l-js-5c">诸闻佛教授　　无异法可转</p>
  <p class="l-js-5c">随所受法门　　真修如理作</p>
  <p>尔时金刚手菩萨大秘密主。并余一切在会大众。各以所持众妙华鬘散于佛上。以佛威神力故所散华鬘。即时普遍此三千大千世界。皆现众妙华鬘庄严周匝。盈积可八步量。</p>
  <h2>无二无说品第十七</h2>
  <p>尔时寂慧菩萨摩诃萨前白金刚手菩萨大秘密主言。秘密主。世尊如来授仁者记邪。金刚手言。善男子。佛授我记如梦自性。寂慧言。今汝授记有何所得。金刚手言。无所得故而我得记。寂慧言。何法无所得。金刚手言。我人众生寿者悉无所得。彼蕴处界亦无所得。乃至若善不善。有罪无罪有漏无漏。世间出世间。有为无为若染若净。生死涅槃皆无所得。寂慧言。若法无所得。云何是中有授记乎。金刚手言。由无所得故。即于是中以通达智而乃授记。寂慧言。智何有二而可观邪。金刚手言。若有二可观即无授记可得。然以彼智无二可观。是故诸菩萨。于无二智中如是授记。寂慧言。若智无二可观者。复云何有能记所记邪。金刚手言。若能记若所记。以平等性于无二际中悉无所得。寂慧言。秘密主。无二际中云何有记。金刚手言。若彼际如是即是无二际。即于彼际中故如是授记。寂慧言。何名为际。复于何处而得授记。金刚手言。我际处授记。众生际处寿者际处人际处授记。寂慧言。且我际处复在何处。金刚手言。我际处者。即是如来解脱际处。寂慧言。如来解脱际处而在何处。金刚手言。如来解脱际处。在无明有爱际处。寂慧言。无明有爱际处复在何处。金刚手言。在毕竟无生无起际处。寂慧言。毕竟无生无起际复在何处。金刚手言。在无表了处。寂慧言。若无表了有何开示。金刚手言。若有开示即非无表了。寂慧言。云何无开示。金刚手言。诸有所表悉无开示。寂慧言。若无开示何有教令。金刚手言。若有教令即无开示。若无开示即无教令。寂慧言。云何得教令。金刚手言。虽有表了即无所受。寂慧言。云何表了而无所受。金刚手言。若不著文字即无所受。寂慧言。云何不著文字。金刚手言。谓随顺义。寂慧言。此复云何是随顺义。金刚手言。谓即于义而无所见。寂慧言。云何于义无所见邪。金刚手言。若义非义。悉于是中求不可得。寂慧言。若于义非义求不可得者。即何所求邪。金刚手言。由于义非义求不可得故。即无法可求寂慧言。若无法可求者。即于一切悉无求邪。金刚手言。此中无有少法可求。何以故。以无法可求故。法即无法寂慧言。此中何者名为法邪。金刚手言。若法之声尚不可得。是中复何而有法邪。善男子如是应知。若言法者。谓于文字不著不行。是故说言一切诸法无言无说。善男子。若有人言有所说者。彼即非说。以非说故。彼即无法亦非如理。寂慧言。秘密主。若尔者。岂非如来诸所说法亦非说邪。金刚手言。寂慧。岂非我先曾为汝说。世尊如来不说一字。以无说故。如来即以神通愿力。随众生意示有所说。寂慧言。设有说者何过失邪。金刚手言。有所说者语业过失。寂慧言。彼语业者复何过失。金刚手言。文字思惟取著过失。寂慧言。此复何能离过失邪。金刚手言。一切法中。若有所说若无所说。悉无少法而可表了。无表了故即离过失。又复于己无所开示亦离过失。寂慧言。其过失者何为根本。金刚手言。彼过失者取为根本。寂慧言。取孰为本。金刚手言。执著为本。寂慧言。执著孰为本。金刚手言。虚妄分别为本。寂慧言。虚妄分别孰为本。金刚手言。增上所缘见为本。寂慧言。增上所缘见孰为本。金刚手言。色声香味触法。即是增上所缘根本。寂慧言。云何无所缘。金刚手言。爱不相续即无所缘。寂慧当知。如佛所说。一切法中若断于爱即无所缘。金刚手菩萨大秘密主说是法时。会中有五百苾刍得心解脱。二百菩萨得无生法忍。</p>
</body></html>