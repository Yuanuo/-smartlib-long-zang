<!doctype html>
<html id="z3IBUXfde" data-ver="379">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大迦葉问大宝积正法经卷第五</h1>
  <p id="a2">尔时世尊说此伽他法时。<a id="a-3"></a>八百苾刍漏尽意解心得解脱。<a id="a-4"></a>三十亿人远尘离垢得法眼净。<a id="a-5"></a>五百苾刍得三摩地。<a id="a-6"></a>闻此甚深微妙戒法。<a id="a-7"></a>难解难入不信不学。<a id="a-8"></a>从座而起速离佛会。<a id="a-9"></a>是时尊者大迦葉白世尊言。<a id="a-A"></a>此五百苾刍虽得三摩地。<a id="a-B"></a>云何闻此甚深之法难解难入不信不学。<a id="a-C"></a>即从座起速便而退。<a id="a-D"></a>佛言。<a id="a-E"></a>迦葉。<a id="a-F"></a>彼等五百苾刍我见未除。<a id="a-G"></a>于此无漏清净戒法闻已难解难入。<a id="a-H"></a>心生惊怖所以不信不行。<a id="a-I"></a>迦葉。<a id="a-J"></a>此伽他戒法甚深微妙。<a id="a-K"></a>三佛菩提皆从此出。<a id="a-L"></a>彼等罪友于此解脱妙善而不能入。<a id="a-M"></a>复次告言。<a id="a-N"></a>迦葉。<a id="a-O"></a>彼五百苾刍于如来教中是外道声闻。<a id="a-P"></a>如是迦葉。<a id="a-Q"></a>彼于如来本意执求一事法故。<a id="a-R"></a>若闻一法决定信受。<a id="a-S"></a>依教修学如是伽他之法。<a id="a-T"></a>言教玄妙是故惊怖。</p>
  <p id="aU">又复告言。<a id="a-V"></a>迦葉。<a id="a-W"></a>彼比丘意于如来应供正遍知觉。<a id="a-X"></a>为求一法发心修行。<a id="a-Y"></a>于命终后求生忉利天宫。<a id="a-Z"></a>为如是事于佛教中而求出家。<a id="a-a"></a>迦葉。<a id="a-b"></a>此五百苾刍身见未舍。<a id="a-c"></a>闻甚深法而生惊怖不信不学。<a id="a-d"></a>此等命终必堕恶趣。</p>
  <p id="ae">是时世尊告尊者须菩提言。<a id="a-f"></a>汝往五百苾刍所。<a id="a-g"></a>以善方便而为教导。<a id="a-h"></a>须菩提言。<a id="a-i"></a>世尊。<a id="a-j"></a>如是说法诲喻闻已不信不行。<a id="a-k"></a>我自小智言论寡识。<a id="a-l"></a>云何化彼。<a id="a-m"></a>是时五百苾刍已在中路。</p>
  <p id="an">尔时世尊即以神力化二苾刍于中路中逆往五百苾刍而即问言。<a id="a-o"></a>尊者。<a id="a-p"></a>欲往何处。<a id="a-q"></a>苾刍答言。<a id="a-r"></a>我等今者欲诣林间。<a id="a-s"></a>彼处寂静自得定乐而当住处。<a id="a-t"></a>化苾刍问言。<a id="a-u"></a>欲住林野于意云何。<a id="a-v"></a>彼等苾刍而即答言。<a id="a-w"></a>世尊说法我昔未闻。<a id="a-x"></a>今既闻已难解难入。<a id="a-y"></a>心生惊怖不可信学。<a id="a-z"></a>是以乐归林野安处禅定而取安乐。<a id="a-10"></a>化苾刍言。<a id="a-11"></a>尊者。<a id="a-12"></a>世尊说法而为难解。<a id="a-13"></a>心生惊怖不信不学不行。<a id="a-14"></a>而归林野以定为涅槃。<a id="a-15"></a>是彼所执汝等不知。<a id="a-16"></a>尊者。<a id="a-17"></a>沙门之法非合论诘。<a id="a-18"></a>今问尊者。<a id="a-19"></a>云何名涅槃法。<a id="a-1A"></a>若于自身得涅槃者则得补特伽罗。<a id="a-1B"></a>我人众生寿者何得涅槃。<a id="a-1C"></a>夫涅槃法。<a id="a-1D"></a>非相非非相。<a id="a-1E"></a>彼苾刍言。<a id="a-1F"></a>涅槃既尔云何证得。<a id="a-1G"></a>化苾刍言。<a id="a-1H"></a>除断贪嗔痴法。<a id="a-1I"></a>彼苾刍言。<a id="a-1J"></a>贪嗔痴法云何除断。<a id="a-1K"></a>化苾刍言。<a id="a-1L"></a>贪嗔痴法非在内非在外非在中间。<a id="a-1M"></a>本自无生今亦非灭。<a id="a-1N"></a>化苾刍言。<a id="a-1O"></a>尊者。<a id="a-1P"></a>不得执亦不得疑。<a id="a-1Q"></a>若尊者不执不疑。<a id="a-1R"></a>即非护非不护。<a id="a-1S"></a>非乐非不乐。<a id="a-1T"></a>彼说为涅槃。<a id="a-1U"></a>尊者。<a id="a-1V"></a>此清净戒相不生不灭。<a id="a-1W"></a>从三摩地生。<a id="a-1X"></a>从智慧生。<a id="a-1Y"></a>从解脱生。<a id="a-1Z"></a>从解脱知见生。<a id="a-1a"></a>离有离无。<a id="a-1b"></a>非相非无相。<a id="a-1c"></a>尊者。<a id="a-1d"></a>如是戒相即真涅槃。<a id="a-1e"></a>如是涅槃无解脱可得。<a id="a-1f"></a>无烦恼可舍。<a id="a-1g"></a>尊者。<a id="a-1h"></a>汝以情想求圆寂者。<a id="a-1i"></a>此得妄想非涅槃也。<a id="a-1j"></a>若想中生想非是涅槃。<a id="a-1k"></a>被想缠缚。<a id="a-1l"></a>如是若灭受想得真三摩钵底。<a id="a-1m"></a>尊者行者。<a id="a-1n"></a>若行更无有上。<a id="a-1o"></a>是时化者说此正法之时。<a id="a-1p"></a>彼五百苾刍闻此法已漏尽意解心得解脱。<a id="a-1q"></a>如是五百苾刍复诣佛所到已头面礼足。<a id="a-1r"></a>绕佛三匝于一面坐。</p>
  <p id="a1s">尔时长老须菩提即从座起问彼苾刍尊者。<a id="a-1t"></a>汝于何去今从何来。<a id="a-1u"></a>彼言。<a id="a-1v"></a>本非所去今亦不来。<a id="a-1w"></a>长老须菩提即以问佛。<a id="a-1x"></a>世尊。<a id="a-1y"></a>此所说法其义云何。<a id="a-1z"></a>佛言。<a id="a-20"></a>无生无灭。<a id="a-21"></a>须菩提言。<a id="a-22"></a>汝等尊者云何闻法。<a id="a-23"></a>彼苾刍言。<a id="a-24"></a>无缚无脱。<a id="a-25"></a>须菩提言。<a id="a-26"></a>谁化汝等。<a id="a-27"></a>彼苾刍言。<a id="a-28"></a>无身无心。<a id="a-29"></a>须菩提言。<a id="a-2A"></a>汝等云何修行。<a id="a-2B"></a>彼苾刍言。<a id="a-2C"></a>无无明灭亦无无明生。<a id="a-2D"></a>须菩提言。<a id="a-2E"></a>云何汝为声闻。<a id="a-2F"></a>彼苾刍言。<a id="a-2G"></a>不得声闻亦不成佛。<a id="a-2H"></a>须菩提言。<a id="a-2I"></a>云何汝之梵行。<a id="a-2J"></a>彼苾刍言。<a id="a-2K"></a>不住三界。<a id="a-2L"></a>须菩提言。<a id="a-2M"></a>汝于何时而入涅槃。<a id="a-2N"></a>彼苾刍言。<a id="a-2O"></a>如来入涅槃时我即涅槃。<a id="a-2P"></a>须菩提言。<a id="a-2Q"></a>汝等所作已办。<a id="a-2R"></a>彼苾刍言。<a id="a-2S"></a>了知我人。<a id="a-2T"></a>须菩提言。<a id="a-2U"></a>汝烦恼已尽。<a id="a-2V"></a>彼苾刍言。<a id="a-2W"></a>一切法亦尽。<a id="a-2X"></a>须菩提言。<a id="a-2Y"></a>汝等善破魔王。<a id="a-2Z"></a>彼苾刍言。<a id="a-2a"></a>蕴身尚不得何有魔王破。<a id="a-2b"></a>须菩提言。<a id="a-2c"></a>汝知师耶。<a id="a-2d"></a>彼苾刍言。<a id="a-2e"></a>非身非口非心。<a id="a-2f"></a>须菩提言。<a id="a-2g"></a>汝得清净胜地。<a id="a-2h"></a>彼苾刍言。<a id="a-2i"></a>无取无舍。<a id="a-2j"></a>须菩提言。<a id="a-2k"></a>汝出轮回今到彼岸。<a id="a-2l"></a>彼苾刍言。<a id="a-2m"></a>不到彼岸亦不得轮回。<a id="a-2n"></a>须菩提言。<a id="a-2o"></a>汝信胜地。<a id="a-2p"></a>彼苾刍言。<a id="a-2q"></a>一切执解脱。<a id="a-2r"></a>须菩提言。<a id="a-2s"></a>汝何所去。<a id="a-2t"></a>彼苾刍言。<a id="a-2u"></a>如来去处去化。<a id="a-2v"></a>苾刍言。<a id="a-2w"></a>尊者须菩提汝令彼去。<a id="a-2x"></a>说是法时众中有八百苾刍发声闻意心得解脱。<a id="a-2y"></a>三十二亿众生远尘离垢得法眼净。</p>
  <p id="a2z">尔时会中有菩萨摩诃萨。<a id="a-30"></a>名曰普光。<a id="a-31"></a>即从座起合掌向佛而白佛言。<a id="a-32"></a>世尊。<a id="a-33"></a>此大宝积正法令诸菩萨。<a id="a-34"></a>应云何学应云何住。<a id="a-35"></a>佛告善男子。<a id="a-36"></a>所说正法真实戒行。<a id="a-37"></a>汝等受持应如是住。<a id="a-38"></a>于此正法得大善利。<a id="a-39"></a>善男子。<a id="a-3A"></a>譬如有人乘彼土船欲过深广大河。<a id="a-3B"></a>善男子。<a id="a-3C"></a>于意云何。<a id="a-3D"></a>彼人乘此土船作何方便。<a id="a-3E"></a>速得到于彼岸。<a id="a-3F"></a>普光言。<a id="a-3G"></a>世尊。<a id="a-3H"></a>须是用大气力勇猛精进方达彼岸。<a id="a-3I"></a>佛言普光。<a id="a-3J"></a>有何所以要施勤力。<a id="a-3K"></a>世尊。<a id="a-3L"></a>彼河中流深而复广令人忧怕。<a id="a-3M"></a>若不勤力必见沉没。<a id="a-3N"></a>佛告普光菩萨。<a id="a-3O"></a>如是若诸菩萨修学正法欲度生死。<a id="a-3P"></a>四流大河须发勇猛精进之力通达佛法。<a id="a-3Q"></a>若不精进修学决定退堕。<a id="a-3R"></a>又复思惟此身无强无常速朽之法四流浩渺。<a id="a-3S"></a>云何得度彼诸众生。<a id="a-3T"></a>恒处此岸。<a id="a-3U"></a>汝等。<a id="a-3V"></a>今者受持妙法大船。<a id="a-3W"></a>运度一切众生。<a id="a-3X"></a>过轮回河至菩提岸。<a id="a-3Y"></a>普光菩萨复白佛言。<a id="a-3Z"></a>世尊。<a id="a-3a"></a>菩萨云何受持妙法大船。<a id="a-3b"></a>善男子。<a id="a-3c"></a>所有布施持戒忍辱慈心。<a id="a-3d"></a>所集无边福德。<a id="a-3e"></a>起平等心庄严一切众生。<a id="a-3f"></a>于七菩提分善而不忘失。<a id="a-3g"></a>精进受持心生决定。<a id="a-3h"></a>以巧方便深达实相。<a id="a-3i"></a>以大悲心拔众生苦。<a id="a-3j"></a>以四摄法护诸有情。<a id="a-3k"></a>以四无量饶益众生。<a id="a-3l"></a>以四念处恒自思惟。<a id="a-3m"></a>以四正断勤断勤修。<a id="a-3n"></a>以四神足奋迅神通。<a id="a-3o"></a>以其五根令生众善。<a id="a-3p"></a>以其五力坚固不退。<a id="a-3q"></a>以八圣道远离魔怨不住邪道。<a id="a-3r"></a>于奢摩他毗钵舍那无相无著。<a id="a-3s"></a>菩萨令此广大法行名闻十方。<a id="a-3t"></a>使诸众生来入微妙。<a id="a-3u"></a>正法大船过彼生死四流大河。<a id="a-3v"></a>得至涅槃安乐彼岸。<a id="a-3w"></a>得无所畏永离诸见。<a id="a-3x"></a>善男子。<a id="a-3y"></a>汝等当知。<a id="a-3z"></a>如是菩萨以妙法大船经无量百千俱胝那由他劫。<a id="a-40"></a>运度一切众生。<a id="a-41"></a>过彼四流大河不得疲苦。<a id="a-42"></a>汝如是受持应如是住。</p>
  <p id="a43">佛告普光菩萨。<a id="a-44"></a>汝今速运真实方便。<a id="a-45"></a>起大悲心令一切众生。<a id="a-46"></a>心意清净勇猛精进。<a id="a-47"></a>种诸善根令生不退。<a id="a-48"></a>恒乐出家闻法无倦。<a id="a-49"></a>植众德本求最上道。<a id="a-4A"></a>圆满智慧身心寂静。<a id="a-4B"></a>安处林野远离恶友。<a id="a-4C"></a>于第一义明了通达。<a id="a-4D"></a>行正方便于真俗谛。<a id="a-4E"></a>理智无二平等一空息诸妄念。<a id="a-4F"></a>善男子。<a id="a-4G"></a>菩萨为诸有情应如是受持应如是住。</p>
  <p id="a4H">尔时尊者大迦葉闻是法已而白佛言。<a id="a-4I"></a>世尊。<a id="a-4J"></a>如是大宝积正法。<a id="a-4K"></a>为求大乘者说昔未曾有。<a id="a-4L"></a>世尊。<a id="a-4M"></a>若善男子善女人。<a id="a-4N"></a>于此大宝积正法。<a id="a-4O"></a>受持解说一句一偈所得福德其义云何。</p>
  <p id="a4P">佛告迦葉。<a id="a-4Q"></a>应如是知。<a id="a-4R"></a>若有善男子善女人。<a id="a-4S"></a>于此大宝积正法。<a id="a-4T"></a>受持一句一偈所得福德。<a id="a-4U"></a>善男子。<a id="a-4V"></a>譬如有人以恒河沙数世界满中七宝供养恒河沙等如来。<a id="a-4W"></a>每一一如来而各以一恒河沙数世界七宝布施。<a id="a-4X"></a>又每一一如来各造一恒河沙佛寺精舍。<a id="a-4Y"></a>又一一如来各有无量声闻之众。<a id="a-4Z"></a>以一切乐具经一恒河沙劫而以供养。<a id="a-4a"></a>又彼诸如来及声闻弟子入涅槃后。<a id="a-4b"></a>复以七宝各起塔庙。<a id="a-4c"></a>善男子如是福德无量无边。<a id="a-4d"></a>不如有人于此宝积正法受持解说一句一偈功德胜彼。<a id="a-4e"></a>若复有人为其父母解说此经。<a id="a-4f"></a>彼人命终不堕恶趣。<a id="a-4g"></a>其母后身转成男子。</p>
  <p id="a4h">佛言。<a id="a-4i"></a>所在之处。<a id="a-4j"></a>若复有人于此大宝积经典。<a id="a-4k"></a>书写受持读诵解说。<a id="a-4l"></a>而于此处一切世间。<a id="a-4m"></a>天人阿修罗。<a id="a-4n"></a>恭敬供养如佛塔庙。<a id="a-4o"></a>若有法师闻此宝积正法经典。<a id="a-4p"></a>发尊重心受持读诵书写供养。<a id="a-4q"></a>若有善男子善女人。<a id="a-4r"></a>于彼法师如佛供养。<a id="a-4s"></a>尊重恭敬顶礼赞叹。<a id="a-4t"></a>彼人现世佛与授记。<a id="a-4u"></a>当得阿耨多罗三藐三菩提。<a id="a-4v"></a>临命终时得见如来。<a id="a-4w"></a>又彼法师复得十种身业清净。<a id="a-4x"></a>何等为十。<a id="a-4y"></a>一者临命终时不受众苦。<a id="a-4z"></a>二者眼识明朗不睹恶相。<a id="a-50"></a>三者手臂安定不摸虚空。<a id="a-51"></a>四者脚足安隐而不蹴踏。<a id="a-52"></a>五者大小便利而不漏失。<a id="a-53"></a>六者身体诸根而不臭秽。<a id="a-54"></a>七者腹肠宛然而不胮胀。<a id="a-55"></a>八者舌相舒展而不弯缩。<a id="a-56"></a>九者眼目俨然而不丑恶。<a id="a-57"></a>十者身虽入灭形色如生。<a id="a-58"></a>如是得此十种身业清净。</p>
  <p id="a59">复有十种口业清净。<a id="a-5A"></a>何等为十。<a id="a-5B"></a>一者言音美好。<a id="a-5C"></a>二者所言慈善。<a id="a-5D"></a>三者言说殊妙。<a id="a-5E"></a>四者言发爱语。<a id="a-5F"></a>五者其言柔软。<a id="a-5G"></a>六者所言诚谛。<a id="a-5H"></a>七者先言问讯。<a id="a-5I"></a>八者言堪听受。<a id="a-5J"></a>九者天人爱乐。<a id="a-5K"></a>十者如佛说言。<a id="a-5L"></a>如是十种口业清净。</p>
  <p id="a5M">复有十种意业清净。<a id="a-5N"></a>何等为十。<a id="a-5O"></a>一者意无嗔恚。<a id="a-5P"></a>二者不生嫉妒。<a id="a-5Q"></a>三者不自恃怙。<a id="a-5R"></a>四者无诸冤恼。<a id="a-5S"></a>五者离其过失。<a id="a-5T"></a>六者无颠倒想。<a id="a-5U"></a>七者无下劣想。<a id="a-5V"></a>八者无犯戒想。<a id="a-5W"></a>九者正意系心思惟佛土。<a id="a-5X"></a>十者远离我人得三摩地成就诸佛教法。<a id="a-5Y"></a>如是得十种意业清净。<a id="a-5Z"></a>我今于此而说颂曰。</p>
  <p id="a5a">临终不受苦　　非见诸恶相</p>
  <p id="a5b">手不摸虚空　　脚足无蹴踏</p>
  <p id="a5c">便利绝漏失　　身根不臭秽</p>
  <p id="a5d">腹藏无胮胀　　舌红不弯缩</p>
  <p id="a5e">眼目相俨然　　命终颜不改</p>
  <p id="a5f">如是身十种　　福善清净相</p>
  <p id="a5g">言音得美妙　　出语而慈善</p>
  <p id="a5h">所说自殊常　　发语人爱乐</p>
  <p id="a5i">复有柔软声　　所言而诚谛</p>
  <p id="a5j">方便能问讯　　堪令人听受</p>
  <p id="a5k">天龙众亦钦　　清响如佛语</p>
  <p id="a5l">如是口十种　　口业得清净</p>
  <p id="a5m">心意虽嗔恚　　嫉妒而不生</p>
  <p id="a5n">于自无恃怙　　冤恼亦自除</p>
  <p id="a5o">得离众过失　　颠倒想不生</p>
  <p id="a5p">不作于下劣　　禁戒勿令亏</p>
  <p id="a5q">正意而系念　　远离于我人</p>
  <p id="a5r">复得三摩地　　通达诸佛法</p>
  <p id="a5s">如是意十种　　心业清净相</p>
  <p id="a5t">佛告大迦葉。<a id="a-5u"></a>若善男子善女人。<a id="a-5v"></a>汝等应以香花伎乐缯盖幢幡饮食衣服一切乐具。<a id="a-5w"></a>供养此大宝积正法。<a id="a-5x"></a>志心归命受持读诵。<a id="a-5y"></a>所以者何。<a id="a-5z"></a>迦葉。<a id="a-60"></a>如是一切诸佛如来应正等觉。<a id="a-61"></a>皆从此出。<a id="a-62"></a>应以最上供养而供养之。</p>
  <p id="a63">佛说此经已。<a id="a-64"></a>尊者大迦葉一心顶戴。<a id="a-65"></a>菩萨摩诃萨及诸比丘天龙药叉乾闼婆阿修罗等一切大众。<a id="a-66"></a>皆大欢喜信受奉行。</p>
 </body>
</html>