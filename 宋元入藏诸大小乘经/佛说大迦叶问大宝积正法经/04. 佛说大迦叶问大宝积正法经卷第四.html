<!DOCTYPE html>
<html>
<head>
  <meta charset="utf-8"/>
  <meta name="author" content="施护/宋"/>
  <meta name="library" content="龙藏"/>
  <meta name="catalog" content="龙藏/宋元入藏诸大小乘经"/>
  <title>佛说大迦叶问大宝积正法经卷第四</title>
</head>
<body>
  <h1 class="head">佛说大迦叶问大宝积正法经卷第四</h1>
  <p>佛告迦叶。譬如有人善解习马。其马性恶难以制伏。此人调习自然良善。迦叶。如是相应比丘能守禁律。心识嚣驰难以制伏。被此比丘调伏制御。离嗔恚等如如不动。我今于此而说颂曰。</p>
  <p class="l-js-5c">譬如恶性马　　遇彼调习人</p>
  <p class="l-js-5c">种种被制伏　　不久而调善</p>
  <p class="l-js-5c">相应行比丘　　善持于禁律</p>
  <p class="l-js-5c">调伏于识心　　令彼净安住</p>
  <p>佛告迦叶。譬如有人于其咽喉而患瘿病。致坏命根得其苦恼。迦叶。如是若复有人深著我想于自身命后得大苦。我今于此而说颂曰。</p>
  <p class="l-js-5c">譬如瘿病人　　苦恼于身命</p>
  <p class="l-js-5c">于其昼夜中　　无暂得安乐</p>
  <p class="l-js-5c">著我之众生　　其义亦如是</p>
  <p class="l-js-5c">见倒坏其身　　于后生诸苦</p>
  <p>佛告迦叶。譬如有人身被缠缚。巧设方便而得解免。迦叶。如是若彼有情作善相应。制止心猿令得离缚。我今于此而说颂曰。</p>
  <p class="l-js-5c">譬如缠缚人　　能设巧方便</p>
  <p class="l-js-5c">解彼身边缚　　令身得自在</p>
  <p class="l-js-5c">相应善有情　　禁止于心识</p>
  <p class="l-js-5c">令彼离缠缚　　其义亦如是</p>
  <p>佛告迦叶。譬如虚空本自廓然。彼有二物可以盖覆。何等二物。是彼云雾。迦叶。如是出家之人。本自寂静而求世间咒术之法。又于衣钵财利畜积受用。此为覆障。我今于此而说颂曰。</p>
  <p class="l-js-5c">譬如于云雾　　覆障于虚空</p>
  <p class="l-js-5c">比丘亦复然　　行彼世间法</p>
  <p class="l-js-5c">习学于咒术　　积聚于衣钵</p>
  <p class="l-js-5c">此二障行人　　菩萨须远离</p>
  <p>佛告迦叶。此出家人有二种缠缚。云何二种。迦叶。一为利养缠缚。二为名称缠缚。彼出家人宜各远离。我今于此而说颂曰。</p>
  <p class="l-js-5c">若彼出家人　　贪著于利养</p>
  <p class="l-js-5c">及爱好名闻　　此二重缠缚</p>
  <p class="l-js-5c">亦障圣解脱　　出家须远离</p>
  <p>佛告迦叶。有二种法灭出家德。云何二法。一亲近在家。二憎嫌圣者。我今于此而说颂曰。</p>
  <p class="l-js-5c">亲近在家人　　憎嫌于圣者</p>
  <p class="l-js-5c">此二非道法　　灭彼出家德</p>
  <p class="l-js-5c">出家菩萨人　　彼宜速速离</p>
  <p>佛告迦叶。有二种法为出家垢染。云何二法。一心多烦恼。二弃舍善友摄受恶友。我今于此而说颂曰。</p>
  <p class="l-js-5c">若彼出家人　　心多于烦恼</p>
  <p class="l-js-5c">弃背善良朋　　亲近于恶友</p>
  <p class="l-js-5c">佛说于此人　　为彼出家垢</p>
  <p class="l-js-5c">一切菩萨众　　各各宜远离</p>
  <p>佛告迦叶。有二种法于出家人如临崖险。云何二种。一轻慢妙法。二信乐破戒。我今于此而说颂曰。</p>
  <p class="l-js-5c">若彼出家人　　轻慢于妙法</p>
  <p class="l-js-5c">信重破戒者　　如登于崖险</p>
  <p class="l-js-5c">坠堕在须臾　　此二非律仪</p>
  <p class="l-js-5c">一切诸佛子　　彼二须远离</p>
  <p>佛告迦叶。有二种法为出家过恶。云何二种一见他过失。二盖覆自过。我今于此而说颂曰。</p>
  <p class="l-js-5c">若有出家者　　恒见他人过</p>
  <p class="l-js-5c">覆藏于自罪　　此二大过失</p>
  <p class="l-js-5c">损恼毒如火　　智者须远离</p>
  <p>佛告迦叶。有二种法增出家热恼。云何二种。一受持袈裟心怀不净。二恃己戒德诃责非行。我今于此而说颂曰。</p>
  <p class="l-js-5c">虽复披袈裟　　心行不净行</p>
  <p class="l-js-5c">设身有戒德　　而用于恶言</p>
  <p class="l-js-5c">催伏非行者　　此二须远离</p>
  <p>佛告迦叶。有二种法医出家人病。云何二法。一行大乘者见心决定。二为诸众生不断佛法。我今于此而说颂曰。</p>
  <p class="l-js-5c">若有出家者　　行彼大乘行</p>
  <p class="l-js-5c">见心恒决定　　不断于佛法</p>
  <p class="l-js-5c">此二出家人　　佛说名无病</p>
  <p>佛告迦叶。有二种法为出家人长病。云何二种。一得阿波谛重罪。二不能发露忏悔。我今于此而说颂曰。</p>
  <p class="l-js-5c">出家比丘众　　犯彼阿波谛</p>
  <p class="l-js-5c">不能忏灭罪　　愚迷不重戒</p>
  <p class="l-js-5c">刹那刹那实　　此恶长为病</p>
  <p>佛告迦叶。此有沙门为沙门名。迦叶白言。云何沙门为沙门名。迦叶。此有四种沙门。云何四种。一行色相沙门。二密行虚诳沙门。三求名闻称赞沙门。四实行沙门。迦叶此是四种沙门。迦叶白言。云何名行色相沙门。迦叶。此一沙门。虽复剃除须发著佛袈裟受持钵器色相具足。而身不清净。口不清净。意不清净。不自调伏粗恶不善。广贪财利命不清净。得破戒罪法。迦叶。此名行色相沙门。</p>
  <p>迦叶白言云何名密行虚诳沙门。迦叶。此一沙门。虽知行业亦具威仪。吃粗恶饮食。诈欢诈喜。于行住坐卧。恒构虚诳。又不亲近在家出家四圣种族。诈默无言诳赚有情。心无清净亦无调伏。亦不息念虚妄推度。住著我人之相。若遇空法而生怖畏如登崖险。若见比丘善谈空者如遇冤家。迦叶。此说名为密行虚诳沙门。</p>
  <p>迦叶白言。云何名为求名闻称赞沙门。迦叶。此一沙门。为求名闻称赞诈行持戒。惑乱他人恃炫多闻要他称赞。或居山野。或处林间。诈现少欲无贪。假行清净之行。于其心内无其离欲。无其寂静无其息虑。无证菩提亦不为沙门。亦不为婆罗门。亦不为涅槃。而求称赞名闻。迦叶。此名求名闻称赞沙门。</p>
  <p>迦叶白言。云何名实行沙门。迦叶此一沙门。不为身命而行外事。亦不言论名闻利养。唯行空无相无愿。若闻一切法已。正意思惟涅槃实际。恒修梵行不求世报。亦不论量三界喜乐之事。唯见性空不得事法。亦不议论我人众生寿者及补特伽罗。见正法位离诸虚妄。于解脱道断诸烦恼。达一切法自性清净。内外不著。无集无散。于彼法身如来明了通达。无其见取。亦不言论色身离欲。亦不见色相。亦不见三业造作。亦不执凡圣之众法无所有。断诸分别自性凝然。不得轮回不得涅槃。无缚无解无来无去。知一切法寂静湛然。迦叶。此说名为实行沙门。作相应行非求名闻故。我今于此而说颂曰。</p>
  <p class="l-js-5c">所有身口意　　三业不清净</p>
  <p class="l-js-5c">贪爱不调伏　　粗恶行不密</p>
  <p class="l-js-5c">圆顶服三衣　　执持于应器</p>
  <p class="l-js-5c">佛说此沙门　　恒行于色相</p>
  <p class="l-js-5c">虽然依彼行　　虚诳而不实</p>
  <p class="l-js-5c">诈现四威仪　　示同于圣者</p>
  <p class="l-js-5c">远离和合处　　恒餐粗恶食</p>
  <p class="l-js-5c">无彼清净行　　密行于虚诳</p>
  <p class="l-js-5c">或彼为求名　　要他行称赞</p>
  <p class="l-js-5c">诈修于戒定　　示炫行头陀</p>
  <p class="l-js-5c">内意不调伏　　诳赚于信施</p>
  <p class="l-js-5c">不行离欲善　　亦不息攀缘</p>
  <p class="l-js-5c">见说法相空　　怖同登山险</p>
  <p class="l-js-5c">或居山野间　　而无真实意</p>
  <p class="l-js-5c">佛说此沙门　　为求名闻故</p>
  <p class="l-js-5c">若彼实行者　　不为于身命</p>
  <p class="l-js-5c">妄求名利养　　亦无求快乐</p>
  <p class="l-js-5c">唯修正解脱　　救拔诸恶趣</p>
  <p class="l-js-5c">虽知深法空　　不得于寂静</p>
  <p class="l-js-5c">亦无非寂静　　不住于涅槃</p>
  <p class="l-js-5c">不得于生死　　不著于圣人</p>
  <p class="l-js-5c">不舍于凡夫　　本自无所来</p>
  <p class="l-js-5c">今亦无所去　　一切法寂然</p>
  <p class="l-js-5c">佛说于此人　　是名实行者</p>
  <p>佛告迦叶。譬如贫人家无财利。自发其言告众人曰。我家之内有大库藏财物盈满。迦叶。于意云何。此贫人言是事实不。迦叶白言。不也世尊。佛言。迦叶亦复如是。彼沙门婆罗门自无戒德而复发言。我身具大德业。此言不实是事难信。我今于此而说颂曰。</p>
  <p class="l-js-5c">譬如贫穷人　　言自有库藏</p>
  <p class="l-js-5c">盈满七珍财　　彼语不相应</p>
  <p class="l-js-5c">沙门婆罗门　　虚妄亦如是</p>
  <p class="l-js-5c">三业无清净　　自言具戒德</p>
  <p>佛告迦叶。譬如有人入大水内而不专心。恣意戏水不觉溺死。迦叶。亦复如是。此沙门婆罗门多知乐法。入大法海不能制心。好行贪嗔痴。被烦恼贪引生恶趣。我今于此而说颂曰。</p>
  <p class="l-js-5c">譬如戏水人　　入于大水内</p>
  <p class="l-js-5c">不自用其心　　被水溺其命</p>
  <p class="l-js-5c">沙门婆罗门　　贪入大法海</p>
  <p class="l-js-5c">恣行贪嗔痴　　沉坠于恶趣</p>
  <p>佛告迦叶。譬如医人修合汤药将往四方欲疗众病。忽自得疾而不能救。迦叶。如是若彼比丘修彼多闻。欲化有情忽尔之间。自起烦恼而不能伏。我今于此而说颂曰。</p>
  <p class="l-js-5c">譬如良医人　　修合诸汤药</p>
  <p class="l-js-5c">持往于四方　　治彼众生病</p>
  <p class="l-js-5c">自忽有疾苦　　不能自医疗</p>
  <p class="l-js-5c">比丘亦如是　　修学于多闻</p>
  <p class="l-js-5c">欲行于化导　　自忽烦恼生</p>
  <p class="l-js-5c">不能善制止　　虚施于辛苦</p>
  <p>佛告迦叶。譬如有人身有重病。服彼上好名药不免命终。迦叶。如是若彼有情具烦恼病。而欲多闻修行亦不免坠堕。我今于此而说颂曰。</p>
  <p class="l-js-5c">譬如重病人　　久患而不差</p>
  <p class="l-js-5c">设服于良药　　终不免无常</p>
  <p class="l-js-5c">众生亦如是　　恒染烦恼病</p>
  <p class="l-js-5c">设乐修多闻　　不免于坠堕</p>
  <p>佛告迦叶。譬如摩尼宝珠堕落不净之中。其珠体触不堪使用。迦叶。如是若彼比丘虽具多闻。堕落不净利养之中。诸天人民不生敬爱。我今于此而说颂曰。</p>
  <p class="l-js-5c">譬如摩尼宝　　堕落不净中</p>
  <p class="l-js-5c">染污得其触　　使用而不堪</p>
  <p class="l-js-5c">比丘亦如是　　虽复具多闻</p>
  <p class="l-js-5c">坠堕于不净　　名闻利养中</p>
  <p class="l-js-5c">诸天及人民　　而不生爱敬</p>
  <p>佛告迦叶。譬如有人忽尔命终。以其金冠花鬘庄严头面。迦叶。如是若彼比丘破尽戒律。而以袈裟庄严其身有何所益。我今于此而说颂曰。</p>
  <p class="l-js-5c">譬如命终人　　以其好花鬘</p>
  <p class="l-js-5c">及用金宝冠　　严饰尸首上</p>
  <p class="l-js-5c">彼人无所用　　比丘亦如是</p>
  <p class="l-js-5c">而以破戒身　　被挂于袈裟</p>
  <p class="l-js-5c">严饰作威仪　　终无于利益</p>
  <p>佛告迦叶。譬如有人洗浴清净以其香油涂润身上及头髻指甲。身著白衣戴瞻卜花鬘为上族子。迦叶。如是若彼比丘多闻智慧。身被法服仪相具足为佛弟子。我今于此而说颂曰。</p>
  <p class="l-js-5c">譬如世间人　　洗浴身清净</p>
  <p class="l-js-5c">涂润好香油　　头以华鬘饰</p>
  <p class="l-js-5c">身著于白衣　　而称上族子</p>
  <p class="l-js-5c">比丘亦如是　　多闻具总持</p>
  <p class="l-js-5c">戒德恒清净　　被挂于法服</p>
  <p class="l-js-5c">仪相而具足　　此名真佛子</p>
  <p>佛告迦叶。有四种破戒比丘喻持戒影像。迦叶白言。云何四种破戒。迦叶。有一比丘具足受持别解脱戒。善知禁律于微细罪深生怕怖。恒依学处说戒清净。身口意业具足无犯。食离邪命此有其过。所以者何。执自功能成戒取故。迦叶。此是第一破戒喻持戒影像。</p>
  <p>复次迦叶。有一比丘善知禁律常持戒行。密用三业。彼有身见。执情不舍故。迦叶。此是第二破戒喻持戒影像。</p>
  <p>复次迦叶。有一比丘恒行慈心悲愍有情。具足慈善闻一切法无生。心生惊怕。迦叶。此是第三破戒喻持戒影像。</p>
  <p>复次迦叶。有一比丘行彼十二头陀大行具足无缺。而有我心住著我人之相。迦叶。此是第四破戒喻持戒影像。迦叶。此四种破戒喻持戒影像。</p>
  <p>复次迦叶。若说此戒。无人无我无众生无寿命。无行亦无不行。无作亦无不作。非犯非非犯。无名无色非无名色。无相非无相。无息念非无息念。无取无舍非无取舍。非受非不受。无识无心非无识心。无世间亦无出世间。无所住亦非无住。无自持戒无他持戒。于此戒中离诸毁谤。无迷无执。迦叶。此说。</p>
  <p>圣著无漏正戒。远离三界一切住处。尔时世尊而说颂曰。</p>
  <p class="l-js-5c">所持离垢戒　　非住我人相</p>
  <p class="l-js-5c">无犯亦无持　　无缚亦无解</p>
  <p class="l-js-5c">微妙甚深善　　远离于疑惑</p>
  <p class="l-js-5c">迦叶此戒相　　如来真实说</p>
  <p class="l-js-5c">所持无垢戒　　而于彼世间</p>
  <p class="l-js-5c">非为自身命　　普济诸群生</p>
  <p class="l-js-5c">同入真如际　　迦叶此戒相</p>
  <p>如来真实说</p>
  <p class="l-js-5c">所持离垢戒　　于彼我人中</p>
  <p class="l-js-5c">无染亦无净　　无暗亦无明</p>
  <p class="l-js-5c">无得亦无失　　不住于此岸</p>
  <p class="l-js-5c">不到于彼岸　　亦非于中流</p>
  <p class="l-js-5c">缚脱而平等　　无住如虚空</p>
  <p class="l-js-5c">非相非非相　　迦叶此戒相</p>
  <p>如来真实说</p>
  <p class="l-js-5c">所持无垢戒　　不著于名色</p>
  <p class="l-js-5c">不住于等引　　恒以净妙心</p>
  <p class="l-js-5c">离我有无相　　于彼别解脱</p>
  <p class="l-js-5c">远离持犯等　　无戒无不戒</p>
  <p class="l-js-5c">无定亦无散　　依此而行道</p>
  <p class="l-js-5c">智观无二取　　此戒净微妙</p>
  <p class="l-js-5c">安住三摩地　　三摩地生观</p>
  <p class="l-js-5c">智慧自清净　　是名具足戒</p>
</body></html>