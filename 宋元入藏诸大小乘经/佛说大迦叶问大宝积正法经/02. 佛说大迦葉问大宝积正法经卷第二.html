<!doctype html>
<html id="z3IBUXadb" data-ver="596">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大迦葉问大宝积正法经卷第二</h1>
  <p id="a2">佛告迦葉波。<a id="a-3"></a>若诸菩萨。<a id="a-4"></a>具足三十二法。<a id="a-5"></a>名为菩萨。<a id="a-6"></a>迦葉白言。<a id="a-7"></a>云何三十二法。<a id="a-8"></a>所为利益一切众生。<a id="a-9"></a>一切智智种子。<a id="a-A"></a>不量贵贱令得智慧。<a id="a-B"></a>为一切众生低心离我。<a id="a-C"></a>真实愍念其意不退。<a id="a-D"></a>善友恶友心行平等。<a id="a-E"></a>虽到涅槃思念爱语。<a id="a-F"></a>先意问讯愍见重担。<a id="a-G"></a>于诸众生恒起悲心。<a id="a-H"></a>常求妙法。<a id="a-I"></a>心无疲厌。<a id="a-J"></a>闻法无足。<a id="a-K"></a>常省己过不说他犯。<a id="a-L"></a>具诸威仪恒发大心。<a id="a-M"></a>修诸胜业不求果报。<a id="a-N"></a>所生戒德灭诸轮回。<a id="a-O"></a>令诸有情道心增进。<a id="a-P"></a>一切善根皆悉集行。<a id="a-Q"></a>虽行忍辱精进。<a id="a-R"></a>如入无色禅定。<a id="a-S"></a>智慧方便善解总持。<a id="a-T"></a>恒以四摄巧便受行。<a id="a-U"></a>持戒犯戒慈心不二。<a id="a-V"></a>常处山林乐问深法。<a id="a-W"></a>世间所有种种厌离。<a id="a-X"></a>爱乐出世无为果德。<a id="a-Y"></a>远离小乘正行大行。<a id="a-Z"></a>弃舍恶友亲近善友。<a id="a-a"></a>于四无量及五神通。<a id="a-b"></a>皆悉通达已净无知。<a id="a-c"></a>不着邪正如实依师。<a id="a-d"></a>发菩提心纯一无杂。<a id="a-e"></a>迦葉。<a id="a-f"></a>如是具足三十二法。<a id="a-g"></a>是则名为菩萨。<a id="a-h"></a>我今于此。<a id="a-i"></a>重说颂曰。</p>
  <p id="aj">利益诸众生　　欲行清净行</p>
  <p id="ak">令生一切智　　不择于贵贱</p>
  <p id="al">同入如来慧　　真实愍众生</p>
  <p id="am">心意不退转　　善友及恶友</p>
  <p id="an">平等观于彼　　虽到于涅槃</p>
  <p id="ao">爱语先问讯　　忧愍于重担</p>
  <p id="ap">及彼诸众生　　不断于大悲</p>
  <p id="aq">求法心无苦　　闻义常不足</p>
  <p id="ar">恒省自身非　　不讥他人犯</p>
  <p id="as">具修众威仪　　而起大乘行</p>
  <p id="at">不求于果报　　所持诸戒德</p>
  <p id="au">断灭于轮回　　令彼诸有情</p>
  <p id="av">远害增道意　　忍辱集善根</p>
  <p id="aw">精进修诸行　　如入无色定</p>
  <p id="ax">智慧诸方便　　总持而善解</p>
  <p id="ay">四摄恒受行　　持犯二俱愍</p>
  <p id="az">常处于林间　　恒乐闻深法</p>
  <p id="a10">厌离于世间　　爱敬无上果</p>
  <p id="a11">远离声闻乘　　而修大乘行</p>
  <p id="a12">弃舍于恶朋　　亲近于善友</p>
  <p id="a13">五通四无量　　智慧悉通达</p>
  <p id="a14">清净绝无知　　不着于邪正</p>
  <p id="a15">依师究真实　　纯一无杂行</p>
  <p id="a16">佛说观行法　　先发菩提心</p>
  <p id="a17">若此三十二　　善逝当演说</p>
  <p id="a18">菩萨具足行　　得佛甘露味</p>
  <p id="a19">佛告迦葉波。<a id="a-1A"></a>我为菩萨。<a id="a-1B"></a>说譬喻法。<a id="a-1C"></a>令彼知见为菩萨德。<a id="a-1D"></a>迦葉白言。<a id="a-1E"></a>其义云何。<a id="a-1F"></a>迦葉。<a id="a-1G"></a>譬如地大与一切众生。<a id="a-1H"></a>为其所依令彼长养。<a id="a-1I"></a>而彼地大于其众生无求无爱。<a id="a-1J"></a>菩萨亦然。<a id="a-1K"></a>从初发心直至道场。<a id="a-1L"></a>坐得成菩提。<a id="a-1M"></a>于其中间。<a id="a-1N"></a>运度一切众生无爱无求。<a id="a-1O"></a>亦复如是。<a id="a-1P"></a>我今于此。<a id="a-1Q"></a>而说颂曰。</p>
  <p id="a1R">譬如地大　　与诸众生　　依止长养</p>
  <p id="a1S">于彼众生　　无求无爱　　菩萨亦尔</p>
  <p id="a1T">从初发心　　直至道场　　成无上觉</p>
  <p id="a1U">运度有情　　无求无爱　　无冤无亲</p>
  <p id="a1V">平等摄受　　令得菩提</p>
  <p id="a1W">佛告迦葉波。<a id="a-1X"></a>譬如水界润益一切药草树木。<a id="a-1Y"></a>而彼水界于其草木无爱无求。<a id="a-1Z"></a>迦葉。<a id="a-1a"></a>菩萨亦然。<a id="a-1b"></a>以清净慈心。<a id="a-1c"></a>遍行一切众生。<a id="a-1d"></a>润益有情白法种子。<a id="a-1e"></a>令得增长无爱无求。<a id="a-1f"></a>我今于此。<a id="a-1g"></a>而说颂曰。</p>
  <p id="a1h">譬如水界　　润益一切　　药草树木</p>
  <p id="a1i">令得生长　　无爱无求　　菩萨亦尔</p>
  <p id="a1j">以净慈心　　遍及有情　　次第普润</p>
  <p id="a1k">净种增长　　破大力魔　　得佛菩提</p>
  <p id="a1l">佛告迦葉。<a id="a-1m"></a>譬如火界成熟一切谷麦苗稼。<a id="a-1n"></a>火界于彼无爱无求。<a id="a-1o"></a>迦葉。<a id="a-1p"></a>菩萨亦尔。<a id="a-1q"></a>以大智慧成熟一切众生善芽。<a id="a-1r"></a>我今于此。<a id="a-1s"></a>而说颂曰。</p>
  <p id="a1t">譬如火界　　成熟一切　　五谷苗稼</p>
  <p id="a1u">而彼火界　　于其苗稼　　无求无爱</p>
  <p id="a1v">菩萨亦尔　　以智慧火　　成熟一切</p>
  <p id="a1w">众生善芽　　菩萨于彼　　无求无爱</p>
  <p id="a1x">佛告迦葉。<a id="a-1y"></a>譬如风界遍满一切诸佛刹土。<a id="a-1z"></a>迦葉。<a id="a-20"></a>菩萨亦尔。<a id="a-21"></a>以善方便遍众生界令解佛法。<a id="a-22"></a>我今于此。<a id="a-23"></a>而说颂曰。</p>
  <p id="a24">譬如风界　　随自势力　　普遍佛刹</p>
  <p id="a25">诸菩萨众　　亦复如是　　以善方便</p>
  <p id="a26">为其佛子　　说最上法</p>
  <p id="a27">佛告迦葉。<a id="a-28"></a>譬如魔冤领四军兵。<a id="a-29"></a>欲界诸天不能降彼。<a id="a-2A"></a>迦葉。<a id="a-2B"></a>菩萨亦尔。<a id="a-2C"></a>得意清净一切众魔不能惑乱。<a id="a-2D"></a>我今于此。<a id="a-2E"></a>而说颂曰。</p>
  <p id="a2F">譬如魔冤　　领四军兵　　欲界诸天</p>
  <p id="a2G">不能降彼　　菩萨亦尔　　得意清净</p>
  <p id="a2H">一切众魔　　不可惑乱</p>
  <p id="a2I">佛告迦葉。<a id="a-2J"></a>譬如白月渐渐增长乃至圆满。<a id="a-2K"></a>迦葉。<a id="a-2L"></a>菩萨亦尔。<a id="a-2M"></a>以无染心求一切法乃至圆满。<a id="a-2N"></a>我今于此。<a id="a-2O"></a>而说颂曰。</p>
  <p id="a2P">譬如白月　　渐渐增长　　直至圆满</p>
  <p id="a2Q">菩萨亦尔　　以无染心　　求修诸善</p>
  <p id="a2R">渐渐增进　　白法圆满</p>
  <p id="a2S">佛告迦葉。<a id="a-2T"></a>譬如日出放大光明。<a id="a-2U"></a>照彼世间无不朗然。<a id="a-2V"></a>迦葉。<a id="a-2W"></a>菩萨亦尔。<a id="a-2X"></a>放智慧光照诸众生。<a id="a-2Y"></a>无不开悟。<a id="a-2Z"></a>我今于此。<a id="a-2a"></a>而说颂曰。</p>
  <p id="a2b">譬如日出　　照彼世间　　一切物像</p>
  <p id="a2c">无不朗然　　菩萨亦尔　　放智慧光</p>
  <p id="a2d">照诸有情　　无不开解</p>
  <p id="a2e">佛告迦葉。<a id="a-2f"></a>譬如师子兽王有大威德。<a id="a-2g"></a>于彼一切所行之处不惊不怖。<a id="a-2h"></a>迦葉。<a id="a-2i"></a>菩萨亦尔。<a id="a-2j"></a>安住多闻戒德。<a id="a-2k"></a>如是一切所往之处不惊不怖。<a id="a-2l"></a>我今于此。<a id="a-2m"></a>而说颂曰。</p>
  <p id="a2n">师子兽王　　威德勇猛　　所行之处</p>
  <p id="a2o">心无惊怖　　菩萨亦尔　　安住多闻</p>
  <p id="a2p">持戒智慧　　于彼世间　　所行之处</p>
  <p id="a2q">离诸怖畏</p>
  <p id="a2r">佛告迦葉。<a id="a-2s"></a>譬如龙象有大势力。<a id="a-2t"></a>担负一切重物而无疲苦。<a id="a-2u"></a>迦葉。<a id="a-2v"></a>菩萨亦尔。<a id="a-2w"></a>担负一切众生五蕴诸苦。<a id="a-2x"></a>不得其苦。<a id="a-2y"></a>我今于此。<a id="a-2z"></a>而说颂曰。</p>
  <p id="a30">譬如龙象　　有大势力　　身负重物</p>
  <p id="a31">而不疲苦　　菩萨亦尔　　担负众生</p>
  <p id="a32">五蕴诸苦　　亦无疲苦</p>
  <p id="a33">佛告迦葉。<a id="a-34"></a>譬如莲华生长水中淤泥浊水而不能染。<a id="a-35"></a>迦葉。<a id="a-36"></a>菩萨亦尔。<a id="a-37"></a>虽生世间。<a id="a-38"></a>世间杂染终不能着。<a id="a-39"></a>我今于此。<a id="a-3A"></a>而说颂曰。</p>
  <p id="a3B">譬如莲华　　出生水中　　浊水淤泥</p>
  <p id="a3C">而不可染　　菩萨亦尔　　虽生世间</p>
  <p id="a3D">种种杂染　　而不能着</p>
  <p id="a3E">佛告迦葉。<a id="a-3F"></a>譬如有人方便断树不断树根。<a id="a-3G"></a>而于后时复生大地。<a id="a-3H"></a>迦葉。<a id="a-3I"></a>菩萨亦尔。<a id="a-3J"></a>以方便力断彼烦恼。<a id="a-3K"></a>不断彼种以大悲善根复生三界。<a id="a-3L"></a>我今于此。<a id="a-3M"></a>而说颂曰。</p>
  <p id="a3N">譬如有人　　以其方便　　而断树身</p>
  <p id="a3O">不断树根　　如是后时　　复生大地</p>
  <p id="a3P">菩萨亦尔　　以善方便　　断彼烦恼</p>
  <p id="a3Q">不断彼种　　以大悲故　　复生三界</p>
  <p id="a3R">佛告迦葉。<a id="a-3S"></a>譬如诸方所流河水。<a id="a-3T"></a>皆归大海同一碱味。<a id="a-3U"></a>迦葉。<a id="a-3V"></a>菩萨亦尔。<a id="a-3W"></a>所有一切善根。<a id="a-3X"></a>种种利益回向菩提。<a id="a-3Y"></a>与彼涅槃同归一味。<a id="a-3Z"></a>我今于此。<a id="a-3a"></a>而说颂曰。</p>
  <p id="a3b">譬如一切　　江河诸水　　皆入大海</p>
  <p id="a3c">同一碱味　　菩萨亦尔　　所有一切</p>
  <p id="a3d">善根利益　　回向菩提　　及彼真际</p>
  <p id="a3e">同归一味</p>
  <p id="a3f">佛告迦葉。<a id="a-3g"></a>譬如四大天王及忉利天众。<a id="a-3h"></a>要彼安住妙高之山。<a id="a-3i"></a>迦葉。<a id="a-3j"></a>菩萨亦尔。<a id="a-3k"></a>为一切智所修善法。<a id="a-3l"></a>要彼安住菩提大心。<a id="a-3m"></a>我今于此。<a id="a-3n"></a>而说颂曰。</p>
  <p id="a3o">譬如四王　　及帝释众　　要彼安住</p>
  <p id="a3p">妙高之山　　菩萨亦尔　　为一切智</p>
  <p id="a3q">所修善法　　安住菩提</p>
  <p id="a3r">佛告迦葉。<a id="a-3s"></a>譬如国王欲行王事须假宰臣。<a id="a-3t"></a>迦葉。<a id="a-3u"></a>菩萨亦尔。<a id="a-3v"></a>欲为佛事。<a id="a-3w"></a>须假智慧方便。<a id="a-3x"></a>我今于彼。<a id="a-3y"></a>而说颂曰。</p>
  <p id="a3z">譬如国王　　欲行王事　　须仗宰臣</p>
  <p id="a40">而得成就　　菩萨亦尔　　欲为佛事</p>
  <p id="a41">假方便慧　　决定成就</p>
  <p id="a42">佛告迦葉。<a id="a-43"></a>譬如晴天无其云雾。<a id="a-44"></a>于彼世间终无降雨之相。<a id="a-45"></a>迦葉。<a id="a-46"></a>菩萨亦尔。<a id="a-47"></a>寡闻小智于诸有情。<a id="a-48"></a>终无说法之相。<a id="a-49"></a>我今于此。<a id="a-4A"></a>而说颂曰。</p>
  <p id="a4B">譬如虚空　　晴无云雾　　于彼世间</p>
  <p id="a4C">终不降雨　　菩萨亦尔　　寡闻少智</p>
  <p id="a4D">于其有情　　无说法相</p>
  <p id="a4E">佛告迦葉。<a id="a-4F"></a>譬如虚空起大云雷。<a id="a-4G"></a>必降甘雨成熟苗稼。<a id="a-4H"></a>迦葉。<a id="a-4I"></a>菩萨亦尔。<a id="a-4J"></a>于其世间起慈悲云。<a id="a-4K"></a>降妙法雨成熟众生。<a id="a-4L"></a>我今于此。<a id="a-4M"></a>而说颂曰。</p>
  <p id="a4N">譬如虚空　　云雷忽起　　必降甘泽</p>
  <p id="a4O">成熟苗稼　　菩萨亦尔　　普覆慈云</p>
  <p id="a4P">降霔法雨　　成熟有情</p>
  <p id="a4Q">佛告迦葉。<a id="a-4R"></a>譬如转轮圣王有其七宝恒随王行。<a id="a-4S"></a>迦葉。<a id="a-4T"></a>菩萨亦尔。<a id="a-4U"></a>有七觉支恒随菩萨。<a id="a-4V"></a>我今于此。<a id="a-4W"></a>而说颂曰。</p>
  <p id="a4X">譬如世间　　转轮圣王　　所有七宝</p>
  <p id="a4Y">恒随王行　　菩萨亦尔　　有七觉支</p>
  <p id="a4Z">所到之处　　随逐菩萨</p>
  <p id="a4a">佛告迦葉。<a id="a-4b"></a>譬如摩尼宝珠得多富贵。<a id="a-4c"></a>价直迦哩沙波拏。<a id="a-4d"></a>百千富贵。<a id="a-4e"></a>迦葉。<a id="a-4f"></a>菩萨亦尔。<a id="a-4g"></a>得多富贵价直声闻缘觉百千富贵。<a id="a-4h"></a>我今于此。<a id="a-4i"></a>而说颂曰。</p>
  <p id="a4j">譬如摩尼宝　　富贵广得多</p>
  <p id="a4k">迦哩沙波拏　　百千不可比</p>
  <p id="a4l">菩萨亦如是　　富贵倍弘多</p>
  <p id="a4m">辟支及声闻　　百千亦难比</p>
  <p id="a4n">佛告迦葉。<a id="a-4o"></a>譬如忉利天众。<a id="a-4p"></a>若住杂林者。<a id="a-4q"></a>受用富贵平等无二。<a id="a-4r"></a>迦葉。<a id="a-4s"></a>菩萨亦尔。<a id="a-4t"></a>若住清净心者。<a id="a-4u"></a>为一切众生正直方便平等无二。<a id="a-4v"></a>我今于此。<a id="a-4w"></a>而说颂曰。</p>
  <p id="a4x">譬如忉利天　　住彼杂林者</p>
  <p id="a4y">受用于富贵　　平等无有二</p>
  <p id="a4z">菩萨亦如是　　住心清净者</p>
  <p id="a50">正直为群生　　方便亦无二</p>
  <p id="a51">佛告迦葉。<a id="a-52"></a>譬如有人妙解禁咒善知毒药。<a id="a-53"></a>一切毒药不能为害。<a id="a-54"></a>迦葉。<a id="a-55"></a>菩萨亦尔。<a id="a-56"></a>具大智慧善行方便。<a id="a-57"></a>一切烦恼不能为害。<a id="a-58"></a>我今于此。<a id="a-59"></a>而说颂曰。</p>
  <p id="a5A">譬如世间人　　善知药禁咒</p>
  <p id="a5B">一切毒药等　　不能为损害</p>
  <p id="a5C">菩萨亦如是　　若具方便慧</p>
  <p id="a5D">一切烦恼毒　　不能为损害</p>
  <p id="a5E">佛告迦葉。<a id="a-5F"></a>譬如世间粪壤之地。<a id="a-5G"></a>能生肥盛甘蔗。<a id="a-5H"></a>迦葉。<a id="a-5I"></a>菩萨亦尔。<a id="a-5J"></a>若处烦恼粪地。<a id="a-5K"></a>能生一切智种。<a id="a-5L"></a>我今于此。<a id="a-5M"></a>而说颂曰。</p>
  <p id="a5N">譬如粪壤地　　出生于甘蔗</p>
  <p id="a5O">倍常而肥盛　　菩萨处烦恼</p>
  <p id="a5P">出生一切智　　其义亦如是</p>
  <p id="a5Q">佛告迦葉。<a id="a-5R"></a>譬如有人不学武艺。<a id="a-5S"></a>若执器仗宁解施设。<a id="a-5T"></a>迦葉。<a id="a-5U"></a>菩萨亦尔。<a id="a-5V"></a>先未闻法寡识机药。<a id="a-5W"></a>若执智见何辩邪正。<a id="a-5X"></a>佛告迦葉。<a id="a-5Y"></a>譬如[穴/(采-木+田)]师欲烧瓦器须用大火。<a id="a-5Z"></a>迦葉。<a id="a-5a"></a>菩萨亦尔。<a id="a-5b"></a>欲为愚迷众生开发智慧。<a id="a-5c"></a>须用佛法智火。<a id="a-5d"></a>迦葉。<a id="a-5e"></a>是故此大宝积正法。<a id="a-5f"></a>令菩萨修学受持得解法行。</p>
  <p id="a5g">迦葉白言。<a id="a-5h"></a>菩萨云何受持见正法行。<a id="a-5i"></a>迦葉。<a id="a-5j"></a>如自观身无我无人无众生无寿命无名无相。<a id="a-5k"></a>无观行故。<a id="a-5l"></a>迦葉。<a id="a-5m"></a>如此说名正观影像中法。<a id="a-5n"></a>复次迦葉。<a id="a-5o"></a>如实正观影像中法。<a id="a-5p"></a>迦葉。<a id="a-5q"></a>云何影像中法。<a id="a-5r"></a>如正观色。<a id="a-5s"></a>观彼无常亦非无常。<a id="a-5t"></a>如是受想行识。<a id="a-5u"></a>常与无常无定无不定。<a id="a-5v"></a>迦葉。<a id="a-5w"></a>此说如实观察影像中法。</p>
  <p id="a5x">复次迦葉。<a id="a-5y"></a>如实观察影像中法。<a id="a-5z"></a>所有地界。<a id="a-60"></a>常与无常无定无不定。<a id="a-61"></a>如是水界火界风界空界识界。<a id="a-62"></a>亦复如是无定无不定。<a id="a-63"></a>迦葉。<a id="a-64"></a>此说如实观察影像中法。</p>
  <p id="a65">复次迦葉。<a id="a-66"></a>所有眼处常无常性无定无不定。<a id="a-67"></a>如是耳处鼻处舌处身处意处常无常性。<a id="a-68"></a>无定无不定。<a id="a-69"></a>迦葉。<a id="a-6A"></a>此说影像中法如实观察。</p>
  <p id="a6B">复次迦葉。<a id="a-6C"></a>此定一法。<a id="a-6D"></a>此不定二法。<a id="a-6E"></a>若彼二法于是色中。<a id="a-6F"></a>不见不住无微无识亦无相故。<a id="a-6G"></a>迦葉。<a id="a-6H"></a>此说影像中法如实观察。</p>
  <p id="a6I">复次迦葉。<a id="a-6J"></a>我见一法无我二法。<a id="a-6K"></a>若彼二法于是色中。<a id="a-6L"></a>不见不住无微无识。<a id="a-6M"></a>亦无相故。<a id="a-6N"></a>迦葉。<a id="a-6O"></a>此说影像中法如实观察。</p>
  <p id="a6P">复次迦葉。<a id="a-6Q"></a>此真实心一法。<a id="a-6R"></a>此不实心二法。<a id="a-6S"></a>迦葉。<a id="a-6T"></a>二法所在无心无觉无意无识。<a id="a-6U"></a>迦葉。<a id="a-6V"></a>此说影像中法如实观察。</p>
  <p id="a6W">复次迦葉。<a id="a-6X"></a>善不善。<a id="a-6Y"></a>世间出世间。<a id="a-6Z"></a>有罪无罪。<a id="a-6a"></a>有漏无漏。<a id="a-6b"></a>有为无为。<a id="a-6c"></a>有烦恼无烦恼。<a id="a-6d"></a>如是一切法。<a id="a-6e"></a>迦葉。<a id="a-6f"></a>此生法一此灭法二。<a id="a-6g"></a>若二法中无集无散不可求得。<a id="a-6h"></a>迦葉。<a id="a-6i"></a>此说影像中法如实观察。</p>
  <p id="a6j">复次迦葉。<a id="a-6k"></a>此有法一此无法二。<a id="a-6l"></a>若此二法于是色中。<a id="a-6m"></a>不见不住无微无识亦无相故。<a id="a-6n"></a>迦葉。<a id="a-6o"></a>此说影像中法如实观察。</p>
  <p id="a6p">复次迦葉。<a id="a-6q"></a>此轮回一法。<a id="a-6r"></a>此涅槃二法。<a id="a-6s"></a>若彼二法于是色中。<a id="a-6t"></a>不见不住无微无识。<a id="a-6u"></a>迦葉。<a id="a-6v"></a>此说影像中法如实观察。</p>
  <p id="a6w">复次迦葉。<a id="a-6x"></a>我说汝等。<a id="a-6y"></a>无明缘生行。<a id="a-6z"></a>行缘生识。<a id="a-70"></a>识缘生名色。<a id="a-71"></a>名色缘生六入。<a id="a-72"></a>六入缘生触。<a id="a-73"></a>触缘生受。<a id="a-74"></a>受缘生爱。<a id="a-75"></a>爱缘生取。<a id="a-76"></a>取缘生有。<a id="a-77"></a>有缘生老死。<a id="a-78"></a>老死缘生忧悲苦恼。<a id="a-79"></a>迦葉。<a id="a-7A"></a>如是集得此一大苦蕴。<a id="a-7B"></a>所有无明灭则行灭。<a id="a-7C"></a>行灭则识灭。<a id="a-7D"></a>识灭则名色灭。<a id="a-7E"></a>名色灭则六入灭。<a id="a-7F"></a>六入灭则触灭。<a id="a-7G"></a>触灭则受灭。<a id="a-7H"></a>受灭则爱灭。<a id="a-7I"></a>爱灭则取灭。<a id="a-7J"></a>取灭则有灭。<a id="a-7K"></a>有灭则生灭。<a id="a-7L"></a>生灭则老死灭。<a id="a-7M"></a>老死灭忧悲苦恼得灭。<a id="a-7N"></a>如是得此一大苦蕴灭。<a id="a-7O"></a>迦葉。<a id="a-7P"></a>若以智观明无明等无此二相。<a id="a-7Q"></a>迦葉。<a id="a-7R"></a>此影像中法如实观察。</p>
  <p id="a7S">复次迦葉。<a id="a-7T"></a>如是行行灭。<a id="a-7U"></a>如是识识灭。<a id="a-7V"></a>如是名色名色灭。<a id="a-7W"></a>如是六入六入灭。<a id="a-7X"></a>如是触触灭。<a id="a-7Y"></a>如是受受灭。<a id="a-7Z"></a>如是爱爱灭。<a id="a-7a"></a>如是取取灭。<a id="a-7b"></a>如是有有灭。<a id="a-7c"></a>如是生生灭。<a id="a-7d"></a>如是老死老死灭。<a id="a-7e"></a>如是智观生性灭。<a id="a-7f"></a>性无二相故。<a id="a-7g"></a>迦葉。<a id="a-7h"></a>离此二相。<a id="a-7i"></a>此说影像中法如实观察。</p>
  <p id="a7j">复次迦葉。<a id="a-7k"></a>应当正观影像中法。<a id="a-7l"></a>彼法非空。<a id="a-7m"></a>亦非不空。<a id="a-7n"></a>如是空法无法相非无法相。<a id="a-7o"></a>法相即空相。<a id="a-7p"></a>空相即无相。<a id="a-7q"></a>无相即无愿。<a id="a-7r"></a>所以者何。<a id="a-7s"></a>无所愿作故。<a id="a-7t"></a>无相即空相。<a id="a-7u"></a>如是行者若法未生不生。<a id="a-7v"></a>法未生故。<a id="a-7w"></a>如彼法生。<a id="a-7x"></a>彼亦不生。<a id="a-7y"></a>生已谢故。<a id="a-7z"></a>如是无生生离取故。<a id="a-80"></a>法无自性。<a id="a-81"></a>无性即空。<a id="a-82"></a>如是正观此说影像中法。</p>
  <p id="a83">复次迦葉。<a id="a-84"></a>补特伽罗非破坏空。<a id="a-85"></a>即体是空。<a id="a-86"></a>本非有故。<a id="a-87"></a>非前际空非后际空。<a id="a-88"></a>现在即空。<a id="a-89"></a>迦葉白言。<a id="a-8A"></a>彼补特迦罗。<a id="a-8B"></a>我今觉悟知彼是空。<a id="a-8C"></a>破坏我故。<a id="a-8D"></a>一切皆空此法如是。<a id="a-8E"></a>佛言。<a id="a-8F"></a>迦葉汝言非也。<a id="a-8G"></a>迦葉宁可见彼补特迦罗如须弥山量。<a id="a-8H"></a>勿得离我而见彼空。<a id="a-8I"></a>何以故。<a id="a-8J"></a>破我断空执一切空。<a id="a-8K"></a>我则说为大病。<a id="a-8L"></a>而不可救。</p>
  <p id="a8M">佛告迦葉。<a id="a-8N"></a>譬如人病其病深重。<a id="a-8O"></a>而下良药令彼服行。<a id="a-8P"></a>药虽入腹病终不差。<a id="a-8Q"></a>迦葉。<a id="a-8R"></a>此人得免疾不。<a id="a-8S"></a>迦葉白言。<a id="a-8T"></a>不也世尊。<a id="a-8U"></a>佛言。<a id="a-8V"></a>于意云何。<a id="a-8W"></a>世尊此人病重故。<a id="a-8X"></a>不可疗也。<a id="a-8Y"></a>佛言。<a id="a-8Z"></a>迦葉彼着空者。<a id="a-8a"></a>亦复如是。<a id="a-8b"></a>于一切处深着空见我即不医。<a id="a-8c"></a>我今于此而说颂曰。</p>
  <p id="a8d">譬如重病者　　令彼服良药</p>
  <p id="a8e">虽服病不退　　彼人不可疗</p>
  <p id="a8f">着空亦如是　　于彼一切处</p>
  <p id="a8g">深着于空见　　我说不可医</p>
  <p id="a8h">佛告迦葉。<a id="a-8i"></a>譬如愚人观彼虚空。<a id="a-8j"></a>而生怕怖捶胸悲哭。<a id="a-8k"></a>所以者何。<a id="a-8l"></a>恐虚空落地损害于身。<a id="a-8m"></a>佛言。<a id="a-8n"></a>迦葉彼虚空能落地不。<a id="a-8o"></a>迦葉云不也。<a id="a-8p"></a>佛言迦葉。<a id="a-8q"></a>若彼愚迷沙门婆罗门亦复如是。<a id="a-8r"></a>彼闻空法心生惊怖。<a id="a-8s"></a>所以者何。<a id="a-8t"></a>若空我大心依何行用。<a id="a-8u"></a>我今于此而说颂曰。</p>
  <p id="a8v">譬如愚迷人　　于空生怕怖</p>
  <p id="a8w">悲哭而远行　　恐虚空落地</p>
  <p id="a8x">虚空无所碍　　不损于众生</p>
  <p id="a8y">此人自愚迷　　妄生于惊怖</p>
  <p id="a8z">沙门婆罗门　　愚见亦如是</p>
  <p id="a90">闻彼诸法空　　心生于怖畏</p>
  <p id="a91">若空破坏我　　依何生受用</p>
  <p id="a92">佛告迦葉。<a id="a-93"></a>譬如画师自画丑恶夜叉。<a id="a-94"></a>画已惊怖迷闷仆倒。<a id="a-95"></a>迦葉。<a id="a-96"></a>彼凡夫众生亦复如是。<a id="a-97"></a>自作色声香味触法。<a id="a-98"></a>作已迷彼堕落轮回。<a id="a-99"></a>我今于此而说颂曰。</p>
  <p id="a9A">譬如工画师　　画彼恶夜叉</p>
  <p id="a9B">于彼自惊怖　　迷闷仆倒地</p>
  <p id="a9C">凡夫亦复然　　自着于声色</p>
  <p id="a9D">迷彼不觉知　　堕落轮回道</p>
  <p id="a9E">佛告迦葉。<a id="a-9F"></a>譬如幻士变作幻化。<a id="a-9G"></a>是彼幻化能变幻士。<a id="a-9H"></a>迦葉。<a id="a-9I"></a>相应行比丘亦复如是。<a id="a-9J"></a>而自发意。<a id="a-9K"></a>如是说一切皆空。<a id="a-9L"></a>彼虚空无实亦能如是说。<a id="a-9M"></a>我今于此而说颂曰。</p>
  <p id="a9N">譬如于幻士　　能变于幻化</p>
  <p id="a9O">而彼幻化人　　亦能变幻士</p>
  <p id="a9P">相应行比丘　　发意亦如是</p>
  <p id="a9Q">说彼一切空　　无实空亦说</p>
  <p id="a9R">佛告迦葉。<a id="a-9S"></a>譬如二木相钻风吹出火。<a id="a-9T"></a>火既生已烧彼二木。<a id="a-9U"></a>迦葉如实正观亦复如是。<a id="a-9V"></a>于正见道生彼慧根。<a id="a-9W"></a>慧根既生烧彼正观。<a id="a-9X"></a>我今于此而说颂曰。</p>
  <p id="a9Y">譬如钻二木　　风吹生彼火</p>
  <p id="a9Z">火生刹那间　　而复烧二木</p>
  <p id="a9a">正观亦如是　　能生于慧根</p>
  <p id="a9b">生彼一刹那　　还复烧正观</p>
 </body>
</html>