<!doctype html>
<html id="z3IBUXWda" data-ver="518">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大迦葉问大宝积正法经卷第一</h1>
  <p id="a2">如是我闻。<a id="a-3"></a>一时佛在王舍城鹫峰山中。<a id="a-4"></a>与大比丘众八千人俱。<a id="a-5"></a>菩萨一万六千。<a id="a-6"></a>及一生获得无上正等正觉。<a id="a-7"></a>种种佛刹皆来集会。</p>
  <p id="a8">尔时尊者大迦葉波。<a id="a-9"></a>在大众中安详而坐。</p>
  <p id="aA">尔时世尊。<a id="a-B"></a>告迦葉言。<a id="a-C"></a>有四种法。<a id="a-D"></a>破坏菩萨智慧。<a id="a-E"></a>迦葉白言。<a id="a-F"></a>四种法者。<a id="a-G"></a>其义云何。<a id="a-H"></a>四种法者。<a id="a-I"></a>一者于佛教法而生轻慢。<a id="a-J"></a>二者于法师处憎嫉法师。<a id="a-K"></a>三者隐藏正法令不见闻。<a id="a-L"></a>四者他欲乐法数数障碍。<a id="a-M"></a>嗔恚断善覆盖不说。<a id="a-N"></a>诳赚他人唯自求利。<a id="a-O"></a>迦葉。<a id="a-P"></a>如是四种。<a id="a-Q"></a>是名坏灭菩萨智慧。<a id="a-R"></a>我今于此。<a id="a-S"></a>重说颂曰。</p>
  <p id="aT">若人慢佛法　　憎嫉法师处</p>
  <p id="aU">乐法作隐藏　　求法而障碍</p>
  <p id="aV">嗔怒断善根　　覆法不为说</p>
  <p id="aW">爱乐诳赚他　　恒行自求利</p>
  <p id="aX">我说此四法　　断灭菩萨慧</p>
  <p id="aY">四法如是故　　汝等应当知</p>
  <p id="aZ">佛告迦葉波。<a id="a-a"></a>有四最上法观。<a id="a-b"></a>增长菩萨大智。<a id="a-c"></a>迦葉白言。<a id="a-d"></a>是义云何。<a id="a-e"></a>此四法者。<a id="a-f"></a>一者于佛教法深生尊重。<a id="a-g"></a>二者于法师处勿生轻慢。<a id="a-h"></a>三者如闻得法为他解说。<a id="a-i"></a>起正直心不求一切利养。<a id="a-j"></a>四者称赞多闻增长智慧。<a id="a-k"></a>一向正心如闻受持。<a id="a-l"></a>行真实行而不妄语。<a id="a-m"></a>迦葉。<a id="a-n"></a>此四种法。<a id="a-o"></a>增长菩萨大智慧故。<a id="a-p"></a>我今于此。<a id="a-q"></a>重说颂曰。</p>
  <p id="ar">尊重于佛法　　及彼法师处</p>
  <p id="as">如闻为他说　　不求于利养</p>
  <p id="at">亦不要称扬　　一向而求闻</p>
  <p id="au">多闻生智慧　　如闻受持法</p>
  <p id="av">持已依法行　　称法真实故</p>
  <p id="aw">是彼法师行　　口意无虚妄</p>
  <p id="ax">四法可为师　　得佛大智慧</p>
  <p id="ay">佛告大迦葉。<a id="a-z"></a>有四法具足。<a id="a-10"></a>迷障菩萨菩提心。<a id="a-11"></a>迦葉白言。<a id="a-12"></a>云何四法迷障菩提心。<a id="a-13"></a>此四法者。<a id="a-14"></a>一者所有阿阇梨师及诸善友。<a id="a-15"></a>行德尊重反生毁谤。<a id="a-16"></a>二者他善增盛于彼破灭。<a id="a-17"></a>三者若诸众生行大乘行。<a id="a-18"></a>而不称赞妄言谤毁。<a id="a-19"></a>四者弃背正心邪妄分别。<a id="a-1A"></a>如是迦葉。<a id="a-1B"></a>此四种法迷障菩萨菩提心我今于此。<a id="a-1C"></a>重说颂曰。</p>
  <p id="a1D">阇梨师善友　　行德俱尊重</p>
  <p id="a1E">不行恭敬心　　反生于轻毁</p>
  <p id="a1F">他善增炽盛　　破坏灭除他</p>
  <p id="a1G">菩提大行人　　谤毁行轻慢</p>
  <p id="a1H">弃背正真心　　邪妄而分别</p>
  <p id="a1I">如斯四恶行　　迷障佛菩提</p>
  <p id="a1J">是故此四法　　远离无上觉</p>
  <p id="a1K">无此四过者　　最上得菩提</p>
  <p id="a1L">佛告迦葉波。<a id="a-1M"></a>有四法具足。<a id="a-1N"></a>令诸菩萨一切生处。<a id="a-1O"></a>出生菩提心。<a id="a-1P"></a>直至菩提而坐道场而无障碍。<a id="a-1Q"></a>迦葉白言。<a id="a-1R"></a>云何四法。<a id="a-1S"></a>一者不为身命而行邪见妄言绮语。<a id="a-1T"></a>二者去除一切众生虚妄分别。<a id="a-1U"></a>三者为其佛使发起一切菩提种相。<a id="a-1V"></a>如实名称流遍四方。<a id="a-1W"></a>四者所有一切众生教化令得阿耨多罗三藐三菩提。<a id="a-1X"></a>各说今得。<a id="a-1Y"></a>迦葉。<a id="a-1Z"></a>如是四法具足菩萨。<a id="a-1a"></a>一切生处出生菩提心。<a id="a-1b"></a>中间无迷。<a id="a-1c"></a>直至菩提坐道场座。<a id="a-1d"></a>我今于此。<a id="a-1e"></a>重说颂曰。</p>
  <p id="a1f">不为自身命　　邪说及妄语</p>
  <p id="a1g">心恒愍众生　　除妄及懈怠</p>
  <p id="a1h">能作如来使　　及为众生师</p>
  <p id="a1i">显发行菩提　　名闻遍四方</p>
  <p id="a1j">教化诸众生　　令成无上觉</p>
  <p id="a1k">安住此法中　　菩提心不退</p>
  <p id="a1l">佛告迦葉波。<a id="a-1m"></a>有四法具足。<a id="a-1n"></a>令诸菩萨已生未生善法皆令灭尽永不增长。<a id="a-1o"></a>迦葉白言。<a id="a-1p"></a>云何四法。<a id="a-1q"></a>一者世间所有深着我见。<a id="a-1r"></a>二者观察种族住着利养行咒力事。<a id="a-1s"></a>三者嗔恨菩萨偏赞佛教不普称赞。<a id="a-1t"></a>四者未闻难见经法闻之疑谤。<a id="a-1u"></a>如是迦葉。<a id="a-1v"></a>具此四法。<a id="a-1w"></a>令诸菩萨已生未生善法皆悉灭尽永不增长。<a id="a-1x"></a>我今于此。<a id="a-1y"></a>重说颂曰。</p>
  <p id="a1z">由此着我见　　皆令善法尽</p>
  <p id="a20">观察于种族　　咒术求利养</p>
  <p id="a21">毁于菩萨教　　而不普称赞</p>
  <p id="a22">未闻甚深经　　闻之生疑谤</p>
  <p id="a23">具行此四法　　不久善法尽</p>
  <p id="a24">是故诸菩萨　　行此四法者</p>
  <p id="a25">远离佛菩提　　譬如天与地</p>
  <p id="a26">佛告迦葉波。<a id="a-27"></a>有四法具足。<a id="a-28"></a>令诸菩萨善法不灭得法增胜。<a id="a-29"></a>迦葉白言。<a id="a-2A"></a>云何四法。<a id="a-2B"></a>一者愿闻其善不愿闻恶。<a id="a-2C"></a>求行六波罗蜜及菩萨藏。<a id="a-2D"></a>二者除去我见心行平等。<a id="a-2E"></a>令一切众生得法利欢喜。<a id="a-2F"></a>三者远离邪命得圣族欢喜。<a id="a-2G"></a>不说他人实不实罪。<a id="a-2H"></a>亦不见他过犯。<a id="a-2I"></a>四者若此深法自智不见。<a id="a-2J"></a>而不谤毁彼佛如来。<a id="a-2K"></a>如是而见如是而知。<a id="a-2L"></a>我不能知佛智无边种种无碍。<a id="a-2M"></a>如来为诸众生演说此法。<a id="a-2N"></a>如是迦葉。<a id="a-2O"></a>具此四法。<a id="a-2P"></a>令诸菩萨善法不尽得法增胜。<a id="a-2Q"></a>我今于此。<a id="a-2R"></a>重说颂曰。</p>
  <p id="a2S">常愿闻其善　　非愿闻诸恶</p>
  <p id="a2T">恒行六波罗　　而求菩萨藏</p>
  <p id="a2U">断除于我见　　而行平等心</p>
  <p id="a2V">普令诸众生　　得彼法利喜</p>
  <p id="a2W">活住清净命　　复值圣种族</p>
  <p id="a2X">他罪实不实　　终不而言说</p>
  <p id="a2Y">设睹诸过犯　　如同不见闻</p>
  <p id="a2Z">此法甚深奥　　少智不能知</p>
  <p id="a2a">唯佛自明了　　而不生疑谤</p>
  <p id="a2b">佛智广无边　　如来为众说</p>
  <p id="a2c">行此四法者　　胜智法无尽</p>
  <p id="a2d">安住此法中　　菩提不难得</p>
  <p id="a2e">佛告迦葉波。<a id="a-2f"></a>有四种法。<a id="a-2g"></a>生不正心离菩萨行。<a id="a-2h"></a>迦葉白言。<a id="a-2i"></a>云何四法。<a id="a-2j"></a>一者疑惑佛法心不爱乐。<a id="a-2k"></a>二者我见贡高嗔恚有情。<a id="a-2l"></a>三者他得利养贪爱憎嫉。<a id="a-2m"></a>四者于佛菩萨不生信敬。<a id="a-2n"></a>亦不称赞而复毁谤。<a id="a-2o"></a>迦葉如是四法。<a id="a-2p"></a>生不正心离菩萨行。<a id="a-2q"></a>我今于此。<a id="a-2r"></a>重说颂曰。</p>
  <p id="a2s">疑惑诸佛法　　作意不爱乐</p>
  <p id="a2t">贡高我见增　　嗔恚众生故</p>
  <p id="a2u">他所得利养　　贪爱起憎嫉</p>
  <p id="a2v">于佛菩萨众　　心不生信受</p>
  <p id="a2w">此四不正心　　远离菩萨行</p>
  <p id="a2x">佛告迦葉波。<a id="a-2y"></a>有四种法。<a id="a-2z"></a>令诸菩萨得柔软相。<a id="a-30"></a>迦葉白言。<a id="a-31"></a>云何四法。<a id="a-32"></a>一者所得阿钵罗谛。<a id="a-33"></a>得已发露终不覆藏远离过失。<a id="a-34"></a>二者彼须真实所言诚谛。<a id="a-35"></a>宁可尽于王位破坏富贵。<a id="a-36"></a>散灭财利舍于身命。<a id="a-37"></a>终不妄语所言真实。<a id="a-38"></a>亦不令他言说虚妄。<a id="a-39"></a>三者不发恶言毁谤蔑无一切众生。<a id="a-3A"></a>乃至善与不善斗诤相打禁系枷锁。<a id="a-3B"></a>如是之过亦不言说。<a id="a-3C"></a>恐自成罪得业果报。<a id="a-3D"></a>四者依彼信行深信一切诸佛法教心意清净。<a id="a-3E"></a>迦葉如是四法。<a id="a-3F"></a>令诸菩萨得柔软相。<a id="a-3G"></a>我今于此。<a id="a-3H"></a>重说颂曰。</p>
  <p id="a3I">所获阿钵罗　　恐成于过罪</p>
  <p id="a3J">不敢自覆藏　　洗心而发露</p>
  <p id="a3K">用意要真实　　所言须诚谛</p>
  <p id="a3L">宁尽国王位　　舍命破资财</p>
  <p id="a3M">不发妄语言　　弃背真实行</p>
  <p id="a3N">亦不教他人　　令作虚妄事</p>
  <p id="a3O">又不行毁谤　　蔑无一切众</p>
  <p id="a3P">善与不善者　　乃至斗诤等</p>
  <p id="a3Q">终不说视他　　恐招自业果</p>
  <p id="a3R">心住清净行　　信乐佛菩提</p>
  <p id="a3S">此四佛宣扬　　众生宜亲近</p>
  <p id="a3T">佛告迦葉波。<a id="a-3U"></a>有四种法。<a id="a-3V"></a>令诸菩萨心意刚强。<a id="a-3W"></a>迦葉白言。<a id="a-3X"></a>云何四法。<a id="a-3Y"></a>一者所闻最上胜法心不乐行。<a id="a-3Z"></a>二者于法非法虽知净染。<a id="a-3a"></a>净法不行而行非法。<a id="a-3b"></a>三者不亲近阿阇梨及师法等。<a id="a-3c"></a>信受妄语不知食处。<a id="a-3d"></a>四者见诸菩萨具其胜德。<a id="a-3e"></a>都无恭敬我见轻慢。<a id="a-3f"></a>迦葉如是四法。<a id="a-3g"></a>令诸菩萨心意刚强。<a id="a-3h"></a>我今于此。<a id="a-3i"></a>重说颂曰。</p>
  <p id="a3j">闻彼最上法　　心意不乐行</p>
  <p id="a3k">净法而不修　　非法生爱乐</p>
  <p id="a3l">弃背阿阇梨　　不敬于师法</p>
  <p id="a3m">受食处不知　　信行于妄语</p>
  <p id="a3n">菩萨有胜德　　不生于尊重</p>
  <p id="a3o">下劣我见增　　刚强心轻慢</p>
  <p id="a3p">此四佛自宣　　我常亦远离</p>
  <p id="a3q">佛告迦葉波。<a id="a-3r"></a>有四种法。<a id="a-3s"></a>令于菩萨知见明了。<a id="a-3t"></a>迦葉白言。<a id="a-3u"></a>云何四法。<a id="a-3v"></a>一者闻善乐行闻恶乐止。<a id="a-3w"></a>知法真实弃背邪伪受行正道。<a id="a-3x"></a>二者远离毁谤纯善相应。<a id="a-3y"></a>美言流布众所爱敬。<a id="a-3z"></a>三者亲近师教知彼食处。<a id="a-40"></a>调伏诸根戒定不间。<a id="a-41"></a>四者自得菩提不舍众生。<a id="a-42"></a>行实慈愍令彼爱乐广大真德。<a id="a-43"></a>迦葉。<a id="a-44"></a>如是四法。<a id="a-45"></a>令于菩萨知见明了。<a id="a-46"></a>我今于此。<a id="a-47"></a>重说颂曰。</p>
  <p id="a48">闻善乐欲行　　闻恶心欲止</p>
  <p id="a49">业背邪伪因　　受行八正道</p>
  <p id="a4A">毁谤恒远离　　善业得相应</p>
  <p id="a4B">流布善言音　　令众生爱重</p>
  <p id="a4C">亲近于师教　　知彼食来处</p>
  <p id="a4D">制伏取境根　　安住于戒定</p>
  <p id="a4E">虽得佛菩提　　不舍有情界</p>
  <p id="a4F">行彼真实慈　　令求无上德</p>
  <p id="a4G">此四佛所宣　　速得善逝果</p>
  <p id="a4H">佛告迦葉波。<a id="a-4I"></a>菩萨有四种违犯。<a id="a-4J"></a>迦葉白言。<a id="a-4K"></a>云何四种。<a id="a-4L"></a>一者众生信根未熟而往化他。<a id="a-4M"></a>菩萨违犯。<a id="a-4N"></a>二者下劣邪见众生广说佛法。<a id="a-4O"></a>菩萨违犯。<a id="a-4P"></a>三者为小乘众生说大乘法。<a id="a-4Q"></a>菩萨违犯。<a id="a-4R"></a>四者轻慢正行持戒众生。<a id="a-4S"></a>摄受犯戒邪行众生。<a id="a-4T"></a>迦葉。<a id="a-4U"></a>如是四种。<a id="a-4V"></a>菩萨违犯。<a id="a-4W"></a>我今于此。<a id="a-4X"></a>重说颂曰。</p>
  <p id="a4Y">众生信未熟　　而往化于彼</p>
  <p id="a4Z">下劣邪有情　　为彼广说法</p>
  <p id="a4a">于彼声闻处　　分别大乘法</p>
  <p id="a4b">轻慢正行人　　摄受破戒者</p>
  <p id="a4c">知此四违犯　　菩萨须远离</p>
  <p id="a4d">依此四法行　　菩提不成就</p>
  <p id="a4e">佛告迦葉波。<a id="a-4f"></a>有四种法成菩萨道。<a id="a-4g"></a>迦葉白言。<a id="a-4h"></a>云何四法。<a id="a-4i"></a>一者于一切众生心行平等。<a id="a-4j"></a>二者于一切众生用佛智教化。<a id="a-4k"></a>三者于一切众生演说妙法。<a id="a-4l"></a>四者于一切众生行正方便。<a id="a-4m"></a>迦葉。<a id="a-4n"></a>如是四法。<a id="a-4o"></a>成菩萨道。<a id="a-4p"></a>我今于此。<a id="a-4q"></a>重说颂曰。</p>
  <p id="a4r">于彼群生类　　恒行平等心</p>
  <p id="a4s">教导诸有情　　令入如来智</p>
  <p id="a4t">常演微妙法　　救度一切人</p>
  <p id="a4u">安住真实中　　是名正方便</p>
  <p id="a4v">此四平等法　　佛自恒宣说</p>
  <p id="a4w">依教彼恒行　　成就菩萨道</p>
  <p id="a4x">佛告迦葉波。<a id="a-4y"></a>有四种法。<a id="a-4z"></a>为菩萨怨而不可行。<a id="a-50"></a>迦葉白言。<a id="a-51"></a>云何四法。<a id="a-52"></a>一者乐修小乘自利之行。<a id="a-53"></a>二者行辟支佛乘浅近理法。<a id="a-54"></a>三者随顺世间咒术伎艺。<a id="a-55"></a>四者用世智聪辩。<a id="a-56"></a>集彼世间虚妄无利之法。<a id="a-57"></a>迦葉。<a id="a-58"></a>如是四法。<a id="a-59"></a>为菩萨冤不可同行。<a id="a-5A"></a>我今于此。<a id="a-5B"></a>重说颂曰。</p>
  <p id="a5C">若行声闻乘　　出家自利行</p>
  <p id="a5D">及彼辟支迦　　证悟浅理行</p>
  <p id="a5E">耽着世间艺　　伎术禁咒等</p>
  <p id="a5F">复用世智辩　　虚集无利法</p>
  <p id="a5G">诳赚于众生　　不到真实际</p>
  <p id="a5H">此四菩萨行　　善根皆灭尽</p>
  <p id="a5I">冤家不同行　　佛言宜远离</p>
  <p id="a5J">佛告迦葉波。<a id="a-5K"></a>有四种法为菩萨善友。<a id="a-5L"></a>迦葉白言。<a id="a-5M"></a>云何四法。<a id="a-5N"></a>一者所有求菩提道者。<a id="a-5O"></a>为菩萨善友。<a id="a-5P"></a>二者作大法师。<a id="a-5Q"></a>为菩萨善友。<a id="a-5R"></a>三者以闻思修慧。<a id="a-5S"></a>出生一切善根者。<a id="a-5T"></a>为菩萨善友。<a id="a-5U"></a>四者于佛世尊求一切佛法者。<a id="a-5V"></a>为菩萨善友。<a id="a-5W"></a>迦葉如是四法。<a id="a-5X"></a>为菩萨善友。<a id="a-5Y"></a>我今于此。<a id="a-5Z"></a>重说颂曰。</p>
  <p id="a5a">求成菩提者　　佛子亲善友</p>
  <p id="a5b">作大说法师　　显发闻思慧</p>
  <p id="a5c">教化诸众生　　出生五善根</p>
  <p id="a5d">恒为善逝子　　当获正觉道</p>
  <p id="a5e">佛说此四法　　不迷于正行</p>
  <p id="a5f">令得大菩提　　是名真善友</p>
  <p id="a5g">佛告迦葉波。<a id="a-5h"></a>有四种法。<a id="a-5i"></a>为菩萨影像。<a id="a-5j"></a>迦葉白言。<a id="a-5k"></a>云何四法。<a id="a-5l"></a>一者为利养不为法。<a id="a-5m"></a>二者为要称赞不为戒德。<a id="a-5n"></a>三者自利求安不利苦恼众生。<a id="a-5o"></a>四者于实德能不生分别乐欲。<a id="a-5p"></a>迦葉。<a id="a-5q"></a>如是四法。<a id="a-5r"></a>为菩萨影像。<a id="a-5s"></a>我今于此。<a id="a-5t"></a>重说颂曰。</p>
  <p id="a5u">广求于利养　　不为听受法</p>
  <p id="a5v">爱乐人赞扬　　弃舍于德业</p>
  <p id="a5w">一向求自安　　不愍众生苦</p>
  <p id="a5x">于彼实德能　　无乐无分别</p>
  <p id="a5y">如是四种法　　佛说为影像</p>
  <p id="a5z">汝诸菩萨众　　各各宜远离</p>
  <p id="a60">佛告迦葉波。<a id="a-61"></a>有四种法。<a id="a-62"></a>为菩萨实德。<a id="a-63"></a>迦葉白言。<a id="a-64"></a>云何四法。<a id="a-65"></a>一者入空解脱门。<a id="a-66"></a>信业报无性。<a id="a-67"></a>二者入无我无愿门。<a id="a-68"></a>虽得涅槃。<a id="a-69"></a>恒起大悲乐度众生。<a id="a-6A"></a>三者于大轮回巧施方便。<a id="a-6B"></a>四者于诸有情虽行给施不求果报。<a id="a-6C"></a>迦葉。<a id="a-6D"></a>如是四法。<a id="a-6E"></a>为菩萨实德。<a id="a-6F"></a>我今于此。<a id="a-6G"></a>重说颂曰。</p>
  <p id="a6H">入彼空解脱　　信观业无性</p>
  <p id="a6I">无我无愿门　　安住慈愍行</p>
  <p id="a6J">虽证涅槃空　　乐度众生故</p>
  <p id="a6K">于彼轮回中　　巧设诸方便</p>
  <p id="a6L">广济于群生　　不希于福报</p>
  <p id="a6M">佛告迦葉波。<a id="a-6N"></a>有四种法。<a id="a-6O"></a>为菩萨大藏。<a id="a-6P"></a>迦葉白言。<a id="a-6Q"></a>云何四法。<a id="a-6R"></a>一者于诸佛所恭敬供养。<a id="a-6S"></a>二者恒行六度大波罗蜜多。<a id="a-6T"></a>三者尊重法师心不退动。<a id="a-6U"></a>四者乐居林野心无杂乱。<a id="a-6V"></a>迦葉。<a id="a-6W"></a>如是四法。<a id="a-6X"></a>为菩萨大藏。<a id="a-6Y"></a>我今于此。<a id="a-6Z"></a>重说颂曰。</p>
  <p id="a6a">于彼诸佛所　　供养一切佛</p>
  <p id="a6b">大乘六度中　　所行波罗蜜</p>
  <p id="a6c">尊重说法师　　承事心无退</p>
  <p id="a6d">常居林野中　　清净无杂乱</p>
  <p id="a6e">此四善逝说　　佛子大法藏</p>
  <p id="a6f">佛告迦葉波。<a id="a-6g"></a>有四种法。<a id="a-6h"></a>远离菩萨魔道。<a id="a-6i"></a>迦葉白言。<a id="a-6j"></a>云何四法。<a id="a-6k"></a>一者所行诸行不离菩提心。<a id="a-6l"></a>二者于一切众生心无恼害。<a id="a-6m"></a>三者于一切法明了通达。<a id="a-6n"></a>四者于一切众生不生轻慢。<a id="a-6o"></a>迦葉。<a id="a-6p"></a>如是四法。<a id="a-6q"></a>远离菩萨魔道。<a id="a-6r"></a>我今于此。<a id="a-6s"></a>重说颂曰。</p>
  <p id="a6t">所行众善行　　不离菩提心</p>
  <p id="a6u">于彼诸群生　　恒时无恼害</p>
  <p id="a6v">诸法善通达　　于生绝轻慢</p>
  <p id="a6w">此四善逝说　　远离诸魔道</p>
  <p id="a6x">是人依此行　　得彼真空际</p>
  <p id="a6y">佛告迦葉波。<a id="a-6z"></a>有四种法。<a id="a-70"></a>集菩萨一切善根。<a id="a-71"></a>迦葉白言。<a id="a-72"></a>四法云何。<a id="a-73"></a>一者乐住林间寂静宴默。<a id="a-74"></a>二者布施爱语利行同事摄诸众生。<a id="a-75"></a>三者乐求妙法弃舍身命。<a id="a-76"></a>四者闻义不足集诸善根勤行精进。<a id="a-77"></a>迦葉。<a id="a-78"></a>如是四法。<a id="a-79"></a>能集菩萨一切善根。<a id="a-7A"></a>我今于此。<a id="a-7B"></a>重说颂曰。</p>
  <p id="a7C">乐住闲寂处　　宴默离喧烦</p>
  <p id="a7D">四摄御众生　　令登于觉路</p>
  <p id="a7E">勤求于妙法　　弃舍于身命</p>
  <p id="a7F">精进集善根　　闻法心无足</p>
  <p id="a7G">佛说此四行　　出生无边善</p>
  <p id="a7H">佛告迦葉波。<a id="a-7I"></a>有四种法。<a id="a-7J"></a>生菩萨无量福德。<a id="a-7K"></a>迦葉白言。<a id="a-7L"></a>云何四法。<a id="a-7M"></a>一者恒行法施心无吝惜。<a id="a-7N"></a>二者起大悲心救护破戒众生。<a id="a-7O"></a>三者化诸有情发菩提心。<a id="a-7P"></a>四者于下劣恶人忍辱救护。<a id="a-7Q"></a>迦葉。<a id="a-7R"></a>如是四法。<a id="a-7S"></a>出生菩萨无量福德。<a id="a-7T"></a>我今于此。<a id="a-7U"></a>重说颂曰。</p>
  <p id="a7V">广说诸妙法　　清净心无吝</p>
  <p id="a7W">毁禁诸有情　　救护垂慈愍</p>
  <p id="a7X">令彼众生类　　发于净觉心</p>
  <p id="a7Y">种种劣恶人　　救护行忍辱</p>
  <p id="a7Z">菩萨及诸佛　　同行此四行</p>
  <p id="a7a">佛告迦葉波。<a id="a-7b"></a>有四种法。<a id="a-7c"></a>能破菩萨意地无明烦恼。<a id="a-7d"></a>迦葉白言。<a id="a-7e"></a>云何四法。<a id="a-7f"></a>一者所行戒行具足无犯。<a id="a-7g"></a>二者受持妙法身心无倦。<a id="a-7h"></a>三者随其意解传施法灯。<a id="a-7i"></a>四者礼敬投诚称扬佛德。<a id="a-7j"></a>迦葉如是四法。<a id="a-7k"></a>能破菩萨意地无明烦恼。<a id="a-7l"></a>我今于此。<a id="a-7m"></a>重说颂曰。</p>
  <p id="a7n">坚持具足戒　　意地无缺犯</p>
  <p id="a7o">妙法恒受持　　昼夜心无倦</p>
  <p id="a7p">所解诸佛教　　随意施法灯</p>
  <p id="a7q">称赞一切佛　　投诚恭敬礼</p>
  <p id="a7r">智者行此四　　能断无明地</p>
  <p id="a7s">一切诸佛心　　依此得菩提</p>
  <p id="a7t">佛告迦葉波。<a id="a-7u"></a>有四种法。<a id="a-7v"></a>生菩萨无碍智。<a id="a-7w"></a>迦葉白言。<a id="a-7x"></a>云何四法。<a id="a-7y"></a>一者所有法施。<a id="a-7z"></a>二者受持妙法。<a id="a-80"></a>三者不害他人。<a id="a-81"></a>四者亦不轻慢。<a id="a-82"></a>迦葉如是四法。<a id="a-83"></a>生菩萨无碍智。<a id="a-84"></a>我今于此。<a id="a-85"></a>重说颂曰。</p>
  <p id="a86">所行妙法施　　令彼得受持</p>
  <p id="a87">不嫉众生学　　尊重于持戒</p>
  <p id="a88">四法除宿罪　　获成最上觉</p>
  <p id="a89">依此得菩提　　出生无碍智</p>
  <p id="a8A">复别十二行　　智者得菩提</p>
  <p id="a8B">成就甘露味　　所有诸众生</p>
  <p id="a8C">而具深法眼　　解说读诵持</p>
  <p id="a8D">佛说于彼人　　获福无有量</p>
  <p id="a8E">所有恒河沙　　俱胝佛刹土</p>
  <p id="a8F">满中盛七宝　　供养一切佛</p>
  <p id="a8G">彼福亦无量　　若人念此法</p>
  <p id="a8H">四句伽他经　　福德胜于彼</p>
  <p id="a8I">复次迦葉波　　若持此四句</p>
  <p id="a8J">未名菩萨者　　得名为菩萨</p>
  <p id="a8K">说此四法中　　具足十善行</p>
  <p id="a8L">依法平等心　　是故名菩萨</p>
 </body>
</html>