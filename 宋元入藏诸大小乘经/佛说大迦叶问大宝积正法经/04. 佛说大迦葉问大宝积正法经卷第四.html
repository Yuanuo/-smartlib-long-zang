<!doctype html>
<html id="z3IBUXedd" data-ver="417">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大迦葉问大宝积正法经卷第四</h1>
  <p id="a2">佛告迦葉。<a id="a-3"></a>譬如有人善解习马。<a id="a-4"></a>其马性恶难以制伏。<a id="a-5"></a>此人调习自然良善。<a id="a-6"></a>迦葉。<a id="a-7"></a>如是相应比丘能守禁律。<a id="a-8"></a>心识嚣驰难以制伏。<a id="a-9"></a>被此比丘调伏制御。<a id="a-A"></a>离嗔恚等如如不动。<a id="a-B"></a>我今于此而说颂曰。</p>
  <p id="aC">譬如恶性马　　遇彼调习人</p>
  <p id="aD">种种被制伏　　不久而调善</p>
  <p id="aE">相应行比丘　　善持于禁律</p>
  <p id="aF">调伏于识心　　令彼净安住</p>
  <p id="aG">佛告迦葉。<a id="a-H"></a>譬如有人于其咽喉而患瘿病。<a id="a-I"></a>致坏命根得其苦恼。<a id="a-J"></a>迦葉。<a id="a-K"></a>如是若复有人深着我想于自身命后得大苦。<a id="a-L"></a>我今于此而说颂曰。</p>
  <p id="aM">譬如瘿病人　　苦恼于身命</p>
  <p id="aN">于其昼夜中　　无暂得安乐</p>
  <p id="aO">着我之众生　　其义亦如是</p>
  <p id="aP">见倒坏其身　　于后生诸苦</p>
  <p id="aQ">佛告迦葉。<a id="a-R"></a>譬如有人身被缠缚。<a id="a-S"></a>巧设方便而得解免。<a id="a-T"></a>迦葉。<a id="a-U"></a>如是若彼有情作善相应。<a id="a-V"></a>制止心猿令得离缚。<a id="a-W"></a>我今于此而说颂曰。</p>
  <p id="aX">譬如缠缚人　　能设巧方便</p>
  <p id="aY">解彼身边缚　　令身得自在</p>
  <p id="aZ">相应善有情　　禁止于心识</p>
  <p id="aa">令彼离缠缚　　其义亦如是</p>
  <p id="ab">佛告迦葉。<a id="a-c"></a>譬如虚空本自廓然。<a id="a-d"></a>彼有二物可以盖覆。<a id="a-e"></a>何等二物。<a id="a-f"></a>是彼云雾。<a id="a-g"></a>迦葉。<a id="a-h"></a>如是出家之人。<a id="a-i"></a>本自寂静而求世间咒术之法。<a id="a-j"></a>又于衣钵财利畜积受用。<a id="a-k"></a>此为覆障。<a id="a-l"></a>我今于此而说颂曰。</p>
  <p id="am">譬如于云雾　　覆障于虚空</p>
  <p id="an">比丘亦复然　　行彼世间法</p>
  <p id="ao">习学于咒术　　积聚于衣钵</p>
  <p id="ap">此二障行人　　菩萨须远离</p>
  <p id="aq">佛告迦葉。<a id="a-r"></a>此出家人有二种缠缚。<a id="a-s"></a>云何二种。<a id="a-t"></a>迦葉。<a id="a-u"></a>一为利养缠缚。<a id="a-v"></a>二为名称缠缚。<a id="a-w"></a>彼出家人宜各远离。<a id="a-x"></a>我今于此而说颂曰。</p>
  <p id="ay">若彼出家人　　贪着于利养</p>
  <p id="az">及爱好名闻　　此二重缠缚</p>
  <p id="a10">亦障圣解脱　　出家须远离</p>
  <p id="a11">佛告迦葉。<a id="a-12"></a>有二种法灭出家德。<a id="a-13"></a>云何二法。<a id="a-14"></a>一亲近在家。<a id="a-15"></a>二憎嫌圣者。<a id="a-16"></a>我今于此而说颂曰。</p>
  <p id="a17">亲近在家人　　憎嫌于圣者</p>
  <p id="a18">此二非道法　　灭彼出家德</p>
  <p id="a19">出家菩萨人　　彼宜速速离</p>
  <p id="a1A">佛告迦葉。<a id="a-1B"></a>有二种法为出家垢染。<a id="a-1C"></a>云何二法。<a id="a-1D"></a>一心多烦恼。<a id="a-1E"></a>二弃舍善友摄受恶友。<a id="a-1F"></a>我今于此而说颂曰。</p>
  <p id="a1G">若彼出家人　　心多于烦恼</p>
  <p id="a1H">弃背善良朋　　亲近于恶友</p>
  <p id="a1I">佛说于此人　　为彼出家垢</p>
  <p id="a1J">一切菩萨众　　各各宜远离</p>
  <p id="a1K">佛告迦葉。<a id="a-1L"></a>有二种法于出家人如临崖险。<a id="a-1M"></a>云何二种。<a id="a-1N"></a>一轻慢妙法。<a id="a-1O"></a>二信乐破戒。<a id="a-1P"></a>我今于此而说颂曰。</p>
  <p id="a1Q">若彼出家人　　轻慢于妙法</p>
  <p id="a1R">信重破戒者　　如登于崖险</p>
  <p id="a1S">坠堕在须臾　　此二非律仪</p>
  <p id="a1T">一切诸佛子　　彼二须远离</p>
  <p id="a1U">佛告迦葉。<a id="a-1V"></a>有二种法为出家过恶。<a id="a-1W"></a>云何二种一见他过失。<a id="a-1X"></a>二盖覆自过。<a id="a-1Y"></a>我今于此而说颂曰。</p>
  <p id="a1Z">若有出家者　　恒见他人过</p>
  <p id="a1a">覆藏于自罪　　此二大过失</p>
  <p id="a1b">损恼毒如火　　智者须远离</p>
  <p id="a1c">佛告迦葉。<a id="a-1d"></a>有二种法增出家热恼。<a id="a-1e"></a>云何二种。<a id="a-1f"></a>一受持袈裟心怀不净。<a id="a-1g"></a>二恃己戒德诃责非行。<a id="a-1h"></a>我今于此而说颂曰。</p>
  <p id="a1i">虽复披袈裟　　心行不净行</p>
  <p id="a1j">设身有戒德　　而用于恶言</p>
  <p id="a1k">催伏非行者　　此二须远离</p>
  <p id="a1l">佛告迦葉。<a id="a-1m"></a>有二种法医出家人病。<a id="a-1n"></a>云何二法。<a id="a-1o"></a>一行大乘者见心决定。<a id="a-1p"></a>二为诸众生不断佛法。<a id="a-1q"></a>我今于此而说颂曰。</p>
  <p id="a1r">若有出家者　　行彼大乘行</p>
  <p id="a1s">见心恒决定　　不断于佛法</p>
  <p id="a1t">此二出家人　　佛说名无病</p>
  <p id="a1u">佛告迦葉。<a id="a-1v"></a>有二种法为出家人长病。<a id="a-1w"></a>云何二种。<a id="a-1x"></a>一得阿波谛重罪。<a id="a-1y"></a>二不能发露忏悔。<a id="a-1z"></a>我今于此而说颂曰。</p>
  <p id="a20">出家比丘众　　犯彼阿波谛</p>
  <p id="a21">不能忏灭罪　　愚迷不重戒</p>
  <p id="a22">刹那刹那实　　此恶长为病</p>
  <p id="a23">佛告迦葉。<a id="a-24"></a>此有沙门为沙门名。<a id="a-25"></a>迦葉白言。<a id="a-26"></a>云何沙门为沙门名。<a id="a-27"></a>迦葉。<a id="a-28"></a>此有四种沙门。<a id="a-29"></a>云何四种。<a id="a-2A"></a>一行色相沙门。<a id="a-2B"></a>二密行虚诳沙门。<a id="a-2C"></a>三求名闻称赞沙门。<a id="a-2D"></a>四实行沙门。<a id="a-2E"></a>迦葉此是四种沙门。<a id="a-2F"></a>迦葉白言。<a id="a-2G"></a>云何名行色相沙门。<a id="a-2H"></a>迦葉。<a id="a-2I"></a>此一沙门。<a id="a-2J"></a>虽复剃除须发着佛袈裟受持钵器色相具足。<a id="a-2K"></a>而身不清净。<a id="a-2L"></a>口不清净。<a id="a-2M"></a>意不清净。<a id="a-2N"></a>不自调伏粗恶不善。<a id="a-2O"></a>广贪财利命不清净。<a id="a-2P"></a>得破戒罪法。<a id="a-2Q"></a>迦葉。<a id="a-2R"></a>此名行色相沙门。</p>
  <p id="a2S">迦葉白言云何名密行虚诳沙门。<a id="a-2T"></a>迦葉。<a id="a-2U"></a>此一沙门。<a id="a-2V"></a>虽知行业亦具威仪。<a id="a-2W"></a>吃粗恶饮食。<a id="a-2X"></a>诈欢诈喜。<a id="a-2Y"></a>于行住坐卧。<a id="a-2Z"></a>恒构虚诳。<a id="a-2a"></a>又不亲近在家出家四圣种族。<a id="a-2b"></a>诈默无言诳赚有情。<a id="a-2c"></a>心无清净亦无调伏。<a id="a-2d"></a>亦不息念虚妄推度。<a id="a-2e"></a>住着我人之相。<a id="a-2f"></a>若遇空法而生怖畏如登崖险。<a id="a-2g"></a>若见比丘善谈空者如遇冤家。<a id="a-2h"></a>迦葉。<a id="a-2i"></a>此说名为密行虚诳沙门。</p>
  <p id="a2j">迦葉白言。<a id="a-2k"></a>云何名为求名闻称赞沙门。<a id="a-2l"></a>迦葉。<a id="a-2m"></a>此一沙门。<a id="a-2n"></a>为求名闻称赞诈行持戒。<a id="a-2o"></a>惑乱他人恃炫多闻要他称赞。<a id="a-2p"></a>或居山野。<a id="a-2q"></a>或处林间。<a id="a-2r"></a>诈现少欲无贪。<a id="a-2s"></a>假行清净之行。<a id="a-2t"></a>于其心内无其离欲。<a id="a-2u"></a>无其寂静无其息虑。<a id="a-2v"></a>无证菩提亦不为沙门。<a id="a-2w"></a>亦不为婆罗门。<a id="a-2x"></a>亦不为涅槃。<a id="a-2y"></a>而求称赞名闻。<a id="a-2z"></a>迦葉。<a id="a-30"></a>此名求名闻称赞沙门。</p>
  <p id="a31">迦葉白言。<a id="a-32"></a>云何名实行沙门。<a id="a-33"></a>迦葉此一沙门。<a id="a-34"></a>不为身命而行外事。<a id="a-35"></a>亦不言论名闻利养。<a id="a-36"></a>唯行空无相无愿。<a id="a-37"></a>若闻一切法已。<a id="a-38"></a>正意思惟涅槃实际。<a id="a-39"></a>恒修梵行不求世报。<a id="a-3A"></a>亦不论量三界喜乐之事。<a id="a-3B"></a>唯见性空不得事法。<a id="a-3C"></a>亦不议论我人众生寿者及补特伽罗。<a id="a-3D"></a>见正法位离诸虚妄。<a id="a-3E"></a>于解脱道断诸烦恼。<a id="a-3F"></a>达一切法自性清净。<a id="a-3G"></a>内外不着。<a id="a-3H"></a>无集无散。<a id="a-3I"></a>于彼法身如来明了通达。<a id="a-3J"></a>无其见取。<a id="a-3K"></a>亦不言论色身离欲。<a id="a-3L"></a>亦不见色相。<a id="a-3M"></a>亦不见三业造作。<a id="a-3N"></a>亦不执凡圣之众法无所有。<a id="a-3O"></a>断诸分别自性凝然。<a id="a-3P"></a>不得轮回不得涅槃。<a id="a-3Q"></a>无缚无解无来无去。<a id="a-3R"></a>知一切法寂静湛然。<a id="a-3S"></a>迦葉。<a id="a-3T"></a>此说名为实行沙门。<a id="a-3U"></a>作相应行非求名闻故。<a id="a-3V"></a>我今于此而说颂曰。</p>
  <p id="a3W">所有身口意　　三业不清净</p>
  <p id="a3X">贪爱不调伏　　粗恶行不密</p>
  <p id="a3Y">圆顶服三衣　　执持于应器</p>
  <p id="a3Z">佛说此沙门　　恒行于色相</p>
  <p id="a3a">虽然依彼行　　虚诳而不实</p>
  <p id="a3b">诈现四威仪　　示同于圣者</p>
  <p id="a3c">远离和合处　　恒餐粗恶食</p>
  <p id="a3d">无彼清净行　　密行于虚诳</p>
  <p id="a3e">或彼为求名　　要他行称赞</p>
  <p id="a3f">诈修于戒定　　示炫行头陀</p>
  <p id="a3g">内意不调伏　　诳赚于信施</p>
  <p id="a3h">不行离欲善　　亦不息攀缘</p>
  <p id="a3i">见说法相空　　怖同登山险</p>
  <p id="a3j">或居山野间　　而无真实意</p>
  <p id="a3k">佛说此沙门　　为求名闻故</p>
  <p id="a3l">若彼实行者　　不为于身命</p>
  <p id="a3m">妄求名利养　　亦无求快乐</p>
  <p id="a3n">唯修正解脱　　救拔诸恶趣</p>
  <p id="a3o">虽知深法空　　不得于寂静</p>
  <p id="a3p">亦无非寂静　　不住于涅槃</p>
  <p id="a3q">不得于生死　　不着于圣人</p>
  <p id="a3r">不舍于凡夫　　本自无所来</p>
  <p id="a3s">今亦无所去　　一切法寂然</p>
  <p id="a3t">佛说于此人　　是名实行者</p>
  <p id="a3u">佛告迦葉。<a id="a-3v"></a>譬如贫人家无财利。<a id="a-3w"></a>自发其言告众人曰。<a id="a-3x"></a>我家之内有大库藏财物盈满。<a id="a-3y"></a>迦葉。<a id="a-3z"></a>于意云何。<a id="a-40"></a>此贫人言是事实不。<a id="a-41"></a>迦葉白言。<a id="a-42"></a>不也世尊。<a id="a-43"></a>佛言。<a id="a-44"></a>迦葉亦复如是。<a id="a-45"></a>彼沙门婆罗门自无戒德而复发言。<a id="a-46"></a>我身具大德业。<a id="a-47"></a>此言不实是事难信。<a id="a-48"></a>我今于此而说颂曰。</p>
  <p id="a49">譬如贫穷人　　言自有库藏</p>
  <p id="a4A">盈满七珍财　　彼语不相应</p>
  <p id="a4B">沙门婆罗门　　虚妄亦如是</p>
  <p id="a4C">三业无清净　　自言具戒德</p>
  <p id="a4D">佛告迦葉。<a id="a-4E"></a>譬如有人入大水内而不专心。<a id="a-4F"></a>恣意戏水不觉溺死。<a id="a-4G"></a>迦葉。<a id="a-4H"></a>亦复如是。<a id="a-4I"></a>此沙门婆罗门多知乐法。<a id="a-4J"></a>入大法海不能制心。<a id="a-4K"></a>好行贪嗔痴。<a id="a-4L"></a>被烦恼贪引生恶趣。<a id="a-4M"></a>我今于此而说颂曰。</p>
  <p id="a4N">譬如戏水人　　入于大水内</p>
  <p id="a4O">不自用其心　　被水溺其命</p>
  <p id="a4P">沙门婆罗门　　贪入大法海</p>
  <p id="a4Q">恣行贪嗔痴　　沉坠于恶趣</p>
  <p id="a4R">佛告迦葉。<a id="a-4S"></a>譬如医人修合汤药将往四方欲疗众病。<a id="a-4T"></a>忽自得疾而不能救。<a id="a-4U"></a>迦葉。<a id="a-4V"></a>如是若彼比丘修彼多闻。<a id="a-4W"></a>欲化有情忽尔之间。<a id="a-4X"></a>自起烦恼而不能伏。<a id="a-4Y"></a>我今于此而说颂曰。</p>
  <p id="a4Z">譬如良医人　　修合诸汤药</p>
  <p id="a4a">持往于四方　　治彼众生病</p>
  <p id="a4b">自忽有疾苦　　不能自医疗</p>
  <p id="a4c">比丘亦如是　　修学于多闻</p>
  <p id="a4d">欲行于化导　　自忽烦恼生</p>
  <p id="a4e">不能善制止　　虚施于辛苦</p>
  <p id="a4f">佛告迦葉。<a id="a-4g"></a>譬如有人身有重病。<a id="a-4h"></a>服彼上好名药不免命终。<a id="a-4i"></a>迦葉。<a id="a-4j"></a>如是若彼有情具烦恼病。<a id="a-4k"></a>而欲多闻修行亦不免坠堕。<a id="a-4l"></a>我今于此而说颂曰。</p>
  <p id="a4m">譬如重病人　　久患而不差</p>
  <p id="a4n">设服于良药　　终不免无常</p>
  <p id="a4o">众生亦如是　　恒染烦恼病</p>
  <p id="a4p">设乐修多闻　　不免于坠堕</p>
  <p id="a4q">佛告迦葉。<a id="a-4r"></a>譬如摩尼宝珠堕落不净之中。<a id="a-4s"></a>其珠体触不堪使用。<a id="a-4t"></a>迦葉。<a id="a-4u"></a>如是若彼比丘虽具多闻。<a id="a-4v"></a>堕落不净利养之中。<a id="a-4w"></a>诸天人民不生敬爱。<a id="a-4x"></a>我今于此而说颂曰。</p>
  <p id="a4y">譬如摩尼宝　　堕落不净中</p>
  <p id="a4z">染污得其触　　使用而不堪</p>
  <p id="a50">比丘亦如是　　虽复具多闻</p>
  <p id="a51">坠堕于不净　　名闻利养中</p>
  <p id="a52">诸天及人民　　而不生爱敬</p>
  <p id="a53">佛告迦葉。<a id="a-54"></a>譬如有人忽尔命终。<a id="a-55"></a>以其金冠花鬘庄严头面。<a id="a-56"></a>迦葉。<a id="a-57"></a>如是若彼比丘破尽戒律。<a id="a-58"></a>而以袈裟庄严其身有何所益。<a id="a-59"></a>我今于此而说颂曰。</p>
  <p id="a5A">譬如命终人　　以其好花鬘</p>
  <p id="a5B">及用金宝冠　　严饰尸首上</p>
  <p id="a5C">彼人无所用　　比丘亦如是</p>
  <p id="a5D">而以破戒身　　被挂于袈裟</p>
  <p id="a5E">严饰作威仪　　终无于利益</p>
  <p id="a5F">佛告迦葉。<a id="a-5G"></a>譬如有人洗浴清净以其香油涂润身上及头髻指甲。<a id="a-5H"></a>身着白衣戴瞻卜花鬘为上族子。<a id="a-5I"></a>迦葉。<a id="a-5J"></a>如是若彼比丘多闻智慧。<a id="a-5K"></a>身被法服仪相具足为佛弟子。<a id="a-5L"></a>我今于此而说颂曰。</p>
  <p id="a5M">譬如世间人　　洗浴身清净</p>
  <p id="a5N">涂润好香油　　头以华鬘饰</p>
  <p id="a5O">身着于白衣　　而称上族子</p>
  <p id="a5P">比丘亦如是　　多闻具总持</p>
  <p id="a5Q">戒德恒清净　　被挂于法服</p>
  <p id="a5R">仪相而具足　　此名真佛子</p>
  <p id="a5S">佛告迦葉。<a id="a-5T"></a>有四种破戒比丘喻持戒影像。<a id="a-5U"></a>迦葉白言。<a id="a-5V"></a>云何四种破戒。<a id="a-5W"></a>迦葉。<a id="a-5X"></a>有一比丘具足受持别解脱戒。<a id="a-5Y"></a>善知禁律于微细罪深生怕怖。<a id="a-5Z"></a>恒依学处说戒清净。<a id="a-5a"></a>身口意业具足无犯。<a id="a-5b"></a>食离邪命此有其过。<a id="a-5c"></a>所以者何。<a id="a-5d"></a>执自功能成戒取故。<a id="a-5e"></a>迦葉。<a id="a-5f"></a>此是第一破戒喻持戒影像。</p>
  <p id="a5g">复次迦葉。<a id="a-5h"></a>有一比丘善知禁律常持戒行。<a id="a-5i"></a>密用三业。<a id="a-5j"></a>彼有身见。<a id="a-5k"></a>执情不舍故。<a id="a-5l"></a>迦葉。<a id="a-5m"></a>此是第二破戒喻持戒影像。</p>
  <p id="a5n">复次迦葉。<a id="a-5o"></a>有一比丘恒行慈心悲愍有情。<a id="a-5p"></a>具足慈善闻一切法无生。<a id="a-5q"></a>心生惊怕。<a id="a-5r"></a>迦葉。<a id="a-5s"></a>此是第三破戒喻持戒影像。</p>
  <p id="a5t">复次迦葉。<a id="a-5u"></a>有一比丘行彼十二头陀大行具足无缺。<a id="a-5v"></a>而有我心住着我人之相。<a id="a-5w"></a>迦葉。<a id="a-5x"></a>此是第四破戒喻持戒影像。<a id="a-5y"></a>迦葉。<a id="a-5z"></a>此四种破戒喻持戒影像。</p>
  <p id="a60">复次迦葉。<a id="a-61"></a>若说此戒。<a id="a-62"></a>无人无我无众生无寿命。<a id="a-63"></a>无行亦无不行。<a id="a-64"></a>无作亦无不作。<a id="a-65"></a>非犯非非犯。<a id="a-66"></a>无名无色非无名色。<a id="a-67"></a>无相非无相。<a id="a-68"></a>无息念非无息念。<a id="a-69"></a>无取无舍非无取舍。<a id="a-6A"></a>非受非不受。<a id="a-6B"></a>无识无心非无识心。<a id="a-6C"></a>无世间亦无出世间。<a id="a-6D"></a>无所住亦非无住。<a id="a-6E"></a>无自持戒无他持戒。<a id="a-6F"></a>于此戒中离诸毁谤。<a id="a-6G"></a>无迷无执。<a id="a-6H"></a>迦葉。<a id="a-6I"></a>此说。</p>
  <p id="a6J">圣着无漏正戒。<a id="a-6K"></a>远离三界一切住处。<a id="a-6L"></a>尔时世尊而说颂曰。</p>
  <p id="a6M">所持离垢戒　　非住我人相</p>
  <p id="a6N">无犯亦无持　　无缚亦无解</p>
  <p id="a6O">微妙甚深善　　远离于疑惑</p>
  <p id="a6P">迦葉此戒相　　如来真实说</p>
  <p id="a6Q">所持无垢戒　　而于彼世间</p>
  <p id="a6R">非为自身命　　普济诸群生</p>
  <p id="a6S">同入真如际　　迦葉此戒相</p>
  <p id="a6T">如来真实说</p>
  <p id="a6U">所持离垢戒　　于彼我人中</p>
  <p id="a6V">无染亦无净　　无暗亦无明</p>
  <p id="a6W">无得亦无失　　不住于此岸</p>
  <p id="a6X">不到于彼岸　　亦非于中流</p>
  <p id="a6Y">缚脱而平等　　无住如虚空</p>
  <p id="a6Z">非相非非相　　迦葉此戒相</p>
  <p id="a6a">如来真实说</p>
  <p id="a6b">所持无垢戒　　不着于名色</p>
  <p id="a6c">不住于等引　　恒以净妙心</p>
  <p id="a6d">离我有无相　　于彼别解脱</p>
  <p id="a6e">远离持犯等　　无戒无不戒</p>
  <p id="a6f">无定亦无散　　依此而行道</p>
  <p id="a6g">智观无二取　　此戒净微妙</p>
  <p id="a6h">安住三摩地　　三摩地生观</p>
  <p id="a6i">智慧自清净　　是名具足戒</p>
 </body>
</html>