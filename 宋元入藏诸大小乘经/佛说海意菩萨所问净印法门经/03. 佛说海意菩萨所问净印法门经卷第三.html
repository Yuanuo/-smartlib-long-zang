<!doctype html>
<html id="z3IBUe7gF" data-ver="732">
 <head>
  <meta charset="utf-8">
  <meta author="惟净">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">海意菩萨所问净印法门经卷第三</h1>
  <p id="a2"></p>
  <p id="a3">尔时世尊。<a id="a-4"></a>重说颂曰。</p>
  <p id="a5">此法善净复明亮　　本无和合与空等</p>
  <p id="a6">无住无灭无起生　　是印随摄于佛印</p>
  <p id="a7">住彼根本得总持　　长时修习慈悲行</p>
  <p id="a8">若敬若慢世所行　　平等慧中无喜恚</p>
  <p id="a9">等智随住于法性　　不住痴暗及痴法</p>
  <p id="aA">虽住智中无得心　　安止等智常清净</p>
  <p id="aB">智常觉了身所作　　以诸智行利世间</p>
  <p id="aC">众生若见清净身　　皆得离尘胜佛智</p>
  <p id="aD">威仪善戒无散乱　　有无分别中随行</p>
  <p id="aE">身诸过失虽无边　　本来不生无所断</p>
  <p id="aF">彼获庄严妙相身　　手足柔软福严具</p>
  <p id="aG">清净圆满诸根身　　不恃色相智所作</p>
  <p id="aH">若见贫贱苦众生　　谦下尊敬而不慢</p>
  <p id="aI">尊奉知法持戒人　　从彼闻法得圣道</p>
  <p id="aJ">实知自他身法性　　知诸众生实性身</p>
  <p id="aK">获得净胜妙法身　　不受分叚身离染</p>
  <p id="aL">常受定中禅悦食　　不以叚食益威光</p>
  <p id="aM">顺世受食非力资　　法命滋养成甘露</p>
  <p id="aN">常获圣行善寂静　　解脱贪嗔痴染聚</p>
  <p id="aO">密护戒学无顺违　　宁舍己身不造罪</p>
  <p id="aP">神力能往俱胝刹　　随应现身而说法</p>
  <p id="aQ">世间瞻睹妙相身　　彼皆获得身高胜</p>
  <p id="aR">身放光明妙清净　　广照无边诸刹土</p>
  <p id="aS">光照福胜软触生　　众生悉除烦恼害</p>
  <p id="aT">地狱众生常受苦　　蒙光照触得快乐</p>
  <p id="aU">身意调畅酸楚停　　由斯得离地狱苦</p>
  <p id="aV">如是及余诸身业　　随智无边善殊妙</p>
  <p id="aW">能开佛事调伏门　　菩萨身业此清净</p>
  <p id="aX">语言妙音净悦意　　天人世间闻皆喜</p>
  <p id="aY">凡所说法果不虚　　此法能成甘露灭</p>
  <p id="aZ">语言随堕语过失　　清净福智善能断</p>
  <p id="aa">众生语业及音声　　普令同等皆欢喜</p>
  <p id="ab">相续平等真实说　　言无浊乱皆如实</p>
  <p id="ac">凡所说言诚实行　　智随谛转善清净</p>
  <p id="ad">语言甘美贪止息　　摄功德语嗔解脱</p>
  <p id="ae">甚深无底断除痴　　于千刹中作善利</p>
  <p id="af">此所说言无分别　　不假勤力随解脱</p>
  <p id="ag">应众生根欢喜生　　此智所作语清净</p>
  <p id="ah">善修意业常无障　　一刹那心世悉知</p>
  <p id="ai">不起灭定现威仪　　魔不能知菩萨意</p>
  <p id="aj">声闻缘觉不能测　　菩萨甚深心意道</p>
  <p id="ak">不生自他损害心　　无高无碍智平等</p>
  <p id="al">菩萨随世善觉知　　无受无思无伺察</p>
  <p id="am">不入灭定证乐门　　无边辩才总持具</p>
  <p id="an">闻法所行智常住　　念定无乱住等引</p>
  <p id="ao">清净诸障烦恼除　　极微瑕秽悉不见</p>
  <p id="ap">菩提分法无边量　　悉能普摄离放逸</p>
  <p id="aq">智常随住止观中　　十地次第今成证</p>
  <p id="ar">乃至道树成智果　　若具十种法清净</p>
  <p id="as">菩萨得定名自说　　现修诸行净圆满</p>
  <p id="at">一切善道净胜上　　随诸地位净诸度</p>
  <p id="au">一切善法超胜高　　相好殊妙圆福果</p>
  <p id="av">坐菩提场善毕竟　　染法胜怨悉能断</p>
  <p id="aw">积诸善法等须弥　　不思议光净成就</p>
  <p id="ax">得是三摩地获福　　具二十法名净印</p>
  <p id="ay">如日光明照世间　　证大菩提佛胜智</p>
  <p id="az">菩萨当坐道树已　　得八不共神通相</p>
  <p id="a10">能于百佛刹土中　　广作利乐世间事</p>
  <p id="a11">诸佛皆来施无畏　　赞言勇猛汝最胜</p>
  <p id="a12">悉能已伏诸魔军　　证佛菩提胜无上</p>
  <p id="a13">获此身心胜功德　　决定能成此佛印</p>
  <p id="a14">此功德门若欲修　　当于菩提心坚勇</p>
  <p id="a15">尔时世尊。<a id="a-16"></a>复告海意菩萨摩诃萨言。<a id="a-17"></a>海意。<a id="a-18"></a>以是缘故。<a id="a-19"></a>若诸菩萨欲得如是自说净印三摩地法门。<a id="a-1A"></a>及自说无垢慧者。<a id="a-1B"></a>当住二种之心。<a id="a-1C"></a>一者无浊乱心。<a id="a-1D"></a>二者无滓秽心。<a id="a-1E"></a>无浊乱心者。<a id="a-1F"></a>谓心自性清净明亮。<a id="a-1G"></a>而不容受客尘烦恼。<a id="a-1H"></a>法性常住本自光明。<a id="a-1I"></a>一切作意无所积集。<a id="a-1J"></a>无尘故离贪。<a id="a-1K"></a>无分别故离嗔。<a id="a-1L"></a>无我故离痴。<a id="a-1M"></a>清净遍净。<a id="a-1N"></a>毕竟无垢。<a id="a-1O"></a>自在光明如所解脱。<a id="a-1P"></a>一切法亦然。<a id="a-1Q"></a>随住真如平等故。<a id="a-1R"></a>如所解脱一切法亦然。<a id="a-1S"></a>随住法界平等故。<a id="a-1T"></a>如所解脱一切法亦然。<a id="a-1U"></a>随住实际平等故。<a id="a-1V"></a>如所解脱一切法亦然。<a id="a-1W"></a>随住空平等。<a id="a-1X"></a>随住无相无愿无造无作无生无起诸平等故。<a id="a-1Y"></a>如所解脱有为法亦然。<a id="a-1Z"></a>随住无为法平等故。<a id="a-1a"></a>即此随住平等之法。<a id="a-1b"></a>无集无散。<a id="a-1c"></a>非智所知。<a id="a-1d"></a>此说名为无浊乱心。<a id="a-1e"></a>即以此法为他众生。<a id="a-1f"></a>及余补特伽罗。<a id="a-1g"></a>显明开示。<a id="a-1h"></a>于自他法不起动乱之想。<a id="a-1i"></a>此即是为无滓秽心。<a id="a-1j"></a>海意。<a id="a-1k"></a>具是无浊乱心。<a id="a-1l"></a>无滓秽心者。<a id="a-1m"></a>即能获得自说净印三摩地门。</p>
  <p id="a1n">尔时海意菩萨白佛言。<a id="a-1o"></a>世尊。<a id="a-1p"></a>此三摩地而极甚深。<a id="a-1q"></a>佛言。<a id="a-1r"></a>不得涯底故。<a id="a-1s"></a>海意又言。<a id="a-1t"></a>世尊。<a id="a-1u"></a>此三摩地而极难见。<a id="a-1v"></a>佛言。<a id="a-1w"></a>离二法故。<a id="a-1x"></a>又言世尊。<a id="a-1y"></a>此三摩地极难觉了。<a id="a-1z"></a>佛言。<a id="a-20"></a>无我我所故。<a id="a-21"></a>又言世尊。<a id="a-22"></a>此三摩地而极难知。<a id="a-23"></a>佛言。<a id="a-24"></a>识智二法平等知故。<a id="a-25"></a>又言世尊。<a id="a-26"></a>此三摩地而无浊乱。<a id="a-27"></a>佛言。<a id="a-28"></a>得无碍解脱故。<a id="a-29"></a>又言世尊。<a id="a-2A"></a>此三摩地而极微妙。<a id="a-2B"></a>佛言。<a id="a-2C"></a>离诸譬喻故。<a id="a-2D"></a>又言世尊。<a id="a-2E"></a>此三摩地而极精实。<a id="a-2F"></a>佛言。<a id="a-2G"></a>得金刚喻智故。<a id="a-2H"></a>又言世尊。<a id="a-2I"></a>此三摩地而不破坏。<a id="a-2J"></a>佛言。<a id="a-2K"></a>先后不破故。<a id="a-2L"></a>又言世尊。<a id="a-2M"></a>此三摩地悉无所著。<a id="a-2N"></a>佛言。<a id="a-2O"></a>一切有着随超越故。<a id="a-2P"></a>又言世尊。<a id="a-2Q"></a>此三摩地得大光明。<a id="a-2R"></a>佛言。<a id="a-2S"></a>离诸痴瞑故。<a id="a-2T"></a>又言世尊。<a id="a-2U"></a>此三摩地而极清净。<a id="a-2V"></a>佛言。<a id="a-2W"></a>毕竟无染故。<a id="a-2X"></a>又言世尊。<a id="a-2Y"></a>此三摩地本性无垢。<a id="a-2Z"></a>佛言。<a id="a-2a"></a>离贪尘故。<a id="a-2b"></a>又言世尊。<a id="a-2c"></a>此三摩地而无所行。<a id="a-2d"></a>佛言。<a id="a-2e"></a>三界无行故。<a id="a-2f"></a>又言世尊。<a id="a-2g"></a>此三摩地而无戏论。<a id="a-2h"></a>佛言。<a id="a-2i"></a>超越戏论故。<a id="a-2j"></a>又言世尊。<a id="a-2k"></a>此三摩地无动。<a id="a-2l"></a>佛言。<a id="a-2m"></a>毕竟寂静故。<a id="a-2n"></a>又言世尊。<a id="a-2o"></a>此三摩地随入一切处。<a id="a-2p"></a>佛言。<a id="a-2q"></a>与虚空等故。</p>
  <p id="a2r">尔时海意菩萨复白佛言。<a id="a-2s"></a>世尊。<a id="a-2t"></a>若如是者。<a id="a-2u"></a>何能发起胜行。<a id="a-2v"></a>云何当获自说净印三摩地门。<a id="a-2w"></a>佛言海意。<a id="a-2x"></a>譬如有人欲与虚空而共战敌。<a id="a-2y"></a>时彼虚空乃被甲胄。<a id="a-2z"></a>菩萨亦复如是。<a id="a-30"></a>欲得自说净印三摩地者。<a id="a-31"></a>应当被于诸法平等甲胄庄严。<a id="a-32"></a>何以故。<a id="a-33"></a>海意。<a id="a-34"></a>随有所灭即有所起。<a id="a-35"></a>又复海意。<a id="a-36"></a>识种子是有为。<a id="a-37"></a>无表种子是无为。<a id="a-38"></a>此三摩地非眼识所知。<a id="a-39"></a>非耳鼻舌身意识所知。<a id="a-3A"></a>此三摩地不可表了。<a id="a-3B"></a>应知无知亦非无知此三摩地无表了相。<a id="a-3C"></a>于一切法平等觉了故。<a id="a-3D"></a>此名三藐三佛陀。<a id="a-3E"></a>又复海意。<a id="a-3F"></a>我不见有法是染相故。<a id="a-3G"></a>成等正觉。<a id="a-3H"></a>亦不见有法是净相故。<a id="a-3I"></a>成等正觉。<a id="a-3J"></a>若有相是染。<a id="a-3K"></a>即彼相是净。<a id="a-3L"></a>所谓自性清净相故。<a id="a-3M"></a>若彼自性清净相者。<a id="a-3N"></a>即是无相。<a id="a-3O"></a>若其无相即无行相。<a id="a-3P"></a>若无行相。<a id="a-3Q"></a>即无少法而可表了。<a id="a-3R"></a>由无表故即一切法无所了知。<a id="a-3S"></a>若法无能表及无所表故。<a id="a-3T"></a>是中即无文字集现。<a id="a-3U"></a>若无文字可集现者。<a id="a-3V"></a>即所说如。<a id="a-3W"></a>此复何名即所说如。<a id="a-3X"></a>谓后如于前中亦复然。<a id="a-3Y"></a>此即是名一切诸法三世皆空。<a id="a-3Z"></a>复何名空。<a id="a-3a"></a>所谓无作。<a id="a-3b"></a>即此无作。<a id="a-3c"></a>亦复无作。<a id="a-3d"></a>亦非无作。<a id="a-3e"></a>是故此说名之为空。<a id="a-3f"></a>所言无作义复云何。<a id="a-3g"></a>无作者。<a id="a-3h"></a>谓无现前诸行造作。<a id="a-3i"></a>以无少法可造作故。<a id="a-3j"></a>是故此说名为无作。<a id="a-3k"></a>复何名为无现前行。<a id="a-3l"></a>谓无身现前行。<a id="a-3m"></a>语现前行。<a id="a-3n"></a>心现前行故。<a id="a-3o"></a>此说名无现前行。<a id="a-3p"></a>若无现前行。<a id="a-3q"></a>彼即无为。<a id="a-3r"></a>若其无为。<a id="a-3s"></a>即无生无灭。<a id="a-3t"></a>亦无处所。<a id="a-3u"></a>即此无生无灭无处所法。<a id="a-3v"></a>亦复无处。<a id="a-3w"></a>何名无处。<a id="a-3x"></a>所谓现前诸行无处。<a id="a-3y"></a>是故此说名为无处。<a id="a-3z"></a>所以者何。<a id="a-40"></a>所谓识不住色中。<a id="a-41"></a>不住受想行中。<a id="a-42"></a>若识无所住即是正智。<a id="a-43"></a>而彼正智即智无领纳。<a id="a-44"></a>若智无领纳即无增上意乐。<a id="a-45"></a>若无增上意乐即无诤论。<a id="a-46"></a>若无诤论即无动乱。<a id="a-47"></a>若无动乱即无逼恼。<a id="a-48"></a>若无逼恼即无烧然。<a id="a-49"></a>若无烧然即得止息。<a id="a-4A"></a>若得止息即住遍寂。<a id="a-4B"></a>若住遍寂即住近寂。<a id="a-4C"></a>若住近寂。<a id="a-4D"></a>此即名为得大寂默。<a id="a-4E"></a>是故前言智无领纳。<a id="a-4F"></a>是佛所说。<a id="a-4G"></a>海意。<a id="a-4H"></a>此法甚深难见难解。<a id="a-4I"></a>若有得闻如是之法生信解者。<a id="a-4J"></a>是人所有一切颠倒烦恼执着缠缚等法。<a id="a-4K"></a>悉得解脱。<a id="a-4L"></a>即能任持过去未来现在诸佛世尊法藏。<a id="a-4M"></a>为大导师。<a id="a-4N"></a>开示一切众生无量正道。<a id="a-4O"></a>为大医王。<a id="a-4P"></a>善疗众生一切无相烦恼之病。<a id="a-4Q"></a>是为能以广大供养普供如来。<a id="a-4R"></a>不久当得自说净印三摩地门。<a id="a-4S"></a>所作决定。<a id="a-4T"></a>于此大乘法中能善积集。<a id="a-4U"></a>为大法船。<a id="a-4V"></a>而能济渡无量众生出生死海。<a id="a-4W"></a>为大正士降伏诸魔。<a id="a-4X"></a>永不复随魔境中语。</p>
  <p id="a4Y">尔时海意菩萨白佛言。<a id="a-4Z"></a>世尊。<a id="a-4a"></a>菩萨云何而能降伏一切魔怨。<a id="a-4b"></a>佛言海意。<a id="a-4c"></a>若菩萨以无所为心。<a id="a-4d"></a>能于一切普摄受者。<a id="a-4e"></a>而彼菩萨即能降伏一切魔怨。<a id="a-4f"></a>又若菩萨以无所为心。<a id="a-4g"></a>于彼一切所缘相中。<a id="a-4h"></a>能发起者。<a id="a-4i"></a>而彼菩萨即能降伏一切魔怨。<a id="a-4j"></a>海意当知。<a id="a-4k"></a>魔有四种。<a id="a-4l"></a>何等为四。<a id="a-4m"></a>一者蕴魔。<a id="a-4n"></a>二者烦恼魔。<a id="a-4o"></a>三者死魔。<a id="a-4p"></a>四者天魔。<a id="a-4q"></a>若或伺察幻法即能降蕴魔。<a id="a-4r"></a>安住空法能降烦恼魔。<a id="a-4s"></a>伺察无生无起之法能降死魔。<a id="a-4t"></a>俱时依止一切意法趣向灭道能降天魔。<a id="a-4u"></a>又复知苦能降蕴魔。<a id="a-4v"></a>断集能降烦恼之魔。<a id="a-4w"></a>证灭能降死魔。<a id="a-4x"></a>修道能降天魔。<a id="a-4y"></a>又复伺察诸行是苦能降蕴魔。<a id="a-4z"></a>伺察诸行无常能降烦恼魔。<a id="a-50"></a>伺察诸法无我能降死魔。<a id="a-51"></a>伺察涅槃寂静能降天魔。<a id="a-52"></a>又复菩萨内断烦恼垢而不忘失大菩提心。<a id="a-53"></a>行于布施。<a id="a-54"></a>即能摄伏蕴魔。<a id="a-55"></a>若菩萨不惜其身亦不系着。<a id="a-56"></a>行布施已。<a id="a-57"></a>而能回向于一切智。<a id="a-58"></a>即能摄伏烦恼之魔。<a id="a-59"></a>若菩萨能念财富无常。<a id="a-5A"></a>我当与彼一切共用。<a id="a-5B"></a>真实施与。<a id="a-5C"></a>如是施已。<a id="a-5D"></a>而能回向于一切智。<a id="a-5E"></a>即能摄伏死魔。<a id="a-5F"></a>若菩萨于一切众生所。<a id="a-5G"></a>而不越失大悲之心。<a id="a-5H"></a>以解脱慧普摄众生。<a id="a-5I"></a>行布施已。<a id="a-5J"></a>而能回向于一切智。<a id="a-5K"></a>如是即能摄伏天魔。</p>
  <p id="a5L">复次海意。<a id="a-5M"></a>若菩萨虽生诸趣。<a id="a-5N"></a>无所希望。<a id="a-5O"></a>善护戒行。<a id="a-5P"></a>即能降蕴魔。<a id="a-5Q"></a>若我见无依止善护戒行。<a id="a-5R"></a>能降烦恼魔。<a id="a-5S"></a>若以净戒。<a id="a-5T"></a>令诸众生出离老死。<a id="a-5U"></a>自护戒行能降死魔。<a id="a-5V"></a>若起是念。<a id="a-5W"></a>我令一切毁禁众生皆悉安住圣净戒中。<a id="a-5X"></a>自护戒行能降天魔。<a id="a-5Y"></a>又复菩萨于我无所得修行忍辱能降蕴魔。<a id="a-5Z"></a>于众生无所得修行忍辱能降烦恼魔。<a id="a-5a"></a>于生死无所得修行忍辱能降死魔。<a id="a-5b"></a>于涅槃无所得修行忍辱能降天魔。<a id="a-5c"></a>又复菩萨身寂静故发起精进。<a id="a-5d"></a>能越蕴魔。<a id="a-5e"></a>心寂静故发起精进。<a id="a-5f"></a>能越烦恼魔。<a id="a-5g"></a>了达无生无起故发起精进。<a id="a-5h"></a>能越死魔。<a id="a-5i"></a>于生死中未尝懈倦。<a id="a-5j"></a>成熟众生摄受正法。<a id="a-5k"></a>发起精进能越天魔。<a id="a-5l"></a>又复菩萨蕴无依止而修于定。<a id="a-5m"></a>能越蕴魔。<a id="a-5n"></a>界无依止而修于定。<a id="a-5o"></a>能越烦恼魔。<a id="a-5p"></a>处无依止而修于定。<a id="a-5q"></a>能越死魔。<a id="a-5r"></a>于余禅支。<a id="a-5s"></a>亦悉一一回向菩提。<a id="a-5t"></a>能越天魔。<a id="a-5u"></a>又复菩萨。<a id="a-5v"></a>能以正慧善知诸蕴。<a id="a-5w"></a>能降蕴魔。<a id="a-5x"></a>善知诸界能降烦恼魔。<a id="a-5y"></a>善知诸入能降死魔。<a id="a-5z"></a>虽善知缘生。<a id="a-60"></a>而于实际亦不取证。<a id="a-61"></a>能降天魔。<a id="a-62"></a>又复菩萨解诸法空。<a id="a-63"></a>即彼蕴魔伺不得便。<a id="a-64"></a>意能信顺诸法无相。<a id="a-65"></a>即烦恼魔伺不得便。<a id="a-66"></a>知一切法无求无愿。<a id="a-67"></a>即彼死魔伺不得便。<a id="a-68"></a>知一切法无所造作。<a id="a-69"></a>亦无疑惑。<a id="a-6A"></a>然于善行心不厌足。<a id="a-6B"></a>即彼天魔伺不得便。<a id="a-6C"></a>又复菩萨随观身中身念处而修。<a id="a-6D"></a>亦不与身俱起于寻求。<a id="a-6E"></a>能破蕴魔。<a id="a-6F"></a>随观受中受念处而修。<a id="a-6G"></a>亦不与受俱起于寻求。<a id="a-6H"></a>能破烦恼魔。<a id="a-6I"></a>随观心中心念处而修。<a id="a-6J"></a>亦不与心俱起于寻求。<a id="a-6K"></a>能破死魔。<a id="a-6L"></a>随观法中法念处而修。<a id="a-6M"></a>亦不与法俱起于寻求。<a id="a-6N"></a>于菩提意亦无所动。<a id="a-6O"></a>能破天魔。</p>
  <p id="a6P">复次海意。<a id="a-6Q"></a>汝今当知。<a id="a-6R"></a>此如是等诸有魔业皆由我为根本。<a id="a-6S"></a>若或菩萨。<a id="a-6T"></a>于根本我而不起者。<a id="a-6U"></a>即于我无我。<a id="a-6V"></a>是中亦无少法可起。<a id="a-6W"></a>如是即以现量智知。<a id="a-6X"></a>又若菩萨。<a id="a-6Y"></a>为彼无智诸众生故。<a id="a-6Z"></a>被大乘铠者。<a id="a-6a"></a>菩萨应当不与自他俱时依止。<a id="a-6b"></a>故被其铠。<a id="a-6c"></a>菩萨乃自思惟。<a id="a-6d"></a>我当云何而得此铠。<a id="a-6e"></a>坚固不坏。<a id="a-6f"></a>又复惟忖我所被铠不为坏我。<a id="a-6g"></a>亦不坏众生。<a id="a-6h"></a>不坏寿者士夫养者补特伽罗意生等类。<a id="a-6i"></a>若或依止我人众生寿者补特伽罗等见。<a id="a-6j"></a>即有所著。<a id="a-6k"></a>是故我今诸所依止而悉弃舍。<a id="a-6l"></a>何依止邪。<a id="a-6m"></a>谓于蕴处界中颠倒依止。<a id="a-6n"></a>何所颠倒。<a id="a-6o"></a>以诸众生于无常中而生常想。<a id="a-6p"></a>苦生乐想。<a id="a-6q"></a>无我我想。<a id="a-6r"></a>不净净想。<a id="a-6s"></a>菩萨若能正知彼想。<a id="a-6t"></a>即为如应说其法要。<a id="a-6u"></a>云何正知想邪。<a id="a-6v"></a>谓若无受无取。<a id="a-6w"></a>即能正知。<a id="a-6x"></a>何以故。<a id="a-6y"></a>此若不受彼即不取。<a id="a-6z"></a>此若不取彼亦不受。<a id="a-70"></a>若如是者。<a id="a-71"></a>即无痴昧。<a id="a-72"></a>能正知想。<a id="a-73"></a>海意菩萨白佛言。<a id="a-74"></a>世尊。<a id="a-75"></a>想云何知。<a id="a-76"></a>或过去耶。<a id="a-77"></a>未来邪。<a id="a-78"></a>现在耶。<a id="a-79"></a>佛言。<a id="a-7A"></a>非过去未来现在。<a id="a-7B"></a>所以者何。<a id="a-7C"></a>过去想已尽。<a id="a-7D"></a>未来想未至。<a id="a-7E"></a>现在想无住。<a id="a-7F"></a>是故当知。<a id="a-7G"></a>于三世中想无所得。<a id="a-7H"></a>如是乃能正知于想。<a id="a-7I"></a>由正知想故。<a id="a-7J"></a>即能清净菩萨一切所行之行。<a id="a-7K"></a>复能了知一切众生种种之行。<a id="a-7L"></a>海意。<a id="a-7M"></a>若菩萨不能清净菩萨之行。<a id="a-7N"></a>即不能知众生之行。<a id="a-7O"></a>若复能知众生诸行。<a id="a-7P"></a>乃能清净菩萨之行。<a id="a-7Q"></a>如是了知众生行故。<a id="a-7R"></a>即为众生如应说法。<a id="a-7S"></a>乃能随诸众生心转。<a id="a-7T"></a>所应示现而悉能知。<a id="a-7U"></a>海意当知。<a id="a-7V"></a>或有众生贪意中行嗔。<a id="a-7W"></a>有嗔意中行贪。<a id="a-7X"></a>有痴意中行嗔。<a id="a-7Y"></a>有痴意中行贪。<a id="a-7Z"></a>有贪意中行痴。<a id="a-7a"></a>有嗔意中行痴。<a id="a-7b"></a>有嗔痴意中行贪。<a id="a-7c"></a>有痴贪意中行嗔。<a id="a-7d"></a>又有众生。<a id="a-7e"></a>假现于贪而取于嗔。<a id="a-7f"></a>假现于嗔而取于贪。<a id="a-7g"></a>假现于嗔而取于痴。<a id="a-7h"></a>假现于痴而取于嗔。<a id="a-7i"></a>假现于痴而取于贪。<a id="a-7j"></a>假现于贪而取于痴。<a id="a-7k"></a>假现贪嗔而取于痴。<a id="a-7l"></a>假现嗔痴而取于贪。<a id="a-7m"></a>假现痴贪而取于嗔。<a id="a-7n"></a>又有众生先贪后嗔。<a id="a-7o"></a>先嗔后贪。<a id="a-7p"></a>先嗔后痴。<a id="a-7q"></a>先痴后嗔。<a id="a-7r"></a>先痴后贪。<a id="a-7s"></a>先贪后痴。<a id="a-7t"></a>先贪嗔后痴。<a id="a-7u"></a>先嗔痴后贪。<a id="a-7v"></a>先痴贪后嗔。<a id="a-7w"></a>先痴嗔后贪。<a id="a-7x"></a>又有众生。<a id="a-7y"></a>于色起贪于声起嗔。<a id="a-7z"></a>于声起贪于色起嗔。<a id="a-80"></a>于香起贪于味起嗔。<a id="a-81"></a>于味起贪于香起嗔。<a id="a-82"></a>于触起贪于法起嗔。<a id="a-83"></a>于法起贪于触起嗔。<a id="a-84"></a>又有众生。<a id="a-85"></a>因离色故而得调伏。<a id="a-86"></a>不因离声有离声故而得调伏。<a id="a-87"></a>不因离色。<a id="a-88"></a>有离香故而得调伏。<a id="a-89"></a>不因离味。<a id="a-8A"></a>有离味故而得调伏。<a id="a-8B"></a>不因离香。<a id="a-8C"></a>有离触故而得调伏。<a id="a-8D"></a>不因离法。<a id="a-8E"></a>有离法故而得调伏。<a id="a-8F"></a>不因离触。<a id="a-8G"></a>又有众生。<a id="a-8H"></a>因身离故而得调伏。<a id="a-8I"></a>不因心离。<a id="a-8J"></a>因心离故而得调伏。<a id="a-8K"></a>不因身离。<a id="a-8L"></a>有亦因身离亦因心离而得调伏。<a id="a-8M"></a>有不因身离不因心离而得调伏。<a id="a-8N"></a>又有众生。<a id="a-8O"></a>因无常声而得调伏。<a id="a-8P"></a>不因苦无我寂静等声。<a id="a-8Q"></a>有因苦声不因无常无我寂静之声。<a id="a-8R"></a>有因无我声不因无常苦寂静声。<a id="a-8S"></a>有因寂静声不因无常苦无我之声。<a id="a-8T"></a>又有众生。<a id="a-8U"></a>有因说法神变而得调伏。<a id="a-8V"></a>不因教诫神变。<a id="a-8W"></a>有因教诫神变而得调伏。<a id="a-8X"></a>不因说法神变。<a id="a-8Y"></a>有因神境神变而得调伏。<a id="a-8Z"></a>不因说法教诫神变。<a id="a-8a"></a>又有众生。<a id="a-8b"></a>因说法神变故而生信解。<a id="a-8c"></a>有因教诫神变故而得远尘。<a id="a-8d"></a>有因神境神变故而得解脱。<a id="a-8e"></a>又有众生。<a id="a-8f"></a>利根勤行钝根解脱。<a id="a-8g"></a>有钝根勤行利根解脱。<a id="a-8h"></a>有钝根勤行钝根解脱。<a id="a-8i"></a>有利根勤行利根解脱。<a id="a-8j"></a>又有众生。<a id="a-8k"></a>由因得解脱而不由缘。<a id="a-8l"></a>有由缘得解脱而不由因。<a id="a-8m"></a>有亦由因亦由缘故而得解脱。<a id="a-8n"></a>有不由因不由缘故而得解脱。<a id="a-8o"></a>又有众生。<a id="a-8p"></a>因内观过失故而得解脱。<a id="a-8q"></a>不因外观。<a id="a-8r"></a>有因外观过失而得解脱。<a id="a-8s"></a>不因内观。<a id="a-8t"></a>有亦因内观亦因外观诸过失故而得解脱。<a id="a-8u"></a>有不因内观不因外观诸过失故而得解脱。<a id="a-8v"></a>又有众生。<a id="a-8w"></a>修行于乐成证解脱不因于苦。<a id="a-8x"></a>有因于苦不因于乐。<a id="a-8y"></a>有亦因苦亦因于乐。<a id="a-8z"></a>有不因乐亦不因苦。<a id="a-90"></a>又有众生。<a id="a-91"></a>因警发相而得调伏。<a id="a-92"></a>因安止相而得调伏。<a id="a-93"></a>因降伏相而得调伏。<a id="a-94"></a>因善摄相而得调伏。<a id="a-95"></a>有因善相而得调伏。<a id="a-96"></a>有因不善相而得调伏。<a id="a-97"></a>有因嗔相而得调伏。<a id="a-98"></a>有因三相而得调伏。<a id="a-99"></a>有因容缓相而得调伏。<a id="a-9A"></a>有因缘生法而得调伏。<a id="a-9B"></a>有因随顺行而得调伏。<a id="a-9C"></a>有因默然行而得解脱。<a id="a-9D"></a>有因差别行而得解脱。<a id="a-9E"></a>有因念处法声。<a id="a-9F"></a>有因正断声。<a id="a-9G"></a>有因神足声。<a id="a-9H"></a>有因根声。<a id="a-9I"></a>有因力声。<a id="a-9J"></a>有因觉支声。<a id="a-9K"></a>有因正道声。<a id="a-9L"></a>有因奢摩他声。<a id="a-9M"></a>有因毗钵舍那声。<a id="a-9N"></a>有因四圣谛声而得解脱。<a id="a-9O"></a>海意。<a id="a-9P"></a>此如是等不可思议。<a id="a-9Q"></a>众生所行不可思议。<a id="a-9R"></a>众生心意不可思议。<a id="a-9S"></a>众生境界。<a id="a-9T"></a>若菩萨入不思议智。<a id="a-9U"></a>入已即能遍入一切众生不可思议境界。<a id="a-9V"></a>海意。<a id="a-9W"></a>譬如有人周遍四方以绳为网。<a id="a-9X"></a>是人忽以因缘入其网中。<a id="a-9Y"></a>此人普欲解除其网。<a id="a-9Z"></a>而以此人善咒力故。<a id="a-9a"></a>其网后时为咒力所加而悉断坏。<a id="a-9b"></a>是人随意得出无碍。<a id="a-9c"></a>菩萨亦复如是。<a id="a-9d"></a>由具善巧方便故。<a id="a-9e"></a>遍入一切众生心意。<a id="a-9f"></a>入已即能以般若波罗蜜多明咒之力。<a id="a-9g"></a>普断一切众生烦恼缠缚。<a id="a-9h"></a>菩萨然亦不证佛智。<a id="a-9i"></a>普为一切众生现起施作一切佛事。</p>
  <p id="a9j">尔时尊者舍利子。<a id="a-9k"></a>前白佛言。<a id="a-9l"></a>希有世尊。<a id="a-9m"></a>所有无量众生心行。<a id="a-9n"></a>乃至不思议佛智。<a id="a-9o"></a>又复甚奇。<a id="a-9p"></a>世尊。<a id="a-9q"></a>若新发意菩萨。<a id="a-9r"></a>或闻说此无量众生心行无量佛智。<a id="a-9s"></a>闻已岂非生惊怖邪。<a id="a-9t"></a>佛言。<a id="a-9u"></a>舍利子。<a id="a-9v"></a>于汝意云何。<a id="a-9w"></a>譬如新生师子之子。<a id="a-9x"></a>闻师子吼可惊怖不。<a id="a-9y"></a>舍利子言。<a id="a-9z"></a>不也世尊。<a id="a-A0"></a>佛言舍利子。<a id="a-A1"></a>新发意菩萨。<a id="a-A2"></a>亦复如是。<a id="a-A3"></a>闻佛如来师子吼已。<a id="a-A4"></a>不生惊怖。<a id="a-A5"></a>闻说无量众生心行。<a id="a-A6"></a>亦无恐畏。<a id="a-A7"></a>舍利子。<a id="a-A8"></a>又如小火光明。<a id="a-A9"></a>于彼一切草木不生惊怖。<a id="a-AA"></a>火亦不作是念。<a id="a-AB"></a>我无力能烧诸草木。<a id="a-AC"></a>新发意菩萨亦复如是。<a id="a-AD"></a>智慧光明虽复甚少。<a id="a-AE"></a>而于一切众生所有烦恼。<a id="a-AF"></a>不生惊怖。<a id="a-AG"></a>菩萨亦不作是念。<a id="a-AH"></a>我不能息众生烦恼。<a id="a-AI"></a>何以故。<a id="a-AJ"></a>菩萨若起深固作意。<a id="a-AK"></a>以所成慧如实观察。<a id="a-AL"></a>即能息诸众生烦恼。<a id="a-AM"></a>舍利子。<a id="a-AN"></a>又如有火。<a id="a-AO"></a>与彼大地一切草木树林花果。<a id="a-AP"></a>要期尽劫而共斗战。<a id="a-AQ"></a>至第七日当起战事。<a id="a-AR"></a>时彼大地草木。<a id="a-AS"></a>并余一切草木等众而共集会。<a id="a-AT"></a>乃相谓言。<a id="a-AU"></a>汝有力能与我援助。<a id="a-AV"></a>时诸草木积聚既广量等须弥。<a id="a-AW"></a>时或有人来谓火言。<a id="a-AX"></a>草木众多。<a id="a-AY"></a>汝唯单己。<a id="a-AZ"></a>汝今何不多求援助。<a id="a-Aa"></a>汝力何能敌草木众。<a id="a-Ab"></a>彼火答言。<a id="a-Ac"></a>我今不须求其助力。<a id="a-Ad"></a>何以故。<a id="a-Ae"></a>而诸草木虽复众多。<a id="a-Af"></a>随彼一切我力能敌。<a id="a-Ag"></a>令彼草木悉灭无余。<a id="a-Ah"></a>菩萨亦复如是。<a id="a-Ai"></a>随彼无量众生一切烦恼。<a id="a-Aj"></a>菩萨即放无量慧火。<a id="a-Ak"></a>其力敌胜。<a id="a-Al"></a>又复菩萨起深固意。<a id="a-Am"></a>于一切众生烦恼聚中。<a id="a-An"></a>以所成慧如实观察。<a id="a-Ao"></a>即能息诸众生烦恼。<a id="a-Ap"></a>若或菩萨取证离烦恼法。<a id="a-Aq"></a>舍烦恼者。<a id="a-Ar"></a>彼即速堕声闻缘觉之地。<a id="a-As"></a>舍利子。<a id="a-At"></a>以是缘故。<a id="a-Au"></a>汝应当知。<a id="a-Av"></a>若菩萨随于一切烦恼聚中。<a id="a-Aw"></a>能深固作意如实伺察者。<a id="a-Ax"></a>即于彼彼一切烦恼力能胜伏。<a id="a-Ay"></a>舍利子。<a id="a-Az"></a>若有得闻如是说已不惊怖者。<a id="a-B0"></a>当知是为善巧方便菩萨。<a id="a-B1"></a>舍利子。<a id="a-B2"></a>又如蛇毒。<a id="a-B3"></a>凡所伤[口*赦]而无助伴。<a id="a-B4"></a>新发意菩萨。<a id="a-B5"></a>亦复如是。<a id="a-B6"></a>修集菩提分法时。<a id="a-B7"></a>亦复单己而无助伴。<a id="a-B8"></a>但自修集菩提分法。<a id="a-B9"></a>又如萤火。<a id="a-BA"></a>不能胜彼百千日轮广大光明。<a id="a-BB"></a>一切烦恼亦复如是。<a id="a-BC"></a>不能胜敌菩萨慧光。<a id="a-BD"></a>又如除毒之药。<a id="a-BE"></a>状虽至小。<a id="a-BF"></a>而能解除广大之毒。<a id="a-BG"></a>菩萨亦复如是。<a id="a-BH"></a>智慧之药。<a id="a-BI"></a>虽复至小。<a id="a-BJ"></a>而能息除诸烦恼毒。<a id="a-BK"></a>又如天降一味之雨。<a id="a-BL"></a>随所堕处。<a id="a-BM"></a>器有差别成种种味。<a id="a-BN"></a>菩萨亦复如是。<a id="a-BO"></a>修集一味解脱之智。<a id="a-BP"></a>随诸众生种种根性。<a id="a-BQ"></a>种种说法而各有异。<a id="a-BR"></a>又如阎浮檀金。<a id="a-BS"></a>出现世间。<a id="a-BT"></a>映蔽一切余诸珍宝。<a id="a-BU"></a>菩萨大宝出现世间。<a id="a-BV"></a>亦复如是。<a id="a-BW"></a>映蔽一切声闻缘觉。<a id="a-BX"></a>又如转轮圣王。<a id="a-BY"></a>出现世间。<a id="a-BZ"></a>一切小王皆悉归向。<a id="a-Ba"></a>菩萨法王之子。<a id="a-Bb"></a>亦复如是。<a id="a-Bc"></a>若发大菩提心。<a id="a-Bd"></a>一切世间天人阿修罗等。<a id="a-Be"></a>各各顶奉而悉归向。<a id="a-Bf"></a>又如薄福众生。<a id="a-Bg"></a>虽遇宝雨而无所获。<a id="a-Bh"></a>不种善根诸众生等。<a id="a-Bi"></a>亦复如是虽发菩提心而无所成。<a id="a-Bj"></a>又如世间若无甘蔗种子。<a id="a-Bk"></a>即不能生于甜味。<a id="a-Bl"></a>菩萨亦复如是。<a id="a-Bm"></a>若无大菩提心种子。<a id="a-Bn"></a>即不能成就阿耨多罗三貌三菩提果。</p>
 </body>
</html>