<!doctype html>
<html id="z3IBUePgL" data-ver="816">
 <head>
  <meta charset="utf-8">
  <meta author="惟净">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">海意菩萨所问净印法门经卷第九</h1>
  <p id="a2"></p>
  <p id="a3">尔时世尊。<a id="a-4"></a>说是破魔法门时。<a id="a-5"></a>一切魔宫皆悉暗瞑。<a id="a-6"></a>六种震动。<a id="a-7"></a>如佛初坐菩提道场。<a id="a-8"></a>未成正觉居菩萨位。<a id="a-9"></a>尔时眉间放大光明。<a id="a-A"></a>而诸魔宫亦皆暗瞑。<a id="a-B"></a>同于今日。<a id="a-C"></a>等无有异。<a id="a-D"></a>是时诸恶魔众。<a id="a-E"></a>见斯广大变异之相。<a id="a-F"></a>速疾严整于四兵众。<a id="a-G"></a>犹如往昔诣菩提场所庄严相。<a id="a-H"></a>今者亦然。<a id="a-I"></a>领四兵众。<a id="a-J"></a>广三十六由旬。<a id="a-K"></a>皆悉遍满。<a id="a-L"></a>来至世尊大宝庄严大集会所。<a id="a-M"></a>以佛世尊威神力故。<a id="a-N"></a>而悉不能还复魔宫。<a id="a-O"></a>又佛神力。<a id="a-P"></a>魔众来时。<a id="a-Q"></a>或见余诸刹土有佛世尊。<a id="a-R"></a>与不退转诸菩萨众。<a id="a-S"></a>化度众生。<a id="a-T"></a>及断诸有结证阿罗汉者。<a id="a-U"></a>或有正见具足补特伽罗。</p>
  <p id="aV">尔时世尊。<a id="a-W"></a>告海意菩萨言。<a id="a-X"></a>海意。<a id="a-Y"></a>汝今见此诸恶魔众如是庄严来众会不。<a id="a-Z"></a>海意白佛言。<a id="a-a"></a>世尊。<a id="a-b"></a>唯然已见。<a id="a-c"></a>佛言海意。<a id="a-d"></a>是诸魔众至此会中。<a id="a-e"></a>于我正法欲兴难事。<a id="a-f"></a>而汝今者当何所为。<a id="a-g"></a>海意白言。<a id="a-h"></a>世尊。<a id="a-i"></a>我今以此恶魔之众。<a id="a-j"></a>置于他方诸乐庄严世界之中。</p>
  <p id="ak">尔时会中尊者舍利子。<a id="a-l"></a>即白海意菩萨言。<a id="a-m"></a>善哉大士。<a id="a-n"></a>诸乐庄严世界。<a id="a-o"></a>为在何所。<a id="a-p"></a>其佛说法复何名字。<a id="a-q"></a>海意菩萨言。<a id="a-r"></a>尊者舍利子。<a id="a-s"></a>东方去此佛刹。<a id="a-t"></a>过十二殑伽沙数等国土。<a id="a-u"></a>有世界名诸乐庄严。<a id="a-v"></a>其土有佛。<a id="a-w"></a>号曰摧魔如来应供正等正觉。<a id="a-x"></a>见在说法。<a id="a-y"></a>以何缘故而此世界名诸乐庄严。<a id="a-z"></a>尊者。<a id="a-10"></a>谓彼世界有诸乐事诸功德事诸庄严事。<a id="a-11"></a>若广宣说彼胜妙事。<a id="a-12"></a>纵一劫中说不能尽。<a id="a-13"></a>以是缘故。<a id="a-14"></a>其世界名诸乐庄严。<a id="a-15"></a>又其佛号摧魔如来应供正等正觉者。<a id="a-16"></a>谓彼世尊初坐菩提道场居菩萨位。<a id="a-17"></a>未证一切智时。<a id="a-18"></a>身放光明普照诸魔。<a id="a-19"></a>其光所照。<a id="a-1A"></a>彼魔界中百俱胝魔众。<a id="a-1B"></a>而一一魔各有千俱胝眷属。<a id="a-1C"></a>是时诸魔诣菩萨所。<a id="a-1D"></a>欲于菩萨兴诸难事。<a id="a-1E"></a>而此菩萨威神力故。<a id="a-1F"></a>其魔不能作诸障难。<a id="a-1G"></a>即时各发希有之心。<a id="a-1H"></a>向彼菩萨归依顶礼。<a id="a-1I"></a>菩萨即为如应说法。<a id="a-1J"></a>魔闻法已深心清净。<a id="a-1K"></a>即发阿耨多罗三藐三菩提心。<a id="a-1L"></a>其后彼佛证道果已。<a id="a-1M"></a>是故立名摧魔如来。<a id="a-1N"></a>又复彼佛。<a id="a-1O"></a>于过去世庄严劫中。<a id="a-1P"></a>居菩萨位时。<a id="a-1Q"></a>名降伏魔。<a id="a-1R"></a>今此贤劫之中。<a id="a-1S"></a>得菩提已。<a id="a-1T"></a>能令诸魔发菩提心而为承事。<a id="a-1U"></a>其佛但为诸菩萨众。<a id="a-1V"></a>唯说最上大乘之法。<a id="a-1W"></a>无复二乘之名。<a id="a-1X"></a>尊者。<a id="a-1Y"></a>是故我今置此魔众。<a id="a-1Z"></a>往彼诸乐庄严世界之中。<a id="a-1a"></a>置于彼已。<a id="a-1b"></a>使诸魔众不复兴于魔之事业。<a id="a-1c"></a>于彼佛刹。<a id="a-1d"></a>与其降伏魔菩萨。<a id="a-1e"></a>同发菩提心已。<a id="a-1f"></a>圆满菩提分法。<a id="a-1g"></a>尔时诸恶魔众闻是语已。<a id="a-1h"></a>生大惊怖身毛悚竖。<a id="a-1i"></a>即欲离彼众会。<a id="a-1j"></a>以佛威神力不能去。<a id="a-1k"></a>又不能隐蔽其身而极增惧。<a id="a-1l"></a>即各向佛归依顶礼。<a id="a-1m"></a>作是白言。<a id="a-1n"></a>救我世尊。<a id="a-1o"></a>救我善逝。<a id="a-1p"></a>无令海意菩萨置我于彼世界之中。</p>
  <p id="a1q">尔时佛告诸魔众言。<a id="a-1r"></a>汝等诸魔勿生惊怖。<a id="a-1s"></a>菩萨大士。<a id="a-1t"></a>于诸众生不起娆害。<a id="a-1u"></a>汝等应当自于海意菩萨之前求忍悔谢。<a id="a-1v"></a>必当为汝善作救护。<a id="a-1w"></a>尔时魔众即各合掌。<a id="a-1x"></a>向海意菩萨稽首白言。<a id="a-1y"></a>我今悔谢大士。<a id="a-1z"></a>忍可。<a id="a-20"></a>勿置我于诸乐庄严世界之中。<a id="a-21"></a>如我所作。<a id="a-22"></a>不复第二往彼众会。<a id="a-23"></a>海意菩萨言。<a id="a-24"></a>诸魔当知。<a id="a-25"></a>我今于汝无复可忍。<a id="a-26"></a>何以故。<a id="a-27"></a>菩萨于一切众生。<a id="a-28"></a>究竟常忍。<a id="a-29"></a>汝等诸魔今宜往彼诸乐庄严世界之中。<a id="a-2A"></a>观彼世界众庄严事。<a id="a-2B"></a>彼摧魔如来。<a id="a-2C"></a>于汝魔众无所娆害。<a id="a-2D"></a>尔时海意菩萨。<a id="a-2E"></a>即舒右臂金色晃耀。<a id="a-2F"></a>安于魔顶而为加持。<a id="a-2G"></a>作如是言。<a id="a-2H"></a>若法真实。<a id="a-2I"></a>此真实语。<a id="a-2J"></a>诸菩萨者。<a id="a-2K"></a>于法无悭亦无秘吝。<a id="a-2L"></a>以此真实语故。<a id="a-2M"></a>如我所有如是神力。<a id="a-2N"></a>令此魔众皆悉获得。<a id="a-2O"></a>海意菩萨作是语已。<a id="a-2P"></a>而诸魔众即得自在神力具足。<a id="a-2Q"></a>尔时此三千大千世界六种震动。<a id="a-2R"></a>而诸魔众。<a id="a-2S"></a>于此会中隐身不现。<a id="a-2T"></a>于须臾顷。<a id="a-2U"></a>到彼诸乐庄严世界之中。<a id="a-2V"></a>皆是海意菩萨加持力故。<a id="a-2W"></a>是时魔众到彼国已。<a id="a-2X"></a>即诣摧魔如来应供正等正觉所。<a id="a-2Y"></a>头面着地礼佛双足。<a id="a-2Z"></a>右绕七匝退住一面。<a id="a-2a"></a>于是彼佛刹中有一菩萨。<a id="a-2b"></a>名降伏魔。<a id="a-2c"></a>见是相已。<a id="a-2d"></a>白其佛言。<a id="a-2e"></a>世尊。<a id="a-2f"></a>今此劣弱鲜有威光。<a id="a-2g"></a>状貌异常人可恶者。<a id="a-2h"></a>从何所来。<a id="a-2i"></a>其佛答言。<a id="a-2j"></a>善男子。<a id="a-2k"></a>西方去此佛刹。<a id="a-2l"></a>过十二殑伽沙数等世界。<a id="a-2m"></a>有一世界名曰娑婆。<a id="a-2n"></a>彼佛世尊号释迦牟尼如来应供正等正觉。<a id="a-2o"></a>今现在彼大宝庄严道场。<a id="a-2p"></a>广大宣说大集会正法。<a id="a-2q"></a>复有十方世界无量阿僧祇出过算数诸大菩萨。<a id="a-2r"></a>皆悉来集听受正法。<a id="a-2s"></a>而彼会中有一菩萨。<a id="a-2t"></a>名曰海意。<a id="a-2u"></a>善被不可思议大坚固铠。<a id="a-2v"></a>而能请问释迦牟尼如来如是正法。<a id="a-2w"></a>当说法时有恶魔众。<a id="a-2x"></a>至彼会中欲兴难事。<a id="a-2y"></a>于是海意菩萨大士。<a id="a-2z"></a>置其魔众而来至此。<a id="a-30"></a>为欲化度作成办故。</p>
  <p id="a31">尔时降伏魔菩萨。<a id="a-32"></a>白诸魔言。<a id="a-33"></a>我等今者与汝诸魔。<a id="a-34"></a>同发阿耨多罗三藐三菩提心。<a id="a-35"></a>何以故。<a id="a-36"></a>我昔亦尝处于魔类。<a id="a-37"></a>于诸众生种善根时。<a id="a-38"></a>而生障难。<a id="a-39"></a>其后于此如来法中。<a id="a-3A"></a>发阿耨多罗三藐三菩提心。<a id="a-3B"></a>是故今时汝等诸魔。<a id="a-3C"></a>宜应速发阿耨多罗三藐三菩提心。<a id="a-3D"></a>尔时诸魔深心坚固。<a id="a-3E"></a>各发阿耨多罗三藐三菩提心。<a id="a-3F"></a>既发心已咸作是言。<a id="a-3G"></a>我等已发阿耨多罗三藐三菩提心。<a id="a-3H"></a>永不复作魔之事业。<a id="a-3I"></a>于是降伏魔菩萨。<a id="a-3J"></a>即命其魔。<a id="a-3K"></a>同处于彼众宝庄严师子之座。<a id="a-3L"></a>而劝请言。<a id="a-3M"></a>善男子。<a id="a-3N"></a>云何是彼释迦牟尼如来所说大集会正法。<a id="a-3O"></a>随汝所乐今当演说。</p>
  <p id="a3P">尔时诸魔。<a id="a-3Q"></a>承海意菩萨威神之力所加持故。<a id="a-3R"></a>寻即处于师子之座。<a id="a-3S"></a>从其口门及诸毛孔出清净音。<a id="a-3T"></a>犹如释迦牟尼如来所说大集会正法。<a id="a-3U"></a>如是文字如是章句。<a id="a-3V"></a>一一宣说满足无遗。<a id="a-3W"></a>于其中间亦无增减。<a id="a-3X"></a>时降伏魔菩萨。<a id="a-3Y"></a>于其魔所。<a id="a-3Z"></a>得闻如是大集会正法已。<a id="a-3a"></a>生希有心。<a id="a-3b"></a>白彼佛言。<a id="a-3c"></a>世尊。<a id="a-3d"></a>我今欲见娑婆世界及释迦牟尼如来。<a id="a-3e"></a>又欲见彼海意菩萨并十方世界所来集会诸大菩萨摩诃萨众。<a id="a-3f"></a>时彼世界摧魔如来。<a id="a-3g"></a>即于眉间放大光明。<a id="a-3h"></a>名曰普现一切色相。<a id="a-3i"></a>是光遍照西方去此十二殑伽沙数等诸佛刹土乃至娑婆世界。<a id="a-3j"></a>广大明耀相续不断。<a id="a-3k"></a>彼诸乐庄严世界诸菩萨众。<a id="a-3l"></a>皆见释迦牟尼如来在于大宝庄严道场之中。<a id="a-3m"></a>处百千种色相严饰宝师子座。<a id="a-3n"></a>为十方世界诸来集会大菩萨众。<a id="a-3o"></a>广大宣说大集会正法。<a id="a-3p"></a>又复见此娑婆世界大水盈满。<a id="a-3q"></a>犹如大海。<a id="a-3r"></a>普观是中悉无障碍。<a id="a-3s"></a>又见十方世界所来集会诸大菩萨。<a id="a-3t"></a>各各坐于众宝庄严大莲花上。<a id="a-3u"></a>听受正法。<a id="a-3v"></a>其花纵广一俱卢舍。<a id="a-3w"></a>而诸大士见是相已。<a id="a-3x"></a>生欢喜心适悦庆快。<a id="a-3y"></a>即以妙花。<a id="a-3z"></a>遥向释迦牟尼如来散掷供养。<a id="a-40"></a>所散之花。<a id="a-41"></a>以佛世尊威神力故。<a id="a-42"></a>悉于释迦牟尼如来顶上。<a id="a-43"></a>结成广大殊妙花盖。<a id="a-44"></a>时此佛会。<a id="a-45"></a>一切大众见是花盖于佛顶上乘空而住。<a id="a-46"></a>生希有心。<a id="a-47"></a>俱白佛言。<a id="a-48"></a>世尊。<a id="a-49"></a>今此花盖从何所来。<a id="a-4A"></a>佛言。<a id="a-4B"></a>诸仁者。<a id="a-4C"></a>而此花盖。<a id="a-4D"></a>是彼诸乐庄严世界之中菩萨大众。<a id="a-4E"></a>遥向此会散掷妙花而伸供养。<a id="a-4F"></a>而此众会。<a id="a-4G"></a>咸白佛言。<a id="a-4H"></a>世尊。<a id="a-4I"></a>我等乐欲见彼诸乐庄严世界及彼世尊摧魔如来。<a id="a-4J"></a>亦欲见此所往诸魔之众并其世界所施作事。</p>
  <p id="a4K">尔时世尊。<a id="a-4L"></a>知其众会之所乐欲。<a id="a-4M"></a>即告海意菩萨言。<a id="a-4N"></a>善男子。<a id="a-4O"></a>今此众会乐见诸乐庄严世界。<a id="a-4P"></a>亦欲见彼摧魔如来。<a id="a-4Q"></a>汝可现之使诸大众咸悉瞻奉。<a id="a-4R"></a>于是海意菩萨。<a id="a-4S"></a>承佛教敕。<a id="a-4T"></a>即时于其足十指间。<a id="a-4U"></a>放十千光明。<a id="a-4V"></a>其光普照东方去此十二殑伽沙数等诸佛刹土乃至诸乐庄严世界。<a id="a-4W"></a>广大明耀相续不断。<a id="a-4X"></a>时此会中一切大众。<a id="a-4Y"></a>悉见诸乐庄严世界。<a id="a-4Z"></a>及得见彼摧魔如来。<a id="a-4a"></a>又见诸魔在彼佛会。<a id="a-4b"></a>处于法座。<a id="a-4c"></a>广为众说大集会正法。<a id="a-4d"></a>此会大众见是相已。<a id="a-4e"></a>生希有心。<a id="a-4f"></a>各各从于莲花座起。<a id="a-4g"></a>遥向摧魔如来合掌顶礼。<a id="a-4h"></a>各以妙花散掷供养。<a id="a-4i"></a>所散之花。<a id="a-4j"></a>以佛世尊威神力故。<a id="a-4k"></a>于彼摧魔如来顶上。<a id="a-4l"></a>结成广大妙花楼阁。</p>
  <p id="a4m">尔时魔众。<a id="a-4n"></a>白彼摧魔如来言。<a id="a-4o"></a>世尊。<a id="a-4p"></a>我等今欲还复娑婆世界释迦牟尼佛所。<a id="a-4q"></a>彼佛告言。<a id="a-4r"></a>诸善男子。<a id="a-4s"></a>汝可还复。<a id="a-4t"></a>今正是时。<a id="a-4u"></a>于是诸魔头面着地。<a id="a-4v"></a>礼彼佛足。<a id="a-4w"></a>右绕七匝。<a id="a-4x"></a>以海意菩萨威神力故。<a id="a-4y"></a>于彼刹中隐而不现。<a id="a-4z"></a>经须臾顷还于娑婆世界。<a id="a-50"></a>到已头面礼释迦牟尼佛足。<a id="a-51"></a>右绕七匝。<a id="a-52"></a>退住一面摄心谛意恭敬归向。</p>
  <p id="a53">尔时尊者舍利子。<a id="a-54"></a>告诸魔言。<a id="a-55"></a>诸仁者。<a id="a-56"></a>汝等见彼诸乐庄严世界不。<a id="a-57"></a>诸魔答言。<a id="a-58"></a>我等已见。<a id="a-59"></a>尊者彼土希有清净可爱。<a id="a-5A"></a>是为清净无垢最上所居。<a id="a-5B"></a>我等见已。<a id="a-5C"></a>皆发阿耨多罗三藐三菩提心。<a id="a-5D"></a>尊者舍利子言。<a id="a-5E"></a>诸仁者。<a id="a-5F"></a>汝等已发阿耨多罗三藐三菩提心。<a id="a-5G"></a>不应复作诸魔事业。<a id="a-5H"></a>魔言不也。<a id="a-5I"></a>尊者。<a id="a-5J"></a>若有善住深固心者。<a id="a-5K"></a>诸菩萨众乃能施作诸魔事业。<a id="a-5L"></a>何以故。<a id="a-5M"></a>如诸菩萨善住深固心者。<a id="a-5N"></a>即有力能随其所应发起魔事。<a id="a-5O"></a>以是缘故。<a id="a-5P"></a>尊者当知。<a id="a-5Q"></a>诸有菩萨施作魔事。<a id="a-5R"></a>此说即是佛之事业。<a id="a-5S"></a>非魔事业。</p>
  <p id="a5T">尔时诸魔。<a id="a-5U"></a>于此佛刹现神变已。<a id="a-5V"></a>此众会中。<a id="a-5W"></a>有二万人发阿耨多罗三藐三菩提心。<a id="a-5X"></a>于魔众中。<a id="a-5Y"></a>复有一万天子。<a id="a-5Z"></a>发阿耨多罗三藐三菩提心。<a id="a-5a"></a>异口同音作如是言。<a id="a-5b"></a>世尊。<a id="a-5c"></a>我等悉愿生彼诸乐庄严世界之中作是语已。<a id="a-5d"></a>于是释迦牟尼如来。<a id="a-5e"></a>即记之曰。<a id="a-5f"></a>汝等当生彼佛刹中。</p>
  <p id="a5g">尔时海意菩萨复白佛言。<a id="a-5h"></a>世尊。<a id="a-5i"></a>诸佛如来菩提之法。<a id="a-5j"></a>诸魔外道多生障难。<a id="a-5k"></a>惟愿世尊威神建立。<a id="a-5l"></a>令此正法久住世间。<a id="a-5m"></a>复于如是甚深经典摄受护持。<a id="a-5n"></a>世尊若此经典。<a id="a-5o"></a>得佛如来所加持故而不隐没。<a id="a-5p"></a>受持读诵广大流布。<a id="a-5q"></a>令诸魔众伺不得便。<a id="a-5r"></a>佛告海意菩萨言。<a id="a-5s"></a>海意。<a id="a-5t"></a>我今建立此之正法。<a id="a-5u"></a>若有众生欲发精进。<a id="a-5v"></a>种诸善根为作成熟。<a id="a-5w"></a>化度之者。<a id="a-5x"></a>当于如是甚深经典。<a id="a-5y"></a>如法受持为他演说。</p>
  <p id="a5z">复次佛告海意菩萨言。<a id="a-60"></a>汝今谛听极善作意。<a id="a-61"></a>今为汝说。<a id="a-62"></a>呼召四大天王秘密章句。<a id="a-63"></a>而此章句速能召集四大天王。<a id="a-64"></a>有此正法之处来为作护。<a id="a-65"></a>亦当摄护其说法师。<a id="a-66"></a>尔时世尊。<a id="a-67"></a>即说陀罗尼曰。</p>
  <p id="a68">怛[寧*也](切身)佗(引一句)三弥(引二)三摩散底(三)萨啰尼(引四)娑(引)啰嚩底(五)达泥(引六)达那嚩底(七)度度弥(引八)度度摩底(九)阿(引)缚哩多(二合)泥(引十)阿末里(引十一)尾末里(引十二)尾啰[口*爾](引十三)葛葛哩(引十四)葛葛尼(引十五)虎鲁(十六)虎鲁嚩底(十七)虎鲁散提(十八)儞哩伽(二合引)萨儞(十九)阿(引)嚩致(引二十)尾嚩致(引二十一)末末枯末底(二十二)摩(引)啰[口*爾]帝(引二十三)尾戍提(引二十四)尾戍驮嚩底(二十五)弥弥里(引二十六)末努(引)贺啰莎(引)贺(引二十七)</p>
  <p id="a69">海意。<a id="a-6A"></a>如是秘密章句。<a id="a-6B"></a>速能呼召四大天王来护持此甚深正法。<a id="a-6C"></a>及能摄护其说法师。<a id="a-6D"></a>又此章句。<a id="a-6E"></a>能令法师善说此法。<a id="a-6F"></a>如所作已谛观四方起大慈心。<a id="a-6G"></a>是时四大天王以此秘密章句所呼召故。<a id="a-6H"></a>皆来摄受诸说法者。</p>
  <p id="a6I">尔时四大天王现在此会。<a id="a-6J"></a>即从座起前诣佛所。<a id="a-6K"></a>合掌顶礼而白佛言。<a id="a-6L"></a>世尊。<a id="a-6M"></a>若有众生。<a id="a-6N"></a>于此最上甚深正法。<a id="a-6O"></a>真实了知。<a id="a-6P"></a>而能为他如理宣说者。<a id="a-6Q"></a>我等四王并诸眷属。<a id="a-6R"></a>常来营卫护持正法。<a id="a-6S"></a>复当摄护其说法师。<a id="a-6T"></a>令无障难。<a id="a-6U"></a>及无衰恼。</p>
  <p id="a6V">复次海意。<a id="a-6W"></a>我今为汝宣说呼召帝释天主秘密章句。<a id="a-6X"></a>而此章句。<a id="a-6Y"></a>速能呼召帝释天主。<a id="a-6Z"></a>来护正法。<a id="a-6a"></a>尔时世尊。<a id="a-6b"></a>即说陀罗尼曰。</p>
  <p id="a6c">怛[寧*也](切身)佗(引一句)惹曳(引二)惹野嚩底(三)阿胝(引四)摩酤哩(引五)悉驮末底(六)戌毗(引)扇底葛哩(引七)那祢(引)儞(引八)难(引)帝(引九)难(引)多末底(十)怛哩葛(二合)哩(引十一)叉曳(引十二)叉野目契(引十三)阿嚩吒儞(十四)尾嚩吒儞(十五)波哩嚩吒儞(十六)波哩砌(引)祢(引十七)悉蜜哩(三合)底(十八)悉蜜哩(三合)底散提(十九)阿(引)誐蹉憍(引)尸迦儞哩[口*爾](二合)多(引二十)阿苏啰(引)惹炀底祢(引)嚩(引二十一)三摩踰(引)帝(引)阿(引)半努(引二十二)达哩摩(二合)怛哩[口*爾](二合)睹(引)啰摩(引)呬(二十三)莎悉爹(二合)野曩部(引)多(引)喃(引)摩(引)啰叉(引)达哩摩(二合)左(引)哩赧(引二十四)</p>
  <p id="a6d">海意。<a id="a-6e"></a>如是秘密章句。<a id="a-6f"></a>而能呼召帝释天主。<a id="a-6g"></a>有此正法之处。<a id="a-6h"></a>来为作护。<a id="a-6i"></a>及能摄护其说法师。<a id="a-6j"></a>而彼法师。<a id="a-6k"></a>应当以此秘密章句。<a id="a-6l"></a>作持诵已。<a id="a-6m"></a>洁净身心。<a id="a-6n"></a>依法沐浴。<a id="a-6o"></a>着新净衣。<a id="a-6p"></a>处师子座。<a id="a-6q"></a>向于东方散掷妙花。<a id="a-6r"></a>祈求诸佛。<a id="a-6s"></a>愿赐摄受。<a id="a-6t"></a>于诸众生起大悲念。<a id="a-6u"></a>虔想帝释天主哀愍。<a id="a-6v"></a>故来为我安布听法之众。<a id="a-6w"></a>令其严肃。<a id="a-6x"></a>复令此陀罗尼文句和合。<a id="a-6y"></a>如是等事现前所作。<a id="a-6z"></a>若彼法师。<a id="a-70"></a>内心清净戒行洁白。<a id="a-71"></a>即能令其帝释天主来为摄受。<a id="a-72"></a>安布众会。<a id="a-73"></a>和合文句。<a id="a-74"></a>善作加护。<a id="a-75"></a>尔时帝释天主现在此会。<a id="a-76"></a>即从座起前白佛言。<a id="a-77"></a>如世尊敕。<a id="a-78"></a>于后末世。<a id="a-79"></a>若有法师而能受持此正法者。<a id="a-7A"></a>我当往彼。<a id="a-7B"></a>为其安布众会。<a id="a-7C"></a>和合文句。<a id="a-7D"></a>而作加护又此正法所在之处。<a id="a-7E"></a>为其摄受。<a id="a-7F"></a>令法久住。<a id="a-7G"></a>世尊。<a id="a-7H"></a>又此正法于后末世。<a id="a-7I"></a>我当为彼三十三天诸天子众。<a id="a-7J"></a>常广宣说。<a id="a-7K"></a>何以故。<a id="a-7L"></a>今此正法。<a id="a-7M"></a>即是过去未来现在诸佛世尊菩提之法。<a id="a-7N"></a>佛所赞故。<a id="a-7O"></a>又复我于过去未来现在诸佛世尊菩提之法。<a id="a-7P"></a>起尊重已。<a id="a-7Q"></a>是故我当说此正法。<a id="a-7R"></a>尔时世尊。<a id="a-7S"></a>赞帝释天主言。<a id="a-7T"></a>善哉善哉。<a id="a-7U"></a>憍尸迦。<a id="a-7V"></a>汝能作师子吼。<a id="a-7W"></a>发如是言。<a id="a-7X"></a>于后末世护持正法。<a id="a-7Y"></a>如汝所言应如是行。<a id="a-7Z"></a>又憍尸迦。<a id="a-7a"></a>以此正法摄受力故。<a id="a-7b"></a>能令诸天随所愿求常得最胜。<a id="a-7c"></a>阿修罗众威光退失。</p>
  <p id="a7d">复次海意。<a id="a-7e"></a>我今为汝宣说摄伏诸魔天众秘密章句。<a id="a-7f"></a>而此章句。<a id="a-7g"></a>速能摄伏诸魔天众。<a id="a-7h"></a>来护正法。<a id="a-7i"></a>尔时世尊。<a id="a-7j"></a>即说陀罗尼曰。</p>
  <p id="a7k">怛[寧*也](切身)佗(引一句)设弥(引二)设摩嚩底(三)设弥多设讫啰(二合四)盎酤哩(引五)[牟*含]酤哩(引六)摩(引)啰[口*爾]帝(引七)葛啰(引)腻(引八)枳(引)踰(引)哩(九)帝(引)野啭底(十)乌路(引)野儞(十一)尾设姹(十二)儞哩摩(二合)梨(引十三)摩罗(引)钵那曳(引十四)枯枯哩(引十五)珂誐(十六)誐啰(二合)细(引十七)誐啰(二合)萨泥(引十八)乌目契(引十九)钵啰(引)目契(引二十)阿(引)目契(引二十一)设弥多(引)儞萨哩嚩(二合)誐啰(二合)贺满驮那儞(二十二)儞屹哩(二合)系(引)多萨哩嚩(二合)波啰钵啰(二合)嚩(引)祢那(二十三)尾目讫多(二合引)摩(引)啰播(引)舍(引二十四)塞陀(二合引)必多(引)没驮母捺啰(二合引二十五)阿耨捺伽(二合引)致多(引)萨哩嚩(二合)摩(引)赖(二十六)苏左哩多钵哩戍[亭*夜](切身引二十七)尾誐蹉睹萨哩啭(二合)摩(引)啰葛哩摩(二合引)尼(二十八)</p>
  <p id="a7l">海意。<a id="a-7m"></a>如是秘密章句。<a id="a-7n"></a>而能摄伏诸魔天众。<a id="a-7o"></a>复能消除一切烦恼。<a id="a-7p"></a>彼说法师。<a id="a-7q"></a>以此秘密章句作持诵已。<a id="a-7r"></a>处于法座。<a id="a-7s"></a>普观众会悉住道场。<a id="a-7t"></a>广运无量大慈之心。<a id="a-7u"></a>当于己身起医王想。<a id="a-7v"></a>法如药想。<a id="a-7w"></a>于听法众起病人想。<a id="a-7x"></a>于佛如来起正士想。<a id="a-7y"></a>法眼不失起久住想。<a id="a-7z"></a>如是等事。<a id="a-80"></a>以此秘密章句加持力故。<a id="a-81"></a>现前施作。<a id="a-82"></a>广为一切如应说法。<a id="a-83"></a>是时周匝百由旬内诸魔天众。<a id="a-84"></a>悉不能来作破坏事。<a id="a-85"></a>设复诸魔至法会者。<a id="a-86"></a>亦复不能作诸障难。</p>
  <p id="a87">尔时诸魔天众现在此会。<a id="a-88"></a>即从座起前白佛言。<a id="a-89"></a>世尊。<a id="a-8A"></a>我今见此海意菩萨大士。<a id="a-8B"></a>以威神力加持我故。<a id="a-8C"></a>置我于彼诸乐庄严世界之中。<a id="a-8D"></a>世尊。<a id="a-8E"></a>我今最初。<a id="a-8F"></a>已悉弃舍诸魔事业。<a id="a-8G"></a>是故我等于此正法常当护持。<a id="a-8H"></a>后末世中。<a id="a-8I"></a>若城邑聚落若僧坊中。<a id="a-8J"></a>有人宣说此正法者。<a id="a-8K"></a>我等往彼离诸慢心。<a id="a-8L"></a>恭敬尊重专注听受。<a id="a-8M"></a>尔时世尊。<a id="a-8N"></a>赞诸魔言。<a id="a-8O"></a>善哉善哉。<a id="a-8P"></a>汝等诸魔而能尊重如是正法。<a id="a-8Q"></a>最先已舍诸魔事业。<a id="a-8R"></a>汝等今于如是法中有所获得。<a id="a-8S"></a>此由海意菩萨大士神力所致。<a id="a-8T"></a>复次海意。<a id="a-8U"></a>我今为汝宣说呼召娑婆界主大梵天王秘密章句。<a id="a-8V"></a>而此章句。<a id="a-8W"></a>速能呼召大梵天王。<a id="a-8X"></a>来法师所当为作护。<a id="a-8Y"></a>尔时世尊。<a id="a-8Z"></a>即说陀罗尼曰。</p>
  <p id="a8a">怛[寧*也](切身)佗(引一句)昧怛啰野(三合引)哥(引)哩(引二)葛鲁拏(引)哥(引)哩(引三)母祢多(引)哥(引)哩(引四)乌闭(引)叉(引)哥(引)哩(引五)没驮(引)哥(引)哩(引六)达哩摩(二合引)哥(引)哩(引七)僧伽(引)哥(引)哩(引八)苏讫哩(二合)多尾左曳(引九)摩贺(引)尾多(引)泥(引十)儞瑟波(二合)哩(引)那只(引十一)乌惹钵底(十二)乌儒(仁祖切)誐弥(引十三)达哩摩(二合)那捺儞(十四)萨爹钵啰(二合)底瑟姹(二合引)那(十五)乌波钵底尾戍提(引十六)莎唧睹钵设弥(引十七)咩嚩路(引)葛野没啰(二合)贺摩(二合)末踰(二合)底瑟姹(二合十八)三摩(引)地阿(引)吠(引)叉(十九)达哩摩(二合)左啰赧酤噜(二十)萨达哩摩(二合)波哩誐啰(二合)[亢*欠]讫哩(二合)多摩耨播(引)罗野(二十一)没驮泥帝零(二合)摩(引)咩嚩亲那(二十二)娑摩(二合)啰多达哩摩(二合)作葛啰(二合)钵啰(二合)嚩哩多(二合)喃酤噜(二十三)萨埵(引)尾输(引)达喃钵啰(二)底屹哩(二合)贺(引)拏(二十四)达哩摩(二合)那誐啰播(引)罗(引)担(引二十五)没驮(引)提瑟姹(二合引)喃摩(引)尾酤(引)钵野(二十六)</p>
  <p id="a8b">海意。<a id="a-8c"></a>如是秘密章句。<a id="a-8d"></a>而能呼召大梵天王。<a id="a-8e"></a>其说法师以此秘密章句作持诵已。<a id="a-8f"></a>应当依止梵行。<a id="a-8g"></a>住无碍心。<a id="a-8h"></a>隐密诸根。<a id="a-8i"></a>善护诸念。<a id="a-8j"></a>所言决定。<a id="a-8k"></a>于其身业善令清净。<a id="a-8l"></a>于其语业真实摄护。<a id="a-8m"></a>善固心慧。<a id="a-8n"></a>善修忍行。<a id="a-8o"></a>善净戒蕴。<a id="a-8p"></a>善发精进之力。<a id="a-8q"></a>善持多闻谛。<a id="a-8r"></a>善观想令心调畅。<a id="a-8s"></a>极利慧根。<a id="a-8t"></a>善修正行。<a id="a-8u"></a>善护菩提心。<a id="a-8v"></a>善修慈观。<a id="a-8w"></a>安立大悲。<a id="a-8x"></a>普令众生毕竟解脱一切苦恼。<a id="a-8y"></a>普令众生获得妙乐。<a id="a-8z"></a>其说法师起是心已。<a id="a-90"></a>当处师子之座。<a id="a-91"></a>祈求大梵天王。<a id="a-92"></a>愿垂摄受。<a id="a-93"></a>然后如应为佗说法。<a id="a-94"></a>即时大梵天王与诸梵众。<a id="a-95"></a>来法师所而为护持。<a id="a-96"></a>又复海意。<a id="a-97"></a>其说法师应当觉知。<a id="a-98"></a>大梵天王至法会时。<a id="a-99"></a>有诸善相。<a id="a-9A"></a>所谓一切众会咸起慈心。<a id="a-9B"></a>或复众会诸根无缺。<a id="a-9C"></a>或复互相安住菩提法中。<a id="a-9D"></a>或复爱乐法及法师。<a id="a-9E"></a>起尊重想。<a id="a-9F"></a>或离诸染污。<a id="a-9G"></a>或专注一心离散乱意。<a id="a-9H"></a>或复系念于诸善法。<a id="a-9I"></a>或摄敛诸念止绝外闻。<a id="a-9J"></a>谛意听法。<a id="a-9K"></a>或于法师所。<a id="a-9L"></a>昔未曾说。<a id="a-9M"></a>昔未曾闻诸妙法门。<a id="a-9N"></a>闻已能说。<a id="a-9O"></a>若有如是等诸相现时。<a id="a-9P"></a>当知即是大梵天王来至法会。</p>
  <p id="a9Q">尔时大梵天王现在此会。<a id="a-9R"></a>即从座起前白佛言。<a id="a-9S"></a>世尊。<a id="a-9T"></a>在在处处若复有人宣说如是甚深正法者。<a id="a-9U"></a>我居梵界。<a id="a-9V"></a>虽有无量禅定之乐。<a id="a-9W"></a>悉能弃置。<a id="a-9X"></a>即当往彼说法师所为作加护。<a id="a-9Y"></a>世尊加护之法。<a id="a-9Z"></a>有其八种。<a id="a-9a"></a>何等为八。<a id="a-9b"></a>一者加护其念。<a id="a-9c"></a>令彼如所闻法而不忘失。<a id="a-9d"></a>二者加护其慧。<a id="a-9e"></a>令彼于甚深法不相违背。<a id="a-9f"></a>三者加护其行。<a id="a-9g"></a>令彼于义皆悉解了。<a id="a-9h"></a>四者加护辩才。<a id="a-9i"></a>令彼断诸疑惑。<a id="a-9j"></a>五者加护记说。<a id="a-9k"></a>令彼一切语言音声闻者皆喜。<a id="a-9l"></a>六者加护化度之法。<a id="a-9m"></a>令彼超胜一切众会。<a id="a-9n"></a>七者加护现法光明令无暗钝。<a id="a-9o"></a>八者加护得出离门。<a id="a-9p"></a>令其依法修证。<a id="a-9q"></a>世尊。<a id="a-9r"></a>我以如是八法。<a id="a-9s"></a>善作加护其说法师。<a id="a-9t"></a>而复我等于法师所。<a id="a-9u"></a>密常营卫令法久住。<a id="a-9v"></a>诸魔怨诤咸悉除灭。<a id="a-9w"></a>此等皆是如来威神之所建立。<a id="a-9x"></a>令其正法广大流布。<a id="a-9y"></a>尔时海意菩萨复白佛言。<a id="a-9z"></a>世尊。<a id="a-A0"></a>今此正法。<a id="a-A1"></a>惟愿世尊威神建立。<a id="a-A2"></a>使令久住。<a id="a-A3"></a>于佛如来入涅槃后末世之中。<a id="a-A4"></a>若有深种善根诸众生等。<a id="a-A5"></a>令得如是甚深经典。<a id="a-A6"></a>受于手中。<a id="a-A7"></a>或安箧笥展转流布令不隐没。<a id="a-A8"></a>尔时世尊。<a id="a-A9"></a>受海意菩萨伸劝请已。<a id="a-AA"></a>即于眉间放众色光。<a id="a-AB"></a>其光遍照此三千大千世界。<a id="a-AC"></a>广大明耀。<a id="a-AD"></a>而此三千大千世界之中。<a id="a-AE"></a>一切药草树林砂石如是种类。<a id="a-AF"></a>蒙光照触。<a id="a-AG"></a>皆悉变成如来形像。<a id="a-AH"></a>所变之像。<a id="a-AI"></a>皆于大宝庄严道场之中而为供养。<a id="a-AJ"></a>以佛威神所建立故。<a id="a-AK"></a>其所变化如来之像。<a id="a-AL"></a>即时各各异口同音作如是言。<a id="a-AM"></a>世尊释迦牟尼如来。<a id="a-AN"></a>威神建立此正法故。<a id="a-AO"></a>即彼十方一切如来。<a id="a-AP"></a>亦以威神共所建立。<a id="a-AQ"></a>若彼诸佛威神建立故。<a id="a-AR"></a>即彼诸魔不能作其障难。<a id="a-AS"></a>世尊。<a id="a-AT"></a>正使魔众其数犹如殑伽沙等。<a id="a-AU"></a>威势增强尽其勇力。<a id="a-AV"></a>毕竟不能于此正法而兴难事。<a id="a-AW"></a>所以者何。<a id="a-AX"></a>假使大地分裂破坏。<a id="a-AY"></a>一切大海而悉枯涸。<a id="a-AZ"></a>诸须弥山碎若微尘。<a id="a-Aa"></a>风可系缚。<a id="a-Ab"></a>日月坠地。<a id="a-Ac"></a>空现色像。<a id="a-Ad"></a>火中得水。<a id="a-Ae"></a>水中得火。<a id="a-Af"></a>四大种中各有异性。<a id="a-Ag"></a>一切众生而同一心。<a id="a-Ah"></a>虚空与地二事相合。<a id="a-Ai"></a>假使若有如是等事。<a id="a-Aj"></a>而亦不能于佛如来加持力中。<a id="a-Ak"></a>而有少法可动可转。</p>
  <p id="aAl">尔时世尊。<a id="a-Am"></a>即举右手。<a id="a-An"></a>置于尊者阿难顶上。<a id="a-Ao"></a>而告之言。<a id="a-Ap"></a>阿难。<a id="a-Aq"></a>汝当受持此之正法。<a id="a-Ar"></a>于后末世广宣流布。<a id="a-As"></a>令得受持读诵演说。<a id="a-At"></a>使佛正法久住世间。</p>
  <p id="aAu">尔时海意菩萨白佛言。<a id="a-Av"></a>世尊。<a id="a-Aw"></a>见何义故。<a id="a-Ax"></a>乃以如是甚深正法。<a id="a-Ay"></a>付嘱阿难苾刍。<a id="a-Az"></a>而阿难者具分限智。<a id="a-B0"></a>此会中有诸大菩萨。<a id="a-B1"></a>念慧深广犹如大海莫知渊际。<a id="a-B2"></a>此诸菩萨不付嘱邪。<a id="a-B3"></a>佛言海意。<a id="a-B4"></a>非彼阿难己之慧力。<a id="a-B5"></a>而能受持如是正法。<a id="a-B6"></a>皆由如来威神建立。<a id="a-B7"></a>汝今当知。<a id="a-B8"></a>于后末世有诸众生。<a id="a-B9"></a>于阿难所。<a id="a-BA"></a>听受如是甚深正法。<a id="a-BB"></a>闻已信乐。<a id="a-BC"></a>生大欢喜。<a id="a-BD"></a>发希有心应作是言。<a id="a-BE"></a>皆是如来不可思议威神建立。<a id="a-BF"></a>声闻之人。<a id="a-BG"></a>乃能如是受持甚深广大经典。<a id="a-BH"></a>此即如来威神加持力故。<a id="a-BI"></a>时众会中。<a id="a-BJ"></a>或有天人作是思念。<a id="a-BK"></a>彼海意菩萨。<a id="a-BL"></a>念总持力岂有间邪。<a id="a-BM"></a>何故世尊。<a id="a-BN"></a>但说阿难多闻第一。</p>
  <p id="aBO">尔时尊者大迦葉。<a id="a-BP"></a>知众有疑。<a id="a-BQ"></a>观察大会。<a id="a-BR"></a>前白佛言。<a id="a-BS"></a>世尊。<a id="a-BT"></a>海意菩萨念总持力岂有间邪。<a id="a-BU"></a>何故世尊。<a id="a-BV"></a>但说阿难多闻第一。<a id="a-BW"></a>佛言迦葉。<a id="a-BX"></a>假使殑伽沙数等佛刹土中。<a id="a-BY"></a>摄聚众生皆悉遍满。<a id="a-BZ"></a>于汝意云何。<a id="a-Ba"></a>彼众生界宁为多不。<a id="a-Bb"></a>迦葉白佛言。<a id="a-Bc"></a>甚多世尊。<a id="a-Bd"></a>甚多善逝佛言迦葉。<a id="a-Be"></a>正使如是诸众生等。<a id="a-Bf"></a>无前无后一时皆得人。<a id="a-Bg"></a>身。<a id="a-Bh"></a>一一皆具念总持力。<a id="a-Bi"></a>悉与尊者阿难等无有异。<a id="a-Bj"></a>若以如上诸众生等念总持力。<a id="a-Bk"></a>比海意菩萨念总持力。<a id="a-Bl"></a>百分不及一。<a id="a-Bm"></a>乃至乌波尼杀昙分亦不及一。<a id="a-Bn"></a>迦葉。<a id="a-Bo"></a>此海意菩萨。<a id="a-Bp"></a>能以十方诸佛世尊所说之法。<a id="a-Bq"></a>皆悉任持而无障碍。<a id="a-Br"></a>非于一佛二佛所说之法无障碍故。<a id="a-Bs"></a>譬如天雨入大海中。<a id="a-Bt"></a>非但容受一渧二渧而无障碍。<a id="a-Bu"></a>乃至容受一切雨滴悉无障碍。<a id="a-Bv"></a>而彼大海不增不减。<a id="a-Bw"></a>海意菩萨亦复如是。<a id="a-Bx"></a>悉能任持诸佛世尊所说之法。<a id="a-By"></a>皆无障碍。<a id="a-Bz"></a>非于一佛二佛所说之法无障碍故。<a id="a-C0"></a>而是菩萨念总持力。<a id="a-C1"></a>亦无增减说是法时。<a id="a-C2"></a>会中有八千众生。<a id="a-C3"></a>发阿耨多罗三藐三菩提心。<a id="a-C4"></a>咸作是言。<a id="a-C5"></a>我等当愿各得念总持力。<a id="a-C6"></a>如海意菩萨。</p>
  <p id="aC7">尔时会中诸天及人。<a id="a-C8"></a>各以妙花向佛世尊。<a id="a-C9"></a>及海意菩萨。<a id="a-CA"></a>散掷供养。<a id="a-CB"></a>于是会中有一菩萨。<a id="a-CC"></a>名莲花庄严。<a id="a-CD"></a>前白佛言。<a id="a-CE"></a>世尊。<a id="a-CF"></a>若善男子善女人。<a id="a-CG"></a>于此甚深法门。<a id="a-CH"></a>闻已信解。<a id="a-CI"></a>受持读诵。<a id="a-CJ"></a>如理伺察依法修行者。<a id="a-CK"></a>是人得几数福。</p>
  <p id="aCL">尔时世尊。<a id="a-CM"></a>即说伽陀。<a id="a-CN"></a>答莲花庄严菩萨曰。</p>
  <p id="aCO">正使大千世界中　　遍满真金用施佛</p>
  <p id="aCP">闻是法藏信解时　　此福比前为最胜</p>
  <p id="aCQ">正使十千世界中　　满中珍宝施如来</p>
  <p id="aCR">若能持读此深经　　其福比前不可数</p>
  <p id="aCS">又若十千世界中　　满中珍宝广行施</p>
  <p id="aCT">若能宣说此深经　　其福胜前不可数</p>
  <p id="aCU">正使千俱胝刹土　　广积珍宝满其中</p>
  <p id="aCV">普施诸佛世间尊　　修行此法胜于彼</p>
  <p id="aCW">十方殑伽沙数量　　宝严佛刹施如来</p>
  <p id="aCX">此法真实修学时　　其福比前不可数</p>
  <p id="aCY">四种法具无边福　　佛亦不能说边际</p>
  <p id="aCZ">发菩提心并护法　　起大悲及修法行</p>
  <p id="aCa">四种法具无量福　　智者闻已不生疑</p>
  <p id="aCb">虚空界与众生界　　菩提心及诸佛智</p>
  <p id="aCc">我此宣说正法宝　　震动十方俱胝刹</p>
  <p id="aCd">放净光明及雨花　　不鼓自鸣百种乐</p>
  <p id="aCe">一切菩萨大智士　　发最胜心伸偈赞</p>
  <p id="aCf">闻此所说妙法门　　各得善利无虚果</p>
  <p id="aCg">从我得闻如是法　　众生普获诸善利</p>
  <p id="aCh">皆由如来所护持　　令菩提心无忘失</p>
  <p id="aCi">千俱胝数十方佛　　各各合掌而顶礼</p>
  <p id="aCj">称赞德海大圣尊　　善住加持释师子</p>
  <p id="aCk">天龙修罗紧那罗　　乾闼婆及夜叉等</p>
  <p id="aCl">梵王帝释护世天　　各处空中作是语</p>
  <p id="aCm">愿释师子久住世　　最上正法无减没</p>
  <p id="aCn">勇猛菩萨圣众尊　　护持如是深妙法</p>
  <p id="aCo">有受持此法眼者　　我等当往现其身</p>
  <p id="aCp">于彼尊重及策勤　　密护令其无衰恼</p>
  <p id="aCq">尔时世尊。<a id="a-Cr"></a>告海意菩萨言。<a id="a-Cs"></a>海意。<a id="a-Ct"></a>今此正法是大法眼。<a id="a-Cu"></a>是妙法印。<a id="a-Cv"></a>是胜法幢。<a id="a-Cw"></a>决择诸法。<a id="a-Cx"></a>分别诸法。<a id="a-Cy"></a>而彼过去未来现在诸佛世尊。<a id="a-Cz"></a>皆说是法。<a id="a-D0"></a>海意。<a id="a-D1"></a>我先已说。<a id="a-D2"></a>汝等应当尊重恭敬。<a id="a-D3"></a>志诚坚固如理修行。</p>
  <p id="aD4">佛说此经已。<a id="a-D5"></a>海意菩萨等诸大菩萨摩诃萨众。<a id="a-D6"></a>及诸世间天人阿修罗乾闼婆等。<a id="a-D7"></a>一切大会闻佛所说。<a id="a-D8"></a>皆大欢喜。<a id="a-D9"></a>信受奉行。</p>
 </body>
</html>