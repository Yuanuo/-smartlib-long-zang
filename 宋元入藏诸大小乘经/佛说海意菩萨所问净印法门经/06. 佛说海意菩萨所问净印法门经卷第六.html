<!doctype html>
<html id="z3IBUeHgI" data-ver="918">
 <head>
  <meta charset="utf-8">
  <meta author="惟净">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">海意菩萨所问净印法门经卷第六</h1>
  <p id="a2"></p>
  <p id="a3">复次海意。<a id="a-4"></a>有三种法增长大乘。<a id="a-5"></a>何等为三。<a id="a-6"></a>一者发菩提心增修善根。<a id="a-7"></a>二者为善知识之所摄受不生疲懈。<a id="a-8"></a>三者建立大悲而无退转。<a id="a-9"></a>此之三法增长大乘。<a id="a-A"></a>复有三法增长大乘。<a id="a-B"></a>何等为三。<a id="a-C"></a>一者勤修胜行。<a id="a-D"></a>二者伺察诸行。<a id="a-E"></a>三者于胜行中为诸众生而善成办。<a id="a-F"></a>复有三法。<a id="a-G"></a>一者摄止悭心。<a id="a-H"></a>二者广行施舍。<a id="a-I"></a>三者回向菩提。<a id="a-J"></a>复有三法。<a id="a-K"></a>一者自集净戒。<a id="a-L"></a>二者将护破戒之人。<a id="a-M"></a>三者回向菩提。<a id="a-N"></a>复有三法。<a id="a-O"></a>一者心无障碍。<a id="a-P"></a>二者忿恚众生令得清净。<a id="a-Q"></a>三者回向菩提。<a id="a-R"></a>复有三法。<a id="a-S"></a>一者精进无倦。<a id="a-T"></a>二者懈怠众生而能将护。<a id="a-U"></a>三者回向菩提。<a id="a-V"></a>复有三法。<a id="a-W"></a>一者从禅定生。<a id="a-X"></a>二者不着禅定。<a id="a-Y"></a>三者回向菩提。<a id="a-Z"></a>复有三法。<a id="a-a"></a>一者勤求多闻。<a id="a-b"></a>二者如闻伺察。<a id="a-c"></a>三者回向菩提。<a id="a-d"></a>复有三法。<a id="a-e"></a>一者起于缘众生慈。<a id="a-f"></a>二者起于缘法之慈。<a id="a-g"></a>三者起于无缘之慈。<a id="a-h"></a>复有三法。<a id="a-i"></a>一者自所作故起于悲心。<a id="a-j"></a>二者为他作故起于悲心。<a id="a-k"></a>三者离二边故起大悲心。<a id="a-l"></a>复有三法。<a id="a-m"></a>一者勤求自利之智。<a id="a-n"></a>二者勤求利他之智。<a id="a-o"></a>三者发勤精进二利圆满。<a id="a-p"></a>复有三法。<a id="a-q"></a>一者过去已尽之智。<a id="a-r"></a>二者未来未至之智。<a id="a-s"></a>三者现在住法界智。<a id="a-t"></a>复有三法。<a id="a-u"></a>一者于其正定众生起方便慈。<a id="a-v"></a>二者于其不定众生起解脱慈。<a id="a-w"></a>三者于其邪定众生起大救度慈。<a id="a-x"></a>复有三法。<a id="a-y"></a>一者得乐受故身业调畅。<a id="a-z"></a>二者善护他故语言甘美。<a id="a-10"></a>三者行正直故心业堪任。<a id="a-11"></a>复有三法。<a id="a-12"></a>一者虽修不净之观。<a id="a-13"></a>而于贪行众生类中不生厌离。<a id="a-14"></a>二者虽修慈心之观。<a id="a-15"></a>而于嗔行众生类中不生厌离。<a id="a-16"></a>三者虽修缘生之观。<a id="a-17"></a>而于痴行众生类中不生厌离。<a id="a-18"></a>复有三法。<a id="a-19"></a>一者利益修胜行故。<a id="a-1A"></a>二者欢喜常知足故。<a id="a-1B"></a>三者清凉永无热恼故。<a id="a-1C"></a>复有三法。<a id="a-1D"></a>一者任持所闻。<a id="a-1E"></a>二者总持文句。<a id="a-1F"></a>三者入于智声前后际断故。<a id="a-1G"></a>复有三法。<a id="a-1H"></a>一者摄集七圣财故而不匮乏。<a id="a-1I"></a>二者法施无障碍故能行大舍。<a id="a-1J"></a>三者所有财利。<a id="a-1K"></a>钧众分故常得大富。<a id="a-1L"></a>复有三法。<a id="a-1M"></a>一者诚谛入胜义谛故。<a id="a-1N"></a>二者真实无虚诳故。<a id="a-1O"></a>三者如常无变异故。<a id="a-1P"></a>复有三法。<a id="a-1Q"></a>一者自知今我云何。<a id="a-1R"></a>二者知诸众生当何施作。<a id="a-1S"></a>三者知时解时非时诸分位故。<a id="a-1T"></a>复有三法。<a id="a-1U"></a>一者蕴法蕴平等。<a id="a-1V"></a>二者界法界平等。<a id="a-1W"></a>三者处观如空聚。<a id="a-1X"></a>复有三法。<a id="a-1Y"></a>一者不坏因果。<a id="a-1Z"></a>二者能善长养诸缘。<a id="a-1a"></a>三者和合互相涉入。<a id="a-1b"></a>复有三法一者不违背佛。<a id="a-1c"></a>二者不毁谤法。<a id="a-1d"></a>三者不轻慢众。<a id="a-1e"></a>而常尊重恭敬承事。<a id="a-1f"></a>复有三法。<a id="a-1g"></a>一者止息于贪。<a id="a-1h"></a>二者远离于嗔。<a id="a-1i"></a>三者开晓于痴。<a id="a-1j"></a>复有三法。<a id="a-1k"></a>一者入世俗谛。<a id="a-1l"></a>二者真实说相。<a id="a-1m"></a>三者胜义谛无住。<a id="a-1n"></a>复有三法。<a id="a-1o"></a>一者于诸众生不起轻慢。<a id="a-1p"></a>二者于阿罗汉常生尊敬。<a id="a-1q"></a>三者不为烦恼之所制伏。<a id="a-1r"></a>复有三法。<a id="a-1s"></a>一者不染欲界。<a id="a-1t"></a>二者不乐色界。<a id="a-1u"></a>三者不着无色界。<a id="a-1v"></a>复有三法。<a id="a-1w"></a>一者于衰讥毁苦其心不下。<a id="a-1x"></a>二者于利称誉乐其心不高。<a id="a-1y"></a>三者不染世之八法。<a id="a-1z"></a>犹如山王安固无动。<a id="a-20"></a>复有三法。<a id="a-21"></a>一者隐密诸根。<a id="a-22"></a>二者善解诸结。<a id="a-23"></a>三者善调其心。<a id="a-24"></a>复有三法。<a id="a-25"></a>一者建立地位功德。<a id="a-26"></a>二者能离地位过失。<a id="a-27"></a>三者于地地中善能胜进。<a id="a-28"></a>复有三法。<a id="a-29"></a>一者内心起胜上智。<a id="a-2A"></a>二者深心起差别智。<a id="a-2B"></a>三者方便起安立智。<a id="a-2C"></a>复有三法。<a id="a-2D"></a>一者定清净已得增上戒学。<a id="a-2E"></a>二者慧圆满已得增上心学。<a id="a-2F"></a>三者解脱圆满已得增上慧学。<a id="a-2G"></a>复有三法。<a id="a-2H"></a>一者乐受断除贪爱。<a id="a-2I"></a>二者苦受断除嗔恚。<a id="a-2J"></a>三者不苦不乐受断除无明。<a id="a-2K"></a>复有三法。<a id="a-2L"></a>一者虽转于因而无加行。<a id="a-2M"></a>二者虽转烦恼而无分别。<a id="a-2N"></a>三者虽转三界而无愿求。<a id="a-2O"></a>复有三法。<a id="a-2P"></a>一者决择于空远离诸见。<a id="a-2Q"></a>二者决择无相止息寻伺。<a id="a-2R"></a>三者决择无愿三界寂灭。<a id="a-2S"></a>复有三法。<a id="a-2T"></a>一者眼空。<a id="a-2U"></a>二者色境离性。<a id="a-2V"></a>三者眼识无住。<a id="a-2W"></a>复有三法。<a id="a-2X"></a>一者耳空。<a id="a-2Y"></a>二者声境离性。<a id="a-2Z"></a>三者耳识无住。<a id="a-2a"></a>复有三法。<a id="a-2b"></a>一者鼻空。<a id="a-2c"></a>二者香境离性。<a id="a-2d"></a>三者鼻识无住。<a id="a-2e"></a>复有三法。<a id="a-2f"></a>一者舌空。<a id="a-2g"></a>二者味境离性。<a id="a-2h"></a>三者舌识无住。<a id="a-2i"></a>复有三法。<a id="a-2j"></a>一者身空。<a id="a-2k"></a>二者触境离性。<a id="a-2l"></a>三者身识无住。<a id="a-2m"></a>复有三法。<a id="a-2n"></a>一者意空。<a id="a-2o"></a>二者法境离性。<a id="a-2p"></a>三者意识无住。<a id="a-2q"></a>复有三法。<a id="a-2r"></a>一者密修于戒。<a id="a-2s"></a>二者善护于定。<a id="a-2t"></a>三者决择于慧。<a id="a-2u"></a>复有三法。<a id="a-2v"></a>一者修念任持正法。<a id="a-2w"></a>二者修慧深固伺察。<a id="a-2x"></a>三者修行觉了行义。<a id="a-2y"></a>复有三法。<a id="a-2z"></a>一者随住声闻圣谛声中说解脱法。<a id="a-30"></a>二者随住缘觉缘生法中说解脱法。<a id="a-31"></a>三者随住菩萨六波罗蜜诸胜行中。<a id="a-32"></a>说解脱法。<a id="a-33"></a>复有三法。<a id="a-34"></a>一者舍。<a id="a-35"></a>谓舍一切珍宝。<a id="a-36"></a>二者大舍。<a id="a-37"></a>谓舍妻子奴婢眷属。<a id="a-38"></a>三者极舍。<a id="a-39"></a>谓舍身分头目手足。<a id="a-3A"></a>复有三法。<a id="a-3B"></a>一者护持正法。<a id="a-3C"></a>二者护持诸说法师。<a id="a-3D"></a>三者护持大乘之法。<a id="a-3E"></a>复有三法。<a id="a-3F"></a>一者不令生死相续。<a id="a-3G"></a>二者觉悟生死过失。<a id="a-3H"></a>三者远离生死罪业。<a id="a-3I"></a>复有三法。<a id="a-3J"></a>一者无盖障心听受正法。<a id="a-3K"></a>二者无随眠心而常宴坐。<a id="a-3L"></a>三者以出离心能正修行。<a id="a-3M"></a>复有三法。<a id="a-3N"></a>一者所闻依义。<a id="a-3O"></a>二者观察依智。<a id="a-3P"></a>三者解脱依法。<a id="a-3Q"></a>复有三法。<a id="a-3R"></a>一者多闻乐居寂静。<a id="a-3S"></a>二者住寂静已深固作意。<a id="a-3T"></a>三者深固作意相应而能觉了诸法平等。<a id="a-3U"></a>复有三法。<a id="a-3V"></a>一者恭敬智者。<a id="a-3W"></a>二者请问多闻。<a id="a-3X"></a>三者护修定者。<a id="a-3Y"></a>复有三法。<a id="a-3Z"></a>一者不以得利之心而行法施。<a id="a-3a"></a>二者于听法者慈心摄受。<a id="a-3b"></a>三者起一切智心现前所作。<a id="a-3c"></a>复有三法。<a id="a-3d"></a>一者心平等故众生平等。<a id="a-3e"></a>二者无种种性故诸法平等。<a id="a-3f"></a>三者智平等故诸佛平等。<a id="a-3g"></a>复有三法。<a id="a-3h"></a>一者智。<a id="a-3i"></a>知三世平等。<a id="a-3j"></a>二者慧解三解脱平等。<a id="a-3k"></a>三者了。<a id="a-3l"></a>悟三界平等。<a id="a-3m"></a>复有三法。<a id="a-3n"></a>一者善观诸行无常亦复是苦。<a id="a-3o"></a>二者善观诸法无我。<a id="a-3p"></a>三者善观涅槃寂静。<a id="a-3q"></a>复有三法。<a id="a-3r"></a>一者誓愿真实住毕竟故。<a id="a-3s"></a>二者所闻真实如理修行。<a id="a-3t"></a>三者三摩地真实发生胜慧。<a id="a-3u"></a>复有三法。<a id="a-3v"></a>一者已作之罪而不覆藏。<a id="a-3w"></a>二者未作之罪防令不起。<a id="a-3x"></a>三者现所有罪悉令悔灭。<a id="a-3y"></a>复有三法。<a id="a-3z"></a>一者远离恶作。<a id="a-40"></a>二者远离随眠。<a id="a-41"></a>三者远离疑惑。<a id="a-42"></a>复有三法。<a id="a-43"></a>一者乐居寂静。<a id="a-44"></a>二者离于贪爱。<a id="a-45"></a>三者起善法欲。<a id="a-46"></a>复有三法。<a id="a-47"></a>一者住深法忍。<a id="a-48"></a>二者说种种法。<a id="a-49"></a>三者得一切处通达辩才。<a id="a-4A"></a>复有三法。<a id="a-4B"></a>一者所闻决定总持。<a id="a-4C"></a>二者得佛加持辩才。<a id="a-4D"></a>三者诸所说法贤圣摄护。<a id="a-4E"></a>复有三法。<a id="a-4F"></a>一者从初发心坦平如地。<a id="a-4G"></a>二者诸行毕竟诸行相续。<a id="a-4H"></a>三者虽转诸想而住不退转地。<a id="a-4I"></a>复有三法。<a id="a-4J"></a>一者圆满闻所成忍。<a id="a-4K"></a>二者思所成忍而不流散。<a id="a-4L"></a>三者获得无生法忍。<a id="a-4M"></a>复有三法增长大乘。<a id="a-4N"></a>一者方便与慧和合修诸道行。<a id="a-4O"></a>二者大慈大悲和合成熟众生。<a id="a-4P"></a>三者精进不放逸和合护持正法。<a id="a-4Q"></a>海意此之三法而能增长大乘。</p>
  <p id="a4R">复次海意。<a id="a-4S"></a>有四种法。<a id="a-4T"></a>于大乘中而为障难。<a id="a-4U"></a>何等为四。<a id="a-4V"></a>一者恶闻。<a id="a-4W"></a>所谓寻求外道文籍。<a id="a-4X"></a>二者于其六波罗蜜菩萨藏正法不乐听受。<a id="a-4Y"></a>三者增上慢心起诸魔业。<a id="a-4Z"></a>四者业障随逐毁谤正法。<a id="a-4a"></a>海意。<a id="a-4b"></a>此之四法于大乘中而为障难。<a id="a-4c"></a>复有四法。<a id="a-4d"></a>于大乘中而为障难。<a id="a-4e"></a>何等为四。<a id="a-4f"></a>一者贪爱。<a id="a-4g"></a>二者嗔恚。<a id="a-4h"></a>三者愚痴。<a id="a-4i"></a>四者烦恼增盈不求善法功德。<a id="a-4j"></a>复有四法。<a id="a-4k"></a>一者嫉他得利。<a id="a-4l"></a>二者谄曲亲近诸说法师。<a id="a-4m"></a>三者起黠。<a id="a-4n"></a>利慧诳行饶益。<a id="a-4o"></a>四者以不实心而作欺诳。<a id="a-4p"></a>复有四法。<a id="a-4q"></a>一者于善友所起恶友想。<a id="a-4r"></a>二者于恶友所起善友想。<a id="a-4s"></a>三者于非法中起正法想。<a id="a-4t"></a>四者于正法中起非法想。<a id="a-4u"></a>复有四法。<a id="a-4v"></a>一者常起悭染之心。<a id="a-4w"></a>二者见乞丐人即起损害过失之心。<a id="a-4x"></a>三者施已生变悔心。<a id="a-4y"></a>四者起背一切智心。<a id="a-4z"></a>复有四法。<a id="a-50"></a>一者欲心行施。<a id="a-51"></a>二者过失心行施。<a id="a-52"></a>三者怖畏心施。<a id="a-53"></a>四者愚痴心施。<a id="a-54"></a>复有四法。<a id="a-55"></a>一者为求名称故施。<a id="a-56"></a>二者为求美誉故施。<a id="a-57"></a>三者为求善声故施。<a id="a-58"></a>四者为求赞叹故施。<a id="a-59"></a>复有四法。<a id="a-5A"></a>一者以世俗情义故施。<a id="a-5B"></a>二者有所为事故施。<a id="a-5C"></a>三者不显明施。<a id="a-5D"></a>四者不自手施。<a id="a-5E"></a>复有四法。<a id="a-5F"></a>一者以粗物施。<a id="a-5G"></a>二者不贵重施。<a id="a-5H"></a>三者不恭敬施。<a id="a-5I"></a>四者增上慢施。<a id="a-5J"></a>复有四法。<a id="a-5K"></a>一者以利刀施。<a id="a-5L"></a>二者以毒药施。<a id="a-5M"></a>三者不轨法施。<a id="a-5N"></a>四者损害心施。<a id="a-5O"></a>复有四法。<a id="a-5P"></a>一者于持戒人生嗔恚心。<a id="a-5Q"></a>二者于破戒人起彼损害不将护心。<a id="a-5R"></a>三者自所修戒而常杂乱。<a id="a-5S"></a>四者于说戒人起杀害想。<a id="a-5T"></a>复有四法。<a id="a-5U"></a>一者好求艰苦财利。<a id="a-5V"></a>二者若得法利不钧他分。<a id="a-5W"></a>三者不欲他人所得利养。<a id="a-5X"></a>四者于自得利不生知足。<a id="a-5Y"></a>复有四法。<a id="a-5Z"></a>一者身曲非威仪道。<a id="a-5a"></a>二者语曲所言不实。<a id="a-5b"></a>三者心曲欲作诸罪。<a id="a-5c"></a>四者一切处曲不以净命而资养故。<a id="a-5d"></a>复有四法。<a id="a-5e"></a>一者于其同住大乘之者起嗔恚心。<a id="a-5f"></a>二者不能觉了诸魔事业增上慢故。<a id="a-5g"></a>三者闻非所说而即喜行。<a id="a-5h"></a>四者闻说诸善功德而生恼意。<a id="a-5i"></a>复有四法。<a id="a-5j"></a>一者高慢正法不能亲近。<a id="a-5k"></a>二者于说法师不起尊重。<a id="a-5l"></a>三者于其父母师长及亲教师不生归敬。<a id="a-5m"></a>四者身心坚犷诸所起行常生违背。<a id="a-5n"></a>复有四法。<a id="a-5o"></a>一者举扬自德。<a id="a-5p"></a>二者隐覆他德。<a id="a-5q"></a>三者我慢炽然。<a id="a-5r"></a>四者坚猛嗔恚。<a id="a-5s"></a>复有四法。<a id="a-5t"></a>一者懈怠。<a id="a-5u"></a>二者惛沈。<a id="a-5v"></a>三者不正顺。<a id="a-5w"></a>四者执着。<a id="a-5x"></a>复有四法。<a id="a-5y"></a>一者不调伏。<a id="a-5z"></a>二者不寂静。<a id="a-60"></a>三者不隐密。<a id="a-61"></a>四者不柔善。<a id="a-62"></a>复有四法。<a id="a-63"></a>一者少闻入于国城聚落。<a id="a-64"></a>二者不具戒蕴而求利养。<a id="a-65"></a>三者不护身仪入女人舍。<a id="a-66"></a>四者不住等引之心。<a id="a-67"></a>解入一切众生根性。<a id="a-68"></a>复有四法。<a id="a-69"></a>一者不能勤修四摄之法。<a id="a-6A"></a>二者弃舍成熟众生。<a id="a-6B"></a>三者毁谤正法不作护持。<a id="a-6C"></a>四者于说法人而生娆恼。<a id="a-6D"></a>复有四法。<a id="a-6E"></a>一者愚痴常生多欲。<a id="a-6F"></a>二者嗔恚乐作诸罪。<a id="a-6G"></a>三者贪爱不生喜足。<a id="a-6H"></a>四者求利心常无厌。<a id="a-6I"></a>复有四法。<a id="a-6J"></a>一者不信而常掉举。<a id="a-6K"></a>二者亲近恶友不厌舍罪。<a id="a-6L"></a>三者懈怠减没善法。<a id="a-6M"></a>四者放逸所作善根而皆丧失。<a id="a-6N"></a>复有四法。<a id="a-6O"></a>一者不能内观察故而常无惭。<a id="a-6P"></a>二者慧解不明晓故而常无愧。<a id="a-6Q"></a>三者与无间业等故而不知恩。<a id="a-6R"></a>四者虽于他人少行善利。<a id="a-6S"></a>而自伐灭返生诬谤。<a id="a-6T"></a>复有四法。<a id="a-6U"></a>一者嗔。<a id="a-6V"></a>二者忿。<a id="a-6W"></a>三者恨。<a id="a-6X"></a>四者害。<a id="a-6Y"></a>复有四法。<a id="a-6Z"></a>一者虚诳诸圣。<a id="a-6a"></a>二者不护诸圣。<a id="a-6b"></a>三者轻慢施主。<a id="a-6c"></a>四者于阿罗汉起增上慢。<a id="a-6d"></a>复有四法。<a id="a-6e"></a>一者身业不能清净。<a id="a-6f"></a>二者语业不能善护。<a id="a-6g"></a>三者心业杂染。<a id="a-6h"></a>四者于大乘中而生疲倦。<a id="a-6i"></a>复有四法。<a id="a-6j"></a>一者于众聚中而起两舌。<a id="a-6k"></a>二者于师长阿阇梨所而发恶语。<a id="a-6l"></a>三者于诸来求者而兴绮语。<a id="a-6m"></a>四者虚诳人天。<a id="a-6n"></a>复有四法。<a id="a-6o"></a>一者不护戒蕴。<a id="a-6p"></a>二者不越他世。<a id="a-6q"></a>三者散失善根。<a id="a-6r"></a>四者破坏长养胜行。<a id="a-6s"></a>复有四法。<a id="a-6t"></a>一者于大众中起强胜心。<a id="a-6u"></a>二者于集会所执高慢心。<a id="a-6v"></a>三者常出恶言欲离于罪。<a id="a-6w"></a>四者以杂乱语说世间典。<a id="a-6x"></a>复有四法。<a id="a-6y"></a>一者以不勤行心居寂静处。<a id="a-6z"></a>二者多损害心居愦闹中。<a id="a-70"></a>三者不种善根起有福想。<a id="a-71"></a>四者窃菩萨名求利活命。<a id="a-72"></a>复有四法。<a id="a-73"></a>一者心不柔顺。<a id="a-74"></a>二者其心粗犷。<a id="a-75"></a>三者心不调伏。<a id="a-76"></a>四者于诸众生起艰苦心。<a id="a-77"></a>复有四法。<a id="a-78"></a>一者憍恃持戒。<a id="a-79"></a>二者憍恃多闻。<a id="a-7A"></a>三者憍恃住阿兰若。<a id="a-7B"></a>四者憍恃头陀功德。<a id="a-7C"></a>复有四法。<a id="a-7D"></a>一者计我为胜。<a id="a-7E"></a>二者计法为胜。<a id="a-7F"></a>三者以少善根计为高胜。<a id="a-7G"></a>不回向菩提。<a id="a-7H"></a>四者先修大乘之行。<a id="a-7I"></a>中乐声闻缘觉乘法。<a id="a-7J"></a>复有四法。<a id="a-7K"></a>一者执着于身。<a id="a-7L"></a>二者执着于心。<a id="a-7M"></a>三者执着于戒。<a id="a-7N"></a>四者不向胜道。<a id="a-7O"></a>复有四法。<a id="a-7P"></a>一者亲友家乞于非家用。<a id="a-7Q"></a>二者追求利养自谓清净。<a id="a-7R"></a>而复喜见破戒之者。<a id="a-7S"></a>三者耽乐俗舍。<a id="a-7T"></a>四者于具戒人而生嗔恚。<a id="a-7U"></a>艰苦所作起诸缠缚。<a id="a-7V"></a>复有四法。<a id="a-7W"></a>一者多作事。<a id="a-7X"></a>二者多求利。<a id="a-7Y"></a>三者多语言。<a id="a-7Z"></a>四者多知识。<a id="a-7a"></a>复有四法。<a id="a-7b"></a>一者我见取着于我。<a id="a-7c"></a>二者众生见取着众生。<a id="a-7d"></a>三者断见取着无作。<a id="a-7e"></a>四者常见取着身命。<a id="a-7f"></a>复有四法。<a id="a-7g"></a>一者虽于诸事有所发起。<a id="a-7h"></a>二者既发起已不能摄持。<a id="a-7i"></a>三者不摄持故而生疲懈。<a id="a-7j"></a>四者以疲懈故乃起怖畏。<a id="a-7k"></a>复有四法。<a id="a-7l"></a>一者不修升进地地之智。<a id="a-7m"></a>二者不能善修禅定。<a id="a-7n"></a>三者弃舍众生胜慧不行。<a id="a-7o"></a>四者虽修愿及方便。<a id="a-7p"></a>而起有得之想。<a id="a-7q"></a>复有四法。<a id="a-7r"></a>于大乘中而为障难。<a id="a-7s"></a>一者法障随眠而根性钝。<a id="a-7t"></a>二者业障随眠。<a id="a-7u"></a>于诸善根而不勤行。<a id="a-7v"></a>三者烦恼障随眠三蕴随转。<a id="a-7w"></a>四者魔事随逐忘失菩提心。<a id="a-7x"></a>海意。<a id="a-7y"></a>如是等四法于大乘中而为障难。</p>
  <p id="a7z">世尊说是摄受大乘等诸法时。<a id="a-80"></a>会中四万四千众生及千天人悉发阿耨多罗三藐三菩提心。<a id="a-81"></a>二万八千菩萨得无生法忍。<a id="a-82"></a>而此三千大千世界六种震动。<a id="a-83"></a>有大光明广照十方。<a id="a-84"></a>有千天人处于空中。<a id="a-85"></a>言音互发喜跃回旋。<a id="a-86"></a>复雨殊妙天诸宝花。<a id="a-87"></a>鼓吹歌音奏天妙乐。<a id="a-88"></a>而为供养。<a id="a-89"></a>以妙偈词而赞叹曰。</p>
  <p id="a8A">如是最上大法藏　　如来今日亲开示</p>
  <p id="a8B">久已安住大悲心　　为诸众生明显了</p>
  <p id="a8C">说此偈已。<a id="a-8D"></a>又作是言。<a id="a-8E"></a>世尊。<a id="a-8F"></a>若人于此如来所说大法宝藏。<a id="a-8G"></a>而能受持极少分者。<a id="a-8H"></a>是人速能解脱一切地狱恐怖。<a id="a-8I"></a>次第当转无上法轮。<a id="a-8J"></a>世尊。<a id="a-8K"></a>譬如有人去彼州城聚落不远。<a id="a-8L"></a>见地伏藏中有无尽珍宝充满。<a id="a-8M"></a>是人以具利益心故。<a id="a-8N"></a>见已即时诣州城中语诸人言。<a id="a-8O"></a>汝等善来。<a id="a-8P"></a>汝若欲求诸珍宝者。<a id="a-8Q"></a>我知方处。<a id="a-8R"></a>当示于汝无尽伏藏。<a id="a-8S"></a>世尊。<a id="a-8T"></a>彼州城中有一类人。<a id="a-8U"></a>虽闻其言而不信受。<a id="a-8V"></a>有一类人信其所说。<a id="a-8W"></a>即同其人诣伏藏所。<a id="a-8X"></a>随自力能恣取其宝。<a id="a-8Y"></a>如其智量得宝而还。<a id="a-8Z"></a>然彼伏藏取而无尽。<a id="a-8a"></a>亦无分别此人我与彼人不与。<a id="a-8b"></a>此人应取彼不应取。<a id="a-8c"></a>何以故。<a id="a-8d"></a>而是伏藏无分别故。<a id="a-8e"></a>世尊。<a id="a-8f"></a>诸佛所说大法宝藏。<a id="a-8g"></a>亦复如是。<a id="a-8h"></a>佛于阿僧祇俱胝那庾多百千劫中。<a id="a-8i"></a>积集如是无上广大妙法宝藏。<a id="a-8j"></a>既积集已。<a id="a-8k"></a>诣菩提场成正觉果。<a id="a-8l"></a>后于波罗奈国鹿野苑中转大法轮。<a id="a-8m"></a>今日世尊。<a id="a-8n"></a>又复转此集会正法。<a id="a-8o"></a>开示无上大法宝藏。<a id="a-8p"></a>而佛世尊以无取心。<a id="a-8q"></a>于诸众生起大悲行作利益事。<a id="a-8r"></a>诸不知者。<a id="a-8s"></a>以妙梵音普遍告谕诸天及人阿修罗等。<a id="a-8t"></a>而表示言。<a id="a-8u"></a>汝等来此受持无上广大法宝。<a id="a-8v"></a>此法能尽生老病死诸苦边际。<a id="a-8w"></a>能施一切无尽妙乐。<a id="a-8x"></a>世尊。<a id="a-8y"></a>或有一类不具于信愚痴之人。<a id="a-8z"></a>于此正法不生胜解。<a id="a-90"></a>复不正顺不能分别故不生信。<a id="a-91"></a>或有一类具信之者。<a id="a-92"></a>于此正法。<a id="a-93"></a>能善分别而生胜解。<a id="a-94"></a>复起正顺以能分别故深生净信。<a id="a-95"></a>是人乃能于佛如来大法宝藏。<a id="a-96"></a>随力堪任取其法宝。<a id="a-97"></a>自取宝已。<a id="a-98"></a>复令他人于彼诸乘解脱法中而生信解。<a id="a-99"></a>或有乐住声闻乘性。<a id="a-9A"></a>或有乐住缘觉乘性。<a id="a-9B"></a>或有乐住阿耨多罗三藐三菩提者。<a id="a-9C"></a>然佛如来无上最胜大法宝藏而无穷尽。<a id="a-9D"></a>亦无分别。<a id="a-9E"></a>又复世尊。<a id="a-9F"></a>今此无上大法宝藏。<a id="a-9G"></a>如是广大开发显示。<a id="a-9H"></a>而诸众生于此法宝总略乃至极少分中。<a id="a-9I"></a>有不能取者。<a id="a-9J"></a>是人不得宝故。<a id="a-9K"></a>于长夜中行三恶趣无有穷尽。<a id="a-9L"></a>世尊。<a id="a-9M"></a>若复有人于此无上大法宝藏少略。<a id="a-9N"></a>乃至或能受持一四句偈者。<a id="a-9O"></a>是人具足七种圣财而不贫匮。<a id="a-9P"></a>何况有能于此广大集会正法少略一品信奉受持。<a id="a-9Q"></a>或复二三四五。<a id="a-9R"></a>若十二十。<a id="a-9S"></a>逮七十品。<a id="a-9T"></a>乃至终毕能受持者。<a id="a-9U"></a>是人所获功德不可称计。<a id="a-9V"></a>何以故。<a id="a-9W"></a>今此法门不离菩提心故。<a id="a-9X"></a>为诸众生起大悲心所逼切故。<a id="a-9Y"></a>是故若人能起净心。<a id="a-9Z"></a>受持读诵为他说者。<a id="a-9a"></a>应知彼人得受阿耨多罗三藐三菩提记。<a id="a-9b"></a>当坐道场降伏诸魔。<a id="a-9c"></a>于大乘中得大神通。<a id="a-9d"></a>尔时世尊赞诸天子言。<a id="a-9e"></a>善哉善哉。<a id="a-9f"></a>诸天子众。<a id="a-9g"></a>汝等善说。<a id="a-9h"></a>当知善能于此正法受持读诵而生胜解如理修行者。<a id="a-9i"></a>是人建立一切语言胜妙功德。<a id="a-9j"></a>是人得至一切智顶。<a id="a-9k"></a>复知是人广为一切世间作智慧光普遍照曜。<a id="a-9l"></a>诣菩提场。<a id="a-9m"></a>不久当成阿耨多罗三藐三菩提果。<a id="a-9n"></a>何以故。<a id="a-9o"></a>由能乘御此大乘故。<a id="a-9p"></a>尔时世尊重说颂曰。</p>
  <p id="a9q">建立此最胜　　广大诸佛乘</p>
  <p id="a9r">如虚空光明　　越诸世间故</p>
  <p id="a9s">出离三有已　　往诣菩提场</p>
  <p id="a9t">无彼有着心　　已离诸系着</p>
  <p id="a9u">俱胝劫积集　　广大清净说</p>
  <p id="a9v">布施调止门　　令内心深固</p>
  <p id="a9w">由戒止诸罪　　身心得清净</p>
  <p id="a9x">离诸怖畏心　　往诣菩提场</p>
  <p id="a9y">平等心及意　　容受诸众生</p>
  <p id="a9z">超胜于余乘　　谓诸下乘等</p>
  <p id="aA0">趣此大乘法　　令众生欢喜</p>
  <p id="aA1">高建大法幢　　神足御如马</p>
  <p id="aA2">闻精进相续　　禅定为床坐</p>
  <p id="aA3">忍辱力随得　　大智慧灌顶</p>
  <p id="aA4">摧伏诸外众　　破诸魔军已</p>
  <p id="aA5">诣净菩提场　　趣向大乘法</p>
  <p id="aA6">慈心为甲胄　　怨恶不能坏</p>
  <p id="aA7">行坚固大悲　　趣向深法理</p>
  <p id="aA8">四禅四神足　　乘四无量行</p>
  <p id="aA9">调御菩提心　　不舍诸正道</p>
  <p id="aAA">十方无边际　　一切众生界</p>
  <p id="aAB">悉于此大乘　　乘御而修进</p>
  <p id="aAC">无苦亦无乐　　非减亦非增</p>
  <p id="aAD">最上佛乘中　　具如是神力</p>
  <p id="aAE">修行四念处　　及彼四正断</p>
  <p id="aAF">四神足亦然　　五根五力等</p>
  <p id="aAG">如佛所赞说　　具七觉支宝</p>
  <p id="aAH">游行八正道　　往诣菩提场</p>
  <p id="aAI">寂止诸烦恼　　圆具法光明</p>
  <p id="aAJ">破一切暗尘　　显出于三有</p>
  <p id="aAK">神力普能召　　帝释梵王等</p>
  <p id="aAL">汝等各善御　　此无比大乘</p>
  <p id="aAM">诸波罗蜜多　　谓施戒及忍</p>
  <p id="aAN">精进禅定门　　胜慧智神力</p>
  <p id="aAO">及彼方便行　　所摄真实愿</p>
  <p id="aAP">纵百千魔军　　此悉能摧伏</p>
  <p id="aAQ">毁戒诸众生　　勤造诸罪业</p>
  <p id="aAR">高胜诸菩萨　　集多种功德</p>
  <p id="aAS">若所起诸心　　菩提心广大</p>
  <p id="aAT">能御大乘人　　彼悉能观察</p>
  <p id="aAU">所有世间典　　种种义及行</p>
  <p id="aAV">乃至出世间　　真实诸善法</p>
  <p id="aAW">有学及无学　　缘觉诸圣人</p>
  <p id="aAX">住于佛乘者　　悉入彼彼门</p>
  <p id="aAY">若种种烦恼　　及种种心行</p>
  <p id="aAZ">诸苦恼众生　　轮转有为界</p>
  <p id="aAa">住于佛乘者　　菩萨悉能观</p>
  <p id="aAb">令彼等息苦　　趣向毕竟乘</p>
  <p id="aAc">又诸懈怠人　　劣弱无势力</p>
  <p id="aAd">而不能运心　　尽众生苦际</p>
  <p id="aAe">由闻大乘已　　彼心生恐怖</p>
  <p id="aAf">唯求自乐因　　不作利他行</p>
  <p id="aAg">若明解大力　　有大智菩萨</p>
  <p id="aAh">精进力具圆　　众生常利益</p>
  <p id="aAi">行大悲方便　　内心性清净</p>
  <p id="aAj">由乘最上乘　　故彼心欢喜</p>
  <p id="aAk">普尽诸世间　　无边种种行</p>
  <p id="aAl">上中下等差　　根性及意乐</p>
  <p id="aAm">乘此最上乘　　具大智菩萨</p>
  <p id="aAn">刹那能遍知　　诸众生心行</p>
  <p id="aAo">身得妙相好　　庄严诸身分</p>
  <p id="aAp">语出悦美音　　一切闻皆喜</p>
  <p id="aAq">心意得清净　　具禅定神通</p>
  <p id="aAr">由乘最上乘　　获广大功德</p>
  <p id="aAs">此最上佛乘　　三界遍闻故</p>
  <p id="aAt">乃至一切佛　　圣佛眼不断</p>
  <p id="aAu">增长最上眼　　谓法眼炽然</p>
  <p id="aAv">超越三界众　　即诸阿罗汉</p>
  <p id="aAw">此乘净微妙　　不堕秽土中</p>
  <p id="aAx">菩萨御此乘　　刹那见诸佛</p>
  <p id="aAy">十方界往已　　无疲亦无减</p>
  <p id="aAz">观此无比乘　　有如是神变</p>
  <p id="aB0">御佛乘大士　　遍行诸世间</p>
  <p id="aB1">超胜及比伦　　求之俱不得</p>
  <p id="aB2">世间一勇猛　　菩萨大威神</p>
  <p id="aB3">由乘最上乘　　能怖魔军众</p>
  <p id="aB4">获色力威势　　及得广大富</p>
  <p id="aB5">或帝释梵王　　轮王护世等</p>
  <p id="aB6">乃至天及人　　得是三界乐</p>
  <p id="aB7">由乘最上乘　　妙乐悉圆具</p>
  <p id="aB8">菩萨心无高　　而亦复无下</p>
  <p id="aB9">能施诸所爱　　施已不求报</p>
  <p id="aBA">以欢喜慈心　　亦施于头目</p>
  <p id="aBB">由乘最上乘　　回向菩提故</p>
  <p id="aBC">菩萨持净戒　　或具于梵行</p>
  <p id="aBD">禁戒净光明　　焕耀踰日月</p>
  <p id="aBE">色相及富盛　　悉无所希求</p>
  <p id="aBF">由乘最上乘　　为救度众生</p>
  <p id="aBG">菩萨闻恶言　　不忿亦不恚</p>
  <p id="aBH">正使碎其身　　亦护诸群品</p>
  <p id="aBI">此身即易得　　法王值极难</p>
  <p id="aBJ">由乘最上乘　　得此忍清净</p>
  <p id="aBK">菩萨于无边　　百千劫已来</p>
  <p id="aBL">循环恶趣中　　流转生死界</p>
  <p id="aBM">发大精进力　　为救度众生</p>
  <p id="aBN">由乘最上乘　　精进力成就</p>
  <p id="aBO">菩萨得寂静　　柔软胜妙乐</p>
  <p id="aBP">知定功德法　　慈眼视众生</p>
  <p id="aBQ">是中无少分　　味着禅定乐</p>
  <p id="aBR">唯思念希求　　得见于诸佛</p>
  <p id="aBS">菩萨知诸法　　因缘所生空</p>
  <p id="aBT">我法及众生　　彼皆无所得</p>
  <p id="aBU">诸见善清净　　胜慧调伏心</p>
  <p id="aBV">由乘最上乘　　此妙慧清净</p>
  <p id="aBW">所有四圣谛　　四无量四定</p>
  <p id="aBX">及五种智通　　四无碍解等</p>
  <p id="aBY">于四摄法中　　法施为最上</p>
  <p id="aBZ">如是功德门　　皆从佛乘出</p>
  <p id="aBa">所有十力等　　无边诸佛法</p>
  <p id="aBb">佛人中师子　　说法若其吼</p>
  <p id="aBc">眉间及口中　　无见顶放光</p>
  <p id="aBd">由乘最上乘　　菩萨不难得</p>
  <p id="aBe">诸佛有三种　　最胜大神通</p>
  <p id="aBf">调伏于世间　　照明诸心意</p>
  <p id="aBg">诸佛所说法　　其果利不虚</p>
  <p id="aBh">由乘最上乘　　疾速皆获得</p>
  <p id="aBi">佛语义相应　　无染无过失</p>
  <p id="aBj">紧那罗梵音　　软美复悦意</p>
  <p id="aBk">普摄诸世间　　众生言音等</p>
  <p id="aBl">闻佛妙音声　　一切皆欢喜</p>
  <p id="aBm">菩萨非久获　　如是佛言音</p>
  <p id="aBn">等空佛刹中　　一切皆表示</p>
  <p id="aBo">普遍悉能闻　　法义相应语</p>
  <p id="aBp">众生闻皆乐　　烦恼悉蠲除</p>
  <p id="aBq">假使以神力　　能至虚空边</p>
  <p id="aBr">十方海水中　　亦能知其量</p>
  <p id="aBs">无边众生行　　刹那心尚知</p>
  <p id="aBt">唯佛最上乘　　功德说无尽</p>
  <p id="aBu">尔时世尊复告海意菩萨摩诃萨言。<a id="a-Bv"></a>海意。<a id="a-Bw"></a>是故当知。<a id="a-Bx"></a>若有菩萨欲于如是广大正法。<a id="a-By"></a>密作护持令法久住。<a id="a-Bz"></a>自心洁白已。<a id="a-C0"></a>于他众生及补特伽罗。<a id="a-C1"></a>所有一切上中下根能遍知者。<a id="a-C2"></a>应当受持如是句义。<a id="a-C3"></a>所谓门句。<a id="a-C4"></a>印句。<a id="a-C5"></a>及金刚句。<a id="a-C6"></a>得受持已。<a id="a-C7"></a>如义解了。<a id="a-C8"></a>以慧相应。<a id="a-C9"></a>最胜方便如理伺察。<a id="a-CA"></a>海意。<a id="a-CB"></a>何者名为门句。<a id="a-CC"></a>所谓诸施设门。<a id="a-CD"></a>表示一切法分别义。<a id="a-CE"></a>阿字门。<a id="a-CF"></a>表示一切法无生义。<a id="a-CG"></a>波字门。<a id="a-CH"></a>表示一切法胜义谛。<a id="a-CI"></a>那字门。<a id="a-CJ"></a>表示一切法了知名色义捺字门。<a id="a-CK"></a>表示一切法调伏寂静义。<a id="a-CL"></a>娑字门。<a id="a-CM"></a>表示一切法出过诸着义。<a id="a-CN"></a>多字门。<a id="a-CO"></a>表示一切法随住真如义。<a id="a-CP"></a>迦字门。<a id="a-CQ"></a>表示一切法了达业报义。<a id="a-CR"></a>又娑字门。<a id="a-CS"></a>表示一切法平等无差别义。<a id="a-CT"></a>摩字门。<a id="a-CU"></a>表示一切法大悲义。<a id="a-CV"></a>誐字门。<a id="a-CW"></a>表示一切法最极甚深难彻源底义。<a id="a-CX"></a>惹字门。<a id="a-CY"></a>表示一切法超越老死义。<a id="a-CZ"></a>驮字门。<a id="a-Ca"></a>表示一切法法界无分别义。<a id="a-Cb"></a>设字门。<a id="a-Cc"></a>表示一切法圆满奢摩他义。<a id="a-Cd"></a>佉字门。<a id="a-Ce"></a>表示一切法虚空焕明义。<a id="a-Cf"></a>叉字门。<a id="a-Cg"></a>表示一切法普尽无生义。<a id="a-Ch"></a>倪野字门。<a id="a-Ci"></a>表示一切法智无著义。<a id="a-Cj"></a>他字门。<a id="a-Ck"></a>表示一切法善解处非处义。<a id="a-Cl"></a>塞迦字门。<a id="a-Cm"></a>表示一切法了知诸蕴义。<a id="a-Cn"></a>姹字门。<a id="a-Co"></a>表示一切法毕竟无边际义。<a id="a-Cp"></a>身寂静门。<a id="a-Cq"></a>表示一切法无贪染义。<a id="a-Cr"></a>心寂静门。<a id="a-Cs"></a>表示一切法调伏嗔痴义。<a id="a-Ct"></a>止息门。<a id="a-Cu"></a>表示一切法归趣无著义。<a id="a-Cv"></a>深固门。<a id="a-Cw"></a>表示一切法出离三际义。<a id="a-Cx"></a>住实性门。<a id="a-Cy"></a>表示一切法住法界义。<a id="a-Cz"></a>无取门。<a id="a-D0"></a>表示一切法解脱相义。<a id="a-D1"></a>无执着门。<a id="a-D2"></a>表示一切法离诤论义。<a id="a-D3"></a>无杂染门。<a id="a-D4"></a>表示一切法清净相义。<a id="a-D5"></a>法自性门。<a id="a-D6"></a>表示一切法本来明净义。<a id="a-D7"></a>妙光明门。<a id="a-D8"></a>表示一切法焕明义。<a id="a-D9"></a>观想门。<a id="a-DA"></a>表示一切法离散义。<a id="a-DB"></a>无摄藏门。<a id="a-DC"></a>表示一切法不和合义。<a id="a-DD"></a>菩提门。<a id="a-DE"></a>表示一切法平等一味义。<a id="a-DF"></a>涅槃门。<a id="a-DG"></a>表示一切法离诸烦恼义。<a id="a-DH"></a>海意。<a id="a-DI"></a>如是等门句。<a id="a-DJ"></a>能受持者。<a id="a-DK"></a>得自心洁白已。<a id="a-DL"></a>于他众生及补特伽罗上中下根。<a id="a-DM"></a>悉能了知。</p>
  <p id="aDN">复次海意。<a id="a-DO"></a>何名印句。<a id="a-DP"></a>所谓一切法解脱印所印。<a id="a-DQ"></a>法本无二。<a id="a-DR"></a>二清净故。<a id="a-DS"></a>一切法二边无边印所印。<a id="a-DT"></a>断常清净故。<a id="a-DU"></a>一切法尽离贪印所印。<a id="a-DV"></a>尽门尽际中无尽无边际故。<a id="a-DW"></a>一切法无高无下印所印。<a id="a-DX"></a>平等性实际清净故。<a id="a-DY"></a>一切法如虚空印所印。<a id="a-DZ"></a>出过五眼道故。<a id="a-Da"></a>一切法住虚空印所印。<a id="a-Db"></a>法界即虚空界故。<a id="a-Dc"></a>一切法无分别印所印。<a id="a-Dd"></a>法界涉入故。<a id="a-De"></a>一切法法界印所印。<a id="a-Df"></a>法无分别相故。<a id="a-Dg"></a>一切法真如印所印。<a id="a-Dh"></a>前后际如实故。<a id="a-Di"></a>一切法实际印所印。<a id="a-Dj"></a>本来清净故。<a id="a-Dk"></a>一切法空印所印。<a id="a-Dl"></a>有为同等故。<a id="a-Dm"></a>一切法无相印所印。<a id="a-Dn"></a>远离差别诸所缘故。<a id="a-Do"></a>一切法无愿印所印。<a id="a-Dp"></a>离诸所求故。<a id="a-Dq"></a>一切法无常印所印。<a id="a-Dr"></a>自性无性无相故。<a id="a-Ds"></a>一切法苦印所印。<a id="a-Dt"></a>五蕴善积集相故。<a id="a-Du"></a>一切法无我印所印。<a id="a-Dv"></a>自性无我故。<a id="a-Dw"></a>一切法寂静印所印。<a id="a-Dx"></a>毕竟无动故。<a id="a-Dy"></a>一切法诚谛印所印。<a id="a-Dz"></a>普遍摄入胜义谛故。<a id="a-E0"></a>一切法无动印所印。<a id="a-E1"></a>种子无住故。<a id="a-E2"></a>一切法不坏印所印。<a id="a-E3"></a>毕竟决定故。<a id="a-E4"></a>一切法如如印所印。<a id="a-E5"></a>前后际不断故。<a id="a-E6"></a>一切法三世平等印所印。<a id="a-E7"></a>于一切处同一味故。<a id="a-E8"></a>一切法无生印所印。<a id="a-E9"></a>自性无所有故。<a id="a-EA"></a>一切法无灭印所印。<a id="a-EB"></a>自性无生故。<a id="a-EC"></a>一切法不相待印所印。<a id="a-ED"></a>离增上慢故。<a id="a-EE"></a>一切法无戏论印所印。<a id="a-EF"></a>一切寻伺无积集故。<a id="a-EG"></a>一切法明了无相印所印。<a id="a-EH"></a>无诸色相所表示故。<a id="a-EI"></a>一切法无染印所印。<a id="a-EJ"></a>依止断故。<a id="a-EK"></a>一切法无成办印所印。<a id="a-EL"></a>对治不可得故。<a id="a-EM"></a>一切法非业报印所印。<a id="a-EN"></a>一切无造作故。<a id="a-EO"></a>一切法无为印所印。<a id="a-EP"></a>悉离生灭诸分位故。<a id="a-EQ"></a>一切法平等性印所印。<a id="a-ER"></a>诸法等虚空悉无差别故。<a id="a-ES"></a>海意。<a id="a-ET"></a>此等名为印句。<a id="a-EU"></a>是诸印句。<a id="a-EV"></a>乃是过去未来现在诸佛世尊菩提之印。<a id="a-EW"></a>如是印句。<a id="a-EX"></a>所有八万四千法蕴于中出生。<a id="a-EY"></a>如是印句。<a id="a-EZ"></a>普摄诸佛及诸菩萨最上智印。<a id="a-Ea"></a>速疾证得无生法忍。<a id="a-Eb"></a>海意。<a id="a-Ec"></a>如是等印句。<a id="a-Ed"></a>所有不种善根诸众生等而不得闻。<a id="a-Ee"></a>又此法门善能降伏一切魔业。<a id="a-Ef"></a>海意。<a id="a-Eg"></a>所有无尽总持宝箧。<a id="a-Eh"></a>而能藏摄彼一切法。<a id="a-Ei"></a>是法皆从印句中出。<a id="a-Ej"></a>又复八万四千三摩地门。<a id="a-Ek"></a>及遍入八万四千众生心行。<a id="a-El"></a>及千波罗蜜门。<a id="a-Em"></a>悉从如是印句中出。<a id="a-En"></a>而此印句亦复随入彼彼法门。</p>
 </body>
</html>