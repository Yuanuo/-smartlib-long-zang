<!DOCTYPE html>
<html>
<head>
  <meta charset="utf-8"/>
  <meta name="author" content="法贤/宋"/>
  <meta name="library" content="龙藏"/>
  <meta name="catalog" content="龙藏/宋元入藏诸大小乘经"/>
  <title>佛说佛母宝德藏般若波罗蜜经卷上</title>
</head>
<body>
  <h1 class="head">佛说佛母宝德藏般若波罗蜜经卷上</h1>
  <h2>行品第一</h2>
  <p>尔时世尊。为令四众各得欢喜。说是般若波罗蜜经使获利乐。即说伽陀曰。</p>
  <p class="l-js-7c">所有菩萨为世间　　灭除盖障烦恼垢</p>
  <p class="l-js-7c">发净信心住寂静　　当行智度彼岸行</p>
  <p class="l-js-7c">诸江河流阎浮提　　华果药草皆得润</p>
  <p class="l-js-7c">龙王主住无热池　　彼龙威力流江河</p>
  <p class="l-js-7c">亦如佛子声闻等　　说法教他方便说</p>
  <p class="l-js-7c">乐最圣行求果报　　此诸如来胜威德</p>
  <p class="l-js-7c">云何佛说此法眼　　令诸弟子如佛学</p>
  <p class="l-js-7c">自证教他及方便　　此亦佛力非自力</p>
  <p class="l-js-7c">最上般若不可知　　非心可知非菩提</p>
  <p class="l-js-7c">如是闻已不惊怖　　彼菩萨行知佛智</p>
  <p class="l-js-7c">色受想行识皆无　　不著纤尘无处所</p>
  <p class="l-js-7c">彼若不住一切法　　行无受想得菩提</p>
  <p class="l-js-7c">菩萨若求出家智　　照见五蕴无实相</p>
  <p class="l-js-7c">知此不求于寂静　　彼是菩萨之行智</p>
  <p class="l-js-7c">复次云何智所得　　照见一切法皆空</p>
  <p class="l-js-7c">不著不惊照见时　　自觉觉他诸菩萨</p>
  <p class="l-js-7c">色受想行及识蕴　　是蕴见行而不知</p>
  <p class="l-js-7c">菩萨照见蕴皆空　　行无相化不著句</p>
  <p class="l-js-7c">无色受想行识等　　不行是名无相行</p>
  <p class="l-js-7c">若行不得最上智　　无相寂静三摩地</p>
  <p class="l-js-7c">若菩萨行自寂静　　过去诸佛咸授记</p>
  <p class="l-js-7c">身苦乐等皆不及　　由知因果法本性</p>
  <p class="l-js-7c">若行于法不可得　　行如是行乃佛智</p>
  <p class="l-js-7c">行无所行了知已　　是行最上般若行</p>
  <p class="l-js-7c">彼无所有不可得　　愚痴著相谓有无</p>
  <p class="l-js-7c">有无二法皆非实　　出此了知乃菩萨</p>
  <p class="l-js-7c">菩萨若知诸幻化　　色受想行识亦然</p>
  <p class="l-js-7c">寂静行离种种相　　此名最上般若行</p>
  <p class="l-js-7c">善友方便令知觉　　使闻佛母不惊怖</p>
  <p class="l-js-7c">恶友同行及化他　　坏器盛水非坚牢</p>
  <p class="l-js-7c">云何得名为菩萨　　一切乐行皆无著</p>
  <p class="l-js-7c">求佛菩提无所著　　是故得名为菩萨</p>
  <p class="l-js-7c">云何得名摩诃萨　　得第一义众生中</p>
  <p class="l-js-7c">断众生界诸邪见　　是故得名摩诃萨</p>
  <p class="l-js-7c">大施大慧大威德　　佛乘最上而得乘</p>
  <p class="l-js-7c">发菩提心度众生　　是故得名摩诃萨</p>
  <p class="l-js-7c">幻化四足俱胝数　　多人众前悉截首</p>
  <p class="l-js-7c">一切世界皆幻化　　菩萨知已得无怖</p>
  <p class="l-js-7c">色受想行识缠缚　　知不实已不求解</p>
  <p class="l-js-7c">行菩提心无所著　　此名最上诸菩萨</p>
  <p class="l-js-7c">云何得名为菩萨　　乘大乘行度众生</p>
  <p class="l-js-7c">大乘体相如虚空　　菩萨由得安隐乐</p>
  <p class="l-js-7c">大乘之乘不可得　　乘涅槃往诸方所</p>
  <p class="l-js-7c">行已不见如火灭　　是故名为入涅槃</p>
  <p class="l-js-7c">菩萨所行不可得　　初后现在三清净</p>
  <p class="l-js-7c">清净无畏无戏论　　是行最上般若行</p>
  <p class="l-js-7c">大智菩萨行行时　　发大慈悲为众生</p>
  <p class="l-js-7c">为已不起众生相　　是行最上般若行</p>
  <p class="l-js-7c">菩萨起念为众生　　修诸苦行有苦相</p>
  <p class="l-js-7c">是有我相众生相　　此非最上般若行</p>
  <p class="l-js-7c">知自及诸众生等　　乃至诸法亦复然</p>
  <p class="l-js-7c">生灭无二无分别　　是行最上般若行</p>
  <p class="l-js-7c">乃至所说世界等　　名离一切生灭法</p>
  <p class="l-js-7c">最上无比甘露智　　是故得名为般若</p>
  <p class="l-js-7c">菩萨如是所行行　　了知方便无所求</p>
  <p class="l-js-7c">知此法本性非实　　是行最上般若行</p>
  <p class="l-js-7c">若不住色亦无受　　亦不住想亦无行</p>
  <p class="l-js-7c">复不住识住正法　　是名最上般若行</p>
  <h2>帝释品第二</h2>
  <p>欢喜地摄布施波罗蜜伽陀。</p>
  <p class="l-js-7c">常与无常苦乐等　　我及无我悉皆空</p>
  <p class="l-js-7c">不住有为及无为　　住无相行佛亦然</p>
  <p class="l-js-7c">若求声闻缘觉等　　乃至佛果亦复然</p>
  <p class="l-js-7c">不住此忍不可得　　如渡大河不见岸</p>
  <p class="l-js-7c">若闻此法彼定得　　成等正觉证涅槃</p>
  <p class="l-js-7c">见于一切如自身　　是大智者如来说</p>
  <p>佛子当住四补特伽罗。是行大智行。一真实善法。二不退心。三应供离垢无烦恼无求。四善友同等。</p>
  <p class="l-js-7c">大智菩萨如是行　　不学声闻及缘觉</p>
  <p class="l-js-7c">乐学如来一切智　　是学非学名为学</p>
  <p class="l-js-7c">学不受色不增减　　亦复不学种种法</p>
  <p class="l-js-7c">摄受乐学一切智　　若此功德出离者</p>
  <p class="l-js-7c">色非有智非无智　　受想行识亦复尔</p>
  <p class="l-js-7c">色性自性如虚空　　平等无二无分别</p>
  <p class="l-js-7c">妄想本性无彼岸　　众生之界亦复然</p>
  <p class="l-js-7c">虚空自性亦同然　　智慧世间解亦尔</p>
  <p class="l-js-7c">智慧无色佛所说　　离一切想到彼岸</p>
  <p class="l-js-7c">若人得离诸想已　　是人语意住真如</p>
  <p class="l-js-7c">彼人住世恒沙劫　　不闻佛说众生声</p>
  <p class="l-js-7c">众生不生本清净　　是行最上般若行</p>
  <p class="l-js-7c">佛说种种之语言　　皆具最上般若义</p>
  <p class="l-js-7c">过去佛为我受记　　于未来世证菩提</p>
  <h2>持无量功德建塔品第三</h2>
  <p>无垢地摄持戒波罗蜜伽陀。</p>
  <p class="l-js-7c">若人常受持般若　　所作上应诸佛行</p>
  <p class="l-js-7c">刀剑毒药水火等　　乃至诸魔不能为</p>
  <p class="l-js-7c">若人于佛灭度后　　建七宝塔以供养</p>
  <p class="l-js-7c">如是圆满千俱胝　　佛刹恒沙等佛塔</p>
  <p class="l-js-7c">众生无边千俱胝　　以妙香华涂香等</p>
  <p class="l-js-7c">供养三世无边劫　　所有功德之数量</p>
  <p class="l-js-7c">不及书写于佛母　　诸佛由此而得生</p>
  <p class="l-js-7c">若受持读诵供养　　功德倍胜于佛塔</p>
  <p class="l-js-7c">大明般若诸佛母　　能除苦恼遍世界</p>
  <p class="l-js-7c">所有三世十方佛　　学此明得无上师</p>
  <p class="l-js-7c">行般若行利有情　　使学大智证菩提</p>
  <p class="l-js-7c">有为无为诸快乐　　一切乐从般若生</p>
  <p class="l-js-7c">譬如大地植诸种　　得和合生种种色</p>
  <p class="l-js-7c">五波罗蜜及菩提　　皆从般若所生出</p>
  <p class="l-js-7c">又如轮王出行时　　七宝四兵为导从</p>
  <p class="l-js-7c">若依佛母最上行　　一切功德法集聚</p>
  <h2>功德品第四</h2>
  <p>发光地摄忍辱波罗蜜伽陀。</p>
  <p class="l-js-7c">帝释有疑问佛曰　　恒河沙数等佛刹</p>
  <p class="l-js-7c">佛界圆满如芥子　　能受佛刹般若力</p>
  <p class="l-js-7c">如是了知般若已　　此界云何不供养</p>
  <p class="l-js-7c">譬如人王人所重　　住般若者合亦尔</p>
  <p class="l-js-7c">佛界般若摩尼宝　　具一切德价无比</p>
  <p class="l-js-7c">经函安处经有无　　供养悉获宝功德</p>
  <p class="l-js-7c">佛灭供养于舍利　　不及供养于般若</p>
  <p class="l-js-7c">若乐受持供养者　　是人速得证解脱</p>
  <p class="l-js-7c">首行布施波罗蜜　　次戒忍进及禅定</p>
  <p class="l-js-7c">受持善法不可坏　　彼一一生一切法</p>
  <p class="l-js-7c">如阎浮提种种树　　百千俱胝无数色</p>
  <p class="l-js-7c">虽一一树影皆别　　无量影同一名摄</p>
  <p class="l-js-7c">五波罗蜜五名异　　般若波罗复一名</p>
  <p class="l-js-7c">一切回施为菩提　　一味同归菩提名</p>
  <h2>福量品第五</h2>
  <p>焰慧地摄精进波罗蜜伽陀。</p>
  <p class="l-js-7c">彼色受想行识等　　菩萨观照悉无常</p>
  <p class="l-js-7c">各各现行而不知　　非法非生智者见</p>
  <p class="l-js-7c">无色无受想行识　　是法无得复无生</p>
  <p class="l-js-7c">了知一切法皆空　　是名最上般若行</p>
  <p class="l-js-7c">如化恒沙等佛刹　　诸众生证罗汉果</p>
  <p class="l-js-7c">若能书写此般若　　令他受持功德胜</p>
  <p class="l-js-7c">如佛修行云何学　　信重般若诸法空</p>
  <p class="l-js-7c">速证声闻及缘觉　　乃至无上正觉尊</p>
  <p class="l-js-7c">世间无种不生树　　枝叶华果悉无有</p>
  <p class="l-js-7c">无佛谁指菩提心　　亦无释梵声闻果</p>
  <p class="l-js-7c">如日舒光照诸天　　普使成就种种业</p>
  <p class="l-js-7c">佛智菩提心亦然　　从智生诸功德法</p>
  <p class="l-js-7c">如无热池无龙主　　即无河流阎浮提</p>
  <p class="l-js-7c">无河华果悉不生　　亦无大海种种宝</p>
  <p class="l-js-7c">世间无佛无大智　　无智功德不增长</p>
  <p class="l-js-7c">亦无佛法诸庄严　　无菩提海等等宝</p>
  <p class="l-js-7c">譬如世间萤有光　　一切萤光集一处</p>
  <p class="l-js-7c">比日一光照世间　　微尘数分不及一</p>
  <h2>随喜功德品第六</h2>
  <p>难胜地摄定波罗蜜伽陀。</p>
  <p class="l-js-7c">所有声闻众功德　　布施持戒观照行</p>
  <p class="l-js-7c">不及菩萨发一心　　随喜福蕴之少分</p>
  <p class="l-js-7c">所有俱胝那由他　　无边佛刹千俱胝</p>
  <p class="l-js-7c">过去现在佛说此　　法宝为断一切苦</p>
  <p class="l-js-7c">先发最上菩提心　　至成正觉及入灭</p>
  <p class="l-js-7c">彼量所有佛功德　　咸成方便波罗蜜</p>
  <p class="l-js-7c">及彼声闻学无学　　有漏无漏诸善法</p>
  <p class="l-js-7c">菩萨等一普回施　　当为世间证菩提</p>
  <p class="l-js-7c">菩萨施已不住心　　住心即名众生相</p>
  <p class="l-js-7c">有见有念名著相　　非是菩萨之回施</p>
  <p class="l-js-7c">如是施非无相施　　是法当知有灭尽</p>
  <p class="l-js-7c">若作非法非施心　　乃可得名为回施</p>
  <p class="l-js-7c">作有相施非真施　　无相回施证菩提</p>
  <p class="l-js-7c">如上妙食杂毒药　　自法著相亦如是</p>
  <p class="l-js-7c">是故回施应当学　　如佛众善悉当知</p>
  <p class="l-js-7c">若生若相若威力　　悉皆随喜而回施</p>
  <p class="l-js-7c">以功德施佛菩提　　菩萨之施皆无相</p>
  <p class="l-js-7c">此施佛许而印可　　如是得名勇猛施</p>
  <h2>地狱品第七</h2>
  <p>现前地摄智慧波罗蜜伽陀。</p>
  <p class="l-js-7c">无量盲人不见道　　无一得入于城郭</p>
  <p class="l-js-7c">修六度行阙般若　　无力不能成菩提</p>
  <p class="l-js-7c">譬如画像不画眼　　因无眼界无功德</p>
  <p class="l-js-7c">若有受行于智慧　　得名有眼及有力</p>
  <p class="l-js-7c">有为无为黑白法　　如微尘等不可得</p>
  <p class="l-js-7c">智慧观照如虚空　　故名般若出世间</p>
  <p class="l-js-7c">菩萨谛信行佛行　　度那由他苦众生</p>
  <p class="l-js-7c">如是若著众生相　　此非般若最上行</p>
  <p class="l-js-7c">菩萨若行最上行　　过去未曾求大智</p>
  <p class="l-js-7c">今闻般若如佛想　　速证寂静佛菩提</p>
  <p class="l-js-7c">过去信佛那由他　　不信般若波罗蜜</p>
  <p class="l-js-7c">或生嗔恨或诽谤　　是人少智堕阿鼻</p>
  <p class="l-js-7c">若人乐证诸佛智　　不能信重诸佛母</p>
  <p class="l-js-7c">如商入海欲求宝　　返失于本而复还</p>
  <h2>清净品第八(此品摄第九叹品)</h2>
  <p>远行地摄方便波罗蜜伽陀。</p>
  <p class="l-js-7c">色清净故果清净　　果色二同一切智</p>
  <p class="l-js-7c">若一切智清净时　　如虚空界不断坏</p>
  <p class="l-js-7c">菩萨出过于三界　　断尽烦恼而现生</p>
  <p class="l-js-7c">无老病死现灭度　　斯即是行般若行</p>
  <p class="l-js-7c">世间欲色之淤泥　　愚人处中如风旋</p>
  <p class="l-js-7c">亦如鹿在屋中转　　智者如禽飞虚空</p>
  <p class="l-js-7c">若不著色无受想　　亦无行识乃清净</p>
  <p class="l-js-7c">如是离诸烦恼垢　　解脱名佛大智行</p>
  <p class="l-js-7c">菩萨如是行大智　　得离诸相脱轮回</p>
  <p class="l-js-7c">如日解脱罗睺障　　光明普遍照世间</p>
  <p class="l-js-7c">火烧草木及树林　　如一切法性清净</p>
  <p class="l-js-7c">作如是观亦非观　　如是最上般若行</p>
  <h2>称赞功德品第十</h2>
  <p>不动地摄愿波罗蜜。善慧地摄力波罗蜜伽陀。</p>
  <p class="l-js-7c">帝释天主问佛言　　云何菩萨行智慧</p>
  <p class="l-js-7c">佛答微尘数蕴界　　无此蕴界之菩萨</p>
  <p class="l-js-7c">菩萨久行应可知　　于俱胝佛作胜缘</p>
  <p class="l-js-7c">新学闻此生邪疑　　或不乐求而不学</p>
  <p class="l-js-7c">又如人行深恶道　　忽见边界牧牛人</p>
  <p class="l-js-7c">心得安隐无贼怖　　知去城郭而非遥</p>
  <p class="l-js-7c">若闻最上般若已　　复得乐求佛菩提</p>
  <p class="l-js-7c">如获安隐得无怖　　心超罗汉缘觉地</p>
  <p class="l-js-7c">譬如人住观大海　　先见大山大树林</p>
  <p class="l-js-7c">见此所爱祥瑞境　　必达大海知非远</p>
  <p class="l-js-7c">菩萨若发最上心　　闻此般若波罗蜜</p>
  <p class="l-js-7c">虽未授记于佛前　　此证菩提亦非远</p>
  <p class="l-js-7c">如见春生诸草木　　知有华实而非遥</p>
  <p class="l-js-7c">若人手得此般若　　得证菩提亦非远</p>
  <p class="l-js-7c">亦如女人怀其妊　　十月满足必诞生</p>
  <p class="l-js-7c">菩萨若闻宝德藏　　速成正觉之祥瑞</p>
  <p class="l-js-7c">若行般若波罗蜜　　见色非增亦非减</p>
  <p class="l-js-7c">见法非法如法界　　不求寂静即般若</p>
  <p class="l-js-7c">行者若不思佛法　　不思力足及寂静</p>
  <p class="l-js-7c">离思非思无相行　　是行最上般若行</p>
  <h2>魔品第十一</h2>
  <p>法云地摄智慧彼岸伽陀。</p>
  <p class="l-js-7c">佛告善现汝谛听　　凡夫声闻缘觉地</p>
  <p class="l-js-7c">斯即名为如来地　　一切如一彼无疑</p>
  <p class="l-js-7c">所有称赞离言说　　从彼遍照如来时</p>
  <p class="l-js-7c">乃至成所之作智　　住持大金刚佛地</p>
  <p class="l-js-7c">观察无相住虚空　　应知不断佛种故</p>
  <p class="l-js-7c">善现白佛言世尊　　云何菩萨之魔事</p>
  <p class="l-js-7c">佛言菩萨魔事多　　我今为汝略宣说</p>
  <p class="l-js-7c">有无数魔种种变　　当书最上般若时</p>
  <p class="l-js-7c">速离天宫如电灭　　来于世间作魔事</p>
  <p class="l-js-7c">或有示现乐欲说　　或不听受返嗔恨</p>
  <p class="l-js-7c">不说名姓及氏族　　如是魔事咸应知</p>
  <p class="l-js-7c">愚痴无智无方便　　无根宁有枝叶等</p>
  <p class="l-js-7c">闻般若已别求经　　如弃全象返求足</p>
  <p class="l-js-7c">如人先得百味食　　或得稻饭为上味</p>
  <p class="l-js-7c">菩萨先得般若已　　弃舍乐求罗汉果</p>
  <p class="l-js-7c">或为乐求于利养　　心著族姓留种迹</p>
  <p class="l-js-7c">舍彼正法行非法　　是魔引入于邪道</p>
  <p class="l-js-7c">若人闻此最上法　　当于法师深信重</p>
  <p class="l-js-7c">法师知魔不应著　　身适悦及不适悦</p>
  <p class="l-js-7c">复有无数种种魔　　娆乱无数苾刍众</p>
  <p class="l-js-7c">欲求持诵此般若　　不能获得无价宝</p>
  <p class="l-js-7c">佛母般若实难得　　初心菩萨欲乐求</p>
  <p class="l-js-7c">若十方佛而摄受　　一切恶魔不能为</p>
</body></html>