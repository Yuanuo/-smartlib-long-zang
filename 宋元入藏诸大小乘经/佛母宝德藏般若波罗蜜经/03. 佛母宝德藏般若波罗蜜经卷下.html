<!DOCTYPE html>
<html>
<head>
  <meta charset="utf-8"/>
  <meta name="author" content="法贤/宋"/>
  <meta name="library" content="龙藏"/>
  <meta name="catalog" content="龙藏/宋元入藏诸大小乘经"/>
  <title>佛母宝德藏般若波罗蜜经卷下</title>
</head>
<body>
  <h1 class="head">佛母宝德藏般若波罗蜜经卷下</h1>
  <h2>法王品第二十三</h2>
  <p class="l-js-7c">日出光明照世间　　云幻焰散黑闇灭</p>
  <p class="l-js-7c">所有萤光及众星　　乃至满月皆映蔽</p>
  <p class="l-js-7c">菩萨住空无相愿　　行于最上大智行</p>
  <p class="l-js-7c">罗汉缘觉证皆超　　一切邪见俱能破</p>
  <p class="l-js-7c">譬如王子施财宝　　自在能利诸众生</p>
  <p class="l-js-7c">众生欢喜悉随顺　　无疑当得嗣王位</p>
  <p class="l-js-7c">菩萨勤行大智行　　施甘露法利群生</p>
  <p class="l-js-7c">一切人天悉爱乐　　决定当证法王位</p>
  <h2>我品第二十四</h2>
  <p class="l-js-7c">魔恐菩萨证法王　　虽处天宫常忧恼</p>
  <p class="l-js-7c">放火掣电现诸相　　欲令菩萨生退惧</p>
  <p class="l-js-7c">大智菩萨心不动　　昼夜常观般若义</p>
  <p class="l-js-7c">如鸟飞空心泰然　　一切魔事无能为</p>
  <p class="l-js-7c">菩萨若起嗔怒心　　于昼夜分或斗诤</p>
  <p class="l-js-7c">时魔欢喜而精勤　　菩萨是远于佛智</p>
  <p class="l-js-7c">菩萨或诤或嗔怒　　毗舍左鬼得其便</p>
  <p class="l-js-7c">入彼菩萨身心中　　令退菩提魔所作</p>
  <p class="l-js-7c">菩萨授记未授记　　或起嗔怒或斗诤</p>
  <p class="l-js-7c">乃至心念皆过失　　知已倍更勤修行</p>
  <p class="l-js-7c">菩萨思念于诸佛　　皆从忍辱证菩提</p>
  <p class="l-js-7c">忏悔如说持正行　　是如佛法而修学</p>
  <h2>戒品第二十五</h2>
  <p class="l-js-7c">若学戒法有作相　　而于戒法不善学</p>
  <p class="l-js-7c">知戒非戒无二相　　如是乃名学佛法</p>
  <p class="l-js-7c">若有菩萨住无相　　受持不离名持戒</p>
  <p class="l-js-7c">于佛法学乐承事　　是名善学而无著</p>
  <p class="l-js-7c">是大智者如是学　　心永不生不善法</p>
  <p class="l-js-7c">如日虚空而往来　　放百千光破黑闇</p>
  <p class="l-js-7c">若学般若住无为　　能摄一切波罗蜜</p>
  <p class="l-js-7c">六十二见身见摄　　般若摄受亦复尔</p>
  <p class="l-js-7c">譬如有人具诸根　　命根灭故诸根灭</p>
  <p class="l-js-7c">若诸菩萨行大智　　亦行一切波罗蜜</p>
  <p class="l-js-7c">声闻缘觉诸功德　　大智菩萨悉皆学</p>
  <p class="l-js-7c">虽学非住亦非求　　所学之学此为义</p>
  <h2>幻化品第二十六</h2>
  <p class="l-js-7c">若发志心而随喜　　最上菩提不退行</p>
  <p class="l-js-7c">三千须弥重无量　　随喜善法重过彼</p>
  <p class="l-js-7c">众生为求解脱法　　一切随喜作福蕴</p>
  <p class="l-js-7c">作佛功德法回施　　当为世间尽诸苦</p>
  <p class="l-js-7c">菩萨不著诸法空　　了知无相无挂碍</p>
  <p class="l-js-7c">内心亦不求觉智　　是行最上波罗蜜</p>
  <p class="l-js-7c">如虚空界无障碍　　无所得故亦不有</p>
  <p class="l-js-7c">大智菩萨亦复然　　住寂静行如虚空</p>
  <p class="l-js-7c">如有幻师作幻人　　众人见幻而皆喜</p>
  <p class="l-js-7c">幻人虽现种种相　　名字身心俱不实</p>
  <p class="l-js-7c">行般若行亦复然　　为世间说证菩提</p>
  <p class="l-js-7c">乃至种种所作事　　如幻师现悉无著</p>
  <p class="l-js-7c">佛佛化现诸佛事　　所作皆无彼我相</p>
  <p class="l-js-7c">菩萨大智行亦然　　一切现行如幻化</p>
  <p class="l-js-7c">如木匠人心善巧　　一木造作种种相</p>
  <p>菩萨大智亦复然　　无著智行一切行。</p>
  <h2>妙义品第二十七</h2>
  <p class="l-js-7c">大智菩萨行如是　　天人合掌恭敬礼</p>
  <p class="l-js-7c">乃至十方佛刹中　　亦得功德鬘供养</p>
  <p class="l-js-7c">假使恒河沙佛刹　　所有众生皆作魔</p>
  <p class="l-js-7c">一一毛变无边相　　不能娆动于菩萨</p>
  <p class="l-js-7c">大智菩萨有四力　　而彼四魔不能动</p>
  <p class="l-js-7c">空行亦不舍众生　　菩萨慈悲处利乐</p>
  <p class="l-js-7c">佛母般若波罗蜜　　菩萨了知深信重</p>
  <p class="l-js-7c">内心真实而奉行　　应知是行一切智</p>
  <p class="l-js-7c">法界如实不可得　　由如虚空无处所</p>
  <p class="l-js-7c">如天宫殿应念生　　亦如飞禽思果树</p>
  <p class="l-js-7c">大智菩萨如是行　　住彼寂静之功德</p>
  <p class="l-js-7c">法不可见亦无说　　菩提非得非不得</p>
  <p class="l-js-7c">所有声闻及缘觉　　修行寂静三摩地</p>
  <p class="l-js-7c">爱乐寂静得解脱　　唯佛超出于一切</p>
  <p class="l-js-7c">菩萨依禅到彼岸　　不住寂静行如空</p>
  <p class="l-js-7c">如禽飞翔不堕地　　如鱼水中行自在</p>
  <p class="l-js-7c">菩萨若为诸众生　　当求未曾有佛智</p>
  <p class="l-js-7c">施与最上第一法　　此名最上行行者</p>
  <h2>散华品第二十八</h2>
  <p class="l-js-7c">如来说戒波罗蜜　　一切戒中为第一</p>
  <p class="l-js-7c">智者欲奉一切戒　　当学佛戒波罗蜜</p>
  <p class="l-js-7c">今此法藏诸佛母　　为最第一快乐所</p>
  <p class="l-js-7c">过现未来十方佛　　生此法界而无尽</p>
  <p class="l-js-7c">一切树林华果等　　皆从大地而生长</p>
  <p class="l-js-7c">大地不厌亦不著　　不减不增复不倦</p>
  <p class="l-js-7c">佛及声闻缘觉等　　天及世间安隐法</p>
  <p class="l-js-7c">皆从般若之所生　　般若无增亦无减</p>
  <p class="l-js-7c">世间上中下众生　　一切皆从无明生</p>
  <p class="l-js-7c">因缘和合转苦身　　无明无增亦无减</p>
  <p class="l-js-7c">乃至方便诸法门　　皆从般若所生出</p>
  <p class="l-js-7c">彼方便法随缘转　　般若无增亦无减</p>
  <p class="l-js-7c">菩萨了知十二缘　　乃至般若无增减</p>
  <p class="l-js-7c">如日云中放光明　　破无明障证菩提</p>
  <h2>聚集品第二十九</h2>
  <p class="l-js-7c">大菩萨修四禅定　　如所爱乐而无住</p>
  <p class="l-js-7c">或复不住于四禅　　当得最上之菩提</p>
  <p class="l-js-7c">得最般若住禅定　　四无色等三摩地</p>
  <p class="l-js-7c">为得最上大禅定　　而复不学诸漏尽</p>
  <p class="l-js-7c">此功德藏未曾有　　行三摩地而无相</p>
  <p class="l-js-7c">住彼不破于我见　　有心所思生欲界</p>
  <p class="l-js-7c">譬如南阎浮提人　　未生诸天生北洲</p>
  <p class="l-js-7c">见彼境界而求生　　作彼住已而复还</p>
  <p class="l-js-7c">菩萨所修之功德　　三摩地行而相应</p>
  <p class="l-js-7c">虽同凡夫住欲界　　由如莲华不著水</p>
  <p class="l-js-7c">菩萨度脱于众生　　圆满净土波罗蜜</p>
  <p class="l-js-7c">不求生于无色界　　而求菩提波罗蜜</p>
  <p class="l-js-7c">譬如天人获宝藏　　虽得不生爱乐心</p>
  <p class="l-js-7c">或言天人而起心　　欲收彼宝不可得</p>
  <p class="l-js-7c">大智菩萨不乐住　　四禅寂静三摩地</p>
  <p class="l-js-7c">出彼寂静三摩地　　而入欲界为世间</p>
  <p class="l-js-7c">若菩萨行三摩地　　不乐罗汉及缘觉</p>
  <p class="l-js-7c">乃至散乱凶恶心　　无知迷乱无功德</p>
  <p class="l-js-7c">色声香味触五欲　　及彼缘觉声闻等</p>
  <p class="l-js-7c">如是之法悉远离　　等引不离菩提心</p>
  <p class="l-js-7c">菩萨一向为众生　　修行精进波罗蜜</p>
  <p class="l-js-7c">由如奴仆事其主　　利于众生亦如是</p>
  <p class="l-js-7c">如仆事主心专注　　虽被嗔辱而无对</p>
  <p class="l-js-7c">凡所动止常在心　　唯恐彼主责其过</p>
  <p class="l-js-7c">菩萨为求佛菩提　　如奴事主利众生</p>
  <p class="l-js-7c">证得无上菩提已　　利生如火烧草木</p>
  <p class="l-js-7c">昼夜勤行利他行　　利已内心无我相</p>
  <p class="l-js-7c">如母爱子常卫护　　寒暑虽苦心无倦</p>
  <h2>常欢喜品第三十</h2>
  <p class="l-js-7c">菩萨爱乐为众生　　修治佛刹清净行</p>
  <p class="l-js-7c">恒行精进波罗蜜　　无如微尘心退倦</p>
  <p class="l-js-7c">大智菩萨俱胝劫　　久修苦行为菩提</p>
  <p class="l-js-7c">不离精进波罗蜜　　无懈怠心终得证</p>
  <p class="l-js-7c">从初发心为菩提　　乃至得获寂静证</p>
  <p class="l-js-7c">恒于昼夜行精进　　大智菩萨应如是</p>
  <p class="l-js-7c">有言能破于须弥　　方证无上菩提果</p>
  <p class="l-js-7c">闻已懈怠而退心　　是彼菩萨之过失</p>
  <p class="l-js-7c">大智菩萨闻是言　　谓须弥卢甚微小</p>
  <p class="l-js-7c">于一念间可破坏　　亦不住证佛菩提</p>
  <p class="l-js-7c">于身心语行精进　　度脱世间作大利</p>
  <p class="l-js-7c">或著我相起懈怠　　而不能证佛菩提</p>
  <p class="l-js-7c">无身心相无众生　　离诸相住不二法</p>
  <p class="l-js-7c">为求无上佛菩提　　是行精进波罗蜜</p>
  <p class="l-js-7c">大智菩萨行利乐　　令人闻言悉欢喜</p>
  <p class="l-js-7c">说法无说无听人　　名最上忍波罗蜜</p>
  <p class="l-js-7c">譬如宝满三千界　　施佛缘觉及罗汉</p>
  <p class="l-js-7c">不如知法忍功德　　百千万分不及一</p>
  <p class="l-js-7c">持忍菩萨得清净　　三十二相到彼岸</p>
  <p class="l-js-7c">一切众生悉爱乐　　闻法信受而调伏</p>
  <p class="l-js-7c">或有众生以栴檀　　涂菩萨身为供养</p>
  <p class="l-js-7c">或有持火遍烧然　　行平等心无嗔喜</p>
  <p class="l-js-7c">大智菩萨持是忍　　或为缘觉及声闻</p>
  <p class="l-js-7c">乃至世间诸众生　　悉皆回向佛菩提</p>
  <p class="l-js-7c">譬如世间贪五欲　　甘忍三涂无边苦</p>
  <p class="l-js-7c">菩萨为求佛菩提　　今何不勤持忍辱</p>
  <p class="l-js-7c">割截首足劓耳鼻　　禁缚捶拷诸楚毒</p>
  <p class="l-js-7c">如是苦恼悉能忍　　是住忍辱波罗蜜</p>
  <h2>出法品第三十一</h2>
  <p class="l-js-7c">持戒当得高名称　　亦复证得三摩地</p>
  <p class="l-js-7c">持戒为利诸众生　　后当证于佛菩提</p>
  <p class="l-js-7c">心重缘觉及声闻　　及见破戒说他过</p>
  <p class="l-js-7c">虽实持戒为菩提　　是名持戒行五欲</p>
  <p class="l-js-7c">欲证菩提功德法　　持戒具足行利乐</p>
  <p class="l-js-7c">若行毁破于尸罗　　是则灭坏于菩提</p>
  <p class="l-js-7c">菩萨虽乐受五欲　　归命佛法及圣众</p>
  <p class="l-js-7c">念我当证一切智　　是住尸罗波罗蜜</p>
  <p class="l-js-7c">菩萨经历俱胝劫　　奉行十善无间断</p>
  <p class="l-js-7c">心乐缘觉及罗汉　　是犯波罗夷重罪</p>
  <p class="l-js-7c">持戒回向佛菩提　　而不作念求自益</p>
  <p class="l-js-7c">但念利他诸众生　　是则持戒波罗蜜</p>
  <p class="l-js-7c">菩萨若行诸佛道　　于众生离种种相</p>
  <p class="l-js-7c">不见破戒诸过患　　此为最上善持戒</p>
  <p class="l-js-7c">菩萨要离于诸相　　无我无人及寿者</p>
  <p class="l-js-7c">不著戒相及行相　　是则持戒之殊胜</p>
  <p class="l-js-7c">如是具足而持戒　　一切无碍无分别</p>
  <p class="l-js-7c">头目手足施无吝　　一切所爱皆无著</p>
  <p class="l-js-7c">了知法本空无我　　乃于此身无恋著</p>
  <p class="l-js-7c">况外财物而不舍　　及彼非处而嫉妒</p>
  <p class="l-js-7c">于内外施生我慢　　是菩萨病非为施</p>
  <p class="l-js-7c">或起嫉妒生鬼趣　　或得为人处贫贱</p>
  <p class="l-js-7c">知彼众生贫贱因　　菩萨发心恒布施</p>
  <p class="l-js-7c">施如四洲草木数　　如是广大亦无相</p>
  <p class="l-js-7c">大智菩萨行施已　　复念三有诸众生</p>
  <p class="l-js-7c">菩萨亦为彼众生　　悉皆回向于菩提</p>
  <p class="l-js-7c">如是行施无所著　　亦复不求于果报</p>
  <p class="l-js-7c">名大智者为一切　　施因虽少果无量</p>
  <p class="l-js-7c">乃至三有诸众生　　一切皆以尊重施</p>
  <p class="l-js-7c">如供养佛及菩萨　　缘觉声闻之功德</p>
  <p class="l-js-7c">大智菩萨以方便　　用彼施福行回向</p>
  <p class="l-js-7c">当令一切众生类　　皆悉证得无上觉</p>
  <p class="l-js-7c">如假琉璃宝大聚　　不及一真琉璃宝</p>
  <p class="l-js-7c">回施世间一切众　　不及回施无上觉</p>
  <p class="l-js-7c">菩萨行施于世间　　不作我慢无所爱</p>
  <p class="l-js-7c">修行而得大增长　　如月离障出云中</p>
  <h2>善护品第三十二</h2>
  <p class="l-js-7c">菩萨布施济贫乏　　令得富盛度苦恼</p>
  <p class="l-js-7c">果报永灭饿鬼趣　　及得断除诸烦恼</p>
  <p class="l-js-7c">持戒远离畜生趣　　舍八非念得正念</p>
  <p class="l-js-7c">忍辱当得最上色　　如金世间悉爱乐</p>
  <p class="l-js-7c">精进善法获无边　　所有功德不可尽</p>
  <p class="l-js-7c">修行禅定离五欲　　从等持得神通明</p>
  <p class="l-js-7c">智获无边佛法藏　　慧了诸法本来因</p>
  <p class="l-js-7c">佛知三界诸过咎　　为转法轮灭诸苦</p>
  <p class="l-js-7c">菩萨此法得圆满　　佛刹清净众生净</p>
  <p class="l-js-7c">受持佛种并法种　　圣众种及一切法</p>
  <p class="l-js-7c">医世间病最上师　　以智慧说菩提方</p>
  <p class="l-js-7c">宝德藏有种种药　　令众生服悉证道</p>
</body></html>