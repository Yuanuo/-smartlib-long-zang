<!doctype html>
<html id="z3IBUlsiy" data-ver="653">
 <head>
  <meta charset="utf-8">
  <meta author="不空">
  <meta library="龙藏">
  <meta catalog="宋元入藏诸大小乘经">
  <meta period="唐">
 </head>
 <body>
  <h1 id="a1">大宝广博楼阁善住秘密陀罗尼经卷下</h1>
  <p id="a2">尔时金刚手秘密主菩萨。<a id="a-3"></a>面貌熙怡微笑身毛耸竖。<a id="a-4"></a>持金刚杵轮掷挥空。<a id="a-5"></a>以种种香华衣服严具。<a id="a-6"></a>诸持明仙众歌赞叹咏。<a id="a-7"></a>往诣佛所。<a id="a-8"></a>以诸香华衣服严具而散佛上。<a id="a-9"></a>绕佛三匝顶礼佛足。<a id="a-A"></a>渐进佛前。<a id="a-B"></a>偏袒右肩右膝著地。<a id="a-C"></a>合掌白佛言。<a id="a-D"></a>世尊如来今于世间然大法炬。<a id="a-E"></a>于赡部洲建立陀罗尼教王。<a id="a-F"></a>若有见闻此陀罗尼者。<a id="a-G"></a>等同见佛。<a id="a-H"></a>出兴于世。<a id="a-I"></a>应如是知。<a id="a-J"></a>世尊说是大宝广博楼阁善住秘密大印曼荼罗教明王法。<a id="a-K"></a>世尊若有才闻此陀罗尼者。<a id="a-L"></a>于无上菩提决定得不退。<a id="a-M"></a>疾证无上等觉菩提解脱一切罪障。<a id="a-N"></a>惟愿世尊为诸众生。<a id="a-O"></a>说此陀罗尼印法。<a id="a-P"></a>即以伽陀而问于佛。</p>
  <p id="aQ">此之秘密印　　云何而轮结</p>
  <p id="aR">云何安于指　　云何复安臂</p>
  <p id="aS">云何手按手　　云何以印触</p>
  <p id="aT">而作于加持　　云何印在心</p>
  <p id="aU">云何而舒臂　　云何三昧耶</p>
  <p id="aV">云何安慰印　　云何以神力</p>
  <p id="aW">加持速成就　　云何金刚座</p>
  <p id="aX">云何灌顶印　　云何法轮印</p>
  <p id="aY">云何持无上　　无能胜密印</p>
  <p id="aZ">云何转轮印　　及如意宝印</p>
  <p id="aa">云何四王印　　云何吉祥天</p>
  <p id="ab">秘密之契印　　云何饷弃尼</p>
  <p id="ac">及女使者印　　云何持坛中</p>
  <p id="ad">一切圣众印　　云何迎请印</p>
  <p id="ae">云何根本印　　心及随心印</p>
  <p id="af">如上之印法　　惟愿大牟尼</p>
  <p id="ag">而为我解说　　由结此印故</p>
  <p id="ah">一切业成就　　才见此印故</p>
  <p id="ai">诸罪皆清净　　若修真言法</p>
  <p id="aj">成无上悉地　　愿佛说真实</p>
  <p id="ak">由结此印故　　世尊为我说</p>
  <p id="al">尔时释迦牟尼如来于大众中。<a id="a-m"></a>舒金色如象王鼻百千福庄严臂。<a id="a-n"></a>按金刚手秘密主菩萨顶。<a id="a-o"></a>而安慰之作是言。<a id="a-p"></a>金刚手此大宝广博楼阁善住秘密陀罗尼印品。<a id="a-q"></a>如是印法汝今谛听善听极善听作意思惟。<a id="a-r"></a>今委寄汝。<a id="a-s"></a>汝应极生恭敬印品及曼荼罗成就法。<a id="a-t"></a>当于后世敬重印品。<a id="a-u"></a>知一切印等同如来。<a id="a-v"></a>薄伽梵诣菩提场。<a id="a-w"></a>如转法轮。<a id="a-x"></a>如佛舍利。<a id="a-y"></a>于后世时。<a id="a-z"></a>不应授与下族类人。<a id="a-10"></a>恶性有情破戒有情。<a id="a-11"></a>懈怠有情不净信者。<a id="a-12"></a>耽嗜有情我慢有情。<a id="a-13"></a>如斯之类不须为说。<a id="a-14"></a>此陀罗尼等同如来舍利。<a id="a-15"></a>勿令隐没。<a id="a-16"></a>若有薄福有情。<a id="a-17"></a>闻我此法便生毁谤。<a id="a-18"></a>当知此等如毁谤佛无有异也。<a id="a-19"></a>是故金刚手善应执持此陀罗尼。<a id="a-1A"></a>所在之处如佛无异。<a id="a-1B"></a>尔时金刚手菩萨。<a id="a-1C"></a>顶礼佛足白言世尊。<a id="a-1D"></a>如是如是世尊所说。<a id="a-1E"></a>我当专心受持恭敬供养以报佛恩。<a id="a-1F"></a>惟愿世尊为我演说。<a id="a-1G"></a>我当守护如来三昧耶。<a id="a-1H"></a>不敢违越不敢弃舍不敢疑惑。<a id="a-1I"></a>令持明者速得成就。<a id="a-1J"></a>尔时薄伽梵作念正知。<a id="a-1K"></a>于大众中以吉祥仪轨。<a id="a-1L"></a>说修行此大宝广博楼阁善住秘密陀罗尼大印品。<a id="a-1M"></a>持明者善须依法澡浴。<a id="a-1N"></a>及饮五净。<a id="a-1O"></a>依法加持及自护身。<a id="a-1P"></a>著新净衣。<a id="a-1Q"></a>先以白檀香遍涂手臂。<a id="a-1R"></a>然后复用郁金香。<a id="a-1S"></a>涂系于神线。<a id="a-1T"></a>臂钏茅镮安于右臂。<a id="a-1U"></a>离喧闹密静处。<a id="a-1V"></a>建立精室。<a id="a-1W"></a>或舍利塔前。<a id="a-1X"></a>对佛像面向东方。<a id="a-1Y"></a>作吉祥坐及结跏坐。<a id="a-1Z"></a>先于一切有情起大慈心。<a id="a-1a"></a>深生悲愍。<a id="a-1b"></a>即应诵根本陀罗尼。<a id="a-1c"></a>次诵心陀罗尼随心陀罗尼。<a id="a-1d"></a>以华鬘烧香供养一切如来。<a id="a-1e"></a>并供养持金刚观自在曼殊室利慈氏等。<a id="a-1f"></a>怜愍有情者。<a id="a-1g"></a>遍礼十方一切如来。<a id="a-1h"></a>所奉献者二手合掌。<a id="a-1i"></a>应作如是言。</p>
  <p id="a1j">住在于十方</p>
  <p id="a1k">诸佛摄受我　　遍在于十方</p>
  <p id="a1l">过去及现在　　未来诸世尊</p>
  <p id="a1m">菩萨威德者　　我今悉皆礼</p>
  <p id="a1n">唵(引)(一) 牟尼摩尼(二) 钵啰(二合)嚩啰(三) 钵啰(二合)嚩隶(四) 麌呬耶(二合)钵纳铭(二合)(五) 摩诃钵啰(二合)陛娑嚩(二合)(引)诃(引)(六)</p>
  <p id="a1o">次结普遍光明宝清净如来心印。<a id="a-1p"></a>先以右手拇指。<a id="a-1q"></a>捻头指甲上。<a id="a-1r"></a>如镮。<a id="a-1s"></a>余三指展之。<a id="a-1t"></a>次以左手展其头指。<a id="a-1u"></a>屈大拇指。<a id="a-1v"></a>押三指甲上。<a id="a-1w"></a>二手相对置于心前。</p>
  <p id="a1x">应住寂静心　　观想佛形像</p>
  <p id="a1y">身仪应寂静　　复以寂静根</p>
  <p id="a1z">身不应动摇　　不动于静虑</p>
  <p id="a20">结印诵密言　　数限二十一</p>
  <p id="a21">唵(引)(一) 萨嚩怛他孽多纥哩(二合)捺耶(二) 摩抳入嚩(二合)攞宁(三) 阿(去声)尾瑟吒(二合)地吽(引)(四)</p>
  <p id="a22">才结此印。<a id="a-23"></a>即持一切如来心印。<a id="a-24"></a>积集广大福聚。<a id="a-25"></a>如恒河沙那庾多百千如微尘诸佛。<a id="a-26"></a>若有善男子善女人苾刍苾刍尼优婆塞优婆夷。<a id="a-27"></a>以满三千大千世界七宝。<a id="a-28"></a>及天妙衣服涂香末香烧香华鬘璎珞诸庄严具幢旛宝盖。<a id="a-29"></a>供养一一佛。<a id="a-2A"></a>满百劫。<a id="a-2B"></a>如是供养一切佛已。<a id="a-2C"></a>若有人结此印诵真言一遍。<a id="a-2D"></a>所生善根百分不及其一。<a id="a-2E"></a>如上恒河沙诸佛。<a id="a-2F"></a>不能尽说其福聚。<a id="a-2G"></a>如是大威德有大神验。<a id="a-2H"></a>才结此印诵真言。<a id="a-2I"></a>观念地狱一切众生。<a id="a-2J"></a>彼地狱众生皆得解脱。<a id="a-2K"></a>由此观行皆得生极乐世界。<a id="a-2L"></a>如是等阿修罗及焰魔界傍生。<a id="a-2M"></a>皆得解脱一切身垢。<a id="a-2N"></a>过现生身得清净。<a id="a-2O"></a>一切如来摄受护念。<a id="a-2P"></a>即成见一切如来。<a id="a-2Q"></a>皆由结此普遍光明宝清净如来印威力故。</p>
  <p id="a2R">次结一切如来心印。<a id="a-2S"></a>亦名安慰一切如来印。<a id="a-2T"></a>先以左肘当胯。<a id="a-2U"></a>平展仰掌。<a id="a-2V"></a>即屈无名指小指。<a id="a-2W"></a>以大拇指押之。<a id="a-2X"></a>右手准前印不改。<a id="a-2Y"></a>颦眉羯吒讫叉眼。<a id="a-2Z"></a>自视其身。<a id="a-2a"></a>微屈身。<a id="a-2b"></a>齿咬下唇应诵真言曰。</p>
  <p id="a2c">唵(引)(一) 萨嚩怛他孽多(二) 钵啰(二合)嚩啰(引)孽啰摩抳吽(三)。</p>
  <p id="a2d">才结此印诵真言。<a id="a-2e"></a>即成入一切如来所有三昧耶曼荼罗。<a id="a-2f"></a>则成知三昧耶者。<a id="a-2g"></a>若人百千劫来宿障。<a id="a-2h"></a>由见此印即得消灭。<a id="a-2i"></a>闭一切恶趣门。<a id="a-2j"></a>即成结一万四千俱胝那庾多百千佛大三昧印及诵真言。<a id="a-2k"></a>又同结一切如来部族印。<a id="a-2l"></a>一切夜叉罗刹部多诸毗那夜迦等。<a id="a-2m"></a>皆悉被烧。<a id="a-2n"></a>如一火聚。<a id="a-2o"></a>是诸障者面皆踣地。<a id="a-2p"></a>皆顺三昧耶不敢违越。<a id="a-2q"></a>一切诸天顶戴诵持者二足。<a id="a-2r"></a>皆住三昧耶。<a id="a-2s"></a>由才见闻此印故。<a id="a-2t"></a>即成知一切三昧耶者。<a id="a-2u"></a>一切恶龙亦顺。<a id="a-2v"></a>住三昧耶不敢违越。<a id="a-2w"></a>无有三昧耶。<a id="a-2x"></a>秘密曼荼罗教轨仪无不知者。<a id="a-2y"></a>悉皆成入。<a id="a-2z"></a>由结印诵真言故。<a id="a-30"></a>诸有恶人不敬信者。<a id="a-31"></a>及外道怨敌不饶益有情者。<a id="a-32"></a>皆起慈心深生恭敬。<a id="a-33"></a>一切怀恶意诸烦恼者。<a id="a-34"></a>悉皆消灭。<a id="a-35"></a>即成具三昧耶。<a id="a-36"></a>即离一切罪障。<a id="a-37"></a>即成归依三宝。<a id="a-38"></a>即成就大福德聚。<a id="a-39"></a>远离诸疾病。<a id="a-3A"></a>离一切悭吝烦恼垢。</p>
  <p id="a3B">次结一切如来普遍大宝三昧耶秘密大印。<a id="a-3C"></a>先以右手置右膝上。<a id="a-3D"></a>以大拇指。<a id="a-3E"></a>捻中指甲上。<a id="a-3F"></a>次以左手仰横安心上。<a id="a-3G"></a>拇指押中指无名指甲上。<a id="a-3H"></a>舒头指及小指。<a id="a-3I"></a>发慈心开目而住。<a id="a-3J"></a>即诵真言曰。</p>
  <p id="a3K">唵(引)(一) 萨嚩怛他孽多(引)(二) 毗三冒驮娜嚩日嚟(二合)吽(三)。</p>
  <p id="a3L">才结此印诵真言。<a id="a-3M"></a>即得一切如来之所安慰。<a id="a-3N"></a>皆称善哉。<a id="a-3O"></a>舒手按顶怜如爱子。<a id="a-3P"></a>则为一切如来之子。<a id="a-3Q"></a>千俱胝那庾多恒河沙诸佛所共安慰。<a id="a-3R"></a>其人一切罪障皆得清净。<a id="a-3S"></a>一切烦恼悉皆消灭。<a id="a-3T"></a>一切菩萨悉皆礼敬。<a id="a-3U"></a>一切诸天悉皆侍卫。<a id="a-3V"></a>一切鬼神并一切夜叉罗刹悉皆不敢侵陵。<a id="a-3W"></a>一切障碍毗那夜迦不敢恼害。<a id="a-3X"></a>驰散十方。<a id="a-3Y"></a>一切皆起慈心。<a id="a-3Z"></a>由见此印故。<a id="a-3a"></a>无有疑也。<a id="a-3b"></a>见持明者持此最胜印。<a id="a-3c"></a>当知佛菩萨现前安慰。<a id="a-3d"></a>由诵此真言。<a id="a-3e"></a>当知是佛音声。<a id="a-3f"></a>等同诸佛。<a id="a-3g"></a>佛语甚深难闻。<a id="a-3h"></a>若有善男子善女人苾刍苾刍尼邬波索迦邬波斯迦。<a id="a-3i"></a>若持明者。<a id="a-3j"></a>结跏趺坐结印诵真言。<a id="a-3k"></a>若得见持此真言人。<a id="a-3l"></a>则成见六十二恒河沙百千俱胝那庾多诸佛如来应正等觉。<a id="a-3m"></a>不应起疑惑。<a id="a-3n"></a>应当供养彼人奉其衣服。<a id="a-3o"></a>应起恭敬如大师想。<a id="a-3p"></a>观持明者等同诸佛。<a id="a-3q"></a>当知是人则同诸佛。<a id="a-3r"></a>一切希求胜愿皆得满足。<a id="a-3s"></a>若一时间结印诵真言。<a id="a-3t"></a>慈心遍缘六趣轮回诸有情二足四足多足思惟起悲愍心。<a id="a-3u"></a>轮回有情及傍生者。<a id="a-3v"></a>皆获安慰获佛菩提不久。<a id="a-3w"></a>诸天拥护。<a id="a-3x"></a>于一切曼荼罗。<a id="a-3y"></a>成知三昧耶者。<a id="a-3z"></a>即成诵一切真言。<a id="a-40"></a>即成结一切印。</p>
  <p id="a41">次结一切如来庄严大宝光加持秘密大印。<a id="a-42"></a>以二手右押左。<a id="a-43"></a>背相叉。<a id="a-44"></a>屈二头指各如钩。<a id="a-45"></a>二小指各直竖。<a id="a-46"></a>二大指各屈在掌中。<a id="a-47"></a>结跏趺坐。<a id="a-48"></a>以印当脐上。<a id="a-49"></a>倾身向右。<a id="a-4A"></a>颦眉眼寂静而视。<a id="a-4B"></a>观想诸佛住大慈心。<a id="a-4C"></a>应诵真言矜愍一切有情。<a id="a-4D"></a>观佛色相。<a id="a-4E"></a>置印于顶上。<a id="a-4F"></a>结印时。<a id="a-4G"></a>诵唵字吽字泮字。<a id="a-4H"></a>结印已。<a id="a-4I"></a>由诵唵字成加持菩提场。<a id="a-4J"></a>由诵吽字加持转法轮。<a id="a-4K"></a>由诵泮字加持菩提树。<a id="a-4L"></a>如须弥山不倾动。<a id="a-4M"></a>一切如来所加持。<a id="a-4N"></a>一切佛皆与授记。<a id="a-4O"></a>一切处加持人天。<a id="a-4P"></a>是人身得清净。<a id="a-4Q"></a>如日光摩尼照曜。<a id="a-4R"></a>离一切罪增长福德聚。<a id="a-4S"></a>是处犹如窣堵波。<a id="a-4T"></a>由结此印故。<a id="a-4U"></a>犹如菩提场。<a id="a-4V"></a>诸佛所加持。<a id="a-4W"></a>加持于十地。<a id="a-4X"></a>亦加持不退转处。<a id="a-4Y"></a>能净宿障。<a id="a-4Z"></a>解脱诸恶趣。<a id="a-4a"></a>关闭诸地狱门。<a id="a-4b"></a>开诸天门。<a id="a-4c"></a>是人于七十二恒河沙数俱胝那庾多百千诸佛所。<a id="a-4d"></a>种植善根获得授记。<a id="a-4e"></a>一切鬼神夜叉罗刹及龙皆生恐怖。<a id="a-4f"></a>及诸障毗那夜迦踣面于地。<a id="a-4g"></a>如火聚焚烧。<a id="a-4h"></a>及诸余类难调伏者。<a id="a-4i"></a>摧坏无疑。<a id="a-4j"></a>此印难见难闻。<a id="a-4k"></a>离一切罪及离八大地狱。<a id="a-4l"></a>成就一切真言教法。<a id="a-4m"></a>即成入一切曼荼罗一切三昧耶印。<a id="a-4n"></a>如来所说皆得加持。<a id="a-4o"></a>亦能加持一切印。<a id="a-4p"></a>成佛菩提最胜。<a id="a-4q"></a>才结此印。<a id="a-4r"></a>一切处常得加持真言曰。</p>
  <p id="a4s">唵(引)(一) 萨嚩怛他孽多(引)地瑟姹(二合)那(二) 摩尼摩尼吽泮吒(半音)(三)</p>
  <p id="a4t">次结如来宝大金刚安立金刚师子座印。</p>
  <p id="a4u">先应结金刚跏坐。<a id="a-4v"></a>即结金刚合掌印。<a id="a-4w"></a>想身为金刚杵形。<a id="a-4x"></a>微屈身。<a id="a-4y"></a>观想遍毛端遍触。<a id="a-4z"></a>然后二手合掌。<a id="a-50"></a>屈二头指。<a id="a-51"></a>捻二大指甲。<a id="a-52"></a>竖二中指如金刚杵形。<a id="a-53"></a>直竖二无名指。<a id="a-54"></a>以二小指。<a id="a-55"></a>㧙在无名指背。<a id="a-56"></a>以印触地。<a id="a-57"></a>及触二膝。<a id="a-58"></a>即安于脐。<a id="a-59"></a>此名二金刚师子座印。<a id="a-5A"></a>其地犹若金刚。<a id="a-5B"></a>周匝十方如金刚墙。<a id="a-5C"></a>亦成一切如来座。<a id="a-5D"></a>由一切如来加持故。<a id="a-5E"></a>成金刚座楼阁。<a id="a-5F"></a>一切难调伏者不能沮坏。<a id="a-5G"></a>一切处得无畏。<a id="a-5H"></a>及障者毗那夜迦一切诸魔类。<a id="a-5I"></a>由结此印皆得超胜。<a id="a-5J"></a>彼皆一切驰散。<a id="a-5K"></a>及夜叉罗刹大力作障者悉皆远离。<a id="a-5L"></a>难伏不见形者。<a id="a-5M"></a>及诸不友怨敌恶心众生悉皆殄灭。<a id="a-5N"></a>由结此印故。<a id="a-5O"></a>一切有情若男若女皆得敬爱。<a id="a-5P"></a>王及后宫皆得欢喜。<a id="a-5Q"></a>及余有情在于地上。<a id="a-5R"></a>皆得敬伏。<a id="a-5S"></a>一切随顺昼夜无间断。<a id="a-5T"></a>由诸佛加持成金刚宝殿。<a id="a-5U"></a>建立师子座。<a id="a-5V"></a>由佛神通加持故。<a id="a-5W"></a>如俱胝恒河沙数百千应供正遍知处。<a id="a-5X"></a>成金刚师子座。<a id="a-5Y"></a>由才结此印。<a id="a-5Z"></a>于如是等如来所。<a id="a-5a"></a>成奉献金刚座。<a id="a-5b"></a>则获一切如来神力加持。<a id="a-5c"></a>由才结如来宝大金刚建立金刚师子座印。<a id="a-5d"></a>一切地狱傍生焰魔界饿鬼阿苏啰身一切地狱等。<a id="a-5e"></a>由先世业障。<a id="a-5f"></a>以此金刚墙令摧坏令系缚。<a id="a-5g"></a>皆令消灭。<a id="a-5h"></a>其身得清净成金刚不坏身。<a id="a-5i"></a>由诵真言结印故。<a id="a-5j"></a>于诸恶趣皆得解脱。<a id="a-5k"></a>及解脱一切罪真言曰。</p>
  <p id="a5l">唵(引)(一) 萨嚩怛他孽多钵啰(二合)嚩啰(二) 摩尼嚧黎(三) 吽吽泮吒(半音)(四)</p>
  <p id="a5m">次结一切如来大宝出生灌顶大印。</p>
  <p id="a5n">二手合掌如金刚杵。<a id="a-5o"></a>二头指傍舒。<a id="a-5p"></a>二中指屈节指面相合。<a id="a-5q"></a>直竖二无名指。<a id="a-5r"></a>如金刚杵。<a id="a-5s"></a>二大指押二小指甲上。<a id="a-5t"></a>结吉祥趺坐。<a id="a-5u"></a>置印于顶上。<a id="a-5v"></a>应诵此真言曰。</p>
  <p id="a5w">唵(引)(一) 萨嚩怛他孽多尾么罗三婆吠(二) 吽吽。</p>
  <p id="a5x">才结此印诵真言。<a id="a-5y"></a>其持明者于六十八百千恒河沙数微尘等如来应供正遍知。<a id="a-5z"></a>以一切如来神变加持。<a id="a-60"></a>获得灌顶。<a id="a-61"></a>即彼乃至得如上如来系无垢缯于其首。<a id="a-62"></a>以一切曼荼罗印品明真言灌顶。<a id="a-63"></a>成就无量阿僧祇福德聚。<a id="a-64"></a>获得无量善根。<a id="a-65"></a>一切菩萨金刚手。<a id="a-66"></a>于持明仙人。<a id="a-67"></a>以百千遍灌其顶。<a id="a-68"></a>一切天龙夜叉乾闼婆阿苏啰孽噜拏紧那啰摩护啰誐四天王。<a id="a-69"></a>与成彼持明人灌顶。<a id="a-6A"></a>一切持明仙中轮王。<a id="a-6B"></a>与成彼灌顶。<a id="a-6C"></a>为一切如来长子殊胜灌顶。<a id="a-6D"></a>成一切如来三昧耶秘密曼荼罗灌顶。<a id="a-6E"></a>以大宝广博楼阁秘密成灌顶。<a id="a-6F"></a>一切不友冤敌作障者。<a id="a-6G"></a>毗那夜迦恶药叉罗刹部多鬼神。<a id="a-6H"></a>不能见彼持明者。<a id="a-6I"></a>其持诵者身如虚空。<a id="a-6J"></a>隐形不现。<a id="a-6K"></a>普遍十方一切佛刹。<a id="a-6L"></a>一切如来应供正遍知。<a id="a-6M"></a>广大衣服缯彩七宝璎珞庄严头冠。<a id="a-6N"></a>于一切如来所。<a id="a-6O"></a>作大供养云海。<a id="a-6P"></a>成供养灌顶。<a id="a-6Q"></a>由才结此印。<a id="a-6R"></a>得如是神通自在善根。<a id="a-6S"></a>成就如是大威德大福利。</p>
  <p id="a6T">次结一切如来光明大宝摧魔炽然法轮神通加持大印。</p>
  <p id="a6U">二手合掌安于心。<a id="a-6V"></a>以右手大指头指甲。<a id="a-6W"></a>相捻。<a id="a-6X"></a>余三指直舒掩于心。<a id="a-6Y"></a>屈左手大指入掌中。<a id="a-6Z"></a>捻中指甲上。<a id="a-6a"></a>余三指微屈。<a id="a-6b"></a>二手背相著。<a id="a-6c"></a>其左手掌面向前。<a id="a-6d"></a>结跏趺坐应诵真言。<a id="a-6e"></a>住慈三摩地内心定寂静。<a id="a-6f"></a>由结此印。<a id="a-6g"></a>即转清净大法轮。<a id="a-6h"></a>三千大千世界六种震动无疑。<a id="a-6i"></a>诸佛菩萨皆观察持明者。<a id="a-6j"></a>金刚手欢喜。<a id="a-6k"></a>并诸天眷属持明转轮王。<a id="a-6l"></a>常来侍卫持明者。<a id="a-6m"></a>四大天王昼夜常护持四方。<a id="a-6n"></a>一切如来常加持。<a id="a-6o"></a>由转法轮。<a id="a-6p"></a>于诸众皆得超胜一切障作障毗那夜迦。<a id="a-6q"></a>持明者若持此印。<a id="a-6r"></a>心得寂静离诸障难。<a id="a-6s"></a>是人等同如来出兴于世转大法轮。<a id="a-6t"></a>如坐菩提场转大法轮。<a id="a-6u"></a>我见彼人等同诸佛。<a id="a-6v"></a>应当供养。<a id="a-6w"></a>所获善福如供养佛。<a id="a-6x"></a>持诵者应清净心。<a id="a-6y"></a>于诸有情常起悲愍。<a id="a-6z"></a>应结印诵真言。<a id="a-70"></a>少颦眉唇齿俱合。<a id="a-71"></a>观想佛形如转法轮。<a id="a-72"></a>心作是思惟。<a id="a-73"></a>降伏诸魔制诸障难。<a id="a-74"></a>由结此印诵真言故。<a id="a-75"></a>能然大法炬建大法幢。<a id="a-76"></a>击大法鼓吹大法蠡作大师子吼增长福德聚。<a id="a-77"></a>由才结此印如结八十俱胝恒河沙诸佛真言密印。<a id="a-78"></a>是诸如来亦加其威神。<a id="a-79"></a>咸称善哉善哉授菩提记真言曰。</p>
  <p id="a7A">唵(引)(一) 萨嚩怛他孽多三摩耶(二) 摩抳嚩日黎(二合)吽吽(三)。</p>
  <p id="a7B">次结无能胜印。</p>
  <p id="a7C">以右手大指。<a id="a-7D"></a>跓头指头。<a id="a-7E"></a>屈如环。<a id="a-7F"></a>余三指直竖。<a id="a-7G"></a>左手亦然。<a id="a-7H"></a>竖二手所舒指。<a id="a-7I"></a>皆相著。<a id="a-7J"></a>以印小指当于脐。<a id="a-7K"></a>颦眉向下观身。<a id="a-7L"></a>以右脚押左脚。<a id="a-7M"></a>以羯吒讫叉眼顾视意。<a id="a-7N"></a>诵真言即举右脚。<a id="a-7O"></a>以大拇指触地。<a id="a-7P"></a>由才结印诵真言故。<a id="a-7Q"></a>即能降伏诸魔并诸营从得胜。<a id="a-7R"></a>及降伏一切作障毗那夜迦及不现形者一切夜叉罗刹。<a id="a-7S"></a>于诸冤敌通达无碍。<a id="a-7T"></a>及诸不友冤敌得胜。<a id="a-7U"></a>离烦恼苦及诸鬼趣得胜。<a id="a-7V"></a>于其身中贪瞋痴及余种种烦恼。<a id="a-7W"></a>彼皆寂静。<a id="a-7X"></a>由才结印故。<a id="a-7Y"></a>则解脱诸罪。<a id="a-7Z"></a>一切所往处得胜。<a id="a-7a"></a>于真言法得无障碍得成无障碍事。<a id="a-7b"></a>得离一切诸病。<a id="a-7c"></a>乃至证菩提。<a id="a-7d"></a>一切处诸天拥护于十方。<a id="a-7e"></a>无能胜真言曰。</p>
  <p id="a7f">唵(引)(一) 萨嚩怛他孽多惹耶尾若耶(二) 阿尔多嚩日黎(二合)吽吽(三)。</p>
  <p id="a7g">次结一切如来转法轮印。</p>
  <p id="a7h">先以右手握大拇指作拳。<a id="a-7i"></a>左手亦然。<a id="a-7j"></a>以右拳安于左拳上。<a id="a-7k"></a>由结此印。<a id="a-7l"></a>一切如来之所印可。<a id="a-7m"></a>如恒河沙俱胝百千如来咸皆欢喜。<a id="a-7n"></a>受与无上悉地。<a id="a-7o"></a>是诸如来决定现其身。<a id="a-7p"></a>于一切持明仙众中。<a id="a-7q"></a>为转轮王。<a id="a-7r"></a>一切真言印契教法悉皆通达。<a id="a-7s"></a>如在心于诸曼荼罗成就。<a id="a-7t"></a>最胜一切诸天十方拥护。<a id="a-7u"></a>转法轮真言曰。</p>
  <p id="a7v">唵(引)(一) 萨嚩怛他孽多达磨驮睹(二) 摩诃么抳试佉黎(三) 喝啰喝啰(四) 吽吽泮吒(半音)(五)</p>
  <p id="a7w">次结金刚手菩萨印。</p>
  <p id="a7x">先以二手合掌。<a id="a-7y"></a>二中指右押左内相叉。<a id="a-7z"></a>二头指并二大指如金刚形。<a id="a-80"></a>竖二无名指。<a id="a-81"></a>指面相著。<a id="a-82"></a>二大指直竖。<a id="a-83"></a>二小指磔开。<a id="a-84"></a>举其左肘。<a id="a-85"></a>下其右肘。<a id="a-86"></a>顾视左肘。<a id="a-87"></a>右脚押左脚。<a id="a-88"></a>半跏微展左脚。<a id="a-89"></a>作颦眉怒目瞋相。<a id="a-8A"></a>以齿咬下唇喉中称吽声。<a id="a-8B"></a>意诵真言观己身如金刚手。<a id="a-8C"></a>才结印诵真言故。<a id="a-8D"></a>三十三天皆大惊怖。<a id="a-8E"></a>一切天宫悉皆震动。<a id="a-8F"></a>一切夜叉罗刹王及难调诸龙鬼神毗那夜迦及诸作障者。<a id="a-8G"></a>悉踣面在地号哭。<a id="a-8H"></a>四方驰走。<a id="a-8I"></a>金刚手皆大欢喜授与悉地。<a id="a-8J"></a>真言教法悉皆成就。<a id="a-8K"></a>福聚增长。<a id="a-8L"></a>持明中为主宰。<a id="a-8M"></a>若能三摩地相应。<a id="a-8N"></a>洗浴清净涂香涂身。<a id="a-8O"></a>著新净衣服。<a id="a-8P"></a>诸佛如来观察其人。<a id="a-8Q"></a>一切曼荼罗圣众皆大欢喜。<a id="a-8R"></a>真言曰。</p>
  <p id="a8S">唵(引)(一) 萨嚩怛他孽多摩诃嚩日啰(二合)贺嚩耶(二) 驮啰驮啰(三) 吽吽泮吒(半音)(四)</p>
  <p id="a8T">次结宝金刚菩萨印。</p>
  <p id="a8U">准前印唯磔开二头指。<a id="a-8V"></a>安印当心。<a id="a-8W"></a>结跏趺坐。<a id="a-8X"></a>起慈心眼寂静而视。<a id="a-8Y"></a>端严柔软诵真言。<a id="a-8Z"></a>随其意思所求满足。<a id="a-8a"></a>金刚手常欢喜。<a id="a-8b"></a>观彼人如所爱子真言曰。</p>
  <p id="a8c">唵(引)(一) 杜嚧(二合)杜嚧(二合)(二) 摩尼摩尼(三) 摩诃蜜你与(二合)怛末尼(二合)娑嚩(二合)诃(引)(四)</p>
  <p id="a8d">次结四大天王印。</p>
  <p id="a8e">先以右手安于脐上。<a id="a-8f"></a>屈大指入掌。<a id="a-8g"></a>以头指捻大指头。<a id="a-8h"></a>余三指直舒。<a id="a-8i"></a>左手安左胯上。<a id="a-8j"></a>直舒头指。<a id="a-8k"></a>余三指握大指为拳。<a id="a-8l"></a>作拟势。<a id="a-8m"></a>身向前微屈。<a id="a-8n"></a>眼视右手。<a id="a-8o"></a>作忿怒形。<a id="a-8p"></a>怒目不转睛。<a id="a-8q"></a>应诵真言曰。</p>
  <p id="a8r">唵(引)(一) 嚧迦播里低(二) 惹耶惹耶吽(三)。</p>
  <p id="a8s">次结吉祥天女印。</p>
  <p id="a8t">先以二手虚心合掌。<a id="a-8u"></a>二头指二中指二无名指。<a id="a-8v"></a>散开微屈如开敷莲华形。<a id="a-8w"></a>由结印诵真言。<a id="a-8x"></a>能满一切所希求愿是大威德者真言曰。</p>
  <p id="a8y">唵(引)(一) 尾摩罗孽罗(二合)缚底(二) 三婆啰吽(三)。</p>
  <p id="a8z">次结饷弃尼天女印。</p>
  <p id="a90">以右手近右乳边。<a id="a-91"></a>头指直竖。<a id="a-92"></a>大指屈入掌中。<a id="a-93"></a>以中指无名小指慢为拳。<a id="a-94"></a>左手覆右膝。<a id="a-95"></a>触膝上。<a id="a-96"></a>曲身向前怒目而视。<a id="a-97"></a>应诵真言曰。</p>
  <p id="a98">唵(引)(一) 能(上声)瑟置哩(三合)抳(平声)(二) 尾娑罗吽(三)。</p>
  <p id="a99">次结使者天女印。</p>
  <p id="a9A">先以右手仰掌。<a id="a-9B"></a>当心平展。<a id="a-9C"></a>下其肘。<a id="a-9D"></a>次以右手平展覆掌。<a id="a-9E"></a>于右手下。<a id="a-9F"></a>二手背相背。<a id="a-9G"></a>举其臂肘。<a id="a-9H"></a>引头向前微曲身。<a id="a-9I"></a>真言曰。</p>
  <p id="a9J">唵(引)(一) 阿誐么野(二) 地啰门(上声)者吒诃悉你吽(三)。</p>
  <p id="a9K">次结曼荼罗中一切圣众印。</p>
  <p id="a9L">以二手指相叉。<a id="a-9M"></a>钩结安于脐。<a id="a-9N"></a>展左脚按地即成诵真言曰。</p>
  <p id="a9O">唵(引)(一) 三曼多迦啰跛哩布啰抳(二) 驮迦驮迦(三) 吽泮(四)。</p>
  <p id="a9P">次结华齿天女印。</p>
  <p id="a9Q">先以右手屈五指如莲华形。<a id="a-9R"></a>安左耳上。<a id="a-9S"></a>左手准前安于心。<a id="a-9T"></a>真言曰。</p>
  <p id="a9U">唵(引)(一) 娑啰娑啰(二) 尾娑啰吽吽(三)。</p>
  <p id="a9V">尔时金刚手　　复白世尊言</p>
  <p id="a9W">云何根本印　　云何是心印</p>
  <p id="a9X">云何随心印　　牟尼为我说</p>
  <p id="a9Y">世尊作是言　　二手作合掌</p>
  <p id="a9Z">应置于心上　　屈于二头指</p>
  <p id="a9a">及以二大指　　相捻犹如环</p>
  <p id="a9b">二中指蹙屈　　犹如于宝形</p>
  <p id="a9c">竖合二无名　　磔开二小指</p>
  <p id="a9d">是名根本印　　智者结此印</p>
  <p id="a9e">诵根本密言　　即成先行法</p>
  <p id="a9f">次说心印相　　先以于右手</p>
  <p id="a9g">仰掌安于心　　大指与无名</p>
  <p id="a9h">而以头指捻　　余三指平舒</p>
  <p id="a9i">次以于左手　　大指捻小甲</p>
  <p id="a9j">余三亦直舒　　覆于左膝上</p>
  <p id="a9k">是则名心印　　亦名安慰印</p>
  <p id="a9l">功能如根本　　次法随心印</p>
  <p id="a9m">准前心印相　　大拇与头指</p>
  <p id="a9n">相捻犹如环　　依前左脚上</p>
  <p id="a9o">结此印能成办一切事业。<a id="a-9p"></a>灭一切罪除一切烦恼。<a id="a-9q"></a>不久决定当得佛菩提。<a id="a-9r"></a>若人结一一印。<a id="a-9s"></a>其福不可量。<a id="a-9t"></a>由结此印。<a id="a-9u"></a>于无量阿僧祇恒河沙数俱胝那庾多百千如来应正等觉。<a id="a-9v"></a>雨大供养云海涂香末香华鬘衣服幢旛璎珞严具七宝。<a id="a-9w"></a>于一切如来。<a id="a-9x"></a>成供养种种百味饮食。<a id="a-9y"></a>随如来所宜成出生供养。<a id="a-9z"></a>随其意乐医药资缘。<a id="a-A0"></a>于一一如来前成广大供养。<a id="a-A1"></a>由结印诵真言。<a id="a-A2"></a>于一切如来。<a id="a-A3"></a>平等于十方即警觉。<a id="a-A4"></a>彼等如来称善哉。<a id="a-A5"></a>悉皆授与记。<a id="a-A6"></a>一切如来安慰其人。<a id="a-A7"></a>乐见彼人。<a id="a-A8"></a>金刚手持明王并诸眷属众。<a id="a-A9"></a>昼夜常拥护其人。<a id="a-AA"></a>四大天王决定拥护其处。<a id="a-AB"></a>等同窣堵波。<a id="a-AC"></a>由结此印故。<a id="a-AD"></a>其地如来说如有舍利塔。<a id="a-AE"></a>皆得决定不退转。<a id="a-AF"></a>是故金刚手若善男子善女人苾刍苾刍尼优婆塞优婆夷净信持明者。<a id="a-AG"></a>应当极生恭敬受持读诵供养。<a id="a-AH"></a>若自书写劝他书写。<a id="a-AI"></a>应当结印以大信心以大恭敬。<a id="a-AJ"></a>以种种物应当供养。<a id="a-AK"></a>其善男子善女人苾刍苾刍尼邬波索迦邬波斯迦获大福成就。<a id="a-AL"></a>一切戒成就。<a id="a-AM"></a>大精进大忍辱成就。<a id="a-AN"></a>大禅定成就。<a id="a-AO"></a>檀那成就。<a id="a-AP"></a>大智慧成就。<a id="a-AQ"></a>广大功德成就。<a id="a-AR"></a>六波罗蜜圆满。<a id="a-AS"></a>若有得此陀罗尼印坛场法者。<a id="a-AT"></a>成就如是广大功德。<a id="a-AU"></a>佛说是经已。<a id="a-AV"></a>金刚手菩萨摩诃萨及一切大众天龙药叉彦达嚩阿苏啰孽噜拏紧那啰摩护啰誐人非人等。<a id="a-AW"></a>皆大欢喜信受奉行。</p>
 </body>
</html>