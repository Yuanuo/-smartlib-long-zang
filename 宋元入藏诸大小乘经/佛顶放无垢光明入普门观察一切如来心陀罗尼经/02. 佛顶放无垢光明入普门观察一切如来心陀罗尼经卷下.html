<!doctype html>
<html id="z3IBUXBdR" data-ver="282">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛顶放无垢光明入普门观察一切如来心陀罗尼经卷下</h1>
  <p id="a2">尔时世尊告帝释天主言。<a id="a-3"></a>若复有人能书写此佛顶放无垢光明入普门观察一切如来心陀罗尼。<a id="a-4"></a>造塔安置或修饰旧塔安置。<a id="a-5"></a>复以粖香涂香作众妓乐而为供养。<a id="a-6"></a>又复洁净身心。<a id="a-7"></a>于一昼夜六时。<a id="a-8"></a>念诵此陀罗尼。<a id="a-9"></a>又复旋绕一百八遍。<a id="a-A"></a>能灭一切恶业。<a id="a-B"></a>能生一切善种天主若欲安置此心明者。<a id="a-C"></a>至日初出时面东而坐。<a id="a-D"></a>以诸香泥涂曼拏罗。<a id="a-E"></a>面向于日散种种华。<a id="a-F"></a>烧沉水香咄噜瑟迦香等。<a id="a-G"></a>归命顶礼一切如来一百八遍。<a id="a-H"></a>书此心明安于塔中。<a id="a-I"></a>由如以九十九百千俱胝那余多殑伽沙等如来。<a id="a-J"></a>一一如来全身舍利。<a id="a-K"></a>置于塔中而无有异。<a id="a-L"></a>复更书此佛顶无垢普门三世如来心陀罗尼安于塔中。<a id="a-M"></a>陀罗尼曰。</p>
  <p id="aN">唵(引一)怛赖(二合引)地吠(二合二)萨哩嚩(二合三)怛他(引)誐哆(四)纥哩(二合)那野(五)誐啰鼻(二合引)入嚩(二合)罗(六)达哩摩(二合)驮(引)睹(七)誐啰鼻(二合引八)僧贺啰(九)阿(引)喻(十)僧输(引)驮野(十一)播(引)波(十二)萨哩嚩(二合十三)怛他(引)誐哆(十四)三满睹(引十五)坞瑟抳(二合)洒(十六)尾摩罗(十七)尾秫第(引十八)娑嚩(二合引)贺(引十九)</p>
  <p id="aO">天主若有于此佛顶无垢普门三世如来心陀罗尼塔而生恭敬。<a id="a-P"></a>所有过去短命之业而得消除。<a id="a-Q"></a>复增寿命诸天护持。<a id="a-R"></a>此人命终舍此身时由如蛇蜕。<a id="a-S"></a>便得往生安乐世界。<a id="a-T"></a>不堕地狱傍生焰魔罗界。<a id="a-U"></a>乃至不坠一切恶趣。<a id="a-V"></a>亦复不闻地狱之名。<a id="a-W"></a>获如是报得未曾有。</p>
  <p id="aX">尔时帝释天主。<a id="a-Y"></a>于世尊处授此明已。<a id="a-Z"></a>为摩尼藏无垢天子。<a id="a-a"></a>而于彼时往自宫中。<a id="a-b"></a>先依如来所说仪轨。<a id="a-c"></a>依法作塔如彼法相。<a id="a-d"></a>烧香礼拜一心念诵祈消业报。<a id="a-e"></a>当作之时彼摩尼藏无垢天子。<a id="a-f"></a>所有一切罪业苦恼之报皆悉消除。<a id="a-g"></a>又复获得殊胜之身如彼真金。<a id="a-h"></a>目青莹澈发鬒光洁。<a id="a-i"></a>又复获得一切如来。<a id="a-j"></a>当于面前虚空中现。<a id="a-k"></a>彼诸如来口称善哉。<a id="a-l"></a>时摩尼藏无垢天子得业清净罪障消除。<a id="a-m"></a>复见自性生大忻庆。<a id="a-n"></a>即说颂曰。</p>
  <p id="ao">如来不思议　　明力亦难思</p>
  <p id="ap">正法复亦然　　获得见果报</p>
  <p id="aq">复说偈言。</p>
  <p id="ar">顶礼归命真实际　　释迦牟尼大导师</p>
  <p id="as">本行悲愍济众生　　随愿等同如意宝</p>
  <p id="at">尔时摩尼藏无垢天子说此偈已。<a id="a-u"></a>归自宫殿。<a id="a-v"></a>与诸眷属天子天女之众。<a id="a-w"></a>各各执持种种天华华鬘。<a id="a-x"></a>种种天香粖香涂香。<a id="a-y"></a>乃至天衣庄严殊妙。<a id="a-z"></a>并天帝释亦复严持天诸香华妙供养具。<a id="a-10"></a>复往睹史多宫诣世尊所。<a id="a-11"></a>到佛所已作大供养。<a id="a-12"></a>复以种种天诸事业而为供养。<a id="a-13"></a>又复旋绕多百千匝。<a id="a-14"></a>伸供养已坐世尊前而欲闻法。</p>
  <p id="a15">尔时会中四大天王梵王那罗延天大自在天金刚手大药叉主等。<a id="a-16"></a>向世尊前合掌恭敬。<a id="a-17"></a>白世尊言世尊。<a id="a-18"></a>此摩尼藏无垢天子。<a id="a-19"></a>宿造何业获得如是极恶果报。<a id="a-1A"></a>受大苦恼忧愁无量。<a id="a-1B"></a>佛言善哉善哉善男子快问斯义。<a id="a-1C"></a>汝当谛听为汝宣说。<a id="a-1D"></a>金刚手过去之世。<a id="a-1E"></a>彼南印度有城名广圆满。<a id="a-1F"></a>有婆罗门名曰无垢。<a id="a-1G"></a>而住彼城为说法师。<a id="a-1H"></a>性识聪敏善能分别诸法之相。<a id="a-1I"></a>色貌端严形仪威肃见者欢喜。<a id="a-1J"></a>有善信者当为说此心明。<a id="a-1K"></a>而复广为利益一切众生故。<a id="a-1L"></a>于此明王陀罗尼。<a id="a-1M"></a>恒常思惟审谛观察。<a id="a-1N"></a>是时复有长者名曰光明。<a id="a-1O"></a>亦住彼城。<a id="a-1P"></a>财富无量得大自在。<a id="a-1Q"></a>诸婆罗门咸所随顺。<a id="a-1R"></a>复次无垢婆罗门。<a id="a-1S"></a>一时为人解说此心明王陀罗尼。<a id="a-1T"></a>是时光明长者生不喜心作如是思惟。<a id="a-1U"></a>此婆罗门我当如鱼如龟片片割截。<a id="a-1V"></a>复以粪秽着于口中。<a id="a-1W"></a>时彼长者作是思惟兴恶心已。<a id="a-1X"></a>寻便获得白癞病报。<a id="a-1Y"></a>受大疼痛极大苦恼直至命终。<a id="a-1Z"></a>既命终已。<a id="a-1a"></a>生于无间大地狱中。<a id="a-1b"></a>住彼一劫受大苦恼。<a id="a-1c"></a>出彼狱已生鱼龟中。<a id="a-1d"></a>亦经一劫而受苦报。<a id="a-1e"></a>然后命终。<a id="a-1f"></a>又复生大黑绳地狱。<a id="a-1g"></a>受大苦恼亦复一劫。<a id="a-1h"></a>后出彼狱。<a id="a-1i"></a>却于本住之城生盲种中。<a id="a-1j"></a>生即无目。<a id="a-1k"></a>以宿缘故得闻苾刍住彼彼寺。<a id="a-1l"></a>心生信重亲自寻觅。<a id="a-1m"></a>而彼苾刍常行悲愍。<a id="a-1n"></a>既见来已慈心摄取。<a id="a-1o"></a>更与美食。<a id="a-1p"></a>然后复与解说此心明陀罗尼。<a id="a-1q"></a>既得闻已审谛思惟。<a id="a-1r"></a>乃于此生获宿命通。<a id="a-1s"></a>即能思惟本所从来。<a id="a-1t"></a>又复思惟业力甚大。<a id="a-1u"></a>悔恨无量作是念已。<a id="a-1v"></a>即便命终。<a id="a-1w"></a>承陀罗尼威德力故。<a id="a-1x"></a>生忉利天处妙宫殿。<a id="a-1y"></a>与诸天女眷属受大快乐。<a id="a-1z"></a>余业熟故此苦现前。</p>
  <p id="a20">金刚手尔时彼长者生疑毁谤者。<a id="a-21"></a>即摩尼藏无垢天子是金刚手彼摩尼藏无垢。<a id="a-22"></a>当受如是诸苦报已。<a id="a-23"></a>后修善业归命三宝渐证善果。<a id="a-24"></a>乃至当来获得佛菩提故。</p>
  <p id="a25">金刚手尔时无垢婆罗门者。<a id="a-26"></a>后为苾刍复与彼生盲。<a id="a-27"></a>解说此陀罗尼者。<a id="a-28"></a>即文殊师利童子是。</p>
  <p id="a29">尔时诸天大众等。<a id="a-2A"></a>得闻说此过去事已。<a id="a-2B"></a>叹言希有甚奇甚特欢喜无量。<a id="a-2C"></a>乃发大声即说颂曰。</p>
  <p id="a2D">不可思议大明力　　解脱三涂乃求得</p>
  <p id="a2E">同如意宝而平等　　此实如来真三昧</p>
  <p id="a2F">尔时彼众会中九十二千天子得不退转。<a id="a-2G"></a>百千俱胝天女变女人相而成男子。<a id="a-2H"></a>亦复获得住不退转。<a id="a-2I"></a>尔时金刚手大药叉主。<a id="a-2J"></a>白佛言世尊。<a id="a-2K"></a>大不思议而能赞叹此大明王陀罗尼。<a id="a-2L"></a>世尊愿更宣说成就仪轨。<a id="a-2M"></a>当使众生于后时分获得利益安乐。<a id="a-2N"></a>不堕地狱傍生焰魔罗界。</p>
  <p id="a2O">尔时世尊愍彼请已。<a id="a-2P"></a>告金刚手大药叉主言。<a id="a-2Q"></a>谛听谛听我今为汝宣说此陀罗尼成就仪轨。<a id="a-2R"></a>于后时后分。<a id="a-2S"></a>若有族姓男族姓女苾刍苾刍尼邬播索俱邬播斯迦。<a id="a-2T"></a>念诵此明王一遍。<a id="a-2U"></a>由如旋绕二十如来全身之塔。<a id="a-2V"></a>又若念诵此二如意宝一遍。<a id="a-2W"></a>同彼十殑伽沙等百千俱胝那余多如来所。<a id="a-2X"></a>而种善根。<a id="a-2Y"></a>获大福报。<a id="a-2Z"></a>五无间业悉皆灭尽。<a id="a-2a"></a>乃至地狱傍生焰魔罗界。<a id="a-2b"></a>一切罪障皆得解脱复得长寿。<a id="a-2c"></a>此界命尽由如蛇蜕。<a id="a-2d"></a>即便往生安乐世界不受胞胎。<a id="a-2e"></a>于莲华中自然化生。<a id="a-2f"></a>所生之处得宿命智。<a id="a-2g"></a>又复恒常亲近供养一切如来。<a id="a-2h"></a>一切所求皆悉满足。<a id="a-2i"></a>若彼依法清净澡浴着鲜洁衣。<a id="a-2j"></a>作四方曼拏罗。<a id="a-2k"></a>用好桦皮书此心明。<a id="a-2l"></a>复作五塔安坛四角及彼中心。<a id="a-2m"></a>于五塔中安置心明。<a id="a-2n"></a>又于中心安置相轮。<a id="a-2o"></a>于相轮楟上系赤色绢以为幖帜。<a id="a-2p"></a>坛上安四贤瓶四香炉烧四种香。<a id="a-2q"></a>所谓藿香沉香栴檀及安息等。<a id="a-2r"></a>散诸名华粖香。<a id="a-2s"></a>置阏伽器等旋绕曼拏罗。<a id="a-2t"></a>念诵此二如意宝一百八遍。<a id="a-2u"></a>若人为蛇所螫。<a id="a-2v"></a>或疾病缠染寿命将尽或中夭者。<a id="a-2w"></a>至于兵戈怖畏乃至为求子息。<a id="a-2x"></a>当于曼拏罗前安五般林树之叶。<a id="a-2y"></a>以彼树叶拂于身上。<a id="a-2z"></a>于塔曼拏罗发谛善心作诸供养。<a id="a-30"></a>若能一一依此仪轨者。<a id="a-31"></a>于前百千劫所有积聚罪业障难获得解脱。<a id="a-32"></a>一切烦恼一切疾病。<a id="a-33"></a>一切怖畏悉皆远离。<a id="a-34"></a>至于地狱傍生焰魔罗界。<a id="a-35"></a>一切恶业亦得解脱。<a id="a-36"></a>乃至世间一切罪障。<a id="a-37"></a>毒害苦恼咸皆破灭。<a id="a-38"></a>若有专注念诵。<a id="a-39"></a>短寿之人获得长寿。<a id="a-3A"></a>若有久患疮痍久久不瘥便得痊瘥。<a id="a-3B"></a>身根圆满清净微妙。<a id="a-3C"></a>意所求事皆悉获得。<a id="a-3D"></a>乃至命终面前不见一切苦恼。<a id="a-3E"></a>命终之后由如蛇蜕。<a id="a-3F"></a>往生安乐世界。<a id="a-3G"></a>所生之处莲华化生。<a id="a-3H"></a>诸所受用悉皆殊妙得宿命通。<a id="a-3I"></a>若依仪轨日日三时念诵二十一遍。<a id="a-3J"></a>乃至诵满一年。<a id="a-3K"></a>获得普门观察光明三摩地。<a id="a-3L"></a>得见十方一切佛刹中一切如来。<a id="a-3M"></a>又得无垢清净焰炽极清净身得心清净。<a id="a-3N"></a>同于八十二殑伽沙等百千俱胝那余多佛所而种善根。<a id="a-3O"></a>轮回往返常处清净。<a id="a-3P"></a>应有佛刹求往皆至。<a id="a-3Q"></a>欲生安乐世界应念即生。<a id="a-3R"></a>死相苦恼皆不现前。<a id="a-3S"></a>乃至梦中亦复不见。<a id="a-3T"></a>若于八日十四日十五日。<a id="a-3U"></a>旋绕如来全身之塔。<a id="a-3V"></a>诵此二大如意宝陀罗尼八百遍。<a id="a-3W"></a>当诵之时塔中有声。<a id="a-3X"></a>安慰行人而称善哉。<a id="a-3Y"></a>彼人现世所有一切罪障及诸烦恼。<a id="a-3Z"></a>乃至贪嗔痴无明垢秽皆悉消除。<a id="a-3a"></a>获得无垢极清净身。<a id="a-3b"></a>若复男子女人童男童女闻念诵声。<a id="a-3c"></a>所有罪障悉得解脱。<a id="a-3d"></a>若念诵之声堕诸傍生。<a id="a-3e"></a>及以飞禽四足二足多足无足种种虫蚁含识之类。<a id="a-3f"></a>一切业道悉皆解脱。<a id="a-3g"></a>若于冢间掘取骸骨。<a id="a-3h"></a>咒其沙土二十一遍散于骨上。<a id="a-3i"></a>彼之神识随其方处所堕地狱。<a id="a-3j"></a>悉皆解脱生善逝天。<a id="a-3k"></a>彼彼天人身雨异花降于冢间。<a id="a-3l"></a>若复行人在于冢间山间念诵之时。<a id="a-3m"></a>所有飞禽走兽种种之类。<a id="a-3n"></a>游行至彼悉得解脱业报之身生善逝天。<a id="a-3o"></a>若念诵佛顶无垢普门三世如来心陀罗尼八千遍者。<a id="a-3p"></a>火不能烧。<a id="a-3q"></a>所作恶业乃至五无间业便得解脱。<a id="a-3r"></a>若诵百千遍。<a id="a-3s"></a>命终之时被焰魔使以索系颈。<a id="a-3t"></a>牵入焰魔罗界。<a id="a-3u"></a>彼界之内一切地狱悉皆破坏返生怖畏。<a id="a-3v"></a>寻令回还而得解脱。<a id="a-3w"></a>谓彼行人法王之使。<a id="a-3x"></a>住静虑道无有疑惑。<a id="a-3y"></a>欲生安乐世界随愿往生。<a id="a-3z"></a>若诵百千遍得金色之身相貌圆满。<a id="a-40"></a>三世如来视如一子。<a id="a-41"></a>若书写百千本造其百千塔。<a id="a-42"></a>如法安置庄严炽盛。<a id="a-43"></a>决定得不退转安住十地。<a id="a-44"></a>由如于彼九十九百千俱胝那余多殑伽沙等如来所。<a id="a-45"></a>而种善根获得受记。<a id="a-46"></a>即说颂曰。</p>
  <p id="a47">彼一塔中安心明　　竖立轮楟着幖帜</p>
  <p id="a48">同三世佛全身藏　　满百千塔此应知</p>
  <p id="a49">又若于彼一切故塔重加修饰。<a id="a-4A"></a>获不退转当来证得无上正等正觉。<a id="a-4B"></a>利益人天迨及蠕动。<a id="a-4C"></a>解脱恶趣得不退转。<a id="a-4D"></a>功德无量不能称赞。</p>
  <p id="a4E">尔时金刚手大药叉主。<a id="a-4F"></a>四大王天梵天那罗延天大自在天。<a id="a-4G"></a>在睹史多宫所住天子。<a id="a-4H"></a>乃至帝释及忉利天子摩尼藏无垢等。<a id="a-4I"></a>咸皆一心绕佛三匝。<a id="a-4J"></a>却住佛前合掌恭敬。<a id="a-4K"></a>白佛言世尊。<a id="a-4L"></a>此如意宝陀罗尼。<a id="a-4M"></a>大不思议甚奇希有难见难闻。<a id="a-4N"></a>世尊我等同心于后世时。<a id="a-4O"></a>若有众生恒常受持此如意宝令久住世。<a id="a-4P"></a>为诸众生分别解说者。<a id="a-4Q"></a>我等恒常以诚谛心。<a id="a-4R"></a>潜密拥护由如赤子。<a id="a-4S"></a>佛言善哉善哉汝等如是。<a id="a-4T"></a>我今以此如意宝明王付嘱汝等。<a id="a-4U"></a>汝善护持。<a id="a-4V"></a>佛说是经已。<a id="a-4W"></a>诸大菩萨及诸天众。<a id="a-4X"></a>咸皆欢喜作礼而退。</p>
 </body>
</html>