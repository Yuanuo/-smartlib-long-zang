<!doctype html>
<html id="z3IBUoxk3" data-ver="645">
 <head>
  <meta charset="utf-8">
  <meta author="不空">
  <meta library="龙藏">
  <meta catalog="宋元入藏诸大小乘经">
  <meta period="唐">
 </head>
 <body>
  <h1 id="a1">大乘瑜伽金刚性海曼殊室利千臂千钵大教王经卷第八</h1>
  <p id="a2">是时毗卢遮那如来。<a id="a-3"></a>在一切法界圣性中。<a id="a-4"></a>现千百亿世界海。<a id="a-5"></a>入一切诸佛圣智金刚三摩地百宝莲华海藏法性三昧。<a id="a-6"></a>世尊从三昧安详而起。<a id="a-7"></a>坐宝莲华千光王座。<a id="a-8"></a>毗卢遮那如来告语。<a id="a-9"></a>一切诸佛一切菩萨当知谛听谛听。<a id="a-A"></a>汝先问长养十心者。<a id="a-B"></a>于此大会众中。<a id="a-C"></a>吾今为大智通菩萨等请问。<a id="a-D"></a>从是十发趣心。<a id="a-E"></a>修入坚法忍中。<a id="a-F"></a>修行十长养心向菩提果。<a id="a-G"></a>是故如来即当为说。<a id="a-H"></a>云何十长养心。<a id="a-I"></a>一者慈心。<a id="a-J"></a>菩萨依如来慈。<a id="a-K"></a>于一切有情众生上。<a id="a-L"></a>不作十恶因缘。<a id="a-M"></a>常观自性生慈正心。<a id="a-N"></a>行菩萨道当救有情。<a id="a-O"></a>广引群品不造恶缘。<a id="a-P"></a>常于无我智中。<a id="a-Q"></a>照见我性清净入圣智法。<a id="a-R"></a>与我净常乐圣性相应。<a id="a-S"></a>证五蕴空色受想行识空无所得空。<a id="a-T"></a>分分入佛大寂性中。<a id="a-U"></a>无生无住无有生相无有灭相。<a id="a-V"></a>如幻如化如如一相无一无二故。<a id="a-W"></a>菩萨发志大愿起大慈心。<a id="a-X"></a>于六道生死海中。<a id="a-Y"></a>救度一切众生。<a id="a-Z"></a>速令离苦达至菩提。<a id="a-a"></a>菩萨为一切有情。<a id="a-b"></a>历劫导引修行菩萨道。<a id="a-c"></a>不见有苦不见有恼。<a id="a-d"></a>成就菩提如来一切法金刚法轮。<a id="a-e"></a>菩萨当转大慈乐。<a id="a-f"></a>化度一切众生。<a id="a-g"></a>令生正信得慈善智入萨婆若海。<a id="a-h"></a>大慈空慧不由魔教。<a id="a-i"></a>证慈乐果入无生道。<a id="a-j"></a>于金刚轮善慈实性中。<a id="a-k"></a>不见有恶果亦不见有善果。<a id="a-l"></a>亦不见有我性生死之罪。<a id="a-m"></a>于一切如来圣智法性之中。<a id="a-n"></a>证解行空得无碍圣智性。<a id="a-o"></a>入体性虚空三昧。<a id="a-p"></a>达如来金刚三摩地故。<a id="a-q"></a>如是说已次第而演。<a id="a-r"></a>则当应说之。<a id="a-s"></a>二者悲心。<a id="a-t"></a>菩萨誓当救拔。<a id="a-u"></a>修行诸佛悲智。<a id="a-v"></a>其悲心者是如来本性自有真净大悲。<a id="a-w"></a>如是大悲空性中。<a id="a-x"></a>空空寂空无相无生。<a id="a-y"></a>根本悲缘于空行智性圣道之中。<a id="a-z"></a>自灭一切苦因名为苦谛灭。<a id="a-10"></a>亦灭他人一切有情苦缘。<a id="a-11"></a>菩萨于一切众生无量苦因中。<a id="a-12"></a>生大悲智。<a id="a-13"></a>不杀法缘不着我缘故。<a id="a-14"></a>常行不杀不盗不淫。<a id="a-15"></a>而于一切有情众生不恼不障。<a id="a-16"></a>发菩提心者。<a id="a-17"></a>菩萨谛察于净心性空见之道。<a id="a-18"></a>观照本种性于识行中。<a id="a-19"></a>见一切烦恼法如实相本自种性清净证道智心。<a id="a-1A"></a>于六亲六恶亲恶三品中与上乐慈悲空智相应。<a id="a-1B"></a>不见有恶于上恶缘中九品。<a id="a-1C"></a>得乐果空常现在前行而自身他身于一切众生平等一乐一性。<a id="a-1D"></a>起大悲三摩地故。<a id="a-1E"></a>如是说已次第而演。<a id="a-1F"></a>则当应说之。<a id="a-1G"></a>三者喜心。<a id="a-1H"></a>菩萨修行般若波罗蜜多时。<a id="a-1I"></a>勤行一切诸佛菩提道。<a id="a-1J"></a>观佛性中无有悦喜。<a id="a-1K"></a>何以故本体清净。<a id="a-1L"></a>于净性相中。<a id="a-1M"></a>照见一切众生种性体相及自体性。<a id="a-1N"></a>证入道智清净佛性空空空喜心不着我所缘出没三世自在神用。<a id="a-1O"></a>知一切因一切果苦苦苦集谛一切入尽灭苦因照达佛性空观照实性。<a id="a-1P"></a>成等悦喜同佛菩提。<a id="a-1Q"></a>菩萨摩诃萨发至诚心。<a id="a-1R"></a>令一切有情众生。<a id="a-1S"></a>证菩提喜悦空。<a id="a-1T"></a>入如来圣智道性舍。<a id="a-1U"></a>恶知识求善知识。<a id="a-1V"></a>示我好道令诸有情生佛法家。<a id="a-1W"></a>入佛法中常起欢喜。<a id="a-1X"></a>得法王位。<a id="a-1Y"></a>亦令一切众生入正信正智。<a id="a-1Z"></a>舍一切诸恶邪见。<a id="a-1a"></a>轮回生死皆六道苦集故。<a id="a-1b"></a>证得佛性悦喜三昧故。<a id="a-1c"></a>令一切众生亦同入是法得菩提故。<a id="a-1d"></a>如是说已应当次第而演说之。<a id="a-1e"></a>四者舍心。<a id="a-1f"></a>菩萨发大愿行。<a id="a-1g"></a>于世世修持行菩萨道。<a id="a-1h"></a>广度有情。<a id="a-1i"></a>常当观照身心修学如来圣智圣慧于实际性中空无所有。<a id="a-1j"></a>如太虚空无有一切相。<a id="a-1k"></a>亦无舍相亦无造作。<a id="a-1l"></a>于无相空法实际性中。<a id="a-1m"></a>不见善恶有见无见。<a id="a-1n"></a>罪福二中平等一观。<a id="a-1o"></a>照见实际。<a id="a-1p"></a>于真如性中无有我相无有人相。<a id="a-1q"></a>亦无我见我所执缚。<a id="a-1r"></a>而自他体性都不可得。<a id="a-1s"></a>真如实性亦不可得。<a id="a-1t"></a>无计属故犹如虚空。<a id="a-1u"></a>名为大空舍相。<a id="a-1v"></a>菩萨摩诃萨于多劫修行大舍空相中。<a id="a-1w"></a>并自己身及是他身。<a id="a-1x"></a>令一切有情众生志求菩提。<a id="a-1y"></a>于真如空性发广弘大愿。<a id="a-1z"></a>行菩萨道誓舍身肉手足男女妻子国城田宅。<a id="a-20"></a>如幻如化如水流灯焰。<a id="a-21"></a>内外诸相一切物大舍。<a id="a-22"></a>名无为舍名为无相舍。<a id="a-23"></a>菩萨于无为舍中。<a id="a-24"></a>无灭无生。<a id="a-25"></a>于实际性中不见有舍。<a id="a-26"></a>是名大舍。<a id="a-27"></a>与不舍一切舍等得同圣性菩提。<a id="a-28"></a>菩萨常修真舍故。<a id="a-29"></a>名为无相大舍。<a id="a-2A"></a>则是如来根本自性。<a id="a-2B"></a>菩提性空本无舍相故。<a id="a-2C"></a>如是如来说已次第应当而演说之。<a id="a-2D"></a>五者施心。<a id="a-2E"></a>菩萨求菩提以身施口施意施财施法施教导施。<a id="a-2F"></a>如上所说其施有六。<a id="a-2G"></a>合为三种云何为三。<a id="a-2H"></a>一者自发心施。<a id="a-2I"></a>二者被他求乞施。<a id="a-2J"></a>三者教导施。<a id="a-2K"></a>若菩萨自发心施者。<a id="a-2L"></a>观本真如本来自性。<a id="a-2M"></a>无有于施名为无相施。<a id="a-2N"></a>次则菩萨被他求乞施者。<a id="a-2O"></a>若菩萨为一切有情众生求乞布施者。<a id="a-2P"></a>名为有相施。<a id="a-2Q"></a>是故次后则当教导施者。<a id="a-2R"></a>菩萨发心我当誓度有情。<a id="a-2S"></a>供养布施一切众生。<a id="a-2T"></a>无有休息其心无歇。<a id="a-2U"></a>等法界令一切众生志愿志求无上正等菩提者。<a id="a-2V"></a>是则名为无为无漏施。<a id="a-2W"></a>若菩萨为一切有情。<a id="a-2X"></a>普能自发心施者。<a id="a-2Y"></a>名为无相施。<a id="a-2Z"></a>则于内身外身国城男女妻子田宅一切有为诸物。<a id="a-2a"></a>尽皆布施名得无碍无为施。<a id="a-2b"></a>是故菩萨达无为性。<a id="a-2c"></a>谛观如如性中。<a id="a-2d"></a>无念财物亦无受者。<a id="a-2e"></a>其施如空亦无内外。<a id="a-2f"></a>无合无散亦无心行。<a id="a-2g"></a>菩萨于自心源观本自性。<a id="a-2h"></a>性不见有施名达理达施。<a id="a-2i"></a>是名无愿无相施。<a id="a-2j"></a>菩萨则常行无相施者。<a id="a-2k"></a>常住心源自性净土现行在前故。<a id="a-2l"></a>如是说已应当次第而演说之。<a id="a-2m"></a>六者好语心。<a id="a-2n"></a>菩萨修习如来善巧体性。<a id="a-2o"></a>常生好意真语实语。<a id="a-2p"></a>金刚秘密三摩地语。<a id="a-2q"></a>成就佛三密菩提法。<a id="a-2r"></a>云何成就如来三密。<a id="a-2s"></a>一者令证一切众生心地秘密。<a id="a-2t"></a>得成身密体性菩提。<a id="a-2u"></a>爱语三昧最上义谛文字般若菩提成就故。<a id="a-2v"></a>二者令修心地秘密。<a id="a-2w"></a>证成口密体性菩提。<a id="a-2x"></a>修行如来一切三藏法教密观语义。<a id="a-2y"></a>谛证口密辩才通达。<a id="a-2z"></a>观照般若菩提金刚大智成就故。<a id="a-30"></a>三者令修心地秘密。<a id="a-31"></a>证成意密体性菩提。<a id="a-32"></a>入诸佛三摩地圣行实相般若菩提。<a id="a-33"></a>观照得见一切如来体性金刚真际实语胜义谛。<a id="a-34"></a>证成实相般若金刚菩提成就故。<a id="a-35"></a>是故尔时则是菩萨。<a id="a-36"></a>于一切有情众生上修行圣智圣性圣行圣道菩提。<a id="a-37"></a>常行实语言。<a id="a-38"></a>正顺一语调和一切智。<a id="a-39"></a>令有情众生及诸菩萨。<a id="a-3A"></a>无嗔恨心亦无斗诤忿恼之性。<a id="a-3B"></a>常于实相般若中。<a id="a-3C"></a>谛观心性证法空智一相实性。<a id="a-3D"></a>无因无缘法性清净菩萨常修乐说。<a id="a-3E"></a>入爱语性三昧。<a id="a-3F"></a>为一切众生起大慈大悲。<a id="a-3G"></a>常生爱顺。<a id="a-3H"></a>一言一语行顺佛意。<a id="a-3I"></a>亦与一切他人。<a id="a-3J"></a>言义好语。<a id="a-3K"></a>菩萨以圣智力法语。<a id="a-3L"></a>救护教导一切有情众生。<a id="a-3M"></a>常行好语正意如如。<a id="a-3N"></a>发起善根令入菩提无上道智。<a id="a-3O"></a>住佛净土入金刚三摩地故。<a id="a-3P"></a>是时如来说已次第而演说之。<a id="a-3Q"></a>七者益心菩萨修萨埵行。<a id="a-3R"></a>入如来智身三摩地。<a id="a-3S"></a>利益安乐一切有情众生。<a id="a-3T"></a>令以实智体性圣慧广行智道。<a id="a-3U"></a>以圣行力成就圣道无上菩提金刚三昧。<a id="a-3V"></a>一切明焰总持法门。<a id="a-3W"></a>观照体性圣行七财。<a id="a-3X"></a>以资前人得利益故。<a id="a-3Y"></a>菩萨发大智心广为益受一切自他身命。<a id="a-3Z"></a>得七财圣行福智具足。<a id="a-3a"></a>而入利益三昧。<a id="a-3b"></a>菩萨修证佛圣性。<a id="a-3c"></a>加持一切有情众生身口意。<a id="a-3d"></a>入如来法种性。<a id="a-3e"></a>达空寂种性圣行种性证道种性。<a id="a-3f"></a>入如来三摩地。<a id="a-3g"></a>得三昧已忽然六种震动大千世界。<a id="a-3h"></a>菩萨则入六道中。<a id="a-3i"></a>救度一切有情众生。<a id="a-3j"></a>令得安乐速证菩提。<a id="a-3k"></a>而菩萨入于六道。<a id="a-3l"></a>同事同法现无量形身色相。<a id="a-3m"></a>济拔苦恼众生。<a id="a-3n"></a>不以为患。<a id="a-3o"></a>但益人为利。<a id="a-3p"></a>菩萨常住利益三昧故。<a id="a-3q"></a>如是说已次第而演之。<a id="a-3r"></a>八者同心。<a id="a-3s"></a>菩萨同令众生入如来真实体证自性道圣智同体空性三昧。<a id="a-3t"></a>入无生法中。<a id="a-3u"></a>见无我智同无生性空。<a id="a-3v"></a>平等无二同本体性。<a id="a-3w"></a>自他源境一切有情诸法。<a id="a-3x"></a>同体自性性如如相。<a id="a-3y"></a>菩萨于生住异灭中。<a id="a-3z"></a>自在神智圣慧力用。<a id="a-40"></a>得证无碍清净大智。<a id="a-41"></a>常生常住常寂常灭。<a id="a-42"></a>出没自在通同一性。<a id="a-43"></a>于过去未来世法。<a id="a-44"></a>般若慧相续流转。<a id="a-45"></a>无数无量劫无尽无断。<a id="a-46"></a>菩萨重当发起大悲。<a id="a-47"></a>圣行智心大护大救。<a id="a-48"></a>显现无量无边变化同体三昧。<a id="a-49"></a>入诸有情形身色心。<a id="a-4A"></a>六根等业。<a id="a-4B"></a>及入诸六道同于一切事类。<a id="a-4C"></a>菩萨以圣行力神用。<a id="a-4D"></a>加持一切众生。<a id="a-4E"></a>同空无生性空无物。<a id="a-4F"></a>证秘密金刚心神我智用。<a id="a-4G"></a>而分身散形常住寂灭。<a id="a-4H"></a>起心救护。<a id="a-4I"></a>广度一切众生。<a id="a-4J"></a>令诸有情入同法三昧。<a id="a-4K"></a>住如来金刚三摩地故。<a id="a-4L"></a>是时如来说已次第而演说之。<a id="a-4M"></a>九者定心。<a id="a-4N"></a>菩萨常入如来三摩地金刚定圣智体性观照一切自他有情众生心心体静分证寂灭无缘无因。<a id="a-4O"></a>于我自体自性性中。<a id="a-4P"></a>识界色界空无色界灭尽清净。<a id="a-4Q"></a>菩萨以圣性智慧。<a id="a-4R"></a>反照心源识色空界。<a id="a-4S"></a>了觉心地三界智性。<a id="a-4T"></a>而见性不动出没逆顺。<a id="a-4U"></a>神用自在常入寂静。<a id="a-4V"></a>住十禅支以一念智。<a id="a-4W"></a>照见我人主者及心染着遍计所执性若内若外一切众生自心他心。<a id="a-4X"></a>圣智种子本性清净。<a id="a-4Y"></a>而无所得无合无散。<a id="a-4Z"></a>菩萨重观一切众生。<a id="a-4a"></a>智心体性集成起造。<a id="a-4b"></a>而不可得。<a id="a-4c"></a>一切有情习气种子亦复如是。<a id="a-4d"></a>若有菩萨一切众生。<a id="a-4e"></a>修证菩提入圣道性者。<a id="a-4f"></a>无明烦恼则永灭尽故。<a id="a-4g"></a>菩萨起于大愿恒在三昧。<a id="a-4h"></a>入出自在示现神通。<a id="a-4i"></a>三界运转一切有情。<a id="a-4j"></a>苦恼众生得度苦海。<a id="a-4k"></a>令证如来金刚菩提圣慧大智入诸佛性海三摩地故。<a id="a-4l"></a>如是说已应当次第而说演之。<a id="a-4m"></a>十者慧心。<a id="a-4n"></a>菩萨入如来金刚秘密菩提体性佛三摩地定证慧光三昧海。<a id="a-4o"></a>照见一切有情心。<a id="a-4p"></a>自他体性贪嗔痴邪见结缚等患。<a id="a-4q"></a>如实了知故无决定性。<a id="a-4r"></a>何以故烦恼者则是菩提性。<a id="a-4s"></a>以烦恼性修进真如得到菩提。<a id="a-4t"></a>是故菩萨于一切有情上。<a id="a-4u"></a>教化引发一切众生。<a id="a-4v"></a>自利利他令行如来真如实性顺忍空故。<a id="a-4w"></a>于一切法性中非阴非界。<a id="a-4x"></a>非入非不入。<a id="a-4y"></a>非众生亦不非众生。<a id="a-4z"></a>非一非二非我人。<a id="a-50"></a>三世因果达实性故。<a id="a-51"></a>菩萨常为法界众生。<a id="a-52"></a>修证寂灭菩提。<a id="a-53"></a>入一切法性空圣性观行。<a id="a-54"></a>达自体性起圣智力。<a id="a-55"></a>遍于一切放金刚慧。<a id="a-56"></a>光照佛体性同如来三昧。<a id="a-57"></a>尽于法界光。<a id="a-58"></a>光光一照一焰明明。<a id="a-59"></a>明见一切菩萨及一切有情众生。<a id="a-5A"></a>疾令修入法界慧海实性三摩地。<a id="a-5B"></a>速到菩提三昧解脱。<a id="a-5C"></a>其慧方便生长养心。<a id="a-5D"></a>达一切法性令心证空。<a id="a-5E"></a>空空慧眼证入无生空。<a id="a-5F"></a>金刚法界悟入千海眼王三昧百法明门如来秘密金刚三摩地故。<a id="a-5G"></a>如是如来说已次第而演说之。<a id="a-5H"></a>是时毗卢遮那如来。<a id="a-5I"></a>住真如法界实性海藏中。<a id="a-5J"></a>显现千百亿莲华海藏法性世界。<a id="a-5K"></a>出千百亿一切诸佛一切菩萨摩诃萨。<a id="a-5L"></a>现千光王百宝莲华宝座。<a id="a-5M"></a>毗卢遮那如来在于千光王金刚宝座上坐。<a id="a-5N"></a>放紫金刚金色光明遍照微尘数法界海藏。<a id="a-5O"></a>悉皆清净尽为金色。<a id="a-5P"></a>如来告言一切诸佛一切菩萨当知。<a id="a-5Q"></a>谛听谛听汝当先问金刚十心种子。<a id="a-5R"></a>吾今当为此大会众解释。<a id="a-5S"></a>大智通菩萨等诸问。<a id="a-5T"></a>从是十长养心。<a id="a-5U"></a>入坚修忍中说入十金刚心向菩提果。<a id="a-5V"></a>菩萨云何修行观智。<a id="a-5W"></a>修入十金刚心何者为十。<a id="a-5X"></a>一者信心。<a id="a-5Y"></a>菩萨至诚修学一切如来大乘修多罗秘密三摩地法教。<a id="a-5Z"></a>以深智信修念行持一切菩萨密行学诸佛如来金刚秘密菩提教旨。<a id="a-5a"></a>广度有情一切众生。<a id="a-5b"></a>以信为首。<a id="a-5c"></a>修成无上菩提。<a id="a-5d"></a>圣德根本正见正受。<a id="a-5e"></a>不起外道邪见生死之心。<a id="a-5f"></a>诸魔怨恨之行。<a id="a-5g"></a>菩萨恒常澄心照性。<a id="a-5h"></a>得见根本烦恼计蔽。<a id="a-5i"></a>我执诸见名著结有。<a id="a-5j"></a>造业毕竟不受证入性空三昧。<a id="a-5k"></a>菩萨于无为法中修入寂静不见有生住异灭。<a id="a-5l"></a>三相离染无无无生。<a id="a-5m"></a>无生无住。<a id="a-5n"></a>住无住住灭无灭灭。<a id="a-5o"></a>菩萨于圣行道性中。<a id="a-5p"></a>分证寂灭智。<a id="a-5q"></a>无有一切法有为法相。<a id="a-5r"></a>于世谛第一义谛二谛智中。<a id="a-5s"></a>证灭尽行。<a id="a-5t"></a>行灭则无明灭。<a id="a-5u"></a>若菩萨于本心性无为无相中。<a id="a-5v"></a>观法无有异相性同法性。<a id="a-5w"></a>空空色空证入细心。<a id="a-5x"></a>心心心细。<a id="a-5y"></a>心心心空。<a id="a-5z"></a>故名为深信。<a id="a-60"></a>深入根本性寂灭。<a id="a-61"></a>无体无相和合一性亦无依。<a id="a-62"></a>然主者我人神用三界结缚。<a id="a-63"></a>假会假合假我我所。<a id="a-64"></a>无得无集尽皆总灭。<a id="a-65"></a>一切诸相入如如圣性。<a id="a-66"></a>如此菩萨得名无为无相信。<a id="a-67"></a>是名深信。<a id="a-68"></a>是时如来说是无相信菩萨修证分分得入佛体寂三昧金刚一性圣行一相三摩地故。<a id="a-69"></a>如来说已应当次第而演说之。<a id="a-6A"></a>二者念心。<a id="a-6B"></a>菩萨志勤精进。<a id="a-6C"></a>修学如来大乘一切法三摩地。<a id="a-6D"></a>观照意识心性。<a id="a-6E"></a>思念六念思觉常觉。<a id="a-6F"></a>乃至一念起心布施恒常思施。<a id="a-6G"></a>菩萨修一切法第一义谛空无所著。<a id="a-6H"></a>无染无缚无执无散。<a id="a-6I"></a>菩萨证入寂灭智。<a id="a-6J"></a>同共在于生住异灭相中。<a id="a-6K"></a>不见有动不见无动。<a id="a-6L"></a>不见有到不见无到。<a id="a-6M"></a>而于去来诸业受者为一合相。<a id="a-6N"></a>一切诸法诸行道业修成福智。<a id="a-6O"></a>菩萨尽以回向。<a id="a-6P"></a>入金刚法界圣性圣智。<a id="a-6Q"></a>菩萨发愿成就一切众生及自己身入无相慧。<a id="a-6R"></a>慧相乘乘乘乘寂灭。<a id="a-6S"></a>焰焰照性照寂光光光达无生。<a id="a-6T"></a>不起转易别异空道。<a id="a-6U"></a>变前转后变后转前。<a id="a-6V"></a>变变转化化化转变。<a id="a-6W"></a>转转变变同时同住。<a id="a-6X"></a>焰焰光照一相一静圣性加持一时。<a id="a-6Y"></a>已变未变变变化化变亦同一时灭尽。<a id="a-6Z"></a>得分入分证金刚一性。<a id="a-6a"></a>心心体性心体离念。<a id="a-6b"></a>离念相者等虚空界。<a id="a-6c"></a>法界一相无所不遍。<a id="a-6d"></a>入如如性体寂金刚三摩地故。<a id="a-6e"></a>如是说已应当次第而演说之。<a id="a-6f"></a>三者回向心。<a id="a-6g"></a>菩萨修持如来秘密三摩地。<a id="a-6h"></a>发弘誓愿广度有情。<a id="a-6i"></a>于自深心常行菩提正智自利利他。<a id="a-6j"></a>令一切有情众生同愿同行。<a id="a-6k"></a>修最上义谛空。<a id="a-6l"></a>于实法实智三摩地中观照空性。<a id="a-6m"></a>分分证入实谛圣性。<a id="a-6n"></a>善业成就菩提因果。<a id="a-6o"></a>相续不绝殊胜圣道。<a id="a-6p"></a>名为最上真谛。<a id="a-6q"></a>于道谛中同合世间假名诸法合会因果我人主者名为真谛。<a id="a-6r"></a>菩萨于此苦集二有之谛。<a id="a-6s"></a>用当回向入如来金刚菩提萨婆若海。<a id="a-6t"></a>深深深入般若波罗蜜多。<a id="a-6u"></a>证成菩提法空智性。<a id="a-6v"></a>而无去来幻化异熟。<a id="a-6w"></a>诸类受业毕竟永灭。<a id="a-6x"></a>不入生死世谛诸业因缘。<a id="a-6y"></a>于秘密圣性金刚圣地。<a id="a-6z"></a>无有我人寿者亦无世间。<a id="a-70"></a>是名深入心性菩提圣智解脱三摩地。<a id="a-71"></a>故如来说如是教已。<a id="a-72"></a>次当应学说而行之。<a id="a-73"></a>四者达心。<a id="a-74"></a>菩萨达佛法性。<a id="a-75"></a>修入金刚菩提秘密三摩地证法性圣智三昧。<a id="a-76"></a>于此三昧圣智实性中。<a id="a-77"></a>达空照性忍顺一切圣教诸法。<a id="a-78"></a>证入如来圣智实性。<a id="a-79"></a>一切菩提金刚圣智。<a id="a-7A"></a>菩萨于菩提一切圣智法性之中。<a id="a-7B"></a>无缚无解证达法界圣行空。<a id="a-7C"></a>入无碍圣性。<a id="a-7D"></a>达义达辞达教化。<a id="a-7E"></a>达三世因果众生根行同一如如性。<a id="a-7F"></a>菩萨起精勤心。<a id="a-7G"></a>则观照圣性神用自在。<a id="a-7H"></a>无障无碍不合不散。<a id="a-7I"></a>遍觉真如实性菩提无实用故。<a id="a-7J"></a>用无用用。<a id="a-7K"></a>用无名用。<a id="a-7L"></a>无相用故。<a id="a-7M"></a>用用观慧入一切空。<a id="a-7N"></a>空空空照达空名为圣性。<a id="a-7O"></a>通达一切法空。<a id="a-7P"></a>空空如如相空不可得。<a id="a-7Q"></a>成就金刚圣智菩提故。<a id="a-7R"></a>尔时如来说已次第当应而演说之。<a id="a-7S"></a>五者直心。<a id="a-7T"></a>常行直直。<a id="a-7U"></a>直者真如法性无邪曲故。<a id="a-7V"></a>菩萨观照自他心体。<a id="a-7W"></a>得见真如实性无邪性故。<a id="a-7X"></a>名为直照。<a id="a-7Y"></a>见性不变不异。<a id="a-7Z"></a>菩萨证入真如实性三昧者。<a id="a-7a"></a>照见生死世谛。<a id="a-7b"></a>有见有执取着妄缘。<a id="a-7c"></a>神我主宰同一清净。<a id="a-7d"></a>入体性真如无生智中。<a id="a-7e"></a>澄心见净灭尽无明神我主者。<a id="a-7f"></a>空空空理心在有在无。<a id="a-7g"></a>名为达空金刚秘密圣性菩提。<a id="a-7h"></a>而不坏圣道金刚种子。<a id="a-7i"></a>菩萨于无漏圣性中。<a id="a-7j"></a>一观一照入如来金刚菩提三摩地者。<a id="a-7k"></a>而教化教化一切十方微尘数有情众生。<a id="a-7l"></a>皆悉能转入萨婆若海。<a id="a-7m"></a>证入圣智道真性。<a id="a-7n"></a>直直直性直性直行于空空空。<a id="a-7o"></a>无三界染习神我主者。<a id="a-7p"></a>有漏结缚永灭不受故。<a id="a-7q"></a>是时名为直心直性如来金刚秘密圣性圣行三摩地故。<a id="a-7r"></a>如是说已次第而演说之。<a id="a-7s"></a>六者不退心。<a id="a-7t"></a>菩萨发精勤志。<a id="a-7u"></a>令自心他心救摄一切有情众生。<a id="a-7v"></a>广行菩萨道修持苦行。<a id="a-7w"></a>习学诸佛圣智法藏秘密三摩地。<a id="a-7x"></a>入如来实性三昧金刚真际三密地。<a id="a-7y"></a>得不退心。<a id="a-7z"></a>永不入一切凡夫地。<a id="a-80"></a>不作诸恶不起诸见。<a id="a-81"></a>新长养心三业生死之罪。<a id="a-82"></a>亦不复再习苦因相似我人。<a id="a-83"></a>永不入三界异熟业果。<a id="a-84"></a>分分证入金刚菩提三密行空。<a id="a-85"></a>不进不退于第一中道。<a id="a-86"></a>分入秘密圣性解脱门一合行故。<a id="a-87"></a>亦无退转。<a id="a-88"></a>于是菩提真际本性性中。<a id="a-89"></a>无一义性无二相故。<a id="a-8A"></a>而无一念亦无退屈。<a id="a-8B"></a>无转无动于无为无相观。<a id="a-8C"></a>入无生空寂照如如金刚慧性相续乘乘心。<a id="a-8D"></a>入二谛空一道一净性智寂灭。<a id="a-8E"></a>永不入三世生死。<a id="a-8F"></a>于寂静圣道中。<a id="a-8G"></a>不见有退亦不见有进。<a id="a-8H"></a>则是名为证佛金刚真际秘密菩提三摩地故。<a id="a-8I"></a>如是说已次当如教而敷演之。<a id="a-8J"></a>七者大乘心。<a id="a-8K"></a>此菩萨发大志愿。<a id="a-8L"></a>不学二乘之心。<a id="a-8M"></a>而教导苍生。<a id="a-8N"></a>惟愿修行如来殊胜最上第一乘。<a id="a-8O"></a>而接引有情。<a id="a-8P"></a>菩萨习学大乘秘密金刚心地。<a id="a-8Q"></a>修行一乘三摩地。<a id="a-8R"></a>教导引众生。<a id="a-8S"></a>令入最上殊特如来圣性体寂法界性空三昧。<a id="a-8T"></a>分分证入一切诸佛菩提圣行法空。<a id="a-8U"></a>心心寂灭名一乘乘一性空智智乘行乘乘乘乘智心心心任载任用用任一切有情众生度三界生死大河。<a id="a-8V"></a>云何如是三界大河。<a id="a-8W"></a>一者欲界烦恼流转。<a id="a-8X"></a>沉没苦海生死大河。<a id="a-8Y"></a>二者色界修禅见定系蔽。<a id="a-8Z"></a>执静生禅出入偃滞无究大河。<a id="a-8a"></a>三者无色界寿报量尽。<a id="a-8b"></a>轮回六道三有六欲。<a id="a-8c"></a>色界四空染着习定。<a id="a-8d"></a>诸天静虑不断生灭。<a id="a-8e"></a>爱定受乐非想大菩萨。<a id="a-8f"></a>于三界生死大河之中。<a id="a-8g"></a>坐菩提道场。<a id="a-8h"></a>最上第一乘任载任用。<a id="a-8i"></a>圣智运通趣入佛果故。<a id="a-8j"></a>是时菩萨起大慈心。<a id="a-8k"></a>若有一切众生。<a id="a-8l"></a>未达菩提道场者。<a id="a-8m"></a>令证一乘三摩地菩提道场故。<a id="a-8n"></a>若未得证空智道场者。<a id="a-8o"></a>任行任用不名为大乘第一义故。<a id="a-8p"></a>但名为乘。<a id="a-8q"></a>则是菩萨及一切有情众生。<a id="a-8r"></a>先须修行如来最上第一乘行。<a id="a-8s"></a>进修菩提道场。<a id="a-8t"></a>入金刚三摩地者。<a id="a-8u"></a>得度苦海。<a id="a-8v"></a>是故名为如来大乘成就殊胜金刚菩提一乘故。<a id="a-8w"></a>如是说已应当次第而演说之。<a id="a-8x"></a>八者无相心。<a id="a-8y"></a>菩萨修持如来无相心。<a id="a-8z"></a>一切法菩提三摩地者。<a id="a-90"></a>分分证入真如实性无缘无相三昧。<a id="a-91"></a>于心体性如如实际中。<a id="a-92"></a>澄净心眼照见贪嗔痴妄想颠倒性一时消灭。<a id="a-93"></a>唯有解脱菩提圣智般若波罗蜜慧性。<a id="a-94"></a>不灭无一无二故。<a id="a-95"></a>三世一切诸法结业异熟生灭诸类尽同无为。<a id="a-96"></a>得入如如一谛诸佛圣性空无愿无相。<a id="a-97"></a>得证如来无生法智空实性三摩地。<a id="a-98"></a>自知得成佛故。<a id="a-99"></a>一切诸佛是我等者。<a id="a-9A"></a>一切贤圣是我同学。<a id="a-9B"></a>皆同如来一切无生空金刚菩提真如法性故。<a id="a-9C"></a>如是说已次第应当而演说之。<a id="a-9D"></a>九者慧心。<a id="a-9E"></a>菩萨恒常观佛圣慧。<a id="a-9F"></a>于微尘数劫修持如来金刚菩提秘密三摩地。<a id="a-9G"></a>得入圣智如如金刚圣性圣慧。<a id="a-9H"></a>通同一境等于真如。<a id="a-9I"></a>无边法界无量神用。<a id="a-9J"></a>一性金刚三摩地。<a id="a-9K"></a>于此圣性金刚地中。<a id="a-9L"></a>无集无受者无生者。<a id="a-9M"></a>无无无生。<a id="a-9N"></a>于无生性中。<a id="a-9O"></a>无有无明无明灭尽无烦恼性。<a id="a-9P"></a>而不缚不解。<a id="a-9Q"></a>于一切般若波罗蜜法门。<a id="a-9R"></a>一切贤圣是所行道。<a id="a-9S"></a>一切菩萨圣所观法。<a id="a-9T"></a>所有菩提一切圣道亦如如性。<a id="a-9U"></a>菩萨发愿同我体智圣慧自性。<a id="a-9V"></a>如是一切诸佛教化方便法智。<a id="a-9W"></a>我皆集在一心中。<a id="a-9X"></a>同金刚菩提圣性三摩地故。<a id="a-9Y"></a>一切外道邪见邪论邪定功用幻化。<a id="a-9Z"></a>一切魔说一切佛说。<a id="a-9a"></a>分别数论深义浅义。<a id="a-9b"></a>皆入二谛一性清净无有诸相。<a id="a-9c"></a>非一非二非有阴界。<a id="a-9d"></a>入无为无相一道通同。<a id="a-9e"></a>证如来金刚慧光明。<a id="a-9f"></a>光明照性本性寂静。<a id="a-9g"></a>一境一性金刚三昧。<a id="a-9h"></a>入一切法如来圣性三摩地金刚菩提故。<a id="a-9i"></a>如是演已应当次第而演说之。<a id="a-9j"></a>十者不坏心。<a id="a-9k"></a>菩萨于一大阿僧祇微尘数劫。<a id="a-9l"></a>修学如来金刚菩提深妙微细秘密圣智三密圣性三摩地者。<a id="a-9m"></a>入圣地性邻解脱位。<a id="a-9n"></a>入佛境界。<a id="a-9o"></a>得道正智明菩提心。<a id="a-9p"></a>伏忍顺空八魔不坏。<a id="a-9q"></a>众圣摩顶诸佛劝发。<a id="a-9r"></a>入如来摩顶金刚三昧自在神力。<a id="a-9s"></a>菩萨则放身光。<a id="a-9t"></a>光光照十方诸佛一切净土。<a id="a-9u"></a>诸佛菩萨一切贤圣。<a id="a-9v"></a>来证我故。<a id="a-9w"></a>我当誓于有情世界。<a id="a-9x"></a>于一大阿僧祇劫。<a id="a-9y"></a>学佛威仪神通出没。<a id="a-9z"></a>自在动用圣力运行。<a id="a-A0"></a>动大千界成热一切众生。<a id="a-A1"></a>菩提圣性与平等性地同为一体。<a id="a-A2"></a>成金刚慧智。<a id="a-A3"></a>无二无一无别无异。<a id="a-A4"></a>无入无出而非中观。<a id="a-A5"></a>于圣智道入圣性中。<a id="a-A6"></a>以三昧力故。<a id="a-A7"></a>光中现百千亿殑伽沙诸佛世界。<a id="a-A8"></a>化微尘数无量国土中。<a id="a-A9"></a>有如来出世。<a id="a-AA"></a>现为说法教导众生。<a id="a-AB"></a>尔时菩萨发大慈心。<a id="a-AC"></a>则证顶三昧登虚空法界菩提地。<a id="a-AD"></a>总持秘密圣行满足。<a id="a-AE"></a>心心行空空。<a id="a-AF"></a>空慧中道。<a id="a-AG"></a>无为无相一照一净。<a id="a-AH"></a>一切有为诸相尽皆消灭。<a id="a-AI"></a>证入金刚三密菩提三昧门。<a id="a-AJ"></a>一切行门一切法门一切陀罗尼门。<a id="a-AK"></a>菩萨一时成就。<a id="a-AL"></a>亦证得一切如来平等虚空圣性华严海藏金刚秘密三摩地故。<a id="a-AM"></a>如是世尊演已。<a id="a-AN"></a>是故一切菩萨摩诃萨。<a id="a-AO"></a>次第修学信受奉行。</p>
 </body>
</html>