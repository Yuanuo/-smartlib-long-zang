<!doctype html>
<html id="z3IBUoyk4" data-ver="805">
 <head>
  <meta charset="utf-8">
  <meta author="不空">
  <meta library="龙藏">
  <meta catalog="宋元入藏诸大小乘经">
  <meta period="唐">
 </head>
 <body>
  <h1 id="a1">大乘瑜伽金刚性海曼殊室利千臂千钵大教王经卷第九</h1>
  <p id="a2">第五云何次第得入解脱门。<a id="a-3"></a>一者入曩字观本无无性自性义。<a id="a-4"></a>不空成就如来说成就金刚菩提解脱门。<a id="a-5"></a>就此门中说有一品。<a id="a-6"></a>一者十圣菩萨入地等妙二位修学进趣圣道成佛菩提第九品。<a id="a-7"></a>是时毗卢遮那如来。<a id="a-8"></a>在一切诸佛千百亿法界清净海性秘密三摩地。<a id="a-9"></a>如来显现千百亿微尘数莲华海藏世界。<a id="a-A"></a>一一世界复现千百亿微尘数化释迦佛。<a id="a-B"></a>复出现微尘数化菩萨于海藏世界中。<a id="a-C"></a>复出千光王百宝莲华座。<a id="a-D"></a>毗卢遮那如来于千光王金刚大宝莲华台座。<a id="a-E"></a>座上如来放海印三摩地紫金刚金色光明。<a id="a-F"></a>遍照微尘数法界。<a id="a-G"></a>尽为金色悉皆清净。<a id="a-H"></a>如来告言一切诸佛一切菩萨。<a id="a-I"></a>诸佛当知谛听谛听。<a id="a-J"></a>今当启问十圣地有何义趣。<a id="a-K"></a>吾今为此大众会诸佛及大智通菩萨等先请问。<a id="a-L"></a>从是十金刚心。<a id="a-M"></a>修入坚圣忍中说入十圣地心向菩提果。<a id="a-N"></a>如是说已应当次第而演说之。<a id="a-O"></a>云何修入十圣地。<a id="a-P"></a>一者体性平等地。<a id="a-Q"></a>毗卢遮那如来告言。<a id="a-R"></a>千佛谛听谛听。<a id="a-S"></a>今先问地者。<a id="a-T"></a>为一切菩萨修证菩提有何义趣。<a id="a-U"></a>若圣子菩提萨埵摩诃萨埵。<a id="a-V"></a>往因修持毗卢遮那五智真如法藏金刚秘密三菩提。<a id="a-W"></a>入三密三摩地平等慧体性地。<a id="a-X"></a>真如法界菩提智是真实法。<a id="a-Y"></a>令自心他心广行萨埵行。<a id="a-Z"></a>教化一切智有情众生。<a id="a-a"></a>自利利他行菩萨道。<a id="a-b"></a>华光满足四天果乘。<a id="a-c"></a>用任自在化无方理。<a id="a-d"></a>任化任用神通自在。<a id="a-e"></a>十力十号十八不共行法。<a id="a-f"></a>住佛净土无量大愿。<a id="a-g"></a>辩才无畏一切法一切轮一切行门。<a id="a-h"></a>菩萨我皆得入。<a id="a-i"></a>生出佛家坐佛性地。<a id="a-j"></a>一切烦恼诸有障碍。<a id="a-k"></a>凡夫因果毕竟不受。<a id="a-l"></a>大乐欢喜菩萨。<a id="a-m"></a>尔时从一佛土入无量佛土。<a id="a-n"></a>从一劫入无量劫。<a id="a-o"></a>不可说法为可说法。<a id="a-p"></a>及一智知一切智。<a id="a-q"></a>慧观照一切法。<a id="a-r"></a>逆见一切法。<a id="a-s"></a>顺见一切法。<a id="a-t"></a>常入二谛而在第一义中。<a id="a-u"></a>以一智知十地次第。<a id="a-v"></a>一一义理一一事相。<a id="a-w"></a>示现一切有情众生。<a id="a-x"></a>而令常住心心心中道。<a id="a-y"></a>以一智知一切佛土殊品及佛所说法。<a id="a-z"></a>而身心不变不异。<a id="a-10"></a>以一智知十二因缘十恶种性。<a id="a-11"></a>而常住菩提圣道。<a id="a-12"></a>以一智知见无有二相。<a id="a-13"></a>以一智知入十禅支行三十七道品。<a id="a-14"></a>而于六道示现一切色身出没自在。<a id="a-15"></a>以一智知十方色色分分了起。<a id="a-16"></a>入一切有情受色果报。<a id="a-17"></a>而心心无缚无有障碍。<a id="a-18"></a>证平等慧空三昧光。<a id="a-19"></a>光光照一切佛净土。<a id="a-1A"></a>是故菩萨证无生慧空信。<a id="a-1B"></a>信忍空慧常现在。<a id="a-1C"></a>前从一地二地乃至佛界地。<a id="a-1D"></a>于其中间入诸佛如来一切法门。<a id="a-1E"></a>一时而行。<a id="a-1F"></a>是故略说出平等地法门功德海藏三摩地。<a id="a-1G"></a>菩提行愿如海一滴毛头许事。<a id="a-1H"></a>如是说已应次第而演说之。<a id="a-1I"></a>二者体性善慧地。<a id="a-1J"></a>毗卢遮那如来告言。<a id="a-1K"></a>若圣子菩提萨埵摩诃萨埵。<a id="a-1L"></a>修行毗卢世尊五智法藏金刚菩提三密三摩地者。<a id="a-1M"></a>入善慧体性地。<a id="a-1N"></a>真际法界清净明达。<a id="a-1O"></a>自利利他广行菩萨道。<a id="a-1P"></a>救摄有情一切异类有形众生。<a id="a-1Q"></a>善根成就。<a id="a-1R"></a>令入四圣谛达至菩提。<a id="a-1S"></a>菩萨起大愿心。<a id="a-1T"></a>先所发起圣行。<a id="a-1U"></a>修入无为慈悲喜舍四无量慧。<a id="a-1V"></a>一切功德本。<a id="a-1W"></a>从萨埵心观。<a id="a-1X"></a>入大空慧方便道智中。<a id="a-1Y"></a>见诸众生无非苦谛。<a id="a-1Z"></a>皆有识心于三恶道刀杖一切苦恼缘中。<a id="a-1a"></a>生识名为苦谛。<a id="a-1b"></a>三苦相者如身初觉。<a id="a-1c"></a>从刀杖身色阴二缘中。<a id="a-1d"></a>生觉为行苦缘。<a id="a-1e"></a>次意地觉缘身觉苦重所缘。<a id="a-1f"></a>得刀杖及身疮肿等法故。<a id="a-1g"></a>觉苦苦。<a id="a-1h"></a>苦苦缘重故苦苦。<a id="a-1i"></a>次受行觉二心缘。<a id="a-1j"></a>向身色阴坏疮中生苦觉故。<a id="a-1k"></a>名为坏苦缘。<a id="a-1l"></a>是以三觉次第生三心故。<a id="a-1m"></a>为苦苦苦若一切法有心众生见是三苦起无量苦恼因缘故。<a id="a-1n"></a>菩萨发愿我于一切苦因缘中。<a id="a-1o"></a>入教化导三昧神力。<a id="a-1p"></a>现一切色身。<a id="a-1q"></a>于六道中作师。<a id="a-1r"></a>现化度一切众生。<a id="a-1s"></a>菩萨于如来前广发大愿已。<a id="a-1t"></a>证十种辩说。<a id="a-1u"></a>佛一切诸法教门。<a id="a-1v"></a>所谓众生苦识苦缘。<a id="a-1w"></a>刀杖缘具苦识行身疮肿发坏内外解中或具不具具二缘中生识识作识作受触识名为苦识行二缘故心心缘色心触触恼受烦毒时为苦苦苦苦心缘识初在根觉苦缘名为苦觉心心作心作受触时识觉识触未受烦毒时是名行苦逼窄生觉如斲石火于身心中念念生灭身散坏灭转变化识入坏识缘缘集集散心苦心恼心受心念心念后缘保着心心不舍是为坏苦。<a id="a-1x"></a>尔时菩萨观三界一切苦谛。<a id="a-1y"></a>复观无明集无量心。<a id="a-1z"></a>作一切业相续相连。<a id="a-20"></a>习因集因名为集谛。<a id="a-21"></a>菩萨于菩提心正见正受解脱空空道智心心名为智道得名道谛。<a id="a-22"></a>尽有果报尽有无漏。<a id="a-23"></a>微妙功德尽有清净般若深慧。<a id="a-24"></a>菩萨谛观一照体性。<a id="a-25"></a>妙智寂灭名为灭谛。<a id="a-26"></a>于一谛慧品具足名根。<a id="a-27"></a>一切菩提慧性证空。<a id="a-28"></a>入观第一是初善根。<a id="a-29"></a>第二菩萨观舍。<a id="a-2A"></a>舍一切贪着嗔痴等诸行结缚。<a id="a-2B"></a>入一切平等空。<a id="a-2C"></a>一切大舍空无因无缘。<a id="a-2D"></a>而观诸法。<a id="a-2E"></a>实性空际一性一相。<a id="a-2F"></a>我观一切十方地土。<a id="a-2G"></a>皆吾昔身是吾所用故土。<a id="a-2H"></a>四大海水是吾所用故水。<a id="a-2I"></a>一切劫火是吾昔身所用故火。<a id="a-2J"></a>一切风轮是吾所用故气。<a id="a-2K"></a>我今入此地中。<a id="a-2L"></a>法身满足舍吾故身。<a id="a-2M"></a>毕竟永不受四大分段不净之身。<a id="a-2N"></a>是名舍品具足。<a id="a-2O"></a>第三菩萨次观所化教导一切有情众生。<a id="a-2P"></a>悉令安乐与人天乐。<a id="a-2Q"></a>十地果乐。<a id="a-2R"></a>离十恶畏乐。<a id="a-2S"></a>得妙华三昧乐。<a id="a-2T"></a>乃至佛菩提及涅槃乐如是观者名为慈品具足。<a id="a-2U"></a>于是菩萨尔时住是地中。<a id="a-2V"></a>尽无障碍亦无贪着无嗔无痴。<a id="a-2W"></a>菩萨观入平等体性一谛实性真如法藏。<a id="a-2X"></a>入一切圣道本源圣性。<a id="a-2Y"></a>圣智圣力神通自在。<a id="a-2Z"></a>游历十方一切诸佛法性净土微尘数佛刹世界。<a id="a-2a"></a>一一世界中化现无量法身无量色身。<a id="a-2b"></a>现形教化一切有情众生。<a id="a-2c"></a>皆悉安乐速登佛果。<a id="a-2d"></a>如来秘教无上菩提。<a id="a-2e"></a>于天花光明品中。<a id="a-2f"></a>说如是法教。<a id="a-2g"></a>是故如来说已应当次第而演说之。<a id="a-2h"></a>三者体性光明地。<a id="a-2i"></a>毗卢遮那如来告言。<a id="a-2j"></a>若圣子菩提萨埵摩诃萨埵。<a id="a-2k"></a>修学毗卢遮那如来五佛五智海藏金刚菩提三密三摩地观者。<a id="a-2l"></a>入光明体性地真际法界三昧。<a id="a-2m"></a>于一切圣行法教。<a id="a-2n"></a>自利利他广行菩萨行。<a id="a-2o"></a>以三昧力圣性解了智。<a id="a-2p"></a>知三世一切诸佛法门十二部经义理法品。<a id="a-2q"></a>名句味句重诵记别直语偈不请说律仪戒譬喻佛界昔事方正未曾有谈说。<a id="a-2r"></a>是法体性名一义别。<a id="a-2s"></a>是名味句中。<a id="a-2t"></a>说一切有为法。<a id="a-2u"></a>分分受生初入识胎。<a id="a-2v"></a>四大增长色心名六住地。<a id="a-2w"></a>于根中起实觉未别苦乐名触。<a id="a-2x"></a>识又觉苦乐识名三受。<a id="a-2y"></a>连连连觉着受苦苦苦识无穷以欲我见取善恶有识。<a id="a-2z"></a>初名生识终名死识。<a id="a-30"></a>是名十品现在苦苦苦因缘果。<a id="a-31"></a>观是行相中道我久已离故。<a id="a-32"></a>菩萨久已修念寂照见无自体性。<a id="a-33"></a>入光明三昧神通自在总持辩才心心行空。<a id="a-34"></a>而十方佛土中现劫化转。<a id="a-35"></a>转化百劫千劫。<a id="a-36"></a>于国土中长养神道。<a id="a-37"></a>通达圣性礼敬如来。<a id="a-38"></a>于佛世尊前咨受法言。<a id="a-39"></a>复现于一切六道身。<a id="a-3A"></a>一音中说无量法品。<a id="a-3B"></a>而救度有情一切众生。<a id="a-3C"></a>各自分分得闻心中所欲之法。<a id="a-3D"></a>苦空无常无我一谛之音。<a id="a-3E"></a>国土不同身心别化。<a id="a-3F"></a>是名妙华光明地中。<a id="a-3G"></a>如来略开一毛头许法。<a id="a-3H"></a>如是法品解观法门。<a id="a-3I"></a>金刚千海藏三昧佛三摩地品说。<a id="a-3J"></a>菩萨修持菩提秘密深妙法义道。<a id="a-3K"></a>如是说已应当次第而演说之。<a id="a-3L"></a>四者体性尔焰地。<a id="a-3M"></a>毗卢遮那如来告言。<a id="a-3N"></a>若圣子菩提萨埵摩诃萨埵。<a id="a-3O"></a>修习毗卢世尊五智体性法藏金刚菩提三密三摩地者。<a id="a-3P"></a>观照入尔焰体性地真如法界。<a id="a-3Q"></a>以一切法教以圣行。<a id="a-3R"></a>救度一切众生。<a id="a-3S"></a>于尔焰真俗真谛俗谛无二故。<a id="a-3T"></a>不断不常即生即住。<a id="a-3U"></a>即异即灭一劫一世。<a id="a-3V"></a>一时一念有种种异。<a id="a-3W"></a>异化异现故。<a id="a-3X"></a>因缘中道非一非二。<a id="a-3Y"></a>非善非恶非凡非圣。<a id="a-3Z"></a>非佛亦不非佛。<a id="a-3a"></a>佛界凡界及一切凡圣二行诸有为法。<a id="a-3b"></a>是故总名为世谛。<a id="a-3c"></a>菩萨摩诃萨神用圣性自在慧力。<a id="a-3d"></a>入一切有情众生本源体性发起善根。<a id="a-3e"></a>菩萨从本自性性中。<a id="a-3f"></a>劫入毗卢遮那如来体性真如法界性。<a id="a-3g"></a>证入众生佛性同为一体。<a id="a-3h"></a>是故名为同一世谛。<a id="a-3i"></a>菩萨观照密行如来圣行圣道圣性。<a id="a-3j"></a>谛观照见体性圣智。<a id="a-3k"></a>圣行寂灭圣道之中。<a id="a-3l"></a>无一无二证清净一性。<a id="a-3m"></a>入玄通圣定品。<a id="a-3n"></a>所谓说佛圣性圣智心行。<a id="a-3o"></a>习学初觉定时。<a id="a-3p"></a>因信觉思觉静觉上觉念觉慧觉观觉猗觉乐觉舍觉。<a id="a-3q"></a>是名品品。<a id="a-3r"></a>方便智道心心入定果。<a id="a-3s"></a>是人住定中。<a id="a-3t"></a>焰焰见性法行空空。<a id="a-3u"></a>若起念定入心空定。<a id="a-3v"></a>生爱顺圣道圣智圣性。<a id="a-3w"></a>诸法无相法本不生。<a id="a-3x"></a>名无生忍法乐忍住忍证忍寂灭忍。<a id="a-3y"></a>由五忍菩萨证入诸佛净土。<a id="a-3z"></a>于光光光华三昧中。<a id="a-40"></a>现无量佛。<a id="a-41"></a>以手摩顶。<a id="a-42"></a>如来以一法音。<a id="a-43"></a>说百千起发圣教。<a id="a-44"></a>而不出于定。<a id="a-45"></a>住定味乐定着定贪定正定。<a id="a-46"></a>一劫百劫千劫多劫中住定。<a id="a-47"></a>于三昧中见佛莲华会菩提金刚座上如来。<a id="a-48"></a>说百法明门。<a id="a-49"></a>是人供养经无量劫。<a id="a-4A"></a>如是听法百劫住定。<a id="a-4B"></a>是时菩萨于诸佛光中。<a id="a-4C"></a>摩顶发起定品。<a id="a-4D"></a>出相进相去向相故。<a id="a-4E"></a>不没不出不退不堕不落。<a id="a-4F"></a>住顶三昧诸佛圣性法中。<a id="a-4G"></a>得上乐忍永尽无余。<a id="a-4H"></a>菩萨观照即入一切诸佛净土。<a id="a-4I"></a>修持无量功德品行。<a id="a-4J"></a>行道光明入善权方便。<a id="a-4K"></a>教化一切众生。<a id="a-4L"></a>能使得见证佛体性常乐我净。<a id="a-4M"></a>是故菩萨生住如此地中。<a id="a-4N"></a>教道行化修习法门。<a id="a-4O"></a>渐渐深入妙华观智。<a id="a-4P"></a>入三密体性中道一切法三摩地门。<a id="a-4Q"></a>法品满足犹如百千金刚上日月晃曜。<a id="a-4R"></a>圣性道品如来说演成就百千金刚三昧佛三摩地故。<a id="a-4S"></a>菩提智门品已明斯义。<a id="a-4T"></a>如是说已应当次第而演说之。<a id="a-4U"></a>五者体性慧照地。<a id="a-4V"></a>毗卢遮那如来告言。<a id="a-4W"></a>若圣子菩提萨埵摩诃萨埵。<a id="a-4X"></a>修进毗卢世尊五智宝金刚藏菩提三密三摩地者。<a id="a-4Y"></a>观入慧照体性地。<a id="a-4Z"></a>真空法界。<a id="a-4a"></a>以圣道力一切智法。<a id="a-4b"></a>自利利他广济有情众生。<a id="a-4c"></a>于如来圣行十种法力观门。<a id="a-4d"></a>达一切菩萨心地。<a id="a-4e"></a>令入圣行地。<a id="a-4f"></a>及一切苍生速超菩提。<a id="a-4g"></a>于十力圣智道品。<a id="a-4h"></a>菩萨观行入地。<a id="a-4i"></a>起发一切功德。<a id="a-4j"></a>从诸佛法行有十力观。<a id="a-4k"></a>一切智一切慧方便智。<a id="a-4l"></a>知善恶二业别行处力品。<a id="a-4m"></a>恶作善善作恶名作业智力品。<a id="a-4n"></a>以一切作善欲求果报求好大愿。<a id="a-4o"></a>于六道现化作善生生修善果名欲力品。<a id="a-4p"></a>于此六道善性恶性好性异性。<a id="a-4q"></a>分别不同名性力品。<a id="a-4r"></a>以一切善恶根力一一不同名根力品。<a id="a-4s"></a>以邪定痴定正定不定是名定力品。<a id="a-4t"></a>以一切因果相乘果乘因乘。<a id="a-4u"></a>是恶果至恶果是善果至善果。<a id="a-4v"></a>果处乘处力乘因乘果乘圣乘道乘是道力品。<a id="a-4w"></a>以五眼知一切法。<a id="a-4x"></a>见一切受生故名天眼力品。<a id="a-4y"></a>于百劫千劫事。<a id="a-4z"></a>一一知宿世世名世力品。<a id="a-50"></a>以一切众生修菩萨行。<a id="a-51"></a>如来以圣道力加持。<a id="a-52"></a>一切烦恼无明生死灭尽。<a id="a-53"></a>名为解脱力品。<a id="a-54"></a>是故名为十种观力品。<a id="a-55"></a>菩萨以自智力。<a id="a-56"></a>知自修因果。<a id="a-57"></a>亦知一切有情众生因果。<a id="a-58"></a>名为殊品。<a id="a-59"></a>菩萨圣智分别善恶。<a id="a-5A"></a>而以身口意分别任用智力自在。<a id="a-5B"></a>以净国土为恶国土。<a id="a-5C"></a>以恶国土为妙乐国土。<a id="a-5D"></a>能转善作恶。<a id="a-5E"></a>能转恶作善。<a id="a-5F"></a>色为非色非色为色。<a id="a-5G"></a>转男为女转女为男。<a id="a-5H"></a>转六道为非六道。<a id="a-5I"></a>转非六道而作六道。<a id="a-5J"></a>乃至一切诸法及地水火风。<a id="a-5K"></a>非地水火风一切亦如是。<a id="a-5L"></a>是故菩萨以大方便圣智力。<a id="a-5M"></a>于一切有情众生身口意加持。<a id="a-5N"></a>以圣性圣力进分菩提。<a id="a-5O"></a>无量功德不可校量不可思议。<a id="a-5P"></a>非下地一切诸菩萨所能知觉。<a id="a-5Q"></a>举足下足一一圣道。<a id="a-5R"></a>是故菩萨摩诃萨观行。<a id="a-5S"></a>入大明慧。<a id="a-5T"></a>渐渐进道分分达入圣智菩提。<a id="a-5U"></a>证百三昧光光光照。<a id="a-5V"></a>无量无边诸佛净土法界。<a id="a-5W"></a>菩萨教化无量有情不可说不可说。<a id="a-5X"></a>以一切大智般若波罗蜜法。<a id="a-5Y"></a>常现在前行故。<a id="a-5Z"></a>如是说已应当次第而演说之。<a id="a-5a"></a>六者体性华光地。<a id="a-5b"></a>毗卢遮那如来告言。<a id="a-5c"></a>若圣子菩提萨埵摩诃萨埵。<a id="a-5d"></a>修证毗卢世尊五智菩提智藏金刚三密三摩地者。<a id="a-5e"></a>观照入体性华光地真净法界菩萨乘乘如来十种神通圣智法教。<a id="a-5f"></a>导引一切苍生自利利他。<a id="a-5g"></a>以无尽愿行摄度有情。<a id="a-5h"></a>达进菩提成无上道。<a id="a-5i"></a>菩萨起问云何于一切世界中。<a id="a-5j"></a>以神通明智品中。<a id="a-5k"></a>如来教授诸菩萨。<a id="a-5l"></a>及指示一切众生令修菩提。<a id="a-5m"></a>是故如来答说。<a id="a-5n"></a>此地菩萨观行入华光体性地。<a id="a-5o"></a>以十神通智。<a id="a-5p"></a>知种种自在圣力变化。<a id="a-5q"></a>以观天眼明智。<a id="a-5r"></a>知三世国土中微尘等一切色分。<a id="a-5s"></a>分成六道众生身。<a id="a-5t"></a>一一身微细色成大色分。<a id="a-5u"></a>分以智知观天耳明智。<a id="a-5v"></a>知十方三世微尘数六道众生苦乐音声非非音非非声。<a id="a-5w"></a>及一切法声。<a id="a-5x"></a>以观天身明智。<a id="a-5y"></a>知一切色色非色。<a id="a-5z"></a>非男形非女形。<a id="a-60"></a>以一念中遍知十方三世国土劫量。<a id="a-61"></a>大小国土中微尘数量一切身。<a id="a-62"></a>以观天他心明智。<a id="a-63"></a>知三世有情众生心量中所行。<a id="a-64"></a>微尘数粗行细行神用变化尽知。<a id="a-65"></a>以观天圣智。<a id="a-66"></a>知十方六道中一切众生。<a id="a-67"></a>心心所念苦乐善恶等事。<a id="a-68"></a>有为无为一切诸法尽以得知。<a id="a-69"></a>以观天人明智。<a id="a-6A"></a>知十方三世一切国土中。<a id="a-6B"></a>一切众生宿世苦乐寿命因果。<a id="a-6C"></a>长命短命生死相续。<a id="a-6D"></a>经于百劫千劫一一尽知。<a id="a-6E"></a>以观天解脱明智。<a id="a-6F"></a>知十方三世一切众生。<a id="a-6G"></a>解脱断除一切微尘数无明重障。<a id="a-6H"></a>若多若少从一地修证。<a id="a-6I"></a>乃至十地等觉妙觉地。<a id="a-6J"></a>灭灭灭有漏微细烦恼。<a id="a-6K"></a>所知有为一切有相尽令消灭。<a id="a-6L"></a>灭尽无余皆悉寂静。<a id="a-6M"></a>得证如来金刚菩提解脱圣道。<a id="a-6N"></a>以观天定心明智。<a id="a-6O"></a>知十方三世国土中众生。<a id="a-6P"></a>心定不定非定有定。<a id="a-6Q"></a>不定非不定起定。<a id="a-6R"></a>方法方便有所摄受。<a id="a-6S"></a>入如来三密性金刚三昧。<a id="a-6T"></a>证此三昧三摩地故。<a id="a-6U"></a>以观天觉明智。<a id="a-6V"></a>知一切有情众生微尘数劫。<a id="a-6W"></a>修持入地次第已成佛未成佛。<a id="a-6X"></a>乃至知三世一切六道众生。<a id="a-6Y"></a>心心分分别异寿生出没多少。<a id="a-6Z"></a>亦能具知一切三世诸佛如来。<a id="a-6a"></a>尽知所说深妙之法。<a id="a-6b"></a>以观天念明智。<a id="a-6c"></a>知前后三世百劫千劫万劫。<a id="a-6d"></a>大小劫中一切有情苍生。<a id="a-6e"></a>有福无福寿命数量久近久远。<a id="a-6f"></a>菩萨发大誓力。<a id="a-6g"></a>以观大愿明智。<a id="a-6h"></a>知一切众生小愿大愿。<a id="a-6i"></a>求成菩提愿愿修学如来一切佛法入贤圣位三十心十地等觉妙觉地。<a id="a-6j"></a>其一一心地中所行行愿至佛果处。<a id="a-6k"></a>若苦若乐若法若非法。<a id="a-6l"></a>菩萨发大誓愿尽皆入之。<a id="a-6m"></a>救拔一切有情当来成佛。<a id="a-6n"></a>令一切众生同其十大愿。<a id="a-6o"></a>入菩萨百千大愿品具足。<a id="a-6p"></a>是人菩萨住是地中十神通明智知中。<a id="a-6q"></a>现无量身口意如来说地品量功德。<a id="a-6r"></a>不可说不可说百劫千劫。<a id="a-6s"></a>说此地微妙善法圣智不可穷尽。<a id="a-6t"></a>尔时毗卢遮那如来。<a id="a-6u"></a>略开神通明智知圣地品。<a id="a-6v"></a>不可尽不可思议。<a id="a-6w"></a>如是圣行观十二因缘品中。<a id="a-6x"></a>如来说一微尘许事如是说已。<a id="a-6y"></a>是故应当次第而演说之。<a id="a-6z"></a>七者观照体性满足地。<a id="a-70"></a>毗卢遮那如来告言。<a id="a-71"></a>若圣子菩提萨埵摩诃萨埵。<a id="a-72"></a>修入毗卢世尊五智真藏法界金刚秘密三摩地者。<a id="a-73"></a>入是法中于此体性满足地真实法界性。<a id="a-74"></a>菩萨观行以自性智。<a id="a-75"></a>假如来圣智力。<a id="a-76"></a>进修一切有情众生。<a id="a-77"></a>令入菩提法教圣行。<a id="a-78"></a>修入十八圣仁智品。<a id="a-79"></a>下地一切菩萨所不得共。<a id="a-7A"></a>菩萨所证身无漏过。<a id="a-7B"></a>口无语罪。<a id="a-7C"></a>意无失念。<a id="a-7D"></a>离八法于一切诸法常住舍性空。<a id="a-7E"></a>常入三密在三昧中。<a id="a-7F"></a>是名入地六品足。<a id="a-7G"></a>菩萨复从是智。<a id="a-7H"></a>生六足智起六门观行。<a id="a-7I"></a>有三界结缚熏染习气毕竟不受故。<a id="a-7J"></a>欲力具足。<a id="a-7K"></a>于一切功德一切法门一切福智所求满足故。<a id="a-7L"></a>是名进心足。<a id="a-7M"></a>一切三世事法一切劫中诸相因果。<a id="a-7N"></a>及一切众生有为之事。<a id="a-7O"></a>以一心中一念一时知。<a id="a-7P"></a>故名为念心足。<a id="a-7Q"></a>是故二谛法六道众生心法。<a id="a-7R"></a>以一智知一切法故。<a id="a-7S"></a>名智慧足。<a id="a-7T"></a>以一智知从十发趣贤仁。<a id="a-7U"></a>乃至十圣地佛地等妙二觉地。<a id="a-7V"></a>以一智知一切如来三摩地性无结无习三身清净。<a id="a-7W"></a>名为解足。<a id="a-7X"></a>以如来金刚圣性圣智。<a id="a-7Y"></a>以一智知见微尘劫数一切众生三世有情。<a id="a-7Z"></a>生死流转善恶因果。<a id="a-7a"></a>微尘数颠倒之性。<a id="a-7b"></a>我人知见执着妄想。<a id="a-7c"></a>烦恼我相染着习气。<a id="a-7d"></a>善不善有漏无漏种子。<a id="a-7e"></a>尽成菩提。<a id="a-7f"></a>是故名为知他身解脱足。<a id="a-7g"></a>是仁名为入六满足。<a id="a-7h"></a>菩萨观照于明智知。<a id="a-7i"></a>便起智身现化随六道众生心心愿行。<a id="a-7j"></a>口辩说无量法门品。<a id="a-7k"></a>教示现一切有情故。<a id="a-7l"></a>随一切众生心行体性常住三昧正定。<a id="a-7m"></a>而现十方大地震动。<a id="a-7n"></a>证华光光体性三摩地故。<a id="a-7o"></a>能令一切众生。<a id="a-7p"></a>心心得入大明智具足。<a id="a-7q"></a>乃见过去一切无量劫中诸佛出世。<a id="a-7r"></a>亦令得一切众生心心无著圣智圆通。<a id="a-7s"></a>亦见三世十方一切国土中。<a id="a-7t"></a>一切诸佛教导说法。<a id="a-7u"></a>令一切众生心心进修所行。<a id="a-7v"></a>以神通圣智道。<a id="a-7w"></a>见未来一切劫中一切诸佛出世。<a id="a-7x"></a>教导接引一切有情众生。<a id="a-7y"></a>依是如来受教听法故。<a id="a-7z"></a>令证入住是十八圣仁位中。<a id="a-80"></a>圣心心圣性入信如来三摩地。<a id="a-81"></a>菩萨重当谛观观照三界微尘等色是我故身。<a id="a-82"></a>是身流转出没等。<a id="a-83"></a>如三世虚空微尘法界无尽一切众生。<a id="a-84"></a>是我父母兄弟姊妹。<a id="a-85"></a>而今入此地。<a id="a-86"></a>中证一切功德一切神通一切三昧光明福力。<a id="a-87"></a>以一切诸佛所行教导。<a id="a-88"></a>乃至八地九地十地等觉妙觉地。<a id="a-89"></a>一切如来诸佛法门品。<a id="a-8A"></a>我皆已得入故。<a id="a-8B"></a>于微尘微尘数佛国土中。<a id="a-8C"></a>示现作佛成道转法轮神通自在住如来金刚性。<a id="a-8D"></a>不生不死常住法界。<a id="a-8E"></a>亦当示现入涅槃灭度。<a id="a-8F"></a>转化他方于过去未来今。<a id="a-8G"></a>常入于一切微尘数佛国土中。<a id="a-8H"></a>教化有情一切众生。<a id="a-8I"></a>一一得成无上正等菩提亦如是。<a id="a-8J"></a>是故世尊说已。<a id="a-8K"></a>后当如来次第而演说之。<a id="a-8L"></a>八者观照佛吼体性地。<a id="a-8M"></a>毗卢遮那如来告言。<a id="a-8N"></a>若圣子菩提萨埵大摩诃萨埵。<a id="a-8O"></a>修证毗卢世尊五智实际真藏法界圣性金刚秘地细密微妙三摩地者。<a id="a-8P"></a>观行入体性佛吼地。<a id="a-8Q"></a>如如实性。<a id="a-8R"></a>菩萨得入法王位。<a id="a-8S"></a>证体性三昧乐。<a id="a-8T"></a>其智如佛名佛吼三摩地故。<a id="a-8U"></a>入十品大明智。<a id="a-8V"></a>空寂定门。<a id="a-8W"></a>常现在前。<a id="a-8X"></a>华光音入心三昧。<a id="a-8Y"></a>其空慧者。<a id="a-8Z"></a>谓入内空慧门外空慧门。<a id="a-8a"></a>有为空慧门无为空慧门。<a id="a-8b"></a>性空慧门无始空慧门。<a id="a-8c"></a>第一义空慧门空空慧门。<a id="a-8d"></a>空空复空慧门大空空复空空慧门。<a id="a-8e"></a>如是如来十金刚性空慧门。<a id="a-8f"></a>下地一切菩萨所不能知。<a id="a-8g"></a>是故如此佛吼菩萨。<a id="a-8h"></a>入十空平等性金刚圣性慧空门。<a id="a-8i"></a>不坏不变虚空体性地。<a id="a-8j"></a>菩萨观照以智知一切圣性圣慧。<a id="a-8k"></a>等如虚空不可说不可说神通道智力。<a id="a-8l"></a>以一念智知一切佛法。<a id="a-8m"></a>分分殊妙甚深义理。<a id="a-8n"></a>而入无量微尘数佛国土中。<a id="a-8o"></a>于一一如来前咨授法药。<a id="a-8p"></a>转转教导一切有情。<a id="a-8q"></a>令诸菩萨传法度人。<a id="a-8r"></a>与一切众生。<a id="a-8s"></a>而以法药广施之。<a id="a-8t"></a>是名为大法师。<a id="a-8u"></a>亦得名为大导师。<a id="a-8v"></a>破坏四魔法身化化入佛境界。<a id="a-8w"></a>是诸佛数。<a id="a-8x"></a>入等觉妙觉成诸佛菩提数。<a id="a-8y"></a>入性智身证金刚圣慧法身。<a id="a-8z"></a>成就百千陀罗尼门。<a id="a-90"></a>证百千三昧门。<a id="a-91"></a>入百千金刚门。<a id="a-92"></a>入百千神通门。<a id="a-93"></a>入百千解脱门。<a id="a-94"></a>入百千虚空平等性门。<a id="a-95"></a>入如来不空金刚菩提成就门中。<a id="a-96"></a>而大自在圣智神力。<a id="a-97"></a>一切一念凡行圣行。<a id="a-98"></a>一时入佛金刚菩提圣性如如三摩地。<a id="a-99"></a>尽知一切法深要殊品。<a id="a-9A"></a>说诸妙道劫说非劫非劫说劫。<a id="a-9B"></a>说道非道非道说道。<a id="a-9C"></a>说六道众生说非六道。<a id="a-9D"></a>非六道说众生。<a id="a-9E"></a>非众生说六道。<a id="a-9F"></a>非佛说佛佛说非佛。<a id="a-9G"></a>而出入自在神用圣性。<a id="a-9H"></a>证毗卢遮那圣智三摩地。<a id="a-9I"></a>达入诸佛体性三昧中亦如是。<a id="a-9J"></a>菩萨观行以自性圣智。<a id="a-9K"></a>用慧反照顺照逆照。<a id="a-9L"></a>前照后照因照果照。<a id="a-9M"></a>空照不空照第一中道照。<a id="a-9N"></a>义谛照寂照虚空三摩地照。<a id="a-9O"></a>是故菩提圣智三昧。<a id="a-9P"></a>唯此八地已上所证。<a id="a-9Q"></a>一切已下诸地菩萨所不能及。<a id="a-9R"></a>是以圣性地金刚菩提。<a id="a-9S"></a>不动不摇不入不出。<a id="a-9T"></a>不生不灭不没不尽。<a id="a-9U"></a>如是此地法门品。<a id="a-9V"></a>有无量无边殊胜妙理。<a id="a-9W"></a>佛言如是法门。<a id="a-9X"></a>于微尘数劫说不可尽不可说不可说。<a id="a-9Y"></a>如来今以演说略开少分秘密圣性金刚微妙功德。<a id="a-9Z"></a>百千万亿微尘数分说一毛头许事。<a id="a-9a"></a>大乘菩萨罗汉圣行圣道品中。<a id="a-9b"></a>已明如是说已。<a id="a-9c"></a>应当次第而敷演之。<a id="a-9d"></a>九者观照体性华严地。<a id="a-9e"></a>毗卢遮那如来告言。<a id="a-9f"></a>若圣子菩提萨埵摩诃萨埵。<a id="a-9g"></a>修证毗卢世尊五智圣性道海金刚密迹坚性幽密秘细妙慧三摩地者。<a id="a-9h"></a>观行证入体性华严地。<a id="a-9i"></a>令一切菩萨得入如来法界佛性同为一体。<a id="a-9j"></a>成就金刚菩提圣智。<a id="a-9k"></a>入佛威仪如来金刚三昧自在王三摩地定。<a id="a-9l"></a>入出无时于十方法海三千大千世界中。<a id="a-9m"></a>百亿日月百亿须弥山。<a id="a-9n"></a>四百亿四天下。<a id="a-9o"></a>一切菩萨修行菩提。<a id="a-9p"></a>一时成佛转大法轮。<a id="a-9q"></a>乃至灭度一切佛事成就菩提故。<a id="a-9r"></a>菩萨观照以一心中。<a id="a-9s"></a>一念一时示现一切众生。<a id="a-9t"></a>金刚圣力三摩地。<a id="a-9u"></a>三密菩提秘性智身法身。<a id="a-9v"></a>现形相好妙色身。<a id="a-9w"></a>八十种好三十二相。<a id="a-9x"></a>自在圣力住佛金刚不坏性地。<a id="a-9y"></a>自在三昧。<a id="a-9z"></a>照乐虚同如来无量大慈千三昧光明光明相相庄严。<a id="a-A0"></a>非天非人非世间非六道。<a id="a-A1"></a>出一切三世法界外亦如是。<a id="a-A2"></a>菩萨摩诃萨而常观行。<a id="a-A3"></a>入六道现无量身现无量口现无量意说无量法门。<a id="a-A4"></a>而能转魔界入佛界转佛界入魔界。<a id="a-A5"></a>复转外道一切执见。<a id="a-A6"></a>入诸佛如来正见。<a id="a-A7"></a>转诸佛见。<a id="a-A8"></a>入一切外道见。<a id="a-A9"></a>复见佛性转入众生性。<a id="a-AA"></a>见众生性转入佛性。<a id="a-AB"></a>其圣智性。<a id="a-AC"></a>光光光照慧慧慧照。<a id="a-AD"></a>明焰明焰照寂圣性。<a id="a-AE"></a>不坏金刚功德。<a id="a-AF"></a>十力十八不共行法。<a id="a-AG"></a>解脱涅槃无为无相。<a id="a-AH"></a>一道清净。<a id="a-AI"></a>菩萨观入有情界救摄一切。<a id="a-AJ"></a>而以一切有情众生。<a id="a-AK"></a>生生作父母兄弟。<a id="a-AL"></a>谓其说法尽一切劫。<a id="a-AM"></a>而得道果。<a id="a-AN"></a>又现三世一切国土。<a id="a-AO"></a>谓一切众生相。<a id="a-AP"></a>视如父恩念如母。<a id="a-AQ"></a>亦于天魔外道相视如父爱及如母。<a id="a-AR"></a>如是菩萨住此地中。<a id="a-AS"></a>从生死际起至金刚际。<a id="a-AT"></a>以一念心中而能转入无量众生界。<a id="a-AU"></a>亦现如是事。<a id="a-AV"></a>尔时如来于华藏品中。<a id="a-AW"></a>略说如海一渧如一微尘许事。<a id="a-AX"></a>不可说不可说尽。<a id="a-AY"></a>如是说已应当次第而演说之。<a id="a-AZ"></a>十者观照体性入佛界地。<a id="a-Aa"></a>毗卢遮那如来告言。<a id="a-Ab"></a>若圣子菩提萨埵摩诃萨埵。<a id="a-Ac"></a>修证毗卢世尊五圣智华光王三昧海同一圣性金刚三密三摩地微细坚密幽秘般若智。<a id="a-Ad"></a>者入金刚慧性。<a id="a-Ae"></a>证千百亿三昧。<a id="a-Af"></a>入佛界体性金刚三摩地。<a id="a-Ag"></a>而同一切诸佛如来金刚般若法性智身法身。<a id="a-Ah"></a>以佛菩提一切法波罗蜜多。<a id="a-Ai"></a>成就大摩诃萨。<a id="a-Aj"></a>证入大慧空空圣地。<a id="a-Ak"></a>性空复空空圣智慧复空。<a id="a-Al"></a>如虚空性平等智。<a id="a-Am"></a>菩萨证十号如来金刚真如法性。<a id="a-An"></a>有十种殊胜功德品。<a id="a-Ao"></a>具足一切法空。<a id="a-Ap"></a>同一性一相体性无为。<a id="a-Aq"></a>神虚体一法同法性者。<a id="a-Ar"></a>名为如来应顺四谛二谛。<a id="a-As"></a>尽一切法界生死轮际。<a id="a-At"></a>法养法身无二故。<a id="a-Au"></a>是名应供如来。<a id="a-Av"></a>无一有情悉皆感应。<a id="a-Aw"></a>遍覆一切微尘世界所有众生。<a id="a-Ax"></a>修持菩提道如来圣行。<a id="a-Ay"></a>入正性正智圣解脱智。<a id="a-Az"></a>知一切法非有非无。<a id="a-B0"></a>亦以圣智知一切众生根性差别故。<a id="a-B1"></a>是名正遍知。<a id="a-B2"></a>明明明行修行佛果时具足故。<a id="a-B3"></a>名为明行足。<a id="a-B4"></a>善逝者三世佛法法同先佛。<a id="a-B5"></a>圣性法佛去时善善来时善善。<a id="a-B6"></a>是名善逝。<a id="a-B7"></a>是人行佛圣行。<a id="a-B8"></a>是名最胜上行。<a id="a-B9"></a>圣德满足入于世间。<a id="a-BA"></a>教化众生令圣力潜通。<a id="a-BB"></a>证成解脱入佛大寂门。<a id="a-BC"></a>知一切无明结缚尽皆销灭更无遗余。<a id="a-BD"></a>是名世间解。<a id="a-BE"></a>是人证一切如来圣解最胜一切法上。<a id="a-BF"></a>入佛威仪神通形相。<a id="a-BG"></a>体同一性如佛无异。<a id="a-BH"></a>如佛大人如来大士行处圣德圆备。<a id="a-BI"></a>名为无上士。<a id="a-BJ"></a>调顺法者调一切有情众生故。<a id="a-BK"></a>得法满具足。<a id="a-BL"></a>是名调御丈夫。<a id="a-BM"></a>于天人中教导一切众生。<a id="a-BN"></a>咨受法言故。<a id="a-BO"></a>是名天人师。<a id="a-BP"></a>法本无一妙本无二。<a id="a-BQ"></a>佛性幽微玄通觉道。<a id="a-BR"></a>常乐我净大满清净。<a id="a-BS"></a>以一切众生礼敬尊。<a id="a-BT"></a>重是故名为佛世尊。<a id="a-BU"></a>三界一切菩萨一切贤圣一切诸天一切龙神。<a id="a-BV"></a>有情世人依如来教法信受奉行。<a id="a-BW"></a>得人如来地。<a id="a-BX"></a>如是佛地中。<a id="a-BY"></a>一切圣人之所入处故。<a id="a-BZ"></a>名为佛界地。<a id="a-Ba"></a>成就等觉妙觉二位地。<a id="a-Bb"></a>得佛菩提金刚不坏。<a id="a-Bc"></a>证成阿耨多罗三藐三菩提故。</p>
  <p id="aBd">尔时毗卢遮那如来。<a id="a-Be"></a>于千百亿金刚秘密无边性海三摩地大华藏世界海。<a id="a-Bf"></a>坐百宝大莲华座。<a id="a-Bg"></a>世尊于座上坐。<a id="a-Bh"></a>放紫金刚晖曜金色光明。<a id="a-Bi"></a>如百千日。<a id="a-Bj"></a>金光上赫奕三昧。<a id="a-Bk"></a>遍照三千大千世界靡不周遍。<a id="a-Bl"></a>其光光中无数微尘化释迦佛。<a id="a-Bm"></a>无数诸大菩萨摩诃萨。<a id="a-Bn"></a>皆来集会。<a id="a-Bo"></a>与共同心悉皆受记。<a id="a-Bp"></a>欢喜快乐。<a id="a-Bq"></a>以如来现智身金色手。<a id="a-Br"></a>摩其菩萨顶。<a id="a-Bs"></a>同见同学同行同道。<a id="a-Bt"></a>如是一切诸佛一切菩萨。<a id="a-Bu"></a>异口同音赞叹无二。<a id="a-Bv"></a>入如来殊胜妙法。<a id="a-Bw"></a>欢乐不已尽皆适悦。<a id="a-Bx"></a>又有他方百千亿世界中微尘数一切诸佛一切菩萨摩诃萨。<a id="a-By"></a>来期出现而作证明。<a id="a-Bz"></a>一时云集请转法教。<a id="a-C0"></a>圣道法轮不可说法。<a id="a-C1"></a>可说法。<a id="a-C2"></a>佛谓说圣性等如虚空。<a id="a-C3"></a>同于法界。<a id="a-C4"></a>是故此法有不可说奇妙殊胜法门。<a id="a-C5"></a>奇妙殊特三昧三明门。<a id="a-C6"></a>有奇妙奇特总持陀罗尼门一切金刚门。<a id="a-C7"></a>一切神通门。<a id="a-C8"></a>一切虚空平等性门。<a id="a-C9"></a>一切解脱门。<a id="a-CA"></a>如上此殊胜法门。<a id="a-CB"></a>彼一切下地诸菩萨摩诃萨。<a id="a-CC"></a>所不能知解。<a id="a-CD"></a>及一切诸天心识。<a id="a-CE"></a>亦不能知。<a id="a-CF"></a>唯佛世尊殊胜圣性身口意所知。<a id="a-CG"></a>一切法可尽根源不可说不可说法门中。<a id="a-CH"></a>如来说诸佛金刚三摩地无量三昧光音天华品中说。<a id="a-CI"></a>十无尽无畏圣性与佛道同。<a id="a-CJ"></a>是故如上佛说十圣地。<a id="a-CK"></a>次入等觉地妙觉地。<a id="a-CL"></a>一切菩萨摩诃萨次第修学观照。<a id="a-CM"></a>入如来地金刚菩提。<a id="a-CN"></a>得成佛果。<a id="a-CO"></a>是时诸大菩萨摩诃萨。<a id="a-CP"></a>闻世尊说十圣殊胜等妙地已。<a id="a-CQ"></a>深敬如来信受依行。</p>
  <p id="aCR">尔时毗卢遮那如来。<a id="a-CS"></a>自入百千金刚圣性三昧。<a id="a-CT"></a>入百千虚平等性三摩地门。<a id="a-CU"></a>令一切菩萨观照达入真如实际金刚坚密微妙慧圣性不坏圣智地证入金刚等觉妙觉地。<a id="a-CV"></a>一念顷迅疾入金刚喻定三密菩提性证成妙觉地。<a id="a-CW"></a>得金刚圣性定成就法身佛如来果。<a id="a-CX"></a>如是一切菩萨摩诃萨。<a id="a-CY"></a>修持观行如来三摩地者。<a id="a-CZ"></a>尽入此佛金刚菩提三密圣道真如实性金刚圣智不坏地。<a id="a-Ca"></a>证成无上正等菩提佛果。<a id="a-Cb"></a>成就阿耨多罗三藐三菩提故。<a id="a-Cc"></a>是时毗卢遮那如来告言。<a id="a-Cd"></a>诸佛当知谛听谛听。<a id="a-Ce"></a>吾今先为菩萨时。<a id="a-Cf"></a>修入如来所说金刚秘密菩提三摩地已。<a id="a-Cg"></a>佛果之根源如是一切有情众生。<a id="a-Ch"></a>修成佛者。<a id="a-Ci"></a>皆悉修入十发趣十长养十金刚十圣地等觉妙觉地。<a id="a-Cj"></a>登入无生山。<a id="a-Ck"></a>证金刚菩提如来解脱圣地道。<a id="a-Cl"></a>当成佛身同菩提无为无相大满常住。<a id="a-Cm"></a>十力十八不共行法智身法身满足。<a id="a-Cn"></a>是故毗卢遮那如来心体根本菩提金刚圣性。<a id="a-Co"></a>有大愿力与一切有情。<a id="a-Cp"></a>同生圣性。<a id="a-Cq"></a>吾今当当常住法身。<a id="a-Cr"></a>在于一切众生性中。<a id="a-Cs"></a>住一切菩萨心中。<a id="a-Ct"></a>同等法界为身心体性。<a id="a-Cu"></a>亦为圣力加持一切菩萨及一切有情苍生。<a id="a-Cv"></a>证得常乐我净涅槃佛性。<a id="a-Cw"></a>速成无上正等菩提故。<a id="a-Cx"></a>是故一切诸大菩萨摩诃萨。<a id="a-Cy"></a>深敬如来说已各各信受奉行。</p>
 </body>
</html>