<!doctype html>
<html id="z3IBUXodg" data-ver="592">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">十二缘生祥瑞经卷下</h1>
  <p id="a2"></p>
  <p id="a3">注云。<a id="a-4"></a>有支顺转。<a id="a-5"></a>积日逆流。<a id="a-6"></a>黑白月余。<a id="a-7"></a>如经广说。</p>
  <p id="a8">尔时众会。<a id="a-9"></a>无量人天白世尊言。<a id="a-A"></a>乌鸟鸣吟。<a id="a-B"></a>时来不定。<a id="a-C"></a>如何了知。<a id="a-D"></a>愿佛演说。</p>
  <p id="aE">尔时世尊告诸大众。<a id="a-F"></a>若复有人。<a id="a-G"></a>于十二支。<a id="a-H"></a>审谛观察。<a id="a-I"></a>了知忧喜。<a id="a-J"></a>若无明支日。<a id="a-K"></a>乌鸣于右。<a id="a-L"></a>妻女见喜。<a id="a-M"></a>乌鸣在左。<a id="a-N"></a>行人必来。</p>
  <p id="aO">于行支日。<a id="a-P"></a>右鸣安吉。<a id="a-Q"></a>左鸣获财。</p>
  <p id="aR">于识支日。<a id="a-S"></a>右鸣所望必得遂意。<a id="a-T"></a>左鸣所望皆不成就。</p>
  <p id="aU">于名色支。<a id="a-V"></a>右鸣得财左鸣囹圄。</p>
  <p id="aW">于六入支。<a id="a-X"></a>右鸣惊怖左鸣诤讼。</p>
  <p id="aY">于触支日。<a id="a-Z"></a>右鸣惊怖。<a id="a-a"></a>左鸣家人至。</p>
  <p id="ab">于受支日右鸣称意。<a id="a-c"></a>左鸣获信。<a id="a-d"></a>散失财物。</p>
  <p id="ae">于爱支日。<a id="a-f"></a>右鸣安乐。<a id="a-g"></a>左获善信。</p>
  <p id="ah">于取支日。<a id="a-i"></a>右鸣苦辛。<a id="a-j"></a>左获安吉。</p>
  <p id="ak">于有支日。<a id="a-l"></a>右鸣人问。<a id="a-m"></a>左鸣安吉。<a id="a-n"></a>于生支日。<a id="a-o"></a>右鸣所求和合遂意。<a id="a-p"></a>左鸣得信。<a id="a-q"></a>财物破散。</p>
  <p id="ar">于老死支。<a id="a-s"></a>右鸣无患。<a id="a-t"></a>左鸣破坏。<a id="a-u"></a>财物少许。<a id="a-v"></a>尔时世尊告众会言。<a id="a-w"></a>若复有人。<a id="a-x"></a>于无明支。<a id="a-y"></a>乌鸣北方。<a id="a-z"></a>必获来信。</p>
  <p id="a10">于行支日。<a id="a-11"></a>乌鸣北方。<a id="a-12"></a>有喜事获。</p>
  <p id="a13">于识支日。<a id="a-14"></a>鸣北安吉谐和遂意。</p>
  <p id="a15">于名色支。<a id="a-16"></a>北方鸣时。<a id="a-17"></a>闻悦意事。</p>
  <p id="a18">于六入支。<a id="a-19"></a>乌鸣北方。<a id="a-1A"></a>获路远事。<a id="a-1B"></a>财宝去遥。<a id="a-1C"></a>必非和合。</p>
  <p id="a1D">于触支日。<a id="a-1E"></a>乌鸣北方。<a id="a-1F"></a>有诤讼起。</p>
  <p id="a1G">受支日鸣北方安吉。</p>
  <p id="a1H">爱支北鸣。<a id="a-1I"></a>远离系缚。</p>
  <p id="a1J">取支北鸣。<a id="a-1K"></a>卒事获信。</p>
  <p id="a1L">有支北鸣。<a id="a-1M"></a>衣物必获。</p>
  <p id="a1N">生支北鸣。<a id="a-1O"></a>人来问事。</p>
  <p id="a1P">老死北鸣。<a id="a-1Q"></a>一切安吉。</p>
  <p id="a1R">时诸大众白世尊言。<a id="a-1S"></a>心齶上眴。<a id="a-1T"></a>云何了知。</p>
  <p id="a1U">尔时世尊告大众曰。<a id="a-1V"></a>若复有人。<a id="a-1W"></a>于十二支。<a id="a-1X"></a>忆念不忘。<a id="a-1Y"></a>悉皆了达若无明支。</p>
  <p id="a1Z">[鹵*咢]上眴动。<a id="a-1a"></a>大圣者至。</p>
  <p id="a1b">行支日眴。<a id="a-1c"></a>家长安和。</p>
  <p id="a1d">识支齶眴。<a id="a-1e"></a>圣者必来。</p>
  <p id="a1f">名色支眴。<a id="a-1g"></a>多获财物。</p>
  <p id="a1h">六入支眴。<a id="a-1i"></a>心起烦恼。</p>
  <p id="a1j">触支齶眴。<a id="a-1k"></a>适意庆快。</p>
  <p id="a1l">受支日眴有惊怖事。</p>
  <p id="a1m">爱支日眴。<a id="a-1n"></a>增长家财。</p>
  <p id="a1o">取支日眴。<a id="a-1p"></a>中一人夭。</p>
  <p id="a1q">有支日眴。<a id="a-1r"></a>圣者来至。</p>
  <p id="a1s">生支日眴。<a id="a-1t"></a>盗贼必至。</p>
  <p id="a1u">老死支眴。<a id="a-1v"></a>家内和合。</p>
  <p id="a1w">若复有人。<a id="a-1x"></a>观十二支。<a id="a-1y"></a>了知忧喜。<a id="a-1z"></a>于无明支。<a id="a-20"></a>心上眴动。<a id="a-21"></a>诤讼烦恼。</p>
  <p id="a22">行支日眴。<a id="a-23"></a>获于财物。</p>
  <p id="a24">识支心眴。<a id="a-25"></a>有惊怖事。</p>
  <p id="a26">名色心眴。<a id="a-27"></a>父母欢喜。</p>
  <p id="a28">六入支眴。<a id="a-29"></a>于所求事。<a id="a-2A"></a>和合现前。</p>
  <p id="a2B">触支心眴。<a id="a-2C"></a>父母惊怖。</p>
  <p id="a2D">受支心眴。<a id="a-2E"></a>南行禳之。<a id="a-2F"></a>乃可宜吉。</p>
  <p id="a2G">爱支心眴。<a id="a-2H"></a>获大忧恼。</p>
  <p id="a2I">取支心眴。<a id="a-2J"></a>有恶人至。</p>
  <p id="a2K">有支心眴。<a id="a-2L"></a>有忧悲事。</p>
  <p id="a2M">生支心眴。<a id="a-2N"></a>必大怖畏。</p>
  <p id="a2O">老死支日心上眴动。<a id="a-2P"></a>老者必卒。</p>
  <p id="a2Q">尔时大众复白佛言。<a id="a-2R"></a>此十二支。<a id="a-2S"></a>有此祥瑞。<a id="a-2T"></a>于日用事。<a id="a-2U"></a>未能了知。<a id="a-2V"></a>复云何行。<a id="a-2W"></a>唯愿宣说。</p>
  <p id="a2X">尔时世尊告大众言。<a id="a-2Y"></a>若复有人。<a id="a-2Z"></a>于无明支及。<a id="a-2a"></a>行支日。<a id="a-2b"></a>聚会筵设。<a id="a-2c"></a>修饰田宅。<a id="a-2d"></a>问事见贵。<a id="a-2e"></a>洗头等吉。<a id="a-2f"></a>澡浴作衣。<a id="a-2g"></a>宜勿用之。</p>
  <p id="a2h">于行支日。<a id="a-2i"></a>求事听法。<a id="a-2j"></a>习学弧矢。<a id="a-2k"></a>收伏冤贼。<a id="a-2l"></a>澡浴亲贵。<a id="a-2m"></a>皆宜善用。<a id="a-2n"></a>洗头有患。<a id="a-2o"></a>作衣退败。<a id="a-2p"></a>慎勿用之。</p>
  <p id="a2q">于识支日。<a id="a-2r"></a>王受灌顶。<a id="a-2s"></a>伏冤收军。<a id="a-2t"></a>修营聚落。<a id="a-2u"></a>州府舍宅。<a id="a-2v"></a>成就皆吉。<a id="a-2w"></a>洗发咽项。<a id="a-2x"></a>造衣宜用。<a id="a-2y"></a>澡浴惊怖。<a id="a-2z"></a>切宜慎之。</p>
  <p id="a30">若名色支。<a id="a-31"></a>诸所作事。<a id="a-32"></a>及常住事。<a id="a-33"></a>剃除发爪。<a id="a-34"></a>财物收藏。<a id="a-35"></a>皆善宜用。<a id="a-36"></a>洗头色变。<a id="a-37"></a>澡浴惊怖。<a id="a-38"></a>若作衣时。<a id="a-39"></a>获喜速破。</p>
  <p id="a3A">六入支日。<a id="a-3B"></a>王受灌顶。<a id="a-3C"></a>修治聚落。<a id="a-3D"></a>圆满成就。<a id="a-3E"></a>他人勿拜。<a id="a-3F"></a>迁动新宅。<a id="a-3G"></a>财物远离。<a id="a-3H"></a>收护获罪。<a id="a-3I"></a>若澡浴时。<a id="a-3J"></a>父母惊怖。<a id="a-3K"></a>若洗头时。<a id="a-3L"></a>名称无怖。</p>
  <p id="a3M">于触支日。<a id="a-3N"></a>作善不成。<a id="a-3O"></a>恶事害人。<a id="a-3P"></a>罪犯速成于取支日。<a id="a-3Q"></a>一切所为。<a id="a-3R"></a>父母惊怖。<a id="a-3S"></a>澡浴作衣。<a id="a-3T"></a>爱人非久。<a id="a-3U"></a>必有血光。<a id="a-3V"></a>作衣未浴。<a id="a-3W"></a>宜勿着之。</p>
  <p id="a3X">于受支日。<a id="a-3Y"></a>所求事喜。<a id="a-3Z"></a>交易布施。<a id="a-3a"></a>修治精舍。<a id="a-3b"></a>吉庆宜用。<a id="a-3c"></a>洗头惊怖。<a id="a-3d"></a>获不遂意。<a id="a-3e"></a>若作衣时。<a id="a-3f"></a>所希非难。<a id="a-3g"></a>宜对友人着之前吉。</p>
  <p id="a3h">于爱支日。<a id="a-3i"></a>资具珍宝。<a id="a-3j"></a>宜收护吉。<a id="a-3k"></a>轻微急速行用大忧。<a id="a-3l"></a>洗头发败。<a id="a-3m"></a>作衣满足。</p>
  <p id="a3n">于取支日。<a id="a-3o"></a>小儿剃发。<a id="a-3p"></a>所为轻事。<a id="a-3q"></a>皆宜用之。<a id="a-3r"></a>师度弟子。<a id="a-3s"></a>剃除髭发。<a id="a-3t"></a>服药和合。<a id="a-3u"></a>送客嫁娶。<a id="a-3v"></a>吉庆富贵。<a id="a-3w"></a>澡浴获财。<a id="a-3x"></a>作衣逢喜。</p>
  <p id="a3y">于有支日。<a id="a-3z"></a>结识交友。<a id="a-40"></a>及一切事。<a id="a-41"></a>诤讼远离。<a id="a-42"></a>洗头勿用。<a id="a-43"></a>作衣澡浴。<a id="a-44"></a>皆宜吉庆。</p>
  <p id="a45">于生支日。<a id="a-46"></a>修饰舍宅。<a id="a-47"></a>及鞍马库藏。<a id="a-48"></a>见贵臣主。<a id="a-49"></a>皆吉宜用。<a id="a-4A"></a>澡浴远行。<a id="a-4B"></a>亦宜用之。<a id="a-4C"></a>及洗头喜。<a id="a-4D"></a>作衣非久。<a id="a-4E"></a>宜当日着。</p>
  <p id="a4F">老死支日。<a id="a-4G"></a>所起恶事。<a id="a-4H"></a>富者财散作于利益及论义事。<a id="a-4I"></a>远离诸非。<a id="a-4J"></a>洗头速获。<a id="a-4K"></a>饮食多美。<a id="a-4L"></a>澡浴心恼。<a id="a-4M"></a>作衣长久。</p>
  <p id="a4N">于是众会白世尊言。<a id="a-4O"></a>足眴地动。<a id="a-4P"></a>乌吟犬吠。<a id="a-4Q"></a>油火鼠伤。<a id="a-4R"></a>善恶未了。<a id="a-4S"></a>愿为演说。</p>
  <p id="a4T">尔时世尊告大众言。<a id="a-4U"></a>若复有人。<a id="a-4V"></a>于十二支。<a id="a-4W"></a>忆念审察。<a id="a-4X"></a>当知善恶。<a id="a-4Y"></a>所以者何。<a id="a-4Z"></a>于无明支日。<a id="a-4a"></a>足眴有喜。</p>
  <p id="a4b">于行支日。<a id="a-4c"></a>足眴主事不吉勿用。</p>
  <p id="a4d">识支名色。<a id="a-4e"></a>此日诤论。</p>
  <p id="a4f">六入支日。<a id="a-4g"></a>足眴人卒。</p>
  <p id="a4h">触受爱支。<a id="a-4i"></a>此三足眴。<a id="a-4j"></a>诤论事起。</p>
  <p id="a4k">于取支日。<a id="a-4l"></a>足眴人卒。</p>
  <p id="a4m">于有支日。<a id="a-4n"></a>足眴获衣。</p>
  <p id="a4o">生支足眴。<a id="a-4p"></a>贼难病怖。</p>
  <p id="a4q">老死支日。<a id="a-4r"></a>若足眴时。<a id="a-4s"></a>获悲恼事。</p>
  <p id="a4t">复次。<a id="a-4u"></a>观察十二有支。<a id="a-4v"></a>于无明支日。<a id="a-4w"></a>足眴动时有劫盗至家犬吠时人来问远。<a id="a-4x"></a>衣烧无事。<a id="a-4y"></a>若鼠啮衣。<a id="a-4z"></a>危难来至。<a id="a-50"></a>若有乌鸣。<a id="a-51"></a>家人来问。<a id="a-52"></a>衣油污时。<a id="a-53"></a>人卒获信。<a id="a-54"></a>若地动时。<a id="a-55"></a>王恩普降。</p>
  <p id="a56">于行支日。<a id="a-57"></a>足眴动时宜出行吉。<a id="a-58"></a>若犬吠时。<a id="a-59"></a>有少王事。<a id="a-5A"></a>若有乌鸣。<a id="a-5B"></a>善信必至。<a id="a-5C"></a>及见血光。<a id="a-5D"></a>衣烧获喜鼠啮衣时。<a id="a-5E"></a>获大富贵。<a id="a-5F"></a>衣油污时。<a id="a-5G"></a>财物多获若地动时。<a id="a-5H"></a>饥馑劫杀。<a id="a-5I"></a>外国来侵。<a id="a-5J"></a>于识支日。<a id="a-5K"></a>足眴动时。<a id="a-5L"></a>有非人至。<a id="a-5M"></a>有犬吠时有贼盗至。<a id="a-5N"></a>及获财物。<a id="a-5O"></a>有乌鸣吟。<a id="a-5P"></a>诤讼事起。<a id="a-5Q"></a>若衣烧时。<a id="a-5R"></a>而有所得。<a id="a-5S"></a>若鼠咬衣。<a id="a-5T"></a>财失却得。<a id="a-5U"></a>油污衣时。<a id="a-5V"></a>父母惊怖。<a id="a-5W"></a>有地动时。<a id="a-5X"></a>二王吞并。<a id="a-5Y"></a>名色支日。<a id="a-5Z"></a>足眴获财。<a id="a-5a"></a>不求自至。<a id="a-5b"></a>犬吠人卒。<a id="a-5c"></a>若乌鸣吟。<a id="a-5d"></a>有爱人至。<a id="a-5e"></a>衣鼠伤时。<a id="a-5f"></a>财失却来。<a id="a-5g"></a>衣烧有喜。<a id="a-5h"></a>衣若油污。<a id="a-5i"></a>大人思念。<a id="a-5j"></a>有地动时。<a id="a-5k"></a>有冤贼起。<a id="a-5l"></a>除剪国静。</p>
  <p id="a5m">六入支日。<a id="a-5n"></a>若足眴时。<a id="a-5o"></a>友人远至。<a id="a-5p"></a>家长安吉。<a id="a-5q"></a>犬吠诤讼。<a id="a-5r"></a>乌鸣人来。<a id="a-5s"></a>作和合事。<a id="a-5t"></a>鼠伤衣服。<a id="a-5u"></a>有人水没而卒。<a id="a-5v"></a>若衣烧损。<a id="a-5w"></a>诤讼获财。<a id="a-5x"></a>衣若油污。<a id="a-5y"></a>有惊怖事。<a id="a-5z"></a>有地动时。<a id="a-60"></a>老者卒矣。</p>
  <p id="a61">于触支日。<a id="a-62"></a>若足眴时。<a id="a-63"></a>喜事得闻。<a id="a-64"></a>家犬吠时。<a id="a-65"></a>盗贼来至。<a id="a-66"></a>乌鸣惊怖。<a id="a-67"></a>衣鼠损时。<a id="a-68"></a>获于财物。<a id="a-69"></a>衣火伤时。<a id="a-6A"></a>表于人卒。<a id="a-6B"></a>衣油污时。<a id="a-6C"></a>获眷属喜。<a id="a-6D"></a>地动诤论。</p>
  <p id="a6E">于受支日。<a id="a-6F"></a>足眴动时。<a id="a-6G"></a>出行宜吉。<a id="a-6H"></a>家犬吠时。<a id="a-6I"></a>有圣者至。<a id="a-6J"></a>衣鼠伤时。<a id="a-6K"></a>必得见主。<a id="a-6L"></a>衣火伤时。<a id="a-6M"></a>有少事起。<a id="a-6N"></a>油污衣时。<a id="a-6O"></a>得不可意。<a id="a-6P"></a>有地动时。<a id="a-6Q"></a>远信必至。</p>
  <p id="a6R">于爱支日。<a id="a-6S"></a>足眴获财。<a id="a-6T"></a>犬非时吠。<a id="a-6U"></a>必有嗔讼。<a id="a-6V"></a>若乌鸣吟。<a id="a-6W"></a>闻于子信。<a id="a-6X"></a>鼠伤衣时。<a id="a-6Y"></a>必有人卒。<a id="a-6Z"></a>火伤衣时。<a id="a-6a"></a>得于财物。<a id="a-6b"></a>衣油污时。<a id="a-6c"></a>有吉庆事。<a id="a-6d"></a>有地动时。<a id="a-6e"></a>冤贼必起。<a id="a-6f"></a>及有使命。<a id="a-6g"></a>从东而来。</p>
  <p id="a6h">于取支日。<a id="a-6i"></a>足眴获罪。<a id="a-6j"></a>人卒有信。<a id="a-6k"></a>犬非时吠。<a id="a-6l"></a>有诤讼事。<a id="a-6m"></a>乌鸣吟时。<a id="a-6n"></a>有眷属卒。<a id="a-6o"></a>衣鼠伤时。<a id="a-6p"></a>有饥馑至。<a id="a-6q"></a>衣火损时。<a id="a-6r"></a>必有所获。<a id="a-6s"></a>衣油污时。<a id="a-6t"></a>散失财物。<a id="a-6u"></a>有地动时。<a id="a-6v"></a>即外处来侵。<a id="a-6w"></a>于有支日。<a id="a-6x"></a>足眴动时。<a id="a-6y"></a>贼来闻信。<a id="a-6z"></a>犬吠非时。<a id="a-70"></a>土地不宁。<a id="a-71"></a>若乌鸣吟。<a id="a-72"></a>必获于财。<a id="a-73"></a>衣鼠伤时。<a id="a-74"></a>家贼必至。<a id="a-75"></a>衣火损时。<a id="a-76"></a>获美饮食。<a id="a-77"></a>衣油有喜。<a id="a-78"></a>地动丰熟。</p>
  <p id="a79">于生支日。<a id="a-7A"></a>足眴动时。<a id="a-7B"></a>远乘速至。<a id="a-7C"></a>犬非时吠。<a id="a-7D"></a>有喜悦事。<a id="a-7E"></a>乌鸣吟时。<a id="a-7F"></a>无事安和。<a id="a-7G"></a>鼠伤衣服。<a id="a-7H"></a>广得财物。<a id="a-7I"></a>火损衣时。<a id="a-7J"></a>什物增长。<a id="a-7K"></a>衣油污时。<a id="a-7L"></a>有喜必来。<a id="a-7M"></a>若地动时。<a id="a-7N"></a>有军兵至。<a id="a-7O"></a>老死支日。<a id="a-7P"></a>足眴动时。<a id="a-7Q"></a>诤论事虚。<a id="a-7R"></a>犬吠非时。<a id="a-7S"></a>友人远至。<a id="a-7T"></a>乌鸣吟时。<a id="a-7U"></a>有诤讼事。<a id="a-7V"></a>衣鼠损时。<a id="a-7W"></a>财物散失。<a id="a-7X"></a>火伤衣时。<a id="a-7Y"></a>有囹圄难。<a id="a-7Z"></a>衣油点染。<a id="a-7a"></a>诤论事至。<a id="a-7b"></a>有地动时。<a id="a-7c"></a>难处东方。</p>
  <p id="a7d">尔时世尊复告大众。<a id="a-7e"></a>若复有人。<a id="a-7f"></a>于此缘生十二有支。<a id="a-7g"></a>思念不忘。<a id="a-7h"></a>必能了远忧喜等事。<a id="a-7i"></a>若无明支日。<a id="a-7j"></a>宜获财物。</p>
  <p id="a7k">于行支日。<a id="a-7l"></a>收舍财物。</p>
  <p id="a7m">于识支日。<a id="a-7n"></a>宜学艺能。</p>
  <p id="a7o">名色支日。<a id="a-7p"></a>为眷属吉。</p>
  <p id="a7q">六入支日。<a id="a-7r"></a>结识事吉。</p>
  <p id="a7s">若触支日。<a id="a-7t"></a>宜破冤事。</p>
  <p id="a7u">于受支日。<a id="a-7v"></a>宜嫁娶事。</p>
  <p id="a7w">于爱支日。<a id="a-7x"></a>奉王命事行禁非法。</p>
  <p id="a7y">于取支日。<a id="a-7z"></a>宜知上事。</p>
  <p id="a80">老死支日。<a id="a-81"></a>起非法业。<a id="a-82"></a>正行勿用。</p>
  <p id="a83">时诸大众白世尊言。<a id="a-84"></a>此十二支。<a id="a-85"></a>于卜问时。<a id="a-86"></a>云何行之。</p>
  <p id="a87">尔时世尊告众会言。<a id="a-88"></a>若复有人。<a id="a-89"></a>于无明支日。<a id="a-8A"></a>欲求卜问。<a id="a-8B"></a>获于财物。<a id="a-8C"></a>鞍马皆吉。<a id="a-8D"></a>眷属聚会。<a id="a-8E"></a>不永勿用。</p>
  <p id="a8F">于行支日。<a id="a-8G"></a>宜卜问事。<a id="a-8H"></a>出行食饮。<a id="a-8I"></a>思子念友。<a id="a-8J"></a>说法皆吉。</p>
  <p id="a8K">于识支日。<a id="a-8L"></a>若卜问时。<a id="a-8M"></a>事勿动喜。<a id="a-8N"></a>结识知友。<a id="a-8O"></a>不起烦恼。<a id="a-8P"></a>事说成就。<a id="a-8Q"></a>灾难息除。<a id="a-8R"></a>名色支日。<a id="a-8S"></a>若卜问时。<a id="a-8T"></a>有怖烦恼。<a id="a-8U"></a>事散遍普。<a id="a-8V"></a>骨肉离别。</p>
  <p id="a8W">六入支日。<a id="a-8X"></a>行卜问时。<a id="a-8Y"></a>获财礼事。<a id="a-8Z"></a>及妻室悦。<a id="a-8a"></a>女男分贵。</p>
  <p id="a8b">于触支日。<a id="a-8c"></a>卜问有诤。<a id="a-8d"></a>贼怖忧恼。<a id="a-8e"></a>非理患难。<a id="a-8f"></a>眷属不和。</p>
  <p id="a8g">于受支日。<a id="a-8h"></a>求卜问事。<a id="a-8i"></a>多获财宝。<a id="a-8j"></a>饮食衣物。<a id="a-8k"></a>妻室悦意。<a id="a-8l"></a>庄严具足。</p>
  <p id="a8m">于爱支日。<a id="a-8n"></a>求卜问事。<a id="a-8o"></a>心思构画。<a id="a-8p"></a>虚妄所求。<a id="a-8q"></a>皆非成就。</p>
  <p id="a8r">于取支日。<a id="a-8s"></a>求卜问事。<a id="a-8t"></a>见者欢喜。<a id="a-8u"></a>称赞护持。<a id="a-8v"></a>座兼所乘。<a id="a-8w"></a>财获多喜。</p>
  <p id="a8x">于有支日。<a id="a-8y"></a>求卜问事。<a id="a-8z"></a>获怖王法。<a id="a-90"></a>破坏忧恼。<a id="a-91"></a>骨肉离散。</p>
  <p id="a92">于生支日。<a id="a-93"></a>求卜问事。<a id="a-94"></a>获大财物。<a id="a-95"></a>一切谐和。<a id="a-96"></a>圆满成就。<a id="a-97"></a>朋友欢喜。<a id="a-98"></a>珍重称赞。<a id="a-99"></a>于老死支。<a id="a-9A"></a>求卜问事。<a id="a-9B"></a>虚妄善恶。<a id="a-9C"></a>破坏星散。<a id="a-9D"></a>无有精华。<a id="a-9E"></a>事虚大忧。<a id="a-9F"></a>贪嗔数起。</p>
  <p id="a9G">尔时世尊。<a id="a-9H"></a>说是法已。<a id="a-9I"></a>告诸大众。<a id="a-9J"></a>若复有人。<a id="a-9K"></a>审谛观察十二缘生。<a id="a-9L"></a>了达善恶忧喜得失应画转轮图写分明。<a id="a-9M"></a>谓从无明。<a id="a-9N"></a>乃至老死。<a id="a-9O"></a>月日分位。<a id="a-9P"></a>次第罗列。<a id="a-9Q"></a>鼠牛虎兔龙蛇马羊猴鸡犬豕。<a id="a-9R"></a>十二相状。<a id="a-9S"></a>本形轮转。<a id="a-9T"></a>次第为人解说。<a id="a-9U"></a>时诸大众。<a id="a-9V"></a>闻佛所说。<a id="a-9W"></a>踊跃欢喜。<a id="a-9X"></a>信受奉行。</p>
 </body>
</html>