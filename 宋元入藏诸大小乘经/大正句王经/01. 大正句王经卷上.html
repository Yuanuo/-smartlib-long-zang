<!doctype html>
<html id="z3IBUZPeM" data-ver="453">
 <head>
  <meta charset="utf-8">
  <meta author="法贤">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">大正句王经卷上</h1>
  <p id="a2">如是我闻。<a id="a-3"></a>一时尊者童子迦葉在憍萨罗国。<a id="a-4"></a>游行次第至于尸利沙大城之北尸利沙林鹿野园中止住。<a id="a-5"></a>是时有王名大正句。<a id="a-6"></a>都尸利沙城。<a id="a-7"></a>其王先来不信因果。<a id="a-8"></a>每作是言。<a id="a-9"></a>无有来世亦无有人复无化生。<a id="a-A"></a>常起如是断见。</p>
  <p id="aB">尔时尸利沙大城中有大婆罗门及长者主等。<a id="a-C"></a>互相谓曰。<a id="a-D"></a>云何此沙门童子迦葉。<a id="a-E"></a>来至此城之北尸利沙林鹿野园中。<a id="a-F"></a>是时尊者迦葉于彼城中名称普闻。<a id="a-G"></a>而彼城中一切人民。<a id="a-H"></a>素闻迦葉善说法要。<a id="a-I"></a>常说种种深妙之义。<a id="a-J"></a>已得无病常行头陀。<a id="a-K"></a>是即应供是大阿罗汉今既来此。<a id="a-L"></a>我等宜共往诣彼林礼觐供养。<a id="a-M"></a>于是城中大婆罗门及长者等。<a id="a-N"></a>咸出城北往诣尸利沙林鹿野园中欲伸参问。</p>
  <p id="aO">尔时大正句王在高楼上。<a id="a-P"></a>遥见城中婆罗门长者等同共出城。<a id="a-Q"></a>行诣城北往尸利沙林鹿野园中。<a id="a-R"></a>王既见已问侍臣曰。<a id="a-S"></a>云何城中婆罗门长者同共出城。<a id="a-T"></a>诣尸利沙林鹿野园中。<a id="a-U"></a>侍臣白王。<a id="a-V"></a>有一沙门名童子迦葉。<a id="a-W"></a>游化至此大城之北尸利沙林鹿野园中而为止住。<a id="a-X"></a>是故城中诸婆罗门及长者等。<a id="a-Y"></a>同共出城礼觐供养。<a id="a-Z"></a>王闻所奏即谓侍臣。<a id="a-a"></a>汝可往彼宣告彼众婆罗门及长者等。<a id="a-b"></a>汝宜且止须臾小待。<a id="a-c"></a>我今速至当与汝等同共往彼。<a id="a-d"></a>礼觐沙门童子迦葉。<a id="a-e"></a>何以故。<a id="a-f"></a>如我意者。<a id="a-g"></a>或恐汝等婆罗门长者。<a id="a-h"></a>为彼沙门童子迦葉邪法引导。<a id="a-i"></a>不依智识妄称有人及有他世。<a id="a-j"></a>复有化生。<a id="a-k"></a>时彼侍臣受王敕已。<a id="a-l"></a>往婆罗门长者处宣示王敕。<a id="a-m"></a>谓彼众言。<a id="a-n"></a>正句大王宣告汝等且止须臾。<a id="a-o"></a>我当速至与汝同往。<a id="a-p"></a>礼觐沙门童子迦葉。<a id="a-q"></a>人众受敕不敢前进。<a id="a-r"></a>尔时侍臣传王命已。<a id="a-s"></a>复还王处而上奏言。<a id="a-t"></a>臣适奉命往婆罗门长者众处具传圣旨。<a id="a-u"></a>令婆罗门与长者等且止须臾。<a id="a-v"></a>王今速至当与汝等同礼沙门童子迦葉。<a id="a-w"></a>彼众奉命已止不进。<a id="a-x"></a>时正句王严整车驾出于宫城。<a id="a-y"></a>与婆罗门及长者众同共往诣尸利沙林鹿野之园。<a id="a-z"></a>王心憍慢所乘车驾至不通处。<a id="a-10"></a>方乃下车徒步而进。<a id="a-11"></a>行至园中尊者住处。<a id="a-12"></a>时正句王与婆罗门长者众。<a id="a-13"></a>等见于尊者童子迦葉。<a id="a-14"></a>初未信重不甚恭肃。<a id="a-15"></a>王与尊者互伸问讯退坐一面。<a id="a-16"></a>时婆罗门长者众等。<a id="a-17"></a>见王如是亦微郑重。<a id="a-18"></a>咸共相与围绕而住。</p>
  <p id="a19">尔时大王即伸问言。<a id="a-1A"></a>尊者迦葉。<a id="a-1B"></a>当听我语。<a id="a-1C"></a>如我意者。<a id="a-1D"></a>无有来世复无有人亦无化生。<a id="a-1E"></a>我意如是。<a id="a-1F"></a>尊者云何。<a id="a-1G"></a>迦葉答言。<a id="a-1H"></a>王若乐闻如是正义。<a id="a-1I"></a>先当诚心谛信而住。<a id="a-1J"></a>王即报言。<a id="a-1K"></a>唯然受教。</p>
  <p id="a1L">尔时迦葉告大王言。<a id="a-1M"></a>王见日月为有无耶。<a id="a-1N"></a>此世来世于理显然。<a id="a-1O"></a>不委大王。<a id="a-1P"></a>当云何见当云何闻。<a id="a-1Q"></a>王言。<a id="a-1R"></a>迦葉。<a id="a-1S"></a>若此日月此世来世。<a id="a-1T"></a>如我见闻同于尊者。<a id="a-1U"></a>迦葉复言。<a id="a-1V"></a>如王所见。<a id="a-1W"></a>日月为有来世亦然。<a id="a-1X"></a>大王。<a id="a-1Y"></a>不应执如前见。<a id="a-1Z"></a>迦葉复言。<a id="a-1a"></a>大王。<a id="a-1b"></a>如沙门婆罗门乃至应供世间解等。<a id="a-1c"></a>须知定有若因若果此世来世。<a id="a-1d"></a>以智自通如实了知。<a id="a-1e"></a>大王。<a id="a-1f"></a>不应如前执于断见。</p>
  <p id="a1g">尔时大王迷执未省。<a id="a-1h"></a>谓迦葉言。<a id="a-1i"></a>汝今云何作如是言。<a id="a-1j"></a>如我意者实无来世。<a id="a-1k"></a>而汝迦葉勿复强言。</p>
  <p id="a1l">复次迦葉报大王言。<a id="a-1m"></a>即今王身为有无耶。<a id="a-1n"></a>如王此身以为有者。<a id="a-1o"></a>云何断见言无来世。<a id="a-1p"></a>当以何喻证于此理。<a id="a-1q"></a>大王答言。<a id="a-1r"></a>尊者迦葉。<a id="a-1s"></a>我今有喻证于此理。<a id="a-1t"></a>今身是有来世即无。<a id="a-1u"></a>王言。<a id="a-1v"></a>迦葉。<a id="a-1w"></a>如我亲属或染疾病。<a id="a-1x"></a>缠绵既久将趣命终。<a id="a-1y"></a>我时往彼问讯告言。<a id="a-1z"></a>汝病深重定知不可。<a id="a-20"></a>若是殒殁切有相嘱。<a id="a-21"></a>我闻沙门及婆罗门先有是言。<a id="a-22"></a>若人破戒造恶业者。<a id="a-23"></a>命终之后堕于地狱。<a id="a-24"></a>如沙门婆罗门等言若真实。<a id="a-25"></a>汝等亲属命终之后必堕地狱。<a id="a-26"></a>何以故。<a id="a-27"></a>汝诸亲属破戒造罪。<a id="a-28"></a>以此当知定落恶趣。<a id="a-29"></a>若在恶趣当遣使来。<a id="a-2A"></a>或复自来告语于我。<a id="a-2B"></a>今在地狱极受苦楚。<a id="a-2C"></a>汝若来报我必往救。<a id="a-2D"></a>但有去人曾无来者。<a id="a-2E"></a>迦葉。<a id="a-2F"></a>如我之意以此为喻定无来世。</p>
  <p id="a2G">迦葉报言。<a id="a-2H"></a>大王。<a id="a-2I"></a>此喻虽陈未为正说。<a id="a-2J"></a>我今问王。<a id="a-2K"></a>譬如有人犯于王法。<a id="a-2L"></a>为巡守者执之。<a id="a-2M"></a>将至王所而白王言。<a id="a-2N"></a>是人违犯如是之罪不敢隐覆。<a id="a-2O"></a>王闻所奏即敕有司。<a id="a-2P"></a>令将罪人反缚两手牢固其身。<a id="a-2Q"></a>驱往四衢多人聚处。<a id="a-2R"></a>鸣鼓告示。<a id="a-2S"></a>今此罪人犯如是法。<a id="a-2T"></a>东西南北遍于城内咸使闻知。<a id="a-2U"></a>后将出城。<a id="a-2V"></a>依法处断。<a id="a-2W"></a>有司奉命。<a id="a-2X"></a>即将罪人。<a id="a-2Y"></a>反缚两手牢固其身。<a id="a-2Z"></a>驱往四衢多人聚处。<a id="a-2a"></a>鸣鼓告示。<a id="a-2b"></a>今此罪人犯如是法。<a id="a-2c"></a>东西南北遍于城内。<a id="a-2d"></a>准王宣命处处告示。<a id="a-2e"></a>仕庶知已驱领出城依法处断。<a id="a-2f"></a>如此罪人。<a id="a-2g"></a>临赴法时告监守言。<a id="a-2h"></a>愿垂哀愍放我少时。<a id="a-2i"></a>暂至家中辞别亲属。<a id="a-2j"></a>大王。<a id="a-2k"></a>彼监守人。<a id="a-2l"></a>还敢暂放令归家不。<a id="a-2m"></a>王言。<a id="a-2n"></a>不也迦葉。<a id="a-2o"></a>设使此人种种哀切。<a id="a-2p"></a>彼监守人亦不敢放。<a id="a-2q"></a>何以故。<a id="a-2r"></a>王法所录无容暂赦。</p>
  <p id="a2s">尊者迦葉复言。<a id="a-2t"></a>大王。<a id="a-2u"></a>王诸亲属以罪业故。<a id="a-2v"></a>命终之后堕地狱中。<a id="a-2w"></a>以其罪业常受苦楚。<a id="a-2x"></a>是诸罪人告其狱卒。<a id="a-2y"></a>乞暂相放还归人间。<a id="a-2z"></a>至于王所求王救苦。<a id="a-30"></a>大王。<a id="a-31"></a>是地狱卒还肯放不。<a id="a-32"></a>王言不也。<a id="a-33"></a>迦葉复言。<a id="a-34"></a>大王。<a id="a-35"></a>义同世间无暂放理。<a id="a-36"></a>大王。<a id="a-37"></a>勿将此喻同于来世。<a id="a-38"></a>执断见者非为正理。<a id="a-39"></a>是故当知。<a id="a-3A"></a>有今世者定有来世。<a id="a-3B"></a>乃至沙门婆罗门应供世间解。<a id="a-3C"></a>以智自通。<a id="a-3D"></a>了知真实。<a id="a-3E"></a>不应更执如前之见。<a id="a-3F"></a>王复报言。<a id="a-3G"></a>尊者迦葉。<a id="a-3H"></a>斯言非当我意未允。<a id="a-3I"></a>不应更言实有后世。</p>
  <p id="a3J">复次迦葉报大王言。<a id="a-3K"></a>王意如是。<a id="a-3L"></a>勿更有喻可为证耶。<a id="a-3M"></a>王言。<a id="a-3N"></a>迦葉。<a id="a-3O"></a>我今更有亲属之喻可以为证。<a id="a-3P"></a>迦葉。<a id="a-3Q"></a>如我亲属染于重病。<a id="a-3R"></a>将其命断还当付嘱告病人言。<a id="a-3S"></a>我闻沙门及婆罗门常作是说。<a id="a-3T"></a>若人持戒修诸善法。<a id="a-3U"></a>或有惠施三轮清净。<a id="a-3V"></a>见他殊胜不生嫉意。<a id="a-3W"></a>是人命尽生于天界。<a id="a-3X"></a>若彼沙门及婆罗门所言诚实。<a id="a-3Y"></a>汝之命终必生天界。<a id="a-3Z"></a>何以故。<a id="a-3a"></a>我观于汝常具戒品及修善法。<a id="a-3b"></a>三轮清净而行惠施。<a id="a-3c"></a>仍于他胜不生嫉意。<a id="a-3d"></a>以此当知定生天界。<a id="a-3e"></a>若得生天当遣使来。<a id="a-3f"></a>或复自来用报于我。<a id="a-3g"></a>即今已得生于某天受于快乐。<a id="a-3h"></a>迦葉。<a id="a-3i"></a>我诸亲属若实生天必来相报。<a id="a-3j"></a>云何亲属但见终殁无来报者。<a id="a-3k"></a>以此当知。<a id="a-3l"></a>定无来世。<a id="a-3m"></a>迦葉告大王言。<a id="a-3n"></a>我今亦欲重说譬喻。<a id="a-3o"></a>令王得见实有来世。<a id="a-3p"></a>大王。<a id="a-3q"></a>譬如秽坑臭不可近。<a id="a-3r"></a>时有一人误堕其中。<a id="a-3s"></a>臭秽难堪方便得出。<a id="a-3t"></a>身既出已即用诸香煮水沐浴。<a id="a-3u"></a>复以涂香以涂其身。<a id="a-3v"></a>身既香洁。<a id="a-3w"></a>又以殊妙迦尸迦衣及珍宝花鬘庄严其身。<a id="a-3x"></a>住于家中受其快乐。<a id="a-3y"></a>大王。<a id="a-3z"></a>于意云何。<a id="a-40"></a>如是之人还复乐入前秽坑不。<a id="a-41"></a>王言。<a id="a-42"></a>不也迦葉。<a id="a-43"></a>彼秽恶坑人非所乐。<a id="a-44"></a>迦葉复言。<a id="a-45"></a>大王。<a id="a-46"></a>彼人生天亦复如是。<a id="a-47"></a>既得生天。<a id="a-48"></a>岂复更思还来人间。</p>
  <p id="a49">复次大王。<a id="a-4A"></a>人间百年等忉利天是一昼夜。<a id="a-4B"></a>大王亲属修诸善法。<a id="a-4C"></a>既生天界昼夜受乐。<a id="a-4D"></a>岂复更思还来报王。<a id="a-4E"></a>我生天界昼夜受乐。<a id="a-4F"></a>大王。<a id="a-4G"></a>汝与天人寿命长短为相等不。<a id="a-4H"></a>王言。<a id="a-4I"></a>不也迦葉。<a id="a-4J"></a>迦葉复言。<a id="a-4K"></a>大王。<a id="a-4L"></a>天界人界本自悬隔。<a id="a-4M"></a>不应如愚颙望相报。<a id="a-4N"></a>然后方可信有后世。<a id="a-4O"></a>大王。<a id="a-4P"></a>彼沙门婆罗门应供世间解。<a id="a-4Q"></a>乃至后世须知实有。<a id="a-4R"></a>可以自智如实了知。<a id="a-4S"></a>不应更作无后世见。<a id="a-4T"></a>王报迦葉。<a id="a-4U"></a>如尊者言亦未可信。<a id="a-4V"></a>何以故。<a id="a-4W"></a>所云人间百年等忉利天为一昼夜。<a id="a-4X"></a>有何人来告语于汝。<a id="a-4Y"></a>人间百年等忉利天为一昼夜。<a id="a-4Z"></a>迦葉复言。<a id="a-4a"></a>如王所见喻生盲人。<a id="a-4b"></a>何以故。<a id="a-4c"></a>生盲之人本自不见青黄赤白细妙粗恶长短色相。<a id="a-4d"></a>便作是言。<a id="a-4e"></a>本无如是青黄赤白细妙粗恶长短色相。<a id="a-4f"></a>又言。<a id="a-4g"></a>我亦不知我亦不见。<a id="a-4h"></a>是生盲人以己不见。<a id="a-4i"></a>便乃执云本无如是青黄赤白乃至长短色相。<a id="a-4j"></a>大王。<a id="a-4k"></a>勿同生盲执无色相。<a id="a-4l"></a>王言迦葉。<a id="a-4m"></a>如我意者而彼天界。<a id="a-4n"></a>若实有者我即言有。<a id="a-4o"></a>既实本无。<a id="a-4p"></a>云何令我说云实有。<a id="a-4q"></a>复言迦葉。<a id="a-4r"></a>汝非善人。<a id="a-4s"></a>何以故。<a id="a-4t"></a>我见本正。<a id="a-4u"></a>云何喻我同彼生盲。<a id="a-4v"></a>迦葉。<a id="a-4w"></a>汝前所说生天等事。<a id="a-4x"></a>我实不信。<a id="a-4y"></a>若信此言。<a id="a-4z"></a>如食毒药如刃临身。<a id="a-50"></a>如上山坠身自害其命。<a id="a-51"></a>如是诸恶我皆远离。</p>
  <p id="a52">复次迦葉报大王言。<a id="a-53"></a>我念往昔有婆罗门。<a id="a-54"></a>家中巨富又乃耆年。<a id="a-55"></a>唯有一子年才十六。<a id="a-56"></a>母即丧亡。<a id="a-57"></a>彼婆罗门不能鳏独遂再婚娶。<a id="a-58"></a>未久之间妻乃有妊。<a id="a-59"></a>妻未生产。<a id="a-5A"></a>其婆罗门寻亦命终。<a id="a-5B"></a>于是其子白继母言。<a id="a-5C"></a>家中财物金银珍宝。<a id="a-5D"></a>乃至一切受用之具悉属于我。<a id="a-5E"></a>更无别人分我财物。<a id="a-5F"></a>时彼继母闻子语已。<a id="a-5G"></a>即告子言。<a id="a-5H"></a>我今所怀汝父遗体。<a id="a-5I"></a>待其长育与汝均分。<a id="a-5J"></a>其子时复再言其事。<a id="a-5K"></a>母起思念。<a id="a-5L"></a>此子年幼情性痴騃。<a id="a-5M"></a>虽与深言未能分晓。<a id="a-5N"></a>又以贪惜欲疾娩身。<a id="a-5O"></a>多设方便求于速产。<a id="a-5P"></a>日月未满返损其孕。<a id="a-5Q"></a>大王。<a id="a-5R"></a>彼之女人以贪嫉故返损其孕。<a id="a-5S"></a>大王。<a id="a-5T"></a>今者以愚痴故起于断见。<a id="a-5U"></a>王复报言。<a id="a-5V"></a>迦葉尊者。<a id="a-5W"></a>莫如前言。<a id="a-5X"></a>持戒修善及行惠施。<a id="a-5Y"></a>命终之后得生天上。<a id="a-5Z"></a>寿命长远常处快乐。<a id="a-5a"></a>我实不信。<a id="a-5b"></a>我今若信迦葉之语。<a id="a-5c"></a>是食毒药是受刀剑。<a id="a-5d"></a>是坠高山自害其命。<a id="a-5e"></a>云何迦葉。<a id="a-5f"></a>坚作是语。<a id="a-5g"></a>如我之意定无有人无有后世亦无化生。</p>
  <p id="a5h">复次迦葉告大王言。<a id="a-5i"></a>莫复有喻证于斯事。<a id="a-5j"></a>王言。<a id="a-5k"></a>迦葉。<a id="a-5l"></a>我复有喻证于斯事。<a id="a-5m"></a>知无有人无有后世亦无化生。<a id="a-5n"></a>迦葉。<a id="a-5o"></a>如我亲属或染重病。<a id="a-5p"></a>我即往彼安慰问讯。<a id="a-5q"></a>命未断者还与我语说其苦恼。<a id="a-5r"></a>及命终已无有与我说苦恼者。<a id="a-5s"></a>以此可知定无后世亦无化生。<a id="a-5t"></a>迦葉告言。<a id="a-5u"></a>我念往昔有一聚落。<a id="a-5v"></a>其中人民不识螺相。<a id="a-5w"></a>亦复未曾闻其螺声。<a id="a-5x"></a>忽有一人从外而来。<a id="a-5y"></a>到彼聚落而便止住。<a id="a-5z"></a>是人常持一螺以为功业。<a id="a-60"></a>每日执螺诣于圣像鸣螺供养。<a id="a-61"></a>供养已讫复还住处。<a id="a-62"></a>时聚落中一切人民。<a id="a-63"></a>忽闻螺声咸悉惊怪。<a id="a-64"></a>互相谓曰。<a id="a-65"></a>此是何声。<a id="a-66"></a>我等众人本所不闻。<a id="a-67"></a>大王。<a id="a-68"></a>时聚落中一切人众共往螺处。<a id="a-69"></a>问彼螺言尔从何来可依实答。<a id="a-6A"></a>若不言实我当破汝。<a id="a-6B"></a>螺知我意速说其由。<a id="a-6C"></a>大王。<a id="a-6D"></a>彼人民众。<a id="a-6E"></a>于其螺相及与螺声。<a id="a-6F"></a>本所不见本所不闻。<a id="a-6G"></a>欲使其螺共为问答。<a id="a-6H"></a>螺既无情岂能言答。<a id="a-6I"></a>何以故。<a id="a-6J"></a>亦如大王。<a id="a-6K"></a>与命终人欲共言论。<a id="a-6L"></a>人既命尽岂能再言。<a id="a-6M"></a>大王不应执如是见。<a id="a-6N"></a>谓无有人及无后世亦无化生。<a id="a-6O"></a>迦葉复言。<a id="a-6P"></a>有沙门婆罗门具天眼者。<a id="a-6Q"></a>以净天眼悉见于人死此生彼。<a id="a-6R"></a>受身好恶端正丑陋。<a id="a-6S"></a>或得生天或堕恶趣。<a id="a-6T"></a>大王。<a id="a-6U"></a>如是等事皆可为证。<a id="a-6V"></a>不应更言无有后世亦无化生。<a id="a-6W"></a>王言。<a id="a-6X"></a>迦葉。<a id="a-6Y"></a>虽说此喻我意未允。<a id="a-6Z"></a>如我之见定无有人亦无化生及无后世。</p>
  <p id="a6a">复次迦葉告大王言。<a id="a-6b"></a>若如是者。<a id="a-6c"></a>复有何喻可证无人亦无后世及无化生。<a id="a-6d"></a>王言。<a id="a-6e"></a>尊者。<a id="a-6f"></a>譬如官吏执法理人。<a id="a-6g"></a>及其临莅自违条制。<a id="a-6h"></a>后被弹奏王遂具知。<a id="a-6i"></a>乃敕法司将犯罪人依法断理。<a id="a-6j"></a>王复令言。<a id="a-6k"></a>彼犯罪人可缚双手。<a id="a-6l"></a>将赴法处而苦治之。<a id="a-6m"></a>以绳系缚秤轻重。<a id="a-6n"></a>割皮削肉悬置异处。<a id="a-6o"></a>是人命在知其痛苦。<a id="a-6p"></a>若命已断自无声息。<a id="a-6q"></a>又彼罪人命末断时身即柔软。<a id="a-6r"></a>命既断已其身僵硬。<a id="a-6s"></a>至于轻重死活不同。<a id="a-6t"></a>尊者。<a id="a-6u"></a>我以此知定无来世。<a id="a-6v"></a>亦无有人复无化生。<a id="a-6w"></a>迦葉复言。<a id="a-6x"></a>大王。<a id="a-6y"></a>于意云何。<a id="a-6z"></a>譬如铁丸亦有轻重软硬之异。<a id="a-70"></a>其铁热时体轻而软。<a id="a-71"></a>其铁冷后体重而硬。<a id="a-72"></a>大王。<a id="a-73"></a>有情无情皆禀四大。<a id="a-74"></a>以彼四大有其合散。<a id="a-75"></a>是有软硬冷热之异。<a id="a-76"></a>勿将此理比于后世及化生等。<a id="a-77"></a>大王须知。<a id="a-78"></a>实有彼沙门婆罗门或具天眼者。<a id="a-79"></a>见于众生死此生彼。<a id="a-7A"></a>乃至端正丑陋。<a id="a-7B"></a>或生天上或堕恶趣。<a id="a-7C"></a>悉可证知。<a id="a-7D"></a>实有来世及化生等。<a id="a-7E"></a>王言。<a id="a-7F"></a>尊者。<a id="a-7G"></a>如汝所言未为诚信。<a id="a-7H"></a>我之意者。<a id="a-7I"></a>实无有人无有后世亦无化生。</p>
 </body>
</html>