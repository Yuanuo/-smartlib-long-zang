<!doctype html>
<html id="z3IBUZReN" data-ver="390">
 <head>
  <meta charset="utf-8">
  <meta author="法贤">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">大正句王经卷下</h1>
  <p id="a2">复次迦葉告大王言。<a id="a-3"></a>勿更有喻证彼无人及无后世亦无化生。<a id="a-4"></a>王言。<a id="a-5"></a>我复有喻可证斯理。<a id="a-6"></a>尊者。<a id="a-7"></a>譬如有人犯极重罪。<a id="a-8"></a>近臣知已即白于王。<a id="a-9"></a>今有此人犯极重罪。<a id="a-A"></a>王既知已。<a id="a-B"></a>乃令所司捉缚罪人依法断理。<a id="a-C"></a>法司奉命即将罪人。<a id="a-D"></a>缚其两手镬中煎煮。<a id="a-E"></a>复宣令曰。<a id="a-F"></a>待其糜烂彻见骨已。<a id="a-G"></a>可于镬中以杖翻搅。<a id="a-H"></a>子细寻觅彼后世人及化生等出入之者。<a id="a-I"></a>法司奉命一依王旨。<a id="a-J"></a>至糜烂时乃于镬中翻搅寻觅。<a id="a-K"></a>终不见有后世之人及化生等出入之者。<a id="a-L"></a>乃至展转重重寻觅亦终不见。<a id="a-M"></a>王言。<a id="a-N"></a>尊者。<a id="a-O"></a>以此喻知。<a id="a-P"></a>实无有人无有后世亦无化生。<a id="a-Q"></a>于是迦葉告大王言。<a id="a-R"></a>大王。<a id="a-S"></a>譬如有人于眠睡时梦一殊胜园林。<a id="a-T"></a>园中乃有种种树木。<a id="a-U"></a>花果茂盛池沼清洁。<a id="a-V"></a>其人梦中甚可爱乐。<a id="a-W"></a>大王。<a id="a-X"></a>是彼园林为实有不。<a id="a-Y"></a>又复看玩及彼出入为是实不。<a id="a-Z"></a>王言。<a id="a-a"></a>不也迦葉。<a id="a-b"></a>如梦所见皆非真实。<a id="a-c"></a>迦葉报言。<a id="a-d"></a>亦如大王所执断见非为真实。<a id="a-e"></a>大王。<a id="a-f"></a>要须诚谛知实有人有后世有化生。<a id="a-g"></a>乃至实有沙门婆罗门。<a id="a-h"></a>具清净天眼超越世间。<a id="a-i"></a>见诸众生死此生彼端正丑陋。<a id="a-j"></a>或得生天或堕地狱。<a id="a-k"></a>斯是真实。<a id="a-l"></a>不应更执如前断见。<a id="a-m"></a>王言。<a id="a-n"></a>尊者。<a id="a-o"></a>云何重重作如是说。<a id="a-p"></a>如我之意定知无人无有后世亦无化生。</p>
  <p id="aq">复次迦葉报大王言。<a id="a-r"></a>复有何喻可证无人无有后世复无化生。<a id="a-s"></a>王言。<a id="a-t"></a>尊者。<a id="a-u"></a>我复有喻以证斯理。<a id="a-v"></a>譬如有人执行王事自违条格。<a id="a-w"></a>近臣奏闻。<a id="a-x"></a>王乃具知。<a id="a-y"></a>令付法司鞫问情实。<a id="a-z"></a>其罪既重宣令苦治。<a id="a-10"></a>即使先割皮肉后断筋脉折骨挑髓。<a id="a-11"></a>寻觅于人及化生者。<a id="a-12"></a>法官奉命准法施行。<a id="a-13"></a>如王所言不敢违越。<a id="a-14"></a>一一次第于皮肉筋脉骨髓之内。<a id="a-15"></a>寻觅于人及化生等。<a id="a-16"></a>始终不见有人及化生等。<a id="a-17"></a>尊者以此喻知实无有人亦无化生复无后世。<a id="a-18"></a>迦葉告言。<a id="a-19"></a>大王。<a id="a-1A"></a>我念昔时有一道人住于山中。<a id="a-1B"></a>时有商人将多车乘载于财货。<a id="a-1C"></a>近道人庵止宿而去。<a id="a-1D"></a>时彼道人乃于明且观彼宿处恐遗财物。<a id="a-1E"></a>果于是处见一童子。<a id="a-1F"></a>才离乳哺未识东西。<a id="a-1G"></a>是众商人之所遗坠。<a id="a-1H"></a>道人慈愍恐彼童子饥渴所损。<a id="a-1I"></a>将归庵中如亲养育。<a id="a-1J"></a>而彼道人事火为行。<a id="a-1K"></a>常专其心添续柴薪未曾断灭。<a id="a-1L"></a>以彼童子日来月往。<a id="a-1M"></a>渐渐长大年十五六。<a id="a-1N"></a>道人思惟。<a id="a-1O"></a>童子长大堪可委付。<a id="a-1P"></a>一日道人以缘事故。<a id="a-1Q"></a>当入城隍暂抛庵所。<a id="a-1R"></a>即诫童子我有事缘要须暂出。<a id="a-1S"></a>庵中之火如我每日添续柴薪勿令断灭。<a id="a-1T"></a>言讫便行。<a id="a-1U"></a>道人既出童子痴騃由贪戏玩。<a id="a-1V"></a>为贪戏故忘其事火。<a id="a-1W"></a>以无添续火遂断灭。<a id="a-1X"></a>尔时童子见火灭已。<a id="a-1Y"></a>收拾柴薪积于炉内。<a id="a-1Z"></a>发言祝曰。<a id="a-1a"></a>汝火速出。<a id="a-1b"></a>若火不出我当坏汝。<a id="a-1c"></a>是彼童子苦切求哀火终不出。<a id="a-1d"></a>火不出故更发恶言。<a id="a-1e"></a>火不出者亦当打汝。<a id="a-1f"></a>是时童子求火不出。<a id="a-1g"></a>心即忧怖。<a id="a-1h"></a>道人归来必当辱我。<a id="a-1i"></a>住在一面思惟火事。<a id="a-1j"></a>道人事毕归还庵中。<a id="a-1k"></a>见子默坐便知火灭。<a id="a-1l"></a>谓童子言。<a id="a-1m"></a>汝贪放逸致火灭耶。<a id="a-1n"></a>童子答言。<a id="a-1o"></a>我暂忘失火已灭矣。<a id="a-1p"></a>火灭之后积薪于炉。<a id="a-1q"></a>以善恶言祈火不出。<a id="a-1r"></a>道人言曰。<a id="a-1s"></a>汝甚痴騃。<a id="a-1t"></a>火若灭已得火方然。<a id="a-1u"></a>未闻积薪于冷灰中有火自出。<a id="a-1v"></a>设汝炉中积无量薪作多方便。<a id="a-1w"></a>徒自疲劳无由得火。<a id="a-1x"></a>大王。<a id="a-1y"></a>而此童子于火灭后灰中求火。<a id="a-1z"></a>亦如大王愚迷不回。<a id="a-20"></a>于死尸中搜求于人及化生者。<a id="a-21"></a>妄执无人起于断见。<a id="a-22"></a>大王。<a id="a-23"></a>应须知实有人及有化生有于后世。<a id="a-24"></a>王言尊者。<a id="a-25"></a>莫如此言。<a id="a-26"></a>我或从汝言有后世必为人议。<a id="a-27"></a>何以故。<a id="a-28"></a>今此都人便作是语。<a id="a-29"></a>王自昔来不信因果。<a id="a-2A"></a>常作是语云。<a id="a-2B"></a>无后世及无有人亦无化生。<a id="a-2C"></a>今日却随迦葉所化。<a id="a-2D"></a>迦葉复言。<a id="a-2E"></a>大王。<a id="a-2F"></a>我念往昔有二商主。<a id="a-2G"></a>皆有财宝一国无过。<a id="a-2H"></a>后于一时相约为侣。<a id="a-2I"></a>同往他邦货鬻求利。<a id="a-2J"></a>是二商主。<a id="a-2K"></a>各集商人以为伴侣。<a id="a-2L"></a>于是各各多装车乘。<a id="a-2M"></a>排比鞍马同日上路。<a id="a-2N"></a>行赴前程去国既遥。<a id="a-2O"></a>艰崄在近。<a id="a-2P"></a>一人商主素知此路前有艰崄。<a id="a-2Q"></a>告一商主言。<a id="a-2R"></a>汝今知不。<a id="a-2S"></a>前路艰崄无有人烟。<a id="a-2T"></a>商众既多宜其预备。<a id="a-2U"></a>二主议已。<a id="a-2V"></a>一主先行。<a id="a-2W"></a>意在少人所须易足。<a id="a-2X"></a>所有米面饮食之用。<a id="a-2Y"></a>乃至柴薪皆亦持去。<a id="a-2Z"></a>前行之次忽逢一人相迎而来。<a id="a-2a"></a>身大黑色两目皆赤。<a id="a-2b"></a>顶发稀疏衣服褴缕。<a id="a-2c"></a>驾一驴车其状如鬼。<a id="a-2d"></a>商主问言。<a id="a-2e"></a>仁者。<a id="a-2f"></a>前路还有饮食柴薪等不。<a id="a-2g"></a>彼人答言。<a id="a-2h"></a>前路之中甚有饮食柴薪等物。<a id="a-2i"></a>皆悉无乏。<a id="a-2j"></a>汝之所载咸可弃之。<a id="a-2k"></a>免汝前行为重所滞。<a id="a-2l"></a>是时商主闻此语已。<a id="a-2m"></a>谓商众曰。<a id="a-2n"></a>汝等人众咸闻所言。<a id="a-2o"></a>前路之中饮食等物既不乏少。<a id="a-2p"></a>何用赍持分外之物困于车马。<a id="a-2q"></a>商主及伴皆非智人。<a id="a-2r"></a>便以所持弃之而去。<a id="a-2s"></a>行第一日至于日没。<a id="a-2t"></a>唯有旷野不逢人烟。<a id="a-2u"></a>四顾杳然无所取给。<a id="a-2v"></a>饮食既乏悉受饥渴。<a id="a-2w"></a>忍苦终夜强复前进。<a id="a-2x"></a>于第二日又行至夜。<a id="a-2y"></a>但在旷野余无所睹。<a id="a-2z"></a>商众共议前所逢者。<a id="a-30"></a>思其相貌定知是鬼。<a id="a-31"></a>我等无智便信彼言。<a id="a-32"></a>妖妄惑人以致如是。<a id="a-33"></a>至第三日人马俱乏悉不能进。<a id="a-34"></a>相顾无语待死而住。<a id="a-35"></a>彼一商主隔日而进。<a id="a-36"></a>亦逢是人相迎而来。<a id="a-37"></a>乃问言曰。<a id="a-38"></a>前路之中还有饮食所须物不。<a id="a-39"></a>彼人同前一一妄说。<a id="a-3A"></a>饮食所须皆不乏少。<a id="a-3B"></a>何用所持重滞车马。<a id="a-3C"></a>是物可弃汝宜知之。<a id="a-3D"></a>后一商主智慧聪明。<a id="a-3E"></a>凡所施为必先思虑。<a id="a-3F"></a>素知此路有大旷野艰崄之处。<a id="a-3G"></a>度其地里崄难非遥。<a id="a-3H"></a>又察是人颜貌不常行李粗恶。<a id="a-3I"></a>或恐妖妄不可信之。<a id="a-3J"></a>与诸商人议论而进。<a id="a-3K"></a>至第三日忽于路次见前商主及众商人饥乏而住。<a id="a-3L"></a>顾问所以果是亦逢丑恶之人妖妄所误。<a id="a-3M"></a>商众共议即以所持饮食之分。<a id="a-3N"></a>均分相济。<a id="a-3O"></a>令彼商众同度艰崄。<a id="a-3P"></a>大王。<a id="a-3Q"></a>彼一商主。<a id="a-3R"></a>以愚痴故信彼妖妄。<a id="a-3S"></a>致于崄路受大苦恼。<a id="a-3T"></a>大王。<a id="a-3U"></a>以愚痴故自执断见。<a id="a-3V"></a>必于长夜受大苦恼。</p>
  <p id="a3W">尔时大王闻此语已。<a id="a-3X"></a>告尊者言。<a id="a-3Y"></a>勿复引喻我心不回。<a id="a-3Z"></a>所以者何。<a id="a-3a"></a>恐彼国人谓我无定。<a id="a-3b"></a>正句大王常作是语。<a id="a-3c"></a>实无有人及无化生亦无后世。<a id="a-3d"></a>今日翻为迦葉所化。<a id="a-3e"></a>是故我今不易前见。</p>
  <p id="a3f">尔时迦葉又告王言。<a id="a-3g"></a>昔有二人薄有财贿结伴经营。<a id="a-3h"></a>钱物虽殊有利相报。<a id="a-3i"></a>结契已定择日方行。<a id="a-3j"></a>不日之间便达他国。<a id="a-3k"></a>彼地多麻价贱可贩。<a id="a-3l"></a>二人议毕出钱收买。<a id="a-3m"></a>如法装结担负而行。<a id="a-3n"></a>言到他邦有利即货。<a id="a-3o"></a>前至别国见兜罗绵得利倍多。<a id="a-3p"></a>可以回麻作兜罗绵。<a id="a-3q"></a>一人有智。<a id="a-3r"></a>寻易其麻买兜罗绵。<a id="a-3s"></a>一人无智谓同伴言。<a id="a-3t"></a>我不易麻为兜罗绵。<a id="a-3u"></a>何以故。<a id="a-3v"></a>以此麻担用功装结远负而至。<a id="a-3w"></a>是故我实不能易也。<a id="a-3x"></a>二人即日各负货物。<a id="a-3y"></a>相次前进又至一国。<a id="a-3z"></a>彼国多丝复倍绵利。<a id="a-40"></a>彼有智者便货其绵再易为丝。<a id="a-41"></a>一无智者又说前言。<a id="a-42"></a>不能易麻更求丝利。<a id="a-43"></a>二人持货再复前行。<a id="a-44"></a>至一国中疋帛至贱。<a id="a-45"></a>比于丝利倍数转多。<a id="a-46"></a>其有智者见利倍多。<a id="a-47"></a>便易其丝为于疋帛。<a id="a-48"></a>一无智者由惜其麻。<a id="a-49"></a>自远持来不肯回易。<a id="a-4A"></a>二人负货又复前行。<a id="a-4B"></a>至一国中唯有坑冶。<a id="a-4C"></a>疋帛甚贵银价至微。<a id="a-4D"></a>易帛为银有百倍利。<a id="a-4E"></a>一有智者卖帛买银期利百倍。<a id="a-4F"></a>时无智者由谓此麻未得厚价惜而不易。<a id="a-4G"></a>彼一智者又闻人言。<a id="a-4H"></a>某国出金绝无有银。<a id="a-4I"></a>即呼伴云可往彼国。<a id="a-4J"></a>不经时序达彼国中。<a id="a-4K"></a>时有智者便易其银还买黄金。<a id="a-4L"></a>买得金已看玩欢喜。<a id="a-4M"></a>私自计云。<a id="a-4N"></a>我昔离家钱物至寡。<a id="a-4O"></a>初始买麻已忻厚利。<a id="a-4P"></a>不期至此获得黄金。<a id="a-4Q"></a>世之贵重不过于此。<a id="a-4R"></a>将至家乡足以致富。<a id="a-4S"></a>即呼伴言。<a id="a-4T"></a>岁月只赊可共还国。<a id="a-4U"></a>随其所得济彼尊亲。<a id="a-4V"></a>时负麻人谓同伴言。<a id="a-4W"></a>我本买麻比望厚利。<a id="a-4X"></a>及其至此利转轻微。<a id="a-4Y"></a>君今欲回岂敢相滞。<a id="a-4Z"></a>亦且担负相逐而归。<a id="a-4a"></a>或遇价高随处货卖。<a id="a-4b"></a>议毕已择日旧路而归。<a id="a-4c"></a>去国匪遥宗亲得信。<a id="a-4d"></a>家人共出郊外相迎。<a id="a-4e"></a>忻喜非常各还所止。<a id="a-4f"></a>获金之家父母妻儿问得何利家主报言。<a id="a-4g"></a>得金可富。<a id="a-4h"></a>乃至宗亲亦可给济。<a id="a-4i"></a>彼负麻者家人亦问。<a id="a-4j"></a>自尔经营当获何利。<a id="a-4k"></a>是人报言。<a id="a-4l"></a>唯得此麻更无别物。<a id="a-4m"></a>家人闻已苦恼其心。<a id="a-4n"></a>谓彼人言。<a id="a-4o"></a>似汝经营。<a id="a-4p"></a>我等宗亲不免贫贱。<a id="a-4q"></a>大王。<a id="a-4r"></a>彼负麻人执性愚迷。<a id="a-4s"></a>虽睹真金不肯回易。<a id="a-4t"></a>致令亲属苦恼长时。<a id="a-4u"></a>亦如大王不自觉知执于断见。<a id="a-4v"></a>长夜受苦后悔难追。<a id="a-4w"></a>王闻此语告尊者言。<a id="a-4x"></a>我意不回盖有所以。<a id="a-4y"></a>缘此国人熟知我见。<a id="a-4z"></a>若回所执国人相议。<a id="a-50"></a>正句大王常言无人无有后世亦无化生。<a id="a-51"></a>今日翻为迦葉所化。<a id="a-52"></a>我定不能受斯耻也。<a id="a-53"></a>迦葉报言。<a id="a-54"></a>大王。<a id="a-55"></a>我念往昔有不律人。<a id="a-56"></a>畜养群猪求利为活。<a id="a-57"></a>忽往他处睹粪秽多收拾负之。<a id="a-58"></a>欲将归家以饲群豢。<a id="a-59"></a>不期中路值雨淋漓。<a id="a-5A"></a>秽污满身心便追悔。<a id="a-5B"></a>大王。<a id="a-5C"></a>彼不律人众所轻贱。<a id="a-5D"></a>以污身故尚解回心。<a id="a-5E"></a>王处尊位翻顾浮言。<a id="a-5F"></a>专执其心不舍断见。</p>
  <p id="a5G">尔时迦葉复言。<a id="a-5H"></a>大王。<a id="a-5I"></a>我前种种巧说譬喻。<a id="a-5J"></a>欲令大王舍于断见。<a id="a-5K"></a>知有后世及信三宝。<a id="a-5L"></a>大王妄执强对于我。<a id="a-5M"></a>今复为王更说譬喻。<a id="a-5N"></a>汝若信者谛听谛受善思念之。<a id="a-5O"></a>王言尊者。<a id="a-5P"></a>愿为我说。<a id="a-5Q"></a>尔时迦葉告大王言。<a id="a-5R"></a>我念往昔有猪名曰大腹。<a id="a-5S"></a>时彼大腹。<a id="a-5T"></a>引以群猪入深山野。<a id="a-5U"></a>于山野中忽逢师子。<a id="a-5V"></a>师子见猪告而言曰。<a id="a-5W"></a>我是兽王汝速避路。<a id="a-5X"></a>大腹报言。<a id="a-5Y"></a>令我避路事当不可。<a id="a-5Z"></a>要我斗者必不相违。<a id="a-5a"></a>且止须臾待我被甲。<a id="a-5b"></a>时师子言。<a id="a-5c"></a>汝何上族是何名字。<a id="a-5d"></a>敢能如是索我相斗。<a id="a-5e"></a>所要被甲今随汝意。<a id="a-5f"></a>时彼大腹。<a id="a-5g"></a>往秽坑中遍涂其身。<a id="a-5h"></a>还师子前言与汝斗。<a id="a-5i"></a>是时师子报大腹言。<a id="a-5j"></a>我是众兽中王。<a id="a-5k"></a>常以獐鹿等兽而为食啖。<a id="a-5l"></a>或劣弱者尚弃不食。<a id="a-5m"></a>况汝不净秽污之身。<a id="a-5n"></a>若与汝斗实染污我。<a id="a-5o"></a>尔时师子即为大腹。<a id="a-5p"></a>宣说偈言。</p>
  <p id="a5q">汝本不净身　　今复加臭秽</p>
  <p id="a5r">汝意求斗者　　我即堕于汝</p>
  <p id="a5s">迦葉尊者报大王言。<a id="a-5t"></a>王之所见。<a id="a-5u"></a>由如彼猪与师子斗。<a id="a-5v"></a>我如师子先堕于汝。<a id="a-5w"></a>时正句王闻尊者迦葉说是语已。<a id="a-5x"></a>深心惭悔谓迦葉言。<a id="a-5y"></a>尊者。<a id="a-5z"></a>我从初闻日月喻时早已信伏。<a id="a-60"></a>但为欲闻尊者智慧辩才故。<a id="a-61"></a>以是言激引宣说。<a id="a-62"></a>唯愿尊者。<a id="a-63"></a>察我诚心知我信伏。<a id="a-64"></a>誓愿归依迦葉尊者。<a id="a-65"></a>迦葉报言。<a id="a-66"></a>勿归依我。<a id="a-67"></a>我归依处谓佛法僧。<a id="a-68"></a>汝当归依。<a id="a-69"></a>王复告言。<a id="a-6A"></a>依尊者教归佛法僧受近事戒。<a id="a-6B"></a>从今已去誓不杀不盗不淫不妄复不饮酒。<a id="a-6C"></a>终于身命持佛净戒。</p>
  <p id="a6D">尔时大王受化导已。<a id="a-6E"></a>诚心向佛受三自归。<a id="a-6F"></a>永奉五戒。<a id="a-6G"></a>与婆罗门长者等。<a id="a-6H"></a>欢喜踊跃礼拜而退。</p>
 </body>
</html>