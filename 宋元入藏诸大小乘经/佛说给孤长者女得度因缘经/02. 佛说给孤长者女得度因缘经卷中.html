<!doctype html>
<html id="z3IBUaof3" data-ver="459">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说给孤长者女得度因缘经卷中</h1>
  <p id="a2">复次尊者大迦葉化大金山其色晃耀。<a id="a-3"></a>复有种种树林飞鸟周匝围绕。<a id="a-4"></a>而此尊者处于山顶现是神通。<a id="a-5"></a>从空而来三绕彼城。<a id="a-6"></a>次从空下入长者舍。<a id="a-7"></a>尔时长者见是相已。<a id="a-8"></a>问善无毒女言。<a id="a-9"></a>今此所来处金山顶。<a id="a-A"></a>现如是相入此舍者。<a id="a-B"></a>是汝师邪。<a id="a-C"></a>女即答言。<a id="a-D"></a>此非我师。<a id="a-E"></a>是佛弟子名大迦葉。<a id="a-F"></a>此人未出家时其家大富。<a id="a-G"></a>金银珍宝其数无量。<a id="a-H"></a>有百千种上妙衣服。<a id="a-I"></a>眷属炽盛人所瞻敬。<a id="a-J"></a>此人厌舍如是富贵等事。<a id="a-K"></a>出家修道而获果证。<a id="a-L"></a>又此尊者常止一处。<a id="a-M"></a>常持一衣少欲知足。<a id="a-N"></a>而能摄余贪爱众生。<a id="a-O"></a>又此尊者。<a id="a-P"></a>佛于一时分半座令坐。<a id="a-Q"></a>佛说此人修头陀行中最为第一。<a id="a-R"></a>是此尊者次第而来。</p>
  <p id="aS">复次尊者大目干连自然相好端严殊特。<a id="a-T"></a>化大龙车安处其上。<a id="a-U"></a>现是神通从空而来。<a id="a-V"></a>三绕彼城次从空下入长者舍。<a id="a-W"></a>尔时长者见是相已。<a id="a-X"></a>问善无毒女言。<a id="a-Y"></a>今此所来乘大龙车。<a id="a-Z"></a>现如是相入此舍者。<a id="a-a"></a>是汝师邪。<a id="a-b"></a>女即答言。<a id="a-c"></a>此非我师。<a id="a-d"></a>是佛弟子名大目干连。<a id="a-e"></a>此人有大神通。<a id="a-f"></a>于一时中在妙高山顶。<a id="a-g"></a>降伏难陀乌波难陀二龙王。<a id="a-h"></a>彼帝释天主所住宫殿。<a id="a-i"></a>周千由旬高二由旬半。<a id="a-j"></a>有八万四千宝柱种种严饰。<a id="a-k"></a>此人于彼动一足指。<a id="a-l"></a>而能令彼帝释宫殿皆悉震动。<a id="a-m"></a>又复一时佛在吠兰帝聚落。<a id="a-n"></a>告诸苾刍言。<a id="a-o"></a>今此聚落有饥馑相。<a id="a-p"></a>而诸苾刍乞食难得。<a id="a-q"></a>时此尊者大目干连闻佛语已不离佛会。<a id="a-r"></a>即时转此大地置于下方世界。<a id="a-s"></a>取彼世界一切所可食物。<a id="a-t"></a>安此大地悉令增长。<a id="a-u"></a>以神通力于上下方如是作已。<a id="a-v"></a>而此大地还复如故。<a id="a-w"></a>令诸众生远离饥馑。</p>
  <p id="ax">佛言。<a id="a-y"></a>大目干连。<a id="a-z"></a>而此大地转时。<a id="a-10"></a>所有众生当复何能得安隐邪。<a id="a-11"></a>大目干连白佛言。<a id="a-12"></a>我左手持众生。<a id="a-13"></a>右手转大地。<a id="a-14"></a>大地虽转。<a id="a-15"></a>是诸众生。<a id="a-16"></a>宛然安隐不知所转。<a id="a-17"></a>佛言。<a id="a-18"></a>大目干连。<a id="a-19"></a>如是转时汝作何想。<a id="a-1A"></a>大目干连白佛言。<a id="a-1B"></a>如我意者。<a id="a-1C"></a>譬如力士转芭蕉叶而不为难。<a id="a-1D"></a>我转大地亦复如是。<a id="a-1E"></a>佛言。<a id="a-1F"></a>大目干连。<a id="a-1G"></a>善哉善哉。<a id="a-1H"></a>汝能起是神通方便。<a id="a-1I"></a>长者。<a id="a-1J"></a>佛说此人神通第一。<a id="a-1K"></a>是此尊者次第而来。</p>
  <p id="a1L">复次尊者。<a id="a-1M"></a>摩诃迦旃延化水精楼阁。<a id="a-1N"></a>有种种宝柱及众宝网真珠璎珞。<a id="a-1O"></a>间错垂布广大严饰。<a id="a-1P"></a>于楼阁中结跏趺坐。<a id="a-1Q"></a>现是神通从空而来三绕彼城。<a id="a-1R"></a>次从空下入长者舍。<a id="a-1S"></a>尔时长者见是相已。<a id="a-1T"></a>问善无毒女言。<a id="a-1U"></a>今此所来众宝庄严水精楼阁。<a id="a-1V"></a>于其中间结跏趺坐。<a id="a-1W"></a>现如是相入此舍者。<a id="a-1X"></a>是汝师邪。<a id="a-1Y"></a>女即答言。<a id="a-1Z"></a>此非我师。<a id="a-1a"></a>是佛弟子名摩诃迦旃延。<a id="a-1b"></a>此人善能分别经典句义。<a id="a-1c"></a>佛说此人于经典中议论第一。<a id="a-1d"></a>是此尊者次第而来。</p>
  <p id="a1e">复次尊者摩诃俱絺罗化大牛车安处其上。<a id="a-1f"></a>现是神通从空而来三绕彼城。<a id="a-1g"></a>次从空下入长者舍。<a id="a-1h"></a>尔时长者见是相已。<a id="a-1i"></a>问善无毒女言。<a id="a-1j"></a>今此所来乘大牛车。<a id="a-1k"></a>现如是相入此舍者。<a id="a-1l"></a>是汝师邪。<a id="a-1m"></a>女即答言。<a id="a-1n"></a>此非我师。<a id="a-1o"></a>是佛弟子名摩诃俱絺罗。<a id="a-1p"></a>此人威仪详审诸根调寂。<a id="a-1q"></a>初出家已自然纯熟如八十腊者。<a id="a-1r"></a>了知梵行如久修习。<a id="a-1s"></a>佛说此人少欲第一。<a id="a-1t"></a>是此尊者次第而来。</p>
  <p id="a1u">复次尊者优波离化金多罗树林。<a id="a-1v"></a>妙色华果皆悉具足。<a id="a-1w"></a>有俱枳罗舍利啰等种种异鸟游集其上。<a id="a-1x"></a>出众微妙可爱音声。<a id="a-1y"></a>而此尊者。<a id="a-1z"></a>林中现身起是神通。<a id="a-20"></a>从空而来三绕彼城。<a id="a-21"></a>次从空下入长者舍。<a id="a-22"></a>尔时长者见是相已。<a id="a-23"></a>问善无毒女言。<a id="a-24"></a>今此所来金多罗树林。<a id="a-25"></a>林中现身起如是相入此舍者。<a id="a-26"></a>是汝师邪。<a id="a-27"></a>女即答言。<a id="a-28"></a>此非我师。<a id="a-29"></a>是佛弟子名优波离。<a id="a-2A"></a>此人善持律行家族大富。<a id="a-2B"></a>昔未出家时有五百释种童子各乐出家。<a id="a-2C"></a>以种种宝庄严其身。<a id="a-2D"></a>来诣优波离前。<a id="a-2E"></a>各脱所严种种宝具积置一处。<a id="a-2F"></a>各作是言。<a id="a-2G"></a>我等舍此而求出家。<a id="a-2H"></a>时优波离见是相已即自思惟。<a id="a-2I"></a>此诸童子色相端严家族富盛。<a id="a-2J"></a>皆能弃舍而求出家。<a id="a-2K"></a>我今何故爱乐严饰不自觉了。<a id="a-2L"></a>如是念已。<a id="a-2M"></a>以此因缘亦复弃舍庄严等事投佛出家。<a id="a-2N"></a>最先证得阿罗汉果。<a id="a-2O"></a>佛说此人持律第一。<a id="a-2P"></a>是此尊者次第而来。</p>
  <p id="a2Q">复次尊者马胜。<a id="a-2R"></a>威仪详审诸相寂静。<a id="a-2S"></a>执持应器从空而来三绕彼城。<a id="a-2T"></a>次从空下入长者舍。<a id="a-2U"></a>尔时长者见是相已。<a id="a-2V"></a>问善无毒女言。<a id="a-2W"></a>今此所来威仪详审诸相寂静。<a id="a-2X"></a>执持应器现如是相入此舍者。<a id="a-2Y"></a>是汝师邪。<a id="a-2Z"></a>女即答言。<a id="a-2a"></a>此非我师。<a id="a-2b"></a>是佛弟子名曰马胜。<a id="a-2c"></a>此人出家已后。<a id="a-2d"></a>威仪详审诸相寂静。<a id="a-2e"></a>能降醉象而获果证。<a id="a-2f"></a>此人一时为舍利子。<a id="a-2g"></a>说伽陀曰。</p>
  <p id="a2h">由彼烦恼业　　为因而起作</p>
  <p id="a2i">是故于世间　　随转无穷尽</p>
  <p id="a2j">若烦恼业因　　是二不转者</p>
  <p id="a2k">即出离世间　　人中尊所说</p>
  <p id="a2l">若彼生与老　　二法而不行</p>
  <p id="a2m">是故于世间　　决定无有苦</p>
  <p id="a2n">彼当得解脱　　此最上正语</p>
  <p id="a2o">大沙门牛王　　了已故宣说</p>
  <p id="a2p">时舍利子暂得闻说是伽陀已。<a id="a-2q"></a>即解其义乃于言下证须陀洹果。<a id="a-2r"></a>佛说此尊者马胜威仪第一。<a id="a-2s"></a>是此尊者次第而来。</p>
  <p id="a2t">复次尊者满慈子化金莲华其华千叶。<a id="a-2u"></a>叶如车轮琉璃为茎金刚为须。<a id="a-2v"></a>如是庄严色光晃耀。<a id="a-2w"></a>而此尊者处莲华上现是神通。<a id="a-2x"></a>从空而来三绕彼城。<a id="a-2y"></a>次从空下入长者舍。<a id="a-2z"></a>尔时长者见是相已。<a id="a-30"></a>问善无毒女言。<a id="a-31"></a>今此所来处于千叶金莲华上色光晃耀。<a id="a-32"></a>现如是相入此舍者。<a id="a-33"></a>是汝师邪。<a id="a-34"></a>女即答言。<a id="a-35"></a>此非我师。<a id="a-36"></a>是佛弟子名满慈子。<a id="a-37"></a>此人善能宣说正法。<a id="a-38"></a>佛说此人于说法人中而为第一。<a id="a-39"></a>是此尊者次第而来。</p>
  <p id="a3A">复次尊者多财子。<a id="a-3B"></a>化一大山四宝庄严。<a id="a-3C"></a>殊妙幢幡种种宝铃皆悉具足。<a id="a-3D"></a>风吹和鸣闻者爱乐。<a id="a-3E"></a>而此尊者处山顶上现是神通。<a id="a-3F"></a>从空而来三绕彼城。<a id="a-3G"></a>次从空下入长者舍。<a id="a-3H"></a>尔时长者见是相已。<a id="a-3I"></a>问善无毒女言。<a id="a-3J"></a>今此所来处宝山顶现如是相。<a id="a-3K"></a>入此舍者是汝师邪。<a id="a-3L"></a>女即答言。<a id="a-3M"></a>此非我师。<a id="a-3N"></a>是佛弟子名多财子。<a id="a-3O"></a>家族富盛一切受用皆悉具足。<a id="a-3P"></a>常时安置坐卧床榻清净严饰。<a id="a-3Q"></a>以备四方往来僧众。<a id="a-3R"></a>随其所应须者供给。<a id="a-3S"></a>佛说此人于受用福中自在第一。<a id="a-3T"></a>是此尊者次第而来。</p>
  <p id="a3U">复次尊者阿泥噜驮化一金殿琉璃间饰。<a id="a-3V"></a>及种种宝交络垂布庄严妙好。<a id="a-3W"></a>于其殿上有师子座。<a id="a-3X"></a>而此尊者处于座上。<a id="a-3Y"></a>现是神通从空而来三绕彼城。<a id="a-3Z"></a>次从空下入长者舍。<a id="a-3a"></a>尔时长者见是相已。<a id="a-3b"></a>问善无毒女言。<a id="a-3c"></a>今此所来有大金殿琉璃间饰。<a id="a-3d"></a>于其殿上处师子座。<a id="a-3e"></a>现如是相入此舍者。<a id="a-3f"></a>是汝师邪。<a id="a-3g"></a>女即答言。<a id="a-3h"></a>此非我师。<a id="a-3i"></a>是佛弟子名阿泥噜驮。<a id="a-3j"></a>此人曾于多劫之前发清净心。<a id="a-3k"></a>以一抟食施于缘觉。<a id="a-3l"></a>由此善根七返人间作转轮王。<a id="a-3m"></a>又复七返作三十三天主。<a id="a-3n"></a>如是业余生大富族。<a id="a-3o"></a>有百千万金银珍宝广大炽盛。<a id="a-3p"></a>皆能弃舍出家修道。<a id="a-3q"></a>出家已后。<a id="a-3r"></a>亦复具足饭食衣服卧具医药一切如意。<a id="a-3s"></a>净修梵行而获果证。<a id="a-3t"></a>复以因缘得净天眼。<a id="a-3u"></a>佛说此人天眼第一。<a id="a-3v"></a>是此尊者次第而来。</p>
  <p id="a3w">复次尊者闻俱胝化众华座处于座上。<a id="a-3x"></a>现是神通从空而来三绕彼城。<a id="a-3y"></a>次从空下入长者舍。<a id="a-3z"></a>尔时长者见是相已。<a id="a-40"></a>问善无毒女言。<a id="a-41"></a>今此所来处众华座现如是相。<a id="a-42"></a>入此舍者是汝师邪。<a id="a-43"></a>女即答言。<a id="a-44"></a>此非我师。<a id="a-45"></a>是佛弟子名闻俱胝。<a id="a-46"></a>是大富长者子。<a id="a-47"></a>此人生时父母欢喜。<a id="a-48"></a>互相谓言。<a id="a-49"></a>我家富盛生福德子。<a id="a-4A"></a>宜应广出珍宝示富贵相。<a id="a-4B"></a>如是议已。<a id="a-4C"></a>即出库藏种种异宝。<a id="a-4D"></a>召彼所有诸识宝者。<a id="a-4E"></a>长者谓言。<a id="a-4F"></a>汝等。<a id="a-4G"></a>当定我此众宝价直几何。<a id="a-4H"></a>诸人答言。<a id="a-4I"></a>今此珍宝最上殊异莫知其价。<a id="a-4J"></a>长者即言。<a id="a-4K"></a>价直俱胝。<a id="a-4L"></a>诸人复言。<a id="a-4M"></a>长者。<a id="a-4N"></a>所有此一一宝。<a id="a-4O"></a>价直俱胝邪。<a id="a-4P"></a>长者答言。<a id="a-4Q"></a>如是如是。<a id="a-4R"></a>诸人赞言。<a id="a-4S"></a>长者大富无有等者。<a id="a-4T"></a>尔时长者即作是言。<a id="a-4U"></a>我此生子当立何名。<a id="a-4V"></a>有人谓言。<a id="a-4W"></a>童子生时闻说珍宝价直俱胝。<a id="a-4X"></a>长者即如其言。<a id="a-4Y"></a>乃为子立闻俱胝名。<a id="a-4Z"></a>佛说此人离尘第一。<a id="a-4a"></a>是此尊者次第而来。</p>
  <p id="a4b">复次尊者树提迦化孔雀车安处其上。<a id="a-4c"></a>现是神通从空而来三绕彼城。<a id="a-4d"></a>次从空下入长者舍。<a id="a-4e"></a>尔时长者见是相已。<a id="a-4f"></a>问善无毒女言。<a id="a-4g"></a>今此所来乘孔雀车现如是相。<a id="a-4h"></a>入此舍者是汝师邪。<a id="a-4i"></a>女即答言。<a id="a-4j"></a>此非我师。<a id="a-4k"></a>是佛弟子名树提迦。<a id="a-4l"></a>此人未出家时。<a id="a-4m"></a>在王舍城为大富长者。<a id="a-4n"></a>现于人中受天胜福。<a id="a-4o"></a>于自舍中以上妙细氎。<a id="a-4p"></a>而为净巾常所受用。<a id="a-4q"></a>乃于一时以其净巾向日而曝。<a id="a-4r"></a>忽为大风飘至频婆娑罗王殿前。<a id="a-4s"></a>时频婆娑罗王见是净巾忽在其前。<a id="a-4t"></a>问侍臣言。<a id="a-4u"></a>今此柔软上妙细[疊*毛]世无等比。<a id="a-4v"></a>我自处王位而未曾见。<a id="a-4w"></a>从何所来。<a id="a-4x"></a>汝等知不。<a id="a-4y"></a>侍臣白言。<a id="a-4z"></a>大王当知。<a id="a-50"></a>王此城中有大富长者名树提迦。<a id="a-51"></a>佛说此人现于人中受天胜福。<a id="a-52"></a>臣等意谓是彼长者家中所有。<a id="a-53"></a>王当诏问必知其实。<a id="a-54"></a>尔时彼王即诏长者来至其前。<a id="a-55"></a>王乃次第询问其故。<a id="a-56"></a>树提迦言。<a id="a-57"></a>今此细[疊*毛]是臣家中所用净巾。<a id="a-58"></a>适乃向日而曝风飘至此。<a id="a-59"></a>其事如实。<a id="a-5A"></a>愿王放罪。<a id="a-5B"></a>王言。<a id="a-5C"></a>我非见罪。<a id="a-5D"></a>但为闻汝受天胜福。<a id="a-5E"></a>其事实邪。<a id="a-5F"></a>树提迦言。<a id="a-5G"></a>如是如是。<a id="a-5H"></a>王言。<a id="a-5I"></a>树提迦。<a id="a-5J"></a>我欲往汝舍中暂一观视。<a id="a-5K"></a>树提迦言。<a id="a-5L"></a>大王。<a id="a-5M"></a>我是王民为王所统。<a id="a-5N"></a>若幸小舍深自忻庆。<a id="a-5O"></a>王言。<a id="a-5P"></a>汝可先还办造饮食。<a id="a-5Q"></a>我当后至。<a id="a-5R"></a>树提迦言。<a id="a-5S"></a>若受天胜福者。<a id="a-5T"></a>不假力营饮食自办。<a id="a-5U"></a>愿王今往。</p>
  <p id="a5V">尔时频婆娑罗王即与臣从围绕。<a id="a-5W"></a>出诣树提迦长者舍。<a id="a-5X"></a>长者前行为王引导。<a id="a-5Y"></a>时王至于长者舍门。<a id="a-5Z"></a>见守门婢色相端严妙宝庄饰。<a id="a-5a"></a>王意谓是长者之妻。<a id="a-5b"></a>王乃小住而不前进。<a id="a-5c"></a>树提迦言。<a id="a-5d"></a>大王。<a id="a-5e"></a>何故住而不进。<a id="a-5f"></a>王言。<a id="a-5g"></a>树提迦。<a id="a-5h"></a>汝妻在此。<a id="a-5i"></a>我故小住。<a id="a-5j"></a>树提迦言。<a id="a-5k"></a>此非臣妻是守门婢。<a id="a-5l"></a>王乃渐行至中门外。<a id="a-5m"></a>亦同前见又复小住。<a id="a-5n"></a>树提迦言。<a id="a-5o"></a>王复何故住而不进。<a id="a-5p"></a>尔时大王亦同前答。<a id="a-5q"></a>树提迦言。<a id="a-5r"></a>此非臣妻。<a id="a-5s"></a>亦是守门之婢。<a id="a-5t"></a>王即入彼中门见摩尼宝地。<a id="a-5u"></a>光明莹彻有虫鱼等相。<a id="a-5v"></a>王意谓是池沼。<a id="a-5w"></a>亦复小住而未敢进。<a id="a-5x"></a>树提迦言。<a id="a-5y"></a>大王。<a id="a-5z"></a>何故复不前进。<a id="a-60"></a>王言。<a id="a-61"></a>此处有水故我不进。<a id="a-62"></a>树提迦言。<a id="a-63"></a>此非是水。<a id="a-64"></a>是摩尼宝所成之地。<a id="a-65"></a>王复谓言。<a id="a-66"></a>若是宝地何故有诸虫鱼而在其中。<a id="a-67"></a>树提迦言。<a id="a-68"></a>非实虫鱼。<a id="a-69"></a>但是摩尼宝光映照故尔。<a id="a-6A"></a>尔时大王虽闻是说犹故未信。<a id="a-6B"></a>即于自手而取指镮。<a id="a-6C"></a>顺掷其地镮击地声。<a id="a-6D"></a>方乃信是摩尼宝地。<a id="a-6E"></a>时频婆娑罗王即入其舍处师子座。<a id="a-6F"></a>树提迦长者侍立一面。<a id="a-6G"></a>时长者妻即出王前。<a id="a-6H"></a>致拜伸敬而忽泪下退立一面王言。<a id="a-6I"></a>长者。<a id="a-6J"></a>汝妻何故见王垂泪。<a id="a-6K"></a>树提迦言。<a id="a-6L"></a>小臣之妻得拜王前。<a id="a-6M"></a>心生大喜何敢垂泪。<a id="a-6N"></a>但以王所著衣有木烟气。<a id="a-6O"></a>烟薰目故不觉泪垂。<a id="a-6P"></a>是故大王。<a id="a-6Q"></a>受天胜福者。<a id="a-6R"></a>所欲饮食不须烟火。<a id="a-6S"></a>有如意宝自然能出。<a id="a-6T"></a>王言。<a id="a-6U"></a>善哉是事希有。</p>
  <p id="a6V">尔时频婆娑罗王于树提迦长者舍。<a id="a-6W"></a>饭食讫已。<a id="a-6X"></a>住彼舍中但贪观视忘还王宫。<a id="a-6Y"></a>时诸近臣咸作是念。<a id="a-6Z"></a>我王住此岂非久邪。<a id="a-6a"></a>若未还宫。<a id="a-6b"></a>于国政事恐有所废。<a id="a-6c"></a>作是念已俱白王言。<a id="a-6d"></a>大王。<a id="a-6e"></a>住此无至久时。<a id="a-6f"></a>愿速还宫。<a id="a-6g"></a>于国政事恐有所废。<a id="a-6h"></a>王谓诸臣言。<a id="a-6i"></a>我住于此始经一日。<a id="a-6j"></a>于国政事亦未久废。<a id="a-6k"></a>时树提迦长者即白王言。<a id="a-6l"></a>王住小舍已经七日。<a id="a-6m"></a>尔时大王谓长者言。<a id="a-6n"></a>我住汝舍早经七日。<a id="a-6o"></a>其事实不其事实不。<a id="a-6p"></a>树提迦言。<a id="a-6q"></a>实尔大王。<a id="a-6r"></a>实尔大王。<a id="a-6s"></a>臣于王前何敢妄说。<a id="a-6t"></a>王复问言。<a id="a-6u"></a>汝此舍中当观何相而知昼夜。<a id="a-6v"></a>树提迦言。<a id="a-6w"></a>有华开合以分昼夜。<a id="a-6x"></a>有摩尼宝光明炽盛不炽盛时。<a id="a-6y"></a>以分昼夜。<a id="a-6z"></a>有诸异鸟自然和鸣不和鸣时。<a id="a-70"></a>以分昼夜。<a id="a-71"></a>大王当知。<a id="a-72"></a>若华开时乃知是昼。<a id="a-73"></a>若华合时乃知是夜。<a id="a-74"></a>若摩尼宝光明炽盛。<a id="a-75"></a>此知是昼。<a id="a-76"></a>若摩尼宝光明不炽盛。<a id="a-77"></a>此知是夜。<a id="a-78"></a>异鸟和鸣而知是昼。<a id="a-79"></a>彼寂无声而知是夜。<a id="a-7A"></a>大王。<a id="a-7B"></a>我舍即以如是等相而分昼夜。<a id="a-7C"></a>尔时频婆娑罗王谓树提迦长者言。<a id="a-7D"></a>希有希有。<a id="a-7E"></a>佛语谛诚而无虚妄。<a id="a-7F"></a>佛说汝于人中受天胜福。<a id="a-7G"></a>今我所见其事如是。</p>
  <p id="a7H">尔时频婆娑罗王作是语已。<a id="a-7I"></a>出长者舍还复王宫。<a id="a-7J"></a>谟尸罗长者。<a id="a-7K"></a>是故当知此人有如是等天人胜福。<a id="a-7L"></a>悉能弃舍出家修道。<a id="a-7M"></a>证阿罗汉果。<a id="a-7N"></a>佛说此人受天胜福而为第一。<a id="a-7O"></a>是此尊者次第而来。</p>
 </body>
</html>