<!doctype html>
<html id="z3IBUamf2" data-ver="374">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说给孤长者女得度因缘经卷上</h1>
  <p id="a2">如是我闻。<a id="a-3"></a>一时佛在舍卫国祇树给孤独园。<a id="a-4"></a>与大声闻众俱。<a id="a-5"></a>而彼给孤独长者具大福德。<a id="a-6"></a>妻子奴婢眷属炽盛。<a id="a-7"></a>富饶自在广积财宝其数无量。<a id="a-8"></a>与毗沙门天王等无有异。<a id="a-9"></a>而彼长者与诸眷属常共围绕嬉戏娱乐。<a id="a-A"></a>忽于一时其妻怀妊。<a id="a-B"></a>经于九月生一童女。<a id="a-C"></a>上色端严殊妙无比。<a id="a-D"></a>身诸相分上下圆满。<a id="a-E"></a>人所瞻者无不爱乐。<a id="a-F"></a>其女生已而有种种吉祥善相。<a id="a-G"></a>以是因缘父为立名。<a id="a-H"></a>号善无毒。</p>
  <p id="aI">复次去此舍卫国一百六十由旬。<a id="a-J"></a>有一大城名曰福增。<a id="a-K"></a>彼有长者名谟尸罗。<a id="a-L"></a>亦具大福德。<a id="a-M"></a>妻子奴婢眷属炽盛。<a id="a-N"></a>富饶自在广积财宝其数无量。<a id="a-O"></a>与毗沙门天王等无有异。<a id="a-P"></a>而彼长者有一童子名曰牛授。<a id="a-Q"></a>上色端严殊妙无比。<a id="a-R"></a>人所瞻者无不爱乐。<a id="a-S"></a>然其长者及长者子俱事外道。<a id="a-T"></a>于诸外道深生敬信。<a id="a-U"></a>即不能知有佛世尊最上最胜。<a id="a-V"></a>世尊所有最上法门亦复不闻。<a id="a-W"></a>神通变化殊胜事业昔所未见。<a id="a-X"></a>是诸外道散居异处。<a id="a-Y"></a>或在遨哩迦聚落。<a id="a-Z"></a>或在福增大城。<a id="a-a"></a>或在作贤大城。<a id="a-b"></a>是时有一外道。<a id="a-c"></a>先在福增城中。<a id="a-d"></a>来诣牛授童子所。<a id="a-e"></a>谓童子言。<a id="a-f"></a>汝今何故而不纳妻。<a id="a-g"></a>牛授答言。<a id="a-h"></a>世间若有色相端严与我等者。<a id="a-i"></a>我当娶彼。<a id="a-j"></a>时外道言。<a id="a-k"></a>童子当知。<a id="a-l"></a>舍卫国中给孤独长者有一童女。<a id="a-m"></a>上色端严殊妙无比。<a id="a-n"></a>人所瞻者无不爱乐。<a id="a-o"></a>汝今宜应求彼为妻。<a id="a-p"></a>牛授闻已心生欢喜。<a id="a-q"></a>即如其言。<a id="a-r"></a>易自常服着外道衣。<a id="a-s"></a>持钵往诣舍卫国中。<a id="a-t"></a>到已次第持钵乞食。<a id="a-u"></a>至给孤独长者住舍门外。<a id="a-v"></a>时善无毒女闻乞食声。<a id="a-w"></a>即持饮食出行布施。<a id="a-x"></a>其女出已。<a id="a-y"></a>时牛授童子。<a id="a-z"></a>得睹其相即生爱乐。<a id="a-10"></a>彼善无毒女。<a id="a-11"></a>以宿因缘力亦相顾视。<a id="a-12"></a>然彼善无毒女。<a id="a-13"></a>见牛授童子是外道相。<a id="a-14"></a>即时微笑作是告言。<a id="a-15"></a>汝是不正知者。<a id="a-16"></a>外道异学。<a id="a-17"></a>何故住此持钵乞食。<a id="a-18"></a>牛授童子闻是语已。<a id="a-19"></a>亦复微笑不取其食离舍而去。<a id="a-1A"></a>还归福增城中白父母言。<a id="a-1B"></a>父母当知。<a id="a-1C"></a>舍卫国中给孤独长者有一童女名善无毒。<a id="a-1D"></a>愿今与我求彼为妻。<a id="a-1E"></a>尔时谟尸罗长者闻是语已。<a id="a-1F"></a>即诣舍卫国中给孤独长者所。<a id="a-1G"></a>具以此缘而相告语。<a id="a-1H"></a>给孤独长者言。<a id="a-1I"></a>我虽相许。<a id="a-1J"></a>然当俟我。<a id="a-1K"></a>问佛世尊。<a id="a-1L"></a>佛若听许斯为甚善。<a id="a-1M"></a>时给孤独长者即自往诣佛世尊所。<a id="a-1N"></a>礼佛足已具陈上事。<a id="a-1O"></a>佛言。<a id="a-1P"></a>长者。<a id="a-1Q"></a>汝女不应剃发出家。<a id="a-1R"></a>当听往彼乃为甚善。<a id="a-1S"></a>彼女若至福增城中。<a id="a-1T"></a>而能广大施作佛事最上吉祥。<a id="a-1U"></a>是时给孤独长者。<a id="a-1V"></a>即如佛敕还自舍中。<a id="a-1W"></a>乃出种种珍宝等物。<a id="a-1X"></a>备诸所用依世法仪。<a id="a-1Y"></a>以善无毒女。<a id="a-1Z"></a>适牛授童子。<a id="a-1a"></a>乃至后时彼谟尸罗长者。<a id="a-1b"></a>于自舍中饭诸外道。<a id="a-1c"></a>长者即谓善无毒言。<a id="a-1d"></a>童女。<a id="a-1e"></a>可来随喜布施。<a id="a-1f"></a>彼善无毒女。<a id="a-1g"></a>先所不知饭诸外道。<a id="a-1h"></a>闻长者语已。<a id="a-1i"></a>谓是佛诸弟子。<a id="a-1j"></a>舍利子大目干连阿难等。<a id="a-1k"></a>至此受食。<a id="a-1l"></a>即时踊跃欢喜而出。<a id="a-1m"></a>乃见诸外道异学。<a id="a-1n"></a>相貌丑恶如迦迦色。<a id="a-1o"></a>着弊垢衣身体臭秽。<a id="a-1p"></a>裸形无耻复如饿鬼。<a id="a-1q"></a>见是相已。<a id="a-1r"></a>心生忿恚一面而住。<a id="a-1s"></a>时长者言童女。<a id="a-1t"></a>何故心生退屈。<a id="a-1u"></a>女即答言。<a id="a-1v"></a>我非退屈。<a id="a-1w"></a>然今长者所作施会若能供养诸圣众者当获胜福。<a id="a-1x"></a>云何供养此诸外道作罪业者。<a id="a-1y"></a>得何等利。<a id="a-1z"></a>长者闻已惊而问言。<a id="a-20"></a>童女。<a id="a-21"></a>世间宁有最胜导师过于此者。<a id="a-22"></a>彼女答言。<a id="a-23"></a>长者善听。<a id="a-24"></a>舍卫国中有一大园我父所造。<a id="a-25"></a>有佛世尊现止其中。<a id="a-26"></a>佛世尊者最上最胜是我之师。<a id="a-27"></a>父母清净氏族高胜。<a id="a-28"></a>姓刹帝利金轮王种。<a id="a-29"></a>舍轮王位出家修道。<a id="a-2A"></a>厌彼世间。<a id="a-2B"></a>富贵等事。<a id="a-2C"></a>历修众行菩提树下降魔成佛。<a id="a-2D"></a>诸根相好端严具足。<a id="a-2E"></a>现少年相胜妙无比。<a id="a-2F"></a>游戏神通自在无碍。<a id="a-2G"></a>面现喜轮而为庄严。<a id="a-2H"></a>于一切处所作相应。<a id="a-2I"></a>又复三十二大人相。<a id="a-2J"></a>八十种随形好。<a id="a-2K"></a>一一具足。<a id="a-2L"></a>身诸相分圆光普照。<a id="a-2M"></a>顶有光明如千日轮。<a id="a-2N"></a>广大炽盛最胜严饰普遍贤善。<a id="a-2O"></a>巍巍无动如宝山现。<a id="a-2P"></a>一切众生见者爱乐。<a id="a-2Q"></a>瞻佛相好心无厌足。<a id="a-2R"></a>为诸声闻随应说法一一分别。<a id="a-2S"></a>此是因缘此非因缘。<a id="a-2T"></a>是出离道非出离道。<a id="a-2U"></a>是所应行非所应行。<a id="a-2V"></a>是神通事非神通事。<a id="a-2W"></a>是世间慧是诸佛慧。<a id="a-2X"></a>又复世尊善巧方便随所宣说。<a id="a-2Y"></a>皆以最上法语而摄他语。<a id="a-2Z"></a>诸有所说悉为利他。<a id="a-2a"></a>此是善恶业。<a id="a-2b"></a>世尊如实说。<a id="a-2c"></a>此是所作行。<a id="a-2d"></a>世尊如实说。<a id="a-2e"></a>此是先所说此是后所说。<a id="a-2f"></a>世尊一一如实分别。<a id="a-2g"></a>佛说法时面目熙怡。<a id="a-2h"></a>远离颦蹙常出柔软语。<a id="a-2i"></a>顺善语。<a id="a-2j"></a>甘美语。<a id="a-2k"></a>可爱语。<a id="a-2l"></a>巧妙语。<a id="a-2m"></a>安慰语。<a id="a-2n"></a>起诸方便随应说法。<a id="a-2o"></a>悲愍利乐一切众生。<a id="a-2p"></a>使诸众生皆悉调伏。<a id="a-2q"></a>又复世尊为诸声闻一一分别。<a id="a-2r"></a>是圣人法是异道法。<a id="a-2s"></a>是离尘法是无等法。<a id="a-2t"></a>令诸声闻如其所应如理修习。<a id="a-2u"></a>得戒具足。<a id="a-2v"></a>定具足。<a id="a-2w"></a>慧具足。<a id="a-2x"></a>解脱具足。<a id="a-2y"></a>解脱知见具足。<a id="a-2z"></a>又复世尊随往一切聚落方处。<a id="a-30"></a>若行若止不为一切人非人等而能娆害。<a id="a-31"></a>于一切时常以天眼见诸色相。<a id="a-32"></a>常以天耳闻诸音声。<a id="a-33"></a>智慧光明广大照耀。<a id="a-34"></a>若时若非时。<a id="a-35"></a>常安住正念。<a id="a-36"></a>当知佛世尊有如是功德。<a id="a-37"></a>此名世间最胜导师。</p>
  <p id="a38">尔时谟尸罗长者舍。<a id="a-39"></a>所集外道众中。<a id="a-3A"></a>有善根成熟者。<a id="a-3B"></a>闻佛功德毛发竖立涕泪悲泣。<a id="a-3C"></a>于佛世尊起清净心深生敬信。<a id="a-3D"></a>即作是言。<a id="a-3E"></a>我等愿当投佛出家。<a id="a-3F"></a>时谟尸罗长者。<a id="a-3G"></a>闻善无毒女说佛功德。<a id="a-3H"></a>于佛世尊即生净信。<a id="a-3I"></a>谓童女言。<a id="a-3J"></a>汝今可能令我得见佛世尊不。<a id="a-3K"></a>彼女答言。<a id="a-3L"></a>若欲见佛世尊及圣众者。<a id="a-3M"></a>即当办造最上饮食而为供养。<a id="a-3N"></a>是时长者即语其妻令办饮食。<a id="a-3O"></a>妻乃答言。<a id="a-3P"></a>善哉长者饮食已办。<a id="a-3Q"></a>长者谓童女言。<a id="a-3R"></a>我不解法。<a id="a-3S"></a>汝当请佛。<a id="a-3T"></a>彼善无毒女即以妙华作曼拏罗向佛世尊所住方处。<a id="a-3U"></a>遥伸礼敬烧众名香散诸妙华。<a id="a-3V"></a>一心合掌请佛世尊。<a id="a-3W"></a>作如是言。<a id="a-3X"></a>佛是一切智具大悲者。<a id="a-3Y"></a>随诸众生所可乐见皆令如意。<a id="a-3Z"></a>今此谟尸罗长者与诸眷属。<a id="a-3a"></a>发清净心乐见世尊。<a id="a-3b"></a>于自住舍已办种种上味饮食欲伸供养。<a id="a-3c"></a>世间导师及诸圣众我今召请。<a id="a-3d"></a>唯愿世尊。<a id="a-3e"></a>广为悲愍利乐众生。<a id="a-3f"></a>哀受所请至长者舍。<a id="a-3g"></a>是时童女所散妙华。<a id="a-3h"></a>以佛威神力故。<a id="a-3i"></a>于虚空中犹如鹅王。<a id="a-3j"></a>徐徐而下至舍卫国祇树给孤独园佛世尊前。<a id="a-3k"></a>其香如云最上微妙。<a id="a-3l"></a>结成楼阁旋转空中。</p>
  <p id="a3m">尔时尊者阿难见是相已前白佛言。<a id="a-3n"></a>世尊。<a id="a-3o"></a>今所现瑞。<a id="a-3p"></a>是何方来请佛之相。<a id="a-3q"></a>佛言。<a id="a-3r"></a>阿难。<a id="a-3s"></a>汝今当知去此舍卫国。<a id="a-3t"></a>一百六十由旬有一大城名曰福增。<a id="a-3u"></a>彼有长者名谟尸罗。<a id="a-3v"></a>而彼城中有诸外道今现集会。<a id="a-3w"></a>谟尸罗长者请佛及声闻众。<a id="a-3x"></a>我等当往。<a id="a-3y"></a>各现神变令彼外道发生净信。<a id="a-3z"></a>已生信者使不退转。<a id="a-40"></a>我当于彼作大利乐。<a id="a-41"></a>是彼所来请佛之相。<a id="a-42"></a>汝今宜应鸣彼犍椎。<a id="a-43"></a>集苾刍众令自知时。<a id="a-44"></a>各现神通当往受供。</p>
  <p id="a45">尔时尊者阿难受佛敕已。<a id="a-46"></a>即鸣犍椎集苾刍众。<a id="a-47"></a>作是白言。<a id="a-48"></a>已得神通尊者诸阿罗汉谛听佛敕。<a id="a-49"></a>令诸苾刍当自知时。<a id="a-4A"></a>各现神通往福增城中。<a id="a-4B"></a>受谟尸罗长者供。<a id="a-4C"></a>而彼城中有诸外道今现集会。<a id="a-4D"></a>当令彼等发生净信。<a id="a-4E"></a>已生信者使不退转作大利乐。<a id="a-4F"></a>尊者阿难如是白已。<a id="a-4G"></a>次乃行筹。<a id="a-4H"></a>诸阿罗汉各各受筹。<a id="a-4I"></a>是时有一苾刍。<a id="a-4J"></a>名昆努钵陀那。<a id="a-4K"></a>为众中上座。<a id="a-4L"></a>已证须陀洹果。<a id="a-4M"></a>然未得神通具足而亦受筹。<a id="a-4N"></a>时尊者阿难即作是言。<a id="a-4O"></a>上座苾刍。<a id="a-4P"></a>今此舍卫国去彼福增城。<a id="a-4Q"></a>一百六十由旬。<a id="a-4R"></a>佛敕各令现诸神变而可往彼。<a id="a-4S"></a>时上座苾刍闻此语已。<a id="a-4T"></a>便自弃置先所受筹。<a id="a-4U"></a>以清净心如实而住。<a id="a-4V"></a>于刹那间即得阿罗汉果。<a id="a-4W"></a>还执其筹起六神通。<a id="a-4X"></a>譬如力士屈伸臂顷踊身空中。<a id="a-4Y"></a>说伽陀曰。</p>
  <p id="a4Z">不以色相为最上　　不以有力为所重</p>
  <p id="a4a">离尘清净乃庄严　　获得六通皆具足</p>
  <p id="a4b">尔时诸阿罗汉过是日已至明旦时。<a id="a-4c"></a>各各随应现诸神变。<a id="a-4d"></a>次第而往福增城中谟尸罗长者舍。</p>
  <p id="a4e">尔时谟尸罗长者及妻眷属。<a id="a-4f"></a>即以香水散洒其地。<a id="a-4g"></a>敷设最上庄严床座。<a id="a-4h"></a>安置种种上味饮食。<a id="a-4i"></a>所作已竟。<a id="a-4j"></a>长者及妻即出自舍住于门侧。<a id="a-4k"></a>与善无毒女牛授童子同俟佛降。<a id="a-4l"></a>尔时长者作是思惟。<a id="a-4m"></a>为佛来此受我供耶。<a id="a-4n"></a>为诣余方而受供耶。<a id="a-4o"></a>如是念已。<a id="a-4p"></a>向佛世尊所在方处瞻仰而住。</p>
  <p id="a4q">尔时尊者阿惹憍陈如。<a id="a-4r"></a>以自神力化大蛇车。<a id="a-4s"></a>安处其上。<a id="a-4t"></a>复化微细天雨徐徐而下。<a id="a-4u"></a>雷电光明交映而出。<a id="a-4v"></a>现是神通三绕彼城。<a id="a-4w"></a>次从空下入长者舍。<a id="a-4x"></a>尔时长者见是相已。<a id="a-4y"></a>问善无毒女言。<a id="a-4z"></a>今此所来乘大蛇车。<a id="a-50"></a>复有微细天雨徐徐而下。<a id="a-51"></a>雷电光明交映而出。<a id="a-52"></a>现如是相入此舍者。<a id="a-53"></a>是汝师耶。<a id="a-54"></a>女即答言。<a id="a-55"></a>此非我师。<a id="a-56"></a>是佛世尊最初度者。<a id="a-57"></a>上首弟子名阿惹憍陈如。<a id="a-58"></a>佛于波罗奈国鹿野园中初转法轮。<a id="a-59"></a>此人最先得闻法要而获果证。<a id="a-5A"></a>佛说是人。<a id="a-5B"></a>于证涅槃中最上第一。<a id="a-5C"></a>是此尊者最先而来。</p>
  <p id="a5D">复次尊者舍利子化师子车安处其上。<a id="a-5E"></a>现是神通三绕彼城。<a id="a-5F"></a>次从空下入长者舍。<a id="a-5G"></a>尔时长者见是相已。<a id="a-5H"></a>问善无毒女言。<a id="a-5I"></a>今此所来乘师子车。<a id="a-5J"></a>现如是相入此舍者。<a id="a-5K"></a>是汝师耶。<a id="a-5L"></a>女即答言。<a id="a-5M"></a>此非我师。<a id="a-5N"></a>是佛弟子名舍利子。<a id="a-5O"></a>此人在母胎时。<a id="a-5P"></a>其母自然智慧明利。<a id="a-5Q"></a>善能论义摄伏阎浮提中一切论师。<a id="a-5R"></a>此子生已色相殊异。<a id="a-5S"></a>诸根调适智慧超绝。<a id="a-5T"></a>父母爱念。<a id="a-5U"></a>即为召诸相师。<a id="a-5V"></a>而令相此所生童子。<a id="a-5W"></a>时诸相师。<a id="a-5X"></a>但贪观此童子色相广大殊胜。<a id="a-5Y"></a>忘不能答彼童子父母所问相事。<a id="a-5Z"></a>是时父母即将童子。<a id="a-5a"></a>诣大婆罗门所求彼为相。<a id="a-5b"></a>婆罗门言。<a id="a-5c"></a>汝此童子色相殊异。<a id="a-5d"></a>当于释迦牟尼佛法中出家修道。<a id="a-5e"></a>断尽烦恼证阿罗汉果。<a id="a-5f"></a>于诸声闻弟子众中。<a id="a-5g"></a>能随如来转正法轮。<a id="a-5h"></a>今此童子。<a id="a-5i"></a>若人暂得观其面者。<a id="a-5j"></a>是人即得明记不忘。<a id="a-5k"></a>何况听其说法语言。<a id="a-5l"></a>彼婆罗门如是相已。<a id="a-5m"></a>后如其言出家证果。<a id="a-5n"></a>又佛说言。<a id="a-5o"></a>正使以大海量满中盛墨。<a id="a-5p"></a>须弥山量等其纸素。<a id="a-5q"></a>大地所有草木丛林取以为笔。<a id="a-5r"></a>令四大洲所有人众经若干时书此尊者舍利子广大智慧。<a id="a-5s"></a>亦不能尽。<a id="a-5t"></a>又复普集一切有智慧人尽在一处。<a id="a-5u"></a>而此尊者所有智慧亦复过上。<a id="a-5v"></a>又复当知取要而言。<a id="a-5w"></a>唯除佛世尊。<a id="a-5x"></a>世间一切具智慧者。<a id="a-5y"></a>若比舍利子广大智慧。<a id="a-5z"></a>于十六分中而不及一。<a id="a-60"></a>是故佛说此人于声闻中智慧第一。<a id="a-61"></a>是此尊者次第而来。</p>
 </body>
</html>