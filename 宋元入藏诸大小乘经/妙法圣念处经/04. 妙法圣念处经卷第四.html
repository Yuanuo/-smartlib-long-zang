<!doctype html>
<html id="z3IBUXNdV" data-ver="626">
 <head>
  <meta charset="utf-8">
  <meta author="法天">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">妙法圣念处经卷第四</h1>
  <p id="a2">尔时世尊。<a id="a-3"></a>四众围绕。<a id="a-4"></a>乐闻深法。<a id="a-5"></a>瞻仰踊跃。<a id="a-6"></a>时诸苾刍白世尊言。<a id="a-7"></a>若复有人。<a id="a-8"></a>爱乐诸天。<a id="a-9"></a>受胜妙乐。<a id="a-A"></a>不堕三涂。<a id="a-B"></a>修何因行。<a id="a-C"></a>获此胜报。<a id="a-D"></a>愿佛演说。<a id="a-E"></a>利益未来。</p>
  <p id="aF">尔时世尊告诸苾刍。<a id="a-G"></a>若复有人。<a id="a-H"></a>恒修布施。<a id="a-I"></a>持戒静虑。<a id="a-J"></a>作意坚固。<a id="a-K"></a>修习增长。<a id="a-L"></a>远离系缚。<a id="a-M"></a>染欲诸缠。<a id="a-N"></a>不起过非。<a id="a-O"></a>令智增明。<a id="a-P"></a>广修众善。<a id="a-Q"></a>命终之后。<a id="a-R"></a>诸天化生。<a id="a-S"></a>自在无碍。<a id="a-T"></a>形相具足。<a id="a-U"></a>富乐无比。<a id="a-V"></a>多诸眷属。<a id="a-W"></a>善友知识。<a id="a-X"></a>互相和顺。<a id="a-Y"></a>谦敬离慢。<a id="a-Z"></a>爱乐深法。<a id="a-a"></a>恒值圣贤。<a id="a-b"></a>说法劝导。<a id="a-c"></a>远离三毒。<a id="a-d"></a>诸不善业。<a id="a-e"></a>恒乐正法。<a id="a-f"></a>内心寂静。<a id="a-g"></a>离于睡眠。<a id="a-h"></a>觉悟虚妄。<a id="a-i"></a>趣求胜法。<a id="a-j"></a>了达深信。<a id="a-k"></a>犹如众星处于虚空。<a id="a-l"></a>种种光彩。<a id="a-m"></a>严丽殊妙。<a id="a-n"></a>若诸天身。<a id="a-o"></a>宫殿楼阁。<a id="a-p"></a>亦复如是。<a id="a-q"></a>众妙珍宝。<a id="a-r"></a>种种庄严。<a id="a-s"></a>光明照耀。<a id="a-t"></a>圆满色相。<a id="a-u"></a>具足无比。<a id="a-v"></a>言不能尽。</p>
  <p id="aw">尔时世尊。<a id="a-x"></a>乃说颂曰。</p>
  <p id="ay">世及出世间　　一切由心造</p>
  <p id="az">犹如工画师　　巧善皆成就</p>
  <p id="a10">沉溺于三有　　出离亦由心</p>
  <p id="a11">如蚕自缠缚　　迷执诸境界</p>
  <p id="a12">尔时世尊。<a id="a-13"></a>说此偈已。<a id="a-14"></a>告诸苾刍。<a id="a-15"></a>一切有情。<a id="a-16"></a>轮转三有。<a id="a-17"></a>迷染境界。<a id="a-18"></a>散乱缠缚。<a id="a-19"></a>于诸正道。<a id="a-1A"></a>而非觉悟。<a id="a-1B"></a>法及非法。<a id="a-1C"></a>真实虚妄。<a id="a-1D"></a>胜慧邪执。<a id="a-1E"></a>亦皆不了。<a id="a-1F"></a>于阿素啰。<a id="a-1G"></a>眷属妓乐。<a id="a-1H"></a>众多围绕。<a id="a-1I"></a>爱乐嬉戏。<a id="a-1J"></a>迷乱耽染。<a id="a-1K"></a>恣纵淫逸。<a id="a-1L"></a>恒不弃舍。</p>
  <p id="a1M">比丘应知。<a id="a-1N"></a>观察于彼。<a id="a-1O"></a>勿生迷执。<a id="a-1P"></a>应修施戒守护清净。<a id="a-1Q"></a>能得诸天宫殿五欲。<a id="a-1R"></a>父母亲友。<a id="a-1S"></a>珍宝财物。<a id="a-1T"></a>皆悉具足。<a id="a-1U"></a>及诸库藏。<a id="a-1V"></a>受用无尽。<a id="a-1W"></a>众所爱乐。</p>
  <p id="a1X">比丘当知。<a id="a-1Y"></a>有智之人。<a id="a-1Z"></a>能护净戒。<a id="a-1a"></a>能趣善道。<a id="a-1b"></a>及能称赞。<a id="a-1c"></a>最胜无比。<a id="a-1d"></a>寂静安乐。<a id="a-1e"></a>能离沉溺。<a id="a-1f"></a>所获根形。<a id="a-1g"></a>胜妙具足。<a id="a-1h"></a>光明照耀。<a id="a-1i"></a>称叹无尽。<a id="a-1j"></a>护戒最胜。<a id="a-1k"></a>水火强贼。<a id="a-1l"></a>不能侵毁。<a id="a-1m"></a>护戒最胜。<a id="a-1n"></a>能离卑贱。<a id="a-1o"></a>趣向圆寂。</p>
  <p id="a1p">护戒最胜。<a id="a-1q"></a>福德增长。<a id="a-1r"></a>恭敬尊重。<a id="a-1s"></a>护戒最胜。<a id="a-1t"></a>美名流布。<a id="a-1u"></a>闻皆欢喜。<a id="a-1v"></a>护戒最胜。<a id="a-1w"></a>贪忿远离。<a id="a-1x"></a>烦恼轻微。<a id="a-1y"></a>护戒最胜。<a id="a-1z"></a>圆寂速证。<a id="a-20"></a>护戒最胜。<a id="a-21"></a>恒处人天。<a id="a-22"></a>护戒最胜。<a id="a-23"></a>成就三昧。<a id="a-24"></a>护戒最胜。<a id="a-25"></a>能息诸障。<a id="a-26"></a>护戒最胜。<a id="a-27"></a>身心安乐。<a id="a-28"></a>护戒最胜。<a id="a-29"></a>坚固福德。<a id="a-2A"></a>护戒最胜。<a id="a-2B"></a>傍生远离。<a id="a-2C"></a>护戒最胜。<a id="a-2D"></a>裸形弃舍。<a id="a-2E"></a>护戒最胜。<a id="a-2F"></a>园苑自在。<a id="a-2G"></a>护戒最胜。<a id="a-2H"></a>眷属圆满。<a id="a-2I"></a>护戒最胜。<a id="a-2J"></a>洁净三业。<a id="a-2K"></a>护戒最胜。<a id="a-2L"></a>诸天适悦。<a id="a-2M"></a>护戒最胜。<a id="a-2N"></a>所愿皆成。<a id="a-2O"></a>护戒最胜。<a id="a-2P"></a>恒值善友。<a id="a-2Q"></a>护戒最胜。<a id="a-2R"></a>远离饥馑。<a id="a-2S"></a>及诸怖畏。<a id="a-2T"></a>护戒最胜。<a id="a-2U"></a>三灾八难。<a id="a-2V"></a>皆悉远离。<a id="a-2W"></a>护戒最胜。<a id="a-2X"></a>譬如利器。<a id="a-2Y"></a>能断不善。<a id="a-2Z"></a>护戒最胜。<a id="a-2a"></a>宽广自在。<a id="a-2b"></a>离诸系缚。<a id="a-2c"></a>比丘应知。<a id="a-2d"></a>护戒清净。<a id="a-2e"></a>获如是等。<a id="a-2f"></a>无量功德。</p>
  <p id="a2g">佛告比丘。<a id="a-2h"></a>若复有人。<a id="a-2i"></a>护戒清净。<a id="a-2j"></a>诸天化生。<a id="a-2k"></a>恒处摩尼宫殿楼阁。<a id="a-2l"></a>园林浴池。<a id="a-2m"></a>爱乐游戏。<a id="a-2n"></a>极妙境界。<a id="a-2o"></a>观察无穷。<a id="a-2p"></a>自在无碍。</p>
  <p id="a2q">尔时世尊。<a id="a-2r"></a>乃说颂曰。</p>
  <p id="a2s">六根缘诸境　　惑业从此生</p>
  <p id="a2t">沉沦三恶道　　相续无间断</p>
  <p id="a2u">犹如于野火　　能灭诸柴薪</p>
  <p id="a2v">根识缘于境　　善灭亦如是</p>
  <p id="a2w">尔时世尊。<a id="a-2x"></a>说此偈已。<a id="a-2y"></a>告诸比丘。<a id="a-2z"></a>若复有人。<a id="a-30"></a>毁犯净戒。<a id="a-31"></a>趣求人天。<a id="a-32"></a>安乐胜报。<a id="a-33"></a>终不能得。<a id="a-34"></a>所有宫殿。<a id="a-35"></a>珍宝眷属。<a id="a-36"></a>亦皆离散。</p>
  <p id="a37">比丘应知。<a id="a-38"></a>若有智者。<a id="a-39"></a>护戒清净。<a id="a-3A"></a>舍离三涂。<a id="a-3B"></a>恒处诸天。<a id="a-3C"></a>七宝阶道。<a id="a-3D"></a>游戏往来。<a id="a-3E"></a>自在快乐。<a id="a-3F"></a>珍宝无量。<a id="a-3G"></a>见者欢喜。<a id="a-3H"></a>最胜园林。<a id="a-3I"></a>欢娱自在。<a id="a-3J"></a>身光照耀。<a id="a-3K"></a>犹如灯烛。<a id="a-3L"></a>经行宫殿。<a id="a-3M"></a>种种殊妙。<a id="a-3N"></a>胜报难穷。<a id="a-3O"></a>不可称叹。</p>
  <p id="a3P">尔时世尊告诸比丘。<a id="a-3Q"></a>殷勤护戒。<a id="a-3R"></a>洁净澡浴。<a id="a-3S"></a>于一切处。<a id="a-3T"></a>宽广无碍。<a id="a-3U"></a>天鬘璎珞。<a id="a-3V"></a>恒自庄严。<a id="a-3W"></a>天诸音乐。<a id="a-3X"></a>相续不绝。<a id="a-3Y"></a>受诸快乐。<a id="a-3Z"></a>于一切时。<a id="a-3a"></a>上妙之境。<a id="a-3b"></a>思念即至。<a id="a-3c"></a>园苑种种。<a id="a-3d"></a>花果茂盛。<a id="a-3e"></a>又于一切。<a id="a-3f"></a>若人若天。<a id="a-3g"></a>恭敬供养。<a id="a-3h"></a>清净奉事。</p>
  <p id="a3i">是故比丘。<a id="a-3j"></a>守护净戒。<a id="a-3k"></a>悲愍三恶。<a id="a-3l"></a>受苦有情。<a id="a-3m"></a>济拔出离。<a id="a-3n"></a>若复有人。<a id="a-3o"></a>恒行惠施。<a id="a-3p"></a>于诸有情。<a id="a-3q"></a>困苦饥贫。<a id="a-3r"></a>复离杀生。<a id="a-3s"></a>广修众善。<a id="a-3t"></a>获报天上。<a id="a-3u"></a>远离邪欲。<a id="a-3v"></a>恒起正信。<a id="a-3w"></a>爱乐圆寂。<a id="a-3x"></a>不贪世间。<a id="a-3y"></a>所有利名。<a id="a-3z"></a>及诸酒色。<a id="a-40"></a>虚幻不实。<a id="a-41"></a>皆悉远离。<a id="a-42"></a>于诸有情。<a id="a-43"></a>舍离毁犯及业烦恼。</p>
  <p id="a44">尔时世尊。<a id="a-45"></a>乃说颂曰。</p>
  <p id="a46">果从业或有　　如树依根生</p>
  <p id="a47">或业互为缘　　相续无穷尽</p>
  <p id="a48">善恶因心造　　如影不离身</p>
  <p id="a49">蜜毒互相和　　衰损亦如是</p>
  <p id="a4A">尔时世尊。<a id="a-4B"></a>说此偈已。<a id="a-4C"></a>告诸比丘。<a id="a-4D"></a>若复有人。<a id="a-4E"></a>诸天福尽。<a id="a-4F"></a>衰相现前。<a id="a-4G"></a>所有眷属。<a id="a-4H"></a>皆悉舍离。<a id="a-4I"></a>如灯将灭。<a id="a-4J"></a>光明必暗。<a id="a-4K"></a>诸天亦尔。<a id="a-4L"></a>当于此时。<a id="a-4M"></a>福命欲尽。<a id="a-4N"></a>众苦所逼。<a id="a-4O"></a>忧恼缠缚。<a id="a-4P"></a>恐怖无量。<a id="a-4Q"></a>身心逼迫。<a id="a-4R"></a>起诸烦恼。<a id="a-4S"></a>由此非久。<a id="a-4T"></a>必当命终。<a id="a-4U"></a>随于宿业。<a id="a-4V"></a>堕于三涂。<a id="a-4W"></a>或处人中。<a id="a-4X"></a>轮转不息。<a id="a-4Y"></a>犹如枷锁系缚有情。<a id="a-4Z"></a>沉溺诸有。<a id="a-4a"></a>不得解脱。<a id="a-4b"></a>迷惑正信。<a id="a-4c"></a>远离寂静。<a id="a-4d"></a>亲近恶友。<a id="a-4e"></a>及结宿冤。</p>
  <p id="a4f">比丘应知。<a id="a-4g"></a>如是三界轮转诸趣。<a id="a-4h"></a>皆由惑业。<a id="a-4i"></a>不能伏除亦非省悟。<a id="a-4j"></a>由此业惑。<a id="a-4k"></a>随逐有情。<a id="a-4l"></a>焚烧不息。<a id="a-4m"></a>犹如柴薪被火焚烧焰猛增盛。<a id="a-4n"></a>此三毒火能烧众善。<a id="a-4o"></a>亦复如是。</p>
  <p id="a4p">比丘应知。<a id="a-4q"></a>此贪嗔痴。<a id="a-4r"></a>犹如大河。<a id="a-4s"></a>漂溺有情。<a id="a-4t"></a>令不出离。<a id="a-4u"></a>又此贪等。<a id="a-4v"></a>犹如罥索系缚众生。<a id="a-4w"></a>不得解脱。<a id="a-4x"></a>又此贪等。<a id="a-4y"></a>亦如尘垢。<a id="a-4z"></a>染污有情。<a id="a-50"></a>不得清净。<a id="a-51"></a>是故智者。<a id="a-52"></a>应当除断。<a id="a-53"></a>若复有人。<a id="a-54"></a>护佛净戒。<a id="a-55"></a>及行惠施。<a id="a-56"></a>舍离谄诳。<a id="a-57"></a>伏除贪痴。<a id="a-58"></a>渐令轻微。<a id="a-59"></a>了达诸法。<a id="a-5A"></a>不起执着。</p>
  <p id="a5B">比丘当知。<a id="a-5C"></a>若复有人。<a id="a-5D"></a>贪等诸惑。<a id="a-5E"></a>苦种若现。<a id="a-5F"></a>不能伏除。<a id="a-5G"></a>而不出离三有诸苦。<a id="a-5H"></a>譬如渴人。<a id="a-5I"></a>饮于盐水。<a id="a-5J"></a>渴无由免。</p>
  <p id="a5K">比丘应知观察无上解脱快乐趣向圆寂。<a id="a-5L"></a>修习静虑。<a id="a-5M"></a>灭除诸染。<a id="a-5N"></a>勿着系缚。<a id="a-5O"></a>堕落泥梨。<a id="a-5P"></a>恒受众苦。<a id="a-5Q"></a>违背正道。<a id="a-5R"></a>天阿素啰悉皆舍离。<a id="a-5S"></a>诸龙嗔怒非时风雨。<a id="a-5T"></a>四时不顺谷米不熟。<a id="a-5U"></a>人民饥馑。<a id="a-5V"></a>所有快乐。<a id="a-5W"></a>皆悉远离。<a id="a-5X"></a>可爱宫殿。<a id="a-5Y"></a>及诸园林。<a id="a-5Z"></a>极妙境界。<a id="a-5a"></a>坏灭非有库藏财物皆悉隳散互相残害。<a id="a-5b"></a>迷妄颠倒。<a id="a-5c"></a>而非省悟。<a id="a-5d"></a>最上利益。<a id="a-5e"></a>曾无修习。<a id="a-5f"></a>三乘正法。<a id="a-5g"></a>毁谤非有。<a id="a-5h"></a>迷于三界。<a id="a-5i"></a>妄执真实。<a id="a-5j"></a>以为究竟。<a id="a-5k"></a>日月星辰。<a id="a-5l"></a>亦皆妄计。<a id="a-5m"></a>乃至一切有情所有罪福。<a id="a-5n"></a>妄拨非有。<a id="a-5o"></a>甘露正法。<a id="a-5p"></a>不能了达。<a id="a-5q"></a>恒生憎嫉。<a id="a-5r"></a>犹如冤毒厌弃舍离。<a id="a-5s"></a>比丘应知。<a id="a-5t"></a>愚迷有情。<a id="a-5u"></a>于诸世间苦中执乐。<a id="a-5v"></a>不净计净归依邪道。<a id="a-5w"></a>妄执最上极恶之处。<a id="a-5x"></a>爱乐修习。<a id="a-5y"></a>于无常等。<a id="a-5z"></a>不能了达。<a id="a-60"></a>妄计邪法。<a id="a-61"></a>以为最上爱乐决定精勤修习。<a id="a-62"></a>义利非有。<a id="a-63"></a>不免轮回。<a id="a-64"></a>苦涩恒时。<a id="a-65"></a>智者观察。<a id="a-66"></a>不应迷执。<a id="a-67"></a>了达虚妄。<a id="a-68"></a>显现是非。<a id="a-69"></a>悟省醉迷。<a id="a-6A"></a>令心不乱。<a id="a-6B"></a>时诸大众。<a id="a-6C"></a>围绕世尊。<a id="a-6D"></a>闻法欢喜。<a id="a-6E"></a>娱乐庆快。<a id="a-6F"></a>系缚舍离。<a id="a-6G"></a>瞻仰如来。<a id="a-6H"></a>目不暂舍。</p>
  <p id="a6I">尔时比丘。<a id="a-6J"></a>乃说颂曰。</p>
  <p id="a6K">譬如苏弥卢　　庄严四宝成</p>
  <p id="a6L">七金周围绕　　八海湛然清</p>
  <p id="a6M">世尊相无比　　理智离言诠</p>
  <p id="a6N">万行因修满　　三身果德圆</p>
  <p id="a6O">人天瞻仰望　　愿说宿因缘</p>
  <p id="a6P">时诸比丘。<a id="a-6Q"></a>偈赞佛已。<a id="a-6R"></a>白世尊言。<a id="a-6S"></a>欲色诸天。<a id="a-6T"></a>形量福德。<a id="a-6U"></a>差别有殊。<a id="a-6V"></a>愿佛演说。<a id="a-6W"></a>利益未来。</p>
  <p id="a6X">尔时世尊告诸比丘。<a id="a-6Y"></a>善哉善哉。<a id="a-6Z"></a>应当谛听。<a id="a-6a"></a>吾为汝说。<a id="a-6b"></a>若复有人。<a id="a-6c"></a>奉持净戒。<a id="a-6d"></a>善护诸根。<a id="a-6e"></a>令无毁犯。<a id="a-6f"></a>三业清净。<a id="a-6g"></a>于诸有情。<a id="a-6h"></a>悲愍饶益。<a id="a-6i"></a>勤修方便。<a id="a-6j"></a>舍离散乱。<a id="a-6k"></a>趣求静虑。<a id="a-6l"></a>于所修因。<a id="a-6m"></a>胜劣不等有上中下。<a id="a-6n"></a>果感亦殊。<a id="a-6o"></a>乃至外器。<a id="a-6p"></a>宫殿庄严。<a id="a-6q"></a>高下状貌。<a id="a-6r"></a>随宿因缘。<a id="a-6s"></a>皆悉有异。</p>
  <p id="a6t">佛告比丘。<a id="a-6u"></a>由护净戒及行惠施。<a id="a-6v"></a>恒处诸天舍离诸垢。<a id="a-6w"></a>所有缠缚。<a id="a-6x"></a>伏除不起。<a id="a-6y"></a>于彼诸天。<a id="a-6z"></a>内身外器。<a id="a-70"></a>爱乐趣求。<a id="a-71"></a>不生毁谤。<a id="a-72"></a>破坏厌离。<a id="a-73"></a>命终之后。<a id="a-74"></a>决定生彼。<a id="a-75"></a>获报胜劣。<a id="a-76"></a>随因有异。</p>
  <p id="a77">比丘应知。<a id="a-78"></a>护佛净戒。<a id="a-79"></a>诸天宫殿。<a id="a-7A"></a>恒自快乐。<a id="a-7B"></a>护佛净戒。<a id="a-7C"></a>舍离诸苦。<a id="a-7D"></a>解脱无染。<a id="a-7E"></a>护佛净戒。<a id="a-7F"></a>天鬘璎珞。<a id="a-7G"></a>恒自庄严护佛净戒。<a id="a-7H"></a>乌钵罗花。<a id="a-7I"></a>妙香适意。<a id="a-7J"></a>护佛净戒。<a id="a-7K"></a>极妙境界。<a id="a-7L"></a>悦畅无尽。<a id="a-7M"></a>护佛净戒。<a id="a-7N"></a>龙天八部。<a id="a-7O"></a>恒时助祐。<a id="a-7P"></a>护佛净戒。<a id="a-7Q"></a>众宝庄严。<a id="a-7R"></a>离诸垢故。<a id="a-7S"></a>护佛净戒。<a id="a-7T"></a>种种天花。<a id="a-7U"></a>色妙开敷。<a id="a-7V"></a>随心自在。<a id="a-7W"></a>护佛净戒。<a id="a-7X"></a>微妙香风。<a id="a-7Y"></a>悦意无尽。<a id="a-7Z"></a>护佛净戒。<a id="a-7a"></a>房室园林。<a id="a-7b"></a>庆快随意。<a id="a-7c"></a>护佛净戒。<a id="a-7d"></a>获于种种。<a id="a-7e"></a>摩鲁迦花。<a id="a-7f"></a>瞻波迦花。<a id="a-7g"></a>计多迦花。<a id="a-7h"></a>出妙香气。<a id="a-7i"></a>最上无比。<a id="a-7j"></a>恒现在前。<a id="a-7k"></a>护佛净戒。<a id="a-7l"></a>远离诸横。<a id="a-7m"></a>护佛净戒善种增长护佛净戒犯戒之缘。<a id="a-7n"></a>皆悉远离。<a id="a-7o"></a>护佛净戒。<a id="a-7p"></a>圆满忍行。<a id="a-7q"></a>护佛净戒。<a id="a-7r"></a>妙宝阶道。<a id="a-7s"></a>成就现前。<a id="a-7t"></a>护佛净戒。<a id="a-7u"></a>工巧种种。<a id="a-7v"></a>及可爱具。<a id="a-7w"></a>悉得成就。</p>
  <p id="a7x">比丘应知。<a id="a-7y"></a>护佛净戒。<a id="a-7z"></a>于当来世。<a id="a-80"></a>获果如是。<a id="a-81"></a>犹如画师。<a id="a-82"></a>世及出世。<a id="a-83"></a>种种形像。<a id="a-84"></a>皆能成就。<a id="a-85"></a>护戒亦尔。<a id="a-86"></a>于当来世。<a id="a-87"></a>所有一切。<a id="a-88"></a>随意成就。</p>
  <p id="a89">若复有人。<a id="a-8A"></a>毁犯净戒。<a id="a-8B"></a>于当来世。<a id="a-8C"></a>沉沦恶道。<a id="a-8D"></a>受种种苦。<a id="a-8E"></a>舍离人天可爱之境。<a id="a-8F"></a>亦如彩画。<a id="a-8G"></a>风雨烟尘。<a id="a-8H"></a>而能破坏。<a id="a-8I"></a>贪嗔等垢。<a id="a-8J"></a>能坏净戒。<a id="a-8K"></a>亦能舍离。<a id="a-8L"></a>世及出世。<a id="a-8M"></a>可爱之果。</p>
  <p id="a8N">复次比丘。<a id="a-8O"></a>贪等诸惑。<a id="a-8P"></a>能坏有情。<a id="a-8Q"></a>所有善业。<a id="a-8R"></a>亦能增长。<a id="a-8S"></a>诸不善业。<a id="a-8T"></a>如世之火猛焰增长能坏柴薪。</p>
  <p id="a8U">比丘应知。<a id="a-8V"></a>有情根识。<a id="a-8W"></a>攀缘六尘。<a id="a-8X"></a>迷惑不了。<a id="a-8Y"></a>虚妄执着。<a id="a-8Z"></a>境界缠缚。<a id="a-8a"></a>起于贪嗔。<a id="a-8b"></a>诸业随生轮转诸有。<a id="a-8c"></a>受苦无量。<a id="a-8d"></a>不能远离。<a id="a-8e"></a>贪欲诸毒。<a id="a-8f"></a>愚迷不了。<a id="a-8g"></a>贪火盛猛。<a id="a-8h"></a>损坏众善。<a id="a-8i"></a>及诸可爱宫殿林池。<a id="a-8j"></a>众妙果实。<a id="a-8k"></a>悉皆散坏。<a id="a-8l"></a>攞娑啰迦。<a id="a-8m"></a>胜妙福报。<a id="a-8n"></a>珍宝无量。<a id="a-8o"></a>库藏盈满。<a id="a-8p"></a>娱乐自在。<a id="a-8q"></a>父母眷属。<a id="a-8r"></a>福德最上。<a id="a-8s"></a>世所希有。<a id="a-8t"></a>快乐无碍。<a id="a-8u"></a>比丘应知。<a id="a-8v"></a>若复有人。<a id="a-8w"></a>修习檀度。<a id="a-8x"></a>于当来世。<a id="a-8y"></a>财物具足。<a id="a-8z"></a>离诸损坏。<a id="a-90"></a>檀度最胜。<a id="a-91"></a>快乐自在。<a id="a-92"></a>檀行最胜。<a id="a-93"></a>福报随形。<a id="a-94"></a>如影不舍。<a id="a-95"></a>檀行最胜。<a id="a-96"></a>人天可爱。<a id="a-97"></a>庄严欢喜。<a id="a-98"></a>檀行最胜。<a id="a-99"></a>能离贫乏。<a id="a-9A"></a>檀行最胜。<a id="a-9B"></a>悭吝不起。<a id="a-9C"></a>檀行最胜。<a id="a-9D"></a>能伏愚痴。<a id="a-9E"></a>出离三涂。<a id="a-9F"></a>檀行最胜。<a id="a-9G"></a>见者欢喜。<a id="a-9H"></a>檀行最胜。<a id="a-9I"></a>诸根无缺。<a id="a-9J"></a>檀行最胜。<a id="a-9K"></a>傍生乐见。<a id="a-9L"></a>檀行最胜。<a id="a-9M"></a>远离爱憎。<a id="a-9N"></a>檀行最胜。<a id="a-9O"></a>边地不生。<a id="a-9P"></a>檀行最胜。<a id="a-9Q"></a>诸天快乐。<a id="a-9R"></a>檀行最胜。<a id="a-9S"></a>离苦缠缚。<a id="a-9T"></a>檀行最胜。<a id="a-9U"></a>超越轮回。<a id="a-9V"></a>檀行最胜。<a id="a-9W"></a>娱乐自在。<a id="a-9X"></a>檀行最胜。<a id="a-9Y"></a>能趣三乘。<a id="a-9Z"></a>究竟解脱。</p>
  <p id="a9a">复次比丘。<a id="a-9b"></a>应当观察。<a id="a-9c"></a>轮回诸苦。<a id="a-9d"></a>众多逼迫。<a id="a-9e"></a>应当厌离。<a id="a-9f"></a>审谛观察。<a id="a-9g"></a>彼非究竟。<a id="a-9h"></a>无常败坏。<a id="a-9i"></a>如梦如焰。<a id="a-9j"></a>芭蕉非实。<a id="a-9k"></a>乃至色界。<a id="a-9l"></a>及无色界。<a id="a-9m"></a>所有境界。<a id="a-9n"></a>虚幻不实。<a id="a-9o"></a>而非究竟。<a id="a-9p"></a>应当厌离。<a id="a-9q"></a>不应封着。<a id="a-9r"></a>妄为最胜。<a id="a-9s"></a>令心爱乐。</p>
  <p id="a9t">佛告比丘。<a id="a-9u"></a>圆寂安乐。<a id="a-9v"></a>远离诸相。<a id="a-9w"></a>体非一异。<a id="a-9x"></a>亦非三世。<a id="a-9y"></a>彼此俱非。<a id="a-9z"></a>离诸系缚。<a id="a-A0"></a>究竟圆满。<a id="a-A1"></a>汝当趣求。<a id="a-A2"></a>勿应弃舍。<a id="a-A3"></a>自在无碍。<a id="a-A4"></a>寂静无染。<a id="a-A5"></a>应当速证。</p>
 </body>
</html>