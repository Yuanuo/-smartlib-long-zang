<!doctype html>
<html id="z3IBUXHdS" data-ver="663">
 <head>
  <meta charset="utf-8">
  <meta author="法天">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">妙法圣念处经卷第一</h1>
  <p id="a2">如是我闻。<a id="a-3"></a>一时世尊。<a id="a-4"></a>在大众中。<a id="a-5"></a>天人围绕。<a id="a-6"></a>瞻仰尊颜。<a id="a-7"></a>目不暂舍。<a id="a-8"></a>时诸大众。<a id="a-9"></a>即于佛前。<a id="a-A"></a>而说偈言。</p>
  <p id="aB">归命一切智　　三界第一尊</p>
  <p id="aC">敷演微妙音　　广利诸群生</p>
  <p id="aD">尔时世尊。<a id="a-E"></a>告诸大众。<a id="a-F"></a>即说颂曰。</p>
  <p id="aG">若有诸众生　　不杀施无畏</p>
  <p id="aH">慈心能忍辱　　端严寿无比</p>
  <p id="aI">若于有情所　　如同父母想</p>
  <p id="aJ">能离不与取　　智慧福无量</p>
  <p id="aK">若行善身业　　离欲心坚固</p>
  <p id="aL">不观女妙色　　解脱诸恶趣</p>
  <p id="aM">世间应远离　　解脱忻可证</p>
  <p id="aN">似金矿覆藏　　体性本清净</p>
  <p id="aO">烦恼不能伏　　上妙触生爱</p>
  <p id="aP">善恶事不分　　浮生苦最大</p>
  <p id="aQ">苦乐犹心起　　得失事亦然</p>
  <p id="aR">善恶友离合　　因果理无偏</p>
  <p id="aS">降伏诸根乱　　平等心要行</p>
  <p id="aT">利益诸有情　　是名苾刍行</p>
  <p id="aU">沙门婆罗门　　烦恼伏应断</p>
  <p id="aV">智慧修增长　　令心不散乱</p>
  <p id="aW">涅槃理须证　　诸苦应远离</p>
  <p id="aX">勤发正见心　　佛说此难比</p>
  <p id="aY">解脱诸轮回　　须弥爱不动</p>
  <p id="aZ">等彼栴檀香　　甘露味无比</p>
  <p id="aa">虽获上供养　　娇奢耶妙衣</p>
  <p id="ab">贪爱不染着　　知足心欢喜</p>
  <p id="ac">如草被火焚　　了知不究竟</p>
  <p id="ad">供养兴福慧　　水火不能侵</p>
  <p id="ae">白业真智果　　河水终无尽</p>
  <p id="af">不贪诸境界　　佛说苾刍行</p>
  <p id="ag">乐求种种智　　相应恒现前</p>
  <p id="ah">了达真实法　　不堕诸轮回</p>
  <p id="ai">若人求白法　　令心不散乱</p>
  <p id="aj">惠施诸境界　　劫火不能坏</p>
  <p id="ak">无明诸有本　　轮回从此生</p>
  <p id="al">烦恼勤伏除　　真正牟尼行</p>
  <p id="am">乐行于忍辱　　端严离冤害</p>
  <p id="an">能仁妙相因　　见者心欢喜</p>
  <p id="ao">林野离愦乱　　爱乐心欢喜</p>
  <p id="ap">持钵恒一食　　是名苾刍行</p>
  <p id="aq">解脱最安乐　　三涂最为苦</p>
  <p id="ar">真如离彼此　　思惟不可得</p>
  <p id="as">利他平等业　　柔和常质直</p>
  <p id="at">正行恒相应　　远离诸邪执</p>
  <p id="au">意根乐执着　　意根称最胜</p>
  <p id="av">意根能速疾　　意根能欢喜</p>
  <p id="aw">伽陀演说此　　能作亦能说</p>
  <p id="ax">抖擞诸烦恼　　业果善了知</p>
  <p id="ay">了知得失事　　能趣妙菩提</p>
  <p id="az">一切诸有情　　六根中第一</p>
  <p id="a10">林间乐止住　　远离诸冤贼</p>
  <p id="a11">了知是六根　　正行从此出</p>
  <p id="a12">常处等引位　　抖擞诸业障</p>
  <p id="a13">譬如于虚空　　风云不能染</p>
  <p id="a14">善护身口意　　正见恒相应</p>
  <p id="a15">智慧如灯明　　魔众不能坏</p>
  <p id="a16">不害物名善　　慈悲利益深</p>
  <p id="a17">威仪无缺犯　　方住苾刍心</p>
  <p id="a18">眼被色境缚　　碍之余非转</p>
  <p id="a19">烦恼缚有情　　三界不能出</p>
  <p id="a1A">真俗智微妙　　善巧事还希</p>
  <p id="a1B">诸佛同共赞　　运用叵难思</p>
  <p id="a1C">多闻求解脱　　贪恚不能违</p>
  <p id="a1D">善护身三业　　伏除令不生</p>
  <p id="a1E">尔时世尊。<a id="a-1F"></a>说此偈已。<a id="a-1G"></a>告诸大众。<a id="a-1H"></a>若有众生。<a id="a-1I"></a>烦恼缠缚。<a id="a-1J"></a>三界轮回。<a id="a-1K"></a>受诸苦恼。<a id="a-1L"></a>若行十善。<a id="a-1M"></a>感果人天。<a id="a-1N"></a>爱乐欢喜。<a id="a-1O"></a>譬如圆月。<a id="a-1P"></a>离诸障碍。<a id="a-1Q"></a>清净无比。<a id="a-1R"></a>睹之欢喜。<a id="a-1S"></a>又如柴薪。<a id="a-1T"></a>火能焚烧。<a id="a-1U"></a>如是恶业。<a id="a-1V"></a>应当伏除。<a id="a-1W"></a>离于三界生死轮回。<a id="a-1X"></a>解脱诸苦。<a id="a-1Y"></a>又如飞禽。<a id="a-1Z"></a>得离系缚。<a id="a-1a"></a>自在无碍。<a id="a-1b"></a>若诸有情。<a id="a-1c"></a>不造诸业。<a id="a-1d"></a>出离三界。<a id="a-1e"></a>证二空理。<a id="a-1f"></a>苦恼不侵。<a id="a-1g"></a>贪恚非染。<a id="a-1h"></a>了达轮回。<a id="a-1i"></a>譬如灯明。<a id="a-1j"></a>照了物像。<a id="a-1k"></a>正智相应。<a id="a-1l"></a>恒无间断。<a id="a-1m"></a>离诸邪执。<a id="a-1n"></a>爱乐寂静。<a id="a-1o"></a>冢间树下。<a id="a-1p"></a>舍离诸恶。<a id="a-1q"></a>亲近善友。<a id="a-1r"></a>比丘如是。<a id="a-1s"></a>修出家行。<a id="a-1t"></a>一切可爱。<a id="a-1u"></a>诸境界等。<a id="a-1v"></a>不应贪着。<a id="a-1w"></a>不乐房舍。<a id="a-1x"></a>离于货易。<a id="a-1y"></a>及虚妄语。<a id="a-1z"></a>不乐歌舞。<a id="a-20"></a>舍离憎爱。<a id="a-21"></a>林中一食。<a id="a-22"></a>最上菩提。<a id="a-23"></a>常乐趣求。<a id="a-24"></a>离不与取。<a id="a-25"></a>持粪扫衣。<a id="a-26"></a>欢喜知足。<a id="a-27"></a>止住林野。<a id="a-28"></a>寂静思惟。<a id="a-29"></a>离散乱想。<a id="a-2A"></a>及贪恚等。<a id="a-2B"></a>常行慈心。<a id="a-2C"></a>利乐有情。<a id="a-2D"></a>远离愚闇。<a id="a-2E"></a>修习智慧。<a id="a-2F"></a>离烦恼业。<a id="a-2G"></a>解脱生死。<a id="a-2H"></a>修八圣道。<a id="a-2I"></a>寂静现前。<a id="a-2J"></a>破坏一切诸烦恼苦。<a id="a-2K"></a>苾刍如是。<a id="a-2L"></a>应当修习。<a id="a-2M"></a>坚固善根。<a id="a-2N"></a>远离染欲。<a id="a-2O"></a>专心一境。<a id="a-2P"></a>爱乐真如。<a id="a-2Q"></a>种种智慧。<a id="a-2R"></a>增长圆满无漏净法。<a id="a-2S"></a>了知有漏虚幻不实。</p>
  <p id="a2T">尔时佛告诸苾刍言。<a id="a-2U"></a>若有苾刍。<a id="a-2V"></a>安住梵行。<a id="a-2W"></a>清净柔和。<a id="a-2X"></a>善修止观。<a id="a-2Y"></a>爱乐静虑。<a id="a-2Z"></a>林间游戏。<a id="a-2a"></a>远离诸染。<a id="a-2b"></a>了达迷妄。<a id="a-2c"></a>亦如飞鸟。<a id="a-2d"></a>虚空影随。<a id="a-2e"></a>比丘亦尔。<a id="a-2f"></a>三衣随身。<a id="a-2g"></a>善修平等。<a id="a-2h"></a>恒思正法。<a id="a-2i"></a>伏灭烦恼。<a id="a-2j"></a>智慧相应。<a id="a-2k"></a>趣求见道。<a id="a-2l"></a>乃至彼岸。<a id="a-2m"></a>究竟涅槃。<a id="a-2n"></a>比丘应知。<a id="a-2o"></a>如是观察。<a id="a-2p"></a>安住欢喜。<a id="a-2q"></a>而于轮回及老病死。<a id="a-2r"></a>常乃怖畏。<a id="a-2s"></a>如阿苏啰及余天众。<a id="a-2t"></a>欢喜恭敬。<a id="a-2u"></a>获得上妙僧伽胝钵。<a id="a-2v"></a>不假余器。<a id="a-2w"></a>守护梵行。<a id="a-2x"></a>不令毁犯。<a id="a-2y"></a>清净无垢。<a id="a-2z"></a>不着诸味。<a id="a-30"></a>及利养等。</p>
  <p id="a31">尔时佛告诸苾刍言。<a id="a-32"></a>若诸有情。<a id="a-33"></a>舍离悲心。<a id="a-34"></a>我慢放逸。<a id="a-35"></a>焚烧诸善。<a id="a-36"></a>难尽诸漏。</p>
  <p id="a37">尔时世尊。<a id="a-38"></a>乃说偈言。</p>
  <p id="a39">若舍悲精进　　无明慢相应</p>
  <p id="a3A">寂静不现前　　无由漏除灭</p>
  <p id="a3B">尔时佛告诸比丘言。<a id="a-3C"></a>若复有人。<a id="a-3D"></a>于诸卧具上妙细软。<a id="a-3E"></a>不应爱乐。<a id="a-3F"></a>觉悟无明。<a id="a-3G"></a>迷闇根本诸惑随生。<a id="a-3H"></a>谓此无明遍诸染心。<a id="a-3I"></a>彼若无时应非迷闇了达诸法。<a id="a-3J"></a>等持静虑。<a id="a-3K"></a>应尽诸漏。</p>
  <p id="a3L">于是佛告诸比丘言。<a id="a-3M"></a>若欲经行。<a id="a-3N"></a>在于林中。<a id="a-3O"></a>寂静不乱。<a id="a-3P"></a>于诸非法酒色等境。<a id="a-3Q"></a>不应爱乐。<a id="a-3R"></a>比丘如是若诸魔众。<a id="a-3S"></a>由业系缚。<a id="a-3T"></a>恼乱修善。<a id="a-3U"></a>如人饮毒。<a id="a-3V"></a>自作自受。<a id="a-3W"></a>汝今破戒。<a id="a-3X"></a>行于邪命。<a id="a-3Y"></a>烦恼系缚。<a id="a-3Z"></a>堕大地狱。<a id="a-3a"></a>受种种苦。</p>
  <p id="a3b">比丘当知。<a id="a-3c"></a>行乞食时。<a id="a-3d"></a>若见女人。<a id="a-3e"></a>如毒蛇想。<a id="a-3f"></a>专注一心。<a id="a-3g"></a>思惟正法。<a id="a-3h"></a>不求名利。<a id="a-3i"></a>及诸妙境。<a id="a-3j"></a>离业系缚。<a id="a-3k"></a>令心平等。<a id="a-3l"></a>不行毁谤。<a id="a-3m"></a>若入聚落。<a id="a-3n"></a>如林野想。<a id="a-3o"></a>乞饮食时。<a id="a-3p"></a>如疗病想。<a id="a-3q"></a>起烦恼时。<a id="a-3r"></a>焚烧林想。<a id="a-3s"></a>求妙法时。<a id="a-3t"></a>趣正路想。<a id="a-3u"></a>处床卧时。<a id="a-3v"></a>鹿惊怖想。<a id="a-3w"></a>入诸禅定。<a id="a-3x"></a>游园观想。<a id="a-3y"></a>见阿罗汉。<a id="a-3z"></a>作福田想。<a id="a-40"></a>不乐境界。<a id="a-41"></a>语言戏论。<a id="a-42"></a>恒求解脱。<a id="a-43"></a>国王大臣。<a id="a-44"></a>利益亲近。<a id="a-45"></a>上妙饮食。<a id="a-46"></a>勿希贪想。<a id="a-47"></a>施主名利。<a id="a-48"></a>恒非欺诳。<a id="a-49"></a>心行方便。<a id="a-4A"></a>不起嗔恚。<a id="a-4B"></a>贪乐房舍。<a id="a-4C"></a>亲近豪族如鱼乐水。<a id="a-4D"></a>安住不舍。<a id="a-4E"></a>远离知识。<a id="a-4F"></a>迷背真实。<a id="a-4G"></a>希求虚幻。<a id="a-4H"></a>如灯梦电。<a id="a-4I"></a>作解脱想。<a id="a-4J"></a>尊重邪道。<a id="a-4K"></a>恒行恭敬。<a id="a-4L"></a>最上真实。<a id="a-4M"></a>不能了悟。<a id="a-4N"></a>尔时佛告诸比丘言。<a id="a-4O"></a>应知省觉。<a id="a-4P"></a>爱乐经行。<a id="a-4Q"></a>禅定智慧。<a id="a-4R"></a>恒行慈心。<a id="a-4S"></a>趣求最上真实解脱。<a id="a-4T"></a>获于正见。<a id="a-4U"></a>了达诸法。<a id="a-4V"></a>恒常修习忍辱精进。<a id="a-4W"></a>舍离贪恚及诸散乱。</p>
  <p id="a4X">佛告比丘。<a id="a-4Y"></a>应当爱乐一切有情。<a id="a-4Z"></a>忆念怜愍。<a id="a-4a"></a>令离颠倒及诸缠缚。<a id="a-4b"></a>解脱众苦。<a id="a-4c"></a>苾刍应知。<a id="a-4d"></a>于诸境界。<a id="a-4e"></a>离染侵害。<a id="a-4f"></a>譬如金体。<a id="a-4g"></a>性离尘垢。</p>
  <p id="a4h">比丘当知。<a id="a-4i"></a>若至亲友。<a id="a-4j"></a>及往非亲。<a id="a-4k"></a>应离贪恚。<a id="a-4l"></a>了知损益。<a id="a-4m"></a>若罪非罪。<a id="a-4n"></a>安隐艰辛。<a id="a-4o"></a>方便降伏。<a id="a-4p"></a>为说法要。<a id="a-4q"></a>随彼利钝。<a id="a-4r"></a>聪明愚昧。<a id="a-4s"></a>导以胜劣。<a id="a-4t"></a>诫之正说。</p>
  <p id="a4u">比丘应知。<a id="a-4v"></a>林间经行。<a id="a-4w"></a>寂处习定。<a id="a-4x"></a>舍离过非。<a id="a-4y"></a>恒乐真如。<a id="a-4z"></a>了信因果。<a id="a-50"></a>胜劣差别。<a id="a-51"></a>远离诸毒。<a id="a-52"></a>降伏诸根。<a id="a-53"></a>不起过非。<a id="a-54"></a>智慧相应。<a id="a-55"></a>令心欢喜。<a id="a-56"></a>止息毁谤。<a id="a-57"></a>如海甚深。<a id="a-58"></a>相应无尽。<a id="a-59"></a>心意坚固。<a id="a-5A"></a>不起疑虑。<a id="a-5B"></a>不贪妙色。<a id="a-5C"></a>聪愍平等。<a id="a-5D"></a>应时善说。<a id="a-5E"></a>欲色无色虚妄真实。<a id="a-5F"></a>不说世间是非语言。<a id="a-5G"></a>远离过患诸境界等。<a id="a-5H"></a>譬如诸毒及以淤泥。<a id="a-5I"></a>勿令侵害。<a id="a-5J"></a>解脱轮回。<a id="a-5K"></a>无明远离。<a id="a-5L"></a>禅定智慧。<a id="a-5M"></a>辩才宣演。<a id="a-5N"></a>法义最上。<a id="a-5O"></a>离妄颠倒。<a id="a-5P"></a>一切尘垢。<a id="a-5Q"></a>不令染污。<a id="a-5R"></a>一切所作。<a id="a-5S"></a>皆为利益。<a id="a-5T"></a>于众僧处。<a id="a-5U"></a>不起违背。<a id="a-5V"></a>身语意业。<a id="a-5W"></a>离彼缠缚。<a id="a-5X"></a>不求人天。<a id="a-5Y"></a>修诸善业。<a id="a-5Z"></a>不为名利。<a id="a-5a"></a>趣向涅槃。</p>
  <p id="a5b">苾刍应知。<a id="a-5c"></a>恒离恶友。<a id="a-5d"></a>不作诸非。<a id="a-5e"></a>常以慈心平等观察。<a id="a-5f"></a>心意调柔。<a id="a-5g"></a>护戒清洁。<a id="a-5h"></a>随顺真实。<a id="a-5i"></a>离妾怖畏。<a id="a-5j"></a>不迷轮回。<a id="a-5k"></a>及诸静虑。<a id="a-5l"></a>了达无常。<a id="a-5m"></a>空智自在。<a id="a-5n"></a>梵众诸天。<a id="a-5o"></a>安住静虑。<a id="a-5p"></a>趣向涅槃。<a id="a-5q"></a>听闻妙法。<a id="a-5r"></a>了悟诚实。<a id="a-5s"></a>欢喜踊跃。</p>
  <p id="a5t">尔时世尊。<a id="a-5u"></a>说伽陀曰。</p>
  <p id="a5v">业果善不善　　所作受决定</p>
  <p id="a5w">自作自缠缚　　如蚕等无异</p>
  <p id="a5x">苦涩及甘美　　诸苦并烦恼</p>
  <p id="a5y">如影恒随逐　　饮毒自侵害</p>
  <p id="a5z">尔时世尊。<a id="a-60"></a>说此偈已。<a id="a-61"></a>告诸比丘。<a id="a-62"></a>若有众生。<a id="a-63"></a>善修智慧。<a id="a-64"></a>破烦恼火。<a id="a-65"></a>安住梵行。<a id="a-66"></a>爱乐三宝。<a id="a-67"></a>见闻随喜。<a id="a-68"></a>不起贪恚。<a id="a-69"></a>作解脱想。<a id="a-6A"></a>了达不动。<a id="a-6B"></a>趣向真实。<a id="a-6C"></a>安住最上。<a id="a-6D"></a>离老病死及诸轮回烦恼冤家。<a id="a-6E"></a>相续不断。</p>
  <p id="a6F">尔时世尊告诸比丘。<a id="a-6G"></a>若于静处。<a id="a-6H"></a>修习梵行。<a id="a-6I"></a>趣自然智。<a id="a-6J"></a>诸天梵众。<a id="a-6K"></a>恒来亲近。<a id="a-6L"></a>礼事供养。<a id="a-6M"></a>所以者何。<a id="a-6N"></a>爱乐梵行。<a id="a-6O"></a>能坏轮回。<a id="a-6P"></a>远离烦恼。<a id="a-6Q"></a>令心调伏。<a id="a-6R"></a>舍离黑暗及诸冤家。<a id="a-6S"></a>勿令侵害。<a id="a-6T"></a>犹如干草离火焚烧。<a id="a-6U"></a>舍离烦恼。<a id="a-6V"></a>亦复如是。</p>
  <p id="a6W">佛告比丘。<a id="a-6X"></a>若复有人。<a id="a-6Y"></a>迷诸境界。<a id="a-6Z"></a>恣纵诸根。<a id="a-6a"></a>违背涅槃。<a id="a-6b"></a>心不平等。<a id="a-6c"></a>恒行苦因。<a id="a-6d"></a>邪见缠缚。<a id="a-6e"></a>一切诸惑。<a id="a-6f"></a>不能伏除。<a id="a-6g"></a>广集资具。<a id="a-6h"></a>贪心炽然。<a id="a-6i"></a>最上福田。<a id="a-6j"></a>愚迷障蔽。<a id="a-6k"></a>曾无省悟。<a id="a-6l"></a>若遇法师。<a id="a-6m"></a>方便开化。<a id="a-6n"></a>远离诸惑及贪等染。<a id="a-6o"></a>息除猛焰。<a id="a-6p"></a>及离诸触。<a id="a-6q"></a>趣向最上甘露妙法。<a id="a-6r"></a>安住最上。<a id="a-6s"></a>善友知识。<a id="a-6t"></a>爱乐静虑。<a id="a-6u"></a>修习智慧。<a id="a-6v"></a>烦恼如山。<a id="a-6w"></a>而能破坏。<a id="a-6x"></a>安住净慧。<a id="a-6y"></a>舍诸愚闇。<a id="a-6z"></a>及离轮回。<a id="a-70"></a>获妙果报。<a id="a-71"></a>聪慧最上。<a id="a-72"></a>修诸胜行。<a id="a-73"></a>心意相续。<a id="a-74"></a>少欲知足。<a id="a-75"></a>息除邪执。<a id="a-76"></a>系缚攀缘悉皆远离。<a id="a-77"></a>如鱼吞钩。<a id="a-78"></a>贪味自缚。<a id="a-79"></a>有情亦尔。<a id="a-7A"></a>爱乐五欲。<a id="a-7B"></a>恒时不舍。<a id="a-7C"></a>广兴诸业。<a id="a-7D"></a>轮转生死。<a id="a-7E"></a>无有止息。<a id="a-7F"></a>迷昧染因。<a id="a-7G"></a>诸趣差别。<a id="a-7H"></a>无有穷尽。</p>
  <p id="a7I">尔时世尊。<a id="a-7J"></a>乃说颂曰。</p>
  <p id="a7K">若人作恶业　　轮回地狱苦</p>
  <p id="a7L">饿鬼及傍生　　沦没无穷尽</p>
  <p id="a7M">等活与黑绳　　众合并号叫</p>
  <p id="a7N">烧然极烧然　　阿毗大地狱</p>
  <p id="a7O">艰辛恶业苦　　刺长十六指</p>
  <p id="a7P">四壁并四门　　悉皆铁所造</p>
  <p id="a7Q">尔时世尊告诸比丘。<a id="a-7R"></a>彼诸地狱。<a id="a-7S"></a>焰火炽盛。<a id="a-7T"></a>暴恶甚多。<a id="a-7U"></a>相续无间。<a id="a-7V"></a>百踰善那。<a id="a-7W"></a>难可调伏。<a id="a-7X"></a>形色毛竖。<a id="a-7Y"></a>甚大怖畏。<a id="a-7Z"></a>极恶之声。<a id="a-7a"></a>闻皆酸楚。<a id="a-7b"></a>有情恶业。<a id="a-7c"></a>堕此狱时。<a id="a-7d"></a>头下足上。<a id="a-7e"></a>刹那生彼。<a id="a-7f"></a>受种种苦。<a id="a-7g"></a>展转焚烧。<a id="a-7h"></a>昼夜啼泣。<a id="a-7i"></a>出大恶声。<a id="a-7j"></a>如鱼穿炙。<a id="a-7k"></a>皮肉糜烂。<a id="a-7l"></a>遍满黑暗。<a id="a-7m"></a>心意迷乱。<a id="a-7n"></a>罪人见彼琰魔罗界。<a id="a-7o"></a>大火焚烧。<a id="a-7p"></a>迷乱闷绝。<a id="a-7q"></a>造业同者。<a id="a-7r"></a>处之一狱。<a id="a-7s"></a>人人缠缚。<a id="a-7t"></a>狱卒牵挽。<a id="a-7u"></a>受苦难当。<a id="a-7v"></a>而无间断。<a id="a-7w"></a>若人少智。<a id="a-7x"></a>虚妄造罪。<a id="a-7y"></a>由此轮转。<a id="a-7z"></a>冤家聚会。<a id="a-80"></a>受地狱苦。</p>
  <p id="a81">时诸比丘。<a id="a-82"></a>而白佛言。<a id="a-83"></a>此琰魔罗。<a id="a-84"></a>受罪之人。<a id="a-85"></a>云何缠缚。<a id="a-86"></a>受苦无量。</p>
  <p id="a87">尔时佛告诸苾刍言。<a id="a-88"></a>此人恒常。<a id="a-89"></a>毁谤正法。<a id="a-8A"></a>不生信受。<a id="a-8B"></a>因果不了。<a id="a-8C"></a>迷诸地狱。<a id="a-8D"></a>不生怖畏。<a id="a-8E"></a>起烦恼火。<a id="a-8F"></a>焚烧诸善。<a id="a-8G"></a>以此业因。<a id="a-8H"></a>堕琰魔界。<a id="a-8I"></a>受如是苦。<a id="a-8J"></a>最上火难。<a id="a-8K"></a>而无间断。<a id="a-8L"></a>嗔恚冤家。<a id="a-8M"></a>愚痴黑暗。<a id="a-8N"></a>随业而受。<a id="a-8O"></a>业尽方出。</p>
  <p id="a8P">佛告比丘。<a id="a-8Q"></a>若复有人。<a id="a-8R"></a>欺罔虚诈。<a id="a-8S"></a>于他妻女。<a id="a-8T"></a>耽染不舍。<a id="a-8U"></a>缠缚生盲。<a id="a-8V"></a>恒覆光明。<a id="a-8W"></a>不能了悟。</p>
  <p id="a8X">时诸比丘。<a id="a-8Y"></a>复白佛言。<a id="a-8Z"></a>处人卑贱。<a id="a-8a"></a>愚昧无智。<a id="a-8b"></a>复作何因。<a id="a-8c"></a>感果如是。</p>
  <p id="a8d">佛告比丘。<a id="a-8e"></a>此于过去。<a id="a-8f"></a>我慢心高。<a id="a-8g"></a>轻毁贤善。<a id="a-8h"></a>悭贪嫉妒。<a id="a-8i"></a>故受斯报。<a id="a-8j"></a>若复有人。<a id="a-8k"></a>离间彼此。<a id="a-8l"></a>及作恶业。<a id="a-8m"></a>由此因缘。<a id="a-8n"></a>堕诸地狱。<a id="a-8o"></a>若生人中。<a id="a-8p"></a>乏少男女。<a id="a-8q"></a>财物散失。<a id="a-8r"></a>知识远离。<a id="a-8s"></a>命欲终时。<a id="a-8t"></a>颠狂怕怖。<a id="a-8u"></a>眷属守护。<a id="a-8v"></a>迷诸境界。<a id="a-8w"></a>不能了达。</p>
  <p id="a8x">尔时世尊。<a id="a-8y"></a>即说颂言。</p>
  <p id="a8z">自作还自受　　残害罪有情</p>
  <p id="a90">暴恶苦器多　　业尽方能免</p>
  <p id="a91">世间造诸业　　善不善恒随</p>
  <p id="a92">譬如花有香　　远近皆相逐</p>
  <p id="a93">尔时世尊告诸比丘。<a id="a-94"></a>譬如飞禽栖止林树。<a id="a-95"></a>聚散非恒。<a id="a-96"></a>父母亲族。<a id="a-97"></a>亦复如是。</p>
  <p id="a98">佛告比丘。<a id="a-99"></a>若复有人。<a id="a-9A"></a>于寂静处。<a id="a-9B"></a>系念思惟。<a id="a-9C"></a>修习善业。<a id="a-9D"></a>舍离愚暗。<a id="a-9E"></a>弹竿罥索。<a id="a-9F"></a>暴恶非法。<a id="a-9G"></a>临命终时。<a id="a-9H"></a>身心无恼。<a id="a-9I"></a>离诸惊怖。<a id="a-9J"></a>获报天上。<a id="a-9K"></a>饮食衣服。<a id="a-9L"></a>随心自在。<a id="a-9M"></a>眷属宫殿。<a id="a-9N"></a>悉皆圆满。<a id="a-9O"></a>聪明智慧。<a id="a-9P"></a>资具园林。<a id="a-9Q"></a>无所乏少。<a id="a-9R"></a>寿命形色。<a id="a-9S"></a>圆满具足。<a id="a-9T"></a>若复有人。<a id="a-9U"></a>自心欺诈。<a id="a-9V"></a>诳惑世间。<a id="a-9W"></a>男女眷属。<a id="a-9X"></a>朋友知识。<a id="a-9Y"></a>诃骂毁辱。<a id="a-9Z"></a>广造诸非。<a id="a-9a"></a>命终之后。<a id="a-9b"></a>堕诸恶道。<a id="a-9c"></a>受苦无量。<a id="a-9d"></a>从彼出已。<a id="a-9e"></a>若生人中。<a id="a-9f"></a>贫穷下贱。<a id="a-9g"></a>衣食乏少。<a id="a-9h"></a>男女眷属。<a id="a-9i"></a>皆悉厌离。<a id="a-9j"></a>虚妄愚迷。<a id="a-9k"></a>不了因果。<a id="a-9l"></a>贪嗔等惑。<a id="a-9m"></a>相应无间。<a id="a-9n"></a>于诸善事。<a id="a-9o"></a>不曾修习。<a id="a-9p"></a>恶友非法。<a id="a-9q"></a>恒时亲近。</p>
  <p id="a9r">尔时世尊。<a id="a-9s"></a>而说颂曰。</p>
  <p id="a9t">地狱受诸苦　　焚烧从业生</p>
  <p id="a9u">人中因苦缠　　皆随自心造</p>
  <p id="a9v">轮回三界内　　往来如蚁环</p>
  <p id="a9w">业果互为缘　　相续无穷尽</p>
  <p id="a9x">尔时世尊。<a id="a-9y"></a>说此偈已。<a id="a-9z"></a>告诸苾刍。<a id="a-A0"></a>若获圣果。<a id="a-A1"></a>方免轮回。<a id="a-A2"></a>无所系属。<a id="a-A3"></a>自在安乐。<a id="a-A4"></a>业及业果。<a id="a-A5"></a>不能倾动。<a id="a-A6"></a>若复有人。<a id="a-A7"></a>起贪嗔惑。<a id="a-A8"></a>及造诸非。<a id="a-A9"></a>堕于地狱。<a id="a-AA"></a>猛焰焚烧。<a id="a-AB"></a>一切身体。<a id="a-AC"></a>受种种苦。<a id="a-AD"></a>发声号哭。<a id="a-AE"></a>思惟方便。<a id="a-AF"></a>不能得脱。<a id="a-AG"></a>如是苦涩。<a id="a-AH"></a>不善之业。<a id="a-AI"></a>愚迷自造。<a id="a-AJ"></a>譬如猛火焚烧林野。<a id="a-AK"></a>一切草木无由得免。<a id="a-AL"></a>恶业亦尔。<a id="a-AM"></a>轮回地狱。<a id="a-AN"></a>受诸苦恼。<a id="a-AO"></a>不能远离。<a id="a-AP"></a>若复有人。<a id="a-AQ"></a>舍离恶友。<a id="a-AR"></a>不造诸非。<a id="a-AS"></a>了悟因果。<a id="a-AT"></a>离诸疑谤。<a id="a-AU"></a>修习正见。<a id="a-AV"></a>信乐真如。<a id="a-AW"></a>寂静安乐。<a id="a-AX"></a>远离轮回。<a id="a-AY"></a>及诸苦恼。<a id="a-AZ"></a>最上无比。<a id="a-Aa"></a>无相无为。<a id="a-Ab"></a>离妄颠倒。<a id="a-Ac"></a>常乐我净。<a id="a-Ad"></a>自在无碍。<a id="a-Ae"></a>离诸系缚。<a id="a-Af"></a>善不善业。<a id="a-Ag"></a>皆悉远离。</p>
 </body>
</html>