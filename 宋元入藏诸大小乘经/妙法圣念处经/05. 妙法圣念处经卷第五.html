<!doctype html>
<html id="z3IBUXOdW" data-ver="510">
 <head>
  <meta charset="utf-8">
  <meta author="法天">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">妙法圣念处经卷第五</h1>
  <p id="a2">尔时天主帝释。<a id="a-3"></a>而白众言。<a id="a-4"></a>汝所作善。<a id="a-5"></a>守护增长。<a id="a-6"></a>如意欢喜。<a id="a-7"></a>即说伽陀曰。</p>
  <p id="a8">三种善作已　　三种三因缘</p>
  <p id="a9">三位次三地　　三德三大果</p>
  <p id="aA">不杀施最上　　此法汝爱乐</p>
  <p id="aB">得真实忍辱　　获生一切天</p>
  <p id="aC">随身有宫殿　　快乐受无极</p>
  <p id="aD">若人好不善　　生处无安乐</p>
  <p id="aE">邪法被增缠　　云何而出离</p>
  <p id="aF">作此人天善　　熏修本识中</p>
  <p id="aG">彼业感果时　　得生人天界</p>
  <p id="aH">于彼生爱乐　　心自住安乐</p>
  <p id="aI">尔时天主帝释。<a id="a-J"></a>而复白言。<a id="a-K"></a>汝等具大福德。<a id="a-L"></a>获生天界。<a id="a-M"></a>受天快乐。<a id="a-N"></a>随其福果。<a id="a-O"></a>胜劣各异。<a id="a-P"></a>若种种作福。<a id="a-Q"></a>薰识身中。<a id="a-R"></a>后生天界。<a id="a-S"></a>得种种快乐。<a id="a-T"></a>如是一切林木花果。<a id="a-U"></a>悦适人意。<a id="a-V"></a>入彼林中。<a id="a-W"></a>彼天飞鸟。<a id="a-X"></a>演说言音。<a id="a-Y"></a>令人乐闻。<a id="a-Z"></a>为彼天子。<a id="a-a"></a>即说伽陀曰。</p>
  <p id="ab">善来汝贤敏　　宿习于上善</p>
  <p id="ac">坚持七律仪　　成就最胜果</p>
  <p id="ad">生彼天界中　　受天快乐报</p>
  <p id="ae">广持于禁戒　　得离沉沦苦</p>
  <p id="af">犹戒清净故　　感天胜妙池</p>
  <p id="ag">随意而洗浴　　复雨紫金花</p>
  <p id="ah">散布于身上　　及彼功德池</p>
  <p id="ai">以彼戒种子　　念念为防非</p>
  <p id="aj">天中上妙乐　　随意而受用</p>
  <p id="ak">若人意决定　　守护于禁戒</p>
  <p id="al">生彼天界时　　快乐无边际</p>
  <p id="am">以此戒庄严　　得趣善逝果</p>
  <p id="an">而受解脱乐　　破戒罪恶深</p>
  <p id="ao">如刀及火毒　　是故坚持戒</p>
  <p id="ap">而修施法财　　远离于毁禁</p>
  <p id="aq">业有上中下　　感果亦复然</p>
  <p id="ar">今成胜报身　　常戴光明鬘</p>
  <p id="as">受天种种乐　　皎洁身无垢</p>
  <p id="at">若人造恶业　　苦果自缠身</p>
  <p id="au">展转受沉沦　　生死无穷尽</p>
  <p id="av">汝既来生此　　受天众娱乐</p>
  <p id="aw">出游诸园苑　　勿着于放逸</p>
  <p id="ax">逸荡过失深　　如来常说此</p>
  <p id="ay">是故放逸者　　三毒中最上</p>
  <p id="az">精进如甘露　　心顶自清凉</p>
  <p id="a10">永超生死轮　　究竟菩提岸</p>
  <p id="a11">彼时我如来　　演说微妙言</p>
  <p id="a12">离我速修行　　莫着颠倒想</p>
  <p id="a13">若有违背者　　贪等诸惑生</p>
  <p id="a14">断彼解脱缘　　漂沈诸苦海</p>
  <p id="a15">尔时天主帝释。<a id="a-16"></a>速疾往彼善法堂中。<a id="a-17"></a>诸天妓女。<a id="a-18"></a>及一切天众。<a id="a-19"></a>皆来善法堂中。<a id="a-1A"></a>到已娱乐。<a id="a-1B"></a>种种游戏。<a id="a-1C"></a>于时天帝。<a id="a-1D"></a>观察娱乐。<a id="a-1E"></a>而知天众。<a id="a-1F"></a>虚妄耽着。<a id="a-1G"></a>增长烦恼。<a id="a-1H"></a>即说伽他曰。</p>
  <p id="a1I">虚妄境界中　　贪爱而无足</p>
  <p id="a1J">有情迷执深　　增长诸烦恼</p>
  <p id="a1K">被境缚根识　　如毒藏在食</p>
  <p id="a1L">于后若消时　　迷闷无安乐</p>
  <p id="a1M">无前后中间　　非今世后世</p>
  <p id="a1N">因缘会遇时　　业报谁能避</p>
  <p id="a1O">尔时天主帝释。<a id="a-1P"></a>说此伽他已。<a id="a-1Q"></a>而复告言。<a id="a-1R"></a>假使少年。<a id="a-1S"></a>强力未必长生。<a id="a-1T"></a>四相推迁。<a id="a-1U"></a>速归散灭。<a id="a-1V"></a>显现快乐。<a id="a-1W"></a>无实自性。<a id="a-1X"></a>乐受尽时。<a id="a-1Y"></a>逼迫身心。<a id="a-1Z"></a>无暂安隐。<a id="a-1a"></a>汝等勿得信任痴迷愚惑谄诳。<a id="a-1b"></a>若于一切境界。<a id="a-1c"></a>染着不足。<a id="a-1d"></a>后致大患。<a id="a-1e"></a>譬如炽火焚烧草叶。<a id="a-1f"></a>贪着境界。<a id="a-1g"></a>增诸过失。<a id="a-1h"></a>亦复如是。<a id="a-1i"></a>被烦恼火。<a id="a-1j"></a>烧煮身心。<a id="a-1k"></a>弃背正道。<a id="a-1l"></a>衰相现时。<a id="a-1m"></a>堕落天界。<a id="a-1n"></a>是故我今教化汝等。<a id="a-1o"></a>割截烦恼。<a id="a-1p"></a>去除迷惑。<a id="a-1q"></a>一切天众。<a id="a-1r"></a>自此恒作利益。<a id="a-1s"></a>于最上行法。<a id="a-1t"></a>志固修习后得寂静。<a id="a-1u"></a>最上安乐。<a id="a-1v"></a>汝今勿得慢易。<a id="a-1w"></a>速作良田。<a id="a-1x"></a>于当当世。<a id="a-1y"></a>而得最上报应。<a id="a-1z"></a>适意无尽。<a id="a-20"></a>若作恶业。<a id="a-21"></a>种种随身。<a id="a-22"></a>坠堕天宫。<a id="a-23"></a>沉沦恶趣。<a id="a-24"></a>一切宫殿楼阁。<a id="a-25"></a>悉皆隐没。</p>
  <p id="a26">尔时天主帝释见其天子。<a id="a-27"></a>须臾命终。<a id="a-28"></a>堕于恶趣。<a id="a-29"></a>而说伽他曰。</p>
  <p id="a2A">微妙香莲花　　种种生峰顶</p>
  <p id="a2B">最上适意宝　　处处作庄严</p>
  <p id="a2C">流泉与浴池　　杂色花果树</p>
  <p id="a2D">及紫金劫树　　灵鸟群集上</p>
  <p id="a2E">常出微妙音　　悦乐诸天众</p>
  <p id="a2F">无垢琉璃宝　　间杂金色光</p>
  <p id="a2G">最上妙楼台　　庄严恒适意</p>
  <p id="a2H">群生不远离　　宁知是幻化</p>
  <p id="a2I">如泡如水沫　　如电如浮云</p>
  <p id="a2J">亦如寻香城　　须臾即散灭</p>
  <p id="a2K">虚妄若生贪　　坠堕轮回路</p>
  <p id="a2L">痴爱毒如火　　焚烧于善根</p>
  <p id="a2M">减损于天众　　去一切菩提</p>
  <p id="a2N">又复告言。<a id="a-2O"></a>若天愚痴。<a id="a-2P"></a>爱人诳惑。<a id="a-2Q"></a>为天阿素落罗刹等之所降伏。<a id="a-2R"></a>后堕地狱。<a id="a-2S"></a>复为龙蛇。<a id="a-2T"></a>远离诸天。<a id="a-2U"></a>长处三界。<a id="a-2V"></a>如绳系缚。<a id="a-2W"></a>而不自在。<a id="a-2X"></a>若离痴爱。<a id="a-2Y"></a>明了通达。<a id="a-2Z"></a>利益有情。<a id="a-2a"></a>归依佛道。<a id="a-2b"></a>永出世间。<a id="a-2c"></a>断有爱支。<a id="a-2d"></a>得一切智。<a id="a-2e"></a>平等无碍。<a id="a-2f"></a>得三解脱。<a id="a-2g"></a>证悟苦空。<a id="a-2h"></a>到真实际。<a id="a-2i"></a>远离轮回。<a id="a-2j"></a>不受后有。<a id="a-2k"></a>色香味触。<a id="a-2l"></a>而不染着。<a id="a-2m"></a>时彼天帝。<a id="a-2n"></a>见多天众。<a id="a-2o"></a>念念无常。<a id="a-2p"></a>增诸过失。<a id="a-2q"></a>深生悲愍。<a id="a-2r"></a>发诚实言。<a id="a-2s"></a>而说伽他曰。</p>
  <p id="a2t">如是天道终　　沉沦百千劫</p>
  <p id="a2u">犹如旋火轮　　生死何穷尽</p>
  <p id="a2v">见他受无常　　不观于自己</p>
  <p id="a2w">后自命终时　　违害亦如是</p>
  <p id="a2x">若舍垢秽心　　不着于境界</p>
  <p id="a2y">生死莫能侵　　常住真寂乐</p>
  <p id="a2z">戒行若违犯　　如醉饮药毒</p>
  <p id="a30">非天魔死军　　缠缚谁救济</p>
  <p id="a31">微尘坌面上　　自心何知见</p>
  <p id="a32">命谢卧林间　　谁悟从贪爱</p>
  <p id="a33">若生于贪爱　　同住苦无常</p>
  <p id="a34">永处于生死　　现离于安乐</p>
  <p id="a35">大恶不断除　　轮回从此得</p>
  <p id="a36">譬如暴恶风　　能吹山顶叶</p>
  <p id="a37">自业得生天　　娱乐果自受</p>
  <p id="a38">洁戒不愚迷　　安乐自充足</p>
  <p id="a39">贪愚招坠堕　　如火而起烟</p>
  <p id="a3A">后自堕泥黎　　业报亦如是</p>
  <p id="a3B">尔时有天。<a id="a-3C"></a>名乌波袜踰。<a id="a-3D"></a>宿善业力。<a id="a-3E"></a>生忉利天。<a id="a-3F"></a>彼有苾刍。<a id="a-3G"></a>为其天王。<a id="a-3H"></a>而说伽他曰。</p>
  <p id="a3I">若作种种业　　处处妄攀缘</p>
  <p id="a3J">以心迷惑力　　一切业成就</p>
  <p id="a3K">前心最胜故　　后心相续生</p>
  <p id="a3L">无间引生彼　　三界因无尽</p>
  <p id="a3M">一切业报身　　离心不可得</p>
  <p id="a3N">是故降伏心　　当获无尽果</p>
  <p id="a3O">汝速勤修进　　调伏离执迷</p>
  <p id="a3P">满善得随心　　究竟获安乐</p>
  <p id="a3Q">心若恒调伏　　永不增诸过</p>
  <p id="a3R">智者善伏心　　诸苦不能害</p>
  <p id="a3S">若心得彼苦　　苦苦后相续</p>
  <p id="a3T">一切境界中　　而得轻心报</p>
  <p id="a3U">天人阿素落　　龙鬼罗刹等</p>
  <p id="a3V">不离于一心　　心为三有主</p>
  <p id="a3W">三有自心生　　地狱与人天</p>
  <p id="a3X">随心生罪福　　流浪任漂沈</p>
  <p id="a3Y">坏善因迷境　　愚痴贪爱生</p>
  <p id="a3Z">住苦广无边　　沉溺而难出</p>
  <p id="a3a">难调心力大　　奔驰速若风</p>
  <p id="a3b">天眼勿缘形　　识相皆如是</p>
  <p id="a3c">智者善调伏　　远离魔罗缚</p>
  <p id="a3d">超度生死河　　速到于彼岸</p>
  <p id="a3e">疑惑不正直　　无底恶难止</p>
  <p id="a3f">一多微细行　　不住刹那中</p>
  <p id="a3g">行相密难穷　　无身一切处</p>
  <p id="a3h">世间谁牵引　　往者复是谁</p>
  <p id="a3i">藏伏甚法中　　造作于身业</p>
  <p id="a3j">虽见行表差　　莫睹相应法</p>
  <p id="a3k">云何调伏难　　无色无形相</p>
  <p id="a3l">陋恶损众生　　取境明如眼</p>
  <p id="a3m">善恶作虽见　　譬如幻化士</p>
  <p id="a3n">本性状难穷　　往复谁能睹</p>
  <p id="a3o">牵引于群生　　诸趣恒流转</p>
  <p id="a3p">利剑不能截　　猛火烧非断</p>
  <p id="a3q">一切有情心　　业力相如是</p>
  <p id="a3r">业绳而坚固　　缠缚于群生</p>
  <p id="a3s">三性而不恒　　须臾善非善</p>
  <p id="a3t">亦复舍受俱　　攀附六根门</p>
  <p id="a3u">妄求于尘境　　染着世间故</p>
  <p id="a3v">不悟生灭法　　如镜唯照前</p>
  <p id="a3w">而不鉴于后</p>
  <p id="a3x">尔时天子闻彼苾刍说如是事。<a id="a-3y"></a>昔作纯善今获胜身。<a id="a-3z"></a>而说伽他曰。</p>
  <p id="a40">昔修静妙心　　慎护于戒行</p>
  <p id="a41">以此微妙因　　得住安乐道</p>
  <p id="a42">善护持戒者　　防非发律仪</p>
  <p id="a43">当得断诸惑　　证圆寂灭乐</p>
  <p id="a44">戒有大威德　　能超诸有苦</p>
  <p id="a45">乃至命谢时　　无彼恶道畏</p>
  <p id="a46">恶道无能救　　戒力救最上</p>
  <p id="a47">若有持戒者　　万善皆依怙</p>
  <p id="a48">后果得生天　　永离诸崄难</p>
  <p id="a49">佛法圣众师　　三界咸尊重</p>
  <p id="a4A">尔时诸天子等。<a id="a-4B"></a>五体投地。<a id="a-4C"></a>归命作礼生尊重心。<a id="a-4D"></a>彼时天主帝释。<a id="a-4E"></a>倍生忻庆。<a id="a-4F"></a>叹美至深。<a id="a-4G"></a>而说伽他曰。</p>
  <p id="a4H">解脱贪嗔毒　　群生亲道友</p>
  <p id="a4I">能到于彼岸　　我今归命礼</p>
  <p id="a4J">降伏愚痴失　　无为无比等</p>
  <p id="a4K">一切众所尊　　我今归命礼</p>
  <p id="a4L">时彼天中。<a id="a-4M"></a>有诸飞鸟。<a id="a-4N"></a>或在空中。<a id="a-4O"></a>翱翔上下。<a id="a-4P"></a>或集宝池。<a id="a-4Q"></a>嬉戏水内。<a id="a-4R"></a>有诸天子。<a id="a-4S"></a>乐逸纵荡。<a id="a-4T"></a>与诸飞禽。<a id="a-4U"></a>同共游行。<a id="a-4V"></a>耽乐欲乐。<a id="a-4W"></a>不怖恶道。<a id="a-4X"></a>尔时苾刍。<a id="a-4Y"></a>为彼天子。<a id="a-4Z"></a>宣说伽他曰。</p>
  <p id="a4a">傍生耽欲乐　　游戏恣愚迷</p>
  <p id="a4b">天众亦复然　　等彼飞禽类</p>
  <p id="a4c">正教师宣说　　汝等心颠倒</p>
  <p id="a4d">不怖于罪业　　耽乐着世间</p>
  <p id="a4e">若天有罪业　　坠堕于地狱</p>
  <p id="a4f">业力如是毒　　智者常远离</p>
  <p id="a4g">薄德少慧人　　但观前欲乐</p>
  <p id="a4h">不复返思惟　　成就诸苦果</p>
  <p id="a4i">若有智慧人　　照观一切恶</p>
  <p id="a4j">求断诸恶业　　利益于群生</p>
  <p id="a4k">罪业生诸苦　　胜因得离缚</p>
  <p id="a4l">善恶行不同　　报相亦复尔</p>
  <p id="a4m">迷苦妄为乐　　求安不可逢</p>
  <p id="a4n">具智勿为非　　不久至寂灭</p>
  <p id="a4o">善修诸业静　　巧便集善根</p>
  <p id="a4p">三昧自现前　　速到无生位</p>
  <p id="a4q">勿复恋傍生　　游嬉于园苑</p>
  <p id="a4r">懈怠转增多　　后坠飞禽类</p>
  <p id="a4s">若复无少智　　善恶业不分</p>
  <p id="a4t">饿鬼阿素啰　　地狱亦如是</p>
  <p id="a4u">于业能分别　　于报亦通达</p>
  <p id="a4v">彼于诸业中　　深穷垢静相</p>
  <p id="a4w">昼夜常精进　　思惟三脱门</p>
  <p id="a4x">永不坠泥黎　　究竟获安乐</p>
  <p id="a4y">天子汝当知　　自乐自善成</p>
  <p id="a4z">自惑生自苦　　苦乐不离心</p>
  <p id="a50">于过应远离　　染着诸尘境</p>
  <p id="a51">纵逸痴所盲　　不觉死王催</p>
  <p id="a52">沉沦于地狱　　苦恼而无极</p>
  <p id="a53">尔时彼天。<a id="a-54"></a>有百千天女。<a id="a-55"></a>色相端严。<a id="a-56"></a>随意自在。<a id="a-57"></a>于彼林间。<a id="a-58"></a>歌唱游戏。<a id="a-59"></a>彼有飞禽。<a id="a-5A"></a>知天宿善。<a id="a-5B"></a>而说伽他曰。</p>
  <p id="a5C">勤修宿善业　　今复得生天</p>
  <p id="a5D">若行非善因　　而复沉恶趣</p>
  <p id="a5E">业报既决定　　诸天皆平等</p>
  <p id="a5F">安乐非安乐　　汝等今当知</p>
  <p id="a5G">爱染为害本　　业绳随系缚</p>
  <p id="a5H">轮转而不穷　　还因业绳力</p>
  <p id="a5I">上至非想处　　下及于三途</p>
  <p id="a5J">往返疾如风　　生数复如雨</p>
  <p id="a5K">诸趣而循环　　无始长如此</p>
  <p id="a5L">若人心寂静　　如水湛然清</p>
  <p id="a5M">离碍如虚空　　而获最上乐</p>
  <p id="a5N">五识缘尘境　　三恶业相牵</p>
  <p id="a5O">一法舍尽时　　不得生天界</p>
  <p id="a5P">杀盗淫妄毒　　常为恶道友</p>
  <p id="a5Q">烧煮如炎火　　智者应观察</p>
  <p id="a5R">真实忍辱慈　　出世善良友</p>
  <p id="a5S">亲近若修习　　当得三天果</p>
  <p id="a5T">制伏邪乱意　　慎护触等贪</p>
  <p id="a5U">后有定生天　　成就白业果</p>
  <p id="a5V">若于生死业　　而不求解脱</p>
  <p id="a5W">焰魔杀鬼来　　云何得远离</p>
  <p id="a5X">尔时天主帝释。<a id="a-5Y"></a>而复白言。<a id="a-5Z"></a>若有众生不怖诸恶。<a id="a-5a"></a>于一切处心所染着。<a id="a-5b"></a>以染着故隐没智慧。<a id="a-5c"></a>妄言绮语虚诳邪谄。<a id="a-5d"></a>恼乱有情。<a id="a-5e"></a>弃背正教。<a id="a-5f"></a>亲近邪师。<a id="a-5g"></a>不孝父母。<a id="a-5h"></a>乃至善根间断。<a id="a-5i"></a>业绳系缚。<a id="a-5j"></a>如箭速疾。<a id="a-5k"></a>死入地狱种种治罚。<a id="a-5l"></a>受诸极苦无有休息。<a id="a-5m"></a>汝等从今于生死罪缘。<a id="a-5n"></a>速须弃舍莫复贪着。<a id="a-5o"></a>于自身命分限短长。<a id="a-5p"></a>审谛观察。<a id="a-5q"></a>有为诸行。<a id="a-5r"></a>刹那生灭。<a id="a-5s"></a>何得久住。<a id="a-5t"></a>如水浮沤。<a id="a-5u"></a>如镜影像。<a id="a-5v"></a>如电刹那。<a id="a-5w"></a>如云散灭。<a id="a-5x"></a>若天福尽乐受舍位。<a id="a-5y"></a>一切衰相不觉现前。<a id="a-5z"></a>逼迫身心。<a id="a-60"></a>如何当忍。<a id="a-61"></a>是故我今宣示言尔。<a id="a-62"></a>汝今当须勤行精进。<a id="a-63"></a>忍辱柔和。<a id="a-64"></a>慈愍有情。<a id="a-65"></a>守护六根。<a id="a-66"></a>修行四谛。<a id="a-67"></a>不取怨亲而修平等。<a id="a-68"></a>智慧增长深入义味。<a id="a-69"></a>背妄照真。<a id="a-6A"></a>导引禅定。<a id="a-6B"></a>业惑尽时。<a id="a-6C"></a>后有不生。<a id="a-6D"></a>得俱解脱。</p>
  <p id="a6E">尔时天主帝释。<a id="a-6F"></a>欲重宣此义。<a id="a-6G"></a>复说伽他曰。</p>
  <p id="a6H">如是十二处　　六境及六根</p>
  <p id="a6I">识等生灭时　　相应成妄想</p>
  <p id="a6J">智者善修心　　不住色等法</p>
  <p id="a6K">而入寂静门　　湛然无一相</p>
  <p id="a6L">勤求寂静故　　不堕魔罗界</p>
  <p id="a6M">以此静妙心　　恒时而忆念</p>
  <p id="a6N">若行如是慧　　惑苦云何生</p>
  <p id="a6O">于其三世中　　自在无惊怖</p>
  <p id="a6P">烦恼缚自解　　罪垢不可染</p>
  <p id="a6Q">慧眼得圆明　　常住真寂行</p>
  <p id="a6R">天身大快乐　　尚被罪垢摧</p>
  <p id="a6S">云何人愚迷　　广造十恶业</p>
  <p id="a6T">若人修智慧　　了达罪福因</p>
  <p id="a6U">怖业若死侵　　永出苦根本</p>
  <p id="a6V">尔时帝释。<a id="a-6W"></a>昔闻世尊所说恶趣之事。<a id="a-6X"></a>即为天众宣说。<a id="a-6Y"></a>佛言若人得脱生死罪根常值善友。<a id="a-6Z"></a>植诸善本。<a id="a-6a"></a>若生天界受妙快乐。<a id="a-6b"></a>宫殿庄严报应无量。<a id="a-6c"></a>若不怖恶道贪着娱乐。<a id="a-6d"></a>福善尽时必当堕落。<a id="a-6e"></a>譬如灯烛须假膏油。<a id="a-6f"></a>膏油既尽灯焰即灭。<a id="a-6g"></a>如是堕已。<a id="a-6h"></a>而被业风急速吹转。<a id="a-6i"></a>往返世间轮回不止。<a id="a-6j"></a>若诸智者正定相应。<a id="a-6k"></a>无明业绳不能牵动。<a id="a-6l"></a>譬如藕丝牵妙高山而不能动。</p>
  <p id="a6m">尔时彼天闻于天帝说是法已。<a id="a-6n"></a>即说伽他赞天帝曰。</p>
  <p id="a6o">汝今说此法　　息除一切障</p>
  <p id="a6p">我依天帝语　　安住无怖畏</p>
  <p id="a6q">与彼诸群生　　而作慈悲父</p>
  <p id="a6r">宣示涅槃城　　令彼得利乐</p>
  <p id="a6s">法本无分别　　天帝善能宣</p>
  <p id="a6t">今遇正教师　　得至无上道</p>
  <p id="a6u">尔时天帝又复白言。<a id="a-6v"></a>世间财物勿生贪着。<a id="a-6w"></a>若人舍离智慧出生。<a id="a-6x"></a>若复爱着破坏善根。<a id="a-6y"></a>七种圣财渐渐隐没经百千生沉沦恶道。<a id="a-6z"></a>又复世财而不坚久。<a id="a-70"></a>水火盗贼王等势力皆可侵夺若彼法财。<a id="a-71"></a>水火等灾终不能坏。<a id="a-72"></a>汝诸天众。<a id="a-73"></a>虽有势力诸根具足身带光明。<a id="a-74"></a>衰相现时生其愁恼。<a id="a-75"></a>堕下虚空过百千踰缮那入其恶趣。</p>
  <p id="a76">尔时帝释。<a id="a-77"></a>即说伽他曰。</p>
  <p id="a78">如汝大快乐　　富贵不可量</p>
  <p id="a79">衰相若现前　　决定沉恶趣</p>
  <p id="a7A">如现所作业　　随业果复生</p>
  <p id="a7B">业相善殊胜　　异熟果亦然</p>
  <p id="a7C">业有上中下　　善恶品类同</p>
  <p id="a7D">成彼有报时　　胜劣亦如是</p>
  <p id="a7E">汝等审思惟　　色力身最上</p>
  <p id="a7F">生灭未能逃　　云何而不堕</p>
  <p id="a7G">譬如麦等种　　而被大火烧</p>
  <p id="a7H">随烧即破坏　　云何芽得生</p>
  <p id="a7I">浮虚假伪身　　四相迁流速</p>
  <p id="a7J">如灯而生焰　　不住刹那中</p>
  <p id="a7K">心相亦复尔　　虚幻无真实</p>
  <p id="a7L">恒被漏随增　　云何得安乐</p>
  <p id="a7M">弃舍于妄境　　勿自爱其身</p>
  <p id="a7N">决定脱轮回　　速至于彼岸</p>
  <p id="a7O">尔时彼天有其飞鸟而复说言。<a id="a-7P"></a>我等今者居乌钵罗林。<a id="a-7Q"></a>于其林间有大浴池。<a id="a-7R"></a>多生红莲长时芬馥。<a id="a-7S"></a>鸟身翅翼诸色间杂。<a id="a-7T"></a>状如七宝。<a id="a-7U"></a>眼有光明言音妙好。<a id="a-7V"></a>于彼林中长时戏乐。<a id="a-7W"></a>观察天子耽着迷醉。<a id="a-7X"></a>即说伽他曰。</p>
  <p id="a7Y">我恒耽喜乐　　天人爱亦然</p>
  <p id="a7Z">天虽与禽别　　爱染而无二</p>
  <p id="a7a">不能守行法　　云何得解脱</p>
  <p id="a7b">天等若如是　　飞禽何所别</p>
  <p id="a7c">今复告汝等　　勿着五欲乐</p>
  <p id="a7d">而修胜法行　　当得大解脱</p>
  <p id="a7e">生老病死苦　　永不害其身</p>
  <p id="a7f">天与禽类身　　平等获善利</p>
  <p id="a7g">尔时天帝又复白言。<a id="a-7h"></a>若有智者离垢清净。<a id="a-7i"></a>世间罪染普遍此天亦不能着。</p>
  <p id="a7j">何以故。<a id="a-7k"></a>为彼智者于生苦因缘而能解了。<a id="a-7l"></a>又于彼天朋友知识恩爱眷属无所恋着。<a id="a-7m"></a>汝等诸天痴愚贪染不离轮回。<a id="a-7n"></a>与彼飞禽等无有异。<a id="a-7o"></a>复有众生耽着饮酒得罪甚多。<a id="a-7p"></a>所以者何。<a id="a-7q"></a>为彼有情心识迷乱破犯恒多。<a id="a-7r"></a>酒力虽消业报不灭。<a id="a-7s"></a>于五趣中轮回不绝。<a id="a-7t"></a>于一切罪中最为增上。<a id="a-7u"></a>乃至于俱胝劫流浪不绝沉沦恶趣。<a id="a-7v"></a>烦恼缠缚佛所言说。</p>
  <p id="a7w">尔时彼天帝释园中有妙法堂。<a id="a-7x"></a>种种珍宝殊妙庄严。<a id="a-7y"></a>时诸天众诣彼堂中。<a id="a-7z"></a>彼时帝释。<a id="a-80"></a>观察天众。<a id="a-81"></a>而说伽他曰。</p>
  <p id="a82">汝等诸天众　　过去修微善</p>
  <p id="a83">获生天界中　　若天报应尽</p>
  <p id="a84">定堕于轮回　　业力难思议</p>
  <p id="a85">牵引于众生　　三界五趣中</p>
  <p id="a86">处处而出生　　汝等勤精进</p>
  <p id="a87">审谛细思惟　　生灭须臾间</p>
  <p id="a88">云何不省觉　　怖畏邪崄路</p>
  <p id="a89">而依众律仪　　坚固七觉支</p>
  <p id="a8A">勤行八圣道　　善住于五根</p>
  <p id="a8B">增长于五力　　四念与正勤</p>
  <p id="a8C">及彼四神足　　如是而不退</p>
  <p id="a8D">必至涅槃城　　恒受寂灭乐</p>
 </body>
</html>