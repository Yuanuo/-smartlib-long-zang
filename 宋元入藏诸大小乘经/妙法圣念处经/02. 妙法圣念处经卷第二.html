<!doctype html>
<html id="z3IBUXJdT" data-ver="739">
 <head>
  <meta charset="utf-8">
  <meta author="法天">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">妙法圣念处经卷第二</h1>
  <p id="a2">尔时会中诸苾刍等。<a id="a-3"></a>闻佛所说。<a id="a-4"></a>地狱焚烧。<a id="a-5"></a>受苦无量。<a id="a-6"></a>悲啼雨泪。<a id="a-7"></a>礼敬佛足。<a id="a-8"></a>而白佛言。<a id="a-9"></a>此诸地狱。<a id="a-A"></a>受罪有情。<a id="a-B"></a>修何因行免于未来诸苦痛恼。<a id="a-C"></a>不被缠缚。<a id="a-D"></a>速得解脱。<a id="a-E"></a>唯愿慈悲。<a id="a-F"></a>利益未来。<a id="a-G"></a>敷演斯事。</p>
  <p id="aH">尔时世尊告苾刍言。<a id="a-I"></a>谛听谛听。<a id="a-J"></a>吾今为汝分别解说。<a id="a-K"></a>若复有人。<a id="a-L"></a>修诸净戒。<a id="a-M"></a>离于邪执愚迷颠倒。<a id="a-N"></a>已所作罪。<a id="a-O"></a>忏令不增。<a id="a-P"></a>未作之罪。<a id="a-Q"></a>防护不生。<a id="a-R"></a>修习闻思。<a id="a-S"></a>及诸善业。<a id="a-T"></a>舍离悭贪。<a id="a-U"></a>欺诈暴恶。<a id="a-V"></a>深信因果。<a id="a-W"></a>由此因缘。<a id="a-X"></a>不受焚烧地狱之苦。<a id="a-Y"></a>佛告比丘。<a id="a-Z"></a>若复有人。<a id="a-a"></a>欲求远离。<a id="a-b"></a>焚烧冤害。<a id="a-c"></a>不饮诸酒。<a id="a-d"></a>修施戒业。<a id="a-e"></a>苾刍应知。<a id="a-f"></a>酒失最上。<a id="a-g"></a>破坏善法。<a id="a-h"></a>酒失最上。<a id="a-i"></a>能坏聪慧。<a id="a-j"></a>酒失最上。<a id="a-k"></a>能坏安乐。<a id="a-l"></a>酒失最上。<a id="a-m"></a>远离善友。<a id="a-n"></a>酒失最上。<a id="a-o"></a>能生诸病。<a id="a-p"></a>酒失最上。<a id="a-q"></a>破坏解脱。<a id="a-r"></a>酒失最上。<a id="a-s"></a>冤家得便。<a id="a-t"></a>酒失最上。<a id="a-u"></a>财物散坏。<a id="a-v"></a>酒失最上。<a id="a-w"></a>增长非法。<a id="a-x"></a>酒失最上。<a id="a-y"></a>远离珍宝。<a id="a-z"></a>酒失最上。<a id="a-10"></a>乱说是非。<a id="a-11"></a>酒失最上。<a id="a-12"></a>散乱转增。<a id="a-13"></a>酒失最上。<a id="a-14"></a>能生贪忿。<a id="a-15"></a>酒失最上。<a id="a-16"></a>无明增长。<a id="a-17"></a>酒失最上。<a id="a-18"></a>忠实变诈。<a id="a-19"></a>酒失最上。<a id="a-1A"></a>显露隐密。<a id="a-1B"></a>酒失最上。<a id="a-1C"></a>烦恼转增。<a id="a-1D"></a>酒失最上。<a id="a-1E"></a>成就地狱。<a id="a-1F"></a>酒失最上。<a id="a-1G"></a>焚烧善根。<a id="a-1H"></a>酒失最上。<a id="a-1I"></a>毁坏三宝。<a id="a-1J"></a>酒失最上。<a id="a-1K"></a>恶名流布。<a id="a-1L"></a>酒失最上。<a id="a-1M"></a>醉变脓血。<a id="a-1N"></a>酒失最上。<a id="a-1O"></a>香变臭秽。<a id="a-1P"></a>酒失最上。<a id="a-1Q"></a>增长三涂。</p>
  <p id="a1R">比丘应知。<a id="a-1S"></a>酒能毁坏。<a id="a-1T"></a>色无色业。<a id="a-1U"></a>酒能焚烧四果圣业。<a id="a-1V"></a>酒能增长暴恶之业。<a id="a-1W"></a>酒能不信正实因果。<a id="a-1X"></a>酒能增长烦恼诸苦。<a id="a-1Y"></a>酒能发起口四过非及怖畏事。<a id="a-1Z"></a>酒能数起贡高欺诈。<a id="a-1a"></a>酒能毁谤善友知识。<a id="a-1b"></a>酒能恒处众苦忧恼。<a id="a-1c"></a>酒能增长一切诸非。<a id="a-1d"></a>酒堕有情黑暗之处。<a id="a-1e"></a>酒堕有情饿鬼傍生。<a id="a-1f"></a>酒能远离聪明智慧。<a id="a-1g"></a>酒能远离诸天神仙。<a id="a-1h"></a>酒能毁坏转佛法轮。<a id="a-1i"></a>酒能增长淫欲炽盛。<a id="a-1j"></a>酒能破坏清净梵行。<a id="a-1k"></a>酒能增长我慢放逸。<a id="a-1l"></a>酒似于风破坏世间。<a id="a-1m"></a>酒能坏乱长者之行。<a id="a-1n"></a>酒能忘失忍辱之心。<a id="a-1o"></a>酒能迷乱世间聪慧。<a id="a-1p"></a>酒能毁谤解脱之法。<a id="a-1q"></a>酒能远离诸佛净戒。</p>
  <p id="a1r">尔时世尊告比丘言。<a id="a-1s"></a>酒有如是种种过非。<a id="a-1t"></a>应当远离。<a id="a-1u"></a>比丘应知。<a id="a-1v"></a>饮酒之人。<a id="a-1w"></a>但贪美味。<a id="a-1x"></a>不虑苦果。<a id="a-1y"></a>由此为因。<a id="a-1z"></a>堕于地狱。<a id="a-20"></a>受种种苦。<a id="a-21"></a>从地狱出。<a id="a-22"></a>若生人中。<a id="a-23"></a>愚昧贫乏。<a id="a-24"></a>不信因果。<a id="a-25"></a>毁谤正法。<a id="a-26"></a>轻慢贤善。<a id="a-27"></a>烦恼增多。<a id="a-28"></a>淫欲炽盛。<a id="a-29"></a>远离解脱。<a id="a-2A"></a>暴恶缠缚。<a id="a-2B"></a>纤毫之善。<a id="a-2C"></a>而非修习。<a id="a-2D"></a>极恶之因。<a id="a-2E"></a>恒时亲近。<a id="a-2F"></a>如是展转。<a id="a-2G"></a>轮回诸趣。<a id="a-2H"></a>无解脱时。</p>
  <p id="a2I">比丘应知。<a id="a-2J"></a>思惟离妄。<a id="a-2K"></a>修习正行。<a id="a-2L"></a>慎护三业。<a id="a-2M"></a>彼苦涩罪。<a id="a-2N"></a>护报艰辛。<a id="a-2O"></a>疼痛艰任。<a id="a-2P"></a>焚烧决定是故比丘。<a id="a-2Q"></a>应当远离一切过非及诸怖畏。</p>
  <p id="a2R">比丘应知。<a id="a-2S"></a>自作自受他不能免。<a id="a-2T"></a>彼杀生等。<a id="a-2U"></a>十不善业。<a id="a-2V"></a>果感不虚。</p>
  <p id="a2W">尔时世尊。<a id="a-2X"></a>说伽陀曰。</p>
  <p id="a2Y">身语业非虚　　轮回诸恶趣</p>
  <p id="a2Z">自作自缠缚　　善逝不能救</p>
  <p id="a2a">尔时世尊。<a id="a-2b"></a>说此偈已。<a id="a-2c"></a>告诸比丘。<a id="a-2d"></a>一切嗔恚。<a id="a-2e"></a>及于妄语。<a id="a-2f"></a>应当远离。<a id="a-2g"></a>由此为因。<a id="a-2h"></a>堕诸恶趣。<a id="a-2i"></a>受种种苦。<a id="a-2j"></a>后生人中。<a id="a-2k"></a>贫乏卑贱。<a id="a-2l"></a>凡所发言。<a id="a-2m"></a>多增秽恶。<a id="a-2n"></a>伤犯于他。<a id="a-2o"></a>犹如刀斧。<a id="a-2p"></a>亦如饿鬼。<a id="a-2q"></a>自业所招。<a id="a-2r"></a>焚烧饮食。<a id="a-2s"></a>此业亦然。<a id="a-2t"></a>焚烧众善。<a id="a-2u"></a>恶名流布。<a id="a-2v"></a>见闻不喜。<a id="a-2w"></a>若有智者。<a id="a-2x"></a>远离妄语。<a id="a-2y"></a>发言诚谛。<a id="a-2z"></a>人皆信受。<a id="a-30"></a>美名流布。<a id="a-31"></a>犹如香气。<a id="a-32"></a>闻皆欢喜。</p>
  <p id="a33">比丘应知。<a id="a-34"></a>若复有人。<a id="a-35"></a>发于实语。<a id="a-36"></a>远离苦恼。<a id="a-37"></a>虚妄邪执。<a id="a-38"></a>犹如珍宝。<a id="a-39"></a>堪任受用。<a id="a-3A"></a>亦如灯明照了物像。<a id="a-3B"></a>实语亦尔。<a id="a-3C"></a>闻皆信受。<a id="a-3D"></a>由此因缘。<a id="a-3E"></a>天上自在解脱诸苦。<a id="a-3F"></a>舍离秽恶虚妄之声。<a id="a-3G"></a>算数艺能。<a id="a-3H"></a>安住最胜。<a id="a-3I"></a>趣向解脱。<a id="a-3J"></a>财富无量。<a id="a-3K"></a>普济贫乏。<a id="a-3L"></a>智慧光明。<a id="a-3M"></a>庄严第一。<a id="a-3N"></a>库藏丰盈。<a id="a-3O"></a>远离烦恼。<a id="a-3P"></a>若生人中。<a id="a-3Q"></a>尊豪最上。<a id="a-3R"></a>种种庄严。<a id="a-3S"></a>自在具足。<a id="a-3T"></a>利益有情。<a id="a-3U"></a>孤独贫乏。<a id="a-3V"></a>乃至知识。<a id="a-3W"></a>悉皆利乐。<a id="a-3X"></a>恒说真实。<a id="a-3Y"></a>犹如火毒烧照最上崄恶途路。<a id="a-3Z"></a>如毒远离。<a id="a-3a"></a>是故妄语。<a id="a-3b"></a>一切时中。<a id="a-3c"></a>应当舍离。<a id="a-3d"></a>及诸缠缚。<a id="a-3e"></a>怖畏等罪。</p>
  <p id="a3f">复次比丘。<a id="a-3g"></a>有情妄语。<a id="a-3h"></a>堕大地狱。<a id="a-3i"></a>受诸苦恼。<a id="a-3j"></a>身分破裂。<a id="a-3k"></a>如青莲花。<a id="a-3l"></a>琰魔狱卒。<a id="a-3m"></a>为彼罪人。<a id="a-3n"></a>而说偈言。</p>
  <p id="a3o">虚妄地狱因　　众苦自心造</p>
  <p id="a3p">娑伽水有尽　　此业报无穷</p>
  <p id="a3q">尔时世尊告诸比丘。<a id="a-3r"></a>若复有人。<a id="a-3s"></a>舍离妄语。<a id="a-3t"></a>如舍苦涩。<a id="a-3u"></a>获味甘美。<a id="a-3v"></a>比丘应知。<a id="a-3w"></a>修习智慧。<a id="a-3x"></a>爱乐真实。<a id="a-3y"></a>庄严自身。<a id="a-3z"></a>功德最胜。<a id="a-40"></a>犹如甘露。<a id="a-41"></a>能离过患。<a id="a-42"></a>愚夫迷倒。<a id="a-43"></a>不了苦因。<a id="a-44"></a>炽然造作。<a id="a-45"></a>暴恶之业。<a id="a-46"></a>损害憎嫌。<a id="a-47"></a>一切过非。<a id="a-48"></a>恒时不息。<a id="a-49"></a>堕诸地狱。<a id="a-4A"></a>远离安乐及以真实。<a id="a-4B"></a>若得人身。<a id="a-4C"></a>见闻不喜。<a id="a-4D"></a>增多过患。<a id="a-4E"></a>龙天嫌厌。<a id="a-4F"></a>愚迷虚妄。<a id="a-4G"></a>善友如冤。<a id="a-4H"></a>非曾亲近。<a id="a-4I"></a>恒习诸恶。<a id="a-4J"></a>无时暂舍。<a id="a-4K"></a>轮回受苦。<a id="a-4L"></a>而无穷尽。<a id="a-4M"></a>比丘应知。<a id="a-4N"></a>真实最上智者修习。<a id="a-4O"></a>犹如甘露。<a id="a-4P"></a>远离过非。<a id="a-4Q"></a>恒时安乐。<a id="a-4R"></a>亦如涅槃。<a id="a-4S"></a>苦恼不侵。<a id="a-4T"></a>远离无义及四相等。<a id="a-4U"></a>又如圣境。<a id="a-4V"></a>爱乐最上。<a id="a-4W"></a>真实亦尔。<a id="a-4X"></a>闻皆欢喜。<a id="a-4Y"></a>又如暗室。<a id="a-4Z"></a>明灯最上。<a id="a-4a"></a>能了物像。<a id="a-4b"></a>真实亦尔。<a id="a-4c"></a>闻非疑谤。<a id="a-4d"></a>又如良药。<a id="a-4e"></a>能息苦恼。<a id="a-4f"></a>乃至鬼魅。<a id="a-4g"></a>皆能远离。<a id="a-4h"></a>真实亦尔。<a id="a-4i"></a>解脱地狱及诸苦恼。<a id="a-4j"></a>愚迷轮回诸恶趣中。<a id="a-4k"></a>受苦展转。<a id="a-4l"></a>业报无穷。<a id="a-4m"></a>堕诸地狱。<a id="a-4n"></a>不得解脱。<a id="a-4o"></a>受种种苦。<a id="a-4p"></a>发声号哭。<a id="a-4q"></a>空中有声。<a id="a-4r"></a>告诸罪人。<a id="a-4s"></a>汝等勿哭。<a id="a-4t"></a>自作自受。<a id="a-4u"></a>怨于何人。<a id="a-4v"></a>烦恼迷覆自心虚妄。<a id="a-4w"></a>不能远离解脱众苦。<a id="a-4x"></a>若复有人。<a id="a-4y"></a>恒不妄语。<a id="a-4z"></a>犹如甘露。<a id="a-50"></a>人皆爱乐。<a id="a-51"></a>普益自他。<a id="a-52"></a>若行妄语。<a id="a-53"></a>犹如毒药。<a id="a-54"></a>损恼自他。<a id="a-55"></a>不得安隐。<a id="a-56"></a>虚妄亦尔。<a id="a-57"></a>堕于崄处。<a id="a-58"></a>受大苦恼。<a id="a-59"></a>如是虚妄。<a id="a-5A"></a>生生之中。<a id="a-5B"></a>应当舍离。<a id="a-5C"></a>修习净行。<a id="a-5D"></a>解脱诸苦。<a id="a-5E"></a>真实庄严。<a id="a-5F"></a>种种智慧。<a id="a-5G"></a>悭贪诸惑。<a id="a-5H"></a>及不善业。<a id="a-5I"></a>伏断无余。</p>
  <p id="a5J">比丘应知。<a id="a-5K"></a>有情虚妄。<a id="a-5L"></a>烦恼缠缚。<a id="a-5M"></a>犹如器仗刀剑等物。<a id="a-5N"></a>损害有情。<a id="a-5O"></a>不得安隐。<a id="a-5P"></a>若复有人。<a id="a-5Q"></a>真实离妄。<a id="a-5R"></a>财法惠施。<a id="a-5S"></a>饶益有情。<a id="a-5T"></a>最胜功德。<a id="a-5U"></a>而无有尽。<a id="a-5V"></a>乃至获于安乐自在。</p>
  <p id="a5W">若复有人。<a id="a-5X"></a>远离真实及诸智慧。<a id="a-5Y"></a>恒造恶业。<a id="a-5Z"></a>轮回诸趣。<a id="a-5a"></a>受种种苦。<a id="a-5b"></a>刀兵饥馑风火疾疫。<a id="a-5c"></a>飘溺焚烧。<a id="a-5d"></a>冤家非一。<a id="a-5e"></a>众苦聚会。<a id="a-5f"></a>逼迫酸疼。<a id="a-5g"></a>一切暴恶。<a id="a-5h"></a>自作自受。<a id="a-5i"></a>业报非虚。</p>
  <p id="a5j">比丘应知。<a id="a-5k"></a>愚夫妄执此彼世间无因无果及无作用。<a id="a-5l"></a>散乱横计。<a id="a-5m"></a>增长非法。<a id="a-5n"></a>远离善法。<a id="a-5o"></a>愚迷有情。<a id="a-5p"></a>不了因果。<a id="a-5q"></a>堕诸黑暗。<a id="a-5r"></a>轮转不息。<a id="a-5s"></a>苦恼无穷。<a id="a-5t"></a>佛大慈悲。<a id="a-5u"></a>说希有法。<a id="a-5v"></a>导彼愚迷。<a id="a-5w"></a>令心省悟。<a id="a-5x"></a>舍离众魔及诸惊怖。</p>
  <p id="a5y">佛告比丘。<a id="a-5z"></a>地狱有情。<a id="a-60"></a>被业所牵。<a id="a-61"></a>处于黑暗。<a id="a-62"></a>恒闻恶声。<a id="a-63"></a>怖畏迷乱。<a id="a-64"></a>奔堕火坑。<a id="a-65"></a>焚烧身体。<a id="a-66"></a>皮干肉烂。<a id="a-67"></a>犹如枯木。<a id="a-68"></a>由业力故。<a id="a-69"></a>凉风触体。<a id="a-6A"></a>还复如本。<a id="a-6B"></a>依前焚烧。<a id="a-6C"></a>苦恼无量。<a id="a-6D"></a>如是受苦。<a id="a-6E"></a>业尽方免。</p>
  <p id="a6F">比丘应知。<a id="a-6G"></a>勤修善业。<a id="a-6H"></a>远离恶趣及诸苦恼。<a id="a-6I"></a>人天富乐。<a id="a-6J"></a>自在可爱。<a id="a-6K"></a>趣向涅槃。<a id="a-6L"></a>伏除贪嗔及余诸惑。<a id="a-6M"></a>勿令侵害。<a id="a-6N"></a>舍离散乱。<a id="a-6O"></a>不造众恶。<a id="a-6P"></a>地狱酸楚。<a id="a-6Q"></a>恒时受苦。<a id="a-6R"></a>应生厌离。<a id="a-6S"></a>解脱轮回。</p>
  <p id="a6T">若复有人。<a id="a-6U"></a>杀害众生。<a id="a-6V"></a>及不与取。<a id="a-6W"></a>毁谤三宝。<a id="a-6X"></a>不信因果。<a id="a-6Y"></a>起于虚诳离间彼此。<a id="a-6Z"></a>发身等业。<a id="a-6a"></a>悭贪嫉妒。<a id="a-6b"></a>恒不舍离。<a id="a-6c"></a>命终之后。<a id="a-6d"></a>堕于地狱。<a id="a-6e"></a>受苦无量。<a id="a-6f"></a>如是展转沉沦恶趣。<a id="a-6g"></a>而不解脱。</p>
  <p id="a6h">比丘应知。<a id="a-6i"></a>由宿业力。<a id="a-6j"></a>轮回生死。<a id="a-6k"></a>缠缚诸有。<a id="a-6l"></a>而无穷尽。</p>
  <p id="a6m">佛告比丘。<a id="a-6n"></a>身语意业。<a id="a-6o"></a>不善为因。<a id="a-6p"></a>堕于地狱。<a id="a-6q"></a>受苦三时。<a id="a-6r"></a>而无暂息。<a id="a-6s"></a>宁持利刃。<a id="a-6t"></a>断于舌根。<a id="a-6u"></a>不以此舌说染欲事。<a id="a-6v"></a>所以者何。<a id="a-6w"></a>由此为因。<a id="a-6x"></a>起贪嗔痴。<a id="a-6y"></a>广造恶业。<a id="a-6z"></a>轮转诸趣。<a id="a-70"></a>不得解脱。<a id="a-71"></a>皆因虚妄。<a id="a-72"></a>横执染欲。<a id="a-73"></a>于苦计乐。<a id="a-74"></a>起业烦恼。<a id="a-75"></a>生死长时。<a id="a-76"></a>不能远离。<a id="a-77"></a>又如罥索。<a id="a-78"></a>缠缚有情。<a id="a-79"></a>染欲亦尔。<a id="a-7A"></a>系缚有情。<a id="a-7B"></a>堕于地狱。<a id="a-7C"></a>获苦涩果。<a id="a-7D"></a>愚迷有情。<a id="a-7E"></a>不能远离。<a id="a-7F"></a>染欲因缘。<a id="a-7G"></a>谄诳暴恶。<a id="a-7H"></a>转增炽盛。<a id="a-7I"></a>焚烧众善。<a id="a-7J"></a>而无悲愍。<a id="a-7K"></a>广益有情。</p>
  <p id="a7L">比丘应知。<a id="a-7M"></a>我执如山。<a id="a-7N"></a>恶业似海。<a id="a-7O"></a>烦恼焰猛。<a id="a-7P"></a>炽然相续。<a id="a-7Q"></a>缠绕不舍。<a id="a-7R"></a>相貌丑恶。<a id="a-7S"></a>惊怖忧恼。<a id="a-7T"></a>恒非安隐。<a id="a-7U"></a>又如虚空。<a id="a-7V"></a>遍一切处。<a id="a-7W"></a>惑业苦恼。<a id="a-7X"></a>随逐有情。<a id="a-7Y"></a>恒不舍离。<a id="a-7Z"></a>无处不有。<a id="a-7a"></a>系缚有情。<a id="a-7b"></a>不令出离。<a id="a-7c"></a>又如世间邪见执我。<a id="a-7d"></a>坚固难拔。<a id="a-7e"></a>僻执系缚。<a id="a-7f"></a>恒无暂舍。<a id="a-7g"></a>苦恼逼迫。<a id="a-7h"></a>暴恶缠缚。<a id="a-7i"></a>损害艰辛。<a id="a-7j"></a>无怙无依。<a id="a-7k"></a>轮转生死。<a id="a-7l"></a>周遍一切。<a id="a-7m"></a>如火焚烧。<a id="a-7n"></a>受种种苦。<a id="a-7o"></a>而无穷尽。</p>
  <p id="a7p">又此我执。<a id="a-7q"></a>颠倒虚妄。<a id="a-7r"></a>愚暗迷乱。<a id="a-7s"></a>或执星辰。<a id="a-7t"></a>或计五根。<a id="a-7u"></a>或执意根。<a id="a-7v"></a>妄为究竟。<a id="a-7w"></a>归依奉事。<a id="a-7x"></a>而求解脱。<a id="a-7y"></a>由妄执着。<a id="a-7z"></a>我能造因。<a id="a-80"></a>亦能受果。<a id="a-81"></a>由斯增长身心苦恼。<a id="a-82"></a>而非远离地狱轮转酸楚疼痛。<a id="a-83"></a>坚执勇猛。<a id="a-84"></a>缠绕相续。<a id="a-85"></a>愚迷造作诸不善业。<a id="a-86"></a>而非悔恨。<a id="a-87"></a>思惟方便。<a id="a-88"></a>了悟果因。<a id="a-89"></a>远离过非。<a id="a-8A"></a>趣求解脱。</p>
  <p id="a8B">比丘应知。<a id="a-8C"></a>若复有人。<a id="a-8D"></a>造诸恶业。<a id="a-8E"></a>受报艰辛。<a id="a-8F"></a>处于地狱。<a id="a-8G"></a>乃至劫坏。<a id="a-8H"></a>而非解脱。<a id="a-8I"></a>龙天八部。<a id="a-8J"></a>不能守护。<a id="a-8K"></a>所以者何。<a id="a-8L"></a>此诸有情。<a id="a-8M"></a>业绳所牵。<a id="a-8N"></a>受地狱苦。<a id="a-8O"></a>此界坏已。<a id="a-8P"></a>恶业因缘。<a id="a-8Q"></a>往于他方。<a id="a-8R"></a>余处受苦。<a id="a-8S"></a>不能远离。</p>
  <p id="a8T">若复有人。<a id="a-8U"></a>于父母处。<a id="a-8V"></a>起杀害想。<a id="a-8W"></a>而生决定。<a id="a-8X"></a>此罪至重。<a id="a-8Y"></a>譬如有人。<a id="a-8Z"></a>以利刀剑破坏三界一切众生。<a id="a-8a"></a>比此犹轻。<a id="a-8b"></a>所以者何。<a id="a-8c"></a>父母恩德。<a id="a-8d"></a>反生冤害。<a id="a-8e"></a>获罪甚重。</p>
  <p id="a8f">若复有人。<a id="a-8g"></a>破僧和合。<a id="a-8h"></a>杀阿罗汉。<a id="a-8i"></a>出佛身血。<a id="a-8j"></a>此罪最重。<a id="a-8k"></a>获报无间。<a id="a-8l"></a>受苦相续。<a id="a-8m"></a>残害怖畏。<a id="a-8n"></a>治罚恒时。<a id="a-8o"></a>思惟方便。<a id="a-8p"></a>无暂止息。<a id="a-8q"></a>铁毒火炬。<a id="a-8r"></a>苦[歹*支]无穷。<a id="a-8s"></a>非法缠缚。<a id="a-8t"></a>破坏恐怖。<a id="a-8u"></a>恒常无断。<a id="a-8v"></a>颠倒愚迷。<a id="a-8w"></a>不能远离苦涩之果。<a id="a-8x"></a>由此因缘。<a id="a-8y"></a>烦恼业牵轮回生死。<a id="a-8z"></a>不得解脱。</p>
  <p id="a90">比丘应知。<a id="a-91"></a>染欲妄语。<a id="a-92"></a>应生厌离。<a id="a-93"></a>悔恨思惟。<a id="a-94"></a>伏除弃舍。<a id="a-95"></a>止息贪爱。<a id="a-96"></a>勿作是想。<a id="a-97"></a>何况执着。<a id="a-98"></a>造作彼业。</p>
  <p id="a99">是故比丘。<a id="a-9A"></a>烦恼暴恶。<a id="a-9B"></a>邪见颠倒。<a id="a-9C"></a>汝应破坏。<a id="a-9D"></a>于诸恶趣。<a id="a-9E"></a>舍离彼业及愚痴等。<a id="a-9F"></a>趣求无上。<a id="a-9G"></a>最胜无边。<a id="a-9H"></a>二空智慧。<a id="a-9I"></a>利益有情。<a id="a-9J"></a>不令堕落地狱鬼畜。<a id="a-9K"></a>焚烧诸苦。<a id="a-9L"></a>受种种等非爱之果。</p>
  <p id="a9M">若复有人。<a id="a-9N"></a>尊重佛僧及诸经典。<a id="a-9O"></a>恭敬供养。<a id="a-9P"></a>歌颂称赞。<a id="a-9Q"></a>以此因缘。<a id="a-9R"></a>远离尘垢及诸系缚业等诸障。<a id="a-9S"></a>获报安乐。<a id="a-9T"></a>恒生善趣。<a id="a-9U"></a>初中后善。<a id="a-9V"></a>远离苦恼安乐长时。<a id="a-9W"></a>相续无间。<a id="a-9X"></a>弃舍垢染及诸烦恼。<a id="a-9Y"></a>愚迷醉乱。<a id="a-9Z"></a>伏除不起。<a id="a-9a"></a>止息轮回。<a id="a-9b"></a>解脱诸有。<a id="a-9c"></a>乃至究竟。<a id="a-9d"></a>而证转依。</p>
  <p id="a9e">于是佛告诸比丘言。<a id="a-9f"></a>若复有人。<a id="a-9g"></a>虚诈妄语。<a id="a-9h"></a>诳惑世间。<a id="a-9i"></a>希求财利。<a id="a-9j"></a>养活身命及奴马等。<a id="a-9k"></a>以此因缘。<a id="a-9l"></a>命终之后。<a id="a-9m"></a>必堕地狱。<a id="a-9n"></a>受焚烧苦。<a id="a-9o"></a>猛焰炽然。<a id="a-9p"></a>相续无间。<a id="a-9q"></a>苦恼烧煮。<a id="a-9r"></a>而无穷尽。<a id="a-9s"></a>彼获如是暴恶之苦。<a id="a-9t"></a>皆由业牵不得远离。<a id="a-9u"></a>地狱诸苦。<a id="a-9v"></a>譬如罥索系缚有情。<a id="a-9w"></a>令不自在。<a id="a-9x"></a>此业亦尔。<a id="a-9y"></a>能缚有情。<a id="a-9z"></a>堕落猛火。<a id="a-A0"></a>焚烧身体。<a id="a-A1"></a>手足骨髓。<a id="a-A2"></a>皆如火聚。<a id="a-A3"></a>内外亦然。<a id="a-A4"></a>苦恼无量。<a id="a-A5"></a>彼大地狱。<a id="a-A6"></a>周匝四门。<a id="a-A7"></a>复有四角。<a id="a-A8"></a>各各焚烧。<a id="a-A9"></a>脓血粪秽。<a id="a-AA"></a>种种治罚。<a id="a-AB"></a>众多苦具。<a id="a-AC"></a>皆悉烟焰。<a id="a-AD"></a>俱时火然。<a id="a-AE"></a>相续无断。</p>
  <p id="aAF">尔时世尊。<a id="a-AG"></a>而说颂曰。</p>
  <p id="aAH">愚迷诸有情　　贪财行虚诳</p>
  <p id="aAI">地狱业所牵　　焚烧受诸苦</p>
  <p id="aAJ">亦如诸毒药　　自饮还自害</p>
  <p id="aAK">造业亦复然　　似影恒随逐</p>
  <p id="aAL">又如出火木　　生火能自害</p>
  <p id="aAM">苦果随恶因　　自作应自受</p>
  <p id="aAN">佛告比丘。<a id="a-AO"></a>若复有人。<a id="a-AP"></a>于境起贪。<a id="a-AQ"></a>应作观想。<a id="a-AR"></a>可以对治。<a id="a-AS"></a>若于珍宝。<a id="a-AT"></a>起于贪欲。<a id="a-AU"></a>如火轮想。<a id="a-AV"></a>及破坏想。<a id="a-AW"></a>世间贪爱。<a id="a-AX"></a>无量无边。<a id="a-AY"></a>由斯观想。<a id="a-AZ"></a>皆悉远离。<a id="a-Aa"></a>贪着世间。<a id="a-Ab"></a>如冤家想。<a id="a-Ac"></a>见于海水作漂沦想。<a id="a-Ad"></a>见于刀剑。<a id="a-Ae"></a>灭烦恼想。<a id="a-Af"></a>降云雨时。<a id="a-Ag"></a>作普益想。<a id="a-Ah"></a>见诸佛时。<a id="a-Ai"></a>作解脱想。<a id="a-Aj"></a>见国王时。<a id="a-Ak"></a>起尊重想。<a id="a-Al"></a>见父母时。<a id="a-Am"></a>起亲爱想。<a id="a-An"></a>起悭贪时。<a id="a-Ao"></a>如毒药想。<a id="a-Ap"></a>见眷属时。<a id="a-Aq"></a>暂止息想。<a id="a-Ar"></a>趣圆寂时。<a id="a-As"></a>起平等想。<a id="a-At"></a>持净戒时。<a id="a-Au"></a>起光明想。<a id="a-Av"></a>见金宝时。<a id="a-Aw"></a>起破坏想。<a id="a-Ax"></a>见破戒者。<a id="a-Ay"></a>起救护想。<a id="a-Az"></a>财散失时。<a id="a-B0"></a>非究竟想。<a id="a-B1"></a>住三界时。<a id="a-B2"></a>如牢狱想。<a id="a-B3"></a>见日轮时。<a id="a-B4"></a>起智慧想。<a id="a-B5"></a>修静虑时。<a id="a-B6"></a>求功德想。</p>
  <p id="aB7">比丘应知。<a id="a-B8"></a>于他财物矫设诸行。<a id="a-B9"></a>虚诳盗取。<a id="a-BA"></a>以此为因。<a id="a-BB"></a>堕于地狱。<a id="a-BC"></a>种种苦恼。<a id="a-BD"></a>焚烧其身。<a id="a-BE"></a>支体破裂。<a id="a-BF"></a>恒处黑暗。<a id="a-BG"></a>无有光明愚迷覆心。<a id="a-BH"></a>恒不舍离。<a id="a-BI"></a>无少安乐。<a id="a-BJ"></a>远离涅槃。<a id="a-BK"></a>一报终尽。<a id="a-BL"></a>复堕鬼畜。<a id="a-BM"></a>常困饥渴。<a id="a-BN"></a>劳役疲乏。<a id="a-BO"></a>众苦逼迫。<a id="a-BP"></a>而无穷尽。<a id="a-BQ"></a>若生人中。<a id="a-BR"></a>乏少资财。<a id="a-BS"></a>欲心炽盛。<a id="a-BT"></a>处人卑贱。<a id="a-BU"></a>劳苦相续。<a id="a-BV"></a>时无暂息。</p>
  <p id="aBW">尔时世尊。<a id="a-BX"></a>而说颂曰。</p>
  <p id="aBY">虚诳盗他财　　三涂苦自受</p>
  <p id="aBZ">饥渴恒相续　　众苦无休息</p>
  <p id="aBa">愚迷覆智慧　　光明恒远离</p>
  <p id="aBb">轮回恶趣中　　业尽方能出</p>
  <p id="aBc">尔时佛告诸比丘言。<a id="a-Bd"></a>若复有人。<a id="a-Be"></a>于诸顺情妙触之境。<a id="a-Bf"></a>而起染着。<a id="a-Bg"></a>恒非舍离。<a id="a-Bh"></a>应作坚硬苦涩等想。<a id="a-Bi"></a>无常败坏体不究竟。<a id="a-Bj"></a>如电如梦。<a id="a-Bk"></a>自性非有。<a id="a-Bl"></a>于诸妙触。<a id="a-Bm"></a>皆悉远离。<a id="a-Bn"></a>比丘应知。<a id="a-Bo"></a>于诸欲境。<a id="a-Bp"></a>勿起爱着。<a id="a-Bq"></a>及诸世间。<a id="a-Br"></a>过去未来。<a id="a-Bs"></a>所有可爱。<a id="a-Bt"></a>染欲尘境。<a id="a-Bu"></a>应当舍离。</p>
 </body>
</html>