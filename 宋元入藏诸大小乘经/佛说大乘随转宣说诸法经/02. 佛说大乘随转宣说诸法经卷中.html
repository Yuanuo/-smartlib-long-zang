<!doctype html>
<html id="z3IBUhfhe" data-ver="631">
 <head>
  <meta charset="utf-8">
  <meta author="绍德">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘随转宣说诸法经卷中</h1>
  <p id="a2">尔时文殊师利童真菩萨白佛言。<a id="a-3"></a>世尊。<a id="a-4"></a>云何离除业障得清净心。<a id="a-5"></a>佛告文殊师利。<a id="a-6"></a>要离恶业当学一切法了知诸法。<a id="a-7"></a>分别心生虚妄不实。<a id="a-8"></a>空智现前业障自除心得清净。<a id="a-9"></a>复次文殊师利。<a id="a-A"></a>一切众生。<a id="a-B"></a>从无始劫来妄想颠倒。<a id="a-C"></a>贪嗔痴三为因。<a id="a-D"></a>造杀盗淫业无量无边。<a id="a-E"></a>堕落诸趣轮回生死。<a id="a-F"></a>受大苦恼无有休息。<a id="a-G"></a>业障炽盛恶魔娆恼。<a id="a-H"></a>故心不得清净。<a id="a-I"></a>复次文殊师利。<a id="a-J"></a>汝今欲知一切众生离诸业障心得清净。<a id="a-K"></a>当学如来一切法。<a id="a-L"></a>于身口意三业清净。<a id="a-M"></a>昼夜精勤修持梵行远离苦恼。<a id="a-N"></a>分别不生希求菩提。<a id="a-O"></a>恭敬供养佛法僧宝。<a id="a-P"></a>长时诵习大乘经典秘密陀罗尼。<a id="a-Q"></a>身心坚固无有退转。<a id="a-R"></a>观想了知生住异灭。<a id="a-S"></a>念念无常刹那生灭。<a id="a-T"></a>一切虚妄无有真实。<a id="a-U"></a>安住禅定渐渐增进心无散乱。<a id="a-V"></a>一切恶魔不得其便。<a id="a-W"></a>自然快乐意地发明。<a id="a-X"></a>积诸功德滋长慧命。<a id="a-Y"></a>证佛菩提无上道果。<a id="a-Z"></a>是名出家。<a id="a-a"></a>是真佛子。<a id="a-b"></a>乃知如来甚深法藏广大如海。<a id="a-c"></a>饶益有情无有穷尽。<a id="a-d"></a>得无上法宝。<a id="a-e"></a>复修禅定观想法空。<a id="a-f"></a>无诸苦恼获功德力。<a id="a-g"></a>行平等行心常护持。<a id="a-h"></a>昼夜恭敬尊重赞仰。<a id="a-i"></a>一切解脱身心快乐。<a id="a-j"></a>了知生灭一切皆是幻梦。<a id="a-k"></a>安住法中生于胜处。<a id="a-l"></a>具足圆满更无退失。<a id="a-m"></a>如是而修恶业自除心得清净。<a id="a-n"></a>尔时文殊师利童真菩萨白佛言。<a id="a-o"></a>世尊。<a id="a-p"></a>云何四圣谛。<a id="a-q"></a>佛告文殊师利。<a id="a-r"></a>四圣谛。<a id="a-s"></a>谓苦集灭道。<a id="a-t"></a>是名四圣谛。<a id="a-u"></a>文殊师利白佛言。<a id="a-v"></a>世尊。<a id="a-w"></a>当云何学。<a id="a-x"></a>佛言。<a id="a-y"></a>当学一切法得彼法智现前。<a id="a-z"></a>于此分别不生。<a id="a-10"></a>善与不善。<a id="a-11"></a>观想自性清净。<a id="a-12"></a>了知一切悉皆虚妄。<a id="a-13"></a>文殊师利白佛言。<a id="a-14"></a>一切众生云何不学。<a id="a-15"></a>佛言。<a id="a-16"></a>愚夫异生为毁谤教法。<a id="a-17"></a>不生善心。<a id="a-18"></a>不修梵行。<a id="a-19"></a>不读诵经典。<a id="a-1A"></a>不受教诲。<a id="a-1B"></a>于佛教法不肯少学。<a id="a-1C"></a>常作恶行流浪三界而生欢喜。<a id="a-1D"></a>即不知一切法如幻如梦如阳焰虚妄不实。<a id="a-1E"></a>若诸众生学一切善法。<a id="a-1F"></a>修习奢摩他定。<a id="a-1G"></a>观想自性清净。<a id="a-1H"></a>了知贪嗔痴悉皆虚妄。<a id="a-1I"></a>安住法中得彼定力身心快乐。<a id="a-1J"></a>愚夫不学善法。<a id="a-1K"></a>不知有佛法僧宝。<a id="a-1L"></a>普遍虚空微妙难见。<a id="a-1M"></a>文殊师利白佛言。<a id="a-1N"></a>云何此法微妙众生难见。<a id="a-1O"></a>佛告文殊师利。<a id="a-1P"></a>此法如风生浪起。<a id="a-1Q"></a>只见浪起不见风生。<a id="a-1R"></a>唯汝文殊须菩提能知。<a id="a-1S"></a>余皆不解。<a id="a-1T"></a>尔时文殊师利白佛言。<a id="a-1U"></a>世尊。<a id="a-1V"></a>云何四念处。<a id="a-1W"></a>佛言。<a id="a-1X"></a>文殊师利。<a id="a-1Y"></a>四念处。<a id="a-1Z"></a>谓观身不净。<a id="a-1a"></a>观受是苦。<a id="a-1b"></a>观心无常。<a id="a-1c"></a>观法无我。<a id="a-1d"></a>是名四念处。<a id="a-1e"></a>文殊师利言。<a id="a-1f"></a>当云何学。<a id="a-1g"></a>佛言。<a id="a-1h"></a>一切众生。<a id="a-1i"></a>当观想自身五种不净。<a id="a-1j"></a>观受有苦受乐受舍受三悉皆是苦。<a id="a-1k"></a>观心无常念念无常刹那生灭。<a id="a-1l"></a>观法无我四大五阴无实我体。<a id="a-1m"></a>是名四念处。<a id="a-1n"></a>一切众生当如是学。<a id="a-1o"></a>文殊师利白佛言。<a id="a-1p"></a>世尊。<a id="a-1q"></a>云何五根。<a id="a-1r"></a>谓信进念定慧。<a id="a-1s"></a>是名五根。<a id="a-1t"></a>文殊师利白佛言。<a id="a-1u"></a>当云何学。<a id="a-1v"></a>佛言。<a id="a-1w"></a>学法众生于一切法中观想此法深远。<a id="a-1x"></a>能生信故名信根。<a id="a-1y"></a>了知此法勤行精进。<a id="a-1z"></a>除障解脱名精进根。<a id="a-20"></a>然于此法一心想念不忘名念根。<a id="a-21"></a>了知一切法定知心生名定根。<a id="a-22"></a>以慧拣择一切法空名慧根。<a id="a-23"></a>是名五根。<a id="a-24"></a>文殊师利白佛言。<a id="a-25"></a>世尊。<a id="a-26"></a>云何七觉支。<a id="a-27"></a>佛告文殊师利。<a id="a-28"></a>念觉支。<a id="a-29"></a>择觉支。<a id="a-2A"></a>精进觉支。<a id="a-2B"></a>喜觉支。<a id="a-2C"></a>轻安觉支。<a id="a-2D"></a>定觉支。<a id="a-2E"></a>舍觉支。<a id="a-2F"></a>是名七觉支。<a id="a-2G"></a>文殊师利白佛言。<a id="a-2H"></a>世尊。<a id="a-2I"></a>当云何学。<a id="a-2J"></a>佛告文殊师利。<a id="a-2K"></a>学法众生于自性中。<a id="a-2L"></a>了知一切善不善法。<a id="a-2M"></a>弃舍世缘勤念正法。<a id="a-2N"></a>名念觉支。<a id="a-2O"></a>择谓以自性智于三界能拣择。<a id="a-2P"></a>故名择觉支。<a id="a-2Q"></a>精进谓了知一切法勤行不舍。<a id="a-2R"></a>名精进觉支。<a id="a-2S"></a>喜谓于一切诸行发生昼夜喜行妙性快乐欢喜。<a id="a-2T"></a>故名喜觉支。<a id="a-2U"></a>轻安谓安住一切法中不为魔娆心得自在。<a id="a-2V"></a>故谓轻安觉支。<a id="a-2W"></a>定谓了一切法本无自性修三摩地。<a id="a-2X"></a>名定觉支。<a id="a-2Y"></a>舍谓心安住一切法不住智不住佛舍离诸缘。<a id="a-2Z"></a>名舍觉支。<a id="a-2a"></a>是名七觉支。<a id="a-2b"></a>文殊师利白佛言。<a id="a-2c"></a>世尊。<a id="a-2d"></a>云何八正道。<a id="a-2e"></a>佛告文殊师利。<a id="a-2f"></a>八正道。<a id="a-2g"></a>谓正见正思惟。<a id="a-2h"></a>正语正业。<a id="a-2i"></a>正命正精进。<a id="a-2j"></a>正念正定。<a id="a-2k"></a>是名八正道。<a id="a-2l"></a>文殊师利白佛言。<a id="a-2m"></a>世尊。<a id="a-2n"></a>当云何学。<a id="a-2o"></a>佛告文殊师利。<a id="a-2p"></a>彼一切众生。<a id="a-2q"></a>了知一切法三业恭敬。<a id="a-2r"></a>是名正见。<a id="a-2s"></a>彼于一切法。<a id="a-2t"></a>分别不分别喜不喜。<a id="a-2u"></a>名正思惟。<a id="a-2v"></a>彼了知一切法真实言说。<a id="a-2w"></a>名正语。<a id="a-2x"></a>彼于一切法了知唯造善业。<a id="a-2y"></a>名正业。<a id="a-2z"></a>彼于一切法安住平等真心。<a id="a-30"></a>名正命。<a id="a-31"></a>彼于一切法勤修大乘。<a id="a-32"></a>名正精进。<a id="a-33"></a>彼于一切法不生恶业。<a id="a-34"></a>名正念。<a id="a-35"></a>彼于一切法不散不乱。<a id="a-36"></a>名正定。<a id="a-37"></a>是名八正道。<a id="a-38"></a>彼学法众生一心了知四圣谛四念处五根七觉支八正道。<a id="a-39"></a>如是等法一一修学已得到彼岸生诸佛国。<a id="a-3A"></a>无有恐怖得金刚坚固心。<a id="a-3B"></a>一切罗汉声闻沙门婆罗门。<a id="a-3C"></a>及小婆罗门等。<a id="a-3D"></a>闻佛说此微妙最上法门有大神力。<a id="a-3E"></a>能除热恼获得心地清凉。<a id="a-3F"></a>诸比丘若能展转勤行心无退转与我无异。<a id="a-3G"></a>而诸天人昼夜作诸音乐。<a id="a-3H"></a>持众名香种种奇华。<a id="a-3I"></a>珍妙饮食堪受供养。<a id="a-3J"></a>文殊师利。<a id="a-3K"></a>彼诸比丘若不断嗔。<a id="a-3L"></a>入王城持钵循行乞食。<a id="a-3M"></a>为魔所恼染着诸欲。<a id="a-3N"></a>非佛弟子与俗无异。<a id="a-3O"></a>复有比丘心无嗔故。<a id="a-3P"></a>了知大乘微妙法行法义言句。<a id="a-3Q"></a>于真实正行而得解脱。<a id="a-3R"></a>尔时三千二百天子。<a id="a-3S"></a>持天曼陀罗华种种名香上妙饮食。<a id="a-3T"></a>恭敬供养心大欢喜。<a id="a-3U"></a>互相赞叹出家功德。<a id="a-3V"></a>与如来佛国而无有异。<a id="a-3W"></a>尔时文殊师利白佛言。<a id="a-3X"></a>世尊。<a id="a-3Y"></a>我闻佛说秘密陀罗尼章句云何。<a id="a-3Z"></a>佛告文殊师利。<a id="a-3a"></a>我为汝说秘密句橛句金刚句慧句。<a id="a-3b"></a>是名陀罗尼章句法门。<a id="a-3c"></a>此法门菩萨得一切法句发生。<a id="a-3d"></a>刹那刹那得忍辱法。<a id="a-3e"></a>文殊师利言。<a id="a-3f"></a>云何名秘密句法门。<a id="a-3g"></a>佛言。<a id="a-3h"></a>我为汝说秘密句真实章句。<a id="a-3i"></a>于一切法中心爱乐秘密句为第一。<a id="a-3j"></a>如汝文殊师利。<a id="a-3k"></a>于一切菩萨中而得第一。<a id="a-3l"></a>秘密句亦复如是。<a id="a-3m"></a>复次文殊师利。<a id="a-3n"></a>秘密句如虚空。<a id="a-3o"></a>我身遍满虚空。<a id="a-3p"></a>一切法亦如是遍满虚空。<a id="a-3q"></a>一切菩萨现前不现前。<a id="a-3r"></a>都是一如。<a id="a-3s"></a>名真实秘密句。<a id="a-3t"></a>文殊师利白佛言。<a id="a-3u"></a>世尊。<a id="a-3v"></a>云何橛句。<a id="a-3w"></a>佛告文殊师利。<a id="a-3x"></a>我为汝说橛句。<a id="a-3y"></a>不动贪法界。<a id="a-3z"></a>住一切法动。<a id="a-40"></a>我不动大乘。<a id="a-41"></a>不作种种世事。<a id="a-42"></a>是名橛句。<a id="a-43"></a>文殊师利白佛言。<a id="a-44"></a>世尊。<a id="a-45"></a>云何金刚句。<a id="a-46"></a>佛言。<a id="a-47"></a>我为汝说金刚句。<a id="a-48"></a>嗔众生长时有嗔。<a id="a-49"></a>金刚能断一切法。<a id="a-4A"></a>是名金刚句。<a id="a-4B"></a>文殊师利白佛言。<a id="a-4C"></a>世尊云何慧句。<a id="a-4D"></a>佛言。<a id="a-4E"></a>我为汝说慧句。<a id="a-4F"></a>痴是学佛智。<a id="a-4G"></a>一切众生非学佛智不到彼岸。<a id="a-4H"></a>若诸众生学佛智一切慧具足。<a id="a-4I"></a>有慧无慧悉能了知。<a id="a-4J"></a>此是甚深。<a id="a-4K"></a>文殊师利。<a id="a-4L"></a>悉能了知众生无智但乐诸恶于一切法不能远离。<a id="a-4M"></a>是名秘密句。<a id="a-4N"></a>文殊师利白佛言。<a id="a-4O"></a>世尊。<a id="a-4P"></a>云何秘密句识。<a id="a-4Q"></a>佛告文殊师利。<a id="a-4R"></a>识如幻化妄生一切法。<a id="a-4S"></a>空无自性无自相。<a id="a-4T"></a>如是五蕴如五指。<a id="a-4U"></a>不实如虚空。<a id="a-4V"></a>悉是假名。<a id="a-4W"></a>众生惛懵不能晓了。<a id="a-4X"></a>是名秘密句。<a id="a-4Y"></a>文殊师利白佛言。<a id="a-4Z"></a>世尊。<a id="a-4a"></a>云何秘密句色。<a id="a-4b"></a>佛告文殊师利。<a id="a-4c"></a>色一切法。<a id="a-4d"></a>众生心痴眼痴。<a id="a-4e"></a>毁谤正法不好勤学。<a id="a-4f"></a>爱乐于色不知虚妄。<a id="a-4g"></a>文殊师利。<a id="a-4h"></a>汝于色尘悉能了知。<a id="a-4i"></a>是名秘密句。<a id="a-4j"></a>文殊师利白佛言。<a id="a-4k"></a>世尊。<a id="a-4l"></a>云何秘密句声。<a id="a-4m"></a>佛告文殊师利。<a id="a-4n"></a>声空发生不可得见。<a id="a-4o"></a>种种语言音响之声。<a id="a-4p"></a>耳识听受。<a id="a-4q"></a>是名秘密句。<a id="a-4r"></a>文殊师利白佛言。<a id="a-4s"></a>世尊。<a id="a-4t"></a>云何秘密句香。<a id="a-4u"></a>佛告文殊师利。<a id="a-4v"></a>香发诸尘不可得见。<a id="a-4w"></a>但识所闻识亦无故皆是虚妄。<a id="a-4x"></a>是名秘密句。<a id="a-4y"></a>文殊师利白佛言。<a id="a-4z"></a>世尊。<a id="a-50"></a>云何秘密句味。<a id="a-51"></a>佛告文殊师利。<a id="a-52"></a>味无自性妄生于舌。<a id="a-53"></a>众生分别爱乐贪着。<a id="a-54"></a>是名秘密句。<a id="a-55"></a>文殊师利白佛言。<a id="a-56"></a>世尊。<a id="a-57"></a>云何秘密句触。<a id="a-58"></a>佛告文殊师利。<a id="a-59"></a>触本无故。<a id="a-5A"></a>观想一切法如虚空。<a id="a-5B"></a>众生愚迷于境于身。<a id="a-5C"></a>种种贪着以为妙触。<a id="a-5D"></a>是名秘密句。<a id="a-5E"></a>文殊师利白佛言。<a id="a-5F"></a>世尊。<a id="a-5G"></a>云何秘密句地。<a id="a-5H"></a>佛告文殊师利。<a id="a-5I"></a>地性质实于法思惟。<a id="a-5J"></a>无自体性亦无自相。<a id="a-5K"></a>众生颠倒妄执为有种种恋着。<a id="a-5L"></a>是名秘密句。<a id="a-5M"></a>文殊师利白佛言。<a id="a-5N"></a>世尊。<a id="a-5O"></a>云何秘密句水。<a id="a-5P"></a>佛告文殊师利。<a id="a-5Q"></a>观诸水性犹如阳焰。<a id="a-5R"></a>虚妄不实故。<a id="a-5S"></a>是名秘密句。<a id="a-5T"></a>文殊师利白佛言。<a id="a-5U"></a>世尊。<a id="a-5V"></a>云何秘密句火。<a id="a-5W"></a>佛告文殊师利。<a id="a-5X"></a>火性猛烈苦恼众生。<a id="a-5Y"></a>此法灭故自性寂静。<a id="a-5Z"></a>分别不生最上极乐。<a id="a-5a"></a>是名秘密句。<a id="a-5b"></a>文殊师利白佛言。<a id="a-5c"></a>世尊。<a id="a-5d"></a>云何秘密句风。<a id="a-5e"></a>佛告文殊师利。<a id="a-5f"></a>风一切法不可得见。<a id="a-5g"></a>众生贪着动作往来风力所转。<a id="a-5h"></a>是名秘密句。<a id="a-5i"></a>文殊师利白佛言。<a id="a-5j"></a>世尊。<a id="a-5k"></a>云何秘密句佛亦如是。<a id="a-5l"></a>佛告文殊师利。<a id="a-5m"></a>一切不善法十方诸佛。<a id="a-5n"></a>各各开说教诏众生。<a id="a-5o"></a>是名秘密句。<a id="a-5p"></a>文殊师利白佛言。<a id="a-5q"></a>世尊。<a id="a-5r"></a>云何秘密句法亦如是。<a id="a-5s"></a>佛告文殊师利。<a id="a-5t"></a>一切法不可取不可舍。<a id="a-5u"></a>观想无我。<a id="a-5v"></a>无自相无自性。<a id="a-5w"></a>心不散乱。<a id="a-5x"></a>是名秘密句。<a id="a-5y"></a>文殊师利白佛言。<a id="a-5z"></a>世尊。<a id="a-60"></a>云何秘密句僧亦如是。<a id="a-61"></a>佛告文殊师利。<a id="a-62"></a>彼无数妙住法界。<a id="a-63"></a>于三摩地平等持戒。<a id="a-64"></a>修平等慧平等解脱。<a id="a-65"></a>于平等法中善安住故。<a id="a-66"></a>余无所学。<a id="a-67"></a>是名秘密句。<a id="a-68"></a>文殊师利白佛言。<a id="a-69"></a>世尊。<a id="a-6A"></a>云何橛句虚空境界。<a id="a-6B"></a>佛告文殊师利。<a id="a-6C"></a>一切法虚空境界。<a id="a-6D"></a>不思议境界。<a id="a-6E"></a>于诸境界不可取不可舍。<a id="a-6F"></a>不可住无有住处。<a id="a-6G"></a>是名橛句。<a id="a-6H"></a>文殊师利白佛言。<a id="a-6I"></a>世尊。<a id="a-6J"></a>云何橛句一切法住虚空。<a id="a-6K"></a>佛告文殊师利。<a id="a-6L"></a>一切法不离虚空。<a id="a-6M"></a>住不生烦恼。<a id="a-6N"></a>住寂静故。<a id="a-6O"></a>是名橛句。<a id="a-6P"></a>文殊师利白佛言。<a id="a-6Q"></a>世尊。<a id="a-6R"></a>云何橛句一切法无分别心。<a id="a-6S"></a>佛告文殊师利。<a id="a-6T"></a>一切法不学不问。<a id="a-6U"></a>不作不亲近。<a id="a-6V"></a>不发愿不生爱乐。<a id="a-6W"></a>寂静如虚空。<a id="a-6X"></a>是名橛句。<a id="a-6Y"></a>文殊师利白佛言。<a id="a-6Z"></a>世尊。<a id="a-6a"></a>云何橛句一切法微妙。<a id="a-6b"></a>佛告文殊师利。<a id="a-6c"></a>一切法离垢安住清净。<a id="a-6d"></a>光自在妙圆满清净。<a id="a-6e"></a>虚空圆满清净。<a id="a-6f"></a>发生微妙身安住于法。<a id="a-6g"></a>是名橛句。<a id="a-6h"></a>文殊师利白佛言。<a id="a-6i"></a>世尊。<a id="a-6j"></a>云何橛句一切法安住虚空。<a id="a-6k"></a>佛告文殊师利。<a id="a-6l"></a>一切法安住虚空不可见。<a id="a-6m"></a>一切法离垢安住亦不可见。<a id="a-6n"></a>是名橛句。<a id="a-6o"></a>文殊师利白佛言。<a id="a-6p"></a>世尊。<a id="a-6q"></a>云何橛句一切法教诏学。<a id="a-6r"></a>佛告文殊师利。<a id="a-6s"></a>一切法教诏众生。<a id="a-6t"></a>不来勤学。<a id="a-6u"></a>不学观想。<a id="a-6v"></a>不作意。<a id="a-6w"></a>昼夜六时不学。<a id="a-6x"></a>又不问邻座不会解释。<a id="a-6y"></a>不能宣说无有智慧。<a id="a-6z"></a>不能分别亦不爱乐。<a id="a-70"></a>不亲善友我慢贡高。<a id="a-71"></a>远离教诏不得解脱。<a id="a-72"></a>是名橛句。<a id="a-73"></a>文殊师利白佛言。<a id="a-74"></a>世尊。<a id="a-75"></a>云何橛句一切法最上远离。<a id="a-76"></a>佛告文殊师利。<a id="a-77"></a>一切众生于诸善法而不肯学。<a id="a-78"></a>唯造罪恶不亲贤善无有智慧。<a id="a-79"></a>是名橛句。<a id="a-7A"></a>文殊师利白佛言。<a id="a-7B"></a>世尊。<a id="a-7C"></a>云何橛句众生难教诏。<a id="a-7D"></a>佛告文殊师利。<a id="a-7E"></a>若诸众生心不散乱。<a id="a-7F"></a>唯勤学法亲近供养。<a id="a-7G"></a>自然往诣教诏求法福慧乃生。<a id="a-7H"></a>若众生不学一切法。<a id="a-7I"></a>唯造恶业欲求福慧无有。<a id="a-7J"></a>是名橛句。<a id="a-7K"></a>文殊师利白佛言。<a id="a-7L"></a>世尊。<a id="a-7M"></a>云何橛句众生得一切智。<a id="a-7N"></a>佛告文殊师利。<a id="a-7O"></a>一切众生勤求学法得一切智。<a id="a-7P"></a>发欢喜心生大乘行。<a id="a-7Q"></a>明了自性得一切智。<a id="a-7R"></a>是名橛句。<a id="a-7S"></a>文殊师利白佛言。<a id="a-7T"></a>世尊。<a id="a-7U"></a>云何橛句众生得一切智智具足。<a id="a-7V"></a>佛告文殊师利。<a id="a-7W"></a>一切众生自性。<a id="a-7X"></a>自性中于如来平等一切智慧。<a id="a-7Y"></a>悉皆晓解一体性相。<a id="a-7Z"></a>是名橛句。<a id="a-7a"></a>文殊师利白佛言。<a id="a-7b"></a>世尊。<a id="a-7c"></a>云何橛句一切众生菩提道场。<a id="a-7d"></a>佛告文殊师利。<a id="a-7e"></a>菩提道场唯求佛法。<a id="a-7f"></a>一切法寂静道场。<a id="a-7g"></a>一切法性道场。<a id="a-7h"></a>一切法求道场。<a id="a-7i"></a>文殊师利。<a id="a-7j"></a>言菩提道场我一心。<a id="a-7k"></a>求法不求余相。<a id="a-7l"></a>一切众生一切人民。<a id="a-7m"></a>常乐往彼求此菩提道场。<a id="a-7n"></a>是名橛句。<a id="a-7o"></a>文殊师利白佛言。<a id="a-7p"></a>世尊。<a id="a-7q"></a>云何橛句一切众生得此忍辱。<a id="a-7r"></a>佛告文殊师利。<a id="a-7s"></a>学法众生。<a id="a-7t"></a>息念观想净慧发生。<a id="a-7u"></a>于诸名相不生分别。<a id="a-7v"></a>得忍辱平等。<a id="a-7w"></a>是名橛句。<a id="a-7x"></a>文殊师利白佛言。<a id="a-7y"></a>世尊。<a id="a-7z"></a>云何橛句一切众生善友说法。<a id="a-80"></a>佛告文殊师利。<a id="a-81"></a>一切众生与十方天人诸小天人。<a id="a-82"></a>各各说法希求菩提。<a id="a-83"></a>心生欢喜供养恭敬。<a id="a-84"></a>除障平等于无体相安住。<a id="a-85"></a>是名橛句。<a id="a-86"></a>文殊师利。<a id="a-87"></a>白佛言。<a id="a-88"></a>世尊。<a id="a-89"></a>云何橛句一切众生得此陀罗尼。<a id="a-8A"></a>佛告文殊师利。<a id="a-8B"></a>一切众生学观想色声香味触。<a id="a-8C"></a>任持甚深圆满分别圆满不分别。<a id="a-8D"></a>是名橛句。<a id="a-8E"></a>文殊师利白佛言。<a id="a-8F"></a>世尊。<a id="a-8G"></a>云何橛句一切众生慈心具足。<a id="a-8H"></a>佛告文殊师利。<a id="a-8I"></a>一切众生乐修慈心。<a id="a-8J"></a>了知一切法得平等慈。<a id="a-8K"></a>是名橛句。<a id="a-8L"></a>文殊师利白佛言。<a id="a-8M"></a>世尊。<a id="a-8N"></a>云何橛句一切众生悲心具足。<a id="a-8O"></a>佛告文殊师利。<a id="a-8P"></a>一切众生勤学如来平等大悲心。<a id="a-8Q"></a>大悲体具足。<a id="a-8R"></a>是名橛句。<a id="a-8S"></a>文殊师利白佛言。<a id="a-8T"></a>世尊。<a id="a-8U"></a>云何橛句一切众生不得三摩地。<a id="a-8V"></a>佛告文殊师利。<a id="a-8W"></a>一切众生不修禅不乐不喜。<a id="a-8X"></a>妄语颠倒性恶刚暴。<a id="a-8Y"></a>多诸障碍非有智慧。<a id="a-8Z"></a>无刹那顷爱乐禅定。<a id="a-8a"></a>是名橛句。<a id="a-8b"></a>文殊师利白佛言。<a id="a-8c"></a>世尊。<a id="a-8d"></a>云何橛句一切众生贪具足。<a id="a-8e"></a>佛告文殊师利。<a id="a-8f"></a>一切众生贪爱具足。<a id="a-8g"></a>烦恼多生无欢喜心。<a id="a-8h"></a>不乐寂静不行平等。<a id="a-8i"></a>而于贪性无有觉悟不得菩提。<a id="a-8j"></a>是名橛句。<a id="a-8k"></a>文殊师利白佛言。<a id="a-8l"></a>世尊。<a id="a-8m"></a>云何橛句一切众生嗔具足。<a id="a-8n"></a>佛告文殊师利。<a id="a-8o"></a>一切众生嗔具足安住。<a id="a-8p"></a>嗔体性安住。<a id="a-8q"></a>悉皆具足。<a id="a-8r"></a>是名橛句。<a id="a-8s"></a>文殊师利白佛言。<a id="a-8t"></a>世尊。<a id="a-8u"></a>云何橛句一切众生痴具足。<a id="a-8v"></a>佛告文殊师利。<a id="a-8w"></a>一切众生不求佛法。<a id="a-8x"></a>一切慢一切行非梵行。<a id="a-8y"></a>痴平等住痴体性住。<a id="a-8z"></a>不学菩提。<a id="a-90"></a>是名橛句。<a id="a-91"></a>文殊师利白佛言。<a id="a-92"></a>世尊。<a id="a-93"></a>云何橛句一切众生痴身具足。<a id="a-94"></a>佛告文殊师利。<a id="a-95"></a>一切众生身住痴一切法。<a id="a-96"></a>不诵经典不信不读。<a id="a-97"></a>性恶憎嫌不乐大乘。<a id="a-98"></a>安住最上不善。<a id="a-99"></a>是名橛句。<a id="a-9A"></a>文殊师利白佛言。<a id="a-9B"></a>世尊。<a id="a-9C"></a>云何橛句一切众生邪见具足。<a id="a-9D"></a>佛告文殊师利。<a id="a-9E"></a>一切众生邪见。<a id="a-9F"></a>归依十身佛。<a id="a-9G"></a>不真实归依。<a id="a-9H"></a>常作十恶行十邪见。<a id="a-9I"></a>不悟邪见体性爱乐。<a id="a-9J"></a>安住五欲中。<a id="a-9K"></a>安住贪嗔痴中。<a id="a-9L"></a>安住障不得菩提。<a id="a-9M"></a>是名橛句。<a id="a-9N"></a>文殊师利白佛言。<a id="a-9O"></a>世尊。<a id="a-9P"></a>云何橛句一切众生住处听法。<a id="a-9Q"></a>佛告文殊师利。<a id="a-9R"></a>一切众生。<a id="a-9S"></a>一心恭敬听受。<a id="a-9T"></a>当为汝说。<a id="a-9U"></a>一切众生真实求法。<a id="a-9V"></a>一心不动不生怕怖。<a id="a-9W"></a>佛福广大愚夫不知。<a id="a-9X"></a>我有真实言教。<a id="a-9Y"></a>不生恭敬。<a id="a-9Z"></a>不安住听受。<a id="a-9a"></a>贪平等住。<a id="a-9b"></a>嗔平等住。<a id="a-9c"></a>痴平等住。<a id="a-9d"></a>五欲中平等住。<a id="a-9e"></a>障难平等住。<a id="a-9f"></a>爱乐平等住。<a id="a-9g"></a>不赞叹佛。<a id="a-9h"></a>有如是无上正等正觉。<a id="a-9i"></a>如是贪体性安住。<a id="a-9j"></a>嗔体性安住。<a id="a-9k"></a>痴体性安住。<a id="a-9l"></a>五欲中体性安住。<a id="a-9m"></a>障难体性安住。<a id="a-9n"></a>爱乐体性安住。<a id="a-9o"></a>不赞叹佛。<a id="a-9p"></a>有如是无上正等正觉解脱。<a id="a-9q"></a>佛告文殊师利。<a id="a-9r"></a>汝若不问不为汝说。<a id="a-9s"></a>汝今问我当为汝说。<a id="a-9t"></a>一切善法当学。<a id="a-9u"></a>如来正等正觉一切善法平等具足。<a id="a-9v"></a>如是师僧善友欢喜。<a id="a-9w"></a>学大乘教。<a id="a-9x"></a>行大乘行。<a id="a-9y"></a>有大势力。<a id="a-9z"></a>舍离于此更无余事。<a id="a-A0"></a>专心发愿求法最上。<a id="a-A1"></a>精勤专心观想五智如来境界。<a id="a-A2"></a>如来境界无别境界。<a id="a-A3"></a>一切境界平等。<a id="a-A4"></a>昼夜如是学法一心供养。<a id="a-A5"></a>文殊师利。<a id="a-A6"></a>若诸众生作如是求法。<a id="a-A7"></a>得佛菩提了知善法。<a id="a-A8"></a>一切善法具足如是。<a id="a-A9"></a>若不学佛法。<a id="a-AA"></a>与诸禽畜实无有异。</p>
 </body>
</html>