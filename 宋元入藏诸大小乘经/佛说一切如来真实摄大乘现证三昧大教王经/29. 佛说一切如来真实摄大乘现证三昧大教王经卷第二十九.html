<!doctype html>
<html id="z3IBUjJiN" data-ver="514">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说一切如来真实摄大乘现证三昧大教王经卷第二十九</h1>
  <h2 id="a2">一切如来真实摄一切仪轨胜上教理分第二十六之二</h2>
  <p id="a3">复次宣说金刚部作用成就仪轨。</p>
  <p id="a4">所谓行人依法修习。<a id="a-5"></a>先行成已。<a id="a-6"></a>然后随其意乐所求成就。<a id="a-7"></a>即当持诵满一洛叉。<a id="a-8"></a>数满足已。<a id="a-9"></a>竟夜持诵至明旦时。<a id="a-A"></a>得法成就。<a id="a-B"></a>于一切有情。<a id="a-C"></a>所应摄受所应调伏。<a id="a-D"></a>皆悉能作。</p>
  <p id="aE">此佛所说执金刚法门。</p>
  <p id="aF">又若欲作成就法者。<a id="a-G"></a>依法画[巾*(穴/登)]如教安置。<a id="a-H"></a>作供养已。<a id="a-I"></a>行人一切所欲如意受用。<a id="a-J"></a>然后随其意乐所求成就。<a id="a-K"></a>即当依法日日以金刚语持诵大明。<a id="a-L"></a>期限一月满八千遍。<a id="a-M"></a>过一月已。<a id="a-N"></a>于[巾*(穴/登)]像前复设供养。<a id="a-O"></a>行人当结降三世大印。<a id="a-P"></a>依法竟夜持诵大明。<a id="a-Q"></a>乃至彼印自然出于吽字之声。<a id="a-R"></a>至明旦时。<a id="a-S"></a>大自在等诸天主众。<a id="a-T"></a>及彼眷属来现其前。<a id="a-U"></a>时持明者白言。<a id="a-V"></a>汝天来此。<a id="a-W"></a>如我所言愿施我作。<a id="a-X"></a>随我所求使令成就。<a id="a-Y"></a>天等告言。<a id="a-Z"></a>随汝所欲我悉施汝。<a id="a-a"></a>从是已后。<a id="a-b"></a>行人即成普尽三界主宰。<a id="a-c"></a>随其所欲。<a id="a-d"></a>于须臾顷能令普尽三界皆悉动摇。<a id="a-e"></a>复为一聚悉能成坏。<a id="a-f"></a>于三界中微妙乐具悉能受用。<a id="a-g"></a>一切所作皆得自在。<a id="a-h"></a>所有一切天主妙爱者等。<a id="a-i"></a>诸妙爱者亦悉随意。<a id="a-j"></a>是中无有作娆恼者。<a id="a-k"></a>时持明者若称吽字。<a id="a-l"></a>即彼一切极恶天等皆悉堕落。<a id="a-m"></a>然后持明者寿满百千劫。</p>
  <p id="an">此佛所说执金刚法门。</p>
  <p id="ao">复次若欲求印成就者。<a id="a-p"></a>如教所说。<a id="a-q"></a>依法持诵满一月。<a id="a-r"></a>后行人当结金刚降三世三昧印。<a id="a-s"></a>竟夜持诵至明旦时。<a id="a-t"></a>得印成就。<a id="a-u"></a>从是已后如教所说。<a id="a-v"></a>随结印时同称吽字。<a id="a-w"></a>行人即能虚空中行。<a id="a-x"></a>现众色相及能隐身。<a id="a-y"></a>起幻化事。<a id="a-z"></a>能作一切警悟钩召敬爱事业。<a id="a-10"></a>能令一切生大欢喜。<a id="a-11"></a>现前能取一切珍宝。<a id="a-12"></a>能现广大炽盛威光。<a id="a-13"></a>雨大宝雨发大笑相。<a id="a-14"></a>普能清净一切有情。<a id="a-15"></a>能作一切若断若破。<a id="a-16"></a>复能如应转易时分。<a id="a-17"></a>随其所宜能启一切真实谈论。<a id="a-18"></a>能转一切事能善作加护。<a id="a-19"></a>能制能禁能怖能杀。<a id="a-1A"></a>又能印持一切有情能为戏乐。<a id="a-1B"></a>能作一切施灌顶者。<a id="a-1C"></a>能令诸身自起歌咏。<a id="a-1D"></a>能令旋舞呼召引入。<a id="a-1E"></a>能令一切锁缚而住。<a id="a-1F"></a>诸如是等一切事业皆悉能作。</p>
  <p id="a1G">此佛所说执金刚法门。</p>
  <p id="a1H">若欲求微妙智成就者。<a id="a-1I"></a>行人当依金刚降三世三摩地发起以为先行。<a id="a-1J"></a>次应依彼持诵法仪。<a id="a-1K"></a>持诵一月志求成就。<a id="a-1L"></a>过一月后。<a id="a-1M"></a>即依如是三摩地法。<a id="a-1N"></a>竟夜持诵至明旦时。<a id="a-1O"></a>得成五智通。<a id="a-1P"></a>于一切有情。<a id="a-1Q"></a>所应摄受所应调伏。<a id="a-1R"></a>皆悉能作。</p>
  <p id="a1S">此佛所说执金刚法门。</p>
  <p id="a1T">若欲求羯磨成就者。<a id="a-1U"></a>亦然依法持诵一月。<a id="a-1V"></a>当求成就。<a id="a-1W"></a>过一月后。<a id="a-1X"></a>竟夜持诵至明旦时。<a id="a-1Y"></a>即得一切羯磨成就。<a id="a-1Z"></a>从是已后作羯磨时。<a id="a-1a"></a>持诵一遍。<a id="a-1b"></a>随其意愿彼加护等一切羯磨。<a id="a-1c"></a>皆悉能作。</p>
  <p id="a1d">此佛所说执金刚法门。</p>
  <p id="a1e">如上是为金刚部作用成就仪轨。</p>
  <p id="a1f">复次宣说莲华部作用成就仪轨。</p>
  <p id="a1g">所谓行人依法持诵满百千遍。<a id="a-1h"></a>先行成已。<a id="a-1i"></a>然后依法当求成就。<a id="a-1j"></a>次应如教安置[巾*(穴/登)]像。<a id="a-1k"></a>当画具德谓伏一切世间大士圣相。<a id="a-1l"></a>于其四面。<a id="a-1m"></a>依四印曼拏罗法仪画四大士。<a id="a-1n"></a>四隅当画四贤圣相。<a id="a-1o"></a>于[巾*(穴/登)]像前依法持诵。<a id="a-1p"></a>过一月后。<a id="a-1q"></a>竟夜持诵至明旦时。<a id="a-1r"></a>调伏一切世间大士来现其前。<a id="a-1s"></a>随行人所欲得诸愿成就。</p>
  <p id="a1t">此佛所说法金刚法门。</p>
  <p id="a1u">若欲求印成就者。<a id="a-1v"></a>行人当结法金刚印。<a id="a-1w"></a>如法金刚仪持诵八千遍。<a id="a-1x"></a>日日四时持诵满已。<a id="a-1y"></a>然后竟夜结印持诵至明旦时。<a id="a-1z"></a>得印成就。<a id="a-20"></a>从是已后凡结印时。<a id="a-21"></a>如其所说即能调伏一切世间。</p>
  <p id="a22">此佛所说观自在法门。</p>
  <p id="a23">若欲求三摩地成就者。<a id="a-24"></a>行人应当依法持诵。<a id="a-25"></a>满一月已。<a id="a-26"></a>然后竟夜随所爱乐三摩地门。<a id="a-27"></a>依彼法仪志心持诵至明旦时。<a id="a-28"></a>即得一切三摩地现前成就。</p>
  <p id="a29">此佛所说法金刚法门。</p>
  <p id="a2A">若欲求羯磨成就者。<a id="a-2B"></a>亦然依法持诵一月。<a id="a-2C"></a>过一月后竟夜持诵。<a id="a-2D"></a>即能成就一切羯磨。</p>
  <p id="a2E">此佛所说法金刚法门。</p>
  <p id="a2F">如上是为莲华部作用成就仪轨。</p>
  <p id="a2G">复次宣说宝部作用成就仪轨。</p>
  <p id="a2H">所谓行人先当敬礼四方一切如来。<a id="a-2I"></a>次应持诵满百千遍。<a id="a-2J"></a>然后依法安置[巾*(穴/登)]像。<a id="a-2K"></a>依四印曼拏罗法用。<a id="a-2L"></a>画具德一切义成就大士圣相。<a id="a-2M"></a>设诸供养持诵一月。<a id="a-2N"></a>过一月后竟夜持诵。<a id="a-2O"></a>至明旦时。<a id="a-2P"></a>彼具德一切如来灌顶宝虚空藏菩萨摩诃萨。<a id="a-2Q"></a>来现其前为施灌顶。<a id="a-2R"></a>行人得灌顶已。<a id="a-2S"></a>即成三千大千世界持明转轮主宰。</p>
  <p id="a2T">此佛所说金刚宝法门。</p>
  <p id="a2U">若欲求印成就者。<a id="a-2V"></a>行人当依羯磨金刚法用结金刚宝印。<a id="a-2W"></a>如教所说当求成就。<a id="a-2X"></a>即得一切意愿羯磨印成就。</p>
  <p id="a2Y">若欲求宝智成就者。<a id="a-2Z"></a>行人依法如其次第。<a id="a-2a"></a>于金刚宝生三摩地中。<a id="a-2b"></a>观想虚空本无自性。<a id="a-2c"></a>是中云何能生于宝。<a id="a-2d"></a>即此众宝。<a id="a-2e"></a>又复云何菩萨身生。<a id="a-2f"></a>日日四时。<a id="a-2g"></a>于此三摩地门如应观想持诵一月。<a id="a-2h"></a>过一月后即依如是三摩地法。<a id="a-2i"></a>竟夜持诵至明旦时。<a id="a-2j"></a>一切如来悉现其前。<a id="a-2k"></a>随所乐欲施妙灌顶。</p>
  <p id="a2l">此佛所说虚空藏法门。</p>
  <p id="a2m">若欲求羯磨成就者。<a id="a-2n"></a>亦然依法持诵一月。<a id="a-2o"></a>过一月后竟夜持诵至明旦时。<a id="a-2p"></a>具德虚空藏菩萨摩诃萨。<a id="a-2q"></a>施彼行人一切义成就。<a id="a-2r"></a>然后一切事业皆悉能作。</p>
  <p id="a2s">此佛所说执金刚法门。</p>
  <p id="a2t">如上是为宝部作用成就仪轨。</p>
  <p id="a2u">复次宣说诸部作用一切仪轨。</p>
  <p id="a2v">此中先说一切心明作用仪轨。</p>
  <p id="a2w">行人当作是言。<a id="a-2x"></a>随所意乐根本心明即一切成就。</p>
  <p id="a2y">如是言已。<a id="a-2z"></a>随其所乐持诵心明。<a id="a-30"></a>依法当作彼成就事。<a id="a-31"></a>然后随应即得成就。</p>
  <p id="a32">一切印作用仪轨。</p>
  <p id="a33">行人当作是言。<a id="a-34"></a>一切印契我所爱乐成就。</p>
  <p id="a35">如是言已即结三昧印。<a id="a-36"></a>如所爱乐随其力能依法持诵。<a id="a-37"></a>然后如教即得成就。</p>
  <p id="a38">一切咒句作用仪轨。</p>
  <p id="a39">行人当作是言。<a id="a-3A"></a>离戏论语当成悉地。<a id="a-3B"></a>我于一切如来成就法中。<a id="a-3C"></a>依法持诵如是言已。<a id="a-3D"></a>随所爱乐。<a id="a-3E"></a>持诵咒句。<a id="a-3F"></a>当得成就。</p>
  <p id="a3G">一切大明作用仪轨。</p>
  <p id="a3H">行人当作是言。<a id="a-3I"></a>此诸有情。<a id="a-3J"></a>具无明暗。<a id="a-3K"></a>愿得一切如来大明现证净戒所成。<a id="a-3L"></a>如是言已。<a id="a-3M"></a>随所爱乐持诵大明。<a id="a-3N"></a>依法所求当得成就。</p>
  <p id="a3O">此佛所说圣执金刚法门。</p>
  <p id="a3P">诸有行人。<a id="a-3Q"></a>应当先以一切心明印契咒句及诸大明。<a id="a-3R"></a>随其所乐修习为因。<a id="a-3S"></a>然后依彼金刚持诵法仪。<a id="a-3T"></a>随应有情。<a id="a-3U"></a>即以心明印契咒句大明。<a id="a-3V"></a>依法持诵。<a id="a-3W"></a>若自若他。<a id="a-3X"></a>当求本尊一切成就。</p>
  <p id="a3Y">此佛所说金刚萨埵法门。</p>
  <p id="a3Z">如上是为诸部作用一切仪轨。</p>
  <p id="a3a">复次宣说诸部通用广大成就仪轨。<a id="a-3b"></a>如来部通用成就有其四种。<a id="a-3c"></a>所谓义利圆满成就。<a id="a-3d"></a>神通成就。<a id="a-3e"></a>持明成就。<a id="a-3f"></a>大成就等。</p>
  <p id="a3g">此中义利圆满成就者。<a id="a-3h"></a>行人若疑有伏藏处。<a id="a-3i"></a>即于是处依法结印。<a id="a-3j"></a>以自三摩地法。<a id="a-3k"></a>作金刚视观察彼处。<a id="a-3l"></a>若见金刚相动。<a id="a-3m"></a>应知是处即有伏藏。<a id="a-3n"></a>行人乃结金刚开发三昧印。<a id="a-3o"></a>依法启掘不久获得。<a id="a-3p"></a>随所乐取。</p>
  <p id="a3q">此佛所说金刚萨埵法门。</p>
  <p id="a3r">神通成就者。<a id="a-3s"></a>行人欲作法时当如是言。<a id="a-3t"></a>所有诸印。<a id="a-3u"></a>当求金刚神通成就。</p>
  <p id="a3v">如是言已依法所作。<a id="a-3w"></a>此神通成就有其四种。<a id="a-3x"></a>所谓水上行坐等神通。<a id="a-3y"></a>出现如来等色相神通。<a id="a-3z"></a>如其意乐随即隐身神通。<a id="a-40"></a>于虚空中行千由旬上下出没去来自在神通。<a id="a-41"></a>此能于诸方千由旬量。<a id="a-42"></a>如其所乐随意而行。<a id="a-43"></a>旋转还来。<a id="a-44"></a>又能过千由旬。<a id="a-45"></a>一切有情意愿悉知。<a id="a-46"></a>一切身相眼悉能见。<a id="a-47"></a>一切音声语言耳悉能闻。<a id="a-48"></a>又于诸方过千由旬。<a id="a-49"></a>随其意乐一切妙爱者身悉能举来。<a id="a-4A"></a>一切金宝摩尼真珠等悉能摄集。<a id="a-4B"></a>毕竟无有能为障者。<a id="a-4C"></a>行人于彼金刚杵中尚能隐身。<a id="a-4D"></a>况余万夫力不敌邪。<a id="a-4E"></a>又复行人常得无病。<a id="a-4F"></a>常受诸欲乐。<a id="a-4G"></a>常具少年殊妙色相。<a id="a-4H"></a>彼一切如来及金刚萨埵。<a id="a-4I"></a>见已乃作供养获得无上金刚成就。<a id="a-4J"></a>当得寿命满四千岁。</p>
  <p id="a4K">此佛所说一切如来金刚成就法门。</p>
  <p id="a4L">持明成就者。<a id="a-4M"></a>行人但求印契成就。<a id="a-4N"></a>依法所作当得金刚持明成就。<a id="a-4O"></a>由成金刚持明转轮王故。<a id="a-4P"></a>即得诸欲随意受用。<a id="a-4Q"></a>一刹那间能于千佛刹中旋转还复。<a id="a-4R"></a>受诸快乐颜容少丽同十六岁。<a id="a-4S"></a>发髻如螺。<a id="a-4T"></a>绀青旋润。<a id="a-4U"></a>由得一切如来及金刚萨埵大金刚持明成就故。<a id="a-4V"></a>即得住寿大劫。</p>
  <p id="a4W">此佛所说一切如来持明法门。</p>
  <p id="a4X">大成就者。<a id="a-4Y"></a>行人依法以自印契心明当求成就。<a id="a-4Z"></a>由得自印大士色相成就故。<a id="a-4a"></a>一刹那间能于十方一切世界。<a id="a-4b"></a>现众色相作众事业。<a id="a-4c"></a>彼一切如来及金刚萨埵。<a id="a-4d"></a>见已乃作供养。<a id="a-4e"></a>即于普尽无余诸有情界作利益已。<a id="a-4f"></a>还复本处。<a id="a-4g"></a>又能于一切世界。<a id="a-4h"></a>所有一切适悦快乐。<a id="a-4i"></a>一切相具随意受用。<a id="a-4j"></a>得与金刚萨埵大菩萨等无有异。<a id="a-4k"></a>当得寿命满一大劫。</p>
  <p id="a4l">此佛所说一切如来大成就法门。</p>
  <p id="a4m">复次金刚部通用成就者。<a id="a-4n"></a>有其四种。<a id="a-4o"></a>所谓降三世成就。<a id="a-4p"></a>一切灌顶成就。<a id="a-4q"></a>一切悦乐法成就。<a id="a-4r"></a>最上成就等。</p>
  <p id="a4s">此中降三世成就者。<a id="a-4t"></a>行人当结降三世印。<a id="a-4u"></a>左足想踏大自在天。<a id="a-4v"></a>作成就事。<a id="a-4w"></a>乃至彼天出声号叫。<a id="a-4x"></a>然后行人当称吽字。<a id="a-4y"></a>称吽字时。<a id="a-4z"></a>所有大自在天等。<a id="a-50"></a>一切三界增上主宰。<a id="a-51"></a>并其眷属皆悉来集。<a id="a-52"></a>住行人前作敬爱事。<a id="a-53"></a>能与行人为其指使。<a id="a-54"></a>从是已后。<a id="a-55"></a>行人即成一切三界增上主宰金刚持明者。<a id="a-56"></a>能起空。<a id="a-57"></a>中及于三界自在游行旋转还复。<a id="a-58"></a>所有极恶天等一切有情。<a id="a-59"></a>以吽字法悉能调伏。<a id="a-5A"></a>如一切如来金刚降三世相。<a id="a-5B"></a>普尽三界一切悉依教令而转。<a id="a-5C"></a>彼一切如来及金刚萨埵。<a id="a-5D"></a>见已敬爱。<a id="a-5E"></a>寿命千岁。</p>
  <p id="a5F">此佛所说降三世法门。</p>
  <p id="a5G">一切灌顶成就者。<a id="a-5H"></a>当作印成就。<a id="a-5I"></a>谓结一切如来灌顶宝印。<a id="a-5J"></a>先作自身灌顶已。<a id="a-5K"></a>然后求彼四种灌顶成就。<a id="a-5L"></a>其四种者。<a id="a-5M"></a>所谓金刚灌顶。<a id="a-5N"></a>宝灌顶法灌顶。<a id="a-5O"></a>羯磨灌顶。<a id="a-5P"></a>若得金刚灌顶已。<a id="a-5Q"></a>即成一切如来执金刚者。<a id="a-5R"></a>若得宝灌顶已。<a id="a-5S"></a>即成众宝增上主宰。<a id="a-5T"></a>若得法灌顶已。<a id="a-5U"></a>即成法王。<a id="a-5V"></a>若得羯磨灌顶已。<a id="a-5W"></a>当得世出世间一切羯磨成就。</p>
  <p id="a5X">此佛所说一切如来灌顶法门。</p>
  <p id="a5Y">一切悦乐法成就者。<a id="a-5Z"></a>谓以秘密供养常作供养一切如来。<a id="a-5a"></a>即得一切如来一切适悦快乐成就。</p>
  <p id="a5b">此佛所说一切如来悦乐法门。</p>
  <p id="a5c">最上成就者所谓得成就金刚尊。</p>
  <p id="a5d">此佛所说执金刚法门。</p>
  <p id="a5e">复次莲华部通用成就法者。<a id="a-5f"></a>有其四种。<a id="a-5g"></a>所谓随爱乐成就。<a id="a-5h"></a>敬爱成就。<a id="a-5i"></a>加护成就。<a id="a-5j"></a>莲华成就等。</p>
  <p id="a5k">此中随爱乐成就者。<a id="a-5l"></a>如教所说。<a id="a-5m"></a>应当观想莲华妙爱已。<a id="a-5n"></a>能令一切如来随生爱乐。<a id="a-5o"></a>又于本部观自在尊。<a id="a-5p"></a>随起思念已。<a id="a-5q"></a>亦然能令一切有情悉生敬爱。<a id="a-5r"></a>又若住三摩地广布慈心。<a id="a-5s"></a>即能普为一切世间密作加护。<a id="a-5t"></a>又若安住本尊莲华三摩地。<a id="a-5u"></a>手执莲华已。<a id="a-5v"></a>当求成就事。<a id="a-5w"></a>即得妙色如观自在尊。<a id="a-5x"></a>诸相具足寿命四千岁。</p>
  <p id="a5y">此佛所说一切如来莲华法门。</p>
  <p id="a5z">复次宝部通用成就法者。<a id="a-60"></a>有其四种。<a id="a-61"></a>所谓一切如来灌顶成就。<a id="a-62"></a>大威光成就。<a id="a-63"></a>满诸愿成就。<a id="a-64"></a>宝成就等。</p>
  <p id="a65">此中谓以自灌顶法奉献诸如来。<a id="a-66"></a>施灯光明圆满布施波罗蜜多。<a id="a-67"></a>随力作彼宝成就事。<a id="a-68"></a>此等四种成就法用。<a id="a-69"></a>悉应常时供养一切如来。<a id="a-6A"></a>不久当得所求成就。</p>
  <p id="a6B">此佛所说一切如来妙宝法门。</p>
  <p id="a6C">如上是为诸部通用广大成就仪轨。</p>
  <p id="a6D">复次宣说一切仪轨中方便成就教理。<a id="a-6E"></a>是即大士根本无性法门。</p>
  <p id="a6F">此中先说心明方便成就教理。<a id="a-6G"></a>颂曰。</p>
  <p id="a6H">如为调伏世间故　　随彼所应得成就</p>
  <p id="a6I">此中方便印为因　　能施广大诸成就</p>
  <p id="a6J">印契方便成就教理。</p>
  <p id="a6K">离贪调伏于世间　　印契成就从贪生</p>
  <p id="a6L">方便修习彼如应　　能作一切成就事</p>
  <p id="a6M">咒句方便成就教理。</p>
  <p id="a6N">世间若实有动乱　　咒句成就无所得</p>
  <p id="a6O">由离戏论方便成　　乃作最上诸成就</p>
  <p id="a6P">大明方便成就教理。</p>
  <p id="a6Q">此中若着无明相　　大明成就无所有</p>
  <p id="a6R">由其方便广大门　　能施广大诸成就</p>
  <p id="a6S">如上是为一切仪轨中方便成就教理。</p>
  <p id="a6T">复次宣说一切仪轨中福成就教理。<a id="a-6U"></a>是即一切如来法门。</p>
  <p id="a6V">此中先说心明福成就教理。</p>
  <p id="a6W">四种供养依法作　　由是获得大福聚</p>
  <p id="a6X">供养诸佛胜福门　　此中成就无疑惑</p>
  <p id="a6Y">印契福成就教理。</p>
  <p id="a6Z">秘密三昧为加护　　由是获得大福聚</p>
  <p id="a6a">以此三昧加护因　　彼非福门亦成就</p>
  <p id="a6b">咒句福成就教理。</p>
  <p id="a6c">彼一切佛最初说　　如应获得大福聚</p>
  <p id="a6d">法施平等此为因　　彼非福门速成就</p>
  <p id="a6e">大明福成就教理。</p>
  <p id="a6f">布施诸福中最上　　由是获得大福聚</p>
  <p id="a6g">圆满施波罗蜜多　　速疾如应得成佛</p>
  <p id="a6h">如上是为一切仪轨中福成就教理。</p>
  <p id="a6i">复次宣说一切仪轨中慧成就教理。</p>
  <p id="a6j">此中先说心明慧成就教理。</p>
  <p id="a6k">法中无文字可入　　一切文字悉了知</p>
  <p id="a6l">自语门及他语门　　观想如应得成就</p>
  <p id="a6m">此佛所说妙吉祥大菩萨法门。</p>
  <p id="a6n">印契慧成就教理。</p>
  <p id="a6o">慧以决择立其名　　此即三摩地所说</p>
  <p id="a6p">彼中印契成就门　　观想刹那得成就</p>
  <p id="a6q">此佛所说胜慧法门。</p>
  <p id="a6r">咒句慧成就教理。</p>
  <p id="a6s">慧声随向立其名　　即三摩地戏论语</p>
  <p id="a6t">彼中观想成就门　　如应咒句得成就</p>
  <p id="a6u">此佛所说金刚慧法门。</p>
  <p id="a6v">大明慧成就教理。</p>
  <p id="a6w">大明咒句二差别　　是中差别无所有</p>
  <p id="a6x">正慧观想此相应　　决定速疾得成就</p>
  <p id="a6y">此佛所说一切如来智慧法门。</p>
  <p id="a6z">如上是为一切仪轨中慧成就教理。</p>
  <p id="a70">复次宣说一切仪轨中行成就教理。</p>
  <p id="a71">是即金刚手法门。</p>
  <p id="a72">此中先说心明行成就教理。</p>
  <p id="a73">若作一切供养事　　即能增长于胜行</p>
  <p id="a74">彼众善法乃随增　　当得成就法圆满</p>
  <p id="a75">印契行成就教理。</p>
  <p id="a76">遍入多种秘密轮　　布设多种曼拏罗</p>
  <p id="a77">诸印供养胜行门　　增长广大成就事</p>
  <p id="a78">咒句行成就教理。</p>
  <p id="a79">依随喜等胜法用　　诵念正法亦复然</p>
  <p id="a7A">广施多种供养门　　决定咒句得成就</p>
  <p id="a7B">大明行成就教理。</p>
  <p id="a7C">智明善断无明性　　布施波罗蜜多理</p>
  <p id="a7D">由此胜行圆满因　　速疾依法得成就</p>
  <p id="a7E">如上是为一切仪轨中行成就教理。</p>
  <p id="a7F">尔时金刚手菩萨摩诃萨。<a id="a-7G"></a>复说诸部标帜真实出生智成就教理。</p>
  <p id="a7H">此中云何金刚出生颂曰。</p>
  <p id="a7I">即此具德大士尊　　一切心从自心生</p>
  <p id="a7J">而彼身语心金刚　　坚固萨埵自然生</p>
  <p id="a7K">诸大士中胜大士　　金刚成就从心出</p>
  <p id="a7L">金刚萨埵此立名　　于彼金刚杵中住</p>
  <p id="a7M">即此如是智相应　　是为诸佛无二理</p>
  <p id="a7N">从自心出巧业门　　由斯众相皆成就</p>
  <p id="a7O">一切世界微尘数　　如是一切佛圣尊</p>
  <p id="a7P">彼等所有诸佛身　　皆从金刚萨埵出</p>
  <p id="a7Q">即此复生诸大士　　及彼所有诸标帜</p>
  <p id="a7R">彼等大士标帜门　　一切同生此理趣</p>
  <p id="a7S">此法若有听闻者　　能生净信或受持</p>
  <p id="a7T">观想常生欢喜心　　速疾如应得成就</p>
  <p id="a7U">此佛所说金刚萨埵法门。</p>
  <p id="a7V">如上是为诸部标帜真实出生智成就教理。</p>
  <p id="a7W">复次金刚手菩萨摩诃萨。<a id="a-7X"></a>宣说诸部一切仪轨中出生大智成就教理。</p>
  <p id="a7Y">此中先说一切如来仪轨中出生大智成就教理。</p>
  <p id="a7Z">诸佛无分别大智　　是智所生法常住</p>
  <p id="a7a">无分别后起智门　　此分别说无分别</p>
  <p id="a7b">如来部仪轨中出生大智成就教理。</p>
  <p id="a7c">由无分别我分别　　此分别已分别生</p>
  <p id="a7d">金刚萨埵大士尊　　说彼分别为方便</p>
  <p id="a7e">金刚部仪轨中出生大智成就教理。</p>
  <p id="a7f">譬如布设诸画像　　依画法仪作成就</p>
  <p id="a7g">而彼所设作用门　　我此所说离分别</p>
  <p id="a7h">莲华部仪轨中出生大智成就教理。</p>
  <p id="a7i">贪性分别所出生　　是性莲华中安处</p>
  <p id="a7j">此即长时住亦然　　如理出生诸成就</p>
  <p id="a7k">宝部仪轨中出生大智成就教理。</p>
  <p id="a7l">此宝本无分别性　　而彼威光自高显</p>
  <p id="a7m">如是成就微妙门　　虽所出生无分别</p>
  <p id="a7n">此佛所说金刚宝法门。</p>
  <p id="a7o">如上是为诸部一切仪轨中出生大智成就教理。</p>
  <p id="a7p">复次宣说一切仪轨中心明出生智教理。</p>
  <p id="a7q">随意所乐诸法用　　即当随意求成就</p>
  <p id="a7r">等持成就住于心　　此说是为心明法</p>
  <p id="a7s">印契出生智教理。</p>
  <p id="a7t">不可违越及破坏　　谓王最上印教令</p>
  <p id="a7u">大士标帜众相门　　此说亦然如王印</p>
  <p id="a7v">咒句出生智教理。</p>
  <p id="a7w">不可违越及破坏　　如是秘密咒法门</p>
  <p id="a7x">咒已秘密法能成　　是故此说为咒句</p>
  <p id="a7y">大明出生智教理。</p>
  <p id="a7z">最上语明成就理　　彼能破坏于无明</p>
  <p id="a80">明智解了法圆成　　大明由斯而建立</p>
  <p id="a81">此佛所说执金刚法门。</p>
  <p id="a82">如上是为一切仪轨中心明等出生智教理。</p>
  <p id="a83">复次宣说一切仪轨中胜智出生教理。</p>
  <p id="a84">此中先说心明胜智出生教理。</p>
  <p id="a85">智者持诵心明已　　若自若他法如应</p>
  <p id="a86">过未现在三世中　　一切得闻及得见</p>
  <p id="a87">印契胜智出生教理。</p>
  <p id="a88">谛意一结于印契　　如教所说依法作</p>
  <p id="a89">作已观察于世间　　一切应知如上说</p>
  <p id="a8A">咒句胜智出生教理。</p>
  <p id="a8B">依法一诵于咒句　　从自舌中所宣说</p>
  <p id="a8C">过未现在三世中　　彼诸真实法成就</p>
  <p id="a8D">此佛所说观自在法门。</p>
  <p id="a8E">大明胜智出生教理。</p>
  <p id="a8F">依法一诵于大明　　谛意相应而解了</p>
  <p id="a8G">过未现在三世中　　彼金刚语如所得</p>
  <p id="a8H">如上是为一切仪轨中胜智出生教理。</p>
 </body>
</html>