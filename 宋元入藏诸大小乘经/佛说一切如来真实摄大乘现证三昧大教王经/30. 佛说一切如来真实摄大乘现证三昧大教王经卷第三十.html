<!DOCTYPE html>
<html>
<head>
  <meta charset="utf-8"/>
  <meta name="author" content="施护/宋"/>
  <meta name="library" content="龙藏"/>
  <meta name="catalog" content="龙藏/宋元入藏诸大小乘经"/>
  <title>佛说一切如来真实摄大乘现证三昧大教王经卷第三十</title>
</head>
<body>
  <h1 class="head">佛说一切如来真实摄大乘现证三昧大教王经卷第三十</h1>
  <h2>一切如来真实摄一切仪轨胜上教理分第二十六之三</h2>
  <p>复次宣说诸部通用秘密身语心金刚印成就教理。</p>
  <p>此中先说如来部秘密身印成就教理。颂曰。</p>
  <p class="l-js-7c">随处依法而安坐　　作加趺相求成就</p>
  <p class="l-js-7c">如其所画顺修习　　即得大士法成就</p>
  <p>此佛所说金刚萨埵法门。</p>
  <p>金刚部秘密身印成就教理。</p>
  <p class="l-js-7c">金刚步相依法作　　如其所画顺修习</p>
  <p class="l-js-7c">求成就起忿怒时　　此中成就无疑惑</p>
  <p>此佛所说金刚降三世法门。</p>
  <p>莲华部秘密身印成就教理。</p>
  <p class="l-js-7c">当作金刚加趺相　　二手结彼金刚缚</p>
  <p class="l-js-7c">三摩地身依法成　　当作莲华出生法</p>
  <p>此佛所说莲华萨埵法门。</p>
  <p>宝部秘密身印成就教理。</p>
  <p class="l-js-7c">行人或住或安坐　　或复随处而经行</p>
  <p class="l-js-7c">以金刚宝灌顶门　　作成就事无疑惑</p>
  <p>此佛所说金刚藏法门。</p>
  <p>如来部秘密语印成就教理。</p>
  <p class="l-js-7c">依法不动于舌端　　复以唇齿二相合</p>
  <p class="l-js-7c">以金刚语微出声　　持诵能作诸成就</p>
  <p>此佛所说金刚语法门。</p>
  <p>金刚部秘密语印成就教理。</p>
  <p class="l-js-7c">作云雷吼称吽字　　震发威怒甚深语</p>
  <p class="l-js-7c">忿怒破坏大金刚　　此即忿怒语成就</p>
  <p>此佛所说金刚降三世法门。</p>
  <p>莲华部秘密语印成就教理。</p>
  <p class="l-js-7c">当止微细出入息　　发微妙语极焕明</p>
  <p class="l-js-7c">一切依此持诵时　　成就三摩地智藏</p>
  <p>此佛所说一切如来三摩地智藏法门。</p>
  <p>宝部秘密语印成就教理。</p>
  <p class="l-js-7c">发彼极妙焕明语　　复常敬礼最上尊</p>
  <p class="l-js-7c">如应持诵依法仪　　一切所作速成就</p>
  <p>此佛所说一切如来供养广大羯磨法门。</p>
  <p>如来部秘密心印成就教理。</p>
  <p class="l-js-7c">世尊常以妙欲法　　普施一切有情乐</p>
  <p class="l-js-7c">金刚萨埵广大身　　此中观想速成就</p>
  <p>此佛所说妙欲法门。</p>
  <p>金刚部秘密心印成就教理。</p>
  <p class="l-js-7c">为利一切有情故　　设彼调伏诸恶法</p>
  <p class="l-js-7c">令于佛教作护持　　乃说忿怒成就事</p>
  <p>此佛所说一切如来金刚降三世法门。</p>
  <p>莲华部秘密心印成就教理。</p>
  <p class="l-js-7c">如其莲华本无染　　彼依止处即妙爱</p>
  <p class="l-js-7c">我此妙爱净亦然　　即得妙爱法成就</p>
  <p>此佛所说莲华妙爱法门。</p>
  <p>宝部秘密心印成就教理。</p>
  <p class="l-js-7c">何等随顺诸有情　　谓令成就一切事</p>
  <p class="l-js-7c">雨众宝雨悉周圆　　如应一切速成就</p>
  <p>此佛所说虚空藏法门。</p>
  <p>如来部秘密金刚印成就教理。</p>
  <p class="l-js-7c">行人或住或安坐　　或复随处而经行</p>
  <p class="l-js-7c">左手结印依法仪　　一切所作皆成就</p>
  <p>此佛所说一切如来秘密金刚手法门。</p>
  <p>金刚部秘密金刚印成就教理。</p>
  <p class="l-js-7c">行人随处依法住　　随处如应诸所作</p>
  <p class="l-js-7c">金刚忿怒指印成　　以衣盖覆作成就</p>
  <p>此佛所说一切如来金刚忿怒王法门。</p>
  <p>莲华部秘密金刚印成就教理。</p>
  <p class="l-js-7c">莲华拳印左手结　　复当盖覆其手印</p>
  <p class="l-js-7c">随处成结法相应　　速得莲华法成就</p>
  <p>此佛所说观自在法门。</p>
  <p>宝部秘密金刚印成就教理。</p>
  <p class="l-js-7c">左手当结宝雨印　　是印复当以盖覆</p>
  <p class="l-js-7c">随处所作依本仪　　如应即得宝成就</p>
  <p>此佛所说虚空藏法门。</p>
  <p>如上是为诸部通用秘密身语心金刚印成就教理。</p>
  <p>复次宣说诸部通用秘密金刚萨埵印。</p>
  <p class="l-js-7c">依彼大印胜法用　　本尊萨埵三摩地</p>
  <p class="l-js-7c">作金刚视金刚语　　速得最上成就法</p>
  <p>此佛所说一切如来金刚萨埵法门。</p>
  <p>尔时具德金刚手菩萨摩诃萨。白一切如来言。世尊如来我此法仪。唯愿如来加持所行。时一切如来即复云集。咸共称赞金刚手菩萨摩诃萨。颂曰。</p>
  <p class="l-js-7c">金刚萨埵善哉者　　金刚大宝复善哉</p>
  <p class="l-js-7c">善哉金刚妙法门　　善哉金刚胜羯磨</p>
  <p class="l-js-7c">能善宣说此正法　　无上金刚秘密乘</p>
  <p class="l-js-7c">一切如来秘密门　　大乘现证法中摄</p>
  <p>尔时金刚手菩萨摩诃萨。即从座起。以一百八名称赞。劝请一切如来。颂曰。</p>
  <p class="l-js-7c">大金刚界大萨埵　　利益有情最上主</p>
  <p class="l-js-7c">具大智慧释迦王　　稽首归命金刚身</p>
  <p class="l-js-7c">勇猛出生真实利　　作有情因大理趣</p>
  <p class="l-js-7c">大士胜利胜业成　　归命萨埵中萨埵</p>
  <p class="l-js-7c">具诸佛法广大法　　善转一切法轮者</p>
  <p class="l-js-7c">大语最上极妙明　　稽首归命大真实</p>
  <p class="l-js-7c">作大羯磨大加护　　一切羯磨成就者</p>
  <p class="l-js-7c">大勇最上大行尊　　归命萨埵正因主</p>
  <p class="l-js-7c">已得一切波罗蜜　　智一切智知觉者</p>
  <p class="l-js-7c">一切有情大方便　　稽首归命大胜慧</p>
  <p class="l-js-7c">具大悲心胜最上　　已运悲心悲主宰</p>
  <p class="l-js-7c">广施一切大慈心　　稽首归命诸善作</p>
  <p class="l-js-7c">释迦师子大能仁　　能中能者寂默尊</p>
  <p class="l-js-7c">通达世俗大调伏　　稽首归命胜轨法</p>
  <p class="l-js-7c">平等已达大法界　　清净法界大如来</p>
  <p class="l-js-7c">金刚尊复广大尊　　稽首归命勇猛聚</p>
  <p class="l-js-7c">为大光明大照曜　　广大精进大胜力</p>
  <p class="l-js-7c">大勇最极胜勇猛　　归命威勇寂静生</p>
  <p class="l-js-7c">大梵世尊自然生　　释迦无畏大寂默</p>
  <p class="l-js-7c">具一切身净牟尼　　稽首归命法中王</p>
  <p class="l-js-7c">无身现身最上身　　圆满三身修身者</p>
  <p class="l-js-7c">具一切身广大身　　稽首归命金刚身</p>
  <p class="l-js-7c">无语现语最上语　　圆满三语宣语者</p>
  <p class="l-js-7c">具一切语妙大语　　稽首归命金刚语</p>
  <p class="l-js-7c">无心现心最上心　　圆满三心心现者</p>
  <p class="l-js-7c">具一切心大金刚　　稽首归命金刚心</p>
  <p class="l-js-7c">无金刚现彼金刚　　最上金刚三金刚</p>
  <p class="l-js-7c">清净广大众金刚　　归命金刚中金刚</p>
  <p class="l-js-7c">胜出三有遍观察　　善逝主宰最胜者</p>
  <p class="l-js-7c">为三界中大法王　　稽首归命大遍照</p>
  <p class="l-js-7c">如来一百八名号　　若有闻者一称扬</p>
  <p class="l-js-7c">或读或诵发志诚　　彼人当得成佛果</p>
  <p class="l-js-7c">我今劝请佛圣尊　　为诸有情作利益</p>
  <p class="l-js-7c">从大悲心所出生　　广大法轮此应转</p>
  <p>尔时世尊大毗卢遮那如来。闻彼一切如来增上主宰金刚手菩萨摩诃萨劝请语已。即白一切如来言。唯愿如来摄受所行。时一切如来即复云集。说此颂曰。</p>
  <p class="l-js-7c">为利一切有情故　　一切世界一切处</p>
  <p class="l-js-7c">所应调伏众相门　　此大法轮随宜转</p>
  <p>说是颂时。所有一切佛刹一切世界。普遍一切方处一切有情。悉见一切如微尘量曼拏罗中。世尊释迦牟尼如来。各住其前转妙法轮。</p>
  <p>尔时金刚手菩萨摩诃萨。即说颂曰。</p>
  <p class="l-js-7c">为利一切有情故　　一切世界一切处</p>
  <p class="l-js-7c">所应调伏众相门　　大金刚轮随宜转</p>
  <p>说是颂时。所有一切佛刹一切世界。普遍一切方处一切有情。悉见一切如微尘量曼拏罗中。世尊金刚界如来。各住其前转金刚界等一切金刚轮。</p>
  <p>尔时降三世菩萨摩诃萨。说此颂曰。</p>
  <p class="l-js-7c">为利一切有情故　　一切世界一切处</p>
  <p class="l-js-7c">所应调伏众相门　　大忿怒轮随宜转</p>
  <p>说是颂时。所有一切佛刹一切世界。普遍一切方处一切有情。悉见一切如微尘量曼拏罗中。世尊降三世如来。各住其前转一切如来大忿怒轮。</p>
  <p>尔时圣观自在菩萨摩诃萨。说此颂曰。</p>
  <p class="l-js-7c">为利一切有情故　　一切世界一切处</p>
  <p class="l-js-7c">所应调伏众相门　　净莲华轮随宜转</p>
  <p>说是颂时。所有一切佛刹一切世界。普遍一切方处一切有情。悉见一切如微尘量曼拏罗中。世尊法王如来。各住其前转莲华轮。</p>
  <p>尔时圣虚空藏菩萨摩诃萨说。此颂曰。</p>
  <p class="l-js-7c">为利一切有情故　　一切世界一切处</p>
  <p class="l-js-7c">所应调伏众相门　　大妙宝轮随宜转</p>
  <p>说是颂时。一切佛刹中所住一切有情。若细若大一切方面。皆悉见彼一切如来。在须弥山顶金刚摩尼宝峰大楼阁中。处于一切如来师子座上。转金刚界等一切法轮。</p>
  <p>尔时金刚手菩萨摩诃萨。说此颂曰。</p>
  <p class="l-js-7c">圣尊为利有情故　　自身所行大方便</p>
  <p class="l-js-7c">最胜现降于人间　　大金刚轮随宜转</p>
  <p>尔时世尊大毗卢遮那如来。复白一切如来言。世尊如来愿复云集摄受所行。是时一切如来等即复云集。从世尊大毗卢遮那如来心入。时世尊大毗卢遮那如来。以一切如来身语心金刚身。悉开觉已。告金刚手菩萨摩诃萨言。善男子我此心中一切如来。及彼一切金刚部曼拏罗。皆悉从我心中而入。汝今亦然从我心入。</p>
  <p>尔时金刚手菩萨摩诃萨。如佛言教随了知已。说此颂曰。</p>
  <p class="l-js-7c">为利一切有情故　　遍一切处我所行</p>
  <p class="l-js-7c">一切诸佛入心中　　于身语心金刚住</p>
  <p>说是颂时。普遍一切世界极微尘量等一切佛刹。彼彼现住一切如来。一一如来悉现充满一切世界极微尘量广大身相。皆从世尊大毗卢遮那如来心入。</p>
  <p>时金刚手菩萨摩诃萨。同彼一切如来及世尊大毗卢遮那如来。混一切身转一切语摄一切心。种子相续。一切身分一切分位一切相好一切毛孔。出生极微尘量一切曼拏罗。乃至一切金刚教等。从心入已如理而住。</p>
  <p>尔时世尊现成正觉。其未久间。以一切如来身语心金刚。于一切如来身自开觉已。从须弥山顶诣菩提场。到已。即于菩提树下随顺世间转其化事。执吉祥草说此颂曰。</p>
  <p class="l-js-7c">大哉最上自利已　　广利有情一切教</p>
  <p class="l-js-7c">所应调伏勤勇因　　破彼邪外非见者</p>
  <p class="l-js-7c">世间所有不调伏　　一切暗冥诸恶见</p>
  <p class="l-js-7c">智光清净大利圆　　此中如应得成佛</p>
  <p>说是颂时。欲界诸天。不了世尊此真实语。即作是言。今此沙门何故乃能为求菩提作是难事。悍伏疲劳忍受诸苦。</p>
  <p>尔时世尊即于是处敷草坐已。告彼天言。汝天圣者。依我所行宜应施我大菩提果。时欲界诸天亦复不能解佛所说。即时俱诣帝释天主所。到已于天主前具陈上事。是时帝释天主。即与欲界诸天主众。共诣色界天主大梵天王所。复陈上事相与言议。时大梵天王。与欲界色界诸天主众。并一切三界增上主宰大自在天共议斯事。是时大自在天即告普尽三界增上主宰那罗延天等一切天主言。汝天圣者。当知如来应供正等正觉。随顺世间转其化事。现成阿耨多罗三藐三菩提果。勿谓人趣及天趣摄。是故当知虽复生天天中所成毕竟不能证成佛果。彼善所行。我等宜应同往供养。时大自在天等诸天主众。寻即共诣大菩提场世尊如来所坐之处到已头面礼世尊足。前白佛言。世尊如佛教敕我等依行。唯愿世尊悲愍摄受。复请世尊起于草座。受我所献微妙胜座。于其座上证成阿耨多罗三藐三菩提果。</p>
  <p>尔时世尊告诸天主言。汝天圣者。依我所行即当施我阿耨多罗三藐三菩提果。诸天主白佛言。世尊非我所能施佛菩提。若我有其力。能我等岂不自证佛菩提果。</p>
  <p>尔时世尊为令了知如是义故。即说颂曰。</p>
  <p class="l-js-7c">当知非色非无色　　非实非虚亦非净</p>
  <p class="l-js-7c">此佛菩提大智门　　实开觉已得成佛</p>
  <p>彼诸天主等。于须臾间默然而住。</p>
  <p>是时世尊从草座起。复告诸天主言。诸天圣者汝能开晓此佛智不。诸天主等白佛言。世尊我等不能开晓佛智。</p>
  <p>尔时世尊处于胜座复说颂曰。</p>
  <p class="l-js-7c">净意如应所开觉　　大菩提心坚固生</p>
  <p class="l-js-7c">如理观想于佛身　　金刚萨埵坚固作</p>
  <p>时诸天主等。俱白佛言。如佛教敕我如是行。言已即时悉离佛会。</p>
  <p>尔时世尊。于其昼夜随顺世间。转诸化事降伏魔军。成阿耨多罗三藐三菩提果已。于普尽无余诸有情界。广为利乐一切有情。诸所作成普摄皆于自心而住。即以一百八名赞叹金刚手菩萨摩诃萨。颂曰。</p>
  <p class="l-js-7c">金刚萨埵大萨埵　　无上大乘大主宰</p>
  <p class="l-js-7c">广大清净大光明　　稽首归命大尊胜</p>
  <p class="l-js-7c">圣金刚王大金刚　　金刚一切诸如来</p>
  <p class="l-js-7c">广大精进大勇尊　　稽首归命大方便</p>
  <p class="l-js-7c">金刚妙爱大清净　　一切悦乐大妙乐</p>
  <p class="l-js-7c">无始无终胜乐门　　稽首归命广大欲</p>
  <p class="l-js-7c">金刚善哉大欢喜　　如理作善胜喜悦</p>
  <p class="l-js-7c">广大欢喜大喜王　　稽首归命极胜喜</p>
  <p class="l-js-7c">金刚妙宝大自在　　自部灌顶大主宰</p>
  <p class="l-js-7c">具一切宝大善明　　稽首归命胜庄严</p>
  <p class="l-js-7c">金刚威光大光曜　　广大光明大明照</p>
  <p class="l-js-7c">具大炽盛胜光明　　稽首归命佛光相</p>
  <p class="l-js-7c">金刚宝幢大高显　　为大胜幢施财者</p>
  <p class="l-js-7c">具大宝杖虚空幢　　稽首归命施幢相</p>
  <p class="l-js-7c">作金刚笑大笑相　　具大庆悦大喜者</p>
  <p class="l-js-7c">最胜喜乐喜迅行　　稽首归命大法喜</p>
  <p class="l-js-7c">金刚胜法大妙法　　具一切法善净者</p>
  <p class="l-js-7c">为诸佛法胜法门　　稽首归命妙爱法</p>
  <p class="l-js-7c">即大智剑金刚利　　大慧复为智慧者</p>
  <p class="l-js-7c">为大利器断罪门　　稽首归命佛利剑</p>
  <p class="l-js-7c">金刚表刹广大轮　　为诸佛轮大伏藏</p>
  <p class="l-js-7c">一切吉祥胜法门　　稽首归命法轮因</p>
  <p class="l-js-7c">金刚妙语大语聚　　离戏论语大文字</p>
  <p class="l-js-7c">无文字中大诵持　　稽首归命佛真语</p>
  <p class="l-js-7c">金刚羯磨妙胜业　　善作事业大羯磨</p>
  <p class="l-js-7c">秘密供养大供养　　稽首归命佛供养</p>
  <p class="l-js-7c">金刚加护大胜铠　　最上甲胄大坚固</p>
  <p class="l-js-7c">广大真实大护门　　稽首归命觉精进</p>
  <p class="l-js-7c">金刚吞伏大忿怒　　警怖一切邪恶者</p>
  <p class="l-js-7c">一切佛大方便门　　稽首归命胜牙相</p>
  <p class="l-js-7c">大金刚拳大印契　　大三昧缚胜缚者</p>
  <p class="l-js-7c">胜妙印契大智拳　　归命金刚胜拳相</p>
  <p class="l-js-7c">瞻礼恭敬及供养　　彼诸如来常所作</p>
  <p class="l-js-7c">无始无终法门中　　大菩提心汝所说</p>
  <p class="l-js-7c">汝为诸佛胜依止　　即诸菩萨大勇猛</p>
  <p class="l-js-7c">于彼过去未来生　　为佛菩提最胜因</p>
  <p class="l-js-7c">归命金刚大萨埵　　归命金刚大妙宝</p>
  <p class="l-js-7c">归命金刚正法门　　归命金刚胜羯磨</p>
  <p class="l-js-7c">我所称赞汝胜名　　金刚自性故顶礼</p>
  <p class="l-js-7c">所生福聚施有情　　愿当得佛菩提果</p>
  <p class="l-js-7c">若人正心而称念　　最上一百八名号</p>
  <p class="l-js-7c">或但一称发志诚　　是人当得诸佛果</p>
  <p>此佛所说觉智法门</p>
  <p>尔时一切如来异口同音。赞叹金刚手菩萨摩诃萨。颂曰。</p>
  <p class="l-js-7c">金刚萨埵善哉者　　金刚大宝复善哉</p>
  <p class="l-js-7c">善哉金刚妙法门　　善哉金刚胜羯磨</p>
  <p class="l-js-7c">能善宣说此正法　　无上金刚秘密乘</p>
  <p class="l-js-7c">一切如来秘密门　　大乘现证法中摄</p>
  <p>佛说此经已。一切如来并诸菩萨摩诃萨众。闻佛世尊及金刚手菩萨摩诃萨所说。皆大欢喜信受奉行。</p>
  <p>此经一部。梵本四千颂。译成三十卷。总二十六分。自第一分至第五分。终并大乘现证三昧。摄第六分至第十四分终。并金刚三昧摄。第十五分至第十八分终。并法三昧摄。第十九分至第二十二分终。并羯磨三昧摄。自下四分。并诸部秘密教理所摄起。</p>
</body></html>