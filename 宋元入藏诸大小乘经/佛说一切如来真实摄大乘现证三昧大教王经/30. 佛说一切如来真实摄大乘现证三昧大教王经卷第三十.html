<!doctype html>
<html id="z3IBUjKiO" data-ver="365">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说一切如来真实摄大乘现证三昧大教王经卷第三十</h1>
  <h2 id="a2">一切如来真实摄一切仪轨胜上教理分第二十六之三</h2>
  <p id="a3">复次宣说诸部通用秘密身语心金刚印成就教理。</p>
  <p id="a4">此中先说如来部秘密身印成就教理。<a id="a-5"></a>颂曰。</p>
  <p id="a6">随处依法而安坐　　作加趺相求成就</p>
  <p id="a7">如其所画顺修习　　即得大士法成就</p>
  <p id="a8">此佛所说金刚萨埵法门。</p>
  <p id="a9">金刚部秘密身印成就教理。</p>
  <p id="aA">金刚步相依法作　　如其所画顺修习</p>
  <p id="aB">求成就起忿怒时　　此中成就无疑惑</p>
  <p id="aC">此佛所说金刚降三世法门。</p>
  <p id="aD">莲华部秘密身印成就教理。</p>
  <p id="aE">当作金刚加趺相　　二手结彼金刚缚</p>
  <p id="aF">三摩地身依法成　　当作莲华出生法</p>
  <p id="aG">此佛所说莲华萨埵法门。</p>
  <p id="aH">宝部秘密身印成就教理。</p>
  <p id="aI">行人或住或安坐　　或复随处而经行</p>
  <p id="aJ">以金刚宝灌顶门　　作成就事无疑惑</p>
  <p id="aK">此佛所说金刚藏法门。</p>
  <p id="aL">如来部秘密语印成就教理。</p>
  <p id="aM">依法不动于舌端　　复以唇齿二相合</p>
  <p id="aN">以金刚语微出声　　持诵能作诸成就</p>
  <p id="aO">此佛所说金刚语法门。</p>
  <p id="aP">金刚部秘密语印成就教理。</p>
  <p id="aQ">作云雷吼称吽字　　震发威怒甚深语</p>
  <p id="aR">忿怒破坏大金刚　　此即忿怒语成就</p>
  <p id="aS">此佛所说金刚降三世法门。</p>
  <p id="aT">莲华部秘密语印成就教理。</p>
  <p id="aU">当止微细出入息　　发微妙语极焕明</p>
  <p id="aV">一切依此持诵时　　成就三摩地智藏</p>
  <p id="aW">此佛所说一切如来三摩地智藏法门。</p>
  <p id="aX">宝部秘密语印成就教理。</p>
  <p id="aY">发彼极妙焕明语　　复常敬礼最上尊</p>
  <p id="aZ">如应持诵依法仪　　一切所作速成就</p>
  <p id="aa">此佛所说一切如来供养广大羯磨法门。</p>
  <p id="ab">如来部秘密心印成就教理。</p>
  <p id="ac">世尊常以妙欲法　　普施一切有情乐</p>
  <p id="ad">金刚萨埵广大身　　此中观想速成就</p>
  <p id="ae">此佛所说妙欲法门。</p>
  <p id="af">金刚部秘密心印成就教理。</p>
  <p id="ag">为利一切有情故　　设彼调伏诸恶法</p>
  <p id="ah">令于佛教作护持　　乃说忿怒成就事</p>
  <p id="ai">此佛所说一切如来金刚降三世法门。</p>
  <p id="aj">莲华部秘密心印成就教理。</p>
  <p id="ak">如其莲华本无染　　彼依止处即妙爱</p>
  <p id="al">我此妙爱净亦然　　即得妙爱法成就</p>
  <p id="am">此佛所说莲华妙爱法门。</p>
  <p id="an">宝部秘密心印成就教理。</p>
  <p id="ao">何等随顺诸有情　　谓令成就一切事</p>
  <p id="ap">雨众宝雨悉周圆　　如应一切速成就</p>
  <p id="aq">此佛所说虚空藏法门。</p>
  <p id="ar">如来部秘密金刚印成就教理。</p>
  <p id="as">行人或住或安坐　　或复随处而经行</p>
  <p id="at">左手结印依法仪　　一切所作皆成就</p>
  <p id="au">此佛所说一切如来秘密金刚手法门。</p>
  <p id="av">金刚部秘密金刚印成就教理。</p>
  <p id="aw">行人随处依法住　　随处如应诸所作</p>
  <p id="ax">金刚忿怒指印成　　以衣盖覆作成就</p>
  <p id="ay">此佛所说一切如来金刚忿怒王法门。</p>
  <p id="az">莲华部秘密金刚印成就教理。</p>
  <p id="a10">莲华拳印左手结　　复当盖覆其手印</p>
  <p id="a11">随处成结法相应　　速得莲华法成就</p>
  <p id="a12">此佛所说观自在法门。</p>
  <p id="a13">宝部秘密金刚印成就教理。</p>
  <p id="a14">左手当结宝雨印　　是印复当以盖覆</p>
  <p id="a15">随处所作依本仪　　如应即得宝成就</p>
  <p id="a16">此佛所说虚空藏法门。</p>
  <p id="a17">如上是为诸部通用秘密身语心金刚印成就教理。</p>
  <p id="a18">复次宣说诸部通用秘密金刚萨埵印。</p>
  <p id="a19">依彼大印胜法用　　本尊萨埵三摩地</p>
  <p id="a1A">作金刚视金刚语　　速得最上成就法</p>
  <p id="a1B">此佛所说一切如来金刚萨埵法门。</p>
  <p id="a1C">尔时具德金刚手菩萨摩诃萨。<a id="a-1D"></a>白一切如来言。<a id="a-1E"></a>世尊如来我此法仪。<a id="a-1F"></a>唯愿如来加持所行。<a id="a-1G"></a>时一切如来即复云集。<a id="a-1H"></a>咸共称赞金刚手菩萨摩诃萨。<a id="a-1I"></a>颂曰。</p>
  <p id="a1J">金刚萨埵善哉者　　金刚大宝复善哉</p>
  <p id="a1K">善哉金刚妙法门　　善哉金刚胜羯磨</p>
  <p id="a1L">能善宣说此正法　　无上金刚秘密乘</p>
  <p id="a1M">一切如来秘密门　　大乘现证法中摄</p>
  <p id="a1N">尔时金刚手菩萨摩诃萨。<a id="a-1O"></a>即从座起。<a id="a-1P"></a>以一百八名称赞。<a id="a-1Q"></a>劝请一切如来。<a id="a-1R"></a>颂曰。</p>
  <p id="a1S">大金刚界大萨埵　　利益有情最上主</p>
  <p id="a1T">具大智慧释迦王　　稽首归命金刚身</p>
  <p id="a1U">勇猛出生真实利　　作有情因大理趣</p>
  <p id="a1V">大士胜利胜业成　　归命萨埵中萨埵</p>
  <p id="a1W">具诸佛法广大法　　善转一切法轮者</p>
  <p id="a1X">大语最上极妙明　　稽首归命大真实</p>
  <p id="a1Y">作大羯磨大加护　　一切羯磨成就者</p>
  <p id="a1Z">大勇最上大行尊　　归命萨埵正因主</p>
  <p id="a1a">已得一切波罗蜜　　智一切智知觉者</p>
  <p id="a1b">一切有情大方便　　稽首归命大胜慧</p>
  <p id="a1c">具大悲心胜最上　　已运悲心悲主宰</p>
  <p id="a1d">广施一切大慈心　　稽首归命诸善作</p>
  <p id="a1e">释迦师子大能仁　　能中能者寂默尊</p>
  <p id="a1f">通达世俗大调伏　　稽首归命胜轨法</p>
  <p id="a1g">平等已达大法界　　清净法界大如来</p>
  <p id="a1h">金刚尊复广大尊　　稽首归命勇猛聚</p>
  <p id="a1i">为大光明大照曜　　广大精进大胜力</p>
  <p id="a1j">大勇最极胜勇猛　　归命威勇寂静生</p>
  <p id="a1k">大梵世尊自然生　　释迦无畏大寂默</p>
  <p id="a1l">具一切身净牟尼　　稽首归命法中王</p>
  <p id="a1m">无身现身最上身　　圆满三身修身者</p>
  <p id="a1n">具一切身广大身　　稽首归命金刚身</p>
  <p id="a1o">无语现语最上语　　圆满三语宣语者</p>
  <p id="a1p">具一切语妙大语　　稽首归命金刚语</p>
  <p id="a1q">无心现心最上心　　圆满三心心现者</p>
  <p id="a1r">具一切心大金刚　　稽首归命金刚心</p>
  <p id="a1s">无金刚现彼金刚　　最上金刚三金刚</p>
  <p id="a1t">清净广大众金刚　　归命金刚中金刚</p>
  <p id="a1u">胜出三有遍观察　　善逝主宰最胜者</p>
  <p id="a1v">为三界中大法王　　稽首归命大遍照</p>
  <p id="a1w">如来一百八名号　　若有闻者一称扬</p>
  <p id="a1x">或读或诵发志诚　　彼人当得成佛果</p>
  <p id="a1y">我今劝请佛圣尊　　为诸有情作利益</p>
  <p id="a1z">从大悲心所出生　　广大法轮此应转</p>
  <p id="a20">尔时世尊大毗卢遮那如来。<a id="a-21"></a>闻彼一切如来增上主宰金刚手菩萨摩诃萨劝请语已。<a id="a-22"></a>即白一切如来言。<a id="a-23"></a>唯愿如来摄受所行。<a id="a-24"></a>时一切如来即复云集。<a id="a-25"></a>说此颂曰。</p>
  <p id="a26">为利一切有情故　　一切世界一切处</p>
  <p id="a27">所应调伏众相门　　此大法轮随宜转</p>
  <p id="a28">说是颂时。<a id="a-29"></a>所有一切佛刹一切世界。<a id="a-2A"></a>普遍一切方处一切有情。<a id="a-2B"></a>悉见一切如微尘量曼拏罗中。<a id="a-2C"></a>世尊释迦牟尼如来。<a id="a-2D"></a>各住其前转妙法轮。</p>
  <p id="a2E">尔时金刚手菩萨摩诃萨。<a id="a-2F"></a>即说颂曰。</p>
  <p id="a2G">为利一切有情故　　一切世界一切处</p>
  <p id="a2H">所应调伏众相门　　大金刚轮随宜转</p>
  <p id="a2I">说是颂时。<a id="a-2J"></a>所有一切佛刹一切世界。<a id="a-2K"></a>普遍一切方处一切有情。<a id="a-2L"></a>悉见一切如微尘量曼拏罗中。<a id="a-2M"></a>世尊金刚界如来。<a id="a-2N"></a>各住其前转金刚界等一切金刚轮。</p>
  <p id="a2O">尔时降三世菩萨摩诃萨。<a id="a-2P"></a>说此颂曰。</p>
  <p id="a2Q">为利一切有情故　　一切世界一切处</p>
  <p id="a2R">所应调伏众相门　　大忿怒轮随宜转</p>
  <p id="a2S">说是颂时。<a id="a-2T"></a>所有一切佛刹一切世界。<a id="a-2U"></a>普遍一切方处一切有情。<a id="a-2V"></a>悉见一切如微尘量曼拏罗中。<a id="a-2W"></a>世尊降三世如来。<a id="a-2X"></a>各住其前转一切如来大忿怒轮。</p>
  <p id="a2Y">尔时圣观自在菩萨摩诃萨。<a id="a-2Z"></a>说此颂曰。</p>
  <p id="a2a">为利一切有情故　　一切世界一切处</p>
  <p id="a2b">所应调伏众相门　　净莲华轮随宜转</p>
  <p id="a2c">说是颂时。<a id="a-2d"></a>所有一切佛刹一切世界。<a id="a-2e"></a>普遍一切方处一切有情。<a id="a-2f"></a>悉见一切如微尘量曼拏罗中。<a id="a-2g"></a>世尊法王如来。<a id="a-2h"></a>各住其前转莲华轮。</p>
  <p id="a2i">尔时圣虚空藏菩萨摩诃萨说。<a id="a-2j"></a>此颂曰。</p>
  <p id="a2k">为利一切有情故　　一切世界一切处</p>
  <p id="a2l">所应调伏众相门　　大妙宝轮随宜转</p>
  <p id="a2m">说是颂时。<a id="a-2n"></a>一切佛刹中所住一切有情。<a id="a-2o"></a>若细若大一切方面。<a id="a-2p"></a>皆悉见彼一切如来。<a id="a-2q"></a>在须弥山顶金刚摩尼宝峰大楼阁中。<a id="a-2r"></a>处于一切如来师子座上。<a id="a-2s"></a>转金刚界等一切法轮。</p>
  <p id="a2t">尔时金刚手菩萨摩诃萨。<a id="a-2u"></a>说此颂曰。</p>
  <p id="a2v">圣尊为利有情故　　自身所行大方便</p>
  <p id="a2w">最胜现降于人间　　大金刚轮随宜转</p>
  <p id="a2x">尔时世尊大毗卢遮那如来。<a id="a-2y"></a>复白一切如来言。<a id="a-2z"></a>世尊如来愿复云集摄受所行。<a id="a-30"></a>是时一切如来等即复云集。<a id="a-31"></a>从世尊大毗卢遮那如来心入。<a id="a-32"></a>时世尊大毗卢遮那如来。<a id="a-33"></a>以一切如来身语心金刚身。<a id="a-34"></a>悉开觉已。<a id="a-35"></a>告金刚手菩萨摩诃萨言。<a id="a-36"></a>善男子我此心中一切如来。<a id="a-37"></a>及彼一切金刚部曼拏罗。<a id="a-38"></a>皆悉从我心中而入。<a id="a-39"></a>汝今亦然从我心入。</p>
  <p id="a3A">尔时金刚手菩萨摩诃萨。<a id="a-3B"></a>如佛言教随了知已。<a id="a-3C"></a>说此颂曰。</p>
  <p id="a3D">为利一切有情故　　遍一切处我所行</p>
  <p id="a3E">一切诸佛入心中　　于身语心金刚住</p>
  <p id="a3F">说是颂时。<a id="a-3G"></a>普遍一切世界极微尘量等一切佛刹。<a id="a-3H"></a>彼彼现住一切如来。<a id="a-3I"></a>一一如来悉现充满一切世界极微尘量广大身相。<a id="a-3J"></a>皆从世尊大毗卢遮那如来心入。</p>
  <p id="a3K">时金刚手菩萨摩诃萨。<a id="a-3L"></a>同彼一切如来及世尊大毗卢遮那如来。<a id="a-3M"></a>混一切身转一切语摄一切心。<a id="a-3N"></a>种子相续。<a id="a-3O"></a>一切身分一切分位一切相好一切毛孔。<a id="a-3P"></a>出生极微尘量一切曼拏罗。<a id="a-3Q"></a>乃至一切金刚教等。<a id="a-3R"></a>从心入已如理而住。</p>
  <p id="a3S">尔时世尊现成正觉。<a id="a-3T"></a>其未久间。<a id="a-3U"></a>以一切如来身语心金刚。<a id="a-3V"></a>于一切如来身自开觉已。<a id="a-3W"></a>从须弥山顶诣菩提场。<a id="a-3X"></a>到已。<a id="a-3Y"></a>即于菩提树下随顺世间转其化事。<a id="a-3Z"></a>执吉祥草说此颂曰。</p>
  <p id="a3a">大哉最上自利已　　广利有情一切教</p>
  <p id="a3b">所应调伏勤勇因　　破彼邪外非见者</p>
  <p id="a3c">世间所有不调伏　　一切暗冥诸恶见</p>
  <p id="a3d">智光清净大利圆　　此中如应得成佛</p>
  <p id="a3e">说是颂时。<a id="a-3f"></a>欲界诸天。<a id="a-3g"></a>不了世尊此真实语。<a id="a-3h"></a>即作是言。<a id="a-3i"></a>今此沙门何故乃能为求菩提作是难事。<a id="a-3j"></a>悍伏疲劳忍受诸苦。</p>
  <p id="a3k">尔时世尊即于是处敷草坐已。<a id="a-3l"></a>告彼天言。<a id="a-3m"></a>汝天圣者。<a id="a-3n"></a>依我所行宜应施我大菩提果。<a id="a-3o"></a>时欲界诸天亦复不能解佛所说。<a id="a-3p"></a>即时俱诣帝释天主所。<a id="a-3q"></a>到已于天主前具陈上事。<a id="a-3r"></a>是时帝释天主。<a id="a-3s"></a>即与欲界诸天主众。<a id="a-3t"></a>共诣色界天主大梵天王所。<a id="a-3u"></a>复陈上事相与言议。<a id="a-3v"></a>时大梵天王。<a id="a-3w"></a>与欲界色界诸天主众。<a id="a-3x"></a>并一切三界增上主宰大自在天共议斯事。<a id="a-3y"></a>是时大自在天即告普尽三界增上主宰那罗延天等一切天主言。<a id="a-3z"></a>汝天圣者。<a id="a-40"></a>当知如来应供正等正觉。<a id="a-41"></a>随顺世间转其化事。<a id="a-42"></a>现成阿耨多罗三藐三菩提果。<a id="a-43"></a>勿谓人趣及天趣摄。<a id="a-44"></a>是故当知虽复生天天中所成毕竟不能证成佛果。<a id="a-45"></a>彼善所行。<a id="a-46"></a>我等宜应同往供养。<a id="a-47"></a>时大自在天等诸天主众。<a id="a-48"></a>寻即共诣大菩提场世尊如来所坐之处到已头面礼世尊足。<a id="a-49"></a>前白佛言。<a id="a-4A"></a>世尊如佛教敕我等依行。<a id="a-4B"></a>唯愿世尊悲愍摄受。<a id="a-4C"></a>复请世尊起于草座。<a id="a-4D"></a>受我所献微妙胜座。<a id="a-4E"></a>于其座上证成阿耨多罗三藐三菩提果。</p>
  <p id="a4F">尔时世尊告诸天主言。<a id="a-4G"></a>汝天圣者。<a id="a-4H"></a>依我所行即当施我阿耨多罗三藐三菩提果。<a id="a-4I"></a>诸天主白佛言。<a id="a-4J"></a>世尊非我所能施佛菩提。<a id="a-4K"></a>若我有其力。<a id="a-4L"></a>能我等岂不自证佛菩提果。</p>
  <p id="a4M">尔时世尊为令了知如是义故。<a id="a-4N"></a>即说颂曰。</p>
  <p id="a4O">当知非色非无色　　非实非虚亦非净</p>
  <p id="a4P">此佛菩提大智门　　实开觉已得成佛</p>
  <p id="a4Q">彼诸天主等。<a id="a-4R"></a>于须臾间默然而住。</p>
  <p id="a4S">是时世尊从草座起。<a id="a-4T"></a>复告诸天主言。<a id="a-4U"></a>诸天圣者汝能开晓此佛智不。<a id="a-4V"></a>诸天主等白佛言。<a id="a-4W"></a>世尊我等不能开晓佛智。</p>
  <p id="a4X">尔时世尊处于胜座复说颂曰。</p>
  <p id="a4Y">净意如应所开觉　　大菩提心坚固生</p>
  <p id="a4Z">如理观想于佛身　　金刚萨埵坚固作</p>
  <p id="a4a">时诸天主等。<a id="a-4b"></a>俱白佛言。<a id="a-4c"></a>如佛教敕我如是行。<a id="a-4d"></a>言已即时悉离佛会。</p>
  <p id="a4e">尔时世尊。<a id="a-4f"></a>于其昼夜随顺世间。<a id="a-4g"></a>转诸化事降伏魔军。<a id="a-4h"></a>成阿耨多罗三藐三菩提果已。<a id="a-4i"></a>于普尽无余诸有情界。<a id="a-4j"></a>广为利乐一切有情。<a id="a-4k"></a>诸所作成普摄皆于自心而住。<a id="a-4l"></a>即以一百八名赞叹金刚手菩萨摩诃萨。<a id="a-4m"></a>颂曰。</p>
  <p id="a4n">金刚萨埵大萨埵　　无上大乘大主宰</p>
  <p id="a4o">广大清净大光明　　稽首归命大尊胜</p>
  <p id="a4p">圣金刚王大金刚　　金刚一切诸如来</p>
  <p id="a4q">广大精进大勇尊　　稽首归命大方便</p>
  <p id="a4r">金刚妙爱大清净　　一切悦乐大妙乐</p>
  <p id="a4s">无始无终胜乐门　　稽首归命广大欲</p>
  <p id="a4t">金刚善哉大欢喜　　如理作善胜喜悦</p>
  <p id="a4u">广大欢喜大喜王　　稽首归命极胜喜</p>
  <p id="a4v">金刚妙宝大自在　　自部灌顶大主宰</p>
  <p id="a4w">具一切宝大善明　　稽首归命胜庄严</p>
  <p id="a4x">金刚威光大光曜　　广大光明大明照</p>
  <p id="a4y">具大炽盛胜光明　　稽首归命佛光相</p>
  <p id="a4z">金刚宝幢大高显　　为大胜幢施财者</p>
  <p id="a50">具大宝杖虚空幢　　稽首归命施幢相</p>
  <p id="a51">作金刚笑大笑相　　具大庆悦大喜者</p>
  <p id="a52">最胜喜乐喜迅行　　稽首归命大法喜</p>
  <p id="a53">金刚胜法大妙法　　具一切法善净者</p>
  <p id="a54">为诸佛法胜法门　　稽首归命妙爱法</p>
  <p id="a55">即大智剑金刚利　　大慧复为智慧者</p>
  <p id="a56">为大利器断罪门　　稽首归命佛利剑</p>
  <p id="a57">金刚表刹广大轮　　为诸佛轮大伏藏</p>
  <p id="a58">一切吉祥胜法门　　稽首归命法轮因</p>
  <p id="a59">金刚妙语大语聚　　离戏论语大文字</p>
  <p id="a5A">无文字中大诵持　　稽首归命佛真语</p>
  <p id="a5B">金刚羯磨妙胜业　　善作事业大羯磨</p>
  <p id="a5C">秘密供养大供养　　稽首归命佛供养</p>
  <p id="a5D">金刚加护大胜铠　　最上甲胄大坚固</p>
  <p id="a5E">广大真实大护门　　稽首归命觉精进</p>
  <p id="a5F">金刚吞伏大忿怒　　警怖一切邪恶者</p>
  <p id="a5G">一切佛大方便门　　稽首归命胜牙相</p>
  <p id="a5H">大金刚拳大印契　　大三昧缚胜缚者</p>
  <p id="a5I">胜妙印契大智拳　　归命金刚胜拳相</p>
  <p id="a5J">瞻礼恭敬及供养　　彼诸如来常所作</p>
  <p id="a5K">无始无终法门中　　大菩提心汝所说</p>
  <p id="a5L">汝为诸佛胜依止　　即诸菩萨大勇猛</p>
  <p id="a5M">于彼过去未来生　　为佛菩提最胜因</p>
  <p id="a5N">归命金刚大萨埵　　归命金刚大妙宝</p>
  <p id="a5O">归命金刚正法门　　归命金刚胜羯磨</p>
  <p id="a5P">我所称赞汝胜名　　金刚自性故顶礼</p>
  <p id="a5Q">所生福聚施有情　　愿当得佛菩提果</p>
  <p id="a5R">若人正心而称念　　最上一百八名号</p>
  <p id="a5S">或但一称发志诚　　是人当得诸佛果</p>
  <p id="a5T">此佛所说觉智法门</p>
  <p id="a5U">尔时一切如来异口同音。<a id="a-5V"></a>赞叹金刚手菩萨摩诃萨。<a id="a-5W"></a>颂曰。</p>
  <p id="a5X">金刚萨埵善哉者　　金刚大宝复善哉</p>
  <p id="a5Y">善哉金刚妙法门　　善哉金刚胜羯磨</p>
  <p id="a5Z">能善宣说此正法　　无上金刚秘密乘</p>
  <p id="a5a">一切如来秘密门　　大乘现证法中摄</p>
  <p id="a5b">佛说此经已。<a id="a-5c"></a>一切如来并诸菩萨摩诃萨众。<a id="a-5d"></a>闻佛世尊及金刚手菩萨摩诃萨所说。<a id="a-5e"></a>皆大欢喜信受奉行。</p>
  <p id="a5f">此经一部。<a id="a-5g"></a>梵本四千颂。<a id="a-5h"></a>译成三十卷。<a id="a-5i"></a>总二十六分。<a id="a-5j"></a>自第一分至第五分。<a id="a-5k"></a>终并大乘现证三昧。<a id="a-5l"></a>摄第六分至第十四分终。<a id="a-5m"></a>并金刚三昧摄。<a id="a-5n"></a>第十五分至第十八分终。<a id="a-5o"></a>并法三昧摄。<a id="a-5p"></a>第十九分至第二十二分终。<a id="a-5q"></a>并羯磨三昧摄。<a id="a-5r"></a>自下四分。<a id="a-5s"></a>并诸部秘密教理所摄起。</p>
 </body>
</html>