<!DOCTYPE html>
<html>
<head>
  <meta charset="utf-8"/>
  <meta name="author" content="施护/宋"/>
  <meta name="library" content="龙藏"/>
  <meta name="catalog" content="龙藏/宋元入藏诸大小乘经"/>
  <title>佛说一切如来真实摄大乘现证三昧大教王经卷第二十八</title>
</head>
<body>
  <h1 class="head">佛说一切如来真实摄大乘现证三昧大教王经卷第二十八</h1>
  <h2>一切如来真实摄一切仪轨最上秘密广大教理分第二十五之余</h2>
  <p>复次金刚手菩萨摩诃萨。宣说诸部法三昧成就教理。</p>
  <p>谓先通说一切如来法三昧成就教理。颂曰。</p>
  <p class="l-js-7c">念佛三昧法成已　　此说金刚中金刚</p>
  <p class="l-js-7c">微妙金刚法相应　　即得最上佛成就</p>
  <p>此佛所说觉智法门。</p>
  <p>如来部法三昧成就教理。</p>
  <p class="l-js-7c">金刚萨埵三摩地　　观想微妙金刚性</p>
  <p class="l-js-7c">得成金刚萨埵尊　　金刚萨埵故此说</p>
  <p>此佛所说金刚萨埵法门。</p>
  <p>金刚部法三昧成就教理。</p>
  <p class="l-js-7c">于降三世胜相前　　随念彼尊亦复然</p>
  <p class="l-js-7c">吽吽吽吽此称时　　即得无上法成就</p>
  <p>此佛所说降三世法门。</p>
  <p>莲华部法三昧成就教理。</p>
  <p class="l-js-7c">所有调伏世间相　　观想微妙金刚性</p>
  <p>秫[亭*夜]秫[亭*夜]此称时　　即得最上法成就</p>
  <p>此佛所说法金刚法门。</p>
  <p>宝部法三昧成就教理。</p>
  <p class="l-js-7c">一切义成就胜相　　观想微妙金刚性</p>
  <p>悉[亭*夜]悉[亭*夜]此称时　　最上义利得成就</p>
  <p>此佛所说法宝法门。</p>
  <p>如上是为诸部法三昧成就教理。</p>
  <p>复次金刚手菩萨摩诃萨。宣说诸部妙法智成就教理。</p>
  <p>谓先通说一切如来妙法智成就教理。</p>
  <p class="l-js-7c">妙法本来无文字　　三摩地智所出生</p>
  <p class="l-js-7c">而彼诸法诸相门　　此说是为无生相</p>
  <p class="l-js-7c">如是秘密印法用　　智者彼中应观想</p>
  <p class="l-js-7c">一切文字智庄严　　刹那得成善逝果</p>
  <p>此佛所说一切如来妙德法门。</p>
  <p>如来部妙法智成就教理。</p>
  <p class="l-js-7c">欲知诸如来真实　　应当净信此深经</p>
  <p class="l-js-7c">若持若读信生时　　得彼无上法成就</p>
  <p>此佛所说金刚萨埵法门。</p>
  <p>金刚部妙法智成就教理。</p>
  <p class="l-js-7c">为利罪业有情故　　如佛教敕善施作</p>
  <p class="l-js-7c">破恶秘密法成时　　诸恶有情遍调伏</p>
  <p>此佛所说金刚部法门。</p>
  <p>莲华部妙法智成就教理。</p>
  <p class="l-js-7c">本来自性皆清净　　此说乃为第一义</p>
  <p class="l-js-7c">是中观想法无初　　速得诸法性成就</p>
  <p>此佛所说观自在法门。</p>
  <p>宝部妙法智成就教理。</p>
  <p class="l-js-7c">广施有情诸财利　　普令圆满诸意愿</p>
  <p class="l-js-7c">此为宝部施法门　　观想速得胜成就</p>
  <p>此佛所说法宝法门。</p>
  <p>如上是为诸部妙法智成就教理。</p>
  <p>复次金刚手菩萨摩诃萨。宣说诸部三摩地羯磨成就教理。</p>
  <p>谓先通说一切如来三摩地羯磨成就教理。</p>
  <p class="l-js-7c">诸佛三摩地羯磨　　是即成佛菩提者</p>
  <p class="l-js-7c">此中谛意观想时　　即得最上法成就</p>
  <p>此佛所说觉智法门。</p>
  <p>如来部三摩地羯磨成就教理。</p>
  <p class="l-js-7c">金刚萨埵三摩地　　是即广大胜事业</p>
  <p class="l-js-7c">巧施作利诸有情　　此中观想得成就</p>
  <p>此佛所说金刚法门。</p>
  <p>金刚部三摩地羯磨成就教理。</p>
  <p class="l-js-7c">普为清净罪业故　　乃作能摧诸罪者</p>
  <p class="l-js-7c">起诸有情破恶门　　生净信者得成就</p>
  <p>此佛所说金刚出生法门。</p>
  <p>莲华部三摩地羯磨成就教理。</p>
  <p class="l-js-7c">自先清净一切罪　　广为一切作净已</p>
  <p class="l-js-7c">然后起诸羯磨门　　此中观想得成就</p>
  <p>此佛所说莲华法门。</p>
  <p>宝部三摩地羯磨成就教理。</p>
  <p class="l-js-7c">诸贫匮者诸所求　　悉令意愿皆圆满</p>
  <p class="l-js-7c">我施一切诸义成　　此中成就无疑惑</p>
  <p>此佛所说金刚宝幢法门。</p>
  <p>如上是为诸部三摩地羯磨成就教理。</p>
  <p>复次金刚手菩萨摩诃萨。宣说诸部微妙智成就教理。</p>
  <p>谓先通说一切如来微妙智成就教理。</p>
  <p class="l-js-7c">微妙金刚法常住　　一切修习依法用</p>
  <p class="l-js-7c">是中诸相悉具圆　　即得五种神通法</p>
  <p>此佛所说觉智法门。</p>
  <p>如来部微妙智成就教理。</p>
  <p class="l-js-7c">非阿阇梨非弟子　　或复别异诸学者</p>
  <p class="l-js-7c">不应开示密印门　　及此秘密成就法</p>
  <p>此佛所说执金刚法门。</p>
  <p>金刚部微妙智成就教理。</p>
  <p class="l-js-7c">微妙金刚胜法用　　鼻端吽字法相应</p>
  <p class="l-js-7c">金刚忿怒等持门　　一切所作皆成就</p>
  <p>此佛所说金刚法门。</p>
  <p>莲华部微妙智成就教理。</p>
  <p class="l-js-7c">微妙金刚胜法用　　作金刚视法相合</p>
  <p class="l-js-7c">广大莲华等持门　　即得妙爱法成就</p>
  <p>此佛所说莲华妙爱法门。</p>
  <p>宝部微妙智成就教理。</p>
  <p class="l-js-7c">微妙金刚胜法用　　作光明视极微妙</p>
  <p class="l-js-7c">金刚大宝等持门　　得成召集诸财者</p>
  <p>此佛所说金刚手法门。</p>
  <p>如上是为诸部微妙智成就教理。</p>
  <p>复次金刚手菩萨摩诃萨。宣说诸部眼智成就教理。</p>
  <p>谓先通说一切如来眼智成就教理。</p>
  <p class="l-js-7c">若印契若三摩地　　二种成就法相应</p>
  <p class="l-js-7c">其犹空界净无瑕　　众星焕曜而观察</p>
  <p class="l-js-7c">智者于彼善了知　　我此观察即佛眼</p>
  <p class="l-js-7c">从是已后佛世尊　　一切仪轨得成就</p>
  <p>此佛所说觉智法门。</p>
  <p>如来部眼智成就教理。</p>
  <p class="l-js-7c">彼一切相无所有　　若情若器亦复然</p>
  <p class="l-js-7c">而彼影像随生时　　即于虚空界中见</p>
  <p class="l-js-7c">世间若来若去相　　金刚眼观悉清净</p>
  <p class="l-js-7c">此了知已供养时　　即得无上法成就</p>
  <p>此佛所说金刚萨埵法门。</p>
  <p>金刚部眼智成就教理。</p>
  <p class="l-js-7c">智眼乃于空中见　　左右顺次而旋转</p>
  <p class="l-js-7c">速疾于其虚空中　　还见如云而动散</p>
  <p class="l-js-7c">见已彼无动散相　　智印元从金刚生</p>
  <p class="l-js-7c">彼等诸印持结时　　即得智印眼成就</p>
  <p>此佛所说金刚法门。</p>
  <p>莲华部眼智成就教理。</p>
  <p class="l-js-7c">所有黑白及赤黄　　见是四色光轮相</p>
  <p class="l-js-7c">由彼秘密加持因　　即得金刚眼成就</p>
  <p>此佛所说观自在法门。</p>
  <p>宝部眼智成就教理。</p>
  <p class="l-js-7c">虚空中如宝形相　　如彼金等众珍宝</p>
  <p class="l-js-7c">由于空中观见时　　即得虚空眼成就</p>
  <p>此佛所说金刚藏法门。</p>
  <p>如上是为诸部眼智成就教理。</p>
  <p>复次金刚手菩萨摩诃萨。宣说诸部最上羯磨成就教理。</p>
  <p>谓先通说一切如来最上羯磨成就教理。</p>
  <p class="l-js-7c">羯磨曼拏罗法用　　供养一切佛圣尊</p>
  <p class="l-js-7c">妙爱快乐胜报圆　　相应即得佛成就</p>
  <p>此佛所说觉智法门。</p>
  <p>如来部最上羯磨成就教理。</p>
  <p class="l-js-7c">秘密供养遍所作　　我此妙爱当观想</p>
  <p class="l-js-7c">得彼最上法圆成　　获金刚爱胜威德</p>
  <p>此佛所说胜欲法门。</p>
  <p>金刚部最上羯磨成就教理。</p>
  <p class="l-js-7c">秘密供养遍所作　　我此忿怒当观想</p>
  <p class="l-js-7c">得彼最上法圆成　　得与降三世无异</p>
  <p>此佛所说金刚手法门。</p>
  <p>莲华部最上羯磨成就教理。</p>
  <p class="l-js-7c">当知欲染皆清净　　谛意观想法相应</p>
  <p class="l-js-7c">即此相应自相门　　以供养佛得成就</p>
  <p>此佛所说观自在法门。</p>
  <p>宝部最上羯磨成就教理。</p>
  <p class="l-js-7c">金刚高举相相合　　顶礼心生于战悚</p>
  <p class="l-js-7c">复常归命最上尊　　即得胜妙灌顶法</p>
  <p>此佛所说金刚灌顶宝法门。</p>
  <p>如上是为诸部最上羯磨成就教理。</p>
  <p>复次金刚手菩萨摩诃萨。宣说诸部羯磨三昧秘密成就教理。</p>
  <p>谓先通说一切如来羯磨三昧秘密成就教理。</p>
  <p class="l-js-7c">欲等一切胜妙乐　　此常安住我心中</p>
  <p class="l-js-7c">快哉利益有情门　　离染应知随宜说</p>
  <p class="l-js-7c">今此羯磨三昧法　　即彼如来三摩地</p>
  <p class="l-js-7c">观想供养佛世尊　　即得最上法成就</p>
  <p>此佛所说觉智法门。</p>
  <p>如来部羯磨三昧秘密成就教理。</p>
  <p class="l-js-7c">我此妙欲普贤性　　常施一切有情乐</p>
  <p class="l-js-7c">金刚萨埵等持门　　即得供养法成就</p>
  <p>此佛所说妙欲法门。</p>
  <p>金刚部羯磨三昧秘密成就教理。</p>
  <p class="l-js-7c">我此普贤忿怒法　　为诸有情作利益</p>
  <p class="l-js-7c">金刚降三世法仪　　即得供养法成就</p>
  <p>此佛所说金刚手法门。</p>
  <p>莲华部羯磨三昧秘密成就教理。</p>
  <p class="l-js-7c">我此普贤妙爱性　　自获一切胜妙乐</p>
  <p class="l-js-7c">调伏世间妙相门　　即得供养法成就</p>
  <p>此佛所说金刚爱法门。</p>
  <p>宝部羯磨三昧秘密成就教理。</p>
  <p class="l-js-7c">我此普贤自在性　　施诸有情大财利</p>
  <p class="l-js-7c">一切义成妙相门　　即得供养法成就</p>
  <p>此佛所说一切义成就法门。</p>
  <p>如上是为诸部羯磨三昧秘密成就教理。</p>
  <p>复次金刚手菩萨摩诃萨。宣说诸部羯磨法性最上成就教理。</p>
  <p>谓先通说一切如来羯磨法性最上成就教理。</p>
  <p class="l-js-7c">自三摩地被甲印　　从右起至于正面</p>
  <p class="l-js-7c">然后系鬘顶间安　　究竟常得善加护</p>
  <p>此佛所说觉智法门。</p>
  <p>如来部羯磨法性成就教理。</p>
  <p class="l-js-7c">依法当于地中画　　善爱相及出生门</p>
  <p class="l-js-7c">想其善爱者调柔　　然后令彼生敬爱</p>
  <p>此佛所说金刚手法门。</p>
  <p>金刚部羯磨法性成就教理。</p>
  <p class="l-js-7c">当以右手头指甲　　地中画一夜叉像</p>
  <p class="l-js-7c">次想打击彼眼门　　此能钩召善爱者</p>
  <p>莲华部羯磨法性成就教理。</p>
  <p class="l-js-7c">二手执持妙莲华　　观察贪性本清净</p>
  <p class="l-js-7c">金刚观视善爱者　　得彼现前生敬爱</p>
  <p>此佛所说法金刚法门。</p>
  <p>宝部羯磨法性成就教理。</p>
  <p class="l-js-7c">住金刚宝三摩地　　二手执持金刚宝</p>
  <p class="l-js-7c">宝吽字法若相应　　能破一切善爱者</p>
  <p>如上是为诸部羯磨法性成就教理。</p>
  <p>复次金刚手菩萨摩诃萨。宣说诸部施作事业成就教理。</p>
  <p>谓先通说一切如来施作事业成就教理。</p>
  <p class="l-js-7c">供养羯磨法相应　　随所有事当观想</p>
  <p class="l-js-7c">即以彼印表相门　　智者依法求成就</p>
  <p>此佛所说觉智法门。</p>
  <p>如来部施作事业成就教理。</p>
  <p class="l-js-7c">秘密供养法相应　　金刚萨埵三摩地</p>
  <p class="l-js-7c">随所有事依法仪　　速得秘密语成就</p>
  <p>此佛所说执金刚法门。</p>
  <p>金刚部施作事业成就教理。</p>
  <p class="l-js-7c">本部秘密大供养　　忿怒三摩地作已</p>
  <p class="l-js-7c">智者随事观想时　　速得所作法成就</p>
  <p>此佛所说金刚忿怒法门。</p>
  <p>莲华部施作事业成就教理。</p>
  <p class="l-js-7c">住观自在三摩地　　意中想作供养已</p>
  <p class="l-js-7c">智者随事观想时　　得彼一切事成就</p>
  <p>此佛所说莲华法门。</p>
  <p>宝部施作事业成就教理。</p>
  <p class="l-js-7c">住金刚藏三摩地　　香等供养施作已</p>
  <p class="l-js-7c">智者随事观想时　　刹那得彼诸成就</p>
  <p>此佛所说金刚藏法门。</p>
  <p>如上是为诸部施作事业成就教理。</p>
  <p>复次金刚手菩萨摩诃萨。宣说诸部观想印契加持相应成就教理。</p>
  <p>谓先通说一切如来加持相应成就教理。</p>
  <p class="l-js-7c">微妙金刚胜法用　　佛相应住等引心</p>
  <p class="l-js-7c">最上悉地得成时　　是为佛印成就者</p>
  <p>此佛所说金刚手如来法门。</p>
  <p>如来部萨埵加持相应成就教理。</p>
  <p class="l-js-7c">大哉萨埵一切身　　一切普集我身住</p>
  <p class="l-js-7c">我即萨埵此加持　　如应观想我成就</p>
  <p>此佛所说一切如来大乘现证三昧。金刚萨埵法门。</p>
  <p>金刚部金刚加持相应成就教理。</p>
  <p class="l-js-7c">如其萨埵印亦然　　即如其印我亦然</p>
  <p class="l-js-7c">如是观想法相应　　当求一切印成就</p>
  <p>此佛所说执金刚法门。</p>
  <p>莲华部法加持相应成就教理。</p>
  <p class="l-js-7c">妙法印契诸法用　　微妙金刚当观想</p>
  <p class="l-js-7c">一切皆是语印门　　即大萨埵三摩地</p>
  <p>此佛所说观自在法门。</p>
  <p>宝部羯磨加持相应成就教理。</p>
  <p class="l-js-7c">彼一切佛灌顶法　　供养三昧胜成就</p>
  <p class="l-js-7c">金刚羯磨求所成　　如应作此佛观想</p>
  <p>此佛所说金刚羯磨法门。</p>
  <p>如上是为诸部观想印契加持相应成就教理。</p>
  <p>尔时世尊一切如来又复云集。咸共称赞具德一切如来转轮金刚手菩萨摩诃萨。颂曰。</p>
  <p class="l-js-7c">金刚萨埵善哉者　　金刚大宝复善哉</p>
  <p class="l-js-7c">善哉金刚妙法门　　善哉金刚胜羯磨</p>
  <p class="l-js-7c">能善宣说此正法　　无上金刚秘密乘</p>
  <p class="l-js-7c">一切如来秘密门　　大乘现证法中摄</p>
  <h2>一切如来真实摄一切仪轨胜上教理分第二十六之一</h2>
  <p>尔时金刚手菩萨摩诃萨即说颂曰。</p>
  <p class="l-js-7c">诸恶见者离贪者　　此秘密法不相应</p>
  <p class="l-js-7c">以其利诸有情因　　我于此法故宣说</p>
  <p>复次金刚手菩萨摩诃萨。宣说诸部作用成就仪轨。</p>
  <p>谓先所说如来部作用成就仪轨。</p>
  <p>此中根本心作用成就仪轨者。行人先当入大曼拏罗。普观视已。次应依法以香华灯涂。结彼彼印作供养事。然后以金刚语起首持诵。其持诵仪者。谓应随处依法而住。期满四月。日日四时如教所说。以香华等作诸供养。后以一切如来大乘现证三昧一百八名。诵念称赞一切如来。依彼四种礼敬法仪。结四佛印。向于四方礼四如来。奉献己身承事供养。称念如是四大明曰。</p>
  <p>唵(引)萨哩嚩(二合)怛他誐多(一句)布(引)儒(仁祖切)波萨他(二合引)那(引)野(二)阿怛摩(二合)喃儞哩野(二合引)怛夜(引)弥(三)萨哩嚩(二合)怛他(引)誐多嚩日啰(二合)萨埵(引)提底瑟姹(二合)莎[牟*含](引)(四)</p>
  <p>唵(引)萨哩嚩(二合)怛他(引)誐多(一句)布(引)惹(引)毗户(引)迦(引)野(二)阿怛摩(二合引)喃儞哩野(二合引)怛夜(引)弥(三)萨哩嚩(二合)怛他(引)誐多嚩日啰(二合)啰怛那(二合引)毗诜左啰(引)(四)</p>
  <p>唵(引)萨哩嚩(二合)怛他(引)誐多(一句)布(引)惹(引)钵啰(二合)嚩栗多(二合)那(引)野(二)阿怛摩(二合引)喃儞哩野(二合引)怛夜(引)弥(三)萨哩嚩(二合)怛他(引)誐多嚩日啰(二合)达哩摩(二合)钵啰(二合)嚩栗多(二合)野[牟*含](引)(四)</p>
  <p>唵(引)萨哩嚩(二合)怛他(引)誐多(一句)布(引)惹(引)葛哩摩(二合)尼(引)(二)阿(引)怛摩(二合)喃儞哩野(二合引)怛夜(引)弥(三)萨哩嚩(二合)怛他(引)誐多嚩日啰(二合)葛哩摩(二合)酤(引)噜(引)[牟*含](引)(四)</p>
  <p>然后随诸所欲。诸饮食等随意受用。无所舍离。但为求于自心成就。当于自身佛影像前。谛意观想。随其所欲。以金刚语持诵心明满八百遍。如应所求速得成就。</p>
  <p>此佛所说金刚萨埵法门。</p>
  <p>若欲求彼最上悉地法者。行人依法安布[巾*(穴/登)]像中。画世尊如来圣相。次当依彼四大士曼拏罗法用。随所爱乐色相庄严。画四大士安处月轮。其[巾*(穴/登)]四隅画本部贤圣。如是画已。行人当于彼[巾*(穴/登)]像前广设供养。如教所说。志心持诵满四月已。然后竟夜持诵至明旦时。即得一切如来真实等最上悉地之法。</p>
  <p>此佛所说执金刚法门。</p>
  <p>若欲求彼印成就者。行人于[巾*(穴/登)]像前。当结一切如来萨埵金刚印。随其意乐所求成就。当如教说不解是印。以金刚语持诵大明满百千遍。然后竟夜志心持诵。若疲倦时暂当止息。如本法仪旋复持诵。乃至最后炽盛光现。警悟发起语言表示。然后行人开前印缚。即得随欲色相隐身自在。一切事业皆悉能作。于一切印成结中间。如其所说一切成就。</p>
  <p>此佛所说执金刚法门。</p>
  <p>若欲求三摩地成就者。先应观想微妙金刚。后若三摩地门有所爱乐。即以相应心明修习先行。期满四月。然后竟夜端直加趺。正心摄敛寂静而住。至明旦时。即得如来等一切三摩地成就现前圆满。然后随所乐法皆得成就。</p>
  <p>此佛所说金刚萨埵法门。</p>
  <p>若欲求羯磨成就者。亦然依法持诵一月。志求成就。然当最后竟夜持诵。即得一切羯磨成就。</p>
  <p>次当宣说诸成就事业。</p>
  <p>诸有行人。依法若诵大明一遍。即于自他州城聚落悉能卫护。</p>
  <p>若欲作诸标帜警悟成就者。行人当结甲胄印契。以牛头旃檀香涂众标帜。或复不涂亦能成就。所谓金刚杵钩箭手相。宝日轮幢齿行列。莲华螺轮舌相。羯磨杵甲胄牙拳印等。如是诸标帜相。依法所作悉能警悟。</p>
  <p>若欲加持物像成就者。应当依法取孔雀尾作拂。以金刚杵破中成窍。色线缠缚。行人结彼萨埵金刚印。执所成拂。诵本大明依法加持。乃至得一切如来印契。警悟于彼。拂中见种种相。从是已后。彼孔雀拂。于行人身中依法出现一切色相。</p>
  <p>又复若以此孔雀拂加持一遍。动摇于身。即能出现一切色相。</p>
  <p>又复此拂能现世间一切所应如幻事业。</p>
  <p>又复此拂能现一切佛菩萨像。乃至十方一切佛刹。所有一切如来。并其众会降魔军等佛神通业。诸变化事皆悉能现。乃至佛身端严诸相具足。亦悉能现。</p>
  <p>又复若欲得敬爱成就者。行人当结一切如来萨埵印。依法持诵。乃至彼印炽盛光现。即法成就。从是已后。结前印时。即得一切如来来现其前作敬爱事。况余法耶。</p>
  <p>又复若欲求彼世间最上成就者。行人应当依法持诵。期满一月诵八千遍。然后结印竟夜持诵。乃至彼印炽盛光现。即法成就。从是已后。若结前印。即得世间最上持明成就。</p>
  <p>此佛所说执金刚法门。</p>
  <p>如上是为如来部作用成就仪轨。</p>
</body></html>