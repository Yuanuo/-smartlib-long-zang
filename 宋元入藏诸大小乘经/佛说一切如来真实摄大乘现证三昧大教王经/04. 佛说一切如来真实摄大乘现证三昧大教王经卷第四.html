<!doctype html>
<html id="z3IBUichy" data-ver="354">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说一切如来真实摄大乘现证三昧大教王经卷第四</h1>
  <h2 id="a2">金刚界大曼拏罗广大仪轨分第一之四</h2>
  <p id="a3">尔时世尊不空成就如来。<a id="a-4"></a>印世尊大毗卢遮那如来及一切如来智故。<a id="a-5"></a>即入一切波罗蜜多三昧。<a id="a-6"></a>出生金刚加持三摩地。<a id="a-7"></a>此名一切如来羯磨三昧即自印。<a id="a-8"></a>从自心出。<a id="a-9"></a>说是大明曰。</p>
  <p id="aA">羯哩摩(二合)嚩日哩(二合一句)</p>
  <p id="aB">才出一切如来心时。<a id="a-C"></a>即现一切羯磨光明具德持金刚者。<a id="a-D"></a>于是羯磨光明中。<a id="a-E"></a>成一切世界极微尘量等如来像。<a id="a-F"></a>遍印一切如来智已。<a id="a-G"></a>复聚为一体。<a id="a-H"></a>从是出现大金刚羯磨像。<a id="a-I"></a>周遍一切世界为量随向方面。<a id="a-J"></a>于世尊大毗卢遮那如来左月轮中。<a id="a-K"></a>如理而住。<a id="a-L"></a>说此颂曰。</p>
  <p id="aM">大哉一切正觉尊　　多业金刚即我是</p>
  <p id="aN">由一成于无尽故　　于有情界善作业</p>
  <p id="aO">此是一切如来智三昧。<a id="a-P"></a>大灌顶金刚法性一切供养。<a id="a-Q"></a>一切如来大波罗蜜多法门。</p>
  <p id="aR">尔时世尊大毗卢遮那如来。<a id="a-S"></a>复入一切如来悦乐供养三昧。<a id="a-T"></a>出生金刚三摩地。<a id="a-U"></a>即一切如来部大明妃。<a id="a-V"></a>从自心出。<a id="a-W"></a>说是大明曰。</p>
  <p id="aX">嚩日啰(二合)逻(引)细(引一句)</p>
  <p id="aY">才出一切如来心时。<a id="a-Z"></a>即出大金刚印具德持金刚者。<a id="a-a"></a>于是金刚印门中。<a id="a-b"></a>成一切世界极微尘量等如来像。<a id="a-c"></a>复聚为一体。<a id="a-d"></a>出现金刚嬉戏大明妃像。<a id="a-e"></a>如金刚萨埵身相无异。<a id="a-f"></a>具种种形色妙好威仪。<a id="a-g"></a>众庄严具而为庄严。<a id="a-h"></a>总摄一切如来部金刚萨埵明妃。<a id="a-i"></a>于世尊阿閦如来曼拏罗左月轮中。<a id="a-j"></a>如理而住。<a id="a-k"></a>说此颂曰。</p>
  <p id="al">大哉我有无等比　　诸佛上妙之供养</p>
  <p id="am">由知欲乐供养故　　乃能转彼诸供养</p>
  <p id="an">尔时世尊。<a id="a-o"></a>复入一切如来宝鬘灌顶三昧。<a id="a-p"></a>出生金刚三摩地。<a id="a-q"></a>即一切如来部大明妃。<a id="a-r"></a>从自心出。<a id="a-s"></a>说是大明曰。</p>
  <p id="at">嚩日啰(二合)摩(引)梨(引一句)</p>
  <p id="au">才出一切如来心时。<a id="a-v"></a>即出大宝印具德持金刚者。<a id="a-w"></a>于是大宝印中。<a id="a-x"></a>成一切世界极微尘量等如来像。<a id="a-y"></a>复聚为一体。<a id="a-z"></a>出现金刚鬘大明妃像。<a id="a-10"></a>色相庄严如前无异。<a id="a-11"></a>于世尊宝生如来曼拏罗左月轮中。<a id="a-12"></a>如理而住。<a id="a-13"></a>说此颂曰。</p>
  <p id="a14">大哉我此无等比　　是即称为宝供养</p>
  <p id="a15">而彼三界最胜王　　受教令故作供养</p>
  <p id="a16">尔时世尊。<a id="a-17"></a>复入一切如来妙歌三昧。<a id="a-18"></a>出生金刚三摩地。<a id="a-19"></a>即一切如来部大明妃。<a id="a-1A"></a>从自心出。<a id="a-1B"></a>说是大明曰。</p>
  <p id="a1C">嚩日啰(二合)诣(引)帝(引一句)</p>
  <p id="a1D">才出一切如来心时。<a id="a-1E"></a>即出一切如来法印具德持金刚者。<a id="a-1F"></a>于是一切如来法印中。<a id="a-1G"></a>成一切世界极微尘量等如来像。<a id="a-1H"></a>复聚为一体。<a id="a-1I"></a>出现金刚妙歌大明妃像。<a id="a-1J"></a>于世尊观自在王如来曼拏罗左月轮中。<a id="a-1K"></a>如理而住。<a id="a-1L"></a>说此颂曰。</p>
  <p id="a1M">大哉庄严大妙歌　　我当供养诸见者</p>
  <p id="a1N">由彼适悦供养故　　即一切法如响应</p>
  <p id="a1O">尔时世尊。<a id="a-1P"></a>复入一切如来舞供养三昧。<a id="a-1Q"></a>出生金刚三摩地。<a id="a-1R"></a>即一切如来部大明妃。<a id="a-1S"></a>从自心出。<a id="a-1T"></a>说是大明曰。</p>
  <p id="a1U">嚩日啰(二合)涅哩(二合)帝(引重呼一句)</p>
  <p id="a1V">才出一切如来心时。<a id="a-1W"></a>即现一切如来舞供养广大法用事具德持金刚者。<a id="a-1X"></a>于是一切如来舞供养广大法用事中。<a id="a-1Y"></a>成一切世界极微尘量等如来像。<a id="a-1Z"></a>复聚为一体。<a id="a-1a"></a>出现金刚舞大明妃像。<a id="a-1b"></a>于世尊不空成就如来曼拏罗左月轮中。<a id="a-1c"></a>如理而住说此颂曰。</p>
  <p id="a1d">大哉广大我供养　　广作一切供养事</p>
  <p id="a1e">以金刚舞法用故　　安立诸佛妙供养</p>
  <p id="a1f">此名一切如来无上悦乐三昧。<a id="a-1g"></a>一切如来鬘。<a id="a-1h"></a>一切如来歌咏。<a id="a-1i"></a>一切如来作无上事业。<a id="a-1j"></a>即一切如来秘密供养。</p>
  <p id="a1k">复次世尊阿閦如来。<a id="a-1l"></a>以对世尊大毗卢遮那如来供养事故。<a id="a-1m"></a>即入一切如来大笑三昧。<a id="a-1n"></a>出生金刚三摩地。<a id="a-1o"></a>即一切如来誐尼迦大明妃。<a id="a-1p"></a>从自心出。<a id="a-1q"></a>说是大明曰。</p>
  <p id="a1r">嚩日啰(二合)度闭(引一句)</p>
  <p id="a1s">才出一切如来心时。<a id="a-1t"></a>即现种种香供养云海庄严周遍一切金刚界量具德持金刚者。<a id="a-1u"></a>于是种种香供养云海庄严中。<a id="a-1v"></a>出一切世界极微尘量等如来像。<a id="a-1w"></a>复聚为一体。<a id="a-1x"></a>出现金刚香大明妃像。<a id="a-1y"></a>于世尊金刚摩尼宝峰楼阁隅左月轮中。<a id="a-1z"></a>如理而住说此颂曰。</p>
  <p id="a20">大哉我此大供养　　金刚大笑具端严</p>
  <p id="a21">由彼众生遍入故　　速得无上菩提果</p>
  <p id="a22">尔时世尊宝生如来。<a id="a-23"></a>以对世尊大毗卢遮那如来供养事故。<a id="a-24"></a>即入一切如来宝庄严供养三昧。<a id="a-25"></a>出生金刚三摩地。<a id="a-26"></a>即一切如来钵啰帝诃陵大明妃。<a id="a-27"></a>从自心出。<a id="a-28"></a>说是大明曰。</p>
  <p id="a29">嚩日啰(二合)布瑟闭(二合引一句)</p>
  <p id="a2A">才出一切如来心时。<a id="a-2B"></a>即现一切华供养庄严周遍一切虚空界量具德持金刚者。<a id="a-2C"></a>于是一切华供养庄严中出。<a id="a-2D"></a>一切世界极微尘量等如来像。<a id="a-2E"></a>复聚为一体。<a id="a-2F"></a>出现金刚华大明妃像。<a id="a-2G"></a>于世尊金刚摩尼宝峰楼阁隅左月轮中。<a id="a-2H"></a>如理而住说此颂曰。</p>
  <p id="a2I">大哉我此华供养　　一切庄严妙所作</p>
  <p id="a2J">由诸如来宝性故　　速得成就诸供养</p>
  <p id="a2K">尔时世尊观自在王如来。<a id="a-2L"></a>以对世尊大毗卢遮那如来供养事故。<a id="a-2M"></a>即入一切如来灯供养三昧。<a id="a-2N"></a>出生金刚三摩地。<a id="a-2O"></a>即一切如来讷顶大明妃。<a id="a-2P"></a>从自心出。<a id="a-2Q"></a>说是大明曰。</p>
  <p id="a2R">嚩日啰(二合引)路(引)计(引一句)</p>
  <p id="a2S">才出一切如来心时。<a id="a-2T"></a>即现一切灯供养庄严周遍法界具德持金刚者。<a id="a-2U"></a>于是一切灯供养庄严中。<a id="a-2V"></a>出一切世界极微尘量等如来像。<a id="a-2W"></a>复聚为一体。<a id="a-2X"></a>出现金刚灯大明妃像。<a id="a-2Y"></a>于世尊金刚摩尼宝峰楼阁隅左月轮中。<a id="a-2Z"></a>如理而住。<a id="a-2a"></a>说此颂曰。</p>
  <p id="a2b">大哉我此妙广大　　所成供养灯端严</p>
  <p id="a2c">由是速具光明故　　即得见彼一切佛</p>
  <p id="a2d">尔时世尊不空成就如来。<a id="a-2e"></a>以对世尊大毗卢遮那如来供养事故。<a id="a-2f"></a>即入一切如来涂香供养三昧。<a id="a-2g"></a>出生金刚三摩地。<a id="a-2h"></a>即一切如来际微大明妃。<a id="a-2i"></a>从自心出。<a id="a-2j"></a>说是大明曰。</p>
  <p id="a2k">嚩日啰(二合)巘提(引一句)</p>
  <p id="a2l">才出一切如来心时。<a id="a-2m"></a>即现一切涂香供养庄严周遍一切世界为量具德持金刚者。<a id="a-2n"></a>于是一切涂香供养庄严中。<a id="a-2o"></a>出一切世界极微尘量等如来像。<a id="a-2p"></a>复聚为一体。<a id="a-2q"></a>出现金刚涂香大明妃像。<a id="a-2r"></a>于世尊金刚摩尼宝峰楼阁隅左月轮中。<a id="a-2s"></a>如理而住。<a id="a-2t"></a>说此颂曰。</p>
  <p id="a2u">大哉涂香成供养　　我此微妙大悦意</p>
  <p id="a2v">由诸如来遍涂香　　普熏一切清净身</p>
  <p id="a2w">此名一切如来遍入智大菩提分三昧。<a id="a-2x"></a>一切如来法光明。<a id="a-2y"></a>戒定慧解脱解脱知见胜妙之香。<a id="a-2z"></a>是即一切如来教令事业。</p>
  <p id="a30">尔时世尊大毗卢遮那如来。<a id="a-31"></a>复入一切如来三昧钩大士三昧。<a id="a-32"></a>出生萨埵金刚三摩地。<a id="a-33"></a>即一切如来印众生。<a id="a-34"></a>从自心出。<a id="a-35"></a>说是大明曰。</p>
  <p id="a36">嚩日囕(二合引)酤舍(一句)</p>
  <p id="a37">才出一切如来心时。<a id="a-38"></a>具德持金刚者。<a id="a-39"></a>成一切如来钩召三昧金刚印众。<a id="a-3A"></a>为出现已。<a id="a-3B"></a>于是一切如来钩召三昧金刚印众中。<a id="a-3C"></a>出一切世界极微尘量等如来像。<a id="a-3D"></a>复聚为一体。<a id="a-3E"></a>出生金刚钩菩萨身。<a id="a-3F"></a>于世尊金刚摩尼宝峰楼阁金刚门月轮中。<a id="a-3G"></a>如理而住。<a id="a-3H"></a>作一切如来钩召三昧。<a id="a-3I"></a>说此颂曰。</p>
  <p id="a3J">大哉一切正觉尊　　平等钩召我坚固</p>
  <p id="a3K">由我普遍钩召故　　即得集会曼拏罗</p>
  <p id="a3L">尔时世尊。<a id="a-3M"></a>复入一切如来三昧引入大士三昧。<a id="a-3N"></a>出生金刚三摩地。<a id="a-3O"></a>即引入一切如来印钵啰帝诃啰。<a id="a-3P"></a>从自心出说是大明曰。</p>
  <p id="a3Q">嚩日啰(二合)播(引)舍(一句)</p>
  <p id="a3R">才出一切如来心时。<a id="a-3S"></a>具德持金刚者。<a id="a-3T"></a>成一切如来引入三昧大印众。<a id="a-3U"></a>为出现已。<a id="a-3V"></a>于是一切如来引入三昧大印众中。<a id="a-3W"></a>出一切世界极微尘量等如来像。<a id="a-3X"></a>复聚为一体。<a id="a-3Y"></a>出生金刚索菩萨身。<a id="a-3Z"></a>于世尊金刚摩尼宝峰楼阁宝门月轮中。<a id="a-3a"></a>如理而住。<a id="a-3b"></a>即引入一切如来。<a id="a-3c"></a>说此颂曰。</p>
  <p id="a3d">大哉一切正觉尊　　我金刚索妙坚固</p>
  <p id="a3e">设入一切极微中　　亦复引入此三昧</p>
  <p id="a3f">尔时世尊复入一切如来三昧锁大士三昧。<a id="a-3g"></a>出生金刚三摩地。<a id="a-3h"></a>即一切如来三昧。<a id="a-3i"></a>缚一切如来讷多从自心出。<a id="a-3j"></a>说是大明曰。</p>
  <p id="a3k">嚩日啰(二合)塞普(二合引)吒(一句)</p>
  <p id="a3l">才出一切如来心时。<a id="a-3m"></a>具德持金刚者。<a id="a-3n"></a>成一切如来三昧缚大印众。<a id="a-3o"></a>为出现已。<a id="a-3p"></a>于是一切如来三昧缚大印众中。<a id="a-3q"></a>出一切世界极微尘量等如来像。<a id="a-3r"></a>复聚为一体。<a id="a-3s"></a>出生金刚锁菩萨身。<a id="a-3t"></a>于世尊金刚摩尼宝峰楼阁法门月轮中。<a id="a-3u"></a>如理而住。<a id="a-3v"></a>于一切如来作妙缚相。<a id="a-3w"></a>说此颂曰。</p>
  <p id="a3x">大哉一切正觉尊　　我金刚锁妙坚固</p>
  <p id="a3y">由缚一切解脱者　　为众生利还作缚</p>
  <p id="a3z">尔时世尊。<a id="a-40"></a>复入一切如来遍入大士三昧。<a id="a-41"></a>出生金刚三摩地。<a id="a-42"></a>即一切如来一切印际吒。<a id="a-43"></a>从自心出。<a id="a-44"></a>说是大明曰。</p>
  <p id="a45">嚩日啰(二合引)吠(引)舍(一句)</p>
  <p id="a46">才出一切如来心时。<a id="a-47"></a>具德持金刚者。<a id="a-48"></a>成一切如来普遍警觉印众。<a id="a-49"></a>为出现已。<a id="a-4A"></a>于是一切如来普遍警觉印众中。<a id="a-4B"></a>出一切世界极微尘量等如来像。<a id="a-4C"></a>复聚为一体。<a id="a-4D"></a>出生金刚铃菩萨身。<a id="a-4E"></a>于世尊金刚摩尼宝峰楼阁羯摩门月轮中。<a id="a-4F"></a>如理而住。<a id="a-4G"></a>普遍警觉一切如来。<a id="a-4H"></a>说此颂曰。</p>
  <p id="a4I">大哉一切正觉尊　　此金刚铃我坚固</p>
  <p id="a4J">由为一切主宰故　　亦复作彼诸仆使</p>
  <p id="a4K">此名一切如来三昧钩召。<a id="a-4L"></a>一切如来引入。<a id="a-4M"></a>一切如来妙缚。<a id="a-4N"></a>一切如来敬爱。<a id="a-4O"></a>如是等依一切如来教令所作。</p>
  <p id="a4P">复次世尊大毗卢遮那如来。<a id="a-4Q"></a>以加持力作弹指相。<a id="a-4R"></a>普遍召集一切如来。<a id="a-4S"></a>说此召集加持心明曰。</p>
  <p id="a4T">嚩日啰(二合)三摩(引)惹(一句)</p>
  <p id="a4U">由是罗嚩刹那牟呼栗多中。<a id="a-4V"></a>即一切如来互警觉已。<a id="a-4W"></a>普遍一切世界云海。<a id="a-4X"></a>一切世界极微尘量等。<a id="a-4Y"></a>诸如来并菩萨众。<a id="a-4Z"></a>悉来集此大曼拏罗金刚摩尼宝峰楼阁。<a id="a-4a"></a>至世尊大毗卢遮那如来所。<a id="a-4b"></a>说是普礼大明曰。</p>
  <p id="a4c">唵(引)萨哩嚩(二合)怛他(引)誐多播(引)捺满捺喃(引)迦噜(引)弥(引一句)</p>
  <p id="a4d">以如是自性成就大明。<a id="a-4e"></a>随所乐诵普礼一切如来足已。<a id="a-4f"></a>说此颂曰。</p>
  <p id="a4g">大哉诸佛大普贤　　是诸菩萨妙敬议</p>
  <p id="a4h">一切如来大轮坛　　影现一切如来像</p>
  <p id="a4i">作是说已。<a id="a-4j"></a>是时十方世界所来集会一切如来并诸菩萨。<a id="a-4k"></a>以彼一切如来加持力故。<a id="a-4l"></a>混入世尊大毗卢遮那如来心。<a id="a-4m"></a>复从一切如来心。<a id="a-4n"></a>各各出自菩萨众会。<a id="a-4o"></a>于世尊金刚摩尼宝峰楼阁。<a id="a-4p"></a>周匝围绕同住三摩地中。<a id="a-4q"></a>说此颂曰。</p>
  <p id="a4r">大哉一切正觉尊　　广大无始本来生</p>
  <p id="a4s">由是一切微尘数　　同证清净一佛性</p>
  <p id="a4t">尔时十方一切世界所来集会一切如来。<a id="a-4u"></a>咸悉于此金刚界大曼拏罗中。<a id="a-4v"></a>以加持力。<a id="a-4w"></a>于普尽无余诸有情界。<a id="a-4x"></a>广作救护。<a id="a-4y"></a>悉令获得利益安乐。<a id="a-4z"></a>乃至得一切如来平等智通最上悉地殊胜果等。<a id="a-50"></a>时诸如来。<a id="a-51"></a>咸共劝请具德一切如来增上主宰自金刚萨埵无始无终大持金刚者。<a id="a-52"></a>以是一百八名劝请称赞。<a id="a-53"></a>颂曰。</p>
  <p id="a54">金刚勇猛大正士　　是即金刚诸如来</p>
  <p id="a55">由普贤性金刚初　　圣金刚手我顶礼</p>
  <p id="a56">彼金刚王妙胜觉　　金刚钩即诸如来</p>
  <p id="a57">金刚最上不空王　　金刚钩召我顶礼</p>
  <p id="a58">金刚敬爱大妙乐　　而金刚箭善调伏</p>
  <p id="a59">魔欲最胜大金刚　　彼金刚弓我顶礼</p>
  <p id="a5A">金刚善哉妙生胜　　金刚极喜即大乐</p>
  <p id="a5B">最上金刚欢喜王　　彼金刚喜我顶礼</p>
  <p id="a5C">金刚妙宝坚固利　　金刚虚空大摩尼</p>
  <p id="a5D">金刚丰盛虚空藏　　彼金刚藏我顶礼</p>
  <p id="a5E">金刚妙光大炽焰　　金刚圣日即佛光</p>
  <p id="a5F">金刚圆光大照明　　大金刚光我顶礼</p>
  <p id="a5G">金刚宝幢善利生　　金刚表刹妙欢喜</p>
  <p id="a5H">妙宝幢相即金刚　　彼金刚刹我顶礼</p>
  <p id="a5I">金刚喜笑大适悦　　金刚笑即大希有</p>
  <p id="a5J">大喜大乐金刚初　　金刚妙悦我顶礼</p>
  <p id="a5K">金刚妙法真实理　　金刚莲华妙清净</p>
  <p id="a5L">观照自在金刚眼　　彼金刚眼我顶礼</p>
  <p id="a5M">金刚利即大乘法　　而金刚剑大器仗</p>
  <p id="a5N">金刚甚深妙吉祥　　彼金刚慧我顶礼</p>
  <p id="a5O">金刚因即金刚场　　金刚妙轮大理趣</p>
  <p id="a5P">如教善转金刚起　　彼金刚场我顶礼</p>
  <p id="a5Q">最上妙明金刚语　　金刚持诵善成就</p>
  <p id="a5R">无言金刚胜悉地　　彼金刚语我顶礼</p>
  <p id="a5S">金刚事业妙教令　　如金刚业善遍行</p>
  <p id="a5T">金刚不空极广大　　金刚巧业我顶礼</p>
  <p id="a5U">金刚守护大精进　　金刚甲胄大坚固</p>
  <p id="a5V">最胜勤勇极难敌　　金刚精进我顶礼</p>
  <p id="a5W">金刚药叉大方便　　金刚利牙大恐怖</p>
  <p id="a5X">摧伏魔力胜金刚　　金刚暴怒我顶礼</p>
  <p id="a5Y">妙金刚拳大威力　　而金刚拳善解脱</p>
  <p id="a5Z">金刚坚固胜三昧　　彼金刚拳我顶礼</p>
  <p id="a5a">如是百八寂静名　　若有常能受持者</p>
  <p id="a5b">彼于金刚灌顶等　　一切所作胜成就</p>
  <p id="a5c">如是最上秘密名　　大持金刚此称赞</p>
  <p id="a5d">若有常伸歌咏者　　得与金刚手无异</p>
  <p id="a5e">我所称赞如是等　　持金刚者百八名</p>
  <p id="a5f">大乘现证三昧门　　此即流布妙理趣</p>
  <p id="a5g">我所劝请汝圣等　　愿说最上自仪轨</p>
  <p id="a5h">谓一切佛大智轮　　最胜金刚曼拏罗</p>
 </body>
</html>