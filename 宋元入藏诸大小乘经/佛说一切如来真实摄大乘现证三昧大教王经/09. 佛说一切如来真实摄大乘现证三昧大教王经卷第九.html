<!doctype html>
<html id="z3IBUiji3" data-ver="442">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说一切如来真实摄大乘现证三昧大教王经卷第九</h1>
  <h2 id="a2">降三世曼拏罗广大仪轨分第六之一</h2>
  <p id="a3">尔时世尊一切如来又复云集。<a id="a-4"></a>以一百八名。<a id="a-5"></a>称赞金刚手菩萨摩诃萨大转轮王。<a id="a-6"></a>颂曰。</p>
  <p id="a7">金刚萨埵大金刚　　妙金刚尊善哉者</p>
  <p id="a8">金刚灌顶金刚光　　金刚胜幢我顶礼</p>
  <p id="a9">喜笑金刚大妙法　　金刚利剑大执持</p>
  <p id="aA">诸曼拏罗最上王　　远离戏论我顶礼</p>
  <p id="aB">金刚羯磨大作护　　暴怒药叉大摄伏</p>
  <p id="aC">坚固大印金刚拳　　一切印契我顶礼</p>
  <p id="aD">妙菩提心大菩提　　清净妙觉诸如来</p>
  <p id="aE">金刚智起大智门　　最上大乘我顶礼</p>
  <p id="aF">一切义利诸实义　　大勇猛义遍一切</p>
  <p id="aG">遍作自在一切智　　一切示现我顶礼</p>
  <p id="aH">金刚身妙胜金刚　　金刚精进金刚主</p>
  <p id="aI">大三昧邪实义生　　摩诃萨埵我顶礼</p>
  <p id="aJ">金刚大钩大妙欲　　极妙胜乐大妙光</p>
  <p id="aK">金刚光明现光明　　佛大光照我顶礼</p>
  <p id="aL">胜金刚主金刚上　　胜大明上人中尊</p>
  <p id="aM">上首金刚大胜上　　无极大明我顶礼</p>
  <p id="aN">大金刚界大秘密　　金刚秘密妙秘心</p>
  <p id="aO">金刚微妙大禅那　　金刚事业我顶礼</p>
  <p id="aP">佛金刚胜佛中胜　　三佛菩提大智悟</p>
  <p id="aQ">诸佛胜智大遍觉　　自觉觉他我顶礼</p>
  <p id="aR">为佛供养大供养　　萨埵供养妙供者</p>
  <p id="aS">广大方便大成就　　金刚成就我顶礼</p>
  <p id="aT">一切如来大智身　　一切如来胜辩才</p>
  <p id="aU">一切如来大爱心　　金刚金刚我顶礼</p>
  <p id="aV">行佛教敕佛胜主　　为诸佛子胜上生</p>
  <p id="aW">遍照尊胜一切师　　寂静威暴我顶礼</p>
  <p id="aX">一切如来大真实　　诸法实际大理趣</p>
  <p id="aY">一切波罗蜜多智　　第一义谛我顶礼</p>
  <p id="aZ">广大普贤最胜行　　一切中胜平等智</p>
  <p id="aa">自伏诸魔降众魔　　一切通达我顶礼</p>
  <p id="ab">诸佛大智本大智　　金刚大智善调者</p>
  <p id="ac">众金刚身勇金刚　　顶礼归命金刚手</p>
  <p id="ad">金刚萨埵汝所说　　是即金刚坚固心</p>
  <p id="ae">由斯得彼诸如来　　礼拜供养咸恭信</p>
  <p id="af">汝自在力成正觉　　能现一切如世父</p>
  <p id="ag">汝得一切善出生　　为诸如来所依止</p>
  <p id="ah">如是最胜称赞语　　以孝爱心善赞扬</p>
  <p id="ai">若以歌咏赞汝尊　　得执金刚等无异</p>
  <p id="aj">我今劝请汝圣尊　　善作诸佛妙爱事</p>
  <p id="ak">广为利益诸有情　　愿说本部所生法</p>
  <p id="al">尔时一切如来增上主宰具德金刚手菩萨摩诃萨。<a id="a-m"></a>闻诸如来劝请言已。<a id="a-n"></a>以金刚杵安于自心。<a id="a-o"></a>白一切如来言。<a id="a-p"></a>世尊如来非我所行。<a id="a-q"></a>诸如来言。<a id="a-r"></a>此何因邪。<a id="a-s"></a>金刚手言。<a id="a-t"></a>世尊如来。<a id="a-u"></a>有大自在天等诸恶有情。<a id="a-v"></a>一切如来犹尚不能调伏彼等。<a id="a-w"></a>我今何能调伏于彼。</p>
  <p id="ax">尔时世尊大毗卢遮那如来。<a id="a-y"></a>以一切如来所加持故。<a id="a-z"></a>即入一切如来大方便智金刚三摩地。<a id="a-10"></a>于是三摩地中。<a id="a-11"></a>彼一切如来。<a id="a-12"></a>普尽虚空界如微尘量。<a id="a-13"></a>舒遍一切互相涉入。<a id="a-14"></a>乃至须弥山顶。<a id="a-15"></a>及彼金刚摩尼宝峰大楼阁中。<a id="a-16"></a>时诸如来还复聚集。<a id="a-17"></a>遍观察已。<a id="a-18"></a>从世尊大毗卢遮那如来吉祥胜相心中而入。</p>
  <p id="a19">尔时世尊大毗卢遮那如来。<a id="a-1A"></a>以一切如来心自所加持。<a id="a-1B"></a>由一切金刚平等故。<a id="a-1C"></a>广为救度利乐普尽无余诸有情界一切有情。<a id="a-1D"></a>令得最上诸悉地故。<a id="a-1E"></a>为欲调伏一切恶者。<a id="a-1F"></a>以一切如来大悲方便三摩地智。<a id="a-1G"></a>遍观察已。<a id="a-1H"></a>复入一切如来大悲方便忿怒三昧金刚三摩地。<a id="a-1I"></a>于是三摩地中一刹那间。<a id="a-1J"></a>从一切如来心出。<a id="a-1K"></a>宣说一切如来心一切如来金刚三昧秘密心明曰。</p>
  <p id="a1L">吽(引)</p>
  <p id="a1M">说是心明时。<a id="a-1N"></a>从金刚手心金刚中。<a id="a-1O"></a>出现具德执金刚者。<a id="a-1P"></a>遍身光明大炽焰藏。<a id="a-1Q"></a>颦眉蹙面张目利牙。<a id="a-1R"></a>大忿怒相。<a id="a-1S"></a>执金刚钩利剑罥索等诸器仗。<a id="a-1T"></a>复有金刚火焰光明。<a id="a-1U"></a>遍聚其前。<a id="a-1V"></a>无数众妙色相庄严金刚手像。<a id="a-1W"></a>如是现已。<a id="a-1X"></a>为于一切世界调伏一切恶者故。<a id="a-1Y"></a>住世尊大毗卢遮那如来周匝金刚界大曼拏罗相应月轮中。<a id="a-1Z"></a>说此颂曰。</p>
  <p id="a1a">大哉方便善调伏　　具大方便中复大</p>
  <p id="a1b">若以方便化有情　　现忿怒身即无染</p>
  <p id="a1c">尔时世尊大毗卢遮那如来。<a id="a-1d"></a>普观一切如来离戏论法性已。<a id="a-1e"></a>即入一切如来大忿怒金刚三昧金刚加持三摩地。<a id="a-1f"></a>说此一切如来金刚大智一切如来心本部最上大明曰。</p>
  <p id="a1g">唵(引)逊婆儞逊婆吽(引一句)屹哩(二合)恨拏(二合)屹哩(二合)恨拏(二合)吽(引)(二)屹哩(二合)恨拏(二合引)播(引)野吽(引)(三)阿(引)那野呼(引)(四)婆誐鑁嚩日啰(二合)吽(引)发吒(半音五)</p>
  <p id="a1h">说是大明时。<a id="a-1i"></a>复从一切如来心。<a id="a-1j"></a>出现具德金刚手菩萨。<a id="a-1k"></a>舒遍一切世界云海。<a id="a-1l"></a>乃至一切如来菩萨众会。<a id="a-1m"></a>普遍加持钩召。<a id="a-1n"></a>悉入金刚三昧大曼拏罗中。<a id="a-1o"></a>如是入已。<a id="a-1p"></a>集诸三昧。<a id="a-1q"></a>复聚为一体。<a id="a-1r"></a>成大金刚忿怒之身。<a id="a-1s"></a>于世尊大毗卢遮那如来心住。<a id="a-1t"></a>说此颂曰。</p>
  <p id="a1u">大哉无上菩提心　　普遍贤善性清净</p>
  <p id="a1v">若令有情得调伏　　即由忿恚生妙爱</p>
  <p id="a1w">是时大金刚忿怒身。<a id="a-1x"></a>从世尊大毗卢遮那如来心下。<a id="a-1y"></a>于一切如来前月轮中。<a id="a-1z"></a>依止而住。<a id="a-20"></a>复请教令。</p>
  <p id="a21">尔时世尊一切如来。<a id="a-22"></a>即入三昧钩召金刚三摩地。<a id="a-23"></a>说一切如来三昧钩召一切如来心自心明曰。</p>
  <p id="a24">吽(引)吒枳[口*弱](一句)</p>
  <p id="a25">说是心明时。<a id="a-26"></a>舒遍一切世界云海。<a id="a-27"></a>乃至三界主宰大自在天等。<a id="a-28"></a>一切世间普尽无余。<a id="a-29"></a>彼集会众而共围绕。<a id="a-2A"></a>以一切如来三昧金刚钩召故。<a id="a-2B"></a>悉召来诣须弥山顶金刚摩尼宝峰楼阁。<a id="a-2C"></a>佛会周匝围绕而住。</p>
  <p id="a2D">尔时具德金刚手菩萨摩诃萨。<a id="a-2E"></a>执金刚杵于心戏掷。<a id="a-2F"></a>一切大会普尽三界。<a id="a-2G"></a>遍观察已。<a id="a-2H"></a>作如是言。<a id="a-2I"></a>汝诸圣者。<a id="a-2J"></a>当于一切如来教中。<a id="a-2K"></a>依我教敕护持而行。<a id="a-2L"></a>时大自在天言。<a id="a-2M"></a>汝今令我当云何行。<a id="a-2N"></a>金刚手言。<a id="a-2O"></a>汝当归命佛法僧宝。<a id="a-2P"></a>是为所行。<a id="a-2Q"></a>汝诸圣者。<a id="a-2R"></a>若如是行。<a id="a-2S"></a>即得一切智智。<a id="a-2T"></a>时此世界极三界主大自在天。<a id="a-2U"></a>以彼三界胜主宰故。<a id="a-2V"></a>起高倨势现忿怒相。<a id="a-2W"></a>作如是言。<a id="a-2X"></a>汝金刚手大药叉王。<a id="a-2Y"></a>我为三界主最大自在。<a id="a-2Z"></a>若成若坏一切部多中。<a id="a-2a"></a>我得自在。<a id="a-2b"></a>是天中大天。<a id="a-2c"></a>云何令我依汝药叉王教敕而行。</p>
  <p id="a2d">尔时具德金刚手菩萨摩诃萨。<a id="a-2e"></a>戏掷金刚杵。<a id="a-2f"></a>复授教敕言。<a id="a-2g"></a>汝大自在天极恶有情。<a id="a-2h"></a>今应速入大曼拏罗我三昧中。<a id="a-2i"></a>依教而住。</p>
  <p id="a2j">是时大自在天。<a id="a-2k"></a>前白世尊大毗卢遮那如来言。<a id="a-2l"></a>世尊今此大士。<a id="a-2m"></a>云何于我大自在天授教敕邪。</p>
  <p id="a2n">尔时世尊大毗卢遮那如来。<a id="a-2o"></a>普告大自在天等诸天众言。<a id="a-2p"></a>汝等应当归依三宝三昧戒中如是所行。<a id="a-2q"></a>若不然者。<a id="a-2r"></a>此金刚手菩萨大药叉王。<a id="a-2s"></a>现暴怒相极恶威猛。<a id="a-2t"></a>无令以彼胜金刚杵出火光焰。<a id="a-2u"></a>尽此三界悉使破坏。</p>
  <p id="a2v">时三界主大自在天。<a id="a-2w"></a>以其三界主宰自智自在故。<a id="a-2x"></a>为具德金刚手菩萨。<a id="a-2y"></a>现大怖畏极恶忿怒大威猛相。<a id="a-2z"></a>出大炽焰大恶大笑。<a id="a-30"></a>并自眷属同时出现。<a id="a-31"></a>作如是言。<a id="a-32"></a>金刚手今我极三界主。<a id="a-33"></a>授汝教敕依我所行。</p>
  <p id="a34">尔时具德金刚手菩萨摩诃萨。<a id="a-35"></a>复掷金刚杵熙怡微笑。<a id="a-36"></a>作如是言。<a id="a-37"></a>汝是羯吒布单那所生。<a id="a-38"></a>以人肉尸灰杂恶为食。<a id="a-39"></a>床座服饰而悉邪弊。<a id="a-3A"></a>如是所行。<a id="a-3B"></a>云何令我同汝教行。</p>
  <p id="a3C">时大自在天起大忿怒相。<a id="a-3D"></a>以自威力复作是言。<a id="a-3E"></a>汝既然者。<a id="a-3F"></a>我亦守护自教。<a id="a-3G"></a>自三昧中依教而行。</p>
  <p id="a3H">尔时具德金刚手菩萨摩诃萨大忿怒王。<a id="a-3I"></a>即白佛言。<a id="a-3J"></a>世尊此大自在天。<a id="a-3K"></a>恃自智力大富主宰高倨自在故。<a id="a-3L"></a>于一切如来清净教中。<a id="a-3M"></a>不生归信。<a id="a-3N"></a>我今云何随所能作。</p>
  <p id="a3O">尔时世尊。<a id="a-3P"></a>即说一切如来心出生大金刚三昧大明曰。</p>
  <p id="a3Q">唵(引)儞逊婆嚩日啰(二合)吽(引)发吒(半音一句)</p>
  <p id="a3R">是时金刚手大菩萨。<a id="a-3S"></a>亦说自金刚心明曰。</p>
  <p id="a3T">吽(引)</p>
  <p id="a3U">说是心明时。<a id="a-3V"></a>普尽三界所来集会大自在天等。<a id="a-3W"></a>皆悉覆面迷闷躄地发苦恼声。<a id="a-3X"></a>向金刚手菩萨归依求救。<a id="a-3Y"></a>而彼大自在天等。<a id="a-3Z"></a>既躄地已。<a id="a-3a"></a>诸识不行将趣命终。</p>
  <p id="a3b">尔时世尊知如是事。<a id="a-3c"></a>即告金刚手菩萨言。<a id="a-3d"></a>金刚手汝今宜应以自所行。<a id="a-3e"></a>于此普尽三界众施其无畏。<a id="a-3f"></a>勿令此等咸失其命。</p>
  <p id="a3g">时金刚手大忿怒王。<a id="a-3h"></a>听受世尊如是语已。<a id="a-3i"></a>告大自在天等众言。<a id="a-3j"></a>汝等若欲活其命者。<a id="a-3k"></a>应当归命佛法僧宝。<a id="a-3l"></a>依我教敕随顺而行。<a id="a-3m"></a>大自在天言。<a id="a-3n"></a>我若归命佛法僧宝。<a id="a-3o"></a>然汝教中所有教敕。<a id="a-3p"></a>我亦不知。</p>
  <p id="a3q">尔时世尊大毗卢遮那如来。<a id="a-3r"></a>告大自在天言。<a id="a-3s"></a>汝今当知此一切如来增上主宰。<a id="a-3t"></a>一切如来父。<a id="a-3u"></a>一切如来教敕所作。<a id="a-3v"></a>一切如来最上子。<a id="a-3w"></a>具德普贤金刚手菩萨摩诃萨。<a id="a-3x"></a>为诸众生作调伏事故。<a id="a-3y"></a>受大忿怒王灌顶。<a id="a-3z"></a>所以者何。<a id="a-40"></a>以汝大自在天等诸极恶众。<a id="a-41"></a>一切如来犹尚不能寂静制止。<a id="a-42"></a>由是菩萨。<a id="a-43"></a>为令恶业诸有情等。<a id="a-44"></a>皆悉调伏安住三昧。<a id="a-45"></a>汝今宜应依我教敕三昧中住。<a id="a-46"></a>大自在天言。<a id="a-47"></a>世尊我今不能存活其命。<a id="a-48"></a>愿汝救我。<a id="a-49"></a>如汝所授我之教敕。<a id="a-4A"></a>我当随行。<a id="a-4B"></a>佛告大自在天言。<a id="a-4C"></a>若能归依金刚手菩萨。<a id="a-4D"></a>彼即是汝真实救护。<a id="a-4E"></a>余无护者。<a id="a-4F"></a>是时普尽三界所来会众。<a id="a-4G"></a>咸悉对向金刚手菩萨前。<a id="a-4H"></a>异口同音发苦恼声。<a id="a-4I"></a>作是白言。<a id="a-4J"></a>金刚手愿救护我愿救护我。<a id="a-4K"></a>今我死苦。<a id="a-4L"></a>唯愿摄护。</p>
  <p id="a4M">尔时金刚手大菩萨。<a id="a-4N"></a>告彼众言。<a id="a-4O"></a>汝诸恶者。<a id="a-4P"></a>于我教中如教所行。<a id="a-4Q"></a>无令我此大金刚杵发火光明。<a id="a-4R"></a>都为一聚。<a id="a-4S"></a>广大炽焰焚烧一切。<a id="a-4T"></a>悉为灰烬。<a id="a-4U"></a>时彼众言。<a id="a-4V"></a>汝即普贤一切如来心所出生。<a id="a-4W"></a>寂静善调利益一切有情。<a id="a-4X"></a>普施无畏。<a id="a-4Y"></a>云何于我不为饶益。</p>
  <p id="a4Z">时金刚手大忿怒王。<a id="a-4a"></a>告彼众言。<a id="a-4b"></a>诸圣者我虽具普贤心。<a id="a-4c"></a>然由一切如来教敕所作。<a id="a-4d"></a>以汝极恶有情生罪业心。<a id="a-4e"></a>不于如来三昧住者。<a id="a-4f"></a>使我为彼调伏。<a id="a-4g"></a>令得清净。<a id="a-4h"></a>时彼众言。<a id="a-4i"></a>我等如是悉住三昧。</p>
  <p id="a4j">尔时具德金刚手菩萨摩诃萨大忿怒王。<a id="a-4k"></a>且置大自在天。<a id="a-4l"></a>即为余天众等安慰令起。<a id="a-4m"></a>说此金刚起一切如来心大明曰。</p>
  <p id="a4n">嚩日噜(二合引)底瑟姹(二合一句)</p>
  <p id="a4o">说是大明时。<a id="a-4p"></a>除彼大自在天。<a id="a-4q"></a>余三界众并诸眷属。<a id="a-4r"></a>前所躄地诸迷闷者。<a id="a-4s"></a>即时咸得安慰其心。<a id="a-4t"></a>获妙乐触远离怖畏。<a id="a-4u"></a>身毛喜竖。<a id="a-4v"></a>瞻仰具德金刚手菩萨。<a id="a-4w"></a>即能俱起。</p>
  <p id="a4x">尔时世尊告金刚手大菩萨言。<a id="a-4y"></a>大士此三界主大自在天。<a id="a-4z"></a>何故不起于地。<a id="a-50"></a>而此将非坏失命邪。<a id="a-51"></a>时金刚手大菩萨。<a id="a-52"></a>即为宣说护命大明曰。</p>
  <p id="a53">嚩日啰(二合引)喻(一句)</p>
  <p id="a54">说是大明时。<a id="a-55"></a>大自在天欲从地起。<a id="a-56"></a>虽竭其力竟复不能。<a id="a-57"></a>即白佛言。<a id="a-58"></a>世尊于今何人为我师归。<a id="a-59"></a>佛言我非汝师归。<a id="a-5A"></a>彼金刚手大士是所归处。<a id="a-5B"></a>汝今何不依彼教敕随应所行。<a id="a-5C"></a>大自在天言。<a id="a-5D"></a>世尊若汝非是我师归者。<a id="a-5E"></a>谁能救护诸恶有情。<a id="a-5F"></a>佛言为救护者。<a id="a-5G"></a>即彼金刚手。<a id="a-5H"></a>非我所能。<a id="a-5I"></a>大自在天言。<a id="a-5J"></a>所以者何。<a id="a-5K"></a>佛言彼金刚手是一切如来增上主宰故。<a id="a-5L"></a>大自在天言。<a id="a-5M"></a>我不解佛所说义。<a id="a-5N"></a>佛如来者为三界主。<a id="a-5O"></a>云何金刚手大士复增上邪。<a id="a-5P"></a>我竟不能晓明斯义。</p>
  <p id="a5Q">尔时具德金刚手菩萨摩诃萨。<a id="a-5R"></a>复告大自在天言。<a id="a-5S"></a>汝恶有情。<a id="a-5T"></a>何故不依我教敕行。</p>
  <p id="a5U">是时大自在天。<a id="a-5V"></a>闻金刚手菩萨作是语已。<a id="a-5W"></a>复现暴怒大猛恶相。<a id="a-5X"></a>作如是言我宁趣死。<a id="a-5Y"></a>终不于汝教中所行。</p>
  <p id="a5Z">时金刚手菩萨大忿怒王。<a id="a-5a"></a>从自心现执金刚阿耨左啰忿怒之像。<a id="a-5b"></a>说是大明曰。</p>
  <p id="a5c">唵(引)播(引)那(引)葛哩沙(二合)拏嚩日啰(二合)吽(引一句)</p>
  <p id="a5d">尔时世尊大毗卢遮那如来。<a id="a-5e"></a>即举足心。<a id="a-5f"></a>亦现金刚阿耨左啰忿怒之像。<a id="a-5g"></a>周匝炽焰颦眉利牙。<a id="a-5h"></a>大面可畏。<a id="a-5i"></a>住金刚手大菩萨前。<a id="a-5j"></a>复请教令。</p>
  <p id="a5k">是时金刚手大菩萨。<a id="a-5l"></a>为大自在天作清净故。<a id="a-5m"></a>说是大明曰。</p>
  <p id="a5n">唵(引)播(引)那(引)葛哩沙(二合引)葛哩沙(二合引)野(一句)萨哩嚩(二合)嚩日啰(二合)达啰(引)耨左啰(二)建茶建茶(三)嚩日啰(二合)吽(引)[口*弱](四)</p>
  <p id="a5o">说是大明已。<a id="a-5p"></a>时大自在天及乌摩天后。<a id="a-5q"></a>偃仆于地双足上起。<a id="a-5r"></a>裸露形体丑恶之相。<a id="a-5s"></a>一切观者咸生戏笑。<a id="a-5t"></a>是时即以足心所现忿怒之像钩召。<a id="a-5u"></a>悉于金刚手前足踵而住。<a id="a-5v"></a>时具德金刚手菩萨摩诃萨。<a id="a-5w"></a>前白佛言。<a id="a-5x"></a>世尊此极暴恶天及天后。<a id="a-5y"></a>作何制止。</p>
  <p id="a5z">尔时世尊即说大明曰。</p>
  <p id="a60">唵(引)嚩日啰(二合)讫啰(二合)摩呼(引一句)</p>
  <p id="a61">说是大明已。<a id="a-62"></a>金刚手大菩萨即举左足踏大自在天。<a id="a-63"></a>右足踏乌摩天后。<a id="a-64"></a>逼附乳间。<a id="a-65"></a>说是大明曰。</p>
  <p id="a66">唵(引)嚩日啰(二合引)尾舍(一句)喝那野(引)怛囕(二合)(二)怛啰(二合)吒(半音三)</p>
  <p id="a67">说是大明时。<a id="a-68"></a>大自在天由逼迫故。<a id="a-69"></a>举自千手打其千面。<a id="a-6A"></a>时彼摩尼宝峰楼阁之外。<a id="a-6B"></a>所有天众俱发大声。<a id="a-6C"></a>唱如是言。<a id="a-6D"></a>今我主宰大自在天。<a id="a-6E"></a>已为金刚手大士之所降伏。</p>
  <p id="a6F">尔时世尊为大自在天故。<a id="a-6G"></a>起胜上大悲心。<a id="a-6H"></a>说一切佛慈护心明曰。</p>
  <p id="a6I">唵(引)没驮昧底哩(二合引)嚩日啰(二合)荦叉(引)[亢*欠](一句)</p>
  <p id="a6J">说是心明时。<a id="a-6K"></a>彼大自在天即入三昧。<a id="a-6L"></a>入三昧已。<a id="a-6M"></a>诸苦皆息。<a id="a-6N"></a>又以金刚手菩萨足心触故。<a id="a-6O"></a>即时获得无上悉地胜妙灌顶及三摩地解脱总持神通智等。<a id="a-6P"></a>如是得入一切如来三摩地解脱总持门已。<a id="a-6Q"></a>彼大自在天身。<a id="a-6R"></a>从金刚手菩萨足心而出。<a id="a-6S"></a>下方过三十二殑伽沙数极微尘量等世界。<a id="a-6T"></a>至一世界。<a id="a-6U"></a>名跋娑摩餐那。<a id="a-6V"></a>有佛出世。<a id="a-6W"></a>号跋娑弥莎啰儞哩瞿沙如来应供正等正觉。<a id="a-6X"></a>时大自在天出现本身。<a id="a-6Y"></a>于彼佛前说伽陀曰。</p>
  <p id="a6Z">大哉一切正觉尊　　诸佛大智无有上</p>
  <p id="a6a">若法堕于文句中　　涅槃亦是假施设</p>
  <p id="a6b">说是伽陀已。<a id="a-6c"></a>还复本处。</p>
  <p id="a6d">复次具德金刚手菩萨摩诃萨。<a id="a-6e"></a>告那罗延天等诸余一切三界主言。<a id="a-6f"></a>汝诸圣者。<a id="a-6g"></a>宜应咸入一切如来金刚三昧大曼拏罗。<a id="a-6h"></a>悉当护持一切如来所有三昧。<a id="a-6i"></a>那罗延天等言。<a id="a-6j"></a>如汝教敕我等奉行。</p>
  <p id="a6k">尔时金刚手大菩萨。<a id="a-6l"></a>普告三界诸众会言。<a id="a-6m"></a>我今摄受汝诸圣者。<a id="a-6n"></a>汝等复当归命三宝受三昧戒。<a id="a-6o"></a>于我三昧中如理而住。<a id="a-6p"></a>时彼众言。<a id="a-6q"></a>我等奉教皆如是住。<a id="a-6r"></a>然汝三昧我所不知。</p>
  <p id="a6s">是时金刚手大菩萨。<a id="a-6t"></a>即为普授自三昧法。</p>
  <p id="a6u">大菩提心出生已　　最上法仪如次第</p>
  <p id="a6v">大智所应随力行　　三摩呬多汝善住</p>
  <p id="a6w">金刚手菩萨摩诃萨。<a id="a-6x"></a>普为大自在天等诸天众会。<a id="a-6y"></a>结入大三昧印。<a id="a-6z"></a>悉令如是依法所作。<a id="a-70"></a>说是大三昧大明曰。</p>
  <p id="a71">唵(引)嚩日啰(二合)三摩野(一句)屹哩(二合)恨拏满驮三摩野(二)嚩日啰(二合)萨埵三摩野(三)摩耨三摩(二合)啰(四)萨哩嚩(二合)怛他(引)誐多三摩野萨怛鑁(三合)涅哩(二合)厨(引)弥(引)婆嚩(五)悉体(二合)噜(引)弥(引)婆缚(六)阿(引)贺(引)哩喻(二合引)弥(引)婆嚩(七)阿钵啰(二合)底贺(引)哩喻(二合引)弥(引)婆嚩(八)萨哩嚩(二合)葛哩摩(二合)苏左弥(引)唧多室哩(二合)焬酤(引)噜(引)(九)贺贺贺贺吽(引)(十)</p>
  <p id="a72">说是大明时。<a id="a-73"></a>所有一切三界众会。<a id="a-74"></a>皆悉钩召。<a id="a-75"></a>授与金刚忿怒帝哩帝哩印。<a id="a-76"></a>依法而结。<a id="a-77"></a>普令一切坚固而住。</p>
 </body>
</html>