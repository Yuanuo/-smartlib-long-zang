<!doctype html>
<html id="z3IBUiahx" data-ver="432">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说一切如来真实摄大乘现证三昧大教王经卷第三</h1>
  <h2 id="a2">金刚界大曼拏罗广大仪轨分第一之三</h2>
  <p id="a3">尔时世尊。<a id="a-4"></a>复入妙吉祥大菩萨三昧。<a id="a-5"></a>出生法加持金刚三摩地。<a id="a-6"></a>此名一切如来大智慧三昧。<a id="a-7"></a>即一切如来心。<a id="a-8"></a>从自心出。<a id="a-9"></a>说是大明曰。</p>
  <p id="aA">嚩日啰(二合)底(引)刹拏(二合一句)</p>
  <p id="aB">才出一切如来心时。<a id="a-C"></a>即彼如是具德持金刚者。<a id="a-D"></a>成大慧剑。<a id="a-E"></a>为出现已。<a id="a-F"></a>即入世尊大毗卢遮那如来心。<a id="a-G"></a>合为一体。<a id="a-H"></a>从是出现金刚剑相。<a id="a-I"></a>住佛掌中。<a id="a-J"></a>然后从彼金刚剑相中。<a id="a-K"></a>出一切世界极微尘量等如来像。<a id="a-L"></a>起一切如来大智慧。<a id="a-M"></a>等以一切佛神通游戏。<a id="a-N"></a>于一切世界广施作已。<a id="a-O"></a>彼妙吉祥性。<a id="a-P"></a>于金刚萨埵三摩地。<a id="a-Q"></a>妙坚牢故合为一体。<a id="a-R"></a>出生妙吉祥大菩萨身。<a id="a-S"></a>住世尊大毗卢遮那如来心。<a id="a-T"></a>说此颂曰。</p>
  <p id="aU">大哉一切大觉尊　　即我名为妙音声</p>
  <p id="aV">由彼正慧无色故　　是故音声而可得</p>
  <p id="aW">是时妙吉祥大菩萨身。<a id="a-X"></a>从世尊心下。<a id="a-Y"></a>于一切如来右月轮中。<a id="a-Z"></a>如理而住。<a id="a-a"></a>复请教示。</p>
  <p id="ab">尔时世尊即入一切如来大智慧金刚三摩地。<a id="a-c"></a>以一切如来断结使三昧。<a id="a-d"></a>于普尽无余诸有情界。<a id="a-e"></a>令断诸苦悉获利益。<a id="a-f"></a>及得一切适悦快乐。<a id="a-g"></a>乃至得一切如来随顺音声大慧圆满最上悉地。<a id="a-h"></a>即以金刚剑。<a id="a-i"></a>授与妙吉祥大菩萨双手掌中。<a id="a-j"></a>时诸如来。<a id="a-k"></a>即为立名号金刚慧。<a id="a-l"></a>以金刚慧灌顶法而为灌顶。</p>
  <p id="am">尔时金刚慧菩萨摩诃萨。<a id="a-n"></a>即以所授彼金刚剑。<a id="a-o"></a>向一切如来作挥斫相。<a id="a-p"></a>说此颂曰。</p>
  <p id="aq">此是一切大觉尊　　般若波罗蜜多理</p>
  <p id="ar">能断一切胜怨敌　　灭除一切诸罪垢</p>
  <p id="as">尔时世尊。<a id="a-t"></a>复入起平等心转法轮大菩萨三昧。<a id="a-u"></a>出生法加持金刚三摩地。<a id="a-v"></a>此名一切如来大轮三昧。<a id="a-w"></a>即一切如来心。<a id="a-x"></a>从自心出。<a id="a-y"></a>说是大明曰。</p>
  <p id="az">嚩日啰(二合)呬(引)睹(一句)</p>
  <p id="a10">才出一切如来心时。<a id="a-11"></a>即彼如是具德持金刚者。<a id="a-12"></a>成金刚界大曼拏罗等一切如来曼拏罗。<a id="a-13"></a>为出现已。<a id="a-14"></a>即入世尊大毗卢遮那如来心。<a id="a-15"></a>合为一体。<a id="a-16"></a>从是出现金刚轮相。<a id="a-17"></a>住佛掌中。<a id="a-18"></a>然后从彼金刚轮相中。<a id="a-19"></a>出一切世界极微尘量等如来像。<a id="a-1A"></a>乃起平等心转妙法轮。<a id="a-1B"></a>等以一切佛神通游戏。<a id="a-1C"></a>于一切世界广施作已。<a id="a-1D"></a>而彼起平等心转法轮性。<a id="a-1E"></a>于金刚萨埵三摩地。<a id="a-1F"></a>妙坚牢故合为一体。<a id="a-1G"></a>出生起平等心转法轮大菩萨身。<a id="a-1H"></a>住世尊大毗卢遮那如来心。<a id="a-1I"></a>说此颂曰。</p>
  <p id="a1J">大哉金刚所成轮　　即我金刚最上法</p>
  <p id="a1K">由才发起平等心　　即转无上妙法轮</p>
  <p id="a1L">是时起平等心转法轮大菩萨身。<a id="a-1M"></a>从世尊心下。<a id="a-1N"></a>于一切如来左月轮中如理而住。<a id="a-1O"></a>复请教示。</p>
  <p id="a1P">尔时世尊。<a id="a-1Q"></a>即入一切如来大轮金刚三摩地。<a id="a-1R"></a>以一切如来大曼拏罗三昧。<a id="a-1S"></a>于普尽无余诸有情界。<a id="a-1T"></a>悉令入于不退转轮获诸利益。<a id="a-1U"></a>及得一切适悦快乐。<a id="a-1V"></a>乃至得一切如来转正法轮最上悉地胜妙之相。<a id="a-1W"></a>即以金刚轮。<a id="a-1X"></a>授与起平等心转法轮大菩萨双手掌中。<a id="a-1Y"></a>时诸如来。<a id="a-1Z"></a>即为立名号金刚场。<a id="a-1a"></a>以金刚场灌顶法而为灌顶。</p>
  <p id="a1b">尔时金刚场菩萨摩诃萨。<a id="a-1c"></a>以彼金刚轮。<a id="a-1d"></a>安立一切如来不退转性。<a id="a-1e"></a>说此颂曰。</p>
  <p id="a1f">此是一切大觉尊　　一切诸法清净者</p>
  <p id="a1g">金刚不退转大轮　　此即名为菩提场</p>
  <p id="a1h">尔时世尊。<a id="a-1i"></a>复入无言大菩萨三昧。<a id="a-1j"></a>出生法加持金刚三摩地。<a id="a-1k"></a>即一切如来心。<a id="a-1l"></a>从自心出。<a id="a-1m"></a>说是大明曰。</p>
  <p id="a1n">嚩日啰(二合)婆(引)沙(一句)</p>
  <p id="a1o">才出一切如来心时。<a id="a-1p"></a>即彼如是具德金刚手。<a id="a-1q"></a>成一切如来法文字。<a id="a-1r"></a>为出现已。<a id="a-1s"></a>即入世尊大毗卢遮那如来心。<a id="a-1t"></a>合为一体。<a id="a-1u"></a>从是出现金刚念诵之像。<a id="a-1v"></a>住佛掌中。<a id="a-1w"></a>然后从彼金刚念诵像中。<a id="a-1x"></a>出一切世界极微尘量等如来像。<a id="a-1y"></a>放一切如来法光明。<a id="a-1z"></a>等以一切佛神通游戏。<a id="a-20"></a>于一切世界广施作已。<a id="a-21"></a>彼法自性性。<a id="a-22"></a>于金刚萨埵三摩地。<a id="a-23"></a>妙坚牢故合为一体。<a id="a-24"></a>出生无言大菩萨身。<a id="a-25"></a>住世尊大毗卢遮那如来心。<a id="a-26"></a>说此颂曰。</p>
  <p id="a27">大哉自然大秘密　　我说此为秘密语</p>
  <p id="a28">如理宣说正法门　　所说语言离戏论</p>
  <p id="a29">是时无言大菩萨身。<a id="a-2A"></a>从世尊心下。<a id="a-2B"></a>于一切如来后月轮中。<a id="a-2C"></a>如理而住。<a id="a-2D"></a>复请教示。</p>
  <p id="a2E">尔时世尊。<a id="a-2F"></a>即入一切如来秘密语金刚三摩地。<a id="a-2G"></a>以一切如来语念诵三昧。<a id="a-2H"></a>于普尽无余诸有情界。<a id="a-2I"></a>悉令获得语密成就。<a id="a-2J"></a>及得一切适悦快乐。<a id="a-2K"></a>乃至得一切如来语秘密性最上悉地。<a id="a-2L"></a>即以金刚念诵像。<a id="a-2M"></a>授与无言大菩萨双手掌中。<a id="a-2N"></a>时诸如来。<a id="a-2O"></a>即为立名号金刚语。<a id="a-2P"></a>以金刚语灌顶法而为灌顶。</p>
  <p id="a2Q">尔时金刚语菩萨摩诃萨。<a id="a-2R"></a>即以金刚念诵像。<a id="a-2S"></a>与一切如来谈论。<a id="a-2T"></a>说此颂曰。</p>
  <p id="a2U">此是一切大觉尊　　名为金刚真念诵</p>
  <p id="a2V">而彼一切佛如来　　是速成就大明者</p>
  <p id="a2W">此是金刚大法性智。<a id="a-2X"></a>一切如来转大轮智。<a id="a-2Y"></a>一切如来随转论轮戏论之智。<a id="a-2Z"></a>一切如来大智大士。</p>
  <p id="a2a">尔时世尊。<a id="a-2b"></a>复入一切如来巧业大菩萨三昧。<a id="a-2c"></a>出生羯磨加持金刚三摩地。<a id="a-2d"></a>此名一切如来羯磨三昧。<a id="a-2e"></a>即一切如来心。<a id="a-2f"></a>从自心出。<a id="a-2g"></a>说是大明曰。</p>
  <p id="a2h">嚩日啰(二合)羯哩摩(二合一句)</p>
  <p id="a2i">才出一切如来心时。<a id="a-2j"></a>以一切羯磨平等智。<a id="a-2k"></a>于金刚萨埵三摩地善通达故。<a id="a-2l"></a>即彼如是具德持金刚者。<a id="a-2m"></a>成一切如来羯磨光明。<a id="a-2n"></a>为出现已。<a id="a-2o"></a>以是光明遍照一切世界。<a id="a-2p"></a>混成一切如来大羯磨界。<a id="a-2q"></a>而彼普尽一切如来大羯磨界。<a id="a-2r"></a>即入世尊大毗卢遮那如来心。<a id="a-2s"></a>合为一体。<a id="a-2t"></a>从是出生大羯磨金刚像。<a id="a-2u"></a>周遍一切虚空界量。<a id="a-2v"></a>住佛掌中。<a id="a-2w"></a>然后从彼大羯磨金刚像中。<a id="a-2x"></a>出一切世界极微尘量等如来像。<a id="a-2y"></a>广作一切胜事业。<a id="a-2z"></a>等以一切佛神通游戏。<a id="a-30"></a>于一切世界广施作已。<a id="a-31"></a>彼一切如来无边事业性。<a id="a-32"></a>于金刚萨埵三摩地。<a id="a-33"></a>妙坚牢故合为一体。<a id="a-34"></a>出生一切如来巧业大菩萨身。<a id="a-35"></a>住世尊大毗卢遮那如来心。<a id="a-36"></a>说此颂曰。</p>
  <p id="a37">大哉诸佛妙不空　　而我一切事业多</p>
  <p id="a38">无功用心作佛事　　此即能转金刚业</p>
  <p id="a39">是时一切如来巧业大菩萨身。<a id="a-3A"></a>从世尊心下。<a id="a-3B"></a>于一切如来前月轮中。<a id="a-3C"></a>如理而住。<a id="a-3D"></a>复请教示。</p>
  <p id="a3E">尔时世尊即入一切如来不空金刚三摩地。<a id="a-3F"></a>以一切如来转大供养无量不空一切事业广大仪轨。<a id="a-3G"></a>于普尽无余诸有情界。<a id="a-3H"></a>令得一切事业成就。<a id="a-3I"></a>及得一切适悦快乐。<a id="a-3J"></a>乃至得一切如来金刚事业性神境智通最上悉地殊胜之果。<a id="a-3K"></a>即以彼羯磨金刚杵一切羯磨转轮一切如来金刚羯磨灌顶。<a id="a-3L"></a>授与一切如来金刚巧业大菩萨双手掌中。<a id="a-3M"></a>时诸如来。<a id="a-3N"></a>即为立名号金刚尾湿嚩。<a id="a-3O"></a>以金刚尾湿嚩灌顶法而为灌顶。</p>
  <p id="a3P">尔时金刚尾湿嚩菩萨摩诃萨。<a id="a-3Q"></a>以彼羯磨金刚杵安自心已。<a id="a-3R"></a>即安立一切如来住巧业性。<a id="a-3S"></a>说此颂曰。</p>
  <p id="a3T">此是一切大觉尊　　善作最上妙巧业</p>
  <p id="a3U">今得授于我掌中　　于巧业中安巧业</p>
  <p id="a3V">尔时世尊。<a id="a-3W"></a>复入极难敌精进大菩萨三昧。<a id="a-3X"></a>出生羯磨加持金刚三摩地。<a id="a-3Y"></a>此名一切如来善护三昧。<a id="a-3Z"></a>即一切如来心。<a id="a-3a"></a>从自心出说是大明曰。</p>
  <p id="a3b">嚩日啰(二合)荦(力角切下同)叉(一句)</p>
  <p id="a3c">才出一切如来心时。<a id="a-3d"></a>即彼如是具德金刚手。<a id="a-3e"></a>成坚固甲胄。<a id="a-3f"></a>为出现已。<a id="a-3g"></a>即入世尊大毗卢遮那如来心。<a id="a-3h"></a>合为一体。<a id="a-3i"></a>从是出生大金刚甲胄像。<a id="a-3j"></a>住佛掌中。<a id="a-3k"></a>然后从彼金刚甲胄像中。<a id="a-3l"></a>出一切世界极微尘量等如来像。<a id="a-3m"></a>作一切如来善护广大仪轨事业。<a id="a-3n"></a>等以一切佛神通游戏。<a id="a-3o"></a>广施作已。<a id="a-3p"></a>彼极难敌精进性。<a id="a-3q"></a>于金刚萨埵三摩地。<a id="a-3r"></a>妙坚牢故合为一体。<a id="a-3s"></a>出生极难敌精进大菩萨身。<a id="a-3t"></a>住世尊大毗卢遮那如来心。<a id="a-3u"></a>说此颂曰。</p>
  <p id="a3v">大哉我此精进铠　　极坚固我坚固身</p>
  <p id="a3w">由坚固性本无身　　故金刚身胜所作</p>
  <p id="a3x">是时极难敌精进大菩萨身。<a id="a-3y"></a>从世尊心下。<a id="a-3z"></a>于一切如来右月轮中。<a id="a-40"></a>如理而住。<a id="a-41"></a>复请教示。</p>
  <p id="a42">尔时世尊。<a id="a-43"></a>即入一切如来坚固金刚三摩地。<a id="a-44"></a>以一切如来精进波罗蜜多三昧。<a id="a-45"></a>于普尽无余诸有情界。<a id="a-46"></a>救拔利益。<a id="a-47"></a>悉令获得适悦快乐。<a id="a-48"></a>乃至得一切如来妙金刚身最上悉地殊胜之果。<a id="a-49"></a>即以金刚甲胄。<a id="a-4A"></a>授与极难敌精进大菩萨双手掌中。<a id="a-4B"></a>时诸如来。<a id="a-4C"></a>即为立名号金刚慈友。<a id="a-4D"></a>以金刚慈友灌顶法而为灌顶。</p>
  <p id="a4E">尔时金刚慈友菩萨摩诃萨。<a id="a-4F"></a>即以金刚甲胄。<a id="a-4G"></a>于一切如来作胜被甲。<a id="a-4H"></a>说此颂曰。</p>
  <p id="a4I">此是一切大觉尊　　最上大慈胜甲胄</p>
  <p id="a4J">坚固精进大护身　　此即名为大慈友</p>
  <p id="a4K">尔时世尊。<a id="a-4L"></a>复入摧诸魔大菩萨三昧。<a id="a-4M"></a>出生羯磨加持金刚三摩地。<a id="a-4N"></a>此名一切如来方便三昧。<a id="a-4O"></a>即一切如来心。<a id="a-4P"></a>从自心出。<a id="a-4Q"></a>说是大明曰。</p>
  <p id="a4R">嚩日啰(二合)药叉(一句)</p>
  <p id="a4S">才出一切如来心时。<a id="a-4T"></a>即彼如是具德持金刚者。<a id="a-4U"></a>成金刚大牙器仗。<a id="a-4V"></a>为出现已。<a id="a-4W"></a>即入世尊大毗卢遮那如来心。<a id="a-4X"></a>合为一体。<a id="a-4Y"></a>从是出生金刚牙像。<a id="a-4Z"></a>住佛掌中。<a id="a-4a"></a>然后从彼金刚牙像中。<a id="a-4b"></a>出一切世界极微尘量等如来像。<a id="a-4c"></a>作一切如来暴怒调伏等事。<a id="a-4d"></a>以一切佛神通游戏。<a id="a-4e"></a>广施作已。<a id="a-4f"></a>彼摧诸魔性。<a id="a-4g"></a>于金刚萨埵三摩地。<a id="a-4h"></a>妙坚牢故合为一体。<a id="a-4i"></a>出生摧诸魔大菩萨身。<a id="a-4j"></a>住世尊大毗卢遮那如来心。<a id="a-4k"></a>说此颂曰。</p>
  <p id="a4l">大哉我此大方便　　是即诸佛悲愍者</p>
  <p id="a4m">由众生利寂静故　　乃现暴怒诸所作</p>
  <p id="a4n">是时摧诸魔大菩萨身。<a id="a-4o"></a>从世尊心下。<a id="a-4p"></a>于一切如来左月轮中。<a id="a-4q"></a>如理而住。<a id="a-4r"></a>复请教示。</p>
  <p id="a4s">尔时世尊即入一切如来极忿金刚三摩地。<a id="a-4t"></a>以一切如来能调难调三昧。<a id="a-4u"></a>于普尽无余诸有情界。<a id="a-4v"></a>施大无畏。<a id="a-4w"></a>悉令获得适悦快乐。<a id="a-4x"></a>乃至得一切如来大方便神境智通最上悉地殊胜之果。<a id="a-4y"></a>即以金刚大牙器仗。<a id="a-4z"></a>授与摧诸魔大菩萨双手掌中。<a id="a-50"></a>时诸如来。<a id="a-51"></a>即为立名号金刚暴怒。<a id="a-52"></a>以金刚暴怒灌顶法而为灌顶。</p>
  <p id="a53">尔时金刚暴怒菩萨摩诃萨。<a id="a-54"></a>即以所授金刚大牙器仗安自口中。<a id="a-55"></a>向一切如来作恐怖相。<a id="a-56"></a>说此颂曰。</p>
  <p id="a57">此是一切大觉尊　　能调一切极难调</p>
  <p id="a58">大利金刚牙器仗　　大悲方便心所生</p>
  <p id="a59">尔时世尊。<a id="a-5A"></a>复入一切如来拳大菩萨三昧。<a id="a-5B"></a>出生羯磨加持金刚三摩地。<a id="a-5C"></a>此名一切如来身语心金刚缚三昧。<a id="a-5D"></a>即一切如来心。<a id="a-5E"></a>从自心出说是大明曰。</p>
  <p id="a5F">嚩日啰(二合)散提(引一句)</p>
  <p id="a5G">才出一切如来心时。<a id="a-5H"></a>即彼如是具德持金刚者。<a id="a-5I"></a>成一切如来一切印缚。<a id="a-5J"></a>为出现已。<a id="a-5K"></a>即入世尊大毗卢遮那如来心。<a id="a-5L"></a>合为一体。<a id="a-5M"></a>从是出生金刚缚像。<a id="a-5N"></a>住佛掌中。<a id="a-5O"></a>然后从彼金刚缚像中。<a id="a-5P"></a>出一切世界极微尘量等如来像。<a id="a-5Q"></a>于一切世界普印一切如来智等及一切如来神通游戏。<a id="a-5R"></a>广施作已。<a id="a-5S"></a>彼一切如来拳妙缚性。<a id="a-5T"></a>于金刚萨埵三摩地。<a id="a-5U"></a>妙坚牢故合为一体。<a id="a-5V"></a>出生一切如来拳大菩萨身。<a id="a-5W"></a>住世尊大毗卢遮那如来心。<a id="a-5X"></a>说此颂曰。</p>
  <p id="a5Y">大哉我妙坚固缚　　即我三昧坚固身</p>
  <p id="a5Z">以一切愿悉成就　　彼解脱者乃为缚</p>
  <p id="a5a">是时一切如来拳大菩萨身。<a id="a-5b"></a>从世尊心下。<a id="a-5c"></a>于一切如来后月轮中。<a id="a-5d"></a>如理而住。<a id="a-5e"></a>复请教示。</p>
  <p id="a5f">尔时世尊即入一切如来缚三昧金刚三摩地。<a id="a-5g"></a>以一切如来印缚三昧。<a id="a-5h"></a>于普尽无余诸有情界悉令获得一切如来贤圣加持一切愿成就。<a id="a-5i"></a>及得一切适悦快乐。<a id="a-5j"></a>乃至得一切如来一切智。<a id="a-5k"></a>智印主最上悉地殊胜之果。<a id="a-5l"></a>即作金刚缚相。<a id="a-5m"></a>授与一切如来拳大菩萨双手掌中。<a id="a-5n"></a>时诸如来。<a id="a-5o"></a>即为立名号金刚拳。<a id="a-5p"></a>以金刚拳灌顶法而为灌顶。</p>
  <p id="a5q">尔时金刚拳菩萨摩诃萨。<a id="a-5r"></a>即以金刚缚。<a id="a-5s"></a>于一切如来作妙缚相。<a id="a-5t"></a>说此颂曰。</p>
  <p id="a5u">此是一切大觉尊　　秘密印缚大坚固</p>
  <p id="a5v">以一切佛速成就　　不越金刚大三昧</p>
  <p id="a5w">此是一切如来供养广大羯磨仪轨大精进坚固甲胄。<a id="a-5x"></a>一切如来大方便一切即智。<a id="a-5y"></a>一切如来大羯磨大士。</p>
  <p id="a5z">尔时世尊阿閦如来。<a id="a-60"></a>以世尊大毗卢遮那如来及一切如来智所成已。<a id="a-61"></a>印一切如来智故。<a id="a-62"></a>即入金刚婆罗蜜多三昧。<a id="a-63"></a>出生金刚加持三摩地。<a id="a-64"></a>此名一切如来金刚三昧。<a id="a-65"></a>即一切如来印。<a id="a-66"></a>从自心出。<a id="a-67"></a>说是大明曰。</p>
  <p id="a68">萨埵嚩日哩(二合一句)</p>
  <p id="a69">才出一切如来心时。<a id="a-6A"></a>即现种种金刚光明具德持金刚者。<a id="a-6B"></a>于是金刚光明门中。<a id="a-6C"></a>成一切世界极微尘量等如来像。<a id="a-6D"></a>以一切如来金刚波罗蜜多智印已。<a id="a-6E"></a>复聚为一体。<a id="a-6F"></a>从是出现周遍一切世界为量大金刚像。<a id="a-6G"></a>于世尊大毗卢遮那如来前月轮中。<a id="a-6H"></a>如理而住说此颂曰。</p>
  <p id="a6I">大哉一切正觉尊　　萨埵金刚我坚固</p>
  <p id="a6J">由坚固性本无身　　是故金刚身出现</p>
  <p id="a6K">尔时世尊宝生如来。<a id="a-6L"></a>印世尊大毗卢遮那如来及一切如来智故。<a id="a-6M"></a>即入宝波罗蜜多三昧。<a id="a-6N"></a>出生金刚加持三摩地。<a id="a-6O"></a>此名金刚宝三昧即自印。<a id="a-6P"></a>从自心出。<a id="a-6Q"></a>说是大明曰。</p>
  <p id="a6R">啰怛那(二合)嚩日哩(二合一句)</p>
  <p id="a6S">才出一切如来心时。<a id="a-6T"></a>即现大宝光明具德持金刚者。<a id="a-6U"></a>于是宝光明中。<a id="a-6V"></a>成一切世界极微尘量等如来像。<a id="a-6W"></a>遍印一切如来智已。<a id="a-6X"></a>复聚为一体。<a id="a-6Y"></a>从是出现周遍一切世界为量大金刚宝像。<a id="a-6Z"></a>于世尊大毗卢遮那如来右月轮中。<a id="a-6a"></a>如理而住。<a id="a-6b"></a>说此颂曰。</p>
  <p id="a6c">大哉一切正觉尊　　我即名为宝金刚</p>
  <p id="a6d">彼一切印一切愿　　是即灌顶坚固理</p>
  <p id="a6e">尔时世尊观自在王如来。<a id="a-6f"></a>印世尊大毗卢遮那如来及一切如来智故。<a id="a-6g"></a>即入法波罗蜜多三昧。<a id="a-6h"></a>出生金刚加持三摩地。<a id="a-6i"></a>此名大法三昧。<a id="a-6j"></a>即自印。<a id="a-6k"></a>从自心出。<a id="a-6l"></a>说是大明曰。</p>
  <p id="a6m">达哩摩(二合)嚩日哩(二合一句)</p>
  <p id="a6n">才出一切如来心时。<a id="a-6o"></a>即现莲华光明具德持金刚者。<a id="a-6p"></a>于是莲华光明中成一切世界极微尘量等如来像。<a id="a-6q"></a>遍印一切如来智已。<a id="a-6r"></a>复聚为一体。<a id="a-6s"></a>从是出现周遍一切世界为量大金刚莲华像。<a id="a-6t"></a>于世尊大毗卢遮那如来后月轮中。<a id="a-6u"></a>如理而住。<a id="a-6v"></a>说此颂曰。</p>
  <p id="a6w">大哉一切正觉尊　　大法金刚我清净</p>
  <p id="a6x">由本自性清净故　　令诸贪染悉无垢</p>
 </body>
</html>