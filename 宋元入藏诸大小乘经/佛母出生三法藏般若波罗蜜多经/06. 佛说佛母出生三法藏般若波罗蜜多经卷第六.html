<!doctype html>
<html id="z3IBUa3ed" data-ver="452">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说佛母出生三法藏般若波罗蜜多经卷第六</h1>
  <h2 id="a2">随喜回向品第六之一</h2>
  <p id="a3">尔时慈氏菩萨摩诃萨告尊者须菩提言。<a id="a-4"></a>若菩萨摩诃萨。<a id="a-5"></a>于此甚深般若波罗蜜多法门。<a id="a-6"></a>随喜回向所获功德。<a id="a-7"></a>比余众生布施持戒修定功德。<a id="a-8"></a>最上最极最胜最妙。<a id="a-9"></a>广大无量无等无等等。<a id="a-A"></a>是故于此甚深正法。<a id="a-B"></a>应当随喜如理回向。</p>
  <p id="aC">是时尊者须菩提白慈氏菩萨言。<a id="a-D"></a>若菩萨摩诃萨。<a id="a-E"></a>于十方一切处无量无数无边不可思议不可称计三千大千世界。<a id="a-F"></a>一一世界中。<a id="a-G"></a>所有过法已入涅槃无量无数无边如来应供正等正觉。<a id="a-H"></a>是诸如来从初发心乃至成就阿耨多罗三藐三菩提果。<a id="a-I"></a>已入无余依大涅槃界。<a id="a-J"></a>乃至法灭已来。<a id="a-K"></a>于其中间所有诸佛世尊戒蕴定蕴慧蕴解脱蕴解脱知见蕴。<a id="a-L"></a>及彼六波罗蜜多相应善根。<a id="a-M"></a>诸佛功德相应善根。<a id="a-N"></a>方便愿力智波罗蜜多广大神通相应善根。<a id="a-O"></a>一切智智正行相应出生善根。<a id="a-P"></a>乃至大慈大悲无量无边利益安乐一切众生佛功德聚。<a id="a-Q"></a>如是一切波罗蜜多法门。<a id="a-R"></a>生出一切最胜神通离障无著种种行法。<a id="a-S"></a>无能胜无等等无限量无所观。<a id="a-T"></a>如来如实智力如来知见。<a id="a-U"></a>乃至具足圆满如来十力四无所畏一切胜义法门。<a id="a-V"></a>所有如来转大法轮。<a id="a-W"></a>执大法炬。<a id="a-X"></a>击大法鼓。<a id="a-Y"></a>吹大法螺。<a id="a-Z"></a>作大法乐。<a id="a-a"></a>雨大法雨。<a id="a-b"></a>了大法智。<a id="a-c"></a>以大法财施诸众生。<a id="a-d"></a>说诸佛法诸缘觉法及声闻法。<a id="a-e"></a>普令众生于中修学所有一切最胜善根。<a id="a-f"></a>及彼诸佛为诸菩萨摩诃萨众授记当得阿耨多罗三藐三菩提果。<a id="a-g"></a>是诸菩萨所有六波罗蜜多相应善根。<a id="a-h"></a>又复为诸缘觉乘人授缘觉记。<a id="a-i"></a>而彼所有一切善根。<a id="a-j"></a>又复有诸声闻乘人。<a id="a-k"></a>行于布施持戒修定所有功德。<a id="a-l"></a>及诸有学无漏无学无漏如是善根。<a id="a-m"></a>又复所有诸愚异生所种善根。<a id="a-n"></a>及其四众苾刍苾刍尼优婆塞优婆夷所行布施持戒修定功德。<a id="a-o"></a>乃至天龙夜叉乾闼婆阿修罗迦楼罗紧那罗摩睺罗伽人及非人傍生异类。<a id="a-p"></a>闻佛说法所种善根。<a id="a-q"></a>乃至如来入涅槃后。<a id="a-r"></a>一切众生于佛法僧所种善根。<a id="a-s"></a>如是等种种善根种种功德。<a id="a-t"></a>尽无尽相和合聚集称计较量。<a id="a-u"></a>修菩萨者以最上最极最胜最妙广大无量无等无等等心皆悉随喜。<a id="a-v"></a>以如是随喜功德。<a id="a-w"></a>回向阿耨多罗三藐三菩提作如是言。<a id="a-x"></a>愿我以此善根。<a id="a-y"></a>当得阿耨多罗三藐三菩提果。<a id="a-z"></a>而此修菩萨者。<a id="a-10"></a>所有诸缘诸事诸相。<a id="a-11"></a>从心所生如心取相为可得不。</p>
  <p id="a12">尔时慈氏菩萨告尊者须菩提言。<a id="a-13"></a>不也须菩提。<a id="a-14"></a>所有诸缘诸事诸相。<a id="a-15"></a>从心所生如心取相皆不可得。<a id="a-16"></a>须菩提复白慈氏菩萨言。<a id="a-17"></a>若诸缘诸事诸相如心所取不可得者。<a id="a-18"></a>是人将无想颠倒心颠倒见颠倒耶。<a id="a-19"></a>何以故。<a id="a-1A"></a>有所生故。<a id="a-1B"></a>无常谓常。<a id="a-1C"></a>以苦谓乐。<a id="a-1D"></a>不净谓净。<a id="a-1E"></a>无我谓我。<a id="a-1F"></a>于疑惑心谓正思惟。<a id="a-1G"></a>由是于想心见皆成颠倒。<a id="a-1H"></a>若于诸缘诸事诸相。<a id="a-1I"></a>一一皆住如实法者。<a id="a-1J"></a>即无所生亦无所取。<a id="a-1K"></a>由如是故。<a id="a-1L"></a>心法亦然诸法亦然菩提亦然。<a id="a-1M"></a>若诸缘诸事诸相。<a id="a-1N"></a>菩提及心皆无异者。<a id="a-1O"></a>即于何所缘取于何相。<a id="a-1P"></a>当以何心随喜功德。<a id="a-1Q"></a>又复以何善根。<a id="a-1R"></a>回向阿耨多罗三藐三菩提。</p>
  <p id="a1S">尔时慈氏菩萨摩诃萨谓尊者须菩提言。<a id="a-1T"></a>如汝所说。<a id="a-1U"></a>此回向法。<a id="a-1V"></a>不应为彼新发意菩萨如是宣说。<a id="a-1W"></a>何以故。<a id="a-1X"></a>彼若闻是说已所有信解爱乐恭敬净心皆悉隐灭。<a id="a-1Y"></a>以是义故不应为说。<a id="a-1Z"></a>若有住不退转菩萨摩诃萨随顺善知识者。<a id="a-1a"></a>应当为彼如是宣说。<a id="a-1b"></a>而彼菩萨闻是法已。<a id="a-1c"></a>不惊不怖亦不退没。<a id="a-1d"></a>如是菩萨摩诃萨。<a id="a-1e"></a>能以随喜功德如实回向彼一切智。</p>
  <p id="a1f">尔时尊者须菩提白慈氏菩萨言若菩萨起随喜心回向心。<a id="a-1g"></a>是心。<a id="a-1h"></a>即尽即灭即离。<a id="a-1i"></a>当以何心而能随喜。<a id="a-1j"></a>复以何心而用回向阿耨多罗三藐三菩提。<a id="a-1k"></a>若以心心能回向者。<a id="a-1l"></a>是二心不俱亦无所有。<a id="a-1m"></a>若诸心自性又不能回向。<a id="a-1n"></a>即以何心能回向耶。</p>
  <p id="a1o">尔时帝释天主白尊者须菩提言。<a id="a-1p"></a>若有新发意菩萨。<a id="a-1q"></a>闻作是说将无惊怖生退没耶。<a id="a-1r"></a>尊者。<a id="a-1s"></a>今云何是如实随喜如实回向。<a id="a-1t"></a>应当云何是随喜法。<a id="a-1u"></a>又复云何是回向心。</p>
  <p id="a1v">尔时尊者须菩提以慈氏菩萨摩诃萨威神加持力故。<a id="a-1w"></a>复白慈氏菩萨言。<a id="a-1x"></a>诸菩萨摩诃萨。<a id="a-1y"></a>于过去诸佛道悉已修习。<a id="a-1z"></a>已灭戏论去除棘刺。<a id="a-20"></a>舍诸重担得大善利。<a id="a-21"></a>诸有结缚皆悉已尽。<a id="a-22"></a>正智无碍心得自在诸心善寂。<a id="a-23"></a>是诸菩萨。<a id="a-24"></a>于十方一切处无量无数三千大千世界。<a id="a-25"></a>一一世界中所有过去无量无数已入涅槃诸佛如来。<a id="a-26"></a>是诸如来从初发心乃至成就阿耨多罗三藐三菩提果。<a id="a-27"></a>已入无余依大涅槃界。<a id="a-28"></a>乃至法灭已来于其中间所有诸佛世尊诸波罗蜜多相应善根。<a id="a-29"></a>及彼种种福行善根。<a id="a-2A"></a>诸佛戒定慧解脱解脱知见诸蕴善根。<a id="a-2B"></a>乃至大慈大悲无量无边利益安乐一切众生佛功德聚。<a id="a-2C"></a>及佛所说种种法门。<a id="a-2D"></a>一切众生于是中学。<a id="a-2E"></a>信解安住所有善根。<a id="a-2F"></a>及佛世尊为诸菩萨授阿耨多罗三藐三菩提记。<a id="a-2G"></a>是诸菩萨所有六波罗蜜多相应善根。<a id="a-2H"></a>又复为诸缘觉乘人授缘觉记。<a id="a-2I"></a>而彼所有一切善根。<a id="a-2J"></a>又复有诸声闻乘人。<a id="a-2K"></a>行于布施持戒修定所有功德。<a id="a-2L"></a>及诸有学无漏无学无漏如是善根。<a id="a-2M"></a>又复所有诸愚异生所种善根。<a id="a-2N"></a>乃至天龙夜叉乾闼婆阿修罗迦楼罗紧那罗摩睺罗伽人及非人傍生异类。<a id="a-2O"></a>闻佛说法所种善根。<a id="a-2P"></a>乃至如来入涅槃后。<a id="a-2Q"></a>一切众生所种善根。<a id="a-2R"></a>如是等种种善根种种功德。<a id="a-2S"></a>和合聚集称计较量。<a id="a-2T"></a>是诸菩萨一一随喜。<a id="a-2U"></a>以此随喜功德。<a id="a-2V"></a>回向阿耨多罗三藐三菩提。<a id="a-2W"></a>慈氏。<a id="a-2X"></a>若菩萨摩诃萨作如是回向。<a id="a-2Y"></a>云何当得不堕想颠倒心颠倒见颠倒。</p>
  <p id="a2Z">尔时慈氏菩萨告尊者须菩提言。<a id="a-2a"></a>若菩萨摩诃萨。<a id="a-2b"></a>所用心随喜及回向时于是心中不生心想。<a id="a-2c"></a>如实知心无所取相。<a id="a-2d"></a>若菩萨摩诃萨。<a id="a-2e"></a>能以如是随喜功德。<a id="a-2f"></a>回向阿耨多罗三藐三菩提者。<a id="a-2g"></a>是菩萨摩诃萨。<a id="a-2h"></a>即得不堕想心见倒。<a id="a-2i"></a>若复于心不如实知。<a id="a-2j"></a>以有得想而回向者。<a id="a-2k"></a>是菩萨摩诃萨。<a id="a-2l"></a>不能远离想心见倒。<a id="a-2m"></a>又复若诸菩萨摩诃萨。<a id="a-2n"></a>以有得心而回向者。<a id="a-2o"></a>是心即尽即灭即离。<a id="a-2p"></a>彼尽灭心不能回向。<a id="a-2q"></a>若以无所得心而回向者。<a id="a-2r"></a>是即如实回向法性。<a id="a-2s"></a>若法如是回向故即法性亦然。<a id="a-2t"></a>法性如是回向故即诸法亦然。<a id="a-2u"></a>若菩萨摩诃萨能如是回向者。<a id="a-2v"></a>是为正回向。<a id="a-2w"></a>不名邪回向。<a id="a-2x"></a>而此回向法菩萨摩诃萨应当如是学。</p>
  <p id="a2y">复次尊者须菩提。<a id="a-2z"></a>若菩萨摩诃萨。<a id="a-30"></a>如过去诸佛善根。<a id="a-31"></a>如是随喜回向。<a id="a-32"></a>若于未来诸佛道悉已修习。<a id="a-33"></a>已灭戏论得大善利。<a id="a-34"></a>是诸如来。<a id="a-35"></a>从初发心乃至成就阿耨多罗三藐三菩提果。<a id="a-36"></a>已入无余依大涅槃界。<a id="a-37"></a>乃至法灭已来。<a id="a-38"></a>于其中间所有诸佛世尊诸波罗蜜多相应善根。<a id="a-39"></a>及彼诸佛戒定慧解脱解脱知见诸蕴善根。<a id="a-3A"></a>乃至大慈大悲无量无边利益安乐一切众生佛功德聚。<a id="a-3B"></a>及佛所说种种法门。<a id="a-3C"></a>一切众生于是中学信解安住所有善根。<a id="a-3D"></a>及佛世尊为诸菩萨授阿耨多罗三藐三菩提记。<a id="a-3E"></a>是诸菩萨所有六波罗蜜多相应善根。<a id="a-3F"></a>又复为诸缘觉乘人授缘觉记。<a id="a-3G"></a>而彼所有一切善根。<a id="a-3H"></a>又复有诸声闻乘人。<a id="a-3I"></a>行于布施持戒修定所有善根。<a id="a-3J"></a>及诸有学无漏无学无漏如是善根。<a id="a-3K"></a>又复所有诸愚异生所种善根。<a id="a-3L"></a>乃至天龙夜叉乾闼婆阿修罗迦楼罗紧那罗摩睺罗伽人及非人傍生异类。<a id="a-3M"></a>闻佛说法所种善根。<a id="a-3N"></a>乃至如来入涅槃后。<a id="a-3O"></a>一切众生所种善根。<a id="a-3P"></a>如是等种种善根种种功德。<a id="a-3Q"></a>和合聚集称计较量。<a id="a-3R"></a>是诸菩萨一一随喜。<a id="a-3S"></a>以此随喜功德回向阿耨多罗三藐三菩提。<a id="a-3T"></a>尊者须菩提。<a id="a-3U"></a>而彼菩萨所用心。<a id="a-3V"></a>随喜及回向时。<a id="a-3W"></a>若于是心中不生心想。<a id="a-3X"></a>如实知心无所取相。<a id="a-3Y"></a>能以如是随喜功德。<a id="a-3Z"></a>回向阿耨多罗三藐三菩提者。<a id="a-3a"></a>是菩萨即得不堕想心见倒。<a id="a-3b"></a>若复于心不如实知。<a id="a-3c"></a>以有得想而回向者。<a id="a-3d"></a>是菩萨不能远离想心见倒。<a id="a-3e"></a>又复若诸菩萨。<a id="a-3f"></a>以有得心而回向者。<a id="a-3g"></a>是心即尽即灭即离。<a id="a-3h"></a>彼尽灭心不能回向。<a id="a-3i"></a>若以无所得心而回向者。<a id="a-3j"></a>是即如实回向法性。<a id="a-3k"></a>若法如是回向故即法性亦然。<a id="a-3l"></a>法性如是回向故即诸法亦然。<a id="a-3m"></a>若如是回向者。<a id="a-3n"></a>是为正回向。<a id="a-3o"></a>不名邪回向复次尊者须菩提。<a id="a-3p"></a>菩萨摩诃萨。<a id="a-3q"></a>如未来诸佛善根。<a id="a-3r"></a>如是随喜回向。<a id="a-3s"></a>若于现在诸佛如来。<a id="a-3t"></a>从初发心乃至成就阿耨多罗三藐三菩提果。<a id="a-3u"></a>已入无余依大涅槃界。<a id="a-3v"></a>乃至法灭已来。<a id="a-3w"></a>于其中间所有诸佛世尊一切善根。<a id="a-3x"></a>乃至如来入涅槃后一切众生所种善根。<a id="a-3y"></a>如是等种种善根种种功德。<a id="a-3z"></a>和合聚集称计较量。<a id="a-40"></a>是诸菩萨一一随喜。<a id="a-41"></a>以此随喜功德。<a id="a-42"></a>回向阿耨多罗三藐三菩提。<a id="a-43"></a>尊者须菩提。<a id="a-44"></a>而彼菩萨所用心。<a id="a-45"></a>随喜及回向时。<a id="a-46"></a>于是心中不生心想。<a id="a-47"></a>如实知心无所取相。<a id="a-48"></a>若能如是随喜功德。<a id="a-49"></a>回向阿耨多罗三藐三菩提者。<a id="a-4A"></a>是菩萨即得不堕想心见倒。<a id="a-4B"></a>若复以其有所得心而回向者。<a id="a-4C"></a>是菩萨不能远离想心见倒。<a id="a-4D"></a>而彼菩萨摩诃萨当如实知所用心。<a id="a-4E"></a>回向时是心即尽即灭即离。<a id="a-4F"></a>彼尽灭心即不能回向。<a id="a-4G"></a>若以无所得心而回向者。<a id="a-4H"></a>是即如实回向法性。<a id="a-4I"></a>若法如是回向故即法性亦然。<a id="a-4J"></a>法性如是回向故即诸法亦然。<a id="a-4K"></a>若菩萨摩诃萨。<a id="a-4L"></a>于如是过去未来现在法中。<a id="a-4M"></a>能如实知如实回向者。<a id="a-4N"></a>是为正回向。<a id="a-4O"></a>不名邪回向。</p>
  <p id="a4P">复次须菩提。<a id="a-4Q"></a>菩萨摩诃萨。<a id="a-4R"></a>若欲如实回向阿耨多罗三藐三菩提者。<a id="a-4S"></a>当观诸法犹如虚空离一切相。<a id="a-4T"></a>何以故。<a id="a-4U"></a>若于诸法如实了知。<a id="a-4V"></a>即无心无非心。<a id="a-4W"></a>是能知者。<a id="a-4X"></a>无法无非法。<a id="a-4Y"></a>为所知相。<a id="a-4Z"></a>若菩萨于如是法中能回向者。<a id="a-4a"></a>是名最上回向。<a id="a-4b"></a>是故得名菩萨摩诃萨正修福行。<a id="a-4c"></a>何以故。<a id="a-4d"></a>若种种法及种种行皆寂静故。<a id="a-4e"></a>所有随喜功德。<a id="a-4f"></a>回向阿耨多罗三藐三菩提亦复如是。<a id="a-4g"></a>若如实知诸行皆寂无所动者。<a id="a-4h"></a>是菩萨摩诃萨。<a id="a-4i"></a>即能具足般若波罗蜜多方便。<a id="a-4j"></a>于佛世尊入涅槃后。<a id="a-4k"></a>所有善根若体若相若自性若法性。<a id="a-4l"></a>皆如实知即能回向阿耨多罗三藐三菩提。<a id="a-4m"></a>何以故。<a id="a-4n"></a>诸佛世尊所有一切相应行法非三世故。<a id="a-4o"></a>若过去世彼法已离已灭已尽。<a id="a-4p"></a>若未来世当所未至。<a id="a-4q"></a>若现在世今即无住。<a id="a-4r"></a>复无所得非境界相。<a id="a-4s"></a>若取相者即于阿耨多罗三藐三菩提。<a id="a-4t"></a>住不平等邪念相应。<a id="a-4u"></a>生疑惑想不能安住正念正意。<a id="a-4v"></a>邪所思觉。<a id="a-4w"></a>如是即不名回向阿耨多罗三藐三菩提。<a id="a-4x"></a>若菩萨摩诃萨。<a id="a-4y"></a>于诸善根无所取相无所得心。<a id="a-4z"></a>以是心回向者。<a id="a-50"></a>是为回向阿耨多罗三藐三菩提。<a id="a-51"></a>如是回向法。<a id="a-52"></a>菩萨应当学。<a id="a-53"></a>若如是学者彼能具足善巧方便。<a id="a-54"></a>若诸善根有是善巧方便而用回向者。<a id="a-55"></a>即得近一切智。<a id="a-56"></a>若诸菩萨摩诃萨。<a id="a-57"></a>乐欲修学此方便者。<a id="a-58"></a>应当于此般若波罗蜜多法门。<a id="a-59"></a>听受读诵记念思惟请问其义。<a id="a-5A"></a>如所解了广为他说。<a id="a-5B"></a>是为般若波罗蜜多方便。<a id="a-5C"></a>若不得般若波罗蜜多方便。<a id="a-5D"></a>即不能以诸善根回向阿耨多罗三藐三菩提。<a id="a-5E"></a>何以故。<a id="a-5F"></a>我相已灭诸行已寂。<a id="a-5G"></a>远离种种有所得想。<a id="a-5H"></a>若复有人。<a id="a-5I"></a>于一切法而生取相堕疑惑见。<a id="a-5J"></a>不能安住如实法中。<a id="a-5K"></a>于如实法生有得想。<a id="a-5L"></a>若以如是善根。<a id="a-5M"></a>回向阿耨多罗三藐三菩提者。<a id="a-5N"></a>诸佛如来非所印可亦不随喜。<a id="a-5O"></a>何以故。<a id="a-5P"></a>如是回向名为大贪。<a id="a-5Q"></a>于一切法生疑惑心。<a id="a-5R"></a>复于诸相不能寂静生有得想如来应供正等正觉。<a id="a-5S"></a>亦不说为有大利益。<a id="a-5T"></a>而此回向名为杂毒苦恼。<a id="a-5U"></a>譬如世间上味饮食。<a id="a-5V"></a>诸色香味皆悉具足。<a id="a-5W"></a>而彼食中为毒所杂。<a id="a-5X"></a>诸有智者知杂毒故而不取食。<a id="a-5Y"></a>愚痴无智不能觉了。<a id="a-5Z"></a>但取食之。<a id="a-5a"></a>彼初食时。<a id="a-5b"></a>色香美味虽所爱乐。<a id="a-5c"></a>食力销已苦报现前。<a id="a-5d"></a>以是缘故而趣命终。<a id="a-5e"></a>尊者须菩提。<a id="a-5f"></a>汝今当知。<a id="a-5g"></a>诸有随喜善根发回向心者。<a id="a-5h"></a>不能受持读诵般若波罗蜜多亦复如是何以故。<a id="a-5i"></a>不能具足般若波罗蜜多。<a id="a-5j"></a>方便故不能解了甚深正义。<a id="a-5k"></a>于如实道不能安住。<a id="a-5l"></a>自不了知彼如实法。<a id="a-5m"></a>复为他人展转教授作如是言。<a id="a-5n"></a>汝善男子。<a id="a-5o"></a>当于过去未来现在诸佛世尊所有戒定慧解脱解脱知见诸蕴善根。<a id="a-5p"></a>及彼所有过现未来诸佛世尊。<a id="a-5q"></a>从初发心乃至成就阿耨多罗三藐三菩提果。<a id="a-5r"></a>已入无余依大涅槃界。<a id="a-5s"></a>于其中间所有功德。<a id="a-5t"></a>及为诸菩萨摩诃萨授记当得阿耨多罗三藐三菩提果。<a id="a-5u"></a>是诸菩萨所有善根。<a id="a-5v"></a>又复为诸缘觉乘人授缘觉记。<a id="a-5w"></a>是诸缘觉所有善根。<a id="a-5x"></a>及诸声闻修施戒等。<a id="a-5y"></a>于佛灭后法灭已来。<a id="a-5z"></a>于其中间所种善根。<a id="a-60"></a>乃至愚夫异生所有善根。<a id="a-61"></a>如是等种种善根种种功德。<a id="a-62"></a>和合聚集称计较量尽无尽相。<a id="a-63"></a>汝等应当一一随喜。<a id="a-64"></a>以此随喜善根。<a id="a-65"></a>回向阿耨多罗三藐三菩提。<a id="a-66"></a>须菩提。<a id="a-67"></a>彼人若作是言。<a id="a-68"></a>劝令如是随喜回向者。<a id="a-69"></a>如美食中而杂诸毒。<a id="a-6A"></a>此回向法名为杂毒苦恼。<a id="a-6B"></a>诸修菩萨行者。<a id="a-6C"></a>于自所行尚不应起此回向心。<a id="a-6D"></a>况复如是转劝他人令修此法。<a id="a-6E"></a>若于是相取为实者。<a id="a-6F"></a>不名随喜诸佛功德。<a id="a-6G"></a>不名受持不名回向。<a id="a-6H"></a>若诸菩萨。<a id="a-6I"></a>乐欲如实随喜诸佛如来所有最上一切善根。<a id="a-6J"></a>如实回向阿耨多罗三藐三菩提者。<a id="a-6K"></a>应当随顺如来应供正等正觉。<a id="a-6L"></a>如其佛眼如实观察。<a id="a-6M"></a>如其佛智如实了知。<a id="a-6N"></a>于诸善根。<a id="a-6O"></a>若体若相若自性若法性。<a id="a-6P"></a>如实了知无所生无所得。<a id="a-6Q"></a>若能如是随喜善根。<a id="a-6R"></a>佛所印可佛亦随喜。<a id="a-6S"></a>诸菩萨摩诃萨如是随喜者是正随喜。<a id="a-6T"></a>以此善根回向阿耨多罗三藐三菩提。<a id="a-6U"></a>如来应供正等正觉最上称赞。<a id="a-6V"></a>如是回向名大回向。<a id="a-6W"></a>回向法界善得圆满。<a id="a-6X"></a>内心清净解脱无碍。</p>
  <p id="a6Y">复次诸修菩萨乘善男子等。<a id="a-6Z"></a>修习如是回向法者。<a id="a-6a"></a>于佛如来所有戒定慧解脱解脱知见。<a id="a-6b"></a>无系无著。<a id="a-6c"></a>不系欲界不系色界不系无色界。<a id="a-6d"></a>亦复不系过去未来现在三世。<a id="a-6e"></a>不系诸法不系回向法。<a id="a-6f"></a>修菩萨者如是知已不坏回向法。<a id="a-6g"></a>是大回向善得圆满回向法界。<a id="a-6h"></a>如是回向不取诸相。<a id="a-6i"></a>远离邪法名正回向。<a id="a-6j"></a>如来应供正等正觉。<a id="a-6k"></a>真实印可亦复随喜。<a id="a-6l"></a>菩萨摩诃萨应当如是学。</p>
  <p id="a6m">尔时世尊。<a id="a-6n"></a>赞尊者须菩提言。<a id="a-6o"></a>善哉善哉。<a id="a-6p"></a>须菩提汝善作佛事。<a id="a-6q"></a>能为诸菩萨摩诃萨请问其义。<a id="a-6r"></a>须菩提。<a id="a-6s"></a>诸菩萨摩诃萨。<a id="a-6t"></a>若能如是回向法界法性。<a id="a-6u"></a>如佛世尊所有知见。<a id="a-6v"></a>于诸善根如实觉了。<a id="a-6w"></a>若体若相若自性若法性。<a id="a-6x"></a>了无所生复无所得如是回向我所印可。<a id="a-6y"></a>我亦随喜如是福蕴。<a id="a-6z"></a>无量无边不可称计。<a id="a-70"></a>须菩提。<a id="a-71"></a>假使三千大千世界所有一切众生。<a id="a-72"></a>一一皆修十善业道。<a id="a-73"></a>所获福蕴其数甚多。<a id="a-74"></a>而此菩萨摩诃萨。<a id="a-75"></a>发最胜心回向法界者所有福蕴。<a id="a-76"></a>比前福蕴最上最极最胜最妙。<a id="a-77"></a>广大无量无等无等等。</p>
  <p id="a78">复次须菩提。<a id="a-79"></a>且置是数。<a id="a-7A"></a>假使三千大千世界所有一切众生。<a id="a-7B"></a>一一皆修四无量行。<a id="a-7C"></a>一一皆得四禅定法四无色定及五神通。<a id="a-7D"></a>如是福行其数甚多。<a id="a-7E"></a>而此菩萨摩诃萨。<a id="a-7F"></a>发最胜心回向法界所有福蕴。<a id="a-7G"></a>比前福蕴最上最极。<a id="a-7H"></a>最胜最妙广大无量无等无等等。</p>
 </body>
</html>