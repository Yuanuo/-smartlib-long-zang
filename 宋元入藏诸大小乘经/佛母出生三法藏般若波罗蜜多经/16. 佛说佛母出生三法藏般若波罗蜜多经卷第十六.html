<!doctype html>
<html id="z3IBUaHen" data-ver="468">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说佛母出生三法藏般若波罗蜜多经卷第十六</h1>
  <h2 id="a2">不退转菩萨相品第十七</h2>
  <p id="a3">尔时尊者须菩提白佛言。<a id="a-4"></a>世尊。<a id="a-5"></a>不退转菩萨摩诃萨当有何相。<a id="a-6"></a>我等云何而能识知是不退转者。<a id="a-7"></a>佛告须菩提言。<a id="a-8"></a>汝今当知。<a id="a-9"></a>不退转菩萨摩诃萨有种种相。<a id="a-A"></a>须菩提。<a id="a-B"></a>所有异生地声闻地缘觉地菩萨地如来地。<a id="a-C"></a>如是诸地于真如中无二无别无疑无坏。<a id="a-D"></a>菩萨从是真如入诸法性。<a id="a-E"></a>虽入是法而亦于中不生分别。<a id="a-F"></a>此是真如此真如相。<a id="a-G"></a>出是如已设闻余法。<a id="a-H"></a>亦复于中不疑不难不悔不没。<a id="a-I"></a>无是法无非法。<a id="a-J"></a>菩萨随诸法相入诸法性。<a id="a-K"></a>须菩提。<a id="a-L"></a>当知不退转菩萨摩诃萨于一切时诸所言说有义有利。<a id="a-M"></a>而终不说无益语言。<a id="a-N"></a>亦不观察他人美恶长短。<a id="a-O"></a>须菩提。<a id="a-P"></a>若有具足如是相者。<a id="a-Q"></a>是为不退转菩萨摩诃萨。</p>
  <p id="aR">复次须菩提。<a id="a-S"></a>当知彼不退转菩萨摩诃萨虽闻诸余沙门婆罗门外道等众所说语言。<a id="a-T"></a>而不取为实知实见。<a id="a-U"></a>是菩萨亦不礼事诸余天等。<a id="a-V"></a>不以香华灯涂饮食衣服种种供具供养彼等。<a id="a-W"></a>亦复于彼不生信敬。<a id="a-X"></a>须菩提。<a id="a-Y"></a>若有具足如是相者。<a id="a-Z"></a>是为不退转菩萨摩诃萨。</p>
  <p id="aa">复次须菩提。<a id="a-b"></a>彼不退转菩萨摩诃萨。<a id="a-c"></a>毕竟不堕诸恶趣中。<a id="a-d"></a>不受女人之身。<a id="a-e"></a>又须菩提。<a id="a-f"></a>是菩萨于一切时常行十善道。<a id="a-g"></a>所谓自不杀生复教他人持不杀生。<a id="a-h"></a>自不偷盗复教他人持不偷盗。<a id="a-i"></a>自不邪染复教他人持不邪染。<a id="a-j"></a>自不妄言复教他人持不妄言。<a id="a-k"></a>自不两舌复教他人持不两舌。<a id="a-l"></a>自不恶口复教他人持不恶口。<a id="a-m"></a>自不无义语复教他人持不无义语。<a id="a-n"></a>自不贪爱复教他人持不贪爱。<a id="a-o"></a>自不嗔恚复教他人持不嗔恚。<a id="a-p"></a>自不邪见复教他人不起邪见。<a id="a-q"></a>如是不退转菩萨摩诃萨自行十善道。<a id="a-r"></a>复以此法广为他人如理表示如实教授。<a id="a-s"></a>如所利益如理生喜。<a id="a-t"></a>是菩萨于十善法坚固而行无所退失。<a id="a-u"></a>于一切行一切种一切时一切处不生嗔恚心。<a id="a-v"></a>乃至梦中亦行十善。<a id="a-w"></a>而不暂起十不善行。<a id="a-x"></a>须菩提。<a id="a-y"></a>若有具足如是相者。<a id="a-z"></a>是为不退转菩萨摩诃萨。</p>
  <p id="a10">复次须菩提。<a id="a-11"></a>彼不退转菩萨摩诃萨。<a id="a-12"></a>随自所闻所得一切法门。<a id="a-13"></a>即为一切众生如理宣说。<a id="a-14"></a>令诸众生得大利乐。<a id="a-15"></a>菩萨以是法施随诸众生心所乐欲。<a id="a-16"></a>普令众生圆满意愿。<a id="a-17"></a>菩萨自所得法与一切众生共之。<a id="a-18"></a>须菩提。<a id="a-19"></a>若有具足如是相者。<a id="a-1A"></a>是为不退转菩萨摩诃萨。</p>
  <p id="a1B">复次须菩提。<a id="a-1C"></a>彼不退转菩萨摩诃萨。<a id="a-1D"></a>闻甚深法不疑不悔心生信解。<a id="a-1E"></a>是菩萨于一切时语言柔和善顺少于惛沉睡眠。<a id="a-1F"></a>行住坐卧威仪具足。<a id="a-1G"></a>诸根调寂离诸动乱。<a id="a-1H"></a>行不卒疾平足履地。<a id="a-1I"></a>安详徐步视地而行。<a id="a-1J"></a>所向方处离诸过失。<a id="a-1K"></a>又须菩提。<a id="a-1L"></a>彼不退转菩萨摩诃萨。<a id="a-1M"></a>身所著衣及诸卧具。<a id="a-1N"></a>清净香洁无有垢秽。<a id="a-1O"></a>身得安隐离诸病恼。<a id="a-1P"></a>又人身中有八万户大小诸虫。<a id="a-1Q"></a>菩萨身中无是诸虫。<a id="a-1R"></a>何以故。<a id="a-1S"></a>菩萨善根超出世间广大增长。<a id="a-1T"></a>随其善根所增长已。<a id="a-1U"></a>菩萨即得身清净。<a id="a-1V"></a>身既清净心亦清净。<a id="a-1W"></a>须菩提白佛言。<a id="a-1X"></a>世尊。<a id="a-1Y"></a>云何名为菩萨心清净。<a id="a-1Z"></a>佛言须菩提。<a id="a-1a"></a>随其菩萨所有善根既增长已。<a id="a-1b"></a>即彼一切谄曲欺诳诸不善法而自销灭。<a id="a-1c"></a>以是灭故得心清净。<a id="a-1d"></a>由心清净故即能过于声闻缘觉之地。<a id="a-1e"></a>如是名为菩萨心清净。<a id="a-1f"></a>须菩提。<a id="a-1g"></a>若有具足如是相者。<a id="a-1h"></a>是为不退转菩萨摩诃萨。</p>
  <p id="a1i">复次须菩提。<a id="a-1j"></a>彼不退转菩萨摩诃萨。<a id="a-1k"></a>远离贪爱无悭嫉心。<a id="a-1l"></a>不求世间名闻利养。<a id="a-1m"></a>不乐多畜饮食衣服卧具医药及余资具。<a id="a-1n"></a>而但爱乐甚深正法。<a id="a-1o"></a>于深法门能一心听不生惊怖。<a id="a-1p"></a>智慧坚固谛信谛受。<a id="a-1q"></a>随所闻法皆与般若波罗蜜多相应。<a id="a-1r"></a>菩萨因般若波罗蜜多故。<a id="a-1s"></a>乃至世间一切种事。<a id="a-1t"></a>而不见有与般若波罗蜜多不相应者。<a id="a-1u"></a>皆悉安住实相法中。<a id="a-1v"></a>须菩提。<a id="a-1w"></a>若有具足如是相者。<a id="a-1x"></a>是为不退转菩萨摩诃萨。</p>
  <p id="a1y">复次须菩提。<a id="a-1z"></a>有诸恶魔来菩萨所。<a id="a-20"></a>化作八大地狱。<a id="a-21"></a>一一地狱。<a id="a-22"></a>其中各有百千万数不退转菩萨。<a id="a-23"></a>魔作是言。<a id="a-24"></a>汝今当知此诸菩萨皆是住不退转者。<a id="a-25"></a>如来一一已为授记。<a id="a-26"></a>今还生此大地狱中。<a id="a-27"></a>汝今亦复如是住不退转地如来已为授记。<a id="a-28"></a>汝亦当生此大地狱。<a id="a-29"></a>汝今若能悔是心者。<a id="a-2A"></a>当得不堕地狱转生天上。<a id="a-2B"></a>须菩提。<a id="a-2C"></a>若菩萨闻是语已。<a id="a-2D"></a>心不动转即作是念。<a id="a-2E"></a>若不退转菩萨摩诃萨。<a id="a-2F"></a>堕地狱者无有是处。<a id="a-2G"></a>我今觉知斯为魔事。<a id="a-2H"></a>须菩提。<a id="a-2I"></a>若有具足如是相者。<a id="a-2J"></a>是为不退转菩萨摩诃萨。</p>
  <p id="a2K">复次须菩提。<a id="a-2L"></a>有诸恶魔化沙门相。<a id="a-2M"></a>来菩萨所作如是言。<a id="a-2N"></a>汝先所闻可读诵者。<a id="a-2O"></a>皆不真实非佛所说。<a id="a-2P"></a>汝应悔舍勿复受持。<a id="a-2Q"></a>汝今若能悔先所闻。<a id="a-2R"></a>我当常时来诣汝所。<a id="a-2S"></a>以我所闻共相习诵。<a id="a-2T"></a>我所闻者真是佛说。<a id="a-2U"></a>若菩萨闻是说已心动转者。<a id="a-2V"></a>当知是菩萨未从诸佛得授阿耨多罗三藐三菩提记。<a id="a-2W"></a>未能安住不退转性。<a id="a-2X"></a>若有菩萨闻是说已。<a id="a-2Y"></a>心不动转住法实相。<a id="a-2Z"></a>不生不灭不起不作。<a id="a-2a"></a>其心坚固不随他语。<a id="a-2b"></a>譬如漏尽阿罗汉现前证法实相。<a id="a-2c"></a>不生不灭不起不作。<a id="a-2d"></a>不随他语不为恶魔所能动转。<a id="a-2e"></a>菩萨亦然。<a id="a-2f"></a>已得安住不退转者。<a id="a-2g"></a>不为声闻缘觉法门而能动转。<a id="a-2h"></a>终不取证声闻缘觉之果。<a id="a-2i"></a>决定趣求阿耨多罗三藐三菩提。<a id="a-2j"></a>成就一切智安住不退转性。<a id="a-2k"></a>须菩提。<a id="a-2l"></a>若有具足如是相者。<a id="a-2m"></a>是为不退转菩萨摩诃萨。</p>
  <p id="a2n">复次须菩提。<a id="a-2o"></a>有诸恶魔来菩萨所作如是言。<a id="a-2p"></a>汝所修行是轮回行非菩萨行。<a id="a-2q"></a>汝今宜应于现生中尽苦边际取证涅盘。<a id="a-2r"></a>勿复于是生死法中受诸苦恼。<a id="a-2s"></a>汝今若不此生尽苦取涅盘乐。<a id="a-2t"></a>何能更受后世身耶。<a id="a-2u"></a>须菩提。<a id="a-2v"></a>若菩萨闻是说已觉知魔事心无动转。<a id="a-2w"></a>其魔即时复作是言。<a id="a-2x"></a>汝岂不见彼诸菩萨摩诃萨众。<a id="a-2y"></a>各各于其兢伽沙数劫中亲近诸佛。<a id="a-2z"></a>以其饮食衣服卧具医药。<a id="a-30"></a>供养兢伽沙数诸佛世尊。<a id="a-31"></a>于诸佛所修持梵行。<a id="a-32"></a>敬事诸佛听受正法。<a id="a-33"></a>为菩提故于诸佛所。<a id="a-34"></a>请问菩萨所行道法。<a id="a-35"></a>应云何住云何行云何学。<a id="a-36"></a>随其所应诸佛为说。<a id="a-37"></a>菩萨当如是住如是行如是学。<a id="a-38"></a>是诸菩萨随诸佛教。<a id="a-39"></a>如理修行求一切智。<a id="a-3A"></a>如是勤行尚不能得。<a id="a-3B"></a>况复汝今云何能得阿耨多罗三藐三菩提耶。<a id="a-3C"></a>须菩提。<a id="a-3D"></a>若菩萨闻是说已。<a id="a-3E"></a>觉知魔事心无动转。<a id="a-3F"></a>其魔即时复化作彼诸苾刍众。<a id="a-3G"></a>住菩萨前魔作是言。<a id="a-3H"></a>此等苾刍皆是漏尽阿罗汉。<a id="a-3I"></a>先发道意各各为求阿耨多罗三藐三菩提而不能得。<a id="a-3J"></a>今还取证如是阿罗汉果。<a id="a-3K"></a>况复汝今云何能得阿耨多罗三藐三菩提耶。<a id="a-3L"></a>须菩提。<a id="a-3M"></a>是菩萨闻是说已无所动转不生异想。<a id="a-3N"></a>而能觉知斯为魔事。<a id="a-3O"></a>即作是念。<a id="a-3P"></a>若菩萨摩诃萨随诸佛教如理修学如实安住。<a id="a-3Q"></a>诸有所作应诸波罗蜜多。<a id="a-3R"></a>不离是道不离是念。<a id="a-3S"></a>若不得一切智者无有是处。<a id="a-3T"></a>菩萨作是思惟已。<a id="a-3U"></a>其心决定转复坚固。<a id="a-3V"></a>而诸恶魔不得其便。<a id="a-3W"></a>是菩萨觉知如是诸魔事已。<a id="a-3X"></a>于彼所闻而无所失。<a id="a-3Y"></a>须菩提。<a id="a-3Z"></a>若有具足如是相者。<a id="a-3a"></a>是为不退转菩萨摩诃萨。</p>
  <p id="a3b">复次须菩提。<a id="a-3c"></a>彼不退转菩萨摩诃萨。<a id="a-3d"></a>于诸法中不作色想。<a id="a-3e"></a>不生色想。<a id="a-3f"></a>不作受想行识想。<a id="a-3g"></a>不生受想行识想。<a id="a-3h"></a>何以故。<a id="a-3i"></a>是菩萨了知诸法自相空故。<a id="a-3j"></a>于一切法毕竟无所得无作无生。<a id="a-3k"></a>于诸法中得无生忍。<a id="a-3l"></a>须菩提。<a id="a-3m"></a>若有具足如是相者。<a id="a-3n"></a>是为不退转菩萨摩诃萨。</p>
  <p id="a3o">复次须菩提。<a id="a-3p"></a>有诸恶魔化苾刍相。<a id="a-3q"></a>来菩萨所作如是言。<a id="a-3r"></a>当知一切智同彼虚空。<a id="a-3s"></a>无所生无所成无所得法无所用法。<a id="a-3t"></a>无知者无证者无得法者无用法者。<a id="a-3u"></a>如是观一切智同虚空已。<a id="a-3v"></a>汝所趣求为无义利。<a id="a-3w"></a>若有人言得阿耨多罗三藐三菩提者。<a id="a-3x"></a>当知彼说是为魔事非佛所说。<a id="a-3y"></a>须菩提。<a id="a-3z"></a>彼菩萨闻是说已即起是念。<a id="a-40"></a>今此说者令我远离一切智果是为魔事。<a id="a-41"></a>菩萨即时起坚固心无动心无坏心。<a id="a-42"></a>彼诸魔众不得其便。<a id="a-43"></a>须菩提。<a id="a-44"></a>若有具足如是相者。<a id="a-45"></a>是为不退转菩萨摩诃萨。</p>
  <p id="a46">复次须菩提。<a id="a-47"></a>彼不退转菩萨摩诃萨。<a id="a-48"></a>为求一切智故。<a id="a-49"></a>不随声闻缘觉地转。<a id="a-4A"></a>是菩萨若欲入初禅二禅三禅四禅诸定。<a id="a-4B"></a>于是诸定心转调柔随意能入。<a id="a-4C"></a>虽入是诸定而不随禅生还取欲界法。<a id="a-4D"></a>须菩提。<a id="a-4E"></a>若有具足如是相者。<a id="a-4F"></a>是为不退转菩萨摩诃萨。</p>
  <p id="a4G">复次须菩提。<a id="a-4H"></a>彼不退转菩萨摩诃萨。<a id="a-4I"></a>不着世间名闻利养。<a id="a-4J"></a>亦不爱乐称扬赞叹。<a id="a-4K"></a>于诸众生心无恚碍。<a id="a-4L"></a>常于众生起利乐心。<a id="a-4M"></a>若来若去若动若止。<a id="a-4N"></a>心不散乱威仪具足。<a id="a-4O"></a>菩萨虽复在家不着诸欲。<a id="a-4P"></a>于诸欲境不生爱乐。<a id="a-4Q"></a>设受诸欲常生怖畏。<a id="a-4R"></a>譬如有人经过险难多诸贼盗。<a id="a-4S"></a>于险难中虽有饮食常生怖畏。<a id="a-4T"></a>但念何时过斯险难。<a id="a-4U"></a>彼不退转菩萨摩诃萨亦复如是。<a id="a-4V"></a>虽复在家受诸欲境。<a id="a-4W"></a>而常觉知诸欲过失为众苦本。<a id="a-4X"></a>不生爱乐常所怖畏而生厌舍。<a id="a-4Y"></a>不以邪命非法自活。<a id="a-4Z"></a>宁失身命于诸众生而不损恼。<a id="a-4a"></a>何以故。<a id="a-4b"></a>在家菩萨是名正士。<a id="a-4c"></a>亦名大丈夫。<a id="a-4d"></a>亦名可爱士夫。<a id="a-4e"></a>亦名最上士夫。<a id="a-4f"></a>亦名善相士夫。<a id="a-4g"></a>亦名士夫中仙。<a id="a-4h"></a>亦名吉祥士夫。<a id="a-4i"></a>亦名士夫中众色莲华。<a id="a-4j"></a>亦名士夫中白莲华。<a id="a-4k"></a>亦名士夫正知者。<a id="a-4l"></a>亦名人中龙。<a id="a-4m"></a>亦名人中师子。<a id="a-4n"></a>亦名调御者。<a id="a-4o"></a>菩萨虽复在家而能成就种种功德。<a id="a-4p"></a>常乐利乐一切众生。<a id="a-4q"></a>菩萨以其般若波罗蜜多力故。<a id="a-4r"></a>获得一切胜相成就。<a id="a-4s"></a>须菩提。<a id="a-4t"></a>若有具足。<a id="a-4u"></a>如是相者。<a id="a-4v"></a>是为不退转菩萨摩诃萨。</p>
  <p id="a4w">复次须菩提。<a id="a-4x"></a>彼不退转菩萨摩诃萨。<a id="a-4y"></a>于一切时有执金刚大药叉主常随卫护。<a id="a-4z"></a>不令非人伺得其便。<a id="a-50"></a>是菩萨心不散乱威仪寂静。<a id="a-51"></a>诸根具足无所缺减。<a id="a-52"></a>人中牛王诸相圆满。<a id="a-53"></a>修贤善行常行正法。<a id="a-54"></a>不以世间邪幻咒术药草等事引接于人。<a id="a-55"></a>不为他人占相所有若吉祥事不吉祥事。<a id="a-56"></a>亦不与人占相世间男女生长如是相如是事若善若恶。<a id="a-57"></a>亦复不于女人而生敬爱。<a id="a-58"></a>常修净命不邪命活。<a id="a-59"></a>远离一切斗战诤讼。<a id="a-5A"></a>不坏正见戒行具足。<a id="a-5B"></a>菩萨于诸恶法不自所作。<a id="a-5C"></a>不劝他作。<a id="a-5D"></a>于一切时离诸过失。<a id="a-5E"></a>须菩提。<a id="a-5F"></a>若有具足如是相者。<a id="a-5G"></a>是为不退转菩萨摩诃萨。</p>
  <p id="a5H">复次须菩提。<a id="a-5I"></a>彼不退转菩萨摩诃萨。<a id="a-5J"></a>于一切时不说世间种种杂事。<a id="a-5K"></a>所谓不说王事。<a id="a-5L"></a>不说盗贼事。<a id="a-5M"></a>不说军众事。<a id="a-5N"></a>不说战阵事。<a id="a-5O"></a>不说国城聚落方处等事。<a id="a-5P"></a>不说父母亲族男女等事。<a id="a-5Q"></a>不说园林台观池沼诸悦意事。<a id="a-5R"></a>不说龙神夜叉鬼魅非人等事。<a id="a-5S"></a>不说饮食衣服香华璎珞庄严等事。<a id="a-5T"></a>不说歌舞倡伎嬉戏等事。<a id="a-5U"></a>不说大海洲渚江河等事。<a id="a-5V"></a>不说诸异生事。<a id="a-5W"></a>菩萨不说如是世间种种杂事。<a id="a-5X"></a>但乐宣说蕴处界等与般若波罗蜜多相应诸法。<a id="a-5Y"></a>常不离一切智如理作意。<a id="a-5Z"></a>常乐正法不乐非法。<a id="a-5a"></a>乐和诤讼不乐谗谤。<a id="a-5b"></a>乐近善友不乐怨恶。<a id="a-5c"></a>乐说利益语。<a id="a-5d"></a>不说无义语。<a id="a-5e"></a>乐生他方清净佛刹。<a id="a-5f"></a>亲近诸佛如来瞻礼恭敬尊重供养。<a id="a-5g"></a>常得见佛不暂远离。<a id="a-5h"></a>须菩提。<a id="a-5i"></a>若有具足如是相者。<a id="a-5j"></a>是为不退转菩萨摩诃萨。</p>
  <p id="a5k">复次须菩提。<a id="a-5l"></a>当知不退转菩萨摩诃萨。<a id="a-5m"></a>多从欲界色界诸天命终。<a id="a-5n"></a>而来生此阎浮提中。<a id="a-5o"></a>当知是菩萨少生边地。<a id="a-5p"></a>设复生者亦在大国。<a id="a-5q"></a>明解世间经书伎术工巧等事无不通达。<a id="a-5r"></a>须菩提。<a id="a-5s"></a>若有具足如是相者。<a id="a-5t"></a>是为不退转菩萨摩诃萨。</p>
  <p id="a5u">复次须菩提。<a id="a-5v"></a>彼不退转菩萨摩诃萨。<a id="a-5w"></a>不自生疑。<a id="a-5x"></a>我是不退转者我非不退转者。<a id="a-5y"></a>菩萨于其自地所证法中决定无疑。<a id="a-5z"></a>譬如须陀洹人于自地中证所得果决定无疑。<a id="a-60"></a>须菩提。<a id="a-61"></a>不退转菩萨摩诃萨亦复如是。<a id="a-62"></a>自所证法已得安住决定不退无复生疑。<a id="a-63"></a>随诸魔事悉能觉知。<a id="a-64"></a>觉已不随。<a id="a-65"></a>须菩提。<a id="a-66"></a>又如有人造无间罪。<a id="a-67"></a>常生疑惧乃至命尽。<a id="a-68"></a>不能舍离如是罪心。<a id="a-69"></a>彼不退转菩萨摩诃萨亦复如是。<a id="a-6A"></a>已得安住不退转性。<a id="a-6B"></a>于其自地所证法中。<a id="a-6C"></a>决定坚固无所退失。<a id="a-6D"></a>不为世间天人阿修罗等而能动转。<a id="a-6E"></a>随诸魔事悉能觉知。<a id="a-6F"></a>觉已不随。<a id="a-6G"></a>乃至转身亦复不疑。<a id="a-6H"></a>更发声闻缘觉之心。<a id="a-6I"></a>乃至转身亦复不疑。<a id="a-6J"></a>不得阿耨多罗三藐三菩提。<a id="a-6K"></a>何以故。<a id="a-6L"></a>菩萨已得不坏智已住不坏心故。<a id="a-6M"></a>又须菩提。<a id="a-6N"></a>若诸恶魔化作佛身。<a id="a-6O"></a>来菩萨所作如是言。<a id="a-6P"></a>汝当取证阿罗汉果。<a id="a-6Q"></a>何用勤求阿耨多罗三藐三菩提耶。<a id="a-6R"></a>何以故。<a id="a-6S"></a>诸求阿耨多罗三藐三菩提者有菩提相。<a id="a-6T"></a>汝今无如是相。<a id="a-6U"></a>唐设其功终不可得。<a id="a-6V"></a>是菩萨闻作是说。<a id="a-6W"></a>若于自心有异转者。<a id="a-6X"></a>当知未从先佛如来应供正等正觉所而得授记。<a id="a-6Y"></a>未能安住不退转性。<a id="a-6Z"></a>须菩提。<a id="a-6a"></a>若菩萨闻作是说心无异转。<a id="a-6b"></a>即作是念。<a id="a-6c"></a>此为异相非佛所说。<a id="a-6d"></a>是佛说者应无有异。<a id="a-6e"></a>当知皆是彼恶魔众。<a id="a-6f"></a>化作佛身来住我前作如是说。<a id="a-6g"></a>意欲令我远离阿耨多罗三藐三菩提。<a id="a-6h"></a>菩萨作是念已。<a id="a-6i"></a>其魔即时伺不得便隐复魔身。<a id="a-6j"></a>须菩提当知。<a id="a-6k"></a>是菩萨已从先佛如来得授阿耨多罗三藐三菩提记。<a id="a-6l"></a>已能安住不退转性。</p>
  <p id="a6m">复次须菩提。<a id="a-6n"></a>彼不退转菩萨摩诃萨作是念。<a id="a-6o"></a>我常护持过去现在诸佛正法为菩提故。<a id="a-6p"></a>勤行精进为正法故。<a id="a-6q"></a>不惜身命以守护正法故。<a id="a-6r"></a>是即尊重恭敬诸佛法身。<a id="a-6s"></a>须菩提。<a id="a-6t"></a>是菩萨摩诃萨而不但护过去现在诸佛正法。<a id="a-6u"></a>亦护未来诸佛正法。<a id="a-6v"></a>何以故。<a id="a-6w"></a>彼菩萨作是念。<a id="a-6x"></a>我亦在于未来数中。<a id="a-6y"></a>亦当得授阿耨多罗三藐三菩提记。<a id="a-6z"></a>是故我当守护未来诸佛正法。<a id="a-70"></a>纵经长时亦不懈怠。<a id="a-71"></a>乃至不惜身命而不退转。<a id="a-72"></a>须菩提。<a id="a-73"></a>若有具足如是相者。<a id="a-74"></a>是为不退转菩萨摩诃萨。</p>
  <p id="a75">复次须菩提。<a id="a-76"></a>彼不退转菩萨摩诃萨。<a id="a-77"></a>得闻如来应供正等正觉宣说正法。<a id="a-78"></a>随所闻已不疑不悔深生信解。<a id="a-79"></a>须菩提白佛言。<a id="a-7A"></a>世尊。<a id="a-7B"></a>彼菩萨摩诃萨但闻佛所说法不生疑悔。<a id="a-7C"></a>亦闻余法不疑悔耶。<a id="a-7D"></a>佛告须菩提言。<a id="a-7E"></a>彼菩萨摩诃萨设闻声闻人所说诸法亦不疑悔。<a id="a-7F"></a>何以故。<a id="a-7G"></a>彼菩萨摩诃萨已得无生法忍。<a id="a-7H"></a>于一切法离诸疑悔。<a id="a-7I"></a>入诸法性住法平等。<a id="a-7J"></a>须菩提。<a id="a-7K"></a>若有具足如是相者。<a id="a-7L"></a>是为不退转菩萨摩诃萨。<a id="a-7M"></a>须菩提。<a id="a-7N"></a>若菩萨摩诃萨成就如是等种种相者。<a id="a-7O"></a>当知是菩萨佛所护念。<a id="a-7P"></a>先佛如来应供正等正觉已为授记。<a id="a-7Q"></a>而能决定坚固安住不退转性。<a id="a-7R"></a>何以故。<a id="a-7S"></a>恶魔所作皆为异相。<a id="a-7T"></a>菩萨随诸异相悉能觉知觉已不随。<a id="a-7U"></a>不为诸魔而能动转。<a id="a-7V"></a>须菩提。<a id="a-7W"></a>以是相故汝当识知。<a id="a-7X"></a>是为不退转菩萨摩诃萨。</p>
 </body>
</html>