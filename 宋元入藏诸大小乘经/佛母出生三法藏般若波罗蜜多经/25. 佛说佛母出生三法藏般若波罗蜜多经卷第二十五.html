<!doctype html>
<html id="z3IBUaSew" data-ver="654">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说佛母出生三法藏般若波罗蜜多经卷第二十五</h1>
  <h2 id="a2">常啼菩萨品第三十之三</h2>
  <p id="a3">尔时常啼菩萨摩诃萨。<a id="a-4"></a>与长者女及诸侍女父母眷属等导从围绕。<a id="a-5"></a>并持种种珍宝供具入众香城。<a id="a-6"></a>一心渴仰欲见法上菩萨摩诃萨。<a id="a-7"></a>是时常啼菩萨摩诃萨等。<a id="a-8"></a>既入城已诣菩萨所。<a id="a-9"></a>其去不远。<a id="a-A"></a>常啼菩萨摩诃萨。<a id="a-B"></a>见帝释天主与无数百千天子。<a id="a-C"></a>散天曼陀罗华摩诃曼陀罗华。<a id="a-D"></a>及余种种殊妙天华天金银华等散于虚空。<a id="a-E"></a>及散栴檀香末。<a id="a-F"></a>又复广作微妙天乐。<a id="a-G"></a>其所散华住在空中。<a id="a-H"></a>常啼菩萨摩诃萨。<a id="a-I"></a>如是见已即问帝释天主言。<a id="a-J"></a>憍尸迦。<a id="a-K"></a>汝何缘故于虚空中。<a id="a-L"></a>与无数百千天子。<a id="a-M"></a>散众天华。<a id="a-N"></a>及散栴檀香末。<a id="a-O"></a>广作天乐。<a id="a-P"></a>帝释天主白常啼菩萨摩诃萨言。<a id="a-Q"></a>善男子。<a id="a-R"></a>汝不知耶。<a id="a-S"></a>有法名摩诃般若波罗蜜多。<a id="a-T"></a>是诸佛母。<a id="a-U"></a>亦是诸菩萨母。<a id="a-V"></a>学是法者即能成就一切智。<a id="a-W"></a>圆满一切佛功德法。<a id="a-X"></a>汝今当知。<a id="a-Y"></a>于法上菩萨摩诃萨演说法处。<a id="a-Z"></a>别有七宝台高广妙好种种严饰。<a id="a-a"></a>真珠宝网间错垂布。<a id="a-b"></a>于其台中有七宝床。<a id="a-c"></a>而彼床上安七宝函。<a id="a-d"></a>以黄金鍱书是摩诃般若波罗蜜多正法置于函内。<a id="a-e"></a>种种珍宝周匝围绕。<a id="a-f"></a>其台四角安四白银香炉烧黑沉水香。<a id="a-g"></a>供养摩诃般若波罗蜜多正法。<a id="a-h"></a>以是缘故我等诸天于虚空中散华供养。</p>
  <p id="ai">尔时常啼菩萨摩诃萨白帝释天主言。<a id="a-j"></a>憍尸迦。<a id="a-k"></a>如汝所说是诸佛母及菩萨母。<a id="a-l"></a>摩诃般若波罗蜜多正法。<a id="a-m"></a>微妙甚深最上希有。<a id="a-n"></a>汝以方便可能示我。<a id="a-o"></a>帝释天主言。<a id="a-p"></a>善男子。<a id="a-q"></a>彼摩诃般若波罗蜜多正法在七宝函内。<a id="a-r"></a>彼法上菩萨摩诃萨以七宝印印之。<a id="a-s"></a>我无方便可能示汝。<a id="a-t"></a>尔时常啼菩萨摩诃萨与长者女等。<a id="a-u"></a>渐复前行到法上菩萨摩诃萨所。<a id="a-v"></a>即以所持金银珍宝衣服卧具幢幡宝盖香华灯涂等。<a id="a-w"></a>分作二分。<a id="a-x"></a>先持一分而共供养摩诃般若波罗蜜多。<a id="a-y"></a>次持一分亦共供养法上菩萨摩诃萨。<a id="a-z"></a>作是供养已。<a id="a-10"></a>复以种种妙色香华。<a id="a-11"></a>向法上菩萨摩诃萨所而用散掷。<a id="a-12"></a>以法上菩萨摩诃萨。<a id="a-13"></a>威神力故。<a id="a-14"></a>其所散华于菩萨上住虚空中。<a id="a-15"></a>变成种种妙宝楼阁。<a id="a-16"></a>是诸楼阁自然皆有真珠璎珞间错垂布。<a id="a-17"></a>尔时常啼菩萨摩诃萨并长者女。<a id="a-18"></a>见是相已咸作是念。<a id="a-19"></a>善哉此相。<a id="a-1A"></a>甚为希有。<a id="a-1B"></a>法上菩萨摩诃萨现住菩萨地。<a id="a-1C"></a>神通威德尚能如是。<a id="a-1D"></a>何况成就阿耨多罗三藐三菩提已。<a id="a-1E"></a>彼诸功德不可称计。<a id="a-1F"></a>尔时长者女作是念已。<a id="a-1G"></a>于法上菩萨摩诃萨。<a id="a-1H"></a>益加恭敬尊重爱乐。<a id="a-1I"></a>并五百侍女亦各恭敬尊重爱乐。<a id="a-1J"></a>时长者女及五百。<a id="a-1K"></a>侍女。<a id="a-1L"></a>皆发阿耨多罗三藐三菩提心咸作是言。<a id="a-1M"></a>愿我以此善根因缘。<a id="a-1N"></a>于未来世当得成佛。<a id="a-1O"></a>为菩萨时亦如法上菩萨摩诃萨。<a id="a-1P"></a>爱乐尊重般若波罗蜜多等无有异。<a id="a-1Q"></a>及广为人宣说般若波罗蜜多。<a id="a-1R"></a>成就般若波罗蜜多善巧方便。<a id="a-1S"></a>皆如法上菩萨摩诃萨今日无异。<a id="a-1T"></a>作是言已。<a id="a-1U"></a>彼长者女并五百侍女。<a id="a-1V"></a>即时头面礼菩萨足。<a id="a-1W"></a>礼已合掌退住一面。<a id="a-1X"></a>尔时常啼菩萨摩诃萨。<a id="a-1Y"></a>如前所作供养事已。<a id="a-1Z"></a>即时头面礼菩萨足。<a id="a-1a"></a>礼已旋绕种种称赞。<a id="a-1b"></a>欢喜瞻仰合掌而住。<a id="a-1c"></a>问法上菩萨摩诃萨言。<a id="a-1d"></a>大士当知。<a id="a-1e"></a>我善因缘故来至此。<a id="a-1f"></a>我本为求般若波罗蜜多故。<a id="a-1g"></a>于空寂林中思惟方便。<a id="a-1h"></a>时空中有声而谓我言。<a id="a-1i"></a>汝可东行求般若波罗蜜多。<a id="a-1j"></a>我如所教寻即东行。<a id="a-1k"></a>东行未久我复作念。<a id="a-1l"></a>向者云何而不能问彼空中声。<a id="a-1m"></a>东行远近于何方处。<a id="a-1n"></a>从谁得闻般若波罗蜜多。<a id="a-1o"></a>我于尔时忧愁啼泣即于彼住经七昼夜。<a id="a-1p"></a>当是忧愁啼泣之时。<a id="a-1q"></a>忽然见有如来形像。<a id="a-1r"></a>住于我前作如是言。<a id="a-1s"></a>善男子。<a id="a-1t"></a>从是东行五百由旬有城名众香。<a id="a-1u"></a>彼有菩萨摩诃萨名曰法上。<a id="a-1v"></a>汝可往彼。<a id="a-1w"></a>当得闻般若波罗蜜多。<a id="a-1x"></a>我时闻是说已心大欢喜。<a id="a-1y"></a>即于彼处一心谛想大士。<a id="a-1z"></a>思惟般若波罗蜜多。<a id="a-20"></a>我于尔时住一切法无依止想。<a id="a-21"></a>即时得入无量无数三摩地门。<a id="a-22"></a>于三摩地中。<a id="a-23"></a>见十方无量阿僧祇世界诸佛如来应供正等正觉。<a id="a-24"></a>各各为诸菩萨摩诃萨。<a id="a-25"></a>宣说般若波罗蜜多。<a id="a-26"></a>是诸如来咸赞我言。<a id="a-27"></a>善哉善哉。<a id="a-28"></a>善男子。<a id="a-29"></a>汝以求般若波罗蜜多因缘故。<a id="a-2A"></a>得入诸三摩地门。<a id="a-2B"></a>时诸如来如是乃至种种示教利喜。<a id="a-2C"></a>安慰我已忽然不现。<a id="a-2D"></a>我于尔时从三摩地出已。<a id="a-2E"></a>不复得见诸佛如来。<a id="a-2F"></a>我心苦恼。<a id="a-2G"></a>即作是念。<a id="a-2H"></a>向者如来。<a id="a-2I"></a>从何所来去至何所。<a id="a-2J"></a>我复思惟。<a id="a-2K"></a>彼法上菩萨摩诃萨。<a id="a-2L"></a>于先佛所深种善根。<a id="a-2M"></a>通达般若波罗蜜多具诸方便。<a id="a-2N"></a>我当往彼听受般若波罗蜜多及问斯义。<a id="a-2O"></a>以是缘故我今至此。<a id="a-2P"></a>而得瞻礼菩萨大士。<a id="a-2Q"></a>我心欢喜深自庆快。<a id="a-2R"></a>犹如苾刍得第三禅乐。<a id="a-2S"></a>大士。<a id="a-2T"></a>如我向于三摩地中所见如来。<a id="a-2U"></a>而不知彼从何所来去至何所。<a id="a-2V"></a>唯愿大士。<a id="a-2W"></a>示教于我。<a id="a-2X"></a>令我常得见佛世尊。</p>
  <p data-pb></p>
  <h2 id="a2Y">法上菩萨品第三十一</h2>
  <p id="a2Z">尔时法上菩萨摩诃萨谓常啼菩萨摩诃萨言。<a id="a-2a"></a>善男子。<a id="a-2b"></a>如来者。<a id="a-2c"></a>无所从来亦无所去。<a id="a-2d"></a>何以故。<a id="a-2e"></a>真如无动。<a id="a-2f"></a>真如即是如来。<a id="a-2g"></a>不生法无来无去。<a id="a-2h"></a>不生法即是如来。<a id="a-2i"></a>实际无来无去。<a id="a-2j"></a>实际即是如来。<a id="a-2k"></a>空性无来无去。<a id="a-2l"></a>空性即是如来。<a id="a-2m"></a>无染法无来无去无染法即是如来。<a id="a-2n"></a>寂灭无来无去。<a id="a-2o"></a>寂灭即是如来。<a id="a-2p"></a>虚空无来无去。<a id="a-2q"></a>虚空即是如来。<a id="a-2r"></a>善男子。<a id="a-2s"></a>离如是等法无别有法可名如来。<a id="a-2t"></a>此复云何。<a id="a-2u"></a>所谓如来真如。<a id="a-2v"></a>一切法真如。<a id="a-2w"></a>同是一真如。<a id="a-2x"></a>是如无分别无二亦无三。<a id="a-2y"></a>善男子。<a id="a-2z"></a>譬如春末夏初。<a id="a-30"></a>于日中分阳焰动发。<a id="a-31"></a>若时有人于中求水于汝意云何。<a id="a-32"></a>彼水从何所来。<a id="a-33"></a>为从东海来耶。<a id="a-34"></a>南西北海来耶。<a id="a-35"></a>其去亦然。<a id="a-36"></a>常啼菩萨言。<a id="a-37"></a>彼阳焰中无水可得。<a id="a-38"></a>况复有来及有去耶。<a id="a-39"></a>但是愚痴无智虚妄所见。<a id="a-3A"></a>法上菩萨言。<a id="a-3B"></a>善男子。<a id="a-3C"></a>一切如来亦复如是。<a id="a-3D"></a>若人着于色相及以音声。<a id="a-3E"></a>观诸如来若来若去起分别者。<a id="a-3F"></a>当知是人愚痴无智虚妄所见。<a id="a-3G"></a>何以故。<a id="a-3H"></a>如来者是即法身。<a id="a-3I"></a>非色身可见。<a id="a-3J"></a>善男子。<a id="a-3K"></a>法性无来无去。<a id="a-3L"></a>一切如来亦复如是无来无去。<a id="a-3M"></a>又如幻师幻化所作象兵马兵车兵步兵。<a id="a-3N"></a>如是四兵幻所作故无来无去。<a id="a-3O"></a>一切如来亦复如是无来无去。<a id="a-3P"></a>又如有人于其梦中。<a id="a-3Q"></a>或见一佛二佛三四五佛乃至百千诸佛。<a id="a-3R"></a>善男子。<a id="a-3S"></a>而彼诸佛从何所来去至何所。<a id="a-3T"></a>常啼菩萨言。<a id="a-3U"></a>大士。<a id="a-3V"></a>梦所不实无决定法。<a id="a-3W"></a>于是法中何有去来。<a id="a-3X"></a>法上菩萨言。<a id="a-3Y"></a>一切如来亦复如是。<a id="a-3Z"></a>如佛所说。<a id="a-3a"></a>一切法如梦。<a id="a-3b"></a>有人不能如实了知一切法如梦故。<a id="a-3c"></a>即以色相音声语言名字。<a id="a-3d"></a>执着分别诸佛如来若来若去。<a id="a-3e"></a>善男子。<a id="a-3f"></a>若于是法中不如实知虚妄分别者。<a id="a-3g"></a>当知是等名愚异生。<a id="a-3h"></a>受生死身轮转诸趣。<a id="a-3i"></a>远离般若波罗蜜多。<a id="a-3j"></a>远离一切佛法。<a id="a-3k"></a>善男子。<a id="a-3l"></a>若人如实了知。<a id="a-3m"></a>如佛所说一切法如梦。<a id="a-3n"></a>于是法中即无有法若来若去。<a id="a-3o"></a>是故无所分别。<a id="a-3p"></a>如实了知一切如来无来无去不生不灭。<a id="a-3q"></a>如是知者。<a id="a-3r"></a>是为见法。<a id="a-3s"></a>是为知法。<a id="a-3t"></a>是人即近阿耨多罗三藐菩提。<a id="a-3u"></a>是行般若波罗蜜多。<a id="a-3v"></a>不虚受其国中信施。<a id="a-3w"></a>能与世间作大福田。<a id="a-3x"></a>善男子。<a id="a-3y"></a>又如大海出种种宝。<a id="a-3z"></a>是宝不从东方而来。<a id="a-40"></a>亦复不从南西北方四维上下诸方而来。<a id="a-41"></a>但是一切众生所作福业共感报应。<a id="a-42"></a>是故大海出诸珍宝是宝一一从因缘生。<a id="a-43"></a>亦不无因缘生。<a id="a-44"></a>因缘和合即有。<a id="a-45"></a>因缘散灭即无。<a id="a-46"></a>有亦不从十方来。<a id="a-47"></a>无亦不至十方去。<a id="a-48"></a>诸如来身亦复如是。<a id="a-49"></a>不从十方来不至十方去。<a id="a-4A"></a>但以因缘和合。<a id="a-4B"></a>所生不住。<a id="a-4C"></a>因缘法亦不无因缘生。<a id="a-4D"></a>因缘和合即生。<a id="a-4E"></a>因缘离散即灭。<a id="a-4F"></a>生亦不从十方来。<a id="a-4G"></a>灭亦不至十方去。<a id="a-4H"></a>善男子。<a id="a-4I"></a>又如箜篌有弦有槽有棍。<a id="a-4J"></a>若人以手鼓击出声。<a id="a-4K"></a>是声无所从来。<a id="a-4L"></a>不从弦出不从槽出。<a id="a-4M"></a>不从棍出不从手出。<a id="a-4N"></a>但以因缘和合有声。<a id="a-4O"></a>因缘散灭即无有声。<a id="a-4P"></a>是声灭已亦无所至。<a id="a-4Q"></a>善男子。<a id="a-4R"></a>诸佛如来亦复如是。<a id="a-4S"></a>从一切相应善根种种因缘如理出生。<a id="a-4T"></a>非一因一缘一善根生。<a id="a-4U"></a>亦不无因缘生。<a id="a-4V"></a>缘合故生。<a id="a-4W"></a>生而无来。<a id="a-4X"></a>缘散故灭。<a id="a-4Y"></a>灭而无去。<a id="a-4Z"></a>善男子。<a id="a-4a"></a>汝当如是如实了知诸佛如来无来无去。<a id="a-4b"></a>若知诸佛无来去故。<a id="a-4c"></a>即住一切法无生无灭。<a id="a-4d"></a>如是知者。<a id="a-4e"></a>是行般若波罗蜜多善巧方便。<a id="a-4f"></a>决定得成阿耨多罗三藐三菩提。</p>
  <p id="a4g">尔时法上菩萨摩诃萨。<a id="a-4h"></a>说是诸佛如来无来无去法时。<a id="a-4i"></a>三千大千世界六种震动现十八相。<a id="a-4j"></a>所谓动遍动等遍动。<a id="a-4k"></a>吼遍吼等遍吼。<a id="a-4l"></a>震遍震等遍震。<a id="a-4m"></a>踊遍踊等遍踊。<a id="a-4n"></a>爆遍爆等遍爆。<a id="a-4o"></a>击遍击等遍击。<a id="a-4p"></a>现如是等十八相已。<a id="a-4q"></a>一切魔宫隐蔽不现。<a id="a-4r"></a>非时开敷种种异华。<a id="a-4s"></a>大地一切华树果树皆悉倾向法上菩萨摩诃萨。<a id="a-4t"></a>帝释天主四大天王。<a id="a-4u"></a>及欲界诸天子众。<a id="a-4v"></a>于虚空中雨天妙华。<a id="a-4w"></a>向法上菩萨摩诃萨散掷供养。<a id="a-4x"></a>又复以诸天华散于常啼菩萨摩诃萨上。<a id="a-4y"></a>作如是言。<a id="a-4z"></a>善哉善哉。<a id="a-50"></a>常啼菩萨。<a id="a-51"></a>我等因仁者故。<a id="a-52"></a>今日于法上菩萨摩诃萨所。<a id="a-53"></a>得闻最上甚深正法。<a id="a-54"></a>我等今日得大善利。<a id="a-55"></a>斯为世间第一希有。<a id="a-56"></a>尔时常啼菩萨摩诃萨白法上菩萨摩诃萨言。<a id="a-57"></a>以何因缘大地震动及现诸相。<a id="a-58"></a>法上菩萨言。<a id="a-59"></a>善男子。<a id="a-5A"></a>我向为汝说诸佛如来无来去法乃有是相。<a id="a-5B"></a>尔时有八千人得无生法忍。<a id="a-5C"></a>八十千那庾多人发阿耨多罗三藐三菩提心。<a id="a-5D"></a>六万四千人远尘离垢得法眼净。<a id="a-5E"></a>尔时常啼菩萨摩诃萨。<a id="a-5F"></a>闻此法已心大庆快踊跃欢喜。<a id="a-5G"></a>作如是言。<a id="a-5H"></a>我于今日得最上利。<a id="a-5I"></a>以求般若波罗蜜多因缘故。<a id="a-5J"></a>于善知识所得闻诸佛如来无来去法。<a id="a-5K"></a>我今已得圆满如是善根。<a id="a-5L"></a>决定不退转于阿耨多罗三藐三菩提。<a id="a-5M"></a>作是语已转复欢喜。<a id="a-5N"></a>踊身虚空高七多罗树。<a id="a-5O"></a>于虚空中作是思惟。<a id="a-5P"></a>我今复从何得上妙香华。<a id="a-5Q"></a>供养法上菩萨摩诃萨。<a id="a-5R"></a>尔时帝释天主知常啼菩萨心所念已。<a id="a-5S"></a>即以天曼陀罗华。<a id="a-5T"></a>奉上常啼菩萨摩诃萨。<a id="a-5U"></a>天主作是言。<a id="a-5V"></a>善男子。<a id="a-5W"></a>汝可持此妙华供养法上菩萨摩诃萨。<a id="a-5X"></a>我今助成于汝。<a id="a-5Y"></a>利益无量无数众生。<a id="a-5Z"></a>时常啼菩萨摩诃萨受帝释天主所奉华已。<a id="a-5a"></a>即以此华向法上菩萨摩诃萨散掷供养。<a id="a-5b"></a>华供养已合掌恭敬作如是言。<a id="a-5c"></a>菩萨大士。<a id="a-5d"></a>我从今日当以己身。<a id="a-5e"></a>奉事菩萨给侍供养。<a id="a-5f"></a>作是说已从空中下住菩萨前。<a id="a-5g"></a>尔时长者女并五百侍女。<a id="a-5h"></a>俱白常啼菩萨摩诃萨言。<a id="a-5i"></a>我等各以己身奉上于汝给侍供养。<a id="a-5j"></a>并其五百乘车亦同奉上。<a id="a-5k"></a>愿我世世所生。<a id="a-5l"></a>常得与汝同种善根常相值遇。<a id="a-5m"></a>常同亲近诸佛菩萨恭敬供养。<a id="a-5n"></a>我所献身愿垂纳受。<a id="a-5o"></a>尔时常啼菩萨摩诃萨告长者女等言。<a id="a-5p"></a>汝等若以诚心奉我。<a id="a-5q"></a>我有所行皆随顺者我即纳受。<a id="a-5r"></a>长者女等言。<a id="a-5s"></a>我等诚心奉上于汝。<a id="a-5t"></a>凡诸所作我等随顺。<a id="a-5u"></a>尔时常啼菩萨摩诃萨为纳受已。<a id="a-5v"></a>即白法上菩萨摩诃萨言。<a id="a-5w"></a>今此长者女并五百侍女。<a id="a-5x"></a>乃至宝严五百乘车。<a id="a-5y"></a>悉回奉上。<a id="a-5z"></a>菩萨大士愿垂纳受。<a id="a-60"></a>尔时帝释天主赞常啼菩萨摩诃萨言。<a id="a-61"></a>善哉善哉。<a id="a-62"></a>善男子。<a id="a-63"></a>如是喜舍甚为希有。<a id="a-64"></a>若菩萨摩诃萨能如是舍者。<a id="a-65"></a>速得阿耨多罗三藐三菩提。<a id="a-66"></a>通达般若波罗蜜多善巧方便。<a id="a-67"></a>善男子。<a id="a-68"></a>过去诸佛如来应供正等正觉。<a id="a-69"></a>本行菩萨道时。<a id="a-6A"></a>皆如汝今行是舍行。<a id="a-6B"></a>勤求般若波罗蜜多因缘。<a id="a-6C"></a>亦如汝今等无有异。<a id="a-6D"></a>尔时法上菩萨摩诃萨。<a id="a-6E"></a>为欲成就常啼菩萨摩诃萨善根故。<a id="a-6F"></a>即受是长者女等。<a id="a-6G"></a>受已即时复与常啼菩萨摩诃萨。</p>
  <p id="a6H">尔时法上菩萨摩诃萨。<a id="a-6I"></a>过日后分。<a id="a-6J"></a>从法座起即入宫舍。<a id="a-6K"></a>是时常啼菩萨摩诃萨即作是念。<a id="a-6L"></a>我今为求法故宜应精进。<a id="a-6M"></a>当于二事若行若立。<a id="a-6N"></a>待法上菩萨摩诃萨还出宫舍复登法座。<a id="a-6O"></a>我当听受甚深正法。<a id="a-6P"></a>尔时法上菩萨摩诃萨。<a id="a-6Q"></a>常入般若波罗蜜多三摩地。<a id="a-6R"></a>及无量无数菩萨三摩地。<a id="a-6S"></a>于是诸三摩地中住经七岁。<a id="a-6T"></a>常啼菩萨摩诃萨。<a id="a-6U"></a>亦于七岁中。<a id="a-6V"></a>若行若立未尝坐卧。<a id="a-6W"></a>不念饮食不生疲倦。<a id="a-6X"></a>但念法上菩萨摩诃萨。<a id="a-6Y"></a>当于何时出三摩地还登法座。<a id="a-6Z"></a>令我得闻般若波罗蜜多。<a id="a-6a"></a>是时常啼菩萨于法座所散种种华。<a id="a-6b"></a>彼长者女及五百侍女。<a id="a-6c"></a>亦学常啼菩萨。<a id="a-6d"></a>于七岁中若行若立未尝坐卧。<a id="a-6e"></a>不念饮食不生疲倦。<a id="a-6f"></a>亦复一心待彼菩萨出三摩地。<a id="a-6g"></a>尔时常啼菩萨摩诃萨。<a id="a-6h"></a>以乐法心勤精进故。<a id="a-6i"></a>忽闻空中有声告曰。<a id="a-6j"></a>法上菩萨后当七日出三摩地。<a id="a-6k"></a>常啼菩萨闻是空中声已。<a id="a-6l"></a>心大庆快踊跃欢喜。<a id="a-6m"></a>于法座所。<a id="a-6n"></a>与长者女并五百侍女。<a id="a-6o"></a>以种种宝清净严饰。<a id="a-6p"></a>时长者女等各各脱身所著妙衣积以为座。<a id="a-6q"></a>当令法上菩萨摩诃萨安处其座。<a id="a-6r"></a>尔时常啼菩萨即于是处周行求水为洒其地。<a id="a-6s"></a>是时诸魔隐蔽诸水悉令不现。<a id="a-6t"></a>魔作是念。<a id="a-6u"></a>常啼菩萨求水不得心当生苦。<a id="a-6v"></a>心生苦故退失道意善根不增。<a id="a-6w"></a>尔时常啼菩萨摩诃萨。<a id="a-6x"></a>知是魔力所隐蔽已即作是念。<a id="a-6y"></a>我今应自破身出血。<a id="a-6z"></a>于法座所为洒其地。<a id="a-70"></a>何以故。<a id="a-71"></a>尘土坌污菩萨当座非所清净。<a id="a-72"></a>我今为求无上法故。<a id="a-73"></a>设破己身何所吝惜。<a id="a-74"></a>又复我从世世已来。<a id="a-75"></a>以欲因缘受生死身轮转诸趣。<a id="a-76"></a>唐捐其功终无利益。<a id="a-77"></a>不曾为此清净法故舍自身命。<a id="a-78"></a>是故今时宜应精进。<a id="a-79"></a>作是念已即执利刀破身出血而洒其地。<a id="a-7A"></a>彼长者女并五百侍女。<a id="a-7B"></a>亦学常啼菩萨。<a id="a-7C"></a>破身出血而洒其地。<a id="a-7D"></a>彼常啼菩萨并长者女等勇猛坚固。<a id="a-7E"></a>作是事已善根增长。<a id="a-7F"></a>彼诸恶魔不得其便。<a id="a-7G"></a>尔时帝释天主。<a id="a-7H"></a>以其天眼观是事已即作是念。<a id="a-7I"></a>常啼菩萨摩诃萨。<a id="a-7J"></a>甚为希有。<a id="a-7K"></a>发大勇猛被坚固铠不惜身命。<a id="a-7L"></a>为求法故。<a id="a-7M"></a>为欲成就阿耨多罗三藐三菩提。<a id="a-7N"></a>广度一切众生出轮回苦。<a id="a-7O"></a>发大精进甚为希有。<a id="a-7P"></a>帝释天主作是念已。<a id="a-7Q"></a>即令其地血所洒处。<a id="a-7R"></a>变成赤栴檀香水。<a id="a-7S"></a>面百由旬皆栴檀香。<a id="a-7T"></a>尔时帝释天主。<a id="a-7U"></a>即赞常啼菩萨摩诃萨言。<a id="a-7V"></a>善哉善哉。<a id="a-7W"></a>善男子。<a id="a-7X"></a>汝今为求无上法故发大精进。<a id="a-7Y"></a>过去诸佛如来应供正等正觉。<a id="a-7Z"></a>本行菩萨道时。<a id="a-7a"></a>亦如汝今等无有异。<a id="a-7b"></a>尔时常啼菩萨摩诃萨复作是念。<a id="a-7c"></a>法上菩萨摩诃萨当说法时。<a id="a-7d"></a>我无香华将何供养。<a id="a-7e"></a>帝释天主知所念已。<a id="a-7f"></a>即以千斛天曼陀罗华。<a id="a-7g"></a>奉上常啼菩萨摩诃萨。<a id="a-7h"></a>尔时常啼菩萨摩诃萨受是华已。<a id="a-7i"></a>等分其半先散座侧。</p>
  <p id="a7j">尔时法上菩萨摩诃萨。<a id="a-7k"></a>过是七岁已从三摩地出。<a id="a-7l"></a>还诣法座安处其上。<a id="a-7m"></a>与无数百千大众恭敬围绕。<a id="a-7n"></a>时常啼菩萨摩诃萨。<a id="a-7o"></a>见法上菩萨摩诃萨处于座已心大欢喜。<a id="a-7p"></a>譬如苾刍得第三禅乐。<a id="a-7q"></a>即持帝释所奉天曼陀罗华先所分者。<a id="a-7r"></a>向法上菩萨摩诃萨散掷供养已。<a id="a-7s"></a>合掌谛心听受宣说般若波罗蜜多甚深正法。</p>
  <p id="a7t">尔时法上菩萨摩诃萨。<a id="a-7u"></a>因常啼菩萨摩诃萨故谓诸众言。<a id="a-7v"></a>汝等当知。<a id="a-7w"></a>一切法平等。<a id="a-7x"></a>般若波罗蜜多亦平等。<a id="a-7y"></a>一切法离。<a id="a-7z"></a>般若波罗蜜多亦离。<a id="a-80"></a>一切法无动。<a id="a-81"></a>般若波罗蜜多亦无动。<a id="a-82"></a>一切法无念。<a id="a-83"></a>般若波罗蜜多亦无念。<a id="a-84"></a>一切法无畏。<a id="a-85"></a>般若波罗蜜多亦无畏。<a id="a-86"></a>一切法无味。<a id="a-87"></a>般若波罗蜜多亦无味。<a id="a-88"></a>一切法无边。<a id="a-89"></a>般若波罗蜜多亦无边。<a id="a-8A"></a>一切法无生。<a id="a-8B"></a>般若波罗蜜多亦无生。<a id="a-8C"></a>一切法无灭。<a id="a-8D"></a>般若波罗蜜多亦无灭。<a id="a-8E"></a>虚空无边。<a id="a-8F"></a>般若波罗蜜多亦无边。<a id="a-8G"></a>大海无边。<a id="a-8H"></a>般若波罗蜜多亦无边须弥山庄严。<a id="a-8I"></a>般若波罗蜜多亦庄严。<a id="a-8J"></a>虚空无分别。<a id="a-8K"></a>般若波罗蜜多亦无分别。<a id="a-8L"></a>色无边。<a id="a-8M"></a>般若波罗蜜多亦无边。<a id="a-8N"></a>受想行识无边。<a id="a-8O"></a>般若波罗蜜多亦无边。<a id="a-8P"></a>地界无边。<a id="a-8Q"></a>般若波罗蜜多亦无边。<a id="a-8R"></a>水界火界风界空界识界无边。<a id="a-8S"></a>般若波罗蜜多亦无边。<a id="a-8T"></a>金刚喻法平等般若波罗蜜多亦平等。<a id="a-8U"></a>一切法无分别。<a id="a-8V"></a>般若波罗蜜多亦无分别。<a id="a-8W"></a>一切法无所得。<a id="a-8X"></a>般若波罗蜜多亦无所得。<a id="a-8Y"></a>一切法平等无性。<a id="a-8Z"></a>般若波罗蜜多亦平等无性。<a id="a-8a"></a>一切法无坏。<a id="a-8b"></a>般若波罗蜜多亦无坏。<a id="a-8c"></a>一切法不可思议。<a id="a-8d"></a>般若波罗蜜多亦不可思议。</p>
  <p id="a8e">尔时常啼菩萨摩诃萨闻是法已。<a id="a-8f"></a>即于会中得入一切法平等三摩地。<a id="a-8g"></a>一切法离三摩地。<a id="a-8h"></a>一切法无动三摩地。<a id="a-8i"></a>一切法无。<a id="a-8j"></a>念三摩地。<a id="a-8k"></a>一切法无畏三摩地。<a id="a-8l"></a>一切法无味三摩地。<a id="a-8m"></a>一切法无边三摩地。<a id="a-8n"></a>一切法无生三摩地。<a id="a-8o"></a>一切法无灭三摩地。<a id="a-8p"></a>虚空无边三摩地。<a id="a-8q"></a>大海无边三摩地。<a id="a-8r"></a>须弥山庄严三摩地。<a id="a-8s"></a>虚空无分别三摩地。<a id="a-8t"></a>色无边三摩地。<a id="a-8u"></a>受想行识无边三摩地。<a id="a-8v"></a>地界无边三摩地。<a id="a-8w"></a>水火风空识界无边三摩地。<a id="a-8x"></a>金刚喻法平等三摩地。<a id="a-8y"></a>一切法无分别三摩地。<a id="a-8z"></a>一切法无所得三摩地。<a id="a-90"></a>一切法平等无性三摩地。<a id="a-91"></a>一切法无坏三摩地。<a id="a-92"></a>一切法不可思议三摩地。<a id="a-93"></a>常啼菩萨摩诃萨得入如是等六万三摩地门。<a id="a-94"></a>于是诸三摩地中得见十方如兢伽沙数三千大千世界如兢伽沙数诸佛。<a id="a-95"></a>世尊。<a id="a-96"></a>各与菩萨声闻人天大众。<a id="a-97"></a>以如是名字如是章句。<a id="a-98"></a>宣说般若波罗蜜多。<a id="a-99"></a>如法上菩萨摩诃萨。<a id="a-9A"></a>今此会中有诸大众恭敬围绕。<a id="a-9B"></a>以如是名字如是章句。<a id="a-9C"></a>宣说般若波罗蜜多。<a id="a-9D"></a>等无有异。</p>
  <p id="a9E">尔时佛告须菩提言。<a id="a-9F"></a>如我所说。<a id="a-9G"></a>彼常啼菩萨摩诃萨。<a id="a-9H"></a>以如是等种种方便精进坚固。<a id="a-9I"></a>勤求般若波罗蜜多。<a id="a-9J"></a>而彼菩萨于彼法上菩萨摩诃萨所。<a id="a-9K"></a>得闻般若波罗蜜多。<a id="a-9L"></a>得入诸三摩地门。<a id="a-9M"></a>从三摩地出已即得多闻具足。<a id="a-9N"></a>如大海水深广无边。<a id="a-9O"></a>于现生中常得见佛。<a id="a-9P"></a>世世所生生诸佛刹。<a id="a-9Q"></a>乃至于刹那间亦不暂离诸佛世尊。<a id="a-9R"></a>须菩提。<a id="a-9S"></a>当知求般若波罗蜜多者。<a id="a-9T"></a>有如是等功德利益。<a id="a-9U"></a>是故今我法中菩萨摩诃萨。<a id="a-9V"></a>诸求般若波罗蜜多者。<a id="a-9W"></a>亦应如是求。</p>
  <p data-pb></p>
  <h2 id="a9X">嘱累品第三十二</h2>
  <p id="a9Y">尔时佛告尊者阿难言。<a id="a-9Z"></a>汝今当知。<a id="a-9a"></a>般若波罗蜜多者是诸佛母。<a id="a-9b"></a>出生诸佛一切智智。<a id="a-9c"></a>阿难。<a id="a-9d"></a>若欲行般若波罗蜜多者。<a id="a-9e"></a>应当于此甚深正法受持读诵记念思惟为人演说。<a id="a-9f"></a>乃至书写一句一偈置清净处。<a id="a-9g"></a>以宝函盛尊重恭敬。<a id="a-9h"></a>即以种种金银珍宝香华灯涂幢幡宝盖等广大供养。<a id="a-9i"></a>乃至一香一华一礼一赞。<a id="a-9j"></a>随其所应恭敬供养。<a id="a-9k"></a>当知是人则受我教我所称赞。<a id="a-9l"></a>阿难。<a id="a-9m"></a>佛是汝大师不。<a id="a-9n"></a>阿难白佛言。<a id="a-9o"></a>世尊。<a id="a-9p"></a>佛是我大师。<a id="a-9q"></a>我是佛弟子。<a id="a-9r"></a>佛言。<a id="a-9s"></a>阿难。<a id="a-9t"></a>汝今是我弟子。<a id="a-9u"></a>汝于现世给侍恭敬尊重于我。<a id="a-9v"></a>我涅槃后汝当恭敬尊重供养此般若波罗蜜多甚深正法。<a id="a-9w"></a>是即恭敬尊重于我。<a id="a-9x"></a>是为最大报佛恩者。<a id="a-9y"></a>阿难。<a id="a-9z"></a>我今以是般若波罗蜜多甚深正法付嘱于汝。<a id="a-A0"></a>汝当受持慎勿忘失。<a id="a-A1"></a>宣通流布使不断绝。<a id="a-A2"></a>阿难。<a id="a-A3"></a>汝当精进助宣此法。<a id="a-A4"></a>莫作末后断佛种人。<a id="a-A5"></a>第二第三如是嘱累。<a id="a-A6"></a>阿难白佛言。<a id="a-A7"></a>如世尊敕。<a id="a-A8"></a>我当奉持。<a id="a-A9"></a>如世尊敕。<a id="a-AA"></a>我当奉持。<a id="a-AB"></a>如是三白已。<a id="a-AC"></a>佛言。<a id="a-AD"></a>阿难。<a id="a-AE"></a>当知随尔所时此般若波罗蜜多正法在世。<a id="a-AF"></a>即尔所时诸佛世尊在世说法。<a id="a-AG"></a>又复阿难。<a id="a-AH"></a>若有善男子善女人。<a id="a-AI"></a>于此般若波罗蜜多甚深正法。<a id="a-AJ"></a>爱乐恭敬受持读诵。<a id="a-AK"></a>记念思惟为人演说。<a id="a-AL"></a>乃至书写尊重供养者。<a id="a-AM"></a>当知是善男子善女人。<a id="a-AN"></a>世世所生常得见佛听受正法。</p>
  <p id="aAO">佛说此经已。<a id="a-AP"></a>慈氏等诸菩萨摩诃萨。<a id="a-AQ"></a>尊者须菩提。<a id="a-AR"></a>尊者舍利子。<a id="a-AS"></a>尊者阿难等。<a id="a-AT"></a>诸大声闻众。<a id="a-AU"></a>并帝释天主等。<a id="a-AV"></a>乃至一切世间天人阿修罗等。<a id="a-AW"></a>闻佛所说皆大欢喜。<a id="a-AX"></a>信受奉行。</p>
 </body>
</html>