<!doctype html>
<html id="z3IBUaCek" data-ver="441">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说佛母出生三法藏般若波罗蜜多经卷第十三</h1>
  <h2 id="a2">显示世间品第十二之二</h2>
  <p id="a3">佛告须菩提。<a id="a-4"></a>又复如来因般若波罗蜜多故。<a id="a-5"></a>如实了知无量无数众生。<a id="a-6"></a>及诸异见补特伽罗诸行出没。<a id="a-7"></a>云何如来知诸众生。<a id="a-8"></a>及诸异见补特伽罗诸行出没耶。<a id="a-9"></a>须菩提。<a id="a-A"></a>所谓了知众生所起诸行出没。<a id="a-B"></a>依色而生依受想行识而生。<a id="a-C"></a>云何依色受想行识生耶。<a id="a-D"></a>谓诸异见补特伽罗起。<a id="a-E"></a>如是见我及世间是常。<a id="a-F"></a>色是常我及世间是无常。<a id="a-G"></a>亦常亦无常。<a id="a-H"></a>非常非无常。<a id="a-I"></a>如是我及世间是常。<a id="a-J"></a>受想行识是常。<a id="a-K"></a>我及世间是无常。<a id="a-L"></a>亦常亦无常。<a id="a-M"></a>非常非无常。<a id="a-N"></a>受想行识是无常。<a id="a-O"></a>亦常亦无常。<a id="a-P"></a>非常非无常。<a id="a-Q"></a>又复我及世间是有边。<a id="a-R"></a>色是有边。<a id="a-S"></a>我及世间是无边亦有边。<a id="a-T"></a>亦无边。<a id="a-U"></a>非有边非无边。<a id="a-V"></a>色是无边。<a id="a-W"></a>亦有边亦无边。<a id="a-X"></a>非有边非无边。<a id="a-Y"></a>如是我及世间是有边。<a id="a-Z"></a>受想行识是有边。<a id="a-a"></a>我及世间是无边。<a id="a-b"></a>亦有边亦无边。<a id="a-c"></a>非有边非无边。<a id="a-d"></a>受想行识是无边。<a id="a-e"></a>亦有边亦无边。<a id="a-f"></a>非有边非无边。<a id="a-g"></a>又复死后色如去不如去。<a id="a-h"></a>亦如去亦不如去。<a id="a-i"></a>非如去非不如去。<a id="a-j"></a>如是受想行识死后如去不如去亦如去亦不如去非如去非不如去。<a id="a-k"></a>又复身即是神。<a id="a-l"></a>身异神异。<a id="a-m"></a>如是色受想行识即身即神。<a id="a-n"></a>色受想行识异身异神。<a id="a-o"></a>是见皆依五蕴所起。<a id="a-p"></a>此等皆是补特伽罗别异痴见。<a id="a-q"></a>如来一一如实了知。<a id="a-r"></a>须菩提。<a id="a-s"></a>以是义故如来应供正等正觉。<a id="a-t"></a>因般若波罗蜜多故。<a id="a-u"></a>能知无量无数众生。<a id="a-v"></a>及诸异见补特伽罗如是出没。</p>
  <p id="aw">复次须菩提。<a id="a-x"></a>如来因般若波罗蜜多故。<a id="a-y"></a>如实了知无量无数众生色受想行识相。<a id="a-z"></a>云何如来知众生色相耶。<a id="a-10"></a>须菩提。<a id="a-11"></a>所谓了知色如如。<a id="a-12"></a>云何如来知众生受想行识相耶。<a id="a-13"></a>须菩提。<a id="a-14"></a>所谓了知受想行识如如。<a id="a-15"></a>须菩提。<a id="a-16"></a>以是义故如来所说众生出没如即五蕴如。<a id="a-17"></a>五蕴如即世间如。<a id="a-18"></a>何以故。<a id="a-19"></a>五蕴及世间如无异故。<a id="a-1A"></a>是故五蕴如如世间如。<a id="a-1B"></a>世间如如一切法如。<a id="a-1C"></a>一切法如如须陀洹果如。<a id="a-1D"></a>须陀洹果如如斯陀含果如。<a id="a-1E"></a>斯陀含果如如阿那含果如。<a id="a-1F"></a>阿那含果如如阿罗汉果如。<a id="a-1G"></a>阿罗汉果如如。<a id="a-1H"></a>缘觉果如。<a id="a-1I"></a>缘觉果如如如来如。<a id="a-1J"></a>是故如来与彼声闻缘觉果。<a id="a-1K"></a>及五蕴世间。<a id="a-1L"></a>乃至一切法。<a id="a-1M"></a>同一如。<a id="a-1N"></a>如是诸如如非一性非多性。<a id="a-1O"></a>即种种性离种种性。<a id="a-1P"></a>无二无分别无作而无尽。<a id="a-1Q"></a>须菩提。<a id="a-1R"></a>如来因般若波罗蜜多故得是如如。<a id="a-1S"></a>证是如故故名如来。<a id="a-1T"></a>以是因缘如来应供正等正觉。<a id="a-1U"></a>说般若波罗蜜多能示世间。<a id="a-1V"></a>般若波罗蜜多为诸佛母出生诸佛。<a id="a-1W"></a>由从是生故即如实了知彼一切法如如无异。<a id="a-1X"></a>证是如故出现世间。<a id="a-1Y"></a>成就阿耨多罗三藐三菩提果。</p>
  <p id="a1Z">尔时须菩提白佛言。<a id="a-1a"></a>世尊。<a id="a-1b"></a>如佛所说如如法者最上甚深。<a id="a-1c"></a>佛因是如故得菩提果。<a id="a-1d"></a>世尊。<a id="a-1e"></a>此法甚深何人能信解。<a id="a-1f"></a>岂非住不退转菩萨摩诃萨。<a id="a-1g"></a>满愿阿罗汉。<a id="a-1h"></a>正见补特伽罗。<a id="a-1i"></a>乃能信解耶。<a id="a-1j"></a>佛言。<a id="a-1k"></a>须菩提。<a id="a-1l"></a>如是如是。<a id="a-1m"></a>如汝所说。</p>
  <p id="a1n">复次须菩提。<a id="a-1o"></a>如如法者是无尽相最胜甚深。<a id="a-1p"></a>如来应供正等正觉。<a id="a-1q"></a>如实宣说彼无尽相。</p>
  <p id="a1r">尔时帝释天主及欲界中余天子众。<a id="a-1s"></a>色界二万梵众天子来诣佛所。<a id="a-1t"></a>到已头面礼佛双足退住一面。<a id="a-1u"></a>时诸天子各白佛言。<a id="a-1v"></a>世尊。<a id="a-1w"></a>佛所说法最上甚深。<a id="a-1x"></a>此中云何作相耶。</p>
  <p id="a1y">佛言。<a id="a-1z"></a>诸天子。<a id="a-20"></a>诸法以空为相无相无愿为相。<a id="a-21"></a>是相无生无灭无染无净。<a id="a-22"></a>法界寂静犹如虚空。<a id="a-23"></a>无所依止即相无相。<a id="a-24"></a>如来应供正等正觉。<a id="a-25"></a>说色受想行识亦如是相。<a id="a-26"></a>即相无相。<a id="a-27"></a>而此诸相相不能坏。<a id="a-28"></a>世间天人阿修罗等所不能坏。<a id="a-29"></a>何以故。<a id="a-2A"></a>彼天人阿修罗等是有相故。<a id="a-2B"></a>诸天子。<a id="a-2C"></a>若有人问虚空谁所作。<a id="a-2D"></a>是人为正问不。<a id="a-2E"></a>诸天子白佛言。<a id="a-2F"></a>不也世尊。<a id="a-2G"></a>虚空无所作。<a id="a-2H"></a>何以故。<a id="a-2I"></a>虚空无为谁能作者。<a id="a-2J"></a>佛告诸天子言。<a id="a-2K"></a>如是如是。<a id="a-2L"></a>如来应供正等正觉。<a id="a-2M"></a>从无二法生。<a id="a-2N"></a>说诸法相亦无二相。<a id="a-2O"></a>何以故。<a id="a-2P"></a>如来得是相故即无所住。<a id="a-2Q"></a>是故佛说诸法无作相。</p>
  <p id="a2R">尔时尊者须菩提白佛言。<a id="a-2S"></a>世尊。<a id="a-2T"></a>是相甚深。<a id="a-2U"></a>如来得是相故成等正觉。<a id="a-2V"></a>以无碍智说般若波罗蜜多。<a id="a-2W"></a>而此般若波罗蜜多乃是诸佛之所行处。</p>
  <p id="a2X">佛告尊者须菩提言。<a id="a-2Y"></a>如是如是。<a id="a-2Z"></a>如来应供正等正觉。<a id="a-2a"></a>因般若波罗蜜多故。<a id="a-2b"></a>如实显示彼世间相。<a id="a-2c"></a>须菩提。<a id="a-2d"></a>如来应供正等正觉依止于法。<a id="a-2e"></a>供养恭敬尊重赞叹于法。<a id="a-2f"></a>所谓法者即般若波罗蜜多。<a id="a-2g"></a>有佛无佛此法常住。<a id="a-2h"></a>是故如来依止般若波罗蜜多。<a id="a-2i"></a>由依止故如来修习般若波罗蜜多。<a id="a-2j"></a>以修习故得一切智。</p>
  <p id="a2k">复次须菩提。<a id="a-2l"></a>汝今当知。<a id="a-2m"></a>佛是知恩能报恩者。<a id="a-2n"></a>正使有人作是问言。<a id="a-2o"></a>谁是知恩能报恩者。<a id="a-2p"></a>应当答言。<a id="a-2q"></a>佛是知恩能报恩者。<a id="a-2r"></a>何以故。<a id="a-2s"></a>如来因所行道所学法故。<a id="a-2t"></a>得阿耨多罗三藐三菩提。<a id="a-2u"></a>今复护念是道是法。<a id="a-2v"></a>须菩提。<a id="a-2w"></a>如来所行所学者即是般若波罗蜜多。<a id="a-2x"></a>以是义故如来名为真报恩者。</p>
  <p id="a2y">复次须菩提。<a id="a-2z"></a>如来知一切法无作。<a id="a-30"></a>无作相故得阿耨多罗三藐三菩提。<a id="a-31"></a>今复如实说一切法无作无作相。<a id="a-32"></a>亦是如来真报恩者。</p>
  <p id="a33">复次须菩提。<a id="a-34"></a>如来知一切法皆从般若波罗蜜多中来。<a id="a-35"></a>今复如实说般若波罗蜜多显示世间。<a id="a-36"></a>亦是如来真报恩者。</p>
  <p id="a37">须菩提白佛言。<a id="a-38"></a>世尊。<a id="a-39"></a>彼一切法无知者无见者。<a id="a-3A"></a>云何如来应供正等正觉。<a id="a-3B"></a>说般若波罗蜜多显示世间。</p>
  <p id="a3C">佛告尊者须菩提言。<a id="a-3D"></a>善哉善哉。<a id="a-3E"></a>汝能问佛此甚深义。<a id="a-3F"></a>须菩提。<a id="a-3G"></a>如是如是。<a id="a-3H"></a>一切法无知者。<a id="a-3I"></a>一切法无见者。<a id="a-3J"></a>云何一切法无知者无见者。<a id="a-3K"></a>所谓一切法空一切法无依止。<a id="a-3L"></a>是故一切法无知者无见者。<a id="a-3M"></a>如来应供正等正觉得是法故。<a id="a-3N"></a>乃说般若波罗蜜多能示世间。<a id="a-3O"></a>云何示世间耶。<a id="a-3P"></a>须菩提。<a id="a-3Q"></a>若不见色不见受想行识是为显示世间。</p>
  <p id="a3R">须菩提白佛言。<a id="a-3S"></a>世尊。<a id="a-3T"></a>云何名不见色不见受想行识。<a id="a-3U"></a>佛言。<a id="a-3V"></a>须菩提。<a id="a-3W"></a>若不缘色生识是名不见色。<a id="a-3X"></a>若不缘受想行识生识。<a id="a-3Y"></a>是名不见受想行识。<a id="a-3Z"></a>须菩提。<a id="a-3a"></a>若不见色受想行识即不见世间。<a id="a-3b"></a>若如是不见世间是名真见世间。<a id="a-3c"></a>云何真见世间耶。<a id="a-3d"></a>所谓世间空故。<a id="a-3e"></a>世间离相故。<a id="a-3f"></a>世间寂静故。<a id="a-3g"></a>世间无染故。<a id="a-3h"></a>般若波罗蜜多如是显示。<a id="a-3i"></a>如来应供正等正觉亦如是说。</p>
  <p data-pb></p>
  <h2 id="a3j">不思议品第十三</h2>
  <p id="a3k">尔时尊者须菩提白佛言。<a id="a-3l"></a>世尊。<a id="a-3m"></a>此般若波罗蜜多最上甚深。<a id="a-3n"></a>为大事故出。<a id="a-3o"></a>为不可思议事不可称事不可量事不可数事无等等事故出佛言。<a id="a-3p"></a>须菩提。<a id="a-3q"></a>如是如是。<a id="a-3r"></a>般若波罗蜜多最上甚深。<a id="a-3s"></a>为大事故出。<a id="a-3t"></a>为不可思议事不可称事不可量事不可数事无等等事故出。</p>
  <p id="a3u">须菩提。<a id="a-3v"></a>云何为不可思议事故出。<a id="a-3w"></a>所谓如来法佛法自然智法一切智法。<a id="a-3x"></a>如是诸法不可思议。<a id="a-3y"></a>非心非心数法可转。<a id="a-3z"></a>此中无分别。<a id="a-40"></a>是故般若波罗蜜多。<a id="a-41"></a>为不可思议事故出。</p>
  <p id="a42">须菩提。<a id="a-43"></a>云何为不可称事故出。<a id="a-44"></a>所谓如来法佛法自然智法一切智法。<a id="a-45"></a>如是诸法非心所称。<a id="a-46"></a>是故般若波罗蜜多为不可称事故出。</p>
  <p id="a47">须菩提。<a id="a-48"></a>云何为不可量事故出。<a id="a-49"></a>所谓如来法佛法自然智法一切智法。<a id="a-4A"></a>如是诸法出过诸量无有限量是故般若波罗蜜多为不可量事故出。</p>
  <p id="a4B">须菩提。<a id="a-4C"></a>云何为不可数事故出。<a id="a-4D"></a>所谓如来法佛法自然智法一切智法。<a id="a-4E"></a>如是诸法出过诸数非数所及。<a id="a-4F"></a>是故般若波罗蜜多为不可数事故出。</p>
  <p id="a4G">须菩提。<a id="a-4H"></a>云何为无等等事故出。<a id="a-4I"></a>所谓如来法佛法自然智法一切智法。<a id="a-4J"></a>如是诸法无有等者况复过上。<a id="a-4K"></a>是故般若波罗蜜多为无等等事故出。</p>
  <p id="a4L">复次须菩提白佛言。<a id="a-4M"></a>世尊。<a id="a-4N"></a>若如来法佛法自然智法一切智法。<a id="a-4O"></a>如是诸法不可思议不可称不可量不可数无等等者。<a id="a-4P"></a>彼色亦不可思议不可称不可量不可数无等等。<a id="a-4Q"></a>受想行识亦不可思议不可称不可量不可数无等等耶佛告尊者须菩提言。<a id="a-4R"></a>如是如是。<a id="a-4S"></a>须菩提。<a id="a-4T"></a>色不可思议不可称不可量不可数无等等故。<a id="a-4U"></a>受想行识不可思议不可称不可量不可数无等等。<a id="a-4V"></a>乃至一切法亦不可思议不可称不可量不可数无等等。<a id="a-4W"></a>何以故。<a id="a-4X"></a>色于法性中无心无心数法故。<a id="a-4Y"></a>受想行识于法性中无心无心数法。<a id="a-4Z"></a>乃至一切法于法性中亦无心无心数法。</p>
  <p id="a4a">须菩提。<a id="a-4b"></a>色受想行识。<a id="a-4c"></a>于法性中以无心无心数法故。<a id="a-4d"></a>不可思议不可称。<a id="a-4e"></a>乃至一切法亦不可思议不可称。<a id="a-4f"></a>须菩提。<a id="a-4g"></a>色受想行识不可量故。<a id="a-4h"></a>乃至一切法亦不可量。<a id="a-4i"></a>何以故。<a id="a-4j"></a>色受想行识量不可得。<a id="a-4k"></a>乃至一切法量亦不可得。<a id="a-4l"></a>以不可得故即色受想行识乃至一切法无所作。<a id="a-4m"></a>以无所作故。<a id="a-4n"></a>即色受想行识乃至一切法无所生。<a id="a-4o"></a>以无所生故。<a id="a-4p"></a>是故色受想行识乃至一切法皆不可量。<a id="a-4q"></a>须菩提。<a id="a-4r"></a>色受想行识不可数故。<a id="a-4s"></a>乃至一切法亦不可数。<a id="a-4t"></a>何以故。<a id="a-4u"></a>出过数分故。<a id="a-4v"></a>须菩提。<a id="a-4w"></a>色受想行识无等等故。<a id="a-4x"></a>乃至一切法亦无等等。<a id="a-4y"></a>何以故。<a id="a-4z"></a>如虚空平等故。<a id="a-50"></a>一切法亦然。</p>
  <p id="a51">复次须菩提。<a id="a-52"></a>于汝意云何。<a id="a-53"></a>虚空有心心数法不。<a id="a-54"></a>须菩提言。<a id="a-55"></a>不也世尊。<a id="a-56"></a>佛言。<a id="a-57"></a>须菩提。<a id="a-58"></a>彼一切法亦复如是。<a id="a-59"></a>虚空不可思议故一切法亦不可思议。<a id="a-5A"></a>虚空不可称故一切法亦不可称。<a id="a-5B"></a>虚空不可量故一切法亦不可量。<a id="a-5C"></a>虚空不可数故一切法亦不可数。<a id="a-5D"></a>虚空无等等故一切法亦无等等。<a id="a-5E"></a>是故诸法离诸分别。<a id="a-5F"></a>若分别者皆是识业。</p>
  <p id="a5G">须菩提。<a id="a-5H"></a>灭诸筹量名不可思议。<a id="a-5I"></a>非所称故名不可称。<a id="a-5J"></a>无有量故名不可量。<a id="a-5K"></a>过诸数故名不可数。<a id="a-5L"></a>如虚空故名无等等。<a id="a-5M"></a>以是缘故。<a id="a-5N"></a>当知如来法佛法自然智法一切智法。<a id="a-5O"></a>乃至一切法皆如虚空。<a id="a-5P"></a>不可思议不可称不可量不可数无等等。<a id="a-5Q"></a>说是不可思议乃至无等等法门时。<a id="a-5R"></a>会中有五百苾刍二十苾刍尼。<a id="a-5S"></a>不受诸法得诸漏尽心善解脱。<a id="a-5T"></a>六十优婆塞三十优婆夷。<a id="a-5U"></a>远尘离垢得法眼净。<a id="a-5V"></a>即于佛前皆得授记。<a id="a-5W"></a>二十菩萨悉证无生法忍。<a id="a-5X"></a>而诸菩萨于此贤劫。<a id="a-5Y"></a>当得成就阿耨多罗三藐三菩提果。</p>
  <p id="a5Z">尔时尊者须菩提白佛言。<a id="a-5a"></a>世尊。<a id="a-5b"></a>般若波罗蜜多最上甚深。<a id="a-5c"></a>佛先所说为大事故出。<a id="a-5d"></a>其相云何。<a id="a-5e"></a>佛言。<a id="a-5f"></a>须菩提。<a id="a-5g"></a>般若波罗蜜多为大事故出者。<a id="a-5h"></a>汝今当知。<a id="a-5i"></a>所谓佛法缘觉法声闻法。<a id="a-5j"></a>皆住般若波罗蜜多中。<a id="a-5k"></a>须菩提。<a id="a-5l"></a>譬如世间刹帝利王子。<a id="a-5m"></a>得灌顶已处于王位。<a id="a-5n"></a>所有王事及国城事人民事等皆付大臣。<a id="a-5o"></a>臣受命已统摄而行。<a id="a-5p"></a>般若波罗蜜多亦复如是。<a id="a-5q"></a>所有佛法缘觉法声闻法。<a id="a-5r"></a>皆住般若波罗蜜多中。<a id="a-5s"></a>而般若波罗蜜多统摄诸法。<a id="a-5t"></a>如是等法名为大事。<a id="a-5u"></a>是故般若波罗蜜多为大事故出。</p>
  <p id="a5v">复次须菩提。<a id="a-5w"></a>般若波罗蜜多不受不着色故出。<a id="a-5x"></a>不受不着受想行识故出。<a id="a-5y"></a>不受不着须陀洹果斯陀含果阿那含果阿罗汉果故出。<a id="a-5z"></a>不受不着缘觉果故出。<a id="a-60"></a>不受不着一切智故出。<a id="a-61"></a>须菩提。<a id="a-62"></a>白佛言。<a id="a-63"></a>世尊。<a id="a-64"></a>云何般若波罗蜜多不受不着一切智故出耶。<a id="a-65"></a>佛言须菩提。<a id="a-66"></a>于汝意云何。<a id="a-67"></a>汝所证得阿罗汉法有所见耶可受可着耶。<a id="a-68"></a>须菩提言。<a id="a-69"></a>不也世尊。<a id="a-6A"></a>我所证法是中无见亦不可受亦不可着。<a id="a-6B"></a>佛言。<a id="a-6C"></a>须菩提。<a id="a-6D"></a>般若波罗蜜多亦复如是。<a id="a-6E"></a>所有如来法乃至一切智法。<a id="a-6F"></a>是诸法中悉无所见不受不着。<a id="a-6G"></a>是故般若波罗蜜多。<a id="a-6H"></a>不受不着一切智故出。</p>
  <p id="a6I">尔时尊者须菩提。<a id="a-6J"></a>白佛言。<a id="a-6K"></a>世尊。<a id="a-6L"></a>如佛所说般若波罗蜜多不受不着。<a id="a-6M"></a>最上甚深希有难得。<a id="a-6N"></a>世尊。<a id="a-6O"></a>彼初住大乘菩萨摩诃萨。<a id="a-6P"></a>若闻是说不惊不怖亦不退失生信解者。<a id="a-6Q"></a>当知是菩萨具足正因。<a id="a-6R"></a>于先佛所已种善根。<a id="a-6S"></a>是故于今得闻此甚深般若波罗蜜多。<a id="a-6T"></a>亦复不生惊怖心净信解。<a id="a-6U"></a>佛言。<a id="a-6V"></a>须菩提。<a id="a-6W"></a>如是如是。<a id="a-6X"></a>如汝所说。</p>
  <p id="a6Y">尔时欲色界诸天子等。<a id="a-6Z"></a>白佛言。<a id="a-6a"></a>世尊。<a id="a-6b"></a>此般若波罗蜜多正法。<a id="a-6c"></a>最上甚深难解难入。<a id="a-6d"></a>若人得闻此甚深般若波罗蜜多正法生信解者。<a id="a-6e"></a>当知是人于先佛所已种善根。<a id="a-6f"></a>世尊。<a id="a-6g"></a>正使三千大千世界所有众生。<a id="a-6h"></a>一一已住信行地者。<a id="a-6i"></a>是诸众生若满一劫若减一劫如理修行。<a id="a-6j"></a>不如有人能一日中于此般若波罗蜜多正法。<a id="a-6k"></a>如理思惟安住忍法。<a id="a-6l"></a>是人功德倍胜于前。</p>
  <p id="a6m">佛告诸天子言。<a id="a-6n"></a>如是如是。<a id="a-6o"></a>般若波罗蜜多正法最上甚深。<a id="a-6p"></a>正使三千大千世界所有众生。<a id="a-6q"></a>一一已住信行地者。<a id="a-6r"></a>若满一劫若减一劫如理修行。<a id="a-6s"></a>不如有人于此般若波罗蜜多正法。<a id="a-6t"></a>如理思惟安住忍法。<a id="a-6u"></a>是人功德倍胜于前。<a id="a-6v"></a>是故汝等于此正法。<a id="a-6w"></a>尊重恭敬如理修行。<a id="a-6x"></a>是时欲色界中诸天子等各白佛言。<a id="a-6y"></a>世尊。<a id="a-6z"></a>大波罗蜜多是般若波罗蜜多。<a id="a-70"></a>最上甚深希有难得。<a id="a-71"></a>我等各各随喜顶受。<a id="a-72"></a>彼诸天子如是称赞已。<a id="a-73"></a>即各头面礼世尊足。<a id="a-74"></a>右绕三匝出离佛会。<a id="a-75"></a>去此不远隐身不现。<a id="a-76"></a>各各还复彼彼天中。</p>
 </body>
</html>