<!doctype html>
<html id="z3IBUaAej" data-ver="462">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说佛母出生三法藏般若波罗蜜多经卷第十二</h1>
  <h2 id="a2">恶者障法品第十一之二</h2>
  <p id="a3">尔时尊者须菩提白佛言。<a id="a-4"></a>世尊。<a id="a-5"></a>何故恶魔于其长时勤作方便起诸障难。<a id="a-6"></a>而令诸修菩萨法者不得般若波罗蜜多正法听受修习书持读诵。</p>
  <p id="a7">佛告尊者须菩提言。<a id="a-8"></a>汝今当知。<a id="a-9"></a>此般若波罗蜜多出生诸佛一切智。<a id="a-A"></a>从一切智而复出生诸佛正法。<a id="a-B"></a>从诸佛法出生无量无数众生。<a id="a-C"></a>诸佛以其方便智力。<a id="a-D"></a>普令众生断诸烦恼。<a id="a-E"></a>烦恼断故。<a id="a-F"></a>彼诸恶魔伺不得便。<a id="a-G"></a>由不得便作障难故。<a id="a-H"></a>心生苦恼。<a id="a-I"></a>以苦恼心是故长时勤作方便为诸难事。<a id="a-J"></a>而令诸修菩萨法者。<a id="a-K"></a>不得般若波罗蜜多正法听受修习书持读诵。</p>
  <p id="aL">复次须菩提。<a id="a-M"></a>彼诸恶魔或作方便。<a id="a-N"></a>于其初住大乘善男子前作如是言。<a id="a-O"></a>汝所听受非真般若波罗蜜多。<a id="a-P"></a>我有经法。<a id="a-Q"></a>是真般若波罗蜜多。<a id="a-R"></a>汝当随我如是修学。<a id="a-S"></a>须菩提。<a id="a-T"></a>彼诸恶魔以是方便欲坏善法。<a id="a-U"></a>而初住大乘善男子等。<a id="a-V"></a>少智少信未得阿耨多罗三藐三菩提记。<a id="a-W"></a>其心怯弱为魔所摄。<a id="a-X"></a>魔所摄故。<a id="a-Y"></a>即不得此般若波罗蜜多正法。<a id="a-Z"></a>听受修习书持读诵。<a id="a-a"></a>须菩提。<a id="a-b"></a>此因缘者。<a id="a-c"></a>应当觉知是为魔事。</p>
  <p id="ad">复次须菩提。<a id="a-e"></a>彼诸恶魔或时现身。<a id="a-f"></a>作苾刍相以坏法心。<a id="a-g"></a>妄修菩萨甚深胜行。<a id="a-h"></a>而返于中以声闻果谓证实际。<a id="a-i"></a>须菩提。<a id="a-j"></a>此因缘者。<a id="a-k"></a>应当觉知是为魔事。</p>
  <p id="al">复次须菩提。<a id="a-m"></a>彼诸恶魔。<a id="a-n"></a>以如是等种种方便。<a id="a-o"></a>于此般若波罗蜜多正法作诸障难。<a id="a-p"></a>不令有人书持读诵。<a id="a-q"></a>是故修菩萨法者。<a id="a-r"></a>常当觉知觉已远离。<a id="a-s"></a>即起勇猛胜精进心。<a id="a-t"></a>坚固安住正念正知。</p>
  <p id="au">尔时尊者须菩提白佛言。<a id="a-v"></a>如是世尊。<a id="a-w"></a>如是善逝。<a id="a-x"></a>譬如大珍宝聚。<a id="a-y"></a>多有怨贼常欲伺求而为窃盗。<a id="a-z"></a>何以故。<a id="a-10"></a>珍宝难得价直无量。<a id="a-11"></a>以是因缘多诸怨贼。<a id="a-12"></a>今此般若波罗蜜多大法宝聚。<a id="a-13"></a>亦复如是多诸障难。<a id="a-14"></a>常有恶魔伺求其便。<a id="a-15"></a>是故所有初住大乘善男子等。<a id="a-16"></a>少智少信其心怯弱。<a id="a-17"></a>于此甚深广大法中。<a id="a-18"></a>不得听受修习书持读诵者。<a id="a-19"></a>知彼皆是魔力所加。<a id="a-1A"></a>世尊。<a id="a-1B"></a>若复有人于如是等诸难事中。<a id="a-1C"></a>勇猛精进心不懈退。<a id="a-1D"></a>于此法门坚固修习书持读诵者。<a id="a-1E"></a>岂非诸佛神通威力所加持耶。</p>
  <p id="a1F">佛言。<a id="a-1G"></a>须菩提。<a id="a-1H"></a>如是如是。<a id="a-1I"></a>如汝所说。<a id="a-1J"></a>若有人能于如是等诸难事中。<a id="a-1K"></a>得此法门听受修习书持读诵者。<a id="a-1L"></a>当知皆是诸佛如来神通威力共所护念。<a id="a-1M"></a>何以故。<a id="a-1N"></a>彼恶魔众虽复长时勤作方便。<a id="a-1O"></a>于此法门起诸难事。<a id="a-1P"></a>如来应供正等正觉。<a id="a-1Q"></a>亦复长时勤作方便。<a id="a-1R"></a>于此般若波罗蜜多法门。<a id="a-1S"></a>以威神力加持护念。</p>
  <p data-pb></p>
  <h2 id="a1T">显示世间品第十二之一</h2>
  <p id="a1U">佛告须菩提。<a id="a-1V"></a>如世母人生育诸子。<a id="a-1W"></a>若一若十若百若千。<a id="a-1X"></a>忽于一时其母有疾。<a id="a-1Y"></a>诸子各各勤求方便。<a id="a-1Z"></a>多所疗治。<a id="a-1a"></a>咸作是念。<a id="a-1b"></a>云何令母速得远离风癀痰[病-丙+(企-止+(套-大))]种种病苦。<a id="a-1c"></a>眼耳鼻舌身意诸根轻安调适。<a id="a-1d"></a>云何令母饮食增进色力坚固。<a id="a-1e"></a>离诸苦受得大快乐。<a id="a-1f"></a>云何令母寿命长远久住世间。<a id="a-1g"></a>何以故。<a id="a-1h"></a>今我此身处于世间。<a id="a-1i"></a>从母所生生育甚难。<a id="a-1j"></a>以是因缘母恩为重。<a id="a-1k"></a>须菩提。<a id="a-1l"></a>所有十方现在如来应供正等正觉亦复如是。<a id="a-1m"></a>各各以其神通威力加持护念。<a id="a-1n"></a>此般若波罗蜜多甚深法门。<a id="a-1o"></a>悲愍世间一切众生。<a id="a-1p"></a>普令得闻书持读诵。<a id="a-1q"></a>彼诸如来咸作是念。<a id="a-1r"></a>云何得此般若波罗蜜多正法久住世间。<a id="a-1s"></a>云何得此般若波罗蜜多正法离破坏相。<a id="a-1t"></a>云何得此般若波罗蜜多正法。<a id="a-1u"></a>普令世间书持读诵宣通流布。<a id="a-1v"></a>使诸恶魔不得其便。<a id="a-1w"></a>须菩提。<a id="a-1x"></a>如来应供正等正觉。<a id="a-1y"></a>于一切时勤作方便。<a id="a-1z"></a>称赞护念般若波罗蜜多法门。<a id="a-20"></a>何以故。<a id="a-21"></a>此般若波罗蜜多是诸佛母。<a id="a-22"></a>彼诸如来应供正等正觉所有一切智。<a id="a-23"></a>从般若波罗蜜多真实出生。<a id="a-24"></a>而此般若波罗蜜多。<a id="a-25"></a>能示诸佛及能显示诸世间相。<a id="a-26"></a>所有过去未来如来应供正等正觉。<a id="a-27"></a>若已得若当得。<a id="a-28"></a>皆因是般若波罗蜜多故。<a id="a-29"></a>成就阿耨多罗三藐三菩提果。<a id="a-2A"></a>及今现在十方无量阿僧祇世界。<a id="a-2B"></a>一切如来应供正等正觉。<a id="a-2C"></a>住世说法广为众生作利益者。<a id="a-2D"></a>亦因是般若波罗蜜多故。<a id="a-2E"></a>成就阿耨多罗三藐三菩提果。<a id="a-2F"></a>须菩提当知。<a id="a-2G"></a>三世诸佛皆从般若波罗蜜多中来。<a id="a-2H"></a>般若波罗蜜多能善出生。<a id="a-2I"></a>是故般若波罗蜜多。<a id="a-2J"></a>能示诸佛及能显示诸世间相。</p>
  <p id="a2K">尔时尊者须菩提白佛言。<a id="a-2L"></a>世尊。<a id="a-2M"></a>如佛所说般若波罗蜜多而能显示世间相者。<a id="a-2N"></a>如来应供正等正觉。<a id="a-2O"></a>当云何说为世间相。<a id="a-2P"></a>愿佛世尊广为开示。</p>
  <p id="a2Q">佛告尊者须菩提言。<a id="a-2R"></a>佛说五蕴为世间相。<a id="a-2S"></a>所谓色受想行识。<a id="a-2T"></a>般若波罗蜜多显示如是相。<a id="a-2U"></a>须菩提复白佛言。<a id="a-2V"></a>世尊。<a id="a-2W"></a>云何般若波罗蜜多示五蕴法为世间耶。<a id="a-2X"></a>佛告须菩提。<a id="a-2Y"></a>当知般若波罗蜜多。<a id="a-2Z"></a>显示五蕴坏无坏相。<a id="a-2a"></a>五蕴自性无作无生坏无所坏。<a id="a-2b"></a>何以故。<a id="a-2c"></a>彼空自性无作无生坏无所坏。<a id="a-2d"></a>无相无愿自性无作无生坏无所坏。<a id="a-2e"></a>法界自性亦无作无生坏无所坏。<a id="a-2f"></a>而此五蕴亦复如是。<a id="a-2g"></a>是故如来应供正等正觉。<a id="a-2h"></a>说般若波罗蜜多示世间相。</p>
  <p id="a2i">复次须菩提。<a id="a-2j"></a>如来从般若波罗蜜多中来。<a id="a-2k"></a>能随无量无数众生性悉如实知。<a id="a-2l"></a>云何如来如实知耶。<a id="a-2m"></a>所谓众生自性即如实性。<a id="a-2n"></a>从般若波罗蜜多出生。<a id="a-2o"></a>如来亦复从般若波罗蜜多出生。<a id="a-2p"></a>是故如来能随无量无数众生性皆如实知。<a id="a-2q"></a>由实了知众生性故。<a id="a-2r"></a>乃至无量无数众生一切心行亦如实知。<a id="a-2s"></a>以了知无量无数众生心行故。<a id="a-2t"></a>是故佛说般若波罗蜜多示世间相。</p>
  <p id="a2u">复次须菩提。<a id="a-2v"></a>如来因般若波罗蜜多故。<a id="a-2w"></a>如实了知无量无数众生摄心乱心。<a id="a-2x"></a>云何如来知众生摄心耶。<a id="a-2y"></a>所谓若集若散住法性中如实了知。<a id="a-2z"></a>若如实知是即了知众生摄心。<a id="a-30"></a>是故如来因般若波罗蜜多故。<a id="a-31"></a>能知无量无数众生如是摄心。<a id="a-32"></a>云何如来知众生乱心耶。<a id="a-33"></a>所谓住法性中知心无相。<a id="a-34"></a>心无相故即无尽无不尽。<a id="a-35"></a>若如实了知尽无尽相。<a id="a-36"></a>是即了知众生乱心。<a id="a-37"></a>是故如来因般若波罗蜜多故。<a id="a-38"></a>能知无量无数众生如是乱心。</p>
  <p id="a39">复次须菩提。<a id="a-3A"></a>如来因般若波罗蜜多故。<a id="a-3B"></a>如实了知无量无数众生无尽心。<a id="a-3C"></a>云何如来知众生无尽心耶。<a id="a-3D"></a>须菩提。<a id="a-3E"></a>所谓知心无坏。<a id="a-3F"></a>心无坏故即心无生灭。<a id="a-3G"></a>无生灭故即无住无依。<a id="a-3H"></a>无有尽相犹如虚空广大无尽。<a id="a-3I"></a>而心相亦然。<a id="a-3J"></a>是故如来因般若波罗蜜多故。<a id="a-3K"></a>能知无量无数众生如是无尽心。</p>
  <p id="a3L">复次须菩提。<a id="a-3M"></a>如来因般若波罗蜜多故。<a id="a-3N"></a>如实了知无量无数众生染心。<a id="a-3O"></a>云何如来知众生染心耶。<a id="a-3P"></a>须菩提。<a id="a-3Q"></a>所谓了知染心如实相即非染心。<a id="a-3R"></a>是故如来因般若波罗蜜多故。<a id="a-3S"></a>能知无量无数众生如是染心。</p>
  <p id="a3T">复次须菩提。<a id="a-3U"></a>如来因般若波罗蜜多故。<a id="a-3V"></a>如实了知无量无数众生离染心。<a id="a-3W"></a>云何如来知众生离染心耶。<a id="a-3X"></a>须菩提。<a id="a-3Y"></a>所谓了知染心自性。<a id="a-3Z"></a>即离染心中无离染心相。<a id="a-3a"></a>是故如来因般若波罗蜜多故。<a id="a-3b"></a>能知无量无数众生如是离染心。<a id="a-3c"></a>复次须菩提。<a id="a-3d"></a>如来因般若波罗蜜多故。<a id="a-3e"></a>如实了知无量无数众生诸能缘心。<a id="a-3f"></a>云何如来知众生能缘心耶。<a id="a-3g"></a>须菩提。<a id="a-3h"></a>所谓了知阿赖耶等诸能缘心。<a id="a-3i"></a>无能缘心相。<a id="a-3j"></a>是故如来因般若波罗蜜多故。<a id="a-3k"></a>能知无量无数众生如是能缘心。</p>
  <p id="a3l">复次须菩提。<a id="a-3m"></a>如来因般若波罗蜜多故。<a id="a-3n"></a>如实了知无量无数众生诸能取心。<a id="a-3o"></a>云何如来知众生能取心耶。<a id="a-3p"></a>须菩提。<a id="a-3q"></a>所谓了知无所取相。<a id="a-3r"></a>取相离故即不可取。<a id="a-3s"></a>是故如来因般若波罗蜜多故。<a id="a-3t"></a>能知无量无数众生如是能取心。</p>
  <p id="a3u">复次须菩提。<a id="a-3v"></a>如来因般若波罗蜜多故。<a id="a-3w"></a>如实了知无量无数众生诸有漏心。<a id="a-3x"></a>云何如来知众生有漏心耶。<a id="a-3y"></a>须菩提。<a id="a-3z"></a>所谓了知心无自性。<a id="a-40"></a>无自性故即无分别。<a id="a-41"></a>是故如来因般若波罗蜜多故。<a id="a-42"></a>能知无量无数众生如是有漏心。</p>
  <p id="a43">复次须菩提。<a id="a-44"></a>如来因般若波罗蜜多故。<a id="a-45"></a>如实了知无量无数众生诸无漏心。<a id="a-46"></a>云何如来知众生无漏心耶。<a id="a-47"></a>须菩提。<a id="a-48"></a>所谓了知心无自性即非心分。<a id="a-49"></a>是故如来因般若波罗蜜多故。<a id="a-4A"></a>能知无量无数众生如是无漏心。</p>
  <p id="a4B">复次须菩提。<a id="a-4C"></a>如来因般若波罗蜜多故。<a id="a-4D"></a>如实了知无量无数众生贪心。<a id="a-4E"></a>云何如来知众生贪心耶。<a id="a-4F"></a>须菩提。<a id="a-4G"></a>所谓了知若住贪即心不如实。<a id="a-4H"></a>若心如实即不住贪。<a id="a-4I"></a>于平等法中无贪心可得。<a id="a-4J"></a>是故如来因般若波罗蜜多故。<a id="a-4K"></a>能知无量无数众生如是贪心。</p>
  <p id="a4L">复次须菩提。<a id="a-4M"></a>如来因般若波罗蜜多故。<a id="a-4N"></a>如实了知无量无数众生离贪心。<a id="a-4O"></a>云何如来知众生离贪心耶。<a id="a-4P"></a>须菩提。<a id="a-4Q"></a>所谓了知心如实相。<a id="a-4R"></a>若贪若离贪俱不可得。<a id="a-4S"></a>由不可得故即无离贪心相。<a id="a-4T"></a>是故如来因般若波罗蜜多故。<a id="a-4U"></a>能知无量无数众生如是离贪心。</p>
  <p id="a4V">复次须菩提。<a id="a-4W"></a>如来因般若波罗蜜多故。<a id="a-4X"></a>如实了知无量无数众生恚心。<a id="a-4Y"></a>云何如来知众生恚心耶。<a id="a-4Z"></a>须菩提。<a id="a-4a"></a>所谓了知心住空寂。<a id="a-4b"></a>离所缘相无诸分别。<a id="a-4c"></a>是故如来因般若波罗蜜多故。<a id="a-4d"></a>能知无量无数众生如是恚心。</p>
  <p id="a4e">复次须菩提。<a id="a-4f"></a>如来因般若波罗蜜多故。<a id="a-4g"></a>如实了知无量无数众生离恚心。<a id="a-4h"></a>云何如来知众生离恚心耶。<a id="a-4i"></a>须菩提。<a id="a-4j"></a>所谓了知心法无二从真实生。<a id="a-4k"></a>是故如来因般若波罗蜜多故。<a id="a-4l"></a>能知无量无数众生如是离恚心。</p>
  <p id="a4m">复次须菩提。<a id="a-4n"></a>如来因般若波罗蜜多故。<a id="a-4o"></a>如实了知无量无数众生痴心。<a id="a-4p"></a>云何如来知众生痴心耶。<a id="a-4q"></a>须菩提。<a id="a-4r"></a>所谓了知若心住于痴即心不如实。<a id="a-4s"></a>若心如实即不住于痴。<a id="a-4t"></a>是故如来因般若波罗蜜多故。<a id="a-4u"></a>能知无量无数众生如是痴心。</p>
  <p id="a4v">复次须菩提。<a id="a-4w"></a>如来因般若波罗蜜多故。<a id="a-4x"></a>如实了知无量无数众生离痴心。<a id="a-4y"></a>云何如来知众生离痴心耶。<a id="a-4z"></a>须菩提。<a id="a-50"></a>所谓了知若心有所著即心随痴相若心住如实即不随痴相。<a id="a-51"></a>由如是故无离痴心相可得。<a id="a-52"></a>是故如来因般若波罗蜜多故。<a id="a-53"></a>能知无量无数众生如是离痴心。</p>
  <p id="a54">复次须菩提。<a id="a-55"></a>如来因般若波罗蜜多故。<a id="a-56"></a>如实了知无量无数众生过失心。<a id="a-57"></a>云何如来知众生过失心耶。<a id="a-58"></a>须菩提。<a id="a-59"></a>所谓了知若心生过失即心不如实。<a id="a-5A"></a>若心如实即不生过失。<a id="a-5B"></a>于平等法中无过失心可得。<a id="a-5C"></a>是故如来因般若波罗蜜多故。<a id="a-5D"></a>能知无量无数众生如是过失心。</p>
  <p id="a5E">复次须菩提。<a id="a-5F"></a>如来因般若波罗蜜多故。<a id="a-5G"></a>如实了知无量无数众生离过失心。<a id="a-5H"></a>云何如来知众生离过失心耶。<a id="a-5I"></a>须菩提。<a id="a-5J"></a>所谓了知若心有所著即过失随生。<a id="a-5K"></a>若心住如实即不生过失。<a id="a-5L"></a>由如是故无离过失心相可得。<a id="a-5M"></a>是故如来因般若波罗蜜多故。<a id="a-5N"></a>能知无量无数众生如是离过失心。</p>
  <p id="a5O">复次须菩提。<a id="a-5P"></a>如来因般若波罗蜜多故。<a id="a-5Q"></a>如实了知无量无数众生广心。<a id="a-5R"></a>云何如来知众生广心耶。<a id="a-5S"></a>须菩提。<a id="a-5T"></a>所谓了知是心不增不减无住无著。<a id="a-5U"></a>是故如来因般若波罗蜜多故。<a id="a-5V"></a>能知无量无数众生如是广心。</p>
  <p id="a5W">复次须菩提。<a id="a-5X"></a>如来因般若波罗蜜多故。<a id="a-5Y"></a>如实了知无量无数众生非广心。<a id="a-5Z"></a>云何如来知众生非广心耶。<a id="a-5a"></a>须菩提。<a id="a-5b"></a>所谓了知心无处所。<a id="a-5c"></a>无处所故即无起作亦无增广。<a id="a-5d"></a>是故如来因般若波罗蜜多故。<a id="a-5e"></a>能知无量无数众生如是非广心。</p>
  <p id="a5f">复次须菩提。<a id="a-5g"></a>如来因般若波罗蜜多故。<a id="a-5h"></a>如实了知无量无数众生大心。<a id="a-5i"></a>云何如来知众生大心耶。<a id="a-5j"></a>须菩提。<a id="a-5k"></a>所谓了知是心平等自性无差别。<a id="a-5l"></a>是故如来因般若波罗蜜多故。<a id="a-5m"></a>能知无量无数众生如是大心。</p>
  <p id="a5n">复次须菩提。<a id="a-5o"></a>如来因般若波罗蜜多故。<a id="a-5p"></a>如实了知无量无数众生非大心。<a id="a-5q"></a>云何如来知众生非大心耶。<a id="a-5r"></a>须菩提。<a id="a-5s"></a>所谓了知心无来去。<a id="a-5t"></a>是故如来因般若波罗蜜多故。<a id="a-5u"></a>能知无量无数众生如是非大心。</p>
  <p id="a5v">复次须菩提。<a id="a-5w"></a>如来因般若波罗蜜多故。<a id="a-5x"></a>如实了知无量无数众生无量心。<a id="a-5y"></a>云何如来知众生无量心耶。<a id="a-5z"></a>须菩提。<a id="a-60"></a>所谓了知心无依止。<a id="a-61"></a>无依止故即无限量。<a id="a-62"></a>是故如来因般若波罗蜜多故。<a id="a-63"></a>能知无量无数众生如是无量心。</p>
  <p id="a64">复次须菩提。<a id="a-65"></a>如来因般若波罗蜜多故。<a id="a-66"></a>如实了知无量无数众生现心。<a id="a-67"></a>云何如来知众生现心耶。<a id="a-68"></a>须菩提。<a id="a-69"></a>所谓了知诸心自性无所显现。<a id="a-6A"></a>是故如来因般若波罗蜜多故。<a id="a-6B"></a>能知无量无数众生如是现心。</p>
  <p id="a6C">复次须菩提。<a id="a-6D"></a>如来因般若波罗蜜多故。<a id="a-6E"></a>如实了知无量无数众生非现心。<a id="a-6F"></a>云何如来知众生非现心耶。<a id="a-6G"></a>须菩提。<a id="a-6H"></a>所谓了知心无形相自性离故。<a id="a-6I"></a>由性离故非现非不现。<a id="a-6J"></a>是故如来因般若波罗蜜多故。<a id="a-6K"></a>能知无量无数众生如是非现心。</p>
  <p id="a6L">复次须菩提。<a id="a-6M"></a>如来因般若波罗蜜多故。<a id="a-6N"></a>如实了知无量无数众生胜上心。<a id="a-6O"></a>云何如来知众生胜上心耶。<a id="a-6P"></a>须菩提。<a id="a-6Q"></a>所谓了知若心住如实即无所生亦无所有是为胜上。<a id="a-6R"></a>是故如来因般若波罗蜜多故。<a id="a-6S"></a>能知无量无数众生如是胜上心。</p>
  <p id="a6T">复次须菩提。<a id="a-6U"></a>如来因般若波罗蜜多故。<a id="a-6V"></a>如实了知无量无数众生无上心。<a id="a-6W"></a>云何如来知众生无上心耶。<a id="a-6X"></a>须菩提。<a id="a-6Y"></a>所谓了知心无所得离诸戏论。<a id="a-6Z"></a>是故如来因般若波罗蜜多故。<a id="a-6a"></a>能知无量无数众生如是无上心。</p>
  <p id="a6b">复次须菩提。<a id="a-6c"></a>如来因般若波罗蜜多故。<a id="a-6d"></a>如实了知无量无数众生定心。<a id="a-6e"></a>云何如来知众生定心耶。<a id="a-6f"></a>须菩提。<a id="a-6g"></a>所谓了知是心平等。<a id="a-6h"></a>平等法中无定乱相。<a id="a-6i"></a>犹如虚空寂无所动。<a id="a-6j"></a>是故如来因般若波罗蜜多故。<a id="a-6k"></a>能知无量无数众生如是定心。</p>
  <p id="a6l">复次须菩提。<a id="a-6m"></a>如来因般若波罗蜜多故。<a id="a-6n"></a>如实了知无量无数众生非定心。<a id="a-6o"></a>云何如来知众生非定心耶。<a id="a-6p"></a>须菩提。<a id="a-6q"></a>所谓了知心无等等即心平等。<a id="a-6r"></a>心平等故而不可得非定心相。<a id="a-6s"></a>是故如来因般若波罗蜜多故。<a id="a-6t"></a>能知无量无数众生如是非定心。</p>
  <p id="a6u">复次须菩提。<a id="a-6v"></a>如来因般若波罗蜜多故。<a id="a-6w"></a>如实了知无量无数众生解脱心。<a id="a-6x"></a>云何如来知众生解脱心耶。<a id="a-6y"></a>须菩提。<a id="a-6z"></a>所谓了知众生自性解脱。<a id="a-70"></a>彼众生性即解脱性。<a id="a-71"></a>是故如来因般若波罗蜜多故。<a id="a-72"></a>能知无量无数众生如是解脱心复次须菩提。<a id="a-73"></a>如来因般若波罗蜜多故。<a id="a-74"></a>如实了知无量无数众生非解脱心。<a id="a-75"></a>云何如来知众生非解脱心耶。<a id="a-76"></a>须菩提。<a id="a-77"></a>所谓了知心性无来无去无住非过去未来现在三世可得解脱性离即不可得非解脱相。<a id="a-78"></a>是故如来因般若波罗蜜多故。<a id="a-79"></a>能知无量无数众生如是非解脱心。</p>
  <p id="a7A">复次须菩提。<a id="a-7B"></a>如来因般若波罗蜜多故。<a id="a-7C"></a>如实了知无量无数众生不可见心。<a id="a-7D"></a>云何如来知众生不可见心耶。<a id="a-7E"></a>须菩提。<a id="a-7F"></a>所谓了知彼众生心。<a id="a-7G"></a>无所生无所成。<a id="a-7H"></a>无分别无所取。<a id="a-7I"></a>离诸相不可见。<a id="a-7J"></a>慧眼天眼尚不能观。<a id="a-7K"></a>岂况肉眼是故如来因般若波罗蜜多故。<a id="a-7L"></a>能知无量无数众生如是不可见心。</p>
  <p id="a7M">佛告须菩提。<a id="a-7N"></a>如是等诸心。<a id="a-7O"></a>如来因般若波罗蜜多故。<a id="a-7P"></a>一一如实了知。<a id="a-7Q"></a>以是义故。<a id="a-7R"></a>般若波罗蜜多而能显示诸世间相。</p>
 </body>
</html>