<!doctype html>
<html id="z3IBUaPet" data-ver="583">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说佛母出生三法藏般若波罗蜜多经卷第二十二</h1>
  <h2 id="a2">坚固义品第二十七</h2>
  <p id="a3">尔时尊者舍利子。<a id="a-4"></a>谓尊者须菩提言。<a id="a-5"></a>若菩萨摩诃萨。<a id="a-6"></a>行此甚深般若波罗蜜多者是行坚固义。<a id="a-7"></a>须菩提言。<a id="a-8"></a>如是如是。<a id="a-9"></a>舍利子。<a id="a-A"></a>菩萨摩诃萨行此甚深般若波罗蜜多者是行坚固义。</p>
  <p id="aB">尔时有欲界千天子众作如是念。<a id="a-C"></a>菩萨摩诃萨为阿耨多罗三藐三菩提故。<a id="a-D"></a>行此甚深般若波罗蜜多。<a id="a-E"></a>虽复了诸法相入诸法性。<a id="a-F"></a>而不安住声闻缘觉所证实际。<a id="a-G"></a>以是缘故所应敬礼。<a id="a-H"></a>尔时尊者须菩提。<a id="a-I"></a>知其念即谓言诸天子。<a id="a-J"></a>菩萨摩诃萨行此甚深般若波罗蜜多。<a id="a-K"></a>而不证彼声闻缘觉实际者亦未足为难。<a id="a-L"></a>何以故。<a id="a-M"></a>若菩萨摩诃萨。<a id="a-N"></a>被精进铠欲度无量无数无边众生。<a id="a-O"></a>普令安住大般涅槃斯为难事。<a id="a-P"></a>所以者何。<a id="a-Q"></a>众生毕竟离故无所有。<a id="a-R"></a>以无所有故不可得众生相。<a id="a-S"></a>是故众生不可得度。<a id="a-T"></a>诸天子。<a id="a-U"></a>若菩萨欲度众生者为欲度虚空。<a id="a-V"></a>何以故。<a id="a-W"></a>虚空离故众生亦离。<a id="a-X"></a>虚空无所有故众生亦无所有。<a id="a-Y"></a>毕竟无有众生可得。<a id="a-Z"></a>诸菩萨摩诃萨。<a id="a-a"></a>为欲度者是为难事。<a id="a-b"></a>诸天子。<a id="a-c"></a>如人与彼虚空共斗佛说众生相不可得亦复如是。<a id="a-d"></a>何以故。<a id="a-e"></a>众生离故色亦离。<a id="a-f"></a>众生离故受想行识亦离。<a id="a-g"></a>众生离故乃至一切法亦离。<a id="a-h"></a>诸天子。<a id="a-i"></a>若菩萨摩诃萨闻作是说。<a id="a-j"></a>不惊不怖不退不没者。<a id="a-k"></a>当知是为行般若波罗蜜多。<a id="a-l"></a>尔时世尊。<a id="a-m"></a>告尊者须菩提言。<a id="a-n"></a>何因缘故。<a id="a-o"></a>菩萨摩诃萨闻作是说。<a id="a-p"></a>不惊不怖不退不没耶。<a id="a-q"></a>须菩提言。<a id="a-r"></a>一切法离故不没。<a id="a-s"></a>何以故。<a id="a-t"></a>世尊。<a id="a-u"></a>没者不可得没法不可得。<a id="a-v"></a>而所没处亦不可得。<a id="a-w"></a>以是因缘菩萨摩诃萨闻作是说。<a id="a-x"></a>不惊不怖不退不没。<a id="a-y"></a>佛言。<a id="a-z"></a>须菩提。<a id="a-10"></a>如是如是。<a id="a-11"></a>若菩萨摩诃萨闻作是说。<a id="a-12"></a>不惊不怖不退不没者。<a id="a-13"></a>是行般若波罗蜜多。</p>
  <p id="a14">须菩提白佛言。<a id="a-15"></a>世尊。<a id="a-16"></a>若菩萨摩诃萨。<a id="a-17"></a>修行是般若波罗蜜多者。<a id="a-18"></a>常得大梵天王。<a id="a-19"></a>帝释天主。<a id="a-1A"></a>大自在天。<a id="a-1B"></a>并余欲界诸天子众。<a id="a-1C"></a>尊重恭敬顶礼称赞佛言。<a id="a-1D"></a>须菩提。<a id="a-1E"></a>非但大梵天王帝释天主。<a id="a-1F"></a>大自在天。<a id="a-1G"></a>并余欲界诸天子众。<a id="a-1H"></a>尊重恭敬顶礼称赞。<a id="a-1I"></a>所有梵众天。<a id="a-1J"></a>梵辅天。<a id="a-1K"></a>大梵天。<a id="a-1L"></a>少光天。<a id="a-1M"></a>无量光天。<a id="a-1N"></a>光音天。<a id="a-1O"></a>少净天。<a id="a-1P"></a>无量净天。<a id="a-1Q"></a>遍净天。<a id="a-1R"></a>无云天。<a id="a-1S"></a>福生天。<a id="a-1T"></a>广果天。<a id="a-1U"></a>无烦天。<a id="a-1V"></a>无热天。<a id="a-1W"></a>善见天。<a id="a-1X"></a>善现天。<a id="a-1Y"></a>色究竟天。<a id="a-1Z"></a>如是等天上诸天子众。<a id="a-1a"></a>亦常尊重恭敬顶礼称赞。<a id="a-1b"></a>是修行般若波罗蜜多菩萨摩诃萨。<a id="a-1c"></a>又十方无量阿僧祇世界。<a id="a-1d"></a>诸佛如来应供正等正觉现住说法者。<a id="a-1e"></a>常以佛眼观察是修行般若波罗蜜多菩萨摩诃萨。<a id="a-1f"></a>又复以佛威神常所护念。<a id="a-1g"></a>须菩提。<a id="a-1h"></a>是菩萨摩诃萨。<a id="a-1i"></a>以修行般若波罗蜜多故。<a id="a-1j"></a>即得不退转于阿耨多罗三藐三菩提。<a id="a-1k"></a>诸恶魔众伺不得便。<a id="a-1l"></a>须菩提。<a id="a-1m"></a>假使三千大千世界所有众生。<a id="a-1n"></a>一一皆化作诸恶魔。<a id="a-1o"></a>是诸魔众亦复不能于彼修行般若波罗蜜多菩萨摩诃萨所伺得其便。<a id="a-1p"></a>又须菩提。<a id="a-1q"></a>且置是三千大千世界。<a id="a-1r"></a>如前所说。<a id="a-1s"></a>假使如兢伽沙数世界一切众生。<a id="a-1t"></a>一一皆化作诸恶魔。<a id="a-1u"></a>是诸魔众亦复不能于彼修行般若波罗蜜多菩萨摩诃萨所伺得其便。<a id="a-1v"></a>须菩提当知。<a id="a-1w"></a>修行般若波罗蜜多菩萨摩诃萨。<a id="a-1x"></a>成就二法不为诸魔伺得其便。<a id="a-1y"></a>何等为二。<a id="a-1z"></a>所谓观一切法空。<a id="a-20"></a>不舍一切众生。<a id="a-21"></a>是为二法。<a id="a-22"></a>须菩提。<a id="a-23"></a>复有二法。<a id="a-24"></a>菩萨摩诃萨能成就故。<a id="a-25"></a>不为诸魔伺得其便。<a id="a-26"></a>何等为二。<a id="a-27"></a>所谓如说能行。<a id="a-28"></a>诸佛称赞。<a id="a-29"></a>是为二法。<a id="a-2A"></a>又须菩提。<a id="a-2B"></a>若菩萨摩诃萨。<a id="a-2C"></a>如是行般若波罗蜜多者。<a id="a-2D"></a>有诸天子常来其所。<a id="a-2E"></a>瞻礼恭敬作如是言。<a id="a-2F"></a>善男子。<a id="a-2G"></a>汝速修行是般若波罗蜜多。<a id="a-2H"></a>速证阿耨多罗三藐三菩提。<a id="a-2I"></a>何以故。<a id="a-2J"></a>善男子。<a id="a-2K"></a>汝修行是般若波罗蜜多故。<a id="a-2L"></a>能与无依众生而作依怙。<a id="a-2M"></a>无救众生而为救度。<a id="a-2N"></a>无归众生为作所归。<a id="a-2O"></a>无舍众生为作住舍。<a id="a-2P"></a>无趣众生而为作趣。<a id="a-2Q"></a>无洲众生而为作洲。<a id="a-2R"></a>不识毕竟道者为示毕竟道。<a id="a-2S"></a>不识正道者为示正道。<a id="a-2T"></a>在黑闇者为作光明。<a id="a-2U"></a>菩萨摩诃萨行般若波罗蜜多者。<a id="a-2V"></a>成就如是功德。<a id="a-2W"></a>须菩提。<a id="a-2X"></a>又菩萨摩诃萨行是般若波罗蜜多者。<a id="a-2Y"></a>现在十方无量阿僧祇世界诸佛世尊。<a id="a-2Z"></a>与彼菩萨声闻大众围绕演说法时。<a id="a-2a"></a>常所称赞是菩萨所有功德。<a id="a-2b"></a>及其名字族氏色相威力。<a id="a-2c"></a>须菩提。<a id="a-2d"></a>如我今时集会说法。<a id="a-2e"></a>常所称赞阿閦佛刹中。<a id="a-2f"></a>宝幢菩萨及彼刹中余诸菩萨修梵行者。<a id="a-2g"></a>所有功德名字族氏色相威力。<a id="a-2h"></a>须菩提。<a id="a-2i"></a>诸佛刹中亦复如是。<a id="a-2j"></a>彼彼佛会演说法时。<a id="a-2k"></a>亦常称赞我刹土中修行般若波罗蜜多者。<a id="a-2l"></a>及余菩萨修梵行者所有功德名字族氏色相威力。<a id="a-2m"></a>须菩提白佛言。<a id="a-2n"></a>世尊。<a id="a-2o"></a>诸佛世尊演说法时。<a id="a-2p"></a>普皆称赞诸菩萨摩诃萨所有功德名字族氏色相威力耶。<a id="a-2q"></a>佛言。<a id="a-2r"></a>不也须菩提。<a id="a-2s"></a>诸佛世尊演说法时。<a id="a-2t"></a>于诸菩萨摩诃萨。<a id="a-2u"></a>有称赞者有不称赞者。<a id="a-2v"></a>须菩提言。<a id="a-2w"></a>何等菩萨是称赞者。<a id="a-2x"></a>佛言。<a id="a-2y"></a>须菩提。<a id="a-2z"></a>所有住不退转菩萨摩诃萨。<a id="a-30"></a>诸佛世尊常所称赞。<a id="a-31"></a>须菩提言。<a id="a-32"></a>若未住不退转者。<a id="a-33"></a>诸佛世尊所称赞不。<a id="a-34"></a>佛言。<a id="a-35"></a>须菩提。<a id="a-36"></a>有菩萨摩诃萨。<a id="a-37"></a>虽未安住不退转地。<a id="a-38"></a>诸佛世尊亦常称赞。<a id="a-39"></a>彼复云何。<a id="a-3A"></a>所谓菩萨摩诃萨。<a id="a-3B"></a>若学阿閦如来本为菩萨时所行道法者。<a id="a-3C"></a>是菩萨虽未安住不退转地。<a id="a-3D"></a>亦为诸佛常所称赞。<a id="a-3E"></a>又须菩提。<a id="a-3F"></a>若菩萨摩诃萨。<a id="a-3G"></a>学宝幢菩萨所行道法者。<a id="a-3H"></a>是菩萨虽未安住不退转地。<a id="a-3I"></a>亦为诸佛常所称赞。<a id="a-3J"></a>又须菩提。<a id="a-3K"></a>若菩萨摩诃萨行般若波罗蜜多故。<a id="a-3L"></a>信解一切法无生。<a id="a-3M"></a>而未能证得无生法忍。<a id="a-3N"></a>又信解一切法寂静。<a id="a-3O"></a>而于不退转地中。<a id="a-3P"></a>未能自在得一切法寂静。<a id="a-3Q"></a>是菩萨亦为诸佛常所称赞。<a id="a-3R"></a>又须菩提。<a id="a-3S"></a>若菩萨摩诃萨得诸佛世尊共所称赞者。<a id="a-3T"></a>必当安住不退转地。<a id="a-3U"></a>远离声闻缘觉之心。<a id="a-3V"></a>决定得授阿耨多罗三藐三菩提记。<a id="a-3W"></a>何故菩萨摩诃萨。<a id="a-3X"></a>得彼诸佛共称赞耶。<a id="a-3Y"></a>为菩萨摩诃萨能行是般若波罗蜜多故。</p>
  <p id="a3Z">复次须菩提。<a id="a-3a"></a>若菩萨摩诃萨闻此甚深般若波罗蜜多。<a id="a-3b"></a>不疑不悔不难不没者。<a id="a-3c"></a>是菩萨摩诃萨。<a id="a-3d"></a>当于阿閦如来应供正等正觉所。<a id="a-3e"></a>及彼刹中诸菩萨所。<a id="a-3f"></a>亦得闻是般若波罗蜜多法门。<a id="a-3g"></a>闻已信解随信解已得不退转。<a id="a-3h"></a>须菩提。<a id="a-3i"></a>若有闻是法门生信解者尚获如是功德。<a id="a-3j"></a>何况若能随所信解。<a id="a-3k"></a>如理安住如理而行。<a id="a-3l"></a>如如所住住一切智。<a id="a-3m"></a>须菩提白佛言。<a id="a-3n"></a>世尊。<a id="a-3o"></a>离如无法可得。<a id="a-3p"></a>当以何法于如中住。<a id="a-3q"></a>当以何法得阿耨多罗三藐三菩提。<a id="a-3r"></a>当以何法可说。<a id="a-3s"></a>佛言。<a id="a-3t"></a>须菩提。<a id="a-3u"></a>如汝所说离如无法可得。<a id="a-3v"></a>当以何法于如中住。<a id="a-3w"></a>当以何法得阿耨多罗三藐三菩提。<a id="a-3x"></a>当以何法可说者。<a id="a-3y"></a>如是如是。<a id="a-3z"></a>须菩提。<a id="a-40"></a>离如无法可得。<a id="a-41"></a>于如中住如尚不可得。<a id="a-42"></a>何况有住如者。<a id="a-43"></a>如中尚无阿耨多罗三藐三菩提。<a id="a-44"></a>何况。<a id="a-45"></a>有证者。<a id="a-46"></a>是故无所证无证者无所用证法。<a id="a-47"></a>如中尚无法可得。<a id="a-48"></a>何况有说法者。</p>
  <p id="a49">尔时帝释天主白佛言。<a id="a-4A"></a>世尊。<a id="a-4B"></a>般若波罗蜜多最上甚深。<a id="a-4C"></a>若菩萨摩诃萨。<a id="a-4D"></a>为欲成就阿耨多罗三藐三菩提故。<a id="a-4E"></a>若闻是说无法可住无法可证无法可说。<a id="a-4F"></a>于是中不疑不悔不难不没者。<a id="a-4G"></a>当知是菩萨摩诃萨所为甚难。<a id="a-4H"></a>时尊者须菩提。<a id="a-4I"></a>即谓帝释天主言。<a id="a-4J"></a>憍尸迦。<a id="a-4K"></a>如汝所言。<a id="a-4L"></a>菩萨摩诃萨若闻此甚深法。<a id="a-4M"></a>不疑不悔不难不没是为甚难者。<a id="a-4N"></a>憍尸迦。<a id="a-4O"></a>于一切法空中有何法可得疑悔难没耶。<a id="a-4P"></a>帝释天主。<a id="a-4Q"></a>白尊者须菩提言。<a id="a-4R"></a>尊者有所乐说皆因于空。<a id="a-4S"></a>而于是中亦无所碍。<a id="a-4T"></a>譬如仰射虚空箭去无碍。<a id="a-4U"></a>尊者所说无碍亦然。<a id="a-4V"></a>帝释天主作是说已即白佛言。<a id="a-4W"></a>世尊。<a id="a-4X"></a>如我所说是随如来说是随法语答不。<a id="a-4Y"></a>佛告帝释天主言。<a id="a-4Z"></a>憍尸迦。<a id="a-4a"></a>如是如是。<a id="a-4b"></a>如汝所说。<a id="a-4c"></a>是随如来说名为正说。<a id="a-4d"></a>是随法语答名为正答。<a id="a-4e"></a>憍尸迦。<a id="a-4f"></a>彼须菩提有所乐说皆因于空。<a id="a-4g"></a>而般若波罗蜜多尚不可得。<a id="a-4h"></a>何况有行般若波罗蜜多者。<a id="a-4i"></a>阿耨多罗三藐三菩提尚不可得。<a id="a-4j"></a>何况有证阿耨多罗三藐三菩提者。<a id="a-4k"></a>一切智尚不可得。<a id="a-4l"></a>何况有证一切智者。<a id="a-4m"></a>真如尚不可得。<a id="a-4n"></a>何况有住如者。<a id="a-4o"></a>无生法尚不可得。<a id="a-4p"></a>何况有证无生者。<a id="a-4q"></a>菩萨尚不可得。<a id="a-4r"></a>何况有求菩提者。<a id="a-4s"></a>十力尚不可得。<a id="a-4t"></a>何况有具是力者。<a id="a-4u"></a>四无所畏尚不可得。<a id="a-4v"></a>何况有成就无所畏者。<a id="a-4w"></a>法尚不可得。<a id="a-4x"></a>何况有说法者。<a id="a-4y"></a>憍尸迦。<a id="a-4z"></a>彼须菩提如是乐行一切法远离。<a id="a-50"></a>行一切法无所得行。<a id="a-51"></a>须菩提。<a id="a-52"></a>行如是行。<a id="a-53"></a>比诸菩萨摩诃萨行般若波罗蜜多行。<a id="a-54"></a>百分不及一。<a id="a-55"></a>千分不及一。<a id="a-56"></a>百千分不及一。<a id="a-57"></a>俱胝分不及一。<a id="a-58"></a>百千俱胝分不及一。<a id="a-59"></a>百千俱胝那庾多分不及一。<a id="a-5A"></a>算分数分及譬喻分。<a id="a-5B"></a>乃至乌波尼杀昙分皆不及一。<a id="a-5C"></a>憍尸迦。<a id="a-5D"></a>唯除如来所行。<a id="a-5E"></a>余诸菩萨摩诃萨。<a id="a-5F"></a>行是般若波罗蜜多行者。<a id="a-5G"></a>于一切行中最上最大最胜最妙。<a id="a-5H"></a>无上中无上无等无等等。<a id="a-5I"></a>非一切声闻缘觉而能等比。<a id="a-5J"></a>是故憍尸迦。<a id="a-5K"></a>若善男子善女人。<a id="a-5L"></a>欲于一切众生中。<a id="a-5M"></a>最上最大最胜最妙。<a id="a-5N"></a>无上中无上无等无等等者。<a id="a-5O"></a>当学菩萨摩诃萨行。<a id="a-5P"></a>是般若波罗蜜多。</p>
  <p data-pb></p>
  <h2 id="a5Q">散华缘品第二十八之一</h2>
  <p id="a5R">尔时复有三十三天诸天子众。<a id="a-5S"></a>各各持以曼陀罗华摩诃曼陀罗华。<a id="a-5T"></a>来诣佛所而散是华。<a id="a-5U"></a>即时会中有六万苾刍俱从座起。<a id="a-5V"></a>偏袒右肩右膝着地。<a id="a-5W"></a>合掌恭敬住立佛前。<a id="a-5X"></a>时诸苾刍以佛威神力故。<a id="a-5Y"></a>各各掌中自然盈满曼陀罗华摩诃曼陀罗华。<a id="a-5Z"></a>即以此华散于佛上。<a id="a-5a"></a>华散佛已咸作是言。<a id="a-5b"></a>世尊。<a id="a-5c"></a>我等皆修是般若波罗蜜多。<a id="a-5d"></a>皆行如是无上胜行。</p>
  <p id="a5e">尔时世尊。<a id="a-5f"></a>即从口门放大光明。<a id="a-5g"></a>所谓青黄赤白等种种色光。<a id="a-5h"></a>遍照无量无边佛刹乃至梵界。<a id="a-5i"></a>普遍照耀已其光旋还。<a id="a-5j"></a>绕佛三匝却从世尊顶门而入。</p>
  <p id="a5k">尔时尊者阿难。<a id="a-5l"></a>即从座起偏袒右肩右膝着地。<a id="a-5m"></a>合掌向佛作如是言。<a id="a-5n"></a>何因何缘放斯光明。<a id="a-5o"></a>若无因缘如来应供正等正觉不放光明。<a id="a-5p"></a>佛告尊者阿难言。<a id="a-5q"></a>汝今当知此六万苾刍。<a id="a-5r"></a>于未来世星宿劫中皆得成佛。<a id="a-5s"></a>同名散华如来应供正等正觉出现世间。<a id="a-5t"></a>是诸如来所有寿量二万劫数皆悉同等。<a id="a-5u"></a>正法住世亦二万劫。<a id="a-5v"></a>是诸佛会有声闻众。<a id="a-5w"></a>彼彼数量亦复相等。<a id="a-5x"></a>阿难当知。<a id="a-5y"></a>此六万苾刍从是已后在在所生。<a id="a-5z"></a>于佛法中出家修道。<a id="a-60"></a>所向方处王城聚落。<a id="a-61"></a>悉以正法为人演说。<a id="a-62"></a>随说法处彼彼世界。<a id="a-63"></a>常雨五色种种妙华而为供养。<a id="a-64"></a>是诸苾刍在在处处作大利益。<a id="a-65"></a>乃至最后得成正觉。<a id="a-66"></a>是故阿难。<a id="a-67"></a>若菩萨摩诃萨。<a id="a-68"></a>乐欲行彼最上行者。<a id="a-69"></a>应当行是般若波罗蜜多。<a id="a-6A"></a>又复阿难。<a id="a-6B"></a>若能行是般若波罗蜜多者。<a id="a-6C"></a>当知皆从人间命终。<a id="a-6D"></a>或知足天命终已后而来生此。<a id="a-6E"></a>何以故。<a id="a-6F"></a>人间及知足天。<a id="a-6G"></a>于般若波罗蜜多易所修行故。<a id="a-6H"></a>又复阿难。<a id="a-6I"></a>若菩萨摩诃萨。<a id="a-6J"></a>行此般若波罗蜜多者。<a id="a-6K"></a>当知是菩萨摩萨。<a id="a-6L"></a>常得诸佛共所观察。<a id="a-6M"></a>又复阿难。<a id="a-6N"></a>若菩萨摩诃萨。<a id="a-6O"></a>于此般若波罗蜜多法门。<a id="a-6P"></a>受持读诵记念思惟乃至书写已。<a id="a-6Q"></a>复为他人如理表示如实教授。<a id="a-6R"></a>如所利益如理生喜。<a id="a-6S"></a>如是行者。<a id="a-6T"></a>当知是菩萨摩诃萨。<a id="a-6U"></a>于如来应供正等正觉所深种善根。<a id="a-6V"></a>非于声闻缘觉所而种善根。<a id="a-6W"></a>何以故。<a id="a-6X"></a>般若波罗蜜多善根胜故。<a id="a-6Y"></a>又复阿难。<a id="a-6Z"></a>若菩萨摩诃萨。<a id="a-6a"></a>于此般若波罗蜜多法门。<a id="a-6b"></a>受持读诵记念思惟。<a id="a-6c"></a>为人演说乃至书写者。<a id="a-6d"></a>是菩萨摩诃萨常得亲近现在诸佛听受正法。<a id="a-6e"></a>又复阿难。<a id="a-6f"></a>若菩萨摩诃萨。<a id="a-6g"></a>闻此般若波罗蜜多法门。<a id="a-6h"></a>而于是中不违不逆不毁不谤者。<a id="a-6i"></a>当知是菩萨摩诃萨。<a id="a-6j"></a>于先佛所已种善根。<a id="a-6k"></a>何以故。<a id="a-6l"></a>菩萨摩诃萨行是般若波罗蜜多故。<a id="a-6m"></a>而能成就阿耨多罗三藐三菩提。<a id="a-6n"></a>是故阿难。<a id="a-6o"></a>我今于一切世间天人阿修罗众中。<a id="a-6p"></a>以是般若波罗蜜多正法嘱累于汝汝当于此般若波罗蜜多正法。<a id="a-6q"></a>忆念受持宣通流布。<a id="a-6r"></a>令得久住而不断灭。<a id="a-6s"></a>阿难于我所说一切法中。<a id="a-6t"></a>唯除般若波罗蜜多不可忘失。<a id="a-6u"></a>若有人受持此法门时。<a id="a-6v"></a>乃至一字一句错误忘失者其罪甚重。<a id="a-6w"></a>是人不令我心生喜。<a id="a-6x"></a>若于余法有所忘失其罪乃轻。<a id="a-6y"></a>何以故。<a id="a-6z"></a>般若波罗蜜多微妙甚深。<a id="a-70"></a>若人于此法门。<a id="a-71"></a>不生尊重恭敬。<a id="a-72"></a>不能瞻礼供养者。<a id="a-73"></a>当知是人于过去未来现在诸佛世尊。<a id="a-74"></a>不生尊重恭敬。<a id="a-75"></a>不能瞻礼供养。<a id="a-76"></a>是人不令我心生喜。<a id="a-77"></a>何以故。<a id="a-78"></a>般若波罗蜜多。<a id="a-79"></a>即是过去未来现在佛母。<a id="a-7A"></a>出生诸佛及一切智。<a id="a-7B"></a>是故阿难。<a id="a-7C"></a>我今以是般若波罗蜜多正法嘱累于汝。<a id="a-7D"></a>若此正法欲断灭时。<a id="a-7E"></a>汝当受持宣通流布使不断灭。<a id="a-7F"></a>又复汝于此法所有文字章句。<a id="a-7G"></a>分明记忆无令忘失。<a id="a-7H"></a>如理作意思惟修习。<a id="a-7I"></a>广为他人解释其义。<a id="a-7J"></a>劝令受持读诵书写。<a id="a-7K"></a>何以故。<a id="a-7L"></a>此般若波罗蜜多。<a id="a-7M"></a>即是过去未来现在诸佛法身故。<a id="a-7N"></a>又复阿难。<a id="a-7O"></a>若人于我生欢喜心尊重恭敬瞻礼供养者。<a id="a-7P"></a>是人即以此心。<a id="a-7Q"></a>当于般若波罗蜜多法门尊重恭敬瞻礼供养。<a id="a-7R"></a>即同供养于我。<a id="a-7S"></a>亦同供养过去未来现在诸佛。<a id="a-7T"></a>又复阿难。<a id="a-7U"></a>若人于我爱乐不舍者。<a id="a-7V"></a>当于般若波罗蜜多爱乐不舍。<a id="a-7W"></a>忆念受持宣通流布使不断灭。<a id="a-7X"></a>阿难。<a id="a-7Y"></a>我今以是嘱累因缘付嘱于汝但且略说。<a id="a-7Z"></a>欲广说者若一劫若过一劫。<a id="a-7a"></a>乃至百千俱胝劫数说不能尽。<a id="a-7b"></a>又复阿难。<a id="a-7c"></a>所有过去未来现在诸佛世尊。<a id="a-7d"></a>于一切世间天人阿修罗众中而为大师。<a id="a-7e"></a>般若波罗蜜多亦复如是。<a id="a-7f"></a>于一切世间天人阿修罗众中而为大师。<a id="a-7g"></a>何以故。<a id="a-7h"></a>此般若波罗蜜多。<a id="a-7i"></a>有大因缘能为一切世间天人阿修罗等作大利益。<a id="a-7j"></a>又复阿难。<a id="a-7k"></a>若人不离此般若波罗蜜多法门。<a id="a-7l"></a>能于其中受持读诵记念思惟。<a id="a-7m"></a>为人演说乃至书写者。<a id="a-7n"></a>此即是我所行教化。<a id="a-7o"></a>是人即为不离佛不离法不离僧。<a id="a-7p"></a>而能护助过去未来现在诸佛世尊阿耨多罗三藐三菩提。<a id="a-7q"></a>何以故。<a id="a-7r"></a>所有诸佛阿耨多罗三藐三菩提。<a id="a-7s"></a>皆从般若波罗蜜多所出生故。<a id="a-7t"></a>阿难。<a id="a-7u"></a>若过去诸佛如来应供正等正觉。<a id="a-7v"></a>阿耨多罗三藐三菩提。<a id="a-7w"></a>皆从是般若波罗蜜多生。<a id="a-7x"></a>若未来诸佛如来应供正等正觉。<a id="a-7y"></a>阿耨多罗三藐三菩提。<a id="a-7z"></a>亦从是般若波罗蜜多生。<a id="a-80"></a>于今现在十方无量阿僧祇世界现住说法者如来应供正等正觉。<a id="a-81"></a>阿耨多罗三藐三菩提。<a id="a-82"></a>亦从是般若波罗蜜多生。<a id="a-83"></a>是故阿难。<a id="a-84"></a>若菩萨摩诃萨。<a id="a-85"></a>欲得阿耨多罗三藐三菩提者。<a id="a-86"></a>当善学诸波罗蜜多。<a id="a-87"></a>学是诸波罗蜜多者。<a id="a-88"></a>即学般若波罗蜜多。<a id="a-89"></a>何以故。<a id="a-8A"></a>般若波罗蜜多而能出生诸波罗蜜多故。<a id="a-8B"></a>又此般若波罗蜜多。<a id="a-8C"></a>是诸菩萨母。<a id="a-8D"></a>而能出生诸菩萨故。<a id="a-8E"></a>而诸波罗蜜多亦能出生阿耨多罗三藐三菩提。<a id="a-8F"></a>何以故。<a id="a-8G"></a>诸波罗蜜多。<a id="a-8H"></a>皆从般若波罗蜜多中来。<a id="a-8I"></a>由是般若波罗蜜多所生诸波罗蜜多。<a id="a-8J"></a>亦能助阿耨多罗三藐三菩提。<a id="a-8K"></a>是故诸菩萨摩诃萨。<a id="a-8L"></a>欲得阿耨多罗三藐三菩提者。<a id="a-8M"></a>应当善学诸波罗蜜多。</p>
  <p id="a8N">复次阿难。<a id="a-8O"></a>汝当谛听。<a id="a-8P"></a>我今以是般若波罗蜜多正法第二第三重。<a id="a-8Q"></a>复嘱累于汝。<a id="a-8R"></a>汝当忆念受持慎勿忘失。<a id="a-8S"></a>此法若欲灭时。<a id="a-8T"></a>汝可护助宣通流布无令断灭。<a id="a-8U"></a>阿难。<a id="a-8V"></a>此般若波罗蜜多。<a id="a-8W"></a>是诸如来应供正等正觉无尽法藏。<a id="a-8X"></a>何以故。<a id="a-8Y"></a>所有过去诸佛如来应供正等正觉。<a id="a-8Z"></a>广为一切众生说此般若波罗蜜多无尽法藏。<a id="a-8a"></a>令诸众生普得阿耨多罗三藐三菩提。<a id="a-8b"></a>未来诸佛如来应供正等正觉。<a id="a-8c"></a>亦为一切众生说此般若波罗蜜多无尽法藏。<a id="a-8d"></a>令诸众生普得阿耨多罗三藐三菩提。<a id="a-8e"></a>于今现在十方无量阿僧祇世界现住说法者。<a id="a-8f"></a>诸佛如来应供正等正觉。<a id="a-8g"></a>亦为一切众生。<a id="a-8h"></a>说此般若波罗蜜多无尽法藏。<a id="a-8i"></a>令诸众生普得阿耨多罗三藐三菩提。<a id="a-8j"></a>又复阿难。<a id="a-8k"></a>若声闻乘人以声闻法。<a id="a-8l"></a>普为三千大千世界一切众生。<a id="a-8m"></a>如应宣说悉令证得阿罗汉果是利不虚。<a id="a-8n"></a>阿难。<a id="a-8o"></a>彼诸阿罗汉所有布施持戒修定功德。<a id="a-8p"></a>于汝意云何。<a id="a-8q"></a>是为多不。<a id="a-8r"></a>阿难白佛言。<a id="a-8s"></a>甚多世尊。<a id="a-8t"></a>甚多善逝。<a id="a-8u"></a>佛言阿难。<a id="a-8v"></a>彼福虽多。<a id="a-8w"></a>不如菩萨以此般若波罗蜜多中相应一法。<a id="a-8x"></a>普为众生如理宣说。<a id="a-8y"></a>是菩萨摩诃萨得福甚多。<a id="a-8z"></a>又菩萨摩诃萨。<a id="a-90"></a>于此般若波罗蜜多法门。<a id="a-91"></a>能一日中为余菩萨摩诃萨如理宣说者得福倍多。<a id="a-92"></a>阿难。<a id="a-93"></a>且置一日。<a id="a-94"></a>若能从旦至于食时。<a id="a-95"></a>复置从旦至于食时。<a id="a-96"></a>若能一漏刻间。<a id="a-97"></a>置是一漏刻间。<a id="a-98"></a>若能一须臾。<a id="a-99"></a>置一须臾。<a id="a-9A"></a>若能一罗嚩。<a id="a-9B"></a>置一罗嚩。<a id="a-9C"></a>若能一刹那。<a id="a-9D"></a>如是一刹那间。<a id="a-9E"></a>以此般若波罗蜜多法门。<a id="a-9F"></a>为余菩萨摩诃萨如理宣说者。<a id="a-9G"></a>当知是菩萨摩诃萨。<a id="a-9H"></a>其所得福亦复倍多。<a id="a-9I"></a>阿难。<a id="a-9J"></a>若菩萨摩诃萨。<a id="a-9K"></a>能如是法施众生者。<a id="a-9L"></a>不可以声闻缘觉善根福德而相等比。<a id="a-9M"></a>何以故。<a id="a-9N"></a>是菩萨摩诃萨。<a id="a-9O"></a>不退转于阿耨多罗三藐三菩提。</p>
 </body>
</html>