<!doctype html>
<html id="z3IBUZwea" data-ver="712">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说佛母出生三法藏般若波罗蜜多经卷第三</h1>
  <h2 id="a2">宝塔功德品第三之二</h2>
  <p id="a3">尔时帝释天主复白佛言。<a id="a-4"></a>希有世尊。<a id="a-5"></a>菩萨摩诃萨。<a id="a-6"></a>为回向故修学般若波罗蜜多。<a id="a-7"></a>不以高心而生取相。<a id="a-8"></a>佛言。<a id="a-9"></a>如是如是。<a id="a-A"></a>憍尸迦。<a id="a-B"></a>若善男子善女人。<a id="a-C"></a>于此般若波罗蜜多法门。<a id="a-D"></a>受持读诵自所宣说。<a id="a-E"></a>或令他说如说修行者。<a id="a-F"></a>是人以其功德力故。<a id="a-G"></a>若入军阵无所怯惧。<a id="a-H"></a>勇猛坚固胜伏他军。<a id="a-I"></a>乃至行住坐卧皆得吉祥。</p>
  <p id="aJ">复次憍尸迦。<a id="a-K"></a>若善男子善女人。<a id="a-L"></a>受持读诵此般若波罗蜜多者。<a id="a-M"></a>是人于一切处。<a id="a-N"></a>若行若止或遇刀杖等难。<a id="a-O"></a>于彼人身无所伤害。<a id="a-P"></a>乃至将失寿命不生怖畏。<a id="a-Q"></a>何以故。<a id="a-R"></a>此般若波罗蜜多是广大明。<a id="a-S"></a>此般若波罗蜜多是无量明。<a id="a-T"></a>此般若波罗蜜多是无上明。<a id="a-U"></a>此般若波罗蜜多是无等明。<a id="a-V"></a>此般若波罗蜜多是无等等明。<a id="a-W"></a>若善男子善女人修学如是明者。<a id="a-X"></a>不念自恶不念他恶不念自他恶。<a id="a-Y"></a>憍尸迦当知。<a id="a-Z"></a>于此般若波罗蜜多受持读诵者。<a id="a-a"></a>于现世中获是功德。<a id="a-b"></a>又复菩萨摩诃萨学是明者。<a id="a-c"></a>即能证得阿耨多罗三藐三菩提成就一切智智。<a id="a-d"></a>以得阿耨多罗三藐三菩提故。<a id="a-e"></a>即能观达一切众生种种心行。<a id="a-f"></a>所言一切智智者谓诸明法。<a id="a-g"></a>菩萨摩诃萨是中学者。<a id="a-h"></a>无有少法而不能入。<a id="a-i"></a>无有少法不能了知。<a id="a-j"></a>无有少法不能证悟。<a id="a-k"></a>是故得名一切智智。</p>
  <p id="al">复次憍尸迦。<a id="a-m"></a>若有人能以此般若波罗蜜多。<a id="a-n"></a>书写经卷供养受持。<a id="a-o"></a>若自读诵或复转劝他人。<a id="a-p"></a>乃至为人解说其义。<a id="a-q"></a>是人不为一切人非人等伺得其便。<a id="a-r"></a>诸佛菩萨常所护念。<a id="a-s"></a>唯除过去诸业报应。<a id="a-t"></a>憍尸迦。<a id="a-u"></a>譬如大菩提场及菩提树周匝方隅。<a id="a-v"></a>若人非人乃至傍生异类。<a id="a-w"></a>皆不能入亦不能住。<a id="a-x"></a>不能破坏作其过恶。<a id="a-y"></a>何以故。<a id="a-z"></a>所有过去未来现在如来应供正等正觉。<a id="a-10"></a>皆于是处证佛菩提。<a id="a-11"></a>憍尸迦。<a id="a-12"></a>善男子善女人。<a id="a-13"></a>受持读诵书写供养般若波罗蜜多亦复如是。<a id="a-14"></a>若人非人不得其便。<a id="a-15"></a>不能破坏出其过恶。<a id="a-16"></a>何以故。<a id="a-17"></a>若供养此般若波罗蜜多经处。<a id="a-18"></a>随其方地即同造诸宝塔尊重供养瞻礼称赞憍尸迦当知。<a id="a-19"></a>此般若波罗蜜多。<a id="a-1A"></a>于现世中有是功德尔时帝释天主白佛言。<a id="a-1B"></a>世尊。<a id="a-1C"></a>若有善男子善女人。<a id="a-1D"></a>书此般若波罗蜜多经尊重恭敬。<a id="a-1E"></a>置诸妙华烧香涂香末香及诸华鬘。<a id="a-1F"></a>乃至诸妙幡盖燃诸油灯。<a id="a-1G"></a>作如是等种种供养。</p>
  <p id="a1H">若复有善男子善女人。<a id="a-1I"></a>于如来应供正等正觉般涅盘后。<a id="a-1J"></a>收取舍利起妙宝塔。<a id="a-1K"></a>尊重恭敬瞻礼称赞。<a id="a-1L"></a>以诸香华灯涂幢幡宝盖。<a id="a-1M"></a>作如是等种种供养。<a id="a-1N"></a>彼善男子善女人所获福德。<a id="a-1O"></a>与前福德何者为多。<a id="a-1P"></a>佛言。<a id="a-1Q"></a>憍尸迦。<a id="a-1R"></a>我今问汝随汝意说。<a id="a-1S"></a>于意云何。<a id="a-1T"></a>如来应供正等正觉。<a id="a-1U"></a>当学何法得如是身。<a id="a-1V"></a>证阿耨多罗三藐三菩提。<a id="a-1W"></a>成就一切智智。<a id="a-1X"></a>是时帝释天主白佛言。<a id="a-1Y"></a>世尊。<a id="a-1Z"></a>如来应供正等正觉。<a id="a-1a"></a>修学般若波罗蜜多法故。<a id="a-1b"></a>证得阿耨多罗三藐三菩提。<a id="a-1c"></a>成就一切智智。<a id="a-1d"></a>佛言憍尸迦。<a id="a-1e"></a>是故当知。<a id="a-1f"></a>佛不以是身故得如来果。<a id="a-1g"></a>以成就一切智智故得成如来。<a id="a-1h"></a>当知如来应供正等正觉。<a id="a-1i"></a>所有一切智智。<a id="a-1j"></a>从般若波罗蜜多生。<a id="a-1k"></a>复从般若波罗蜜多善巧方便生如来身。<a id="a-1l"></a>是故此身与一切智智而为依止。<a id="a-1m"></a>由一切智智为所依故即得佛身即得法身得僧伽身。<a id="a-1n"></a>是故一切众生。<a id="a-1o"></a>于如来身得瞻礼供养。<a id="a-1p"></a>乃至般涅盘后以佛舍利起塔供养。<a id="a-1q"></a>憍尸迦。<a id="a-1r"></a>彼善男子善女人。<a id="a-1s"></a>虽复如是起塔供养如来舍利。<a id="a-1t"></a>不如有人书此般若波罗蜜多经尊重恭敬。<a id="a-1u"></a>以香华灯涂幢幡宝盖种种供养。<a id="a-1v"></a>是善男子善女人得福甚多。<a id="a-1w"></a>何以故。<a id="a-1x"></a>供养此般若波罗蜜多者。<a id="a-1y"></a>是即供养一切智智。<a id="a-1z"></a>是故善男子善女人。<a id="a-20"></a>若欲供养一切智智者。<a id="a-21"></a>于此般若波罗蜜多。<a id="a-22"></a>常当书写尊敬受持作诸供养。</p>
  <p id="a23">尔时帝释天主白佛言。<a id="a-24"></a>世尊。<a id="a-25"></a>若阎浮提人。<a id="a-26"></a>于此般若波罗蜜多。<a id="a-27"></a>不能书写受持读诵。<a id="a-28"></a>不自宣说不令他说。<a id="a-29"></a>又复不能以诸香华幢幡宝盖尊敬供养。<a id="a-2A"></a>世尊。<a id="a-2B"></a>如是等人失大善利。<a id="a-2C"></a>不能成就广大果报。<a id="a-2D"></a>佛告帝释天主言。<a id="a-2E"></a>憍尸迦。<a id="a-2F"></a>于汝意云何。<a id="a-2G"></a>阎浮提中有几所人。<a id="a-2H"></a>于佛法僧得不坏信。<a id="a-2I"></a>帝释天主白佛言。<a id="a-2J"></a>世尊。<a id="a-2K"></a>此阎浮提人于佛法僧。<a id="a-2L"></a>得不坏信者其数甚少。<a id="a-2M"></a>佛言憍尸迦。<a id="a-2N"></a>如是如是。<a id="a-2O"></a>阎浮提人。<a id="a-2P"></a>少有能于佛法僧宝得不坏信。<a id="a-2Q"></a>若于须陀洹果。<a id="a-2R"></a>斯陀含果。<a id="a-2S"></a>阿那含果。<a id="a-2T"></a>阿罗汉果。<a id="a-2U"></a>及缘觉果。<a id="a-2V"></a>其所证者。<a id="a-2W"></a>而亦甚少。<a id="a-2X"></a>于其阿耨多罗三藐三菩提心。<a id="a-2Y"></a>若已发者能住不退。<a id="a-2Z"></a>若现发者勇猛精进。<a id="a-2a"></a>若未发者当能发起。<a id="a-2b"></a>如是等人转复甚少。<a id="a-2c"></a>又复阎浮提人。<a id="a-2d"></a>少能于此般若波罗蜜多善住相应。<a id="a-2e"></a>少能于此般若波罗蜜多依法修行。<a id="a-2f"></a>少能于此般若波罗蜜多。<a id="a-2g"></a>心不退转住菩萨地。<a id="a-2h"></a>少能于此般若波罗蜜多。<a id="a-2i"></a>修行趣证阿耨多罗三藐三菩提。<a id="a-2j"></a>憍尸迦。<a id="a-2k"></a>若有能于此般若波罗蜜多听受读诵。<a id="a-2l"></a>自所宣说。<a id="a-2m"></a>或令他说如说修行。<a id="a-2n"></a>乃至尊重恭敬。<a id="a-2o"></a>以诸香华灯涂幢幡宝盖种种供养者。<a id="a-2p"></a>当知皆是已发阿耨多罗三藐三菩提心。<a id="a-2q"></a>住不退转菩萨地者。</p>
  <p id="a2r">又复憍尸迦。<a id="a-2s"></a>此阎浮提中有无量无数无边众生。<a id="a-2t"></a>发阿耨多罗三藐三菩提心行菩萨道。<a id="a-2u"></a>于汝意云何。<a id="a-2v"></a>憍尸迦。<a id="a-2w"></a>汝今当知。<a id="a-2x"></a>虽复有如是无量无数无边众生。<a id="a-2y"></a>发菩提心行菩萨道。<a id="a-2z"></a>于其中间若一若二住不退转地。<a id="a-30"></a>何以故。<a id="a-31"></a>此阎浮提有诸众生起下劣心生下劣想。<a id="a-32"></a>智慧信解亦复下劣。<a id="a-33"></a>是故起劣精进。<a id="a-34"></a>于阿耨多罗三藐三菩提作难得想。<a id="a-35"></a>不能起求而生懈怠。<a id="a-36"></a>憍尸迦。<a id="a-37"></a>若善男子善女人。<a id="a-38"></a>乐欲速证阿耨多罗三藐三菩提果。<a id="a-39"></a>成就最上乐者。<a id="a-3A"></a>是故应当于此般若波罗蜜多。<a id="a-3B"></a>发猛利心听受读诵。<a id="a-3C"></a>何以故。<a id="a-3D"></a>是善男子善女人应作是念。<a id="a-3E"></a>此般若波罗蜜多如来应供正等正觉。<a id="a-3F"></a>往昔修菩萨行时亦如是学。<a id="a-3G"></a>我今亦学是般若波罗蜜多。<a id="a-3H"></a>此般若波罗蜜多是我所师。<a id="a-3I"></a>憍尸迦。<a id="a-3J"></a>若佛住世若涅盘后。<a id="a-3K"></a>诸菩萨摩诃萨应当依止此般若波罗蜜多。</p>
  <p id="a3L">复次憍尸迦。<a id="a-3M"></a>若有善男子善女人。<a id="a-3N"></a>于如来应供正等正觉般涅盘后。<a id="a-3O"></a>以佛舍利造俱胝数七宝妙塔。<a id="a-3P"></a>是人乃至尽寿已来。<a id="a-3Q"></a>以香华灯涂幢幡宝盖诸妙衣服。<a id="a-3R"></a>作如是等种种供养。<a id="a-3S"></a>又复尊重瞻礼称赞。<a id="a-3T"></a>憍尸迦。<a id="a-3U"></a>于汝意云何。<a id="a-3V"></a>是善男子善女人。<a id="a-3W"></a>以是供养因缘得福多不。<a id="a-3X"></a>帝释天主白佛言。<a id="a-3Y"></a>甚多世尊。<a id="a-3Z"></a>佛言。<a id="a-3a"></a>憍尸迦。<a id="a-3b"></a>若有善男子善女人。<a id="a-3c"></a>为欲趣求大菩提故。<a id="a-3d"></a>于此般若波罗蜜多发信解心。<a id="a-3e"></a>自当受持读诵记念。<a id="a-3f"></a>复为他人广说流布。<a id="a-3g"></a>普令众生得大善利。<a id="a-3h"></a>使其正法久住世间。<a id="a-3i"></a>以是因缘佛眼不断正法不灭。<a id="a-3j"></a>而诸菩萨摩诃萨众。<a id="a-3k"></a>各各受持宣布演说。<a id="a-3l"></a>即得法眼不坏不灭。<a id="a-3m"></a>又复书此般若波罗蜜多经。<a id="a-3n"></a>置清净处生尊重心。<a id="a-3o"></a>以诸香华灯涂幢幡宝盖上妙衣服。<a id="a-3p"></a>作如是等种种供养。<a id="a-3q"></a>憍尸迦当知。<a id="a-3r"></a>此善男子善女人得福甚多。</p>
  <p id="a3s">复次憍尸迦。<a id="a-3t"></a>如前所说俱胝宝塔。<a id="a-3u"></a>且置是数。<a id="a-3v"></a>假使有人以佛舍利造七宝塔满阎浮提。<a id="a-3w"></a>是人乃至尽寿已来。<a id="a-3x"></a>以诸香华灯涂幢幡宝盖上妙衣服。<a id="a-3y"></a>作如是等种种供养。<a id="a-3z"></a>又复尊重瞻礼称赞。<a id="a-40"></a>憍尸迦。<a id="a-41"></a>于汝意云何。<a id="a-42"></a>彼善男子善女人。<a id="a-43"></a>以是因缘得福多不。<a id="a-44"></a>帝释天主白佛言。<a id="a-45"></a>甚多世尊。<a id="a-46"></a>佛言憍尸迦。<a id="a-47"></a>若有善男子善女人。<a id="a-48"></a>为欲趣求大菩提故。<a id="a-49"></a>于此般若波罗蜜多发信解心。<a id="a-4A"></a>自当受持读诵记念。<a id="a-4B"></a>复为他人广说流布。<a id="a-4C"></a>普令众生得大善利。<a id="a-4D"></a>使其正法久住世间。<a id="a-4E"></a>以是因缘佛眼不断正法不灭。<a id="a-4F"></a>而诸菩萨摩诃萨众。<a id="a-4G"></a>各各受持宣布演说。<a id="a-4H"></a>即得法眼不坏不灭。<a id="a-4I"></a>又复书此般若波罗蜜多经。<a id="a-4J"></a>置清净处生尊重心。<a id="a-4K"></a>以诸香华灯涂幢幡宝盖上妙衣服。<a id="a-4L"></a>作如是等种种供养。<a id="a-4M"></a>憍尸迦。<a id="a-4N"></a>当知此善男子善女人得福甚多。</p>
  <p id="a4O">复次憍尸迦。<a id="a-4P"></a>如前所说造七宝塔满阎浮提。<a id="a-4Q"></a>且置是数。<a id="a-4R"></a>假使有人以佛舍利造七宝塔满四大洲。<a id="a-4S"></a>是人乃至尽寿已来。<a id="a-4T"></a>以诸香华灯涂幢幡宝盖上妙衣服。<a id="a-4U"></a>作如是等种种供养。<a id="a-4V"></a>又复尊重瞻礼称赞。<a id="a-4W"></a>憍尸迦。<a id="a-4X"></a>于汝意云何。<a id="a-4Y"></a>彼善男子善女人。<a id="a-4Z"></a>以是因缘得福多不。<a id="a-4a"></a>帝释天主白佛言。<a id="a-4b"></a>甚多世尊。<a id="a-4c"></a>佛言。<a id="a-4d"></a>憍尸迦。<a id="a-4e"></a>若有善男子善女人。<a id="a-4f"></a>为欲趣求大菩提故。<a id="a-4g"></a>于此般若波罗蜜多发信解心。<a id="a-4h"></a>自当受持读诵记念。<a id="a-4i"></a>复为他人广说流布。<a id="a-4j"></a>普令众生得大善利。<a id="a-4k"></a>使其正法久住世间。<a id="a-4l"></a>以是因缘佛眼不断正法不灭。<a id="a-4m"></a>而诸菩萨摩诃萨众。<a id="a-4n"></a>各各受持宣布演说。<a id="a-4o"></a>即得法眼不坏不灭。<a id="a-4p"></a>又复书此般若波罗蜜多经。<a id="a-4q"></a>置清净处生尊重心。<a id="a-4r"></a>以诸香华灯涂幢幡宝盖上妙衣服。<a id="a-4s"></a>作如是等种种供养。<a id="a-4t"></a>憍尸迦当知。<a id="a-4u"></a>此善男子善女人得福甚多。</p>
  <p id="a4v">复次憍尸迦。<a id="a-4w"></a>如前所说造七宝塔满四大洲。<a id="a-4x"></a>且置是数。<a id="a-4y"></a>憍尸迦。<a id="a-4z"></a>假使有人以佛舍利造七宝塔满小千世界。<a id="a-50"></a>是人乃至尽寿已来。<a id="a-51"></a>以诸香华灯涂幢幡宝盖。<a id="a-52"></a>作如是等种种供养。<a id="a-53"></a>又复尊重瞻礼称赞。<a id="a-54"></a>憍尸迦。<a id="a-55"></a>于汝意云何。<a id="a-56"></a>彼人以是因缘得福多不。<a id="a-57"></a>帝释天主白佛言。<a id="a-58"></a>甚多世尊。<a id="a-59"></a>佛言。<a id="a-5A"></a>憍尸迦。<a id="a-5B"></a>若有善男子善女人。<a id="a-5C"></a>为欲趣求大菩提故。<a id="a-5D"></a>于此般若波罗蜜多发信解心。<a id="a-5E"></a>自当受持读诵记念。<a id="a-5F"></a>复为他人广说流布。<a id="a-5G"></a>普令众生得大善利。<a id="a-5H"></a>使其正法久住世间。<a id="a-5I"></a>以是因缘佛眼不断正法不灭。<a id="a-5J"></a>而诸菩萨摩诃萨众。<a id="a-5K"></a>各各受持宣布演说。<a id="a-5L"></a>即得法眼不坏不灭。<a id="a-5M"></a>又复书此般若波罗蜜多经置清净处。<a id="a-5N"></a>以诸香华灯涂幢幡宝盖上妙衣服。<a id="a-5O"></a>作如是等种种供养。<a id="a-5P"></a>憍尸迦当知。<a id="a-5Q"></a>此善男子善女人。<a id="a-5R"></a>得福甚多。</p>
  <p id="a5S">复次憍尸迦。<a id="a-5T"></a>如前所说造七宝塔满小千世界。<a id="a-5U"></a>且置是数。<a id="a-5V"></a>憍尸迦。<a id="a-5W"></a>假使有人以佛舍利造七宝塔满中千世界。<a id="a-5X"></a>是人乃至尽寿已来。<a id="a-5Y"></a>以诸香华灯涂幢幡宝盖上妙衣服。<a id="a-5Z"></a>作如是等种种供养。<a id="a-5a"></a>又复尊重瞻礼称赞。<a id="a-5b"></a>憍尸迦。<a id="a-5c"></a>于汝意云何。<a id="a-5d"></a>彼人以是因缘得福多不。<a id="a-5e"></a>帝释天主白佛言。<a id="a-5f"></a>甚多世尊。<a id="a-5g"></a>佛言。<a id="a-5h"></a>憍尸迦。<a id="a-5i"></a>若有善男子善女人。<a id="a-5j"></a>为欲趣求大菩提故。<a id="a-5k"></a>于此般若波罗蜜多发信解心。<a id="a-5l"></a>自当受持读诵记念。<a id="a-5m"></a>复为他人广说流布。<a id="a-5n"></a>普令众生得大善利。<a id="a-5o"></a>使其正法久住世间。<a id="a-5p"></a>以是因缘佛眼不断正法不灭。<a id="a-5q"></a>而诸菩萨摩诃萨众各各受持。<a id="a-5r"></a>即得法眼不坏不灭。<a id="a-5s"></a>又复书此般若波罗蜜多经置清净处。<a id="a-5t"></a>以诸香华灯涂幢幡宝盖上妙衣服。<a id="a-5u"></a>作如是等种种供养。<a id="a-5v"></a>憍尸迦当知。<a id="a-5w"></a>此善男子善女人得福甚多。</p>
  <p id="a5x">复次憍尸迦。<a id="a-5y"></a>如前所说造七宝塔满中千世界。<a id="a-5z"></a>且置是数。<a id="a-60"></a>憍尸迦。<a id="a-61"></a>假使有人以佛舍利造七宝塔满三千大千世界。<a id="a-62"></a>是人乃至尽寿已来。<a id="a-63"></a>以诸香华灯涂幢幡宝盖上妙衣服。<a id="a-64"></a>作如是等种种供养。<a id="a-65"></a>又复尊重瞻礼称赞。<a id="a-66"></a>憍尸迦。<a id="a-67"></a>于汝意云何。<a id="a-68"></a>彼人以是因缘得福多不。<a id="a-69"></a>帝释天主白佛言。<a id="a-6A"></a>甚多世尊。<a id="a-6B"></a>佛言。<a id="a-6C"></a>憍尸迦。<a id="a-6D"></a>若有善男子善女人。<a id="a-6E"></a>为欲趣求大菩提故。<a id="a-6F"></a>于此般若波罗蜜多发信解心。<a id="a-6G"></a>自当受持读诵记念。<a id="a-6H"></a>复为他人广说流布。<a id="a-6I"></a>普令众生得大善利。<a id="a-6J"></a>使其正法久住世间。<a id="a-6K"></a>以是因缘佛眼不断正法不灭。<a id="a-6L"></a>而诸菩萨摩诃萨众各各受持。<a id="a-6M"></a>即得法眼不坏不灭。<a id="a-6N"></a>又复书此般若波罗蜜多经置清净处。<a id="a-6O"></a>以诸香华灯涂幢幡宝盖上妙衣服。<a id="a-6P"></a>作如是等种种供养。<a id="a-6Q"></a>憍尸迦。<a id="a-6R"></a>当知此善男子善女人。<a id="a-6S"></a>得福甚多。</p>
  <p id="a6T">复次憍尸迦。<a id="a-6U"></a>如前所说造七宝塔。<a id="a-6V"></a>满三千大千世界。<a id="a-6W"></a>且置是数。<a id="a-6X"></a>憍尸迦。<a id="a-6Y"></a>假使三千大千世界满中众生。<a id="a-6Z"></a>各各以佛舍利造七宝塔。<a id="a-6a"></a>若住一劫若减一劫。<a id="a-6b"></a>以诸香华灯涂幢幡宝盖上妙衣服。<a id="a-6c"></a>乃至种种伎乐歌舞。<a id="a-6d"></a>作如是等广大供养。<a id="a-6e"></a>又复尊重瞻礼称赞。<a id="a-6f"></a>憍尸迦。<a id="a-6g"></a>于汝意云何。<a id="a-6h"></a>彼诸众生以是因缘得福多不。<a id="a-6i"></a>帝释天主白佛言。<a id="a-6j"></a>甚多世尊。<a id="a-6k"></a>佛言。<a id="a-6l"></a>憍尸迦。<a id="a-6m"></a>若善男子善女人。<a id="a-6n"></a>为欲趣求大菩提故。<a id="a-6o"></a>于此般若波罗蜜多发信解心。<a id="a-6p"></a>自当受持读诵记念。<a id="a-6q"></a>复为他人广说流布。<a id="a-6r"></a>使其正法久住世间。<a id="a-6s"></a>以是因缘佛眼不断正法不灭。<a id="a-6t"></a>而诸菩萨摩诃萨众各各受持。<a id="a-6u"></a>即得法眼不坏不灭。<a id="a-6v"></a>又复书此般若波罗蜜多经置清净处。<a id="a-6w"></a>以诸香华灯涂幢幡宝盖。<a id="a-6x"></a>作如是等种种供养。<a id="a-6y"></a>憍尸迦当知。<a id="a-6z"></a>此善男子善女人得福甚多。</p>
  <p id="a70">尔时帝释天主白佛言。<a id="a-71"></a>世尊。<a id="a-72"></a>如是如是。<a id="a-73"></a>诚如佛说。<a id="a-74"></a>若人于此般若波罗蜜多经尊重供养者。<a id="a-75"></a>当知是人即同供养过去未来现在诸佛了诸佛智。<a id="a-76"></a>即同于彼一切世界广作最极无边供养。<a id="a-77"></a>世尊。<a id="a-78"></a>如佛所说三千大千世界如前数量。<a id="a-79"></a>我今复置是数。<a id="a-7A"></a>世尊。<a id="a-7B"></a>假使如彼兢兢伽沙数三千大千世界。<a id="a-7C"></a>而彼世界满中众生。<a id="a-7D"></a>一一众生各各以佛舍利起七宝塔。<a id="a-7E"></a>若住一劫若减一劫。<a id="a-7F"></a>以诸香华灯涂幢幡宝盖上妙衣服乃至种种伎乐歌舞。<a id="a-7G"></a>如是供养。<a id="a-7H"></a>又复尊重瞻礼称赞。<a id="a-7I"></a>世尊。<a id="a-7J"></a>彼诸众生得福虽多。<a id="a-7K"></a>不如有人为欲趣求大菩提故。<a id="a-7L"></a>于此般若波罗蜜多发信解心。<a id="a-7M"></a>自当受持读诵记念。<a id="a-7N"></a>复为他人广说流布。<a id="a-7O"></a>普令众生得大善利。<a id="a-7P"></a>使其正法久住世间。<a id="a-7Q"></a>以是因缘佛眼不断正法不灭。<a id="a-7R"></a>而诸菩萨摩诃萨众各各受持。<a id="a-7S"></a>即得法眼不坏不灭。<a id="a-7T"></a>又复书此般若波罗蜜多经置清净处。<a id="a-7U"></a>以诸香华灯涂幢幡宝盖上妙衣服。<a id="a-7V"></a>如是等种种供养。</p>
  <p id="a7W">尔时世尊告帝释天主言。<a id="a-7X"></a>如是如是。<a id="a-7Y"></a>憍尸迦。<a id="a-7Z"></a>能于此般若波罗蜜多经尊重供养者。<a id="a-7a"></a>当知是人所获福德无量无数。<a id="a-7b"></a>无有边际无等无比。<a id="a-7c"></a>乃至其福不可思议。<a id="a-7d"></a>何以故。<a id="a-7e"></a>当知如来应供正等正觉一切智。<a id="a-7f"></a>从般若波罗蜜多生。<a id="a-7g"></a>复从一切智生如来身。<a id="a-7h"></a>憍尸迦。<a id="a-7i"></a>是故当知。<a id="a-7j"></a>若人以佛舍利起塔供养。<a id="a-7k"></a>与彼受持读诵尊重供养般若波罗蜜多经者。<a id="a-7l"></a>所作福行所获功德。<a id="a-7m"></a>较量是数百分不及一。<a id="a-7n"></a>千分不及一。<a id="a-7o"></a>百千分不及一。<a id="a-7p"></a>俱胝分不及一。<a id="a-7q"></a>百俱胝分。<a id="a-7r"></a>千俱胝分。<a id="a-7s"></a>百千俱胝分。<a id="a-7t"></a>百千俱胝那庾多分。<a id="a-7u"></a>不及其一。<a id="a-7v"></a>数分算分。<a id="a-7w"></a>及譬喻分乃至乌波尼杀昙分不及其一。</p>
  <p id="a7x">尔时先从帝释天主同来会者。<a id="a-7y"></a>四十千天子众。<a id="a-7z"></a>俱白帝释天主言。<a id="a-80"></a>今当于此甚深般若波罗蜜多法门。<a id="a-81"></a>受持读诵记念思惟如说修行是时世尊。<a id="a-82"></a>即告帝释天主言。<a id="a-83"></a>憍尸迦。<a id="a-84"></a>如诸天言。<a id="a-85"></a>汝当于此般若波罗蜜多法门。<a id="a-86"></a>受持读诵记念思惟如说修行。<a id="a-87"></a>何以故。<a id="a-88"></a>憍尸迦。<a id="a-89"></a>若阿修罗与彼三十三天子众共相斗战。<a id="a-8A"></a>是时汝当思念于此般若波罗蜜多法门。<a id="a-8B"></a>彼阿修罗即当退屈而自隐没。<a id="a-8C"></a>帝释天主白佛言。<a id="a-8D"></a>世尊。<a id="a-8E"></a>此般若波罗蜜多。<a id="a-8F"></a>是广大明。<a id="a-8G"></a>此般若波罗蜜多。<a id="a-8H"></a>是无量明。<a id="a-8I"></a>是无上明。<a id="a-8J"></a>是最胜明。<a id="a-8K"></a>是无等明。<a id="a-8L"></a>是无等等明。</p>
  <p id="a8M">尔时佛告帝释天主言。<a id="a-8N"></a>如是如是。<a id="a-8O"></a>憍尸迦。<a id="a-8P"></a>此般若波罗蜜多。<a id="a-8Q"></a>是广大明。<a id="a-8R"></a>是无量明。<a id="a-8S"></a>是无上明。<a id="a-8T"></a>是最胜明。<a id="a-8U"></a>是无等明。<a id="a-8V"></a>是无等等明。<a id="a-8W"></a>何以故。<a id="a-8X"></a>所有过去未来现在如来应供正等正觉。<a id="a-8Y"></a>从是大明所出生故。<a id="a-8Z"></a>诸佛阿耨多罗三藐三菩提。<a id="a-8a"></a>学是大明得成就故。<a id="a-8b"></a>乃至无量无数三千大千世界诸佛世尊。<a id="a-8c"></a>阿耨多罗三藐三菩提。<a id="a-8d"></a>皆学是般若波罗蜜多广大明故而得成就。<a id="a-8e"></a>憍尸迦当知。<a id="a-8f"></a>阿耨多罗三藐三菩提。<a id="a-8g"></a>从是般若波罗蜜多中来。<a id="a-8h"></a>所有十善法。<a id="a-8i"></a>因是大明故出现于世。<a id="a-8j"></a>四禅定分。<a id="a-8k"></a>四无量分。<a id="a-8l"></a>四无色定分。<a id="a-8m"></a>五神通分。<a id="a-8n"></a>三十七菩提分。<a id="a-8o"></a>如是等法皆因是大明故出现于世。<a id="a-8p"></a>如是略说。<a id="a-8q"></a>乃至八万四千法蕴。<a id="a-8r"></a>皆从般若波罗蜜多广大明句所出生故。<a id="a-8s"></a>所有佛智。<a id="a-8t"></a>自然智。<a id="a-8u"></a>不思议智。<a id="a-8v"></a>亦复由此大明生故。</p>
  <p id="a8w">复次憍尸迦。<a id="a-8x"></a>若如来应供正等正觉不出世时。<a id="a-8y"></a>彼诸菩萨摩诃萨众出现世间。<a id="a-8z"></a>从先所闻般若波罗蜜多。<a id="a-90"></a>出生种种善巧方便。<a id="a-91"></a>悲愍世间诸众生故为作利益。<a id="a-92"></a>是故十善法。<a id="a-93"></a>四禅定分。<a id="a-94"></a>四无量分。<a id="a-95"></a>四无色定分。<a id="a-96"></a>五神通分。<a id="a-97"></a>三十七菩提分。<a id="a-98"></a>如是等法出现世间开示众生。<a id="a-99"></a>憍尸迦。<a id="a-9A"></a>譬如月不出时众星出现。<a id="a-9B"></a>如其力势光照世间。<a id="a-9C"></a>菩萨摩诃萨亦复如是。<a id="a-9D"></a>如来应供正等正觉不出世时。<a id="a-9E"></a>所有正法亦不隐灭。<a id="a-9F"></a>何以故。<a id="a-9G"></a>若诸法行。<a id="a-9H"></a>若平等行。<a id="a-9I"></a>若诸善行。<a id="a-9J"></a>一一皆从诸菩萨摩诃萨所出生故。<a id="a-9K"></a>于菩萨摩诃萨善巧方便中随顺而转。<a id="a-9L"></a>是诸菩萨摩诃萨善巧方便。<a id="a-9M"></a>当知皆从般若波罗蜜多生。</p>
  <p id="a9N">复次憍尸迦。<a id="a-9O"></a>若有善男子善女人。<a id="a-9P"></a>能于此般若波罗蜜多法门。<a id="a-9Q"></a>书写供养受持读诵记念思惟如说修行者。<a id="a-9R"></a>是人以是缘故。<a id="a-9S"></a>于现世中得大利益。</p>
  <p id="a9T">帝释天主白佛言。<a id="a-9U"></a>世尊。<a id="a-9V"></a>是人于现世中当得何所利益。<a id="a-9W"></a>佛言。<a id="a-9X"></a>憍尸迦当知。<a id="a-9Y"></a>是善男子善女人。<a id="a-9Z"></a>不为诸毒损伤其命。<a id="a-9a"></a>不为火焚不为水溺。<a id="a-9b"></a>不遭刀剑杖苦乃至不为他力损伤其命。<a id="a-9c"></a>又复不为王法所加。<a id="a-9d"></a>设有是难。<a id="a-9e"></a>若能诵念般若波罗蜜多者即得解脱。<a id="a-9f"></a>又复憍尸迦。<a id="a-9g"></a>受持读诵般若波罗蜜多者。<a id="a-9h"></a>若诣国王及其王子王大臣所。<a id="a-9i"></a>时彼国王王大臣等见已欢喜。<a id="a-9j"></a>随其所欲一切如意。<a id="a-9k"></a>何以故。<a id="a-9l"></a>憍尸迦。<a id="a-9m"></a>此般若波罗蜜多。<a id="a-9n"></a>于一切众生是大慈心行。<a id="a-9o"></a>大慈行。<a id="a-9p"></a>是大悲心行大悲行。<a id="a-9q"></a>又复憍尸迦。<a id="a-9r"></a>受持读诵此般若波罗蜜多者。<a id="a-9s"></a>于一切处不为一切虎狼虫兽所能伤害。<a id="a-9t"></a>乃至人非人等。<a id="a-9u"></a>伺求短者不得其便。<a id="a-9v"></a>唯除先业定应受者。</p>
  <p id="a9w">尔时有诸外道。<a id="a-9x"></a>于彼法中久出家者。<a id="a-9y"></a>数满百人来入会中。<a id="a-9z"></a>于佛世尊欲生恼乱。</p>
  <p id="aA0">是时帝释天主。<a id="a-A1"></a>远见此人渐近佛会。<a id="a-A2"></a>即时天主观察彼心。<a id="a-A3"></a>知其所欲而作是念。<a id="a-A4"></a>此诸外道今来佛会欲生恼乱。</p>
  <p id="aA5">我先从佛所受般若波罗蜜多法门宜应诵念。<a id="a-A6"></a>帝释天主作是思惟已。<a id="a-A7"></a>即诵般若波罗蜜多法门。<a id="a-A8"></a>时诸外道既入会中远见世尊。<a id="a-A9"></a>是时各各右绕世尊已。<a id="a-AA"></a>即离佛会复道而还。</p>
  <p id="aAB">尔时尊者舍利子。<a id="a-AC"></a>即作是念。<a id="a-AD"></a>云何此诸外道来入会中。<a id="a-AE"></a>向佛世尊右绕而退。<a id="a-AF"></a>是时世尊。<a id="a-AG"></a>知舍利子心所思念。<a id="a-AH"></a>即告尊者舍利子言。<a id="a-AI"></a>汝今当知彼诸外道。<a id="a-AJ"></a>于彼法中而各出家。<a id="a-AK"></a>今来佛会欲生破坏违诤损恼。<a id="a-AL"></a>帝释天主以诵般若波罗蜜多故。<a id="a-AM"></a>彼诸外道自生惭退。<a id="a-AN"></a>舍利子。<a id="a-AO"></a>是故当知。<a id="a-AP"></a>般若波罗蜜多法门有大威力。<a id="a-AQ"></a>能除一切外道邪恶。</p>
  <p id="aAR">尔时复有诸恶魔众咸作是念。<a id="a-AS"></a>今如来应供正等正觉。<a id="a-AT"></a>与其四众并欲色界诸天子等而共集会。<a id="a-AU"></a>彼佛世尊与诸菩萨摩诃萨。<a id="a-AV"></a>授阿耨多罗三藐三菩提记。<a id="a-AW"></a>我等今者宜应往彼。<a id="a-AX"></a>时诸魔众。<a id="a-AY"></a>作是念已即化四兵。<a id="a-AZ"></a>种种庄严诣于佛所。</p>
  <p id="aAa">是时帝释天主。<a id="a-Ab"></a>见是四兵严整妙好来入佛会。<a id="a-Ac"></a>即作是念。<a id="a-Ad"></a>此四兵众庄严殊丽。<a id="a-Ae"></a>非彼频婆娑罗王之所有。<a id="a-Af"></a>亦非胜军大王所有。<a id="a-Ag"></a>又非诸余国王所有。<a id="a-Ah"></a>亦复非其长者子有。<a id="a-Ai"></a>此即是彼诸恶魔众化现故尔。<a id="a-Aj"></a>何以故。<a id="a-Ak"></a>彼诸魔众。<a id="a-Al"></a>于长夜中违背佛法。<a id="a-Am"></a>伺求其短欲生破坏。<a id="a-An"></a>我今宜应诵佛所受般若波罗蜜多法门。<a id="a-Ao"></a>帝释天主作是念已。<a id="a-Ap"></a>即诵般若波罗蜜多法门。<a id="a-Aq"></a>彼诸魔众。<a id="a-Ar"></a>即时各各摄其化现复道而还。<a id="a-As"></a>尔时三十三天子众。<a id="a-At"></a>即于会中。<a id="a-Au"></a>化现无数天曼陀罗华等种种妙华散于佛上。<a id="a-Av"></a>其所散华住虚空中。<a id="a-Aw"></a>时诸天子众散妙华已作如是言。<a id="a-Ax"></a>愿此般若波罗蜜多正法久住世间。<a id="a-Ay"></a>与阎浮提众生作大利益。<a id="a-Az"></a>发是言已重复散华。<a id="a-B0"></a>散已又言。<a id="a-B1"></a>唯愿一切众生。<a id="a-B2"></a>于此般若波罗蜜多法门。<a id="a-B3"></a>宣布演说如说修行。<a id="a-B4"></a>一切魔及魔天人与非人。<a id="a-B5"></a>伺求短者不得其便。<a id="a-B6"></a>普令众生善根具足。<a id="a-B7"></a>时帝释天主白佛言。<a id="a-B8"></a>世尊。<a id="a-B9"></a>若有人能于此般若波罗蜜多随喜听受者。<a id="a-BA"></a>当知是人已曾供养过去诸佛。<a id="a-BB"></a>何况受持读诵记念思惟。<a id="a-BC"></a>转为他人解说其义。<a id="a-BD"></a>如其所说依法修学。<a id="a-BE"></a>如所修行成就相应。<a id="a-BF"></a>何以故。<a id="a-BG"></a>诸佛一切智。<a id="a-BH"></a>皆于般若波罗蜜多法中求。<a id="a-BI"></a>从般若波罗蜜多所出生故。<a id="a-BJ"></a>世尊。<a id="a-BK"></a>譬如有人欲求妙宝须入大海勤苦而求。<a id="a-BL"></a>方获无价诸妙珍宝。<a id="a-BM"></a>如来应供正等正觉一切智宝亦复如是。<a id="a-BN"></a>当于般若波罗蜜多大海中求。<a id="a-BO"></a>佛告帝释天主言。<a id="a-BP"></a>如是如是。<a id="a-BQ"></a>诸佛如来应供正等正觉一切智宝。<a id="a-BR"></a>若欲求者。<a id="a-BS"></a>当于般若波罗蜜多大法海中勤苦而求。<a id="a-BT"></a>如是求者皆得如意。</p>
 </body>
</html>