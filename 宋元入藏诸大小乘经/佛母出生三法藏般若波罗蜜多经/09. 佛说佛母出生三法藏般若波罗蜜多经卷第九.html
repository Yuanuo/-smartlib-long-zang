<!doctype html>
<html id="z3IBUa6eg" data-ver="574">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说佛母出生三法藏般若波罗蜜多经卷第九</h1>
  <h2 id="a2">清净品第八之二</h2>
  <p id="a3">尔时帝释天主白佛言。<a id="a-4"></a>世尊。<a id="a-5"></a>若有人受持此般若波罗蜜多法门者。<a id="a-6"></a>我当守护其人及此法门。<a id="a-7"></a>时尊者须菩提。<a id="a-8"></a>谓帝释天主言。<a id="a-9"></a>憍尸迦。<a id="a-A"></a>汝见有法可守护耶。<a id="a-B"></a>帝释天主言。<a id="a-C"></a>不也须菩提。<a id="a-D"></a>时须菩提言。<a id="a-E"></a>天主。<a id="a-F"></a>若菩萨摩诃萨。<a id="a-G"></a>如所说般若波罗蜜多。<a id="a-H"></a>如理而行随顺相应者。<a id="a-I"></a>是即名为真实守护。<a id="a-J"></a>若时过离般若波罗蜜多。<a id="a-K"></a>于一切处即为人及非人伺得其便。<a id="a-L"></a>复次憍尸迦。<a id="a-M"></a>若菩萨摩诃萨。<a id="a-N"></a>为欲守护般若波罗蜜多者。<a id="a-O"></a>当如守护虚空。<a id="a-P"></a>是为行般若波罗蜜多。<a id="a-Q"></a>憍尸迦。<a id="a-R"></a>于汝意云何。<a id="a-S"></a>彼呼声响能守护耶。<a id="a-T"></a>帝释天主言。<a id="a-U"></a>尊者须菩提。<a id="a-V"></a>彼呼声响不能守护。<a id="a-W"></a>须菩提言。<a id="a-X"></a>如是如是。<a id="a-Y"></a>憍尸迦。<a id="a-Z"></a>当知一切法如声响。<a id="a-a"></a>若如是知即于诸法无所观。<a id="a-b"></a>无所示无所生无所得。<a id="a-c"></a>是为菩萨摩诃萨行般若波罗蜜多。</p>
  <p id="ad">尔时三千大千世界一一界中。<a id="a-e"></a>从四大王天。<a id="a-f"></a>乃至大梵王天。<a id="a-g"></a>彼彼所有娑婆界主大梵天王。<a id="a-h"></a>帝释天主。<a id="a-i"></a>并余天子。<a id="a-j"></a>以佛威神加持力故。<a id="a-k"></a>即时各各来诣佛所。<a id="a-l"></a>头面着地礼世尊足。<a id="a-m"></a>右绕三匝退住一面。</p>
  <p id="an">是时世尊以威神力。<a id="a-o"></a>令彼一切梵王帝释及诸梵众。<a id="a-p"></a>并余四天王天诸天子等。<a id="a-q"></a>各各得见千佛世尊。<a id="a-r"></a>于诸方处一一如应宣说般若波罗蜜多法门。<a id="a-s"></a>如是名句文皆同一说相。<a id="a-t"></a>所有般若波罗蜜多。<a id="a-u"></a>法门品类章句皆悉无异。<a id="a-v"></a>彼受法者皆名须菩提。<a id="a-w"></a>其请问者亦如帝释天主。</p>
  <p id="ax">尔时佛告彼诸梵王帝释天主等言。<a id="a-y"></a>汝等于此地方今见诸佛。<a id="a-z"></a>如是宣说般若波罗蜜多法门。<a id="a-10"></a>所有慈氏菩萨摩诃萨。<a id="a-11"></a>当成阿耨多罗三藐三菩提果。<a id="a-12"></a>已于此地方亦复如是宣说般若波罗蜜多法门。</p>
  <p data-pb></p>
  <h2 id="a13">叹胜品第九</h2>
  <p id="a14">尔时尊者须菩提白佛言。<a id="a-15"></a>世尊。<a id="a-16"></a>般若波罗蜜多甚深微妙。<a id="a-17"></a>于其名中毕竟不可得非彼语言。<a id="a-18"></a>而能宣说如般若波罗蜜多。<a id="a-19"></a>名不可得故。<a id="a-1A"></a>般若波罗蜜多法亦不可得。<a id="a-1B"></a>而此般若波罗蜜多。<a id="a-1C"></a>名字及法无二差别。<a id="a-1D"></a>皆无所生俱不可得。<a id="a-1E"></a>世尊。<a id="a-1F"></a>如佛所言。<a id="a-1G"></a>慈氏菩萨摩诃萨。<a id="a-1H"></a>当成阿耨多罗三藐三菩提果。<a id="a-1I"></a>已于此地方亦复如是。<a id="a-1J"></a>宣说般若波罗蜜多者。<a id="a-1K"></a>此法甚深彼云何说。</p>
  <p id="a1L">尔时佛告尊者须菩提言。<a id="a-1M"></a>彼慈氏菩萨摩诃萨。<a id="a-1N"></a>当成阿耨多罗三藐三菩提果。<a id="a-1O"></a>已于此地方。<a id="a-1P"></a>说般若波罗蜜多时。<a id="a-1Q"></a>不说色若常若无常若解若缚。<a id="a-1R"></a>不说受想行识若常若无常若解若缚说色受想行识毕竟清净。<a id="a-1S"></a>须菩提。<a id="a-1T"></a>彼菩萨以如是名句文。<a id="a-1U"></a>如实宣说般若波罗蜜多。</p>
  <p id="a1V">尔时须菩提白佛言。<a id="a-1W"></a>世尊。<a id="a-1X"></a>般若波罗蜜多清净。<a id="a-1Y"></a>佛言。<a id="a-1Z"></a>须菩提。<a id="a-1a"></a>色清净故般若波罗蜜多清净。<a id="a-1b"></a>受想行识清净故。<a id="a-1c"></a>般若波罗蜜多清净。<a id="a-1d"></a>色不生不灭。<a id="a-1e"></a>不着烦恼不出世间故清净。<a id="a-1f"></a>般若波罗蜜多亦如是清净。<a id="a-1g"></a>受想行识不生不灭。<a id="a-1h"></a>不着烦恼不出世间故清净。<a id="a-1i"></a>般若波罗蜜多亦如是清净。<a id="a-1j"></a>色无染故般若波罗蜜多清净。<a id="a-1k"></a>受想行识无染故。<a id="a-1l"></a>般若波罗蜜多清净。<a id="a-1m"></a>一切法无染故。<a id="a-1n"></a>般若波罗蜜多清净。<a id="a-1o"></a>虚空清净故。<a id="a-1p"></a>般若波罗蜜多清净。<a id="a-1q"></a>一切法如虚空如声响故清净。<a id="a-1r"></a>般若波罗蜜多亦如是清净。</p>
  <p id="a1s">尔时尊者须菩提白佛言。<a id="a-1t"></a>世尊。<a id="a-1u"></a>若有善男子善女人。<a id="a-1v"></a>于此般若波罗蜜多法门。<a id="a-1w"></a>发清净心听受读诵为人演说。<a id="a-1x"></a>当知是人得大善利。<a id="a-1y"></a>眼耳鼻舌身根清净。<a id="a-1z"></a>离诸病苦一切恶毒不能伤害。<a id="a-20"></a>寿命增长无中夭难。<a id="a-21"></a>常得千天子众或时导前或时从后。<a id="a-22"></a>于一切处密为守护。<a id="a-23"></a>世尊。<a id="a-24"></a>诸持法者善男子善女人。<a id="a-25"></a>应于白月八日十四日十五日。<a id="a-26"></a>清净身语心业。<a id="a-27"></a>于诸方处读诵此般若波罗蜜多法门或为他人解说其义。<a id="a-28"></a>当知是善男子善女人得福甚多。</p>
  <p id="a29">佛告须菩提言。<a id="a-2A"></a>如是如是。<a id="a-2B"></a>如汝所说。<a id="a-2C"></a>若有善男子善女人。<a id="a-2D"></a>于一切处读诵解说此般若波罗蜜多法门时。<a id="a-2E"></a>常有千天子众往彼持法人所。<a id="a-2F"></a>为欲听受正法大利益故密护其人。<a id="a-2G"></a>何以故。<a id="a-2H"></a>此般若波罗蜜多法门。<a id="a-2I"></a>于天上人间为最胜宝。<a id="a-2J"></a>以是缘故善男子善女人。<a id="a-2K"></a>能受持者得福甚多。</p>
  <p id="a2L">复次须菩提。<a id="a-2M"></a>若有受持读诵解说此甚深般若波罗蜜多法门者。<a id="a-2N"></a>于现世中得大善利获最胜宝。<a id="a-2O"></a>天上人间共所尊重。<a id="a-2P"></a>何以故。<a id="a-2Q"></a>此般若波罗蜜多法门。<a id="a-2R"></a>能与众生广大利乐。<a id="a-2S"></a>须菩提。<a id="a-2T"></a>彼一切法不生不灭不染不净。<a id="a-2U"></a>无取无舍无所有无所得。<a id="a-2V"></a>般若波罗蜜多。<a id="a-2W"></a>亦不生不灭不染不净。<a id="a-2X"></a>无取无舍无所有无所得。<a id="a-2Y"></a>何以故。<a id="a-2Z"></a>色无染故般若波罗蜜多亦无染。<a id="a-2a"></a>受想行识无染故。<a id="a-2b"></a>般若波罗蜜多亦无染。<a id="a-2c"></a>菩萨摩诃萨。<a id="a-2d"></a>若于诸法不生分别。<a id="a-2e"></a>是为行般若波罗蜜多。<a id="a-2f"></a>须菩提般若波罗蜜多。<a id="a-2g"></a>非内非外不出不入。<a id="a-2h"></a>无法可示无法可观。</p>
  <p id="a2i">尔时三千大千世界。<a id="a-2j"></a>所来集会一切梵王帝释。<a id="a-2k"></a>及诸天子。<a id="a-2l"></a>各各踊跃欢喜咸作是言。<a id="a-2m"></a>我等今日于阎浮提中。<a id="a-2n"></a>得闻世尊第二。<a id="a-2o"></a>转此甚深般若波罗蜜多法轮。<a id="a-2p"></a>彼当来世。<a id="a-2q"></a>慈氏菩萨成正觉已转此法轮时。<a id="a-2r"></a>愿我亦复得闻此法。</p>
  <p id="a2s">佛告须菩提言。<a id="a-2t"></a>法非初转非第二转当知诸法毕竟无所有而不可转。<a id="a-2u"></a>须菩提。<a id="a-2v"></a>菩萨摩诃萨。<a id="a-2w"></a>修学般若波罗蜜多亦复如是。</p>
  <p id="a2x">尔时尊者须菩提白佛言。<a id="a-2y"></a>世尊。<a id="a-2z"></a>大波罗蜜多。<a id="a-30"></a>是般若波罗蜜多。<a id="a-31"></a>所以者何。<a id="a-32"></a>彼一切法离诸着故。<a id="a-33"></a>而诸菩萨摩诃萨修一切法。<a id="a-34"></a>乃至证得阿耨多罗三藐三菩提果亦无法可证。<a id="a-35"></a>虽转法轮亦无法可示。<a id="a-36"></a>无法可得。<a id="a-37"></a>以无证无示无所得故。<a id="a-38"></a>一切法空毕竟离着。<a id="a-39"></a>由离着故即一切法无还无转。<a id="a-3A"></a>何以故。<a id="a-3B"></a>世尊。<a id="a-3C"></a>一切法离性。<a id="a-3D"></a>是故无还无转。</p>
  <p id="a3E">佛告尊者须菩提言。<a id="a-3F"></a>如是如是。<a id="a-3G"></a>如汝所说。<a id="a-3H"></a>须菩提。<a id="a-3I"></a>彼空解脱门无还无转。<a id="a-3J"></a>无相无愿解脱门亦无还无转。<a id="a-3K"></a>须菩提。<a id="a-3L"></a>虽于诸法如是宣说。<a id="a-3M"></a>而诸法性毕竟寂灭。<a id="a-3N"></a>无说无示无闻无得无法可证。<a id="a-3O"></a>以无所证故亦无证者。<a id="a-3P"></a>是故诸法无灭无非灭。</p>
  <p id="a3Q">尔时尊者须菩提白佛言。<a id="a-3R"></a>世尊。<a id="a-3S"></a>无边波罗蜜多。<a id="a-3T"></a>是般若波罗蜜多虚空无边故。<a id="a-3U"></a>无等等波罗蜜多。<a id="a-3V"></a>是般若波罗蜜多一切法不可得故。<a id="a-3W"></a>离波罗蜜多。<a id="a-3X"></a>是般若波罗蜜多毕竟空故。<a id="a-3Y"></a>不可破波罗蜜多。<a id="a-3Z"></a>是般若波罗蜜多。<a id="a-3a"></a>一切法性不可得故。<a id="a-3b"></a>无句波罗蜜多。<a id="a-3c"></a>是般若波罗蜜多。<a id="a-3d"></a>诸法无名无相故。<a id="a-3e"></a>无性波罗蜜多。<a id="a-3f"></a>是般若波罗蜜多。<a id="a-3g"></a>诸法无来故。<a id="a-3h"></a>无言波罗蜜多。<a id="a-3i"></a>是般若波罗蜜多。<a id="a-3j"></a>诸法无分别故。<a id="a-3k"></a>无来波罗蜜多。<a id="a-3l"></a>是般若波罗蜜多。<a id="a-3m"></a>诸蕴不可得故。<a id="a-3n"></a>无去波罗蜜多。<a id="a-3o"></a>是般若波罗蜜多。<a id="a-3p"></a>诸法无来故。<a id="a-3q"></a>无集波罗蜜多。<a id="a-3r"></a>是般若波罗蜜多。<a id="a-3s"></a>诸法无取故。<a id="a-3t"></a>无尽波罗蜜多。<a id="a-3u"></a>是般若波罗蜜多。<a id="a-3v"></a>诸法无尽相故。<a id="a-3w"></a>无生波罗蜜多。<a id="a-3x"></a>是般若波罗蜜多。<a id="a-3y"></a>诸法无著故。<a id="a-3z"></a>无作波罗蜜多。<a id="a-40"></a>是般若波罗蜜多。<a id="a-41"></a>作者不可得故。<a id="a-42"></a>无知者波罗蜜多。<a id="a-43"></a>是般若波罗蜜多。<a id="a-44"></a>诸法无主宰故。<a id="a-45"></a>无所至波罗蜜多。<a id="a-46"></a>是般若波罗蜜多。<a id="a-47"></a>无退没故。<a id="a-48"></a>不灭波罗蜜多。<a id="a-49"></a>是般若波罗蜜多前后中际不可得故。<a id="a-4A"></a>梦幻影响阳焰等波罗蜜多。<a id="a-4B"></a>是般若波罗蜜多。<a id="a-4C"></a>诸法不生故。<a id="a-4D"></a>无烦恼波罗蜜多。<a id="a-4E"></a>是般若波罗蜜多。<a id="a-4F"></a>贪嗔痴等性清净故。<a id="a-4G"></a>无出世波罗蜜多。<a id="a-4H"></a>是般若波罗蜜多。<a id="a-4I"></a>所依止不可得故。<a id="a-4J"></a>无染污波罗蜜多。<a id="a-4K"></a>是般若波罗蜜多虚空清净故。<a id="a-4L"></a>无戏论波罗蜜多。<a id="a-4M"></a>是般若波罗蜜多。<a id="a-4N"></a>诸法平等故。<a id="a-4O"></a>无念波罗蜜多。<a id="a-4P"></a>是般若波罗蜜多。<a id="a-4Q"></a>诸念不生故。<a id="a-4R"></a>无动波罗蜜多。<a id="a-4S"></a>是般若波罗蜜多。<a id="a-4T"></a>诸法性常住故。<a id="a-4U"></a>离欲波罗蜜多。<a id="a-4V"></a>是般若波罗蜜多。<a id="a-4W"></a>诸法性真实故。<a id="a-4X"></a>无起波罗蜜多。<a id="a-4Y"></a>是般若波罗蜜多。<a id="a-4Z"></a>诸法无疑故。<a id="a-4a"></a>寂静波罗蜜多。<a id="a-4b"></a>是般若波罗蜜多。<a id="a-4c"></a>诸法相不可得故。<a id="a-4d"></a>无过失波罗蜜多。<a id="a-4e"></a>是般若波罗蜜多。<a id="a-4f"></a>具足诸功德故。<a id="a-4g"></a>无众生波罗蜜多。<a id="a-4h"></a>是般若波罗蜜多。<a id="a-4i"></a>众生际不可得故。<a id="a-4j"></a>无断波罗蜜多。<a id="a-4k"></a>是般若波罗蜜多。<a id="a-4l"></a>诸法不起故。<a id="a-4m"></a>无二边波罗蜜多。<a id="a-4n"></a>是般若波罗蜜多。<a id="a-4o"></a>诸法离着故。<a id="a-4p"></a>无异波罗蜜多。<a id="a-4q"></a>是般若波罗蜜多。<a id="a-4r"></a>诸法无和合故。<a id="a-4s"></a>无著波罗蜜多。<a id="a-4t"></a>是般若波罗蜜多。<a id="a-4u"></a>不分别声闻缘觉地故。<a id="a-4v"></a>不分别波罗蜜多。<a id="a-4w"></a>是般若波罗蜜多。<a id="a-4x"></a>分别平等故。<a id="a-4y"></a>无量波罗蜜多。<a id="a-4z"></a>是般若波罗蜜多。<a id="a-50"></a>量法平等故。<a id="a-51"></a>如虚空波罗蜜多。<a id="a-52"></a>是般若波罗蜜多。<a id="a-53"></a>一切法无障碍故。<a id="a-54"></a>无常波罗蜜多。<a id="a-55"></a>是般若波罗蜜多。<a id="a-56"></a>一切法有为故。<a id="a-57"></a>苦波罗蜜多。<a id="a-58"></a>是般若波罗蜜多。<a id="a-59"></a>虚空平等故。<a id="a-5A"></a>空波罗蜜多。<a id="a-5B"></a>是般若波罗蜜多。<a id="a-5C"></a>一切法不可得故。<a id="a-5D"></a>无我波罗蜜多。<a id="a-5E"></a>是般若波罗蜜多。<a id="a-5F"></a>我不可得故。<a id="a-5G"></a>无相波罗蜜多。<a id="a-5H"></a>是般若波罗蜜多。<a id="a-5I"></a>一切法不可转故。<a id="a-5J"></a>空性波罗蜜多。<a id="a-5K"></a>是般若波罗蜜多。<a id="a-5L"></a>毕竟无边故。<a id="a-5M"></a>念处正勤神足根力觉道波罗蜜多。<a id="a-5N"></a>是般若波罗蜜多。<a id="a-5O"></a>三十七菩提分法不可得故。<a id="a-5P"></a>空无相无愿波罗蜜多。<a id="a-5Q"></a>是般若波罗蜜多。<a id="a-5R"></a>三解脱门不可得故。<a id="a-5S"></a>内有色观外色等波罗蜜多。<a id="a-5T"></a>是般若波罗蜜多。<a id="a-5U"></a>八解脱不可得故。<a id="a-5V"></a>初禅定等波罗蜜多。<a id="a-5W"></a>是般若波罗蜜多。<a id="a-5X"></a>九先行法不可得故。<a id="a-5Y"></a>苦集灭道波罗蜜多。<a id="a-5Z"></a>是般若波罗蜜多。<a id="a-5a"></a>四圣谛法不可得故。<a id="a-5b"></a>布施等波罗蜜多。<a id="a-5c"></a>是般若波罗蜜多。<a id="a-5d"></a>十波罗蜜多不可得故。<a id="a-5e"></a>十力波罗蜜多。<a id="a-5f"></a>是般若波罗蜜多。<a id="a-5g"></a>不可破坏故。<a id="a-5h"></a>四无所畏波罗蜜多。<a id="a-5i"></a>是般若波罗蜜多。<a id="a-5j"></a>不怯不惧不退不没故。<a id="a-5k"></a>离系波罗蜜多。<a id="a-5l"></a>是般若波罗蜜多。<a id="a-5m"></a>一切智智无著无碍故。<a id="a-5n"></a>如来无量功德波罗蜜多。<a id="a-5o"></a>是般若波罗蜜多。<a id="a-5p"></a>过诸数法故。<a id="a-5q"></a>如来真如波罗蜜多。<a id="a-5r"></a>是般若波罗蜜多。<a id="a-5s"></a>一切法真如平等故。<a id="a-5t"></a>自然智波罗蜜多。<a id="a-5u"></a>是般若波罗蜜多。<a id="a-5v"></a>一切法自性平等故。<a id="a-5w"></a>一切智智波罗蜜多。<a id="a-5x"></a>是般若波罗蜜多。<a id="a-5y"></a>一切法性一切法相。<a id="a-5z"></a>不可得不可知故。</p>
  <p data-pb></p>
  <h2 id="a60">赞持品第十之一</h2>
  <p id="a61">尔时帝释天主作是念。<a id="a-62"></a>诸善男子善女人。<a id="a-63"></a>若得暂闻此般若波罗蜜多法门者。<a id="a-64"></a>是人于诸佛所已种善根。<a id="a-65"></a>何况有人于此般若波罗蜜多法门。<a id="a-66"></a>能受持读诵记念思惟为人演说。<a id="a-67"></a>如所说学如所说行如理相应。<a id="a-68"></a>是人已于无量无数佛世尊所。<a id="a-69"></a>恭敬供养种诸善根。<a id="a-6A"></a>又若有人。<a id="a-6B"></a>闻此般若波罗蜜多法门。<a id="a-6C"></a>不惊不怖不退不没者。<a id="a-6D"></a>是人久于过去如来应供正等正觉所。<a id="a-6E"></a>已曾听受此甚深法请问其义。<a id="a-6F"></a>于是法中如理修习。<a id="a-6G"></a>是故今闻不生惊怖。<a id="a-6H"></a>如所说学如所说行如理相应。</p>
  <p id="a6I">尔时尊者舍利子。<a id="a-6J"></a>知帝释天主心所念已即白佛言。<a id="a-6K"></a>世尊。<a id="a-6L"></a>若有人闻此甚深般若波罗蜜多法门。<a id="a-6M"></a>发信解心尊重恭敬。<a id="a-6N"></a>受持读诵为人演说。<a id="a-6O"></a>如所说学如所说行如理相应者。<a id="a-6P"></a>是人应如不退转菩萨摩诃萨功德无异。<a id="a-6Q"></a>何以故。<a id="a-6R"></a>此甚深般若波罗蜜多法门。<a id="a-6S"></a>若人以少善根不能得闻。<a id="a-6T"></a>又若于先佛所不曾修习者。<a id="a-6U"></a>是故今时即不能生清净信解。<a id="a-6V"></a>又复世尊。<a id="a-6W"></a>若有人闻此甚深般若波罗蜜多法门。<a id="a-6X"></a>生违背毁谤者。<a id="a-6Y"></a>当知是人于先佛所曾闻是法。<a id="a-6Z"></a>尔时已生违背毁谤。<a id="a-6a"></a>何以故。<a id="a-6b"></a>是人虽复以少善根。<a id="a-6c"></a>先得闻此甚深般若波罗蜜多法门。<a id="a-6d"></a>而为懈怠所覆。<a id="a-6e"></a>不起精进无信无忍。<a id="a-6f"></a>于甚深法不生爱乐。<a id="a-6g"></a>由不乐故不能解了。<a id="a-6h"></a>以其不了又复不能请问诸佛及佛弟子。<a id="a-6i"></a>由是缘故今闻此法起违谤者。<a id="a-6j"></a>当知往昔已生违谤。</p>
  <p id="a6k">尔时帝释天主白佛言。<a id="a-6l"></a>世尊。<a id="a-6m"></a>若人敬礼般若波罗蜜多者。<a id="a-6n"></a>是即敬礼诸佛一切智智。</p>
  <p id="a6o">佛告帝释天主言。<a id="a-6p"></a>如是如是。<a id="a-6q"></a>憍尸迦。<a id="a-6r"></a>若人敬礼般若波罗蜜多。<a id="a-6s"></a>是即敬礼诸佛一切智智。<a id="a-6t"></a>何以故。<a id="a-6u"></a>从一切智智。<a id="a-6v"></a>生般若波罗蜜多。<a id="a-6w"></a>般若波罗蜜多复生一切智智。<a id="a-6x"></a>诸菩萨摩诃萨行般若波罗蜜多时。<a id="a-6y"></a>当如是住般若波罗蜜多如是习般若波罗蜜多。</p>
  <p id="a6z">尔时帝释天主复白佛言。<a id="a-70"></a>世尊。<a id="a-71"></a>菩萨摩诃萨行般若波罗蜜多时。<a id="a-72"></a>云何得名如是住如是习。<a id="a-73"></a>佛赞帝释天主言。<a id="a-74"></a>善哉善哉。<a id="a-75"></a>憍尸迦。<a id="a-76"></a>汝今善问如来应供正等正觉此甚深义。<a id="a-77"></a>然汝能问。<a id="a-78"></a>皆是如来神力护念。<a id="a-79"></a>憍尸迦。<a id="a-7A"></a>若菩萨摩诃萨行般若波罗蜜多时。<a id="a-7B"></a>不住色不住色相。<a id="a-7C"></a>菩萨若不住色不住色相。<a id="a-7D"></a>是为习色。<a id="a-7E"></a>不住受想行识不住识相。<a id="a-7F"></a>菩萨若不住识不住识相是为习识。<a id="a-7G"></a>憍尸迦。<a id="a-7H"></a>菩萨若不习色不习色相。<a id="a-7I"></a>是为不住色。<a id="a-7J"></a>若不习受想行识不习识相。<a id="a-7K"></a>是为不住识。<a id="a-7L"></a>憍尸迦。<a id="a-7M"></a>菩萨摩诃萨如是行般若波罗蜜多时。<a id="a-7N"></a>得名如是住如是习。</p>
  <p id="a7O">尔时尊者舍利子白佛言。<a id="a-7P"></a>世尊。<a id="a-7Q"></a>般若波罗蜜多最极甚深。<a id="a-7R"></a>般若波罗蜜多不能得其边际源底。<a id="a-7S"></a>般若波罗蜜多广大无量。<a id="a-7T"></a>佛言。<a id="a-7U"></a>舍利子。<a id="a-7V"></a>如是如是。<a id="a-7W"></a>若菩萨摩诃萨行般若波罗蜜多时。<a id="a-7X"></a>不住色甚深。<a id="a-7Y"></a>不住色相甚深。<a id="a-7Z"></a>菩萨若不住色甚深。<a id="a-7a"></a>不住色相甚深。<a id="a-7b"></a>是为习色甚深。<a id="a-7c"></a>不住受想行识甚深。<a id="a-7d"></a>不住识相甚深。<a id="a-7e"></a>菩萨若不住识甚深。<a id="a-7f"></a>不住识相甚深。<a id="a-7g"></a>是为习识甚深。<a id="a-7h"></a>舍利子。<a id="a-7i"></a>菩萨若不习色甚深。<a id="a-7j"></a>不习色相甚深。<a id="a-7k"></a>是为不住色甚深。<a id="a-7l"></a>若不习受想行识甚深。<a id="a-7m"></a>不习识相甚深。<a id="a-7n"></a>是为不住识甚深。</p>
  <p id="a7o">尔时尊者舍利子白佛言。<a id="a-7p"></a>世尊。<a id="a-7q"></a>此甚深般若波罗蜜多法门。<a id="a-7r"></a>应为住不退转已得授记诸菩萨摩诃萨如理宣说。<a id="a-7s"></a>何以故。<a id="a-7t"></a>彼诸菩萨若闻所说。<a id="a-7u"></a>不疑不悔离诸障碍。<a id="a-7v"></a>帝释天主即白尊者舍利子言。<a id="a-7w"></a>如尊者所说。<a id="a-7x"></a>其事如是。<a id="a-7y"></a>设复为彼未得授记菩萨说者当有何咎。<a id="a-7z"></a>尊者舍利子言。<a id="a-80"></a>憍尸迦。<a id="a-81"></a>若为未授记菩萨说者而亦无咎。<a id="a-82"></a>何以故。<a id="a-83"></a>彼菩萨虽未授记。<a id="a-84"></a>若得闻此般若波罗蜜多法门。<a id="a-85"></a>随喜信受瞻礼恭敬。<a id="a-86"></a>不惊不怖不退不没。<a id="a-87"></a>当知是菩萨久已安住大乘法中成熟善根。<a id="a-88"></a>不久当于一二三如来应供正等正觉所得授阿耨多罗三藐三菩提记。<a id="a-89"></a>憍尸迦。<a id="a-8A"></a>彼菩萨虽于现在佛世尊所未得授记。<a id="a-8B"></a>未来世中决定得见诸佛如来应供正等正觉。<a id="a-8C"></a>瞻礼供养得授阿耨多罗三藐三菩提记修诸善法。<a id="a-8D"></a>乃至证得阿耨多罗三藐三菩提果。</p>
  <p id="a8E">尔时尊者舍利子白佛言。<a id="a-8F"></a>世尊。<a id="a-8G"></a>若菩萨暂得闻此般若波罗蜜多法门瞻礼信受者。<a id="a-8H"></a>尚说此菩萨久已安住大乘法中成熟善根。<a id="a-8I"></a>何况有能于此法门读诵思惟为人演说如理修行者。<a id="a-8J"></a>其事云何。</p>
  <p id="a8K">尔时佛告尊者舍利子言。<a id="a-8L"></a>如是如是。<a id="a-8M"></a>如汝所说。<a id="a-8N"></a>若菩萨暂得闻此般若波罗蜜多法门瞻礼信受者。<a id="a-8O"></a>我说是菩萨久已安住大乘法中成熟善根。<a id="a-8P"></a>况复有能于此法中读诵思惟为人演说如理修行者。<a id="a-8Q"></a>决定速能成就阿耨多罗三藐三菩提果。</p>
  <p id="a8R">尔时尊者舍利子白佛言。<a id="a-8S"></a>世尊。<a id="a-8T"></a>我今乐说譬喻以明其义。<a id="a-8U"></a>佛言。<a id="a-8V"></a>舍利子。<a id="a-8W"></a>随汝意说。<a id="a-8X"></a>舍利子言。<a id="a-8Y"></a>世尊。<a id="a-8Z"></a>譬如有住菩萨乘者勤求菩提。<a id="a-8a"></a>或时梦已处菩提座。<a id="a-8b"></a>世尊。<a id="a-8c"></a>彼菩萨得是梦已。<a id="a-8d"></a>当知渐近阿耨多罗三藐三菩提果。<a id="a-8e"></a>诸求菩提者亦复如是。<a id="a-8f"></a>若得闻此般若波罗蜜多法门随喜信受。<a id="a-8g"></a>当知是人久已安住大乘法中成熟善根。<a id="a-8h"></a>决定当得授菩提记。<a id="a-8i"></a>何况有能读诵思惟为人演说如理修行者。<a id="a-8j"></a>当知是人决定速证阿耨多罗三藐三菩提果。<a id="a-8k"></a>何以故。<a id="a-8l"></a>世尊。<a id="a-8m"></a>有诸众生以业障故背如实智。<a id="a-8n"></a>是故远离此般若波罗蜜多法门。<a id="a-8o"></a>不能发生清净信解。<a id="a-8p"></a>由是不能成熟善根。<a id="a-8q"></a>有诸众生久于此法。<a id="a-8r"></a>听受信解安住实际成熟善根。<a id="a-8s"></a>世尊。<a id="a-8t"></a>当知是人住如实际不复退转。<a id="a-8u"></a>渐近阿耨多罗三藐三菩提果。</p>
  <p id="a8v">世尊。<a id="a-8w"></a>又如有人欲过百由旬乃至五百由旬旷野险路。<a id="a-8x"></a>于其路中若进若退怖畏疑惑是人渐行欲出险路。<a id="a-8y"></a>忽见有诸守牛羊人。<a id="a-8z"></a>即知此去城邑不远。<a id="a-90"></a>是人即时心得安隐。<a id="a-91"></a>无复起诸盗贼等怖。<a id="a-92"></a>何以故。<a id="a-93"></a>是人得见守牛羊者。<a id="a-94"></a>即知渐近城邑聚落。<a id="a-95"></a>世尊。<a id="a-96"></a>求菩提者亦复如是。<a id="a-97"></a>若得闻此般若波罗蜜多法门。<a id="a-98"></a>当知渐近阿耨多罗三藐三菩提果。<a id="a-99"></a>不久得授大菩提记。<a id="a-9A"></a>不复堕于声闻缘觉之地。<a id="a-9B"></a>何以故。<a id="a-9C"></a>得闻般若波罗蜜多法门瞻礼信受为前相故。<a id="a-9D"></a>是故诸菩萨摩诃萨。<a id="a-9E"></a>应当于此般若波罗蜜多法门。<a id="a-9F"></a>尊重恭敬如理修行。</p>
 </body>
</html>