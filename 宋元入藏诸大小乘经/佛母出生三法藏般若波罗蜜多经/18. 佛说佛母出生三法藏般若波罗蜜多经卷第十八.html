<!doctype html>
<html id="z3IBUaKep" data-ver="485">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说佛母出生三法藏般若波罗蜜多经卷第十八</h1>
  <h2 id="a2">甚深义品第十九之二</h2>
  <p id="a3">尔时尊者舍利子作是念。<a id="a-4"></a>慈氏菩萨摩诃萨已得甚深智慧。<a id="a-5"></a>于长夜中勤行般若波罗蜜多。<a id="a-6"></a>尔时世尊知舍利子心所念已。<a id="a-7"></a>即告舍利子言。<a id="a-8"></a>汝今何故起如是念。<a id="a-9"></a>汝于自法中有法可见。<a id="a-A"></a>而取证阿罗汉果耶。<a id="a-B"></a>舍利子言。<a id="a-C"></a>无法可见亦无所证。<a id="a-D"></a>佛言舍利子。<a id="a-E"></a>菩萨摩诃萨亦复如是。<a id="a-F"></a>虽行般若波罗蜜多。<a id="a-G"></a>而无法可得授记。<a id="a-H"></a>亦无法得阿耨多罗三藐三菩提。<a id="a-I"></a>是故不应有法取甚深相。<a id="a-J"></a>菩萨摩诃萨如是行般若波罗蜜多时。<a id="a-K"></a>不惊不怖诸力具足。<a id="a-L"></a>应作是念。<a id="a-M"></a>我于法无所得无所证。<a id="a-N"></a>是中如理修习相应。<a id="a-O"></a>若有如是行者。<a id="a-P"></a>是行般若波罗蜜多。</p>
  <p id="aQ">复次舍利子。<a id="a-R"></a>菩萨摩诃萨若在恶兽难中不生惊怖。<a id="a-S"></a>何以故。<a id="a-T"></a>菩萨一切皆悉能舍。<a id="a-U"></a>普为众生作大利益。<a id="a-V"></a>是菩萨当于尔时作如是念。<a id="a-W"></a>若诸恶兽欲食啖我。<a id="a-X"></a>我当施与。<a id="a-Y"></a>愿我当得圆满布施波罗蜜多。<a id="a-Z"></a>得近阿耨多罗三藐三菩提。<a id="a-a"></a>如是勤行精进。<a id="a-b"></a>当得阿耨多罗三藐三菩提时。<a id="a-c"></a>佛刹清净。<a id="a-d"></a>国土无有诸恶虫兽牛畜等类。<a id="a-e"></a>一切众生不相食啖。</p>
  <p id="af">复次舍利子。<a id="a-g"></a>菩萨摩诃萨若在怨贼难中不生惊怖。<a id="a-h"></a>何以故。<a id="a-i"></a>菩萨一切所有乃至己身。<a id="a-j"></a>皆悉能舍无所吝惜。<a id="a-k"></a>是菩萨当于尔时作如是念。<a id="a-l"></a>若诸怨贼来相劫取。<a id="a-m"></a>一切所有随彼所欲我悉施与。<a id="a-n"></a>乃至于我夺命我亦不生嗔恨怨恶。<a id="a-o"></a>尔时不起身业不发语业不动意业。<a id="a-p"></a>于是三业离诸过失。<a id="a-q"></a>愿我当得圆满持戒波罗蜜多忍辱波罗蜜多。<a id="a-r"></a>得近阿耨多罗三藐三菩提。<a id="a-s"></a>如是勤行精进。<a id="a-t"></a>当得阿耨多罗三藐三菩提时。<a id="a-u"></a>佛刹清净国土无有一切怨贼及余诸恶。<a id="a-v"></a>而彼众生不相劫夺。</p>
  <p id="aw">复次舍利子。<a id="a-x"></a>菩萨摩诃萨若在无水难中不生惊怖。<a id="a-y"></a>何以故。<a id="a-z"></a>菩萨善为众生说法除渴。<a id="a-10"></a>是菩萨当于尔时作如是念。<a id="a-11"></a>我应为众生宣说法要。<a id="a-12"></a>令诸众生断除渴爱心得清净。<a id="a-13"></a>设我此身为渴所逼趣命终者。<a id="a-14"></a>我转生于他世界中。<a id="a-15"></a>亦复于彼一切众生起大悲心作如是念。<a id="a-16"></a>此诸众生薄福德故。<a id="a-17"></a>还复生此无水难中。<a id="a-18"></a>我时为诸众生说法除渴。<a id="a-19"></a>如是坚固勤行精进。<a id="a-1A"></a>愿我当得圆满精进波罗蜜多。<a id="a-1B"></a>得近阿耨多罗三藐三菩提。<a id="a-1C"></a>如是勤行精进得阿耨多罗三藐三菩提时。<a id="a-1D"></a>佛刹清净国土众生无所渴乏。<a id="a-1E"></a>彼诸众生福德具足。<a id="a-1F"></a>自然而有八功德水适悦充足。</p>
  <p id="a1G">复次舍利子。<a id="a-1H"></a>菩萨摩诃萨若在饥馑难中不生惊怖。<a id="a-1I"></a>何以故。<a id="a-1J"></a>菩萨被精进铠身心清净。<a id="a-1K"></a>是菩萨当于尔时作如是念。<a id="a-1L"></a>今此众生受饥馑苦深所悲愍。<a id="a-1M"></a>愿我当得圆满禅定波罗蜜多。<a id="a-1N"></a>得近阿耨多罗三藐三菩提。<a id="a-1O"></a>如是勤行精进得阿耨多罗三藐三菩提时。<a id="a-1P"></a>佛刹清净国土众生无饥馑苦。<a id="a-1Q"></a>随意所欲一切皆得适悦快乐。<a id="a-1R"></a>譬如三十三天自在快乐。<a id="a-1S"></a>一切所欲随心即现。<a id="a-1T"></a>愿我当来彼土众生。<a id="a-1U"></a>亦得成就如是乐事。<a id="a-1V"></a>于一切时身心清净。<a id="a-1W"></a>正命坚固不邪命活。<a id="a-1X"></a>心住寂静离诸散乱。</p>
  <p id="a1Y">复次舍利子。<a id="a-1Z"></a>菩萨摩诃萨若在疾疫难中不生惊怖。<a id="a-1a"></a>何以故。<a id="a-1b"></a>菩萨已能思惟观察。<a id="a-1c"></a>是中无法可病。<a id="a-1d"></a>是菩萨当于尔时作如是念。<a id="a-1e"></a>今此众生受诸病苦深所悲愍。<a id="a-1f"></a>愿我当得圆满智慧波罗蜜多。<a id="a-1g"></a>得近阿耨多罗三藐三菩提。<a id="a-1h"></a>如是勤行精进得阿耨多罗三藐三菩提时。<a id="a-1i"></a>佛刹清净国土众生离诸病苦。<a id="a-1j"></a>舍利子。<a id="a-1k"></a>菩萨摩诃萨若能如是勤修众行。<a id="a-1l"></a>即得阿耨多罗三藐三菩提。</p>
  <p id="a1m">复次舍利子。<a id="a-1n"></a>菩萨摩诃萨不应。<a id="a-1o"></a>于阿耨多罗三藐三菩提生如是心。<a id="a-1p"></a>久远修习乃得成就。<a id="a-1q"></a>又复于中。<a id="a-1r"></a>不应惊怖。<a id="a-1s"></a>何以故。<a id="a-1t"></a>世界前际即是久远前际。<a id="a-1u"></a>菩萨若心刹那相应。<a id="a-1v"></a>虽为久远而非久远。<a id="a-1w"></a>是故菩萨摩诃萨不应生难行想。<a id="a-1x"></a>不应起久远念又复于中不应退没。<a id="a-1y"></a>又舍利子。<a id="a-1z"></a>菩萨摩诃萨于如是法及余诸法。<a id="a-20"></a>若见若闻不应惊怖。<a id="a-21"></a>是诸菩萨摩诃萨。<a id="a-22"></a>应当坚固发精进行如所说学如所说行。<a id="a-23"></a>即得般若波罗蜜多相应圆满。</p>
  <p id="a24">尔时会中有一女人名昂誐襧嚩。<a id="a-25"></a>从座而起前诣佛所。<a id="a-26"></a>偏袒右肩右膝着地。<a id="a-27"></a>合掌恭敬顶礼佛足而白佛言。<a id="a-28"></a>世尊。<a id="a-29"></a>如所闻法我于是中不生惊怖。<a id="a-2A"></a>于未来世我亦当为一切众生说如是法。<a id="a-2B"></a>作是语已即持金华散于佛上。<a id="a-2C"></a>佛神力故其华自然住虚空中。</p>
  <p id="a2D">尔时世尊即放金色净妙光明。<a id="a-2E"></a>普遍无量无边一切刹土。<a id="a-2F"></a>乃至梵界广大照耀。<a id="a-2G"></a>其光旋复绕佛三匝。<a id="a-2H"></a>还从世尊顶门而入。</p>
  <p id="a2I">尔时尊者阿难从座而起。<a id="a-2J"></a>偏袒右肩右膝着地。<a id="a-2K"></a>合掌恭敬而白佛言。<a id="a-2L"></a>世尊。<a id="a-2M"></a>何因何缘放是光明。<a id="a-2N"></a>诸佛如来应供正等正觉。<a id="a-2O"></a>若无因缘不放光明。</p>
  <p id="a2P">佛言。<a id="a-2Q"></a>阿难。<a id="a-2R"></a>今此昂誐襧嚩女人终此身已。<a id="a-2S"></a>转生当得男子之身生于妙乐世界阿閦佛刹中。<a id="a-2T"></a>于彼如来应供正等正觉所。<a id="a-2U"></a>恭敬供养修持梵行。<a id="a-2V"></a>于彼没已复生他方诸佛刹中。<a id="a-2W"></a>如是从一佛刹至一佛刹。<a id="a-2X"></a>世世所生不离诸佛常得瞻礼亲近供养。<a id="a-2Y"></a>譬如转轮圣王尊贵自在。<a id="a-2Z"></a>从一宫殿至一宫殿。<a id="a-2a"></a>自生至终足不履地。<a id="a-2b"></a>今此女人亦复如是。<a id="a-2c"></a>从一佛刹至一佛刹不离诸佛。<a id="a-2d"></a>乃至于未来世星宿劫中当得成佛。<a id="a-2e"></a>号金华如来应供正等正觉明行足。<a id="a-2f"></a>善逝世间解无上士调御丈夫天人师佛世尊出现世间。</p>
  <p id="a2g">尔时尊者阿难作如是念。<a id="a-2h"></a>今此女人当成佛时。<a id="a-2i"></a>于彼刹中所有众会诸菩萨等。<a id="a-2j"></a>如诸佛会等无异不。</p>
  <p id="a2k">尔时世尊知彼阿难心所念已。<a id="a-2l"></a>告阿难言。<a id="a-2m"></a>汝今当知。<a id="a-2n"></a>此昂誐襧嚩女人得成佛已。<a id="a-2o"></a>彼佛刹中所有菩萨声闻众会其数甚多。<a id="a-2p"></a>无量无边不可称计。<a id="a-2q"></a>如诸佛会等无有异。<a id="a-2r"></a>又复阿难。<a id="a-2s"></a>彼佛刹中所有众生。<a id="a-2t"></a>安隐快乐无诸恶兽盗贼饥馑诸恶病恼枯涸等难。<a id="a-2u"></a>于一切时离诸怖畏。<a id="a-2v"></a>阿难。<a id="a-2w"></a>是金华如来应供正等正觉得阿耨多罗三藐三菩提时。<a id="a-2x"></a>而能成就如是功德。</p>
  <p id="a2y">尔时尊者阿难白佛言。<a id="a-2z"></a>世尊。<a id="a-30"></a>此昂誐襧嚩女人最初于何佛世尊所。<a id="a-31"></a>发菩提心种诸善根。<a id="a-32"></a>佛言。<a id="a-33"></a>阿难。<a id="a-34"></a>此昂誐襧嚩女人最初于彼燃灯如来应供正等正觉所。<a id="a-35"></a>发阿耨多罗三藐三菩提心。<a id="a-36"></a>尔时我于燃灯如来应供正等正觉所。<a id="a-37"></a>持以五茎优钵罗华而为供养。<a id="a-38"></a>我时证得无生法忍。<a id="a-39"></a>彼燃灯如来知我善根成熟。<a id="a-3A"></a>即为授阿耨多罗三藐三菩提记作是言。<a id="a-3B"></a>善男子。<a id="a-3C"></a>汝于未来世当得作佛。<a id="a-3D"></a>号释迦牟尼如来应供正等正觉明行足善逝世间解无上士调御丈夫天人师佛世尊。<a id="a-3E"></a>阿难。<a id="a-3F"></a>尔时此女在彼佛会。<a id="a-3G"></a>闻佛授我阿耨多罗三藐三菩提记。<a id="a-3H"></a>时彼女人即持金华亦供养佛。<a id="a-3I"></a>华供养已即作是念。<a id="a-3J"></a>快哉此善男子今得授记。<a id="a-3K"></a>愿我当来得授记时。<a id="a-3L"></a>亦如此人今日无异。<a id="a-3M"></a>阿难。<a id="a-3N"></a>是故当知此昂誐襧嚩女人发菩提心而甚久远。<a id="a-3O"></a>阿难白佛言。<a id="a-3P"></a>世尊。<a id="a-3Q"></a>善哉善哉。<a id="a-3R"></a>今此女人久已修习阿耨多罗三藐三菩提行。<a id="a-3S"></a>佛言。<a id="a-3T"></a>阿难。<a id="a-3U"></a>如是如是。<a id="a-3V"></a>今此女人久已修习阿耨多罗三藐三菩提行。<a id="a-3W"></a>是故我今为授阿耨多罗三藐三菩提记。</p>
  <p data-pb></p>
  <h2 id="a3X">善巧方便品第二十之一</h2>
  <p id="a3Y">尔时尊者须菩提白佛言。<a id="a-3Z"></a>世尊。<a id="a-3a"></a>若菩萨摩诃萨欲行般若波罗蜜多。<a id="a-3b"></a>应云何学空云何入空三摩地。<a id="a-3c"></a>佛言。<a id="a-3d"></a>须菩提。<a id="a-3e"></a>若菩萨摩诃萨欲行般若波罗蜜多。<a id="a-3f"></a>应观色空观受想行识空。<a id="a-3g"></a>应以不散乱心谛观诸法空无所有。<a id="a-3h"></a>若一切法若一切法性悉不可见。<a id="a-3i"></a>虽复如是观法性空。<a id="a-3j"></a>不应于中证空实际。<a id="a-3k"></a>须菩提白佛言。<a id="a-3l"></a>世尊。<a id="a-3m"></a>如佛所说。<a id="a-3n"></a>菩萨摩诃萨不应证空者。<a id="a-3o"></a>世尊。<a id="a-3p"></a>菩萨住空三摩地。<a id="a-3q"></a>而复云何不证空耶。<a id="a-3r"></a>佛言。<a id="a-3s"></a>须菩提。<a id="a-3t"></a>菩萨摩诃萨虽于一切相具足观空。<a id="a-3u"></a>但修学空而不于中取空为证。<a id="a-3v"></a>彼菩萨如是观时应作是念。<a id="a-3w"></a>我今但是学时非是证时。<a id="a-3x"></a>是故不住三摩呬多。<a id="a-3y"></a>不深摄心系于缘中。<a id="a-3z"></a>彼菩萨摩诃萨以般若波罗蜜多力所护故。<a id="a-40"></a>虽不证空亦不退失菩提分法。<a id="a-41"></a>亦不尽漏住寂灭心。<a id="a-42"></a>是故菩萨摩诃萨虽行空三摩地解脱门而不证空。<a id="a-43"></a>虽入无相三摩地解脱门亦不证无相不住有相。<a id="a-44"></a>何以故。<a id="a-45"></a>是菩萨摩诃萨智慧甚深善根具足能作是念。<a id="a-46"></a>今是学时非是证时。<a id="a-47"></a>是故虽复观空而无所碍。<a id="a-48"></a>虽住空三摩地亦不于中证空实际。<a id="a-49"></a>以得般若波罗蜜多力所护故。</p>
  <p id="a4A">须菩提。<a id="a-4B"></a>譬如有人色相端正最上勇猛。<a id="a-4C"></a>精进坚固富乐自在。<a id="a-4D"></a>自他语言有所义利。<a id="a-4E"></a>辩才无碍智慧明了。<a id="a-4F"></a>知时知方知处所向所行。<a id="a-4G"></a>通达善恶明解算数一切伎术善能成就。<a id="a-4H"></a>勇健多力能敌他军。<a id="a-4I"></a>乃至世间一切种事而悉晓了。<a id="a-4J"></a>人所爱乐瞻视亲近尊重恭敬。<a id="a-4K"></a>此人以是缘故一切所向皆得大利。<a id="a-4L"></a>心意调柔适悦快乐。<a id="a-4M"></a>是人一时有小因缘。<a id="a-4N"></a>与其父母妻子眷属。<a id="a-4O"></a>经过旷野极大怖畏险恶道中。<a id="a-4P"></a>彼有盗贼非人等类。<a id="a-4Q"></a>时诸眷属皆悉惊怖毛竖战掉。<a id="a-4R"></a>是人即时谓其父母诸眷属言。<a id="a-4S"></a>汝诸眷属勿生惊怖。<a id="a-4T"></a>我有方便能令安乐过诸险难。<a id="a-4U"></a>即化多人执持种种锋利器仗。<a id="a-4V"></a>卫护眷属过是险难。<a id="a-4W"></a>彼诸盗贼非人等类。<a id="a-4X"></a>皆悉退散无所侵恼。<a id="a-4Y"></a>彼诸眷属过是难已。<a id="a-4Z"></a>安乐吉祥到彼所向州城聚落。<a id="a-4a"></a>何以故。<a id="a-4b"></a>是人有智有慧最胜勇猛。<a id="a-4c"></a>大力成就坚固不退。<a id="a-4d"></a>彼盗贼等不能敌故。<a id="a-4e"></a>菩萨摩诃萨亦复如是。<a id="a-4f"></a>悲愍利乐一切众生。<a id="a-4g"></a>常行慈悲喜舍四无量行。<a id="a-4h"></a>得般若波罗蜜多力所护故具善巧方便。<a id="a-4i"></a>以诸善根回向一切智。<a id="a-4j"></a>虽修空无相无作三摩地解脱门而不证实际。<a id="a-4k"></a>菩萨摩诃萨过诸烦恼及烦恼分。<a id="a-4l"></a>过诸恶魔及助魔者。<a id="a-4m"></a>过声闻地及缘觉地。<a id="a-4n"></a>住三摩地亦不尽漏。<a id="a-4o"></a>何以故。<a id="a-4p"></a>菩萨摩诃萨诸力具足精进坚固。<a id="a-4q"></a>得般若波罗蜜多力所护故。<a id="a-4r"></a>菩萨不舍一切众生。<a id="a-4s"></a>普令成就阿耨多罗三藐三菩提。<a id="a-4t"></a>又菩萨摩诃萨缘一切众生入慈心三昧。<a id="a-4u"></a>复入最上无缘慈三昧。<a id="a-4v"></a>修习最上波罗蜜多。<a id="a-4w"></a>又须菩提。<a id="a-4x"></a>菩萨摩诃萨虽行空三摩地解脱门。<a id="a-4y"></a>而于是中不证无相不堕有相。<a id="a-4z"></a>须菩提。<a id="a-50"></a>譬如飞鸟行于虚空而不堕地。<a id="a-51"></a>虽行于空而不依空亦不住空。<a id="a-52"></a>菩萨摩诃萨亦复如是。<a id="a-53"></a>虽行空学空行无相学无相行无作学无作。<a id="a-54"></a>未具足佛法终不堕空无相无作。<a id="a-55"></a>须菩提。<a id="a-56"></a>又如有人于射师所学彼射法。<a id="a-57"></a>学已精熟而复巧妙。<a id="a-58"></a>即时仰射虚空。<a id="a-59"></a>初箭发已后箭即发箭箭相注随意久近是箭不堕菩萨摩诃萨亦复如是。<a id="a-5A"></a>为欲成就阿耨多罗三藐三菩提善根。<a id="a-5B"></a>得般若波罗蜜多力所护故。<a id="a-5C"></a>若未成就阿耨多罗三藐三菩提善根终不取证实际。<a id="a-5D"></a>乃至善根成已得圆满阿耨多罗三藐三菩提。<a id="a-5E"></a>菩萨尔时乃证实际。<a id="a-5F"></a>是故须菩提。<a id="a-5G"></a>菩萨摩诃萨行般若波罗蜜多时。<a id="a-5H"></a>修般若波罗蜜多时。<a id="a-5I"></a>应如是谛观诸法甚深实相。<a id="a-5J"></a>虽复观已而不取证。</p>
  <p id="a5K">尔时尊者须菩提白佛言。<a id="a-5L"></a>世尊菩萨摩诃萨所为甚难最上甚难。<a id="a-5M"></a>虽行空学空入空三摩地。<a id="a-5N"></a>而不于中证空实际。<a id="a-5O"></a>世尊。<a id="a-5P"></a>甚为希有。<a id="a-5Q"></a>甚为希有。</p>
  <p id="a5R">佛告尊者须菩提言。<a id="a-5S"></a>如是如是。<a id="a-5T"></a>菩萨摩诃萨虽行空学空入空三摩地。<a id="a-5U"></a>而不于中证空实际。<a id="a-5V"></a>斯为甚难最上甚难。<a id="a-5W"></a>斯为希有最上希有。<a id="a-5X"></a>何以故。<a id="a-5Y"></a>须菩提。<a id="a-5Z"></a>彼菩萨发如是最胜大愿。<a id="a-5a"></a>我应度一切众生。<a id="a-5b"></a>不舍一切众生。<a id="a-5c"></a>菩萨发是愿已。<a id="a-5d"></a>即入空三摩地解脱门。<a id="a-5e"></a>无相三摩地解脱门。<a id="a-5f"></a>无作三摩地解脱门。<a id="a-5g"></a>菩萨虽入是诸解脱门。<a id="a-5h"></a>而不于中取证实际。<a id="a-5i"></a>何以故。<a id="a-5j"></a>是菩萨已得善巧方便力所护故。<a id="a-5k"></a>能作是念。<a id="a-5l"></a>我不舍一切众生。<a id="a-5m"></a>未具足佛法。<a id="a-5n"></a>终不于中证空实际。</p>
  <p id="a5o">复次须菩提。<a id="a-5p"></a>菩萨摩诃萨若欲入甚深空性者。<a id="a-5q"></a>所谓应入空三摩地解脱门。<a id="a-5r"></a>无相三摩地解脱门。<a id="a-5s"></a>无作三摩地解脱门。<a id="a-5t"></a>菩萨若欲入是诸三摩地解脱门者应生如是心。<a id="a-5u"></a>一切众生于长夜中。<a id="a-5v"></a>着众生相起有所得见。<a id="a-5w"></a>我得阿耨多罗三藐三菩提已。<a id="a-5x"></a>当为众生宣说法要断除是相。<a id="a-5y"></a>即入空三摩地解脱门。<a id="a-5z"></a>无相三摩地解脱门。<a id="a-60"></a>无作三摩地解脱门。<a id="a-61"></a>菩萨以如是心及先方便力故。<a id="a-62"></a>不于诸三摩地中取证实际。<a id="a-63"></a>亦不减失慈悲喜舍诸三昧法。<a id="a-64"></a>何以故。<a id="a-65"></a>是菩萨已得善巧方便力所护故。<a id="a-66"></a>转复增益所有善法诸根通利。<a id="a-67"></a>诸力觉道亦悉增益。</p>
  <p id="a68">复次须菩提。<a id="a-69"></a>又菩萨摩诃萨若欲入空三摩地解脱门者应生如是心。<a id="a-6A"></a>一切众生于长夜中。<a id="a-6B"></a>而生我相著有所得。<a id="a-6C"></a>我得阿耨多罗三藐三菩提已。<a id="a-6D"></a>当为众生宣说法要断除我相。<a id="a-6E"></a>即入空三摩地解脱门。<a id="a-6F"></a>菩萨以如是心及先方便力故。<a id="a-6G"></a>不证实际亦不减失慈悲喜舍诸三昧法。<a id="a-6H"></a>何以故。<a id="a-6I"></a>是菩萨已得善巧方便力所护故。<a id="a-6J"></a>转复增益所有善法诸根通利。<a id="a-6K"></a>诸力觉道亦悉增益。</p>
  <p id="a6L">复次须菩提。<a id="a-6M"></a>又菩萨摩诃萨若欲入无相三摩地解脱门者应生如是心。<a id="a-6N"></a>一切众生于长夜中。<a id="a-6O"></a>着诸有相生取相想。<a id="a-6P"></a>我得阿耨多罗三藐三菩提已。<a id="a-6Q"></a>当为众生宣说法要断除有相。<a id="a-6R"></a>即入无相三摩地解脱门。<a id="a-6S"></a>菩萨以如是心及先方便力故。<a id="a-6T"></a>不证实际亦不减失慈悲喜舍诸三昧法。<a id="a-6U"></a>何以故。<a id="a-6V"></a>是菩萨已得善巧方便力所护故。<a id="a-6W"></a>转复增益所有善法诸根通利。<a id="a-6X"></a>诸力觉道亦悉增益。</p>
  <p id="a6Y">复次须菩提。<a id="a-6Z"></a>又菩萨摩诃萨若欲入无作三摩地解脱门者应生如是心。<a id="a-6a"></a>一切众生于长夜中。<a id="a-6b"></a>着常想乐想我想净想。<a id="a-6c"></a>起如是等诸颠倒想是所作相。<a id="a-6d"></a>我得阿耨多罗三藐三菩提已。<a id="a-6e"></a>当为众生宣说法要。<a id="a-6f"></a>所谓是无常非常是苦非乐是无我非我是不净非净。<a id="a-6g"></a>如是当令断除常想乐想我想净想。<a id="a-6h"></a>离所作相即入无作三摩地解脱门。<a id="a-6i"></a>菩萨以如是心及先方便力故不证实际。<a id="a-6j"></a>亦不减失慈悲喜舍诸三昧法。<a id="a-6k"></a>何以故。<a id="a-6l"></a>是菩萨已得善巧方便力所护故。<a id="a-6m"></a>转复增益所有善法诸根通利。<a id="a-6n"></a>诸力觉道亦悉增益。<a id="a-6o"></a>又须菩提。<a id="a-6p"></a>菩萨摩诃萨应生如是心。<a id="a-6q"></a>一切众生于长夜中着诸有相。<a id="a-6r"></a>所谓先行有所得今行有所得。<a id="a-6s"></a>先行常想今行常想。<a id="a-6t"></a>先行颠倒行今行颠倒行。<a id="a-6u"></a>先行和合想今行和合想。<a id="a-6v"></a>先行不实想今行不实想。<a id="a-6w"></a>先起邪见今起邪见。<a id="a-6x"></a>先作诸过失行今作诸过失行。<a id="a-6y"></a>如是一切众生。<a id="a-6z"></a>于一切时一切处作如是行。<a id="a-70"></a>我得般若波罗蜜多力所护故具足善巧方便。<a id="a-71"></a>如是勤行精进得阿耨多罗三藐三菩提时当为众生说如是法。<a id="a-72"></a>令诸众生得入诸法甚深实相。<a id="a-73"></a>所谓空无相无愿无作无起无生无性。<a id="a-74"></a>须菩提。<a id="a-75"></a>若菩萨摩诃萨生如是心具足是智慧。<a id="a-76"></a>返堕起作法住三界者无有是处。<a id="a-77"></a>又须菩提。<a id="a-78"></a>若菩萨摩诃萨修相应行者。<a id="a-79"></a>应问余菩萨言。<a id="a-7A"></a>若欲成就阿耨多罗三藐三菩提者。<a id="a-7B"></a>应云何学空当云何生心。<a id="a-7C"></a>即得入空不证空。<a id="a-7D"></a>入无相无愿无作无起无生无性。<a id="a-7E"></a>不证无相乃至无性。<a id="a-7F"></a>而能修习般若波罗蜜多耶。<a id="a-7G"></a>若菩萨作是言。<a id="a-7H"></a>欲成就阿耨多罗三藐三菩提者。<a id="a-7I"></a>但应念空念无相无愿无作无起无生无性。<a id="a-7J"></a>如是答者是即舍离一切众生。<a id="a-7K"></a>未能具足善巧方便。<a id="a-7L"></a>当知是菩萨未于先佛如来应供正等正觉所得授阿耨多罗三藐三菩提记。<a id="a-7M"></a>未住不退转地。<a id="a-7N"></a>何以故。<a id="a-7O"></a>是菩萨不能宣说不退转菩萨摩诃萨不共相。<a id="a-7P"></a>不能于其所问法中正示正答。<a id="a-7Q"></a>须菩提白佛言。<a id="a-7R"></a>世尊。<a id="a-7S"></a>应云何知是不退转菩萨摩诃萨。<a id="a-7T"></a>佛言。<a id="a-7U"></a>须菩提。<a id="a-7V"></a>当知彼不退转菩萨摩诃萨者。<a id="a-7W"></a>于此甚深般若波罗蜜多法门。<a id="a-7X"></a>若闻若不闻。<a id="a-7Y"></a>随有所问皆能于中正示正答。<a id="a-7Z"></a>具是相者是为不退转菩萨摩诃萨。<a id="a-7a"></a>须菩提白佛言。<a id="a-7b"></a>世尊。<a id="a-7c"></a>菩萨多行菩提少能正答。<a id="a-7d"></a>佛言。<a id="a-7e"></a>须菩提。<a id="a-7f"></a>少有住不退转者。<a id="a-7g"></a>是故不能正答。<a id="a-7h"></a>须菩提。<a id="a-7i"></a>若有已住不退转者彼能正答。<a id="a-7j"></a>当知是菩萨善根明净具足方便。<a id="a-7k"></a>不为一切世间天人阿修罗等而能动坏。<a id="a-7l"></a>是菩萨能善观察一切法如梦。<a id="a-7m"></a>而于是中不证实际。<a id="a-7n"></a>须菩提当知。<a id="a-7o"></a>此为不退转菩萨摩诃萨相。</p>
 </body>
</html>