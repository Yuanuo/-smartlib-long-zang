<!doctype html>
<html id="z3IBUaRev" data-ver="587">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说佛母出生三法藏般若波罗蜜多经卷第二十四</h1>
  <h2 id="a2">常啼菩萨品第三十之二</h2>
  <p id="a3">尔时佛告须菩提。<a id="a-4"></a>彼常啼菩萨摩诃萨。<a id="a-5"></a>如是忧愁啼泣时忽然见有如来形像住立其前作是赞言。<a id="a-6"></a>善哉善哉。<a id="a-7"></a>善男子。<a id="a-8"></a>诸佛如来应供正等正觉。<a id="a-9"></a>本行菩萨道时。<a id="a-A"></a>求般若波罗蜜多亦如汝今。<a id="a-B"></a>如是勤求等无有异。<a id="a-C"></a>是故汝应益加精进勇猛坚固。<a id="a-D"></a>从此东行五百由旬。<a id="a-E"></a>有一大城名曰众香。<a id="a-F"></a>其城七重。<a id="a-G"></a>七重垣墙纵广十二由旬。<a id="a-H"></a>广博清净妙好殊丽。<a id="a-I"></a>人民炽盛安隐丰乐。<a id="a-J"></a>有五百街道处处连接。<a id="a-K"></a>桥津平正人所爱乐。<a id="a-L"></a>其七重城七宝严饰。<a id="a-M"></a>一一城上皆以阎浮檀金而为楼阁。<a id="a-N"></a>七宝行树周匝围绕。<a id="a-O"></a>复有七多罗树。<a id="a-P"></a>彼七宝行树各有种种宝华宝果。<a id="a-Q"></a>一一树间众宝间错。<a id="a-R"></a>有诸宝网互映交络。<a id="a-S"></a>弥覆城上垂诸宝铃。<a id="a-T"></a>风吹铃声甚可爱乐。<a id="a-U"></a>如五种乐巧出音声。<a id="a-V"></a>清妙和雅闻者适悦。<a id="a-W"></a>其城四边流泉浴池清净具足。<a id="a-X"></a>中有诸船七宝装铰。<a id="a-Y"></a>池水自然冷暖调适人所爱乐。<a id="a-Z"></a>是诸池中有众色华。<a id="a-a"></a>所谓优钵罗华。<a id="a-b"></a>俱母陀华。<a id="a-c"></a>奔拏利迦华等。<a id="a-d"></a>及余种种妙色香华乃至三千大千世界所有一切诸妙华等皆悉具足。<a id="a-e"></a>其城四边有五百园一一园中有五百池。<a id="a-f"></a>其池纵广一俱卢舍。<a id="a-g"></a>彼一一池七宝装铰甚可爱乐。<a id="a-h"></a>是诸池中亦有种种妙色香华。<a id="a-i"></a>所谓优钵罗华俱母陀华奔拏利迦华等是一一华大如车轮。<a id="a-j"></a>青色青光黄色黄光。<a id="a-k"></a>赤色赤光白色白光。<a id="a-l"></a>一一池中复有白鹤凫雁鸳鸯等种种异鸟游集其上。<a id="a-m"></a>是诸园林浴池。<a id="a-n"></a>城中人民自在游适无所系属。<a id="a-o"></a>但以众生先业所感。<a id="a-p"></a>彼诸众生于长夜中。<a id="a-q"></a>修行般若波罗蜜多。<a id="a-r"></a>清净信解甚深法门故。<a id="a-s"></a>获如是最胜果报。<a id="a-t"></a>善男子。<a id="a-u"></a>彼众香城中有大高台。<a id="a-v"></a>法上菩萨摩诃萨所止宫舍在于其上。<a id="a-w"></a>其台分量纵广正等各一由旬。<a id="a-x"></a>七重垣墙七宝庄严殊特妙好。<a id="a-y"></a>七重行树周匝围绕。<a id="a-z"></a>复有七多罗树。<a id="a-10"></a>于其宫中有四大园。<a id="a-11"></a>一名常喜。<a id="a-12"></a>二名无忧。<a id="a-13"></a>三名适悦。<a id="a-14"></a>四名华庄严。<a id="a-15"></a>一一园中有八大池。<a id="a-16"></a>一名贤。<a id="a-17"></a>二名贤上。<a id="a-18"></a>三名欢喜。<a id="a-19"></a>四名喜上。<a id="a-1A"></a>五名安乐。<a id="a-1B"></a>六名妙乐。<a id="a-1C"></a>七名决定。<a id="a-1D"></a>八名阿嚩诃。<a id="a-1E"></a>彼一一池四边皆以四宝庄严。<a id="a-1F"></a>东黄金宝南白银宝。<a id="a-1G"></a>西吠琉璃宝北颇胝迦宝。<a id="a-1H"></a>玟瑰为底金沙布上。<a id="a-1I"></a>一一池侧有八梯陛七宝庄严。<a id="a-1J"></a>以众宝物而为层级。<a id="a-1K"></a>其层级间有阎浮檀金芭蕉行树。<a id="a-1L"></a>彼诸池中亦有种种妙色香华。<a id="a-1M"></a>所谓优钵罗华俱母陀华奔拏利迦华等。<a id="a-1N"></a>亦复有诸白鹤凫雁鸳鸯等种种异鸟游集其上。<a id="a-1O"></a>彼一一池四边各有妙香华树香如栴檀色味具足。<a id="a-1P"></a>风吹其华堕池水中。<a id="a-1Q"></a>而彼宫舍园林池沼如是严饰。<a id="a-1R"></a>法上菩萨摩诃萨处其宫内。<a id="a-1S"></a>与六万八千婇女眷属俱。<a id="a-1T"></a>于如是等园林池沼游玩适悦。<a id="a-1U"></a>五欲娱乐嬉戏自在。<a id="a-1V"></a>众香城中所有人民。<a id="a-1W"></a>若男若女亦复皆入常喜等园贤等诸池游戏娱乐。<a id="a-1X"></a>彼法上菩萨摩诃萨既娱乐已。<a id="a-1Y"></a>于自宫内日三时中。<a id="a-1Z"></a>说般若波罗蜜多又复众香城中一切人民。<a id="a-1a"></a>于其城内多人聚处。<a id="a-1b"></a>为法上菩萨摩诃萨敷大法座。<a id="a-1c"></a>其座四足黄金白银吠琉璃颇胝迦四宝所成。<a id="a-1d"></a>复有种种真珠璎珞而为装铰。<a id="a-1e"></a>座高半俱卢舍。<a id="a-1f"></a>于其座上敷以茵褥。<a id="a-1g"></a>及憍尸迦衣上妙细氎种种严饰。<a id="a-1h"></a>于座周匝散五色华。<a id="a-1i"></a>烧众妙香严好殊特清净可爱。<a id="a-1j"></a>法上菩萨摩诃萨处其法座。<a id="a-1k"></a>天人四众集会一处恭敬围绕以重法故。<a id="a-1l"></a>各各烧香散华供养法上菩萨摩诃萨。<a id="a-1m"></a>是时菩萨广为一切天人四众。<a id="a-1n"></a>宣说般若波罗蜜多随应说已。<a id="a-1o"></a>中有受持者有读诵者。<a id="a-1p"></a>有思惟者有书写者有如说行者。<a id="a-1q"></a>有不退转于阿耨多罗三藐三菩提者。<a id="a-1r"></a>善男子。<a id="a-1s"></a>彼法上菩萨摩诃萨。<a id="a-1t"></a>说法会中有如是等功德利益。<a id="a-1u"></a>是故汝今宜应东行往彼法上菩萨摩诃萨所。<a id="a-1v"></a>汝当从彼得闻般若波罗蜜多。<a id="a-1w"></a>而彼菩萨摩诃萨。<a id="a-1x"></a>能以此法为汝示教利喜。<a id="a-1y"></a>汝今东行勿计昼夜。<a id="a-1z"></a>勇猛精进一心勤求。<a id="a-20"></a>即当不久决定得闻般若波罗蜜多。</p>
  <p id="a21">尔时常啼菩萨摩诃萨。<a id="a-22"></a>闻是说已心生欢喜适悦庆快。<a id="a-23"></a>譬如有人为箭所中苦痛斯甚。<a id="a-24"></a>是人尔时无复余念。<a id="a-25"></a>但念何时得大良药而为救疗。<a id="a-26"></a>使我得脱如是苦恼。<a id="a-27"></a>须菩提。<a id="a-28"></a>常啼菩萨摩诃萨。<a id="a-29"></a>亦复如是而无余念。<a id="a-2A"></a>但念何时得瞻礼亲近法上菩萨摩诃萨。<a id="a-2B"></a>从彼得闻般若波罗蜜多。<a id="a-2C"></a>即于是处一心谛想法上菩萨摩诃萨。<a id="a-2D"></a>思惟般若波罗蜜多。<a id="a-2E"></a>常啼菩萨摩诃萨作是思惟时。<a id="a-2F"></a>于一切法中生无所依想。<a id="a-2G"></a>得入无量无数三摩地门。<a id="a-2H"></a>所谓观一切法自性三摩地。<a id="a-2I"></a>一切法自性无所得三摩地。<a id="a-2J"></a>一切法自性智生三摩地。<a id="a-2K"></a>破一切法无明三摩地。<a id="a-2L"></a>一切法不坏见三摩地。<a id="a-2M"></a>一切法作光明三摩地。<a id="a-2N"></a>一切法离痴瞑三摩地。<a id="a-2O"></a>破一切法无智三摩地。<a id="a-2P"></a>一切法离闇三摩地。<a id="a-2Q"></a>一切法相不可得三摩地。<a id="a-2R"></a>散华三摩地。<a id="a-2S"></a>一切法无我相三摩地。<a id="a-2T"></a>离幻三摩地。<a id="a-2U"></a>如镜像出生三摩地。<a id="a-2V"></a>一切众生语言三摩地。<a id="a-2W"></a>离尘三摩地。<a id="a-2X"></a>一切众生欢喜三摩地。<a id="a-2Y"></a>随一切众生善巧语言三摩地。<a id="a-2Z"></a>种种语言文字章句出生三摩地。<a id="a-2a"></a>无畏三摩地。<a id="a-2b"></a>自性三摩地。<a id="a-2c"></a>离障得解脱三摩地。<a id="a-2d"></a>无染三摩地。<a id="a-2e"></a>名句文庄严三摩地。<a id="a-2f"></a>等观一切法三摩地。<a id="a-2g"></a>一切法离境界相三摩地。<a id="a-2h"></a>一切法无碍际三摩地。<a id="a-2i"></a>如虚空三摩地。<a id="a-2j"></a>金刚喻三摩地。<a id="a-2k"></a>清净相王三摩地。<a id="a-2l"></a>无负三摩地。<a id="a-2m"></a>得胜三摩地。<a id="a-2n"></a>不退观三摩地法界决定三摩地。<a id="a-2o"></a>法界寂静三摩地。<a id="a-2p"></a>安隐三摩地。<a id="a-2q"></a>师子吼三摩地。<a id="a-2r"></a>胜一切众生三摩地。<a id="a-2s"></a>离垢三摩地。<a id="a-2t"></a>清净三摩地。<a id="a-2u"></a>莲华庄严三摩地。<a id="a-2v"></a>断爱三摩地。<a id="a-2w"></a>随一切坚固三摩地。<a id="a-2x"></a>一切法最上三摩地。<a id="a-2y"></a>得神通力无所畏三摩地。<a id="a-2z"></a>一切法通达三摩地。<a id="a-30"></a>坏一切法印三摩地。<a id="a-31"></a>一切法无差别见三摩地。<a id="a-32"></a>离一切见三摩地。<a id="a-33"></a>大法光明三摩地。<a id="a-34"></a>一切法离相三摩地。<a id="a-35"></a>解脱一切着三摩地。<a id="a-36"></a>一切法无懈三摩地。<a id="a-37"></a>甚深法光明三摩地。<a id="a-38"></a>等高三摩地。<a id="a-39"></a>不可夺三摩地。<a id="a-3A"></a>破魔境界三摩地。<a id="a-3B"></a>三界最胜三摩地。<a id="a-3C"></a>光明门三摩地。<a id="a-3D"></a>见一切如来三摩地。<a id="a-3E"></a>须菩提。<a id="a-3F"></a>彼常啼菩萨摩诃萨。<a id="a-3G"></a>得入如是等诸三摩地门。<a id="a-3H"></a>于三摩地中见十方无量阿僧祇世界诸佛如来。<a id="a-3I"></a>各各为诸菩萨摩诃萨。<a id="a-3J"></a>说般若波罗蜜多。<a id="a-3K"></a>是诸如来皆悉安慰赞叹常啼菩萨摩诃萨言。<a id="a-3L"></a>善哉善哉。<a id="a-3M"></a>善男子。<a id="a-3N"></a>汝能勤求般若波罗蜜多。<a id="a-3O"></a>我等本行菩萨道时。<a id="a-3P"></a>求般若波罗蜜多。<a id="a-3Q"></a>亦如汝今。<a id="a-3R"></a>得是诸三摩地等无有异。<a id="a-3S"></a>汝今得是诸三摩地已。<a id="a-3T"></a>而能通达般若波罗蜜多。<a id="a-3U"></a>方便安住不退转法。<a id="a-3V"></a>我等得是诸三摩地已。<a id="a-3W"></a>即得阿耨多罗三藐三菩提。<a id="a-3X"></a>我等于诸三摩地中。<a id="a-3Y"></a>观察自性无法可见。<a id="a-3Z"></a>从诸三摩地出已。<a id="a-3a"></a>于一切法生无住想。<a id="a-3b"></a>善男子。<a id="a-3c"></a>无住法者是谓般若波罗蜜多。<a id="a-3d"></a>我等于是无住法中。<a id="a-3e"></a>得金色身种种光明。<a id="a-3f"></a>三十二大人相八十种随形好皆悉具足。<a id="a-3g"></a>得不思议佛无上智佛无上慧。<a id="a-3h"></a>成就一切佛法功德。<a id="a-3i"></a>到一切法彼岸。<a id="a-3j"></a>善男子。<a id="a-3k"></a>如是功德诸佛如来犹尚不能称量赞叹说其边际。<a id="a-3l"></a>何况声闻缘觉。<a id="a-3m"></a>是故汝今于是法中。<a id="a-3n"></a>益加恭敬尊重爱乐精进勤求。<a id="a-3o"></a>以是义故阿耨多罗三藐三菩提不为难得。<a id="a-3p"></a>又善男子。<a id="a-3q"></a>汝今宜应于善知识极生恭敬尊重爱乐。<a id="a-3r"></a>何以故。<a id="a-3s"></a>菩萨摩诃萨。<a id="a-3t"></a>为善知识所护助者。<a id="a-3u"></a>速得阿耨多罗三藐三菩提。<a id="a-3v"></a>尔时常啼菩萨摩诃萨。<a id="a-3w"></a>白诸如来言。<a id="a-3x"></a>谁当是我真善知识。<a id="a-3y"></a>愿诸如来示教于我。<a id="a-3z"></a>即时诸佛如来谓言。<a id="a-40"></a>善男子当知。<a id="a-41"></a>法上菩萨摩诃萨者是汝善知识。<a id="a-42"></a>而彼菩萨世世已来常教化汝。<a id="a-43"></a>今汝通达般若波罗蜜多方便。<a id="a-44"></a>学诸佛法成就。<a id="a-45"></a>汝于阿耨多罗三藐三菩提。<a id="a-46"></a>汝应知彼重恩当念报恩。<a id="a-47"></a>善男子。<a id="a-48"></a>汝于法上菩萨摩诃萨欲报恩者。<a id="a-49"></a>假使一劫百劫。<a id="a-4A"></a>乃至百千劫中恭敬顶戴。<a id="a-4B"></a>以一切乐具。<a id="a-4C"></a>乃至三千大千世界所有上妙色声香味触等而为供养。<a id="a-4D"></a>亦未能报一少分恩。<a id="a-4E"></a>何以故。<a id="a-4F"></a>汝以法上菩萨摩诃萨因缘故。<a id="a-4G"></a>令汝得入诸三摩地门。<a id="a-4H"></a>通达般若波罗蜜多方便是故当知彼恩深重尔时如来作是说已忽然不现。<a id="a-4I"></a>彼常啼菩萨摩诃萨。<a id="a-4J"></a>从三摩地出已。<a id="a-4K"></a>不复见彼诸佛如来。<a id="a-4L"></a>心生悲恼啼泣而住。<a id="a-4M"></a>即作是念。<a id="a-4N"></a>向者如来从何所来去至何所。<a id="a-4O"></a>彼为我说法上菩萨摩诃萨甚为希有。<a id="a-4P"></a>而彼菩萨摩诃萨。<a id="a-4Q"></a>已得陀罗尼及五神通。<a id="a-4R"></a>已曾供养无量诸佛彼即是我真善知识。<a id="a-4S"></a>世世已来常所教化利益于我。<a id="a-4T"></a>我今于彼益加恭敬尊重爱乐。<a id="a-4U"></a>是故宜应往彼瞻礼亲近供养听受般若波罗蜜多。<a id="a-4V"></a>及问向者如来从何所来去至何所。<a id="a-4W"></a>然我今者自念贫乏一无所有。<a id="a-4X"></a>金银珍宝衣服卧具。<a id="a-4Y"></a>幢幡宝盖香华灯涂。<a id="a-4Z"></a>如是等物悉不能办。<a id="a-4a"></a>乃至一华亦不能及。<a id="a-4b"></a>当以何物而为供养我若空往心非所安。<a id="a-4c"></a>如是忧愁思惟方计。<a id="a-4d"></a>尔时常啼菩萨摩诃萨。<a id="a-4e"></a>作是念已未即东行。<a id="a-4f"></a>且于中路别入一城。<a id="a-4g"></a>于其城中静住思惟。<a id="a-4h"></a>我欲东行为求法故。<a id="a-4i"></a>供养法上菩萨摩诃萨是大利益。<a id="a-4j"></a>我今宜应自卖其身。<a id="a-4k"></a>随所得价当买香华。<a id="a-4l"></a>自持往彼供养法上菩萨摩诃萨。<a id="a-4m"></a>何以故。<a id="a-4n"></a>我从世世已来。<a id="a-4o"></a>为欲因缘故于轮回中受生死身。<a id="a-4p"></a>历无量苦流转诸趣。<a id="a-4q"></a>破坏其身终无利益。<a id="a-4r"></a>不曾为此清净法故舍自身命。<a id="a-4s"></a>是故我今为求法故无所吝惜。<a id="a-4t"></a>作是思惟已。<a id="a-4u"></a>即于城中多人聚处如是唱言。<a id="a-4v"></a>我今卖身。<a id="a-4w"></a>谁当买我谁当买我。<a id="a-4x"></a>尔时诸魔知是事已即作是念。<a id="a-4y"></a>今常啼菩萨以乐法故自卖其身。<a id="a-4z"></a>欲买香华供养法上菩萨。<a id="a-50"></a>为求般若波罗蜜多。<a id="a-51"></a>何故诸菩萨行般若波罗蜜多。<a id="a-52"></a>皆能成就阿耨多罗三藐三菩提。<a id="a-53"></a>犹如大海无所倾动。<a id="a-54"></a>我等诸魔不能坏乱。<a id="a-55"></a>彼因缘故空我境界。<a id="a-56"></a>是故我今宜设方便坏其道意。<a id="a-57"></a>尔时恶魔如是念已。<a id="a-58"></a>当彼常啼菩萨作此唱时。<a id="a-59"></a>即以魔力隐蔽城中一切人众。<a id="a-5A"></a>皆不令闻常啼菩萨所唱之声。<a id="a-5B"></a>尔时常啼菩萨摩诃萨。<a id="a-5C"></a>如是三唱皆无买者。<a id="a-5D"></a>菩萨尔时心生愁恼啼泣而言。<a id="a-5E"></a>苦哉苦哉。<a id="a-5F"></a>我所卖身为供养法上菩萨摩诃萨。<a id="a-5G"></a>今无买者故知我身深为罪咎。</p>
  <p id="a5H">尔时帝释天主。<a id="a-5I"></a>知是事已即作是念。<a id="a-5J"></a>我应往彼常啼菩萨摩诃萨所。<a id="a-5K"></a>当诚其心可能坚固深心乐法。<a id="a-5L"></a>真实能舍如是身不。<a id="a-5M"></a>帝释天主作是念已。<a id="a-5N"></a>即是变身为婆罗门。<a id="a-5O"></a>来住常啼菩萨摩诃萨前作是问言。<a id="a-5P"></a>汝今何故如是忧愁啼泣苦恼。<a id="a-5Q"></a>常啼菩萨言。<a id="a-5R"></a>我今欲卖此身无有买者。<a id="a-5S"></a>以是缘故啼泣而住。<a id="a-5T"></a>婆罗门言。<a id="a-5U"></a>汝所卖身欲何所作。<a id="a-5V"></a>常啼菩萨言。<a id="a-5W"></a>我为爱乐法故。<a id="a-5X"></a>今自卖身买诸香华。<a id="a-5Y"></a>欲供养法上菩萨摩诃萨。<a id="a-5Z"></a>为求般若波罗蜜多。<a id="a-5a"></a>而我此身薄福德故卖无售者。<a id="a-5b"></a>尔时婆罗门谓常啼菩萨摩诃萨言。<a id="a-5c"></a>我不须人无所施作。<a id="a-5d"></a>我于今时将欲大祠。<a id="a-5e"></a>须用人心人血人髓。<a id="a-5f"></a>汝今可能而相与不。<a id="a-5g"></a>尔时常啼菩萨摩诃萨闻此语已。<a id="a-5h"></a>踊跃欢喜即作是念。<a id="a-5i"></a>我于今时得最上利。<a id="a-5j"></a>定当得闻般若波罗蜜多圆满所愿。<a id="a-5k"></a>此婆罗门而肯须我心及血髓。<a id="a-5l"></a>我应欢喜一一授与。<a id="a-5m"></a>作是念已即谓婆罗门言。<a id="a-5n"></a>仁者所须我当相奉。<a id="a-5o"></a>婆罗门言汝欲价直其数几何。<a id="a-5p"></a>常啼菩萨言。<a id="a-5q"></a>随所相与我即当受。<a id="a-5r"></a>尔时常啼菩萨摩诃萨。<a id="a-5s"></a>即执利刀刺其右臂出血。<a id="a-5t"></a>次欲于其右髀破骨出髓。<a id="a-5u"></a>是时有一长者女在高楼上。<a id="a-5v"></a>遥见常啼菩萨摩诃萨先自刺臂出血又欲破骨出髓。<a id="a-5w"></a>即作是念。<a id="a-5x"></a>此善男子何故如是苦楚其身。<a id="a-5y"></a>我应往彼询问其故。<a id="a-5z"></a>时长者女作是念已。<a id="a-60"></a>即下高楼来菩萨所发是问言。<a id="a-61"></a>善男子。<a id="a-62"></a>汝何缘故于其自身受是苦楚所出血髓欲将何用。<a id="a-63"></a>常啼菩萨言。<a id="a-64"></a>善女人当知。<a id="a-65"></a>我今贫乏无有财宝。<a id="a-66"></a>所出血髓卖与此婆罗门。<a id="a-67"></a>所得价直当买香华。<a id="a-68"></a>供养法上菩萨摩诃萨。<a id="a-69"></a>长者女言。<a id="a-6A"></a>汝以香华供养彼菩萨摩诃萨。<a id="a-6B"></a>当有何等功德利益。<a id="a-6C"></a>常啼菩萨言。<a id="a-6D"></a>汝善女人当知。<a id="a-6E"></a>彼法上菩萨摩诃萨。<a id="a-6F"></a>能为我说般若波罗蜜多及方便门。<a id="a-6G"></a>学彼法已能为众生作所归趣。<a id="a-6H"></a>即能成就阿耨多罗三藐三菩提。<a id="a-6I"></a>得金色身三十二大人相八十种随形好。<a id="a-6J"></a>常光无量光大慈大悲大喜大舍十力四无所畏四无碍智十八不共法等。<a id="a-6K"></a>不可思议无量无数佛功德法悉能圆满。<a id="a-6L"></a>及以一切无上法宝。<a id="a-6M"></a>分布施与一切众生。<a id="a-6N"></a>是故我今为欲成就如是功德故。<a id="a-6O"></a>往供养彼菩萨摩诃萨。<a id="a-6P"></a>听受般若波罗蜜多及方便门。<a id="a-6Q"></a>尔时长者女白常啼菩萨摩诃萨言。<a id="a-6R"></a>善男子。<a id="a-6S"></a>如汝所说甚为希有。<a id="a-6T"></a>若人为求如是法故。<a id="a-6U"></a>假使如兢伽沙数身命尽以供养是所应作。<a id="a-6V"></a>功不唐捐有大利益。<a id="a-6W"></a>善男子。<a id="a-6X"></a>我家具有金银琉璃砗磲玛瑙珊瑚琥珀及颇胝迦等种种珍宝。<a id="a-6Y"></a>乃至衣服卧具幢幡宝盖香华灯涂。<a id="a-6Z"></a>随汝所须我悉当与。<a id="a-6a"></a>汝当持以供养法上菩萨摩诃萨。<a id="a-6b"></a>勿复卖身受诸苦楚。<a id="a-6c"></a>我今亦欲同汝往彼法上菩萨摩诃萨所。<a id="a-6d"></a>瞻礼亲近随喜供养种诸善根。<a id="a-6e"></a>时长者女作是说已住于一面。<a id="a-6f"></a>尔时帝释天主。<a id="a-6g"></a>隐其婆罗门身还复本相。<a id="a-6h"></a>住常啼菩萨摩诃萨前作如是言。<a id="a-6i"></a>善哉善哉。<a id="a-6j"></a>善男子。<a id="a-6k"></a>汝能坚固深心乐法勇猛勤求。<a id="a-6l"></a>善男子。<a id="a-6m"></a>过去诸佛如来应供正等正觉。<a id="a-6n"></a>本行菩萨道时。<a id="a-6o"></a>求般若波罗蜜多。<a id="a-6p"></a>亦如汝今等无有异。<a id="a-6q"></a>汝当决定得成阿耨多罗三藐三菩提。<a id="a-6r"></a>圆满一切佛功德法。<a id="a-6s"></a>善男子。<a id="a-6t"></a>我实不须人心血髓故来相试。<a id="a-6u"></a>汝今有何所须我当授汝。<a id="a-6v"></a>常啼菩萨言。<a id="a-6w"></a>天主。<a id="a-6x"></a>汝可与我阿耨多罗三藐三菩提。<a id="a-6y"></a>帝释天主言。<a id="a-6z"></a>善男子。<a id="a-70"></a>此是诸佛境界非我境界。<a id="a-71"></a>诸佛如来可能成办我不能辨。<a id="a-72"></a>余有所须我皆相奉。<a id="a-73"></a>常啼菩萨言。<a id="a-74"></a>我今无复余愿。<a id="a-75"></a>以汝帝释天主实语力故。<a id="a-76"></a>又复以我自所愿力自实语力。<a id="a-77"></a>及佛世尊威神力故。<a id="a-78"></a>若我决定不退转于阿耨多罗三藐三菩提。<a id="a-79"></a>诸佛如来应供正等正觉知我深心者。<a id="a-7A"></a>愿我此身平复如故。<a id="a-7B"></a>尔时常啼菩萨摩诃萨发是言已。<a id="a-7C"></a>于须臾间身即平复。<a id="a-7D"></a>乃至无有瘢痕等相。<a id="a-7E"></a>尔时帝释天主见是相已。<a id="a-7F"></a>赞叹希有隐身不现。<a id="a-7G"></a>尔时彼长者女即白常啼菩萨摩诃萨言。<a id="a-7H"></a>善男子。<a id="a-7I"></a>汝今应可同往。<a id="a-7J"></a>我舍。<a id="a-7K"></a>白我父母求索所须。<a id="a-7L"></a>持以供养法上菩萨摩诃萨。<a id="a-7M"></a>尔时常啼菩萨摩诃萨谓长者女言。<a id="a-7N"></a>善哉同往今正是时。<a id="a-7O"></a>于是彼长者女。<a id="a-7P"></a>与常啼菩萨摩诃萨同诣父舍。<a id="a-7Q"></a>到其舍已。<a id="a-7R"></a>常啼菩萨摩诃萨住于门侧。<a id="a-7S"></a>彼长者女。<a id="a-7T"></a>即入其舍白父母言。<a id="a-7U"></a>父母我家具有金银珍宝及种种物。<a id="a-7V"></a>愿以少分见赐于我。<a id="a-7W"></a>及所供给我五百侍女听许从我。<a id="a-7X"></a>我当与一菩萨摩诃萨名曰常啼。<a id="a-7Y"></a>同往供养一菩萨摩诃萨名曰法上。<a id="a-7Z"></a>而彼法上菩萨摩诃萨。<a id="a-7a"></a>能为我等说甚深法。<a id="a-7b"></a>闻彼法已即能成就一切佛法功德利益。<a id="a-7c"></a>是故父母愿赐听许。<a id="a-7d"></a>是时父母即告女言。<a id="a-7e"></a>汝所说者常啼菩萨摩诃萨今在何处。<a id="a-7f"></a>彼女答言。<a id="a-7g"></a>今在门外。<a id="a-7h"></a>父母当知。<a id="a-7i"></a>彼菩萨摩诃萨者。<a id="a-7j"></a>深心乐法勇猛坚固。<a id="a-7k"></a>为欲成就阿耨多罗三藐三菩提。<a id="a-7l"></a>广度一切众生出生死苦。<a id="a-7m"></a>欲往供养法上菩萨摩诃萨。<a id="a-7n"></a>求般若波罗蜜多故自卖其身。<a id="a-7o"></a>于此城中高声唱言。<a id="a-7p"></a>谁当买我。<a id="a-7q"></a>如是三唱无有买者。<a id="a-7r"></a>是时常啼菩萨。<a id="a-7s"></a>忧愁苦恼。<a id="a-7t"></a>啼泣而住。<a id="a-7u"></a>我于尔时在高楼上。<a id="a-7v"></a>见一婆罗门来菩萨所互言。<a id="a-7w"></a>谓已即时菩萨手执利刀刺其右臂出血。<a id="a-7x"></a>复欲割其右髀破骨出髓。<a id="a-7y"></a>我时见是事已即作是念。<a id="a-7z"></a>此善男子。<a id="a-80"></a>何故如是苦楚其身。<a id="a-81"></a>我宜往彼询问其故。<a id="a-82"></a>念已即往。<a id="a-83"></a>我问彼言。<a id="a-84"></a>汝何缘故受斯苦楚。<a id="a-85"></a>所出血髓欲将何用。<a id="a-86"></a>彼答我言。<a id="a-87"></a>我欲买诸香华持往供养法上菩萨摩诃萨。<a id="a-88"></a>我贫乏故无有财宝。<a id="a-89"></a>故出血髓卖与此婆罗门。<a id="a-8A"></a>其得价直当买香华供养菩萨。<a id="a-8B"></a>父母我闻彼说深所赞叹。<a id="a-8C"></a>复问彼言。<a id="a-8D"></a>汝今如是供养彼菩萨。<a id="a-8E"></a>当有何等功德利益。<a id="a-8F"></a>彼答我言。<a id="a-8G"></a>供养彼菩萨故。<a id="a-8H"></a>从彼得闻般若波罗蜜多及方便门。<a id="a-8I"></a>学是法已乃能成就不可思议无量无数佛功德法。<a id="a-8J"></a>我闻是说已心生欢喜即谓彼言。<a id="a-8K"></a>善男子。<a id="a-8L"></a>为求法故行难行行。<a id="a-8M"></a>甚为希有。<a id="a-8N"></a>汝今不须如是苦楚其身。<a id="a-8O"></a>我家具有金银珍宝及种种物。<a id="a-8P"></a>随汝所欲我当相与。<a id="a-8Q"></a>我亦乐欲同汝往彼法上菩萨摩诃萨所。<a id="a-8R"></a>瞻礼亲近随喜供养。<a id="a-8S"></a>我复谓言。<a id="a-8T"></a>今且同汝往我父舍。<a id="a-8U"></a>白我父母求索财宝。<a id="a-8V"></a>与汝俱持供养法上菩萨摩诃萨。<a id="a-8W"></a>彼即答言。<a id="a-8X"></a>善哉可行今正是时。<a id="a-8Y"></a>父母以是缘故。<a id="a-8Z"></a>常啼菩萨摩诃萨同我至此。<a id="a-8a"></a>是故父母若欲令我成就一切无上功德法者。<a id="a-8b"></a>如我所欲种种财宝及侍女等。<a id="a-8c"></a>愿赐见听。<a id="a-8d"></a>勿复为碍。<a id="a-8e"></a>尔时父母即告女言。<a id="a-8f"></a>汝所说者彼善男子甚为希有。<a id="a-8g"></a>为求法故行难行行。<a id="a-8h"></a>而欲成就不可思议佛功德法。<a id="a-8i"></a>欲为一切众生作大利益。<a id="a-8j"></a>此因缘者。<a id="a-8k"></a>是为一切世间胜上事业。<a id="a-8l"></a>今听汝往。<a id="a-8m"></a>凡诸所欲自当随意。<a id="a-8n"></a>我等亦欲往彼法上菩萨摩诃萨所。<a id="a-8o"></a>瞻礼亲近随喜供养。<a id="a-8p"></a>尔时彼长者女。<a id="a-8q"></a>为供养法上菩萨摩诃萨因缘故白父母言。<a id="a-8r"></a>我亦不敢障人功德。<a id="a-8s"></a>父母欲往自当随意。</p>
  <p id="a8t">尔时长者女。<a id="a-8u"></a>即时严整五百乘车众宝庄严。<a id="a-8v"></a>令五百侍女各严身已人乘一车。<a id="a-8w"></a>所有金银珍宝衣服卧具幢幡宝盖香华灯涂。<a id="a-8x"></a>及种种物载以一车。<a id="a-8y"></a>时长者女与常啼菩萨摩诃萨共乘一车。<a id="a-8z"></a>父母眷属亦乘宝车。<a id="a-90"></a>如是庄严导从围绕出所住舍。<a id="a-91"></a>东行往诣法上菩萨摩诃萨所。<a id="a-92"></a>如是行经五百由旬。<a id="a-93"></a>常啼菩萨摩诃萨与长者女。<a id="a-94"></a>遥见一城。<a id="a-95"></a>其城七重七重垣墙。<a id="a-96"></a>七宝行树周匝围绕。<a id="a-97"></a>其城纵广十二由旬。<a id="a-98"></a>广博清净。<a id="a-99"></a>五百街巷处处连接。<a id="a-9A"></a>桥津平正安隐丰乐。<a id="a-9B"></a>人民炽盛甚可爱乐。<a id="a-9C"></a>于其城中多人聚处。<a id="a-9D"></a>有大法座高广妙好众宝庄严。<a id="a-9E"></a>遥见法上菩萨摩诃萨处于座上。<a id="a-9F"></a>有无量百千天人四众。<a id="a-9G"></a>恭敬围绕听受说法。<a id="a-9H"></a>如是见已。<a id="a-9I"></a>常啼菩萨摩诃萨。<a id="a-9J"></a>心生庆快踊跃欢喜。<a id="a-9K"></a>譬如苾刍得第三禅乐。<a id="a-9L"></a>一心专注尊重恭敬。<a id="a-9M"></a>即谓长者女言。<a id="a-9N"></a>此城名为众香。<a id="a-9O"></a>彼菩萨者。<a id="a-9P"></a>是谓法上菩萨摩诃萨。<a id="a-9Q"></a>我等今时不应乘车前诣其所。<a id="a-9R"></a>发是言已即各下车。<a id="a-9S"></a>欢喜肃恭步进于前。</p>
 </body>
</html>