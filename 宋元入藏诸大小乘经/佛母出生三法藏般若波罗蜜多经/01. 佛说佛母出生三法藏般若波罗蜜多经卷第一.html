<!doctype html>
<html id="z3IBUZseY" data-ver="629">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说佛母出生三法藏般若波罗蜜多经卷第一</h1>
  <h2 id="a2">了知诸行相品第一之一</h2>
  <p id="a3">如是我闻。<a id="a-4"></a>一时佛在王舍城鹫峰山中。<a id="a-5"></a>与大苾刍众千二百五十人俱。<a id="a-6"></a>皆是阿罗汉。<a id="a-7"></a>一切漏尽无余烦恼。<a id="a-8"></a>心善解脱慧善解脱如大龙王。<a id="a-9"></a>诸有所作皆悉具足。<a id="a-A"></a>舍彼重担得大善利。<a id="a-B"></a>尽诸有结正智无碍。<a id="a-C"></a>心住寂静已得自在。<a id="a-D"></a>唯一尊者住补特伽罗。<a id="a-E"></a>所谓阿难。</p>
  <p id="aF">尔时世尊告尊者须菩提言。<a id="a-G"></a>随汝乐欲为诸菩萨摩诃萨。<a id="a-H"></a>如其所应宣说般若波罗蜜多法门。<a id="a-I"></a>是时尊者舍利子即起是念。<a id="a-J"></a>今尊者须菩提为以自智慧辩才。<a id="a-K"></a>而为宣说菩萨摩诃萨般若波罗蜜多耶。<a id="a-L"></a>为以佛威神及加持力而为说耶。</p>
  <p id="aM">尔时尊者须菩提承佛威神知舍利子于如是色如是心有所思念。<a id="a-N"></a>既知是已即告舍利子言。<a id="a-O"></a>汝今当知。<a id="a-P"></a>世尊所有声闻弟子。<a id="a-Q"></a>于诸法中若自宣说或为他说。<a id="a-R"></a>一切皆是佛威神力。<a id="a-S"></a>何以故。<a id="a-T"></a>佛所说法若于是中能修学者。<a id="a-U"></a>彼能证得诸法自性。<a id="a-V"></a>以证法故有所言说。<a id="a-W"></a>皆与诸法无所违背。<a id="a-X"></a>是故舍利子。<a id="a-Y"></a>佛所说法顺诸法性。<a id="a-Z"></a>诸善男子当如是知。</p>
  <p id="aa">尔时尊者须菩提白佛言。<a id="a-b"></a>世尊。<a id="a-c"></a>佛作是言。<a id="a-d"></a>令我随所乐欲。<a id="a-e"></a>如其所应宣说菩萨摩诃萨般若波罗蜜多。<a id="a-f"></a>世尊。<a id="a-g"></a>以何等义名为菩萨。<a id="a-h"></a>当说何法为菩萨法。<a id="a-i"></a>世尊。<a id="a-j"></a>我不见有法名为菩萨。<a id="a-k"></a>亦不见有法名为般若波罗蜜多。<a id="a-l"></a>以是义故。<a id="a-m"></a>若菩萨及菩萨法。<a id="a-n"></a>皆无所有不可见不可得。<a id="a-o"></a>般若波罗蜜多亦无所有不可见不可得。<a id="a-p"></a>我当为何等菩萨教何等般若波罗蜜多。<a id="a-q"></a>世尊。<a id="a-r"></a>若菩萨摩诃萨闻作是说。<a id="a-s"></a>心无所动不惊不怖亦不退没。<a id="a-t"></a>是即名为教菩萨摩诃萨般若波罗蜜多。<a id="a-u"></a>是即了知般若波罗蜜多。<a id="a-v"></a>是即安住般若波罗蜜多。</p>
  <p id="aw">复次世尊。<a id="a-x"></a>菩萨摩诃萨行般若波罗蜜多时。<a id="a-y"></a>观想般若波罗蜜多时。<a id="a-z"></a>应如是学。<a id="a-10"></a>而彼菩萨虽如是学。<a id="a-11"></a>不应生心我如是学。<a id="a-12"></a>何以故。<a id="a-13"></a>彼心非心心性净故。</p>
  <p id="a14">尔时尊者舍利子白须菩提言。<a id="a-15"></a>云何须菩提。<a id="a-16"></a>有彼心非心不。<a id="a-17"></a>须菩提言。<a id="a-18"></a>舍利子。<a id="a-19"></a>于汝意云何。<a id="a-1A"></a>若心非心于有于无为可得耶。<a id="a-1B"></a>舍利子言。<a id="a-1C"></a>不也须菩提。<a id="a-1D"></a>是时须菩提告舍利子言。<a id="a-1E"></a>若心非心于有于无不可得者。<a id="a-1F"></a>汝今何故作如是言有心非心耶。<a id="a-1G"></a>舍利子言。<a id="a-1H"></a>何名非心性。<a id="a-1I"></a>须菩提言。<a id="a-1J"></a>一切无所坏远离诸分别。<a id="a-1K"></a>是为非心性。</p>
  <p id="a1L">尔时尊者舍利子赞须菩提言。<a id="a-1M"></a>善哉善哉。<a id="a-1N"></a>须菩提。<a id="a-1O"></a>诚如佛说。<a id="a-1P"></a>汝于无诤三昧行中最胜第一。<a id="a-1Q"></a>若菩萨摩诃萨如是学者。<a id="a-1R"></a>即得不退转于阿耨多罗三藐三菩提。<a id="a-1S"></a>当知是菩萨摩诃萨不离般若波罗蜜多。<a id="a-1T"></a>若有人欲学声闻法者。<a id="a-1U"></a>当于此般若波罗蜜多听受读诵记念思惟如说修行。<a id="a-1V"></a>是即于此般若波罗蜜多修学相应。<a id="a-1W"></a>若欲学缘觉法者。<a id="a-1X"></a>当于此般若波罗蜜多听受读诵记念思惟如说修行。<a id="a-1Y"></a>是即于此般若波罗蜜多修学相应。<a id="a-1Z"></a>若欲学菩萨法者。<a id="a-1a"></a>当于此般若波罗蜜多听受读诵记念思惟如说修行。<a id="a-1b"></a>是即于此般若波罗蜜多善巧方便。<a id="a-1c"></a>而得具足诸菩萨法聚集相应。<a id="a-1d"></a>何以故。<a id="a-1e"></a>此般若波罗蜜多广说一切菩萨藏法。<a id="a-1f"></a>若菩萨摩诃萨如是学者于菩萨法是即相应。<a id="a-1g"></a>若欲修学阿耨多罗三藐三菩提法者。<a id="a-1h"></a>当于此般若波罗蜜多听受读诵记念思惟如说修行。<a id="a-1i"></a>是即于此般若波罗蜜多。<a id="a-1j"></a>方便具足集诸佛法。<a id="a-1k"></a>何以故。<a id="a-1l"></a>此般若波罗蜜多广说一切阿耨多罗三藐三菩提法。<a id="a-1m"></a>若菩萨摩诃萨如是学者。<a id="a-1n"></a>于无上法而得相应。</p>
  <p id="a1o">尔时尊者须菩提白佛言。<a id="a-1p"></a>世尊。<a id="a-1q"></a>所言菩萨摩诃萨者。<a id="a-1r"></a>我不可见亦不可得。<a id="a-1s"></a>而菩萨但有名字。<a id="a-1t"></a>世尊。<a id="a-1u"></a>即此名字亦不可见不可得。<a id="a-1v"></a>般若波罗蜜多亦但有名字不可见不可得。<a id="a-1w"></a>当为何等菩萨教何等般若波罗蜜多。<a id="a-1x"></a>以是义故我即生疑。<a id="a-1y"></a>世尊。<a id="a-1z"></a>我于名字中求菩萨摩诃萨毕竟不可得。<a id="a-20"></a>而彼名字无住处非无住处。<a id="a-21"></a>无决定无不决定。<a id="a-22"></a>何以故。<a id="a-23"></a>彼名字性无所有故。<a id="a-24"></a>是故无住处非无住处。<a id="a-25"></a>无决定无不决定。<a id="a-26"></a>若菩萨摩诃萨闻此甚深般若波罗蜜多。<a id="a-27"></a>于无所动不惊不怖亦不退没。<a id="a-28"></a>当知是菩萨摩诃萨不离般若波罗蜜多。<a id="a-29"></a>住菩萨地而不退转。<a id="a-2A"></a>善住无住相应。</p>
  <p id="a2B">复次世尊。<a id="a-2C"></a>若菩萨摩诃萨行般若波罗蜜多时。<a id="a-2D"></a>观想般若波罗蜜多时。<a id="a-2E"></a>不住于色不住受想行识。<a id="a-2F"></a>何以故。<a id="a-2G"></a>若住于色即行色行。<a id="a-2H"></a>非行般若波罗蜜多。<a id="a-2I"></a>若住受想行识即行受想行识。<a id="a-2J"></a>非行般若波罗蜜多。<a id="a-2K"></a>何以故。<a id="a-2L"></a>住于诸法即不能受般若波罗蜜多。<a id="a-2M"></a>与般若波罗蜜多而不相应。<a id="a-2N"></a>不能圆满般若波罗蜜多。<a id="a-2O"></a>不能成就一切智。<a id="a-2P"></a>何以故。<a id="a-2Q"></a>般若波罗蜜多不受于色不受受想行识。<a id="a-2R"></a>若不受色即非色。<a id="a-2S"></a>不受受想行识即非受想行识。<a id="a-2T"></a>是故般若波罗蜜多亦无所受。<a id="a-2U"></a>菩萨摩诃萨于无受法中当如是行。<a id="a-2V"></a>此即名为菩萨摩诃萨。<a id="a-2W"></a>一切法无受三摩地。<a id="a-2X"></a>广大圆满无量决定。<a id="a-2Y"></a>不为一切声闻缘觉所坏。<a id="a-2Z"></a>世尊。<a id="a-2a"></a>彼一切智。<a id="a-2b"></a>无有相无所取。<a id="a-2c"></a>若有相可取者。<a id="a-2d"></a>彼室哩尼迦波哩没啰惹迦。<a id="a-2e"></a>如是等人于一切智不应生信。<a id="a-2f"></a>何以故。<a id="a-2g"></a>此人于一切智而生信解。<a id="a-2h"></a>以有量智入如是法。<a id="a-2i"></a>不受于色不受受想行识。<a id="a-2j"></a>不以喜乐法为智所观。<a id="a-2k"></a>不以内色为智所观。<a id="a-2l"></a>不以外色为智所观。<a id="a-2m"></a>不以内外色为智所观。<a id="a-2n"></a>亦不离内外色为智所观。<a id="a-2o"></a>如是不以内受想行识为智所观。<a id="a-2p"></a>不以外受想行识为智所观。<a id="a-2q"></a>不以内外受想行识为智所观。<a id="a-2r"></a>亦不离内外受想行识为智所观。<a id="a-2s"></a>而彼室哩尼迦等。<a id="a-2t"></a>于如是法及一切智智深生信解。<a id="a-2u"></a>于诸法性而得解脱。<a id="a-2v"></a>又于一切法无取无非取。<a id="a-2w"></a>乃至涅盘亦无取无非取。<a id="a-2x"></a>世尊。<a id="a-2y"></a>修菩萨法者。<a id="a-2z"></a>虽于色受想行识而无所受。<a id="a-30"></a>彼未圆满如来十力四无所畏十八不共法。<a id="a-31"></a>亦不中道取证涅盘。<a id="a-32"></a>是故世尊。<a id="a-33"></a>菩萨摩诃萨应如是了知般若波罗蜜多。</p>
  <p id="a34">复次世尊。<a id="a-35"></a>若菩萨摩诃萨行般若波罗蜜多时。<a id="a-36"></a>观想般若波罗蜜多时应作是观。<a id="a-37"></a>何法是般若波罗蜜多。<a id="a-38"></a>般若波罗蜜多为何等相。<a id="a-39"></a>诸法无所生亦复无所得。<a id="a-3A"></a>般若波罗蜜多其云何有。<a id="a-3B"></a>若菩萨作是观时。<a id="a-3C"></a>心无所动不惊不怖亦不退没。<a id="a-3D"></a>当知是菩萨摩诃萨不离般若波罗蜜多。</p>
  <p id="a3E">尔时尊者舍利子白须菩提言。<a id="a-3F"></a>若诸色法离色自性。<a id="a-3G"></a>受想行识离受想行识自性。<a id="a-3H"></a>般若波罗蜜多离般若波罗蜜多自性。<a id="a-3I"></a>一切智复离般若波罗蜜多自性。<a id="a-3J"></a>般若波罗蜜多复离一切智自性。<a id="a-3K"></a>一切智离一切智自性者。<a id="a-3L"></a>云何说。<a id="a-3M"></a>菩萨摩诃萨不离般若波罗蜜多。<a id="a-3N"></a>须菩提言。<a id="a-3O"></a>舍利子。<a id="a-3P"></a>如是如是。<a id="a-3Q"></a>一切色法离色自性。<a id="a-3R"></a>受想行识离受想行识自性。<a id="a-3S"></a>乃至一切智离一切智自性。<a id="a-3T"></a>般若波罗蜜多相离般若波罗蜜多相自性。<a id="a-3U"></a>诸相离诸相自性。<a id="a-3V"></a>无性亦离自性。</p>
  <p id="a3W">尔时尊者舍利子复白须菩提言。<a id="a-3X"></a>云何须菩提。<a id="a-3Y"></a>若菩萨摩诃萨是中学者彼能成就一切智不。<a id="a-3Z"></a>须菩提言如是如是。<a id="a-3a"></a>舍利子。<a id="a-3b"></a>若菩萨摩诃萨如是学者彼能成就一切智。<a id="a-3c"></a>何以故。<a id="a-3d"></a>诸法无生亦非无生。<a id="a-3e"></a>菩萨摩诃萨能如是了知。<a id="a-3f"></a>如是行者即能随顺亲近彼一切智。<a id="a-3g"></a>身心清净诸相清净。<a id="a-3h"></a>在在处处严净佛土。<a id="a-3i"></a>成熟有情具诸佛法。<a id="a-3j"></a>是为菩萨摩诃萨修行般若波罗蜜多近一切智。</p>
  <p id="a3k">复次尊者须菩提言。<a id="a-3l"></a>若有菩萨摩诃萨行于色法此为行相。<a id="a-3m"></a>若行色相此为行相。<a id="a-3n"></a>若生色行此为行相。<a id="a-3o"></a>若灭色行此为行相。<a id="a-3p"></a>若坏色行此为行相。<a id="a-3q"></a>若空色行此为行相。<a id="a-3r"></a>我行诸行亦是行相。<a id="a-3s"></a>我行菩萨行亦是行相。<a id="a-3t"></a>于菩萨法我有所得亦是行相。<a id="a-3u"></a>如是若行受想行识此为行相。<a id="a-3v"></a>若行受想行识相此为行相。<a id="a-3w"></a>若生受想行识此为行相。<a id="a-3x"></a>若灭受想行识此为行相。<a id="a-3y"></a>若坏受想行识此为行相。<a id="a-3z"></a>若空受想行识此为行相。<a id="a-40"></a>我行诸行亦是行相。<a id="a-41"></a>我行菩萨行亦是行相。<a id="a-42"></a>于菩萨法我有所得亦是行相。<a id="a-43"></a>若作是念能如是行乃名行般若波罗蜜多亦是行相。</p>
  <p id="a44">若如是行者当知此菩萨未能具足善巧方便尔时尊者舍利子白须菩提言。<a id="a-45"></a>当云何行是为菩萨摩诃萨行般若波罗蜜多。<a id="a-46"></a>须菩提言。<a id="a-47"></a>舍利子。<a id="a-48"></a>若菩萨摩诃萨不行于色不行色相。<a id="a-49"></a>不行色生不行色灭。<a id="a-4A"></a>不行色坏不行色空。<a id="a-4B"></a>不行我行不起我行。<a id="a-4C"></a>菩萨行如是。<a id="a-4D"></a>不行受想行识。<a id="a-4E"></a>不行受想行识相。<a id="a-4F"></a>不行受想行识生。<a id="a-4G"></a>不行受想行识灭。<a id="a-4H"></a>不行受想行识坏。<a id="a-4I"></a>不行受想行识空。<a id="a-4J"></a>不行我行不起我行。<a id="a-4K"></a>菩萨行不作是念。<a id="a-4L"></a>若如是行乃名行般若波罗蜜多。<a id="a-4M"></a>若如是者是名菩萨摩诃萨行般若波罗蜜多。<a id="a-4N"></a>而彼菩萨摩诃萨虽如是行。<a id="a-4O"></a>即不念我行不念我不行。<a id="a-4P"></a>不念我亦行亦不行。<a id="a-4Q"></a>不念我非行非不行。<a id="a-4R"></a>又复不念有所行。<a id="a-4S"></a>不念无所行。<a id="a-4T"></a>不念亦有所行亦无所行。<a id="a-4U"></a>不念非有所行非无所行。<a id="a-4V"></a>何以故。<a id="a-4W"></a>一切法无念无取无非取。<a id="a-4X"></a>此名菩萨摩诃萨一切法无受三摩地。<a id="a-4Y"></a>广大圆满无量决定。<a id="a-4Z"></a>不为一切声闻缘觉所坏。<a id="a-4a"></a>此三摩地遍入一切三摩地行。<a id="a-4b"></a>若菩萨摩诃萨能如是行者。<a id="a-4c"></a>速得成就阿耨多罗三藐三菩提。</p>
  <p id="a4d">是时尊者须菩提。<a id="a-4e"></a>承佛威神作如是言。<a id="a-4f"></a>若菩萨摩诃萨虽行无数三摩地而无行相。<a id="a-4g"></a>虽见无数三摩地而无所见。<a id="a-4h"></a>彼菩萨不作是念。<a id="a-4i"></a>此三摩地我已入。<a id="a-4j"></a>此三摩地我当入。<a id="a-4k"></a>此三摩地我今入。<a id="a-4l"></a>如是一切时一切处一切种。<a id="a-4m"></a>离一切相而无所生。<a id="a-4n"></a>若如是者当知是菩萨已从先佛。<a id="a-4o"></a>得授阿耨多罗三藐三菩提记。</p>
  <p id="a4p">尔时尊者舍利子白须菩提言。<a id="a-4q"></a>若菩萨摩诃萨于三摩地无所行相。<a id="a-4r"></a>彼得如来应供正等正觉。<a id="a-4s"></a>与授阿耨多罗三藐三菩提记者。<a id="a-4t"></a>而此三摩地为有所观不。<a id="a-4u"></a>须菩提言。<a id="a-4v"></a>不也舍利子。<a id="a-4w"></a>何以故。<a id="a-4x"></a>彼三摩地性无所有。<a id="a-4y"></a>离诸分别及所了知。</p>
  <p id="a4z">尔时世尊赞言。<a id="a-50"></a>善哉善哉。<a id="a-51"></a>须菩提。<a id="a-52"></a>如是如是。<a id="a-53"></a>须菩提。<a id="a-54"></a>如佛世尊威神辩才及加持力。<a id="a-55"></a>如是宣说诸菩萨摩诃萨当如是行如是修学。<a id="a-56"></a>何以故。<a id="a-57"></a>若菩萨摩诃萨如是学者。<a id="a-58"></a>是为修学般若波罗蜜多。</p>
  <p id="a59">是时尊者舍利子白佛言。<a id="a-5A"></a>世尊。<a id="a-5B"></a>若菩萨摩诃萨如是修学。<a id="a-5C"></a>是即修学般若波罗蜜多耶。<a id="a-5D"></a>佛言。<a id="a-5E"></a>舍利子。<a id="a-5F"></a>如是如是。<a id="a-5G"></a>若菩萨摩诃萨如是学者。<a id="a-5H"></a>是为修学般若波罗蜜多。<a id="a-5I"></a>舍利子白佛言。<a id="a-5J"></a>世尊。<a id="a-5K"></a>若菩萨摩诃萨如是修学当学何法。<a id="a-5L"></a>佛言。<a id="a-5M"></a>舍利子。<a id="a-5N"></a>若菩萨摩诃萨了法无所有亦复无所学。<a id="a-5O"></a>是为修学。<a id="a-5P"></a>何以故。<a id="a-5Q"></a>彼一切法皆无所有。<a id="a-5R"></a>而诸愚异生于无法中分别执着。<a id="a-5S"></a>舍利子白佛言。<a id="a-5T"></a>世尊。<a id="a-5U"></a>若法无所有今云何有。<a id="a-5V"></a>佛言。<a id="a-5W"></a>舍利子。<a id="a-5X"></a>诸法无所有今如是有。<a id="a-5Y"></a>彼诸愚异生于无法中以不了故说为无明。<a id="a-5Z"></a>是故执着无明。<a id="a-5a"></a>以执着故起分别心。<a id="a-5b"></a>由分别故堕于二边。<a id="a-5c"></a>如是展转于一切法。<a id="a-5d"></a>种种分别起所得相。<a id="a-5e"></a>彼分别已依于二边而生执着。<a id="a-5f"></a>是故分别过去诸法。<a id="a-5g"></a>分别未来诸法。<a id="a-5h"></a>分别现在诸法。<a id="a-5i"></a>以诸分别故执著名色。<a id="a-5j"></a>舍利子。<a id="a-5k"></a>彼诸异生不了诸法无所有性起分别者。<a id="a-5l"></a>于如实道不能了知亦不能见。<a id="a-5m"></a>由不知见故不出三界。<a id="a-5n"></a>于实际法不能安住亦不生信。<a id="a-5o"></a>是故堕彼愚异生数。</p>
  <p id="a5p">尔时尊者舍利子复白佛言。<a id="a-5q"></a>世尊。<a id="a-5r"></a>若菩萨摩诃萨如是学者是学一切智不。<a id="a-5s"></a>佛言。<a id="a-5t"></a>舍利子。<a id="a-5u"></a>菩萨摩诃萨如是学者非学一切智。<a id="a-5v"></a>菩萨摩诃萨如是学者亦学一切智。<a id="a-5w"></a>如是学者亦学一切法。<a id="a-5x"></a>得近一切智成就一切智。</p>
  <p id="a5y">是时尊者须菩提白佛言。<a id="a-5z"></a>世尊。<a id="a-60"></a>若有幻人作是问言。<a id="a-61"></a>云何修学一切智。<a id="a-62"></a>云何亲近一切智。<a id="a-63"></a>云何成就一切智。<a id="a-64"></a>彼若作是问我当云何答。<a id="a-65"></a>佛言。<a id="a-66"></a>须菩提。<a id="a-67"></a>我今问汝随汝意答。<a id="a-68"></a>须菩提言。<a id="a-69"></a>善哉世尊。<a id="a-6A"></a>愿乐欲闻。<a id="a-6B"></a>佛言。<a id="a-6C"></a>须菩提。<a id="a-6D"></a>于汝意云何。<a id="a-6E"></a>幻异于色色异幻不。<a id="a-6F"></a>如是幻异受想行识。<a id="a-6G"></a>受想行识异于幻不。<a id="a-6H"></a>须菩提言。<a id="a-6I"></a>不也世尊。<a id="a-6J"></a>异幻非色异色非幻。<a id="a-6K"></a>彼幻即色彼色即幻。<a id="a-6L"></a>受想行识亦复如是。<a id="a-6M"></a>佛言。<a id="a-6N"></a>须菩提。<a id="a-6O"></a>于意云何。<a id="a-6P"></a>所有五取蕴是菩萨不。<a id="a-6Q"></a>须菩提言。<a id="a-6R"></a>如是世尊。<a id="a-6S"></a>如是善逝。<a id="a-6T"></a>佛告须菩提。<a id="a-6U"></a>当知五取蕴即是幻人。<a id="a-6V"></a>何以故。<a id="a-6W"></a>说色如幻受想行识亦如幻。<a id="a-6X"></a>彼色受想行识。<a id="a-6Y"></a>即是六根五蕴。<a id="a-6Z"></a>是故菩萨摩诃萨亦如幻。<a id="a-6a"></a>若欲修学般若波罗蜜多者。<a id="a-6b"></a>当如幻学即得阿耨多罗三藐三菩提。</p>
  <p id="a6c">须菩提白佛言。<a id="a-6d"></a>世尊。<a id="a-6e"></a>若有初住大乘菩萨。<a id="a-6f"></a>闻作是说得无惊怖耶。<a id="a-6g"></a>佛言。<a id="a-6h"></a>须菩提。<a id="a-6i"></a>彼初住大乘菩萨若随恶知识。<a id="a-6j"></a>即于是法闻已惊怖。<a id="a-6k"></a>而彼菩萨若随善知识。<a id="a-6l"></a>即闻是法不生惊怖。<a id="a-6m"></a>须菩提白佛言。<a id="a-6n"></a>世尊。<a id="a-6o"></a>云何名为菩萨摩诃萨恶知识。<a id="a-6p"></a>佛言。<a id="a-6q"></a>若有教令远离般若波罗蜜多者。<a id="a-6r"></a>是为菩萨恶知识。<a id="a-6s"></a>何名菩萨善知识。<a id="a-6t"></a>佛言。<a id="a-6u"></a>若于般若波罗蜜多。<a id="a-6v"></a>自所宣说转教他人。<a id="a-6w"></a>复为他人广示魔业及魔过失。<a id="a-6x"></a>劝令觉了觉已复令远离。<a id="a-6y"></a>又复劝令不离诸佛。<a id="a-6z"></a>须菩提当知。<a id="a-70"></a>是人被大乘铠大乘庄严安住大乘。<a id="a-71"></a>是为菩萨摩诃萨善知识。<a id="a-72"></a>须菩提白佛言。<a id="a-73"></a>世尊。<a id="a-74"></a>如佛所说。<a id="a-75"></a>菩萨摩诃萨被大乘铠大乘庄严安住大乘。<a id="a-76"></a>世尊。<a id="a-77"></a>当说何句义是菩萨义。<a id="a-78"></a>佛言。<a id="a-79"></a>须菩提。<a id="a-7A"></a>当知非句义是菩萨义。<a id="a-7B"></a>何以故。<a id="a-7C"></a>菩萨于一切法无所障碍。<a id="a-7D"></a>于一切法如实了知。<a id="a-7E"></a>乃至阿耨多罗三藐三菩提亦无障碍亦如实知。<a id="a-7F"></a>此说为菩萨义。<a id="a-7G"></a>又复世尊。<a id="a-7H"></a>云何得名摩诃萨。<a id="a-7I"></a>佛言。<a id="a-7J"></a>于有情聚中而为最上。<a id="a-7K"></a>以是义故名为摩诃萨。</p>
  <p id="a7L">尔时尊者舍利子白佛言。<a id="a-7M"></a>世尊。<a id="a-7N"></a>我亦乐说摩诃萨义。<a id="a-7O"></a>佛言。<a id="a-7P"></a>随所乐说今正是时。<a id="a-7Q"></a>舍利子言所有我见。<a id="a-7R"></a>众生见。<a id="a-7S"></a>命者见。<a id="a-7T"></a>补特伽罗见。<a id="a-7U"></a>诸有趣见。<a id="a-7V"></a>断见。<a id="a-7W"></a>常见。<a id="a-7X"></a>及有身见。<a id="a-7Y"></a>若离如是等见为众生说法者是为摩诃萨。</p>
  <p id="a7Z">尔时尊者须菩提白佛言。<a id="a-7a"></a>世尊。<a id="a-7b"></a>我亦乐说摩诃萨义。<a id="a-7c"></a>佛言。<a id="a-7d"></a>随所乐说今正是时。<a id="a-7e"></a>须菩提言。<a id="a-7f"></a>若菩提心。<a id="a-7g"></a>一切智心。<a id="a-7h"></a>无漏心。<a id="a-7i"></a>无等心。<a id="a-7j"></a>无等等心。<a id="a-7k"></a>于如是心无碍无著。<a id="a-7l"></a>不为一切声闻缘觉所坏。<a id="a-7m"></a>以是义故名为摩诃萨。<a id="a-7n"></a>由此入于菩萨摩诃萨数时尊者舍利子白须菩提言。<a id="a-7o"></a>云何彼心无碍无著须菩提言。<a id="a-7p"></a>以无心故心无障碍亦无所著。<a id="a-7q"></a>舍利子言。<a id="a-7r"></a>心义云何。<a id="a-7s"></a>须菩提言。<a id="a-7t"></a>舍利子。<a id="a-7u"></a>心于有无为可生耶。<a id="a-7v"></a>为可得耶。<a id="a-7w"></a>舍利子言。<a id="a-7x"></a>不也须菩提。<a id="a-7y"></a>是时须菩提告舍利子言。<a id="a-7z"></a>心于有无若不可得者。<a id="a-80"></a>何故于心有所说耶。<a id="a-81"></a>尊者舍利子赞须菩提言。<a id="a-82"></a>善哉善哉。<a id="a-83"></a>须菩提。<a id="a-84"></a>诚如佛说。<a id="a-85"></a>汝于无诤三昧行中最胜第一。</p>
  <p id="a86">尔时尊者满慈子白佛言。<a id="a-87"></a>世尊。<a id="a-88"></a>我亦乐说摩诃萨义。<a id="a-89"></a>佛言。<a id="a-8A"></a>随所乐说今正是时。<a id="a-8B"></a>满慈子言。<a id="a-8C"></a>摩诃萨者所谓被大乘铠以大乘法而自庄严安住大乘。<a id="a-8D"></a>是故说为摩诃萨义。<a id="a-8E"></a>是时须菩提白佛言。<a id="a-8F"></a>世尊。<a id="a-8G"></a>所言菩萨摩诃萨被大乘铠者。<a id="a-8H"></a>以何义故名大乘铠。<a id="a-8I"></a>佛言。<a id="a-8J"></a>若菩萨摩诃萨作如是念。<a id="a-8K"></a>我应度无量无数众生令至涅盘。<a id="a-8L"></a>虽度如是众生。<a id="a-8M"></a>已于诸众生无所度想。<a id="a-8N"></a>而无一众生得涅盘者。<a id="a-8O"></a>何以故。<a id="a-8P"></a>一切法性本如是故离诸起作。<a id="a-8Q"></a>须菩提。<a id="a-8R"></a>譬如幻师于四衢道以其幻法出多人聚出已即隐。<a id="a-8S"></a>须菩提。<a id="a-8T"></a>于汝意云何。<a id="a-8U"></a>是诸幻人有所从来有其实不。<a id="a-8V"></a>有所灭去有所坏不。<a id="a-8W"></a>须菩提言。<a id="a-8X"></a>不也世尊。<a id="a-8Y"></a>佛言。<a id="a-8Z"></a>须菩提。<a id="a-8a"></a>菩萨摩诃萨亦复如是。<a id="a-8b"></a>虽度无量无数众生令至涅盘。<a id="a-8c"></a>而实无众生有所度者若菩萨摩诃萨闻作是说不生惊怖。<a id="a-8d"></a>当知是菩萨摩诃萨被大乘铠而自庄严。</p>
  <p id="a8e">尔时尊者须菩提白佛言。<a id="a-8f"></a>世尊。<a id="a-8g"></a>如我解佛所说义。<a id="a-8h"></a>菩萨摩诃萨若如是了知者。<a id="a-8i"></a>是为被大乘铠勇猛坚固而善庄严。<a id="a-8j"></a>佛言。<a id="a-8k"></a>须菩提。<a id="a-8l"></a>如是如是。<a id="a-8m"></a>何以故。<a id="a-8n"></a>彼一切智是无为无作法。<a id="a-8o"></a>为利众生故起诸方便。<a id="a-8p"></a>而彼众生亦是无为无作法。<a id="a-8q"></a>须菩提言。<a id="a-8r"></a>诚如佛说。<a id="a-8s"></a>所以者何。<a id="a-8t"></a>色无缚无解。<a id="a-8u"></a>受想行识亦无缚无解。<a id="a-8v"></a>世尊。<a id="a-8w"></a>色真如无缚无解。<a id="a-8x"></a>受想行识真如亦无缚无解。</p>
  <p id="a8y">尔时尊者满慈子白须菩提言。<a id="a-8z"></a>如尊者所说。<a id="a-90"></a>色无缚无解。<a id="a-91"></a>受想行识无缚无解。<a id="a-92"></a>色真如无缚无解。<a id="a-93"></a>受想行识真如无缚无解者。<a id="a-94"></a>此中何等是色无缚无解。<a id="a-95"></a>何等是受想行识无缚无解。<a id="a-96"></a>何等是色真如无缚无解。<a id="a-97"></a>何等是受想行识真如无缚无解。<a id="a-98"></a>须菩提答言。<a id="a-99"></a>满慈子。<a id="a-9A"></a>汝今当知。<a id="a-9B"></a>幻人色无缚无解。<a id="a-9C"></a>幻人受想行识无缚无解。<a id="a-9D"></a>幻人色真如无缚无解。<a id="a-9E"></a>幻人受想行识真如无缚无解。<a id="a-9F"></a>何以故。<a id="a-9G"></a>无所有故无缚无解。<a id="a-9H"></a>离故无缚无解。<a id="a-9I"></a>不生故无缚无解。<a id="a-9J"></a>若菩萨摩诃萨如是了知者。<a id="a-9K"></a>是即安住大乘被大乘铠大乘庄严。<a id="a-9L"></a>即时尊者满慈子。<a id="a-9M"></a>闻是说已默然而住。</p>
  <p id="a9N">尔时尊者须菩提白佛言。<a id="a-9O"></a>世尊。<a id="a-9P"></a>如佛所言。<a id="a-9Q"></a>菩萨摩诃萨安住大乘被大乘铠大乘庄严。<a id="a-9R"></a>世尊以何义故为名大乘。<a id="a-9S"></a>菩萨云何了知。<a id="a-9T"></a>是乘从何所出。<a id="a-9U"></a>出已于何所住。<a id="a-9V"></a>佛告须菩提。<a id="a-9W"></a>大乘者无限量无分数无边际。<a id="a-9X"></a>以是义故名为大乘。<a id="a-9Y"></a>菩萨摩诃萨即如是了知。<a id="a-9Z"></a>又言大乘从何所出住何处者。<a id="a-9a"></a>是乘从三界出住波罗蜜多。<a id="a-9b"></a>彼无所著故即住一切智。<a id="a-9c"></a>从是出生菩萨摩诃萨。</p>
  <p id="a9d">复次须菩提。<a id="a-9e"></a>若法无所出亦复无所住。<a id="a-9f"></a>以无住故即一切智无住相应。<a id="a-9g"></a>又此大乘亦无所有即无所出。<a id="a-9h"></a>无出故如是出。<a id="a-9i"></a>所以者何。<a id="a-9j"></a>若有所出若无所出。<a id="a-9k"></a>如是二法俱不可得而无所生。<a id="a-9l"></a>乃至一切法中。<a id="a-9m"></a>无法可出亦无非法可出。<a id="a-9n"></a>须菩提。<a id="a-9o"></a>菩萨摩诃萨般若波罗蜜多如是出生。</p>
  <p id="a9p">尔时尊者须菩提白佛言。<a id="a-9q"></a>世尊。<a id="a-9r"></a>如佛所说。<a id="a-9s"></a>彼大乘法于一切世间天人阿修罗中。<a id="a-9t"></a>而为最胜与虚空等。<a id="a-9u"></a>如彼虚空能受无量无数众生。<a id="a-9v"></a>彼大乘法亦复如是。<a id="a-9w"></a>能受无量无数众生。<a id="a-9x"></a>世尊。<a id="a-9y"></a>菩萨摩诃萨于大乘法不见有来不见有去亦无住处。<a id="a-9z"></a>前际不可得后际不可得中际不可得。<a id="a-A0"></a>三世平等无所生故。<a id="a-A1"></a>是故大乘义如是说。</p>
  <p id="aA2">尔时世尊赞言。<a id="a-A3"></a>善哉善哉。<a id="a-A4"></a>须菩提。<a id="a-A5"></a>如是如是。<a id="a-A6"></a>须菩提。<a id="a-A7"></a>菩萨摩诃萨于大乘法如是修学。<a id="a-A8"></a>彼菩萨摩诃萨即得成就一切智。</p>
 </body>
</html>