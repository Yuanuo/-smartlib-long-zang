<!doctype html>
<html id="z3IBUaDel" data-ver="503">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说佛母出生三法藏般若波罗蜜多经卷第十四</h1>
  <h2 id="a2">譬喻品第十四</h2>
  <p id="a3">尔时尊者须菩提白佛言。<a id="a-4"></a>世尊。<a id="a-5"></a>若菩萨摩诃萨。<a id="a-6"></a>闻此甚深般若波罗蜜多正法。<a id="a-7"></a>不惊不怖不退不失不疑不难不悔不没心生信解者。<a id="a-8"></a>是菩萨于何处没而来生此。</p>
  <p id="a9">佛告须菩提。<a id="a-A"></a>若菩萨摩诃萨。<a id="a-B"></a>闻此甚深般若波罗蜜多正法。<a id="a-C"></a>不惊不怖不退不失不疑不难不悔不没。<a id="a-D"></a>心生信解者。<a id="a-E"></a>是菩萨于彼最上人中没已而来生此。<a id="a-F"></a>复得闻是甚深般若波罗蜜多正法爱乐听受不暂舍离彼说法者。<a id="a-G"></a>譬如新生犊子不离其母。<a id="a-H"></a>须菩提。<a id="a-I"></a>菩萨摩诃萨亦复如是。<a id="a-J"></a>于此甚深般若波罗蜜多正法。<a id="a-K"></a>心净信解爱乐听受。<a id="a-L"></a>而不暂离彼说法者。<a id="a-M"></a>以不离其说法者故。<a id="a-N"></a>即不弃舍般若波罗蜜多。<a id="a-O"></a>须菩提白佛言。<a id="a-P"></a>世尊。<a id="a-Q"></a>若有菩萨摩诃萨。<a id="a-R"></a>具足如是功德者。<a id="a-S"></a>岂不从于他方佛刹没已生此耶。<a id="a-T"></a>佛言须菩提。<a id="a-U"></a>如是如是。<a id="a-V"></a>若有菩萨摩诃萨。<a id="a-W"></a>具足如是功德者。<a id="a-X"></a>当知已于他方佛刹彼彼佛所。<a id="a-Y"></a>恭敬听受此甚深法。<a id="a-Z"></a>而复于中请问其义。<a id="a-a"></a>从彼没已而来生此。<a id="a-b"></a>以是因缘。<a id="a-c"></a>今得闻此甚深般若波罗蜜多正法时。<a id="a-d"></a>亦复具足如是功德。</p>
  <p id="ae">复次须菩提。<a id="a-f"></a>有诸菩萨。<a id="a-g"></a>于知足天上慈氏菩萨摩诃萨所。<a id="a-h"></a>闻此甚深般若波罗蜜多正法不疑不难。<a id="a-i"></a>而复于中请问其义。<a id="a-j"></a>以是因缘。<a id="a-k"></a>于彼没已而来生此。<a id="a-l"></a>今得闻此甚深般若波罗蜜多正法时。<a id="a-m"></a>亦复具足如是功德。</p>
  <p id="an">复次须菩提。<a id="a-o"></a>若菩萨摩诃萨。<a id="a-p"></a>于先世中虽复曾闻此甚深法。<a id="a-q"></a>不能如实请问其义。<a id="a-r"></a>心生疑悔者。<a id="a-s"></a>当知是菩萨转身生此。<a id="a-t"></a>设得闻是甚深正法。<a id="a-u"></a>亦复于中心生疑悔。<a id="a-v"></a>何以故。<a id="a-w"></a>以其先世不问所致故。</p>
  <p id="ax">复次须菩提。<a id="a-y"></a>若菩萨摩诃萨。<a id="a-z"></a>于先世中闻此甚深般若波罗蜜多正法时。<a id="a-10"></a>能一日二日三四五日。<a id="a-11"></a>发生净信请问其义者。<a id="a-12"></a>是菩萨转身生此。<a id="a-13"></a>闻是正法心即信解离诸疑悔。<a id="a-14"></a>亦复于中请问其义。<a id="a-15"></a>何以故。<a id="a-16"></a>法尔如是故。</p>
  <p id="a17">复次须菩提。<a id="a-18"></a>若有菩萨于先世中。<a id="a-19"></a>虽得闻此甚深般若波罗蜜多正法。<a id="a-1A"></a>不能决定请问其义。<a id="a-1B"></a>亦复不能随所说行。<a id="a-1C"></a>是故今时于此甚深般若波罗蜜多正法。<a id="a-1D"></a>或时乐闻或不乐闻。<a id="a-1E"></a>其心轻动不能决定。<a id="a-1F"></a>犹如轻妙氎衣随风所转。<a id="a-1G"></a>须菩提。<a id="a-1H"></a>当知此菩萨初住大乘法中心不清净不能发生决定信解。<a id="a-1I"></a>不取般若波罗蜜多。<a id="a-1J"></a>不随般若波罗蜜多行。<a id="a-1K"></a>是故于彼声闻缘觉二地之中随堕一处。</p>
  <p id="a1L">复次须菩提。<a id="a-1M"></a>譬如有人乘船入海船忽破坏。<a id="a-1N"></a>是人若不取彼浮囊或木或板等。<a id="a-1O"></a>当知是人即于中路没水而死。<a id="a-1P"></a>由此因缘不到彼岸。<a id="a-1Q"></a>须菩提。<a id="a-1R"></a>菩萨摩诃萨亦复如是。<a id="a-1S"></a>于阿耨多罗三藐三菩提。<a id="a-1T"></a>有信有忍有爱有欲。<a id="a-1U"></a>有解有行有喜有乐有舍有精进。<a id="a-1V"></a>有尊重有深心有净心。<a id="a-1W"></a>离放逸不散乱。<a id="a-1X"></a>虽具如是功德。<a id="a-1Y"></a>若不得般若波罗蜜多善巧方便所护念者。<a id="a-1Z"></a>是菩萨即不能成就一切智果。<a id="a-1a"></a>于其中路有所退失。<a id="a-1b"></a>须菩提。<a id="a-1c"></a>云何名为中路。<a id="a-1d"></a>又复退失何法。<a id="a-1e"></a>须菩提。<a id="a-1f"></a>中路者所谓声闻缘觉之地。<a id="a-1g"></a>所退失者谓一切智果。</p>
  <p id="a1h">须菩提。<a id="a-1i"></a>又如有人乘船入海。<a id="a-1j"></a>于其中路船忽破坏。<a id="a-1k"></a>是人即时取彼浮囊或木或板等。<a id="a-1l"></a>当知是人得离难事。<a id="a-1m"></a>不为海水所溺而死。<a id="a-1n"></a>获大安隐到于彼岸。</p>
  <p id="a1o">须菩提。<a id="a-1p"></a>菩萨摩诃萨亦复如是。<a id="a-1q"></a>于阿耨多罗三藐三菩提。<a id="a-1r"></a>有信有忍有爱有欲。<a id="a-1s"></a>有解有行有喜有乐。<a id="a-1t"></a>有舍有精进有尊重有深心有净心。<a id="a-1u"></a>离放逸不散乱。<a id="a-1v"></a>具足如是功德已。<a id="a-1w"></a>复得般若波罗蜜多善巧方便所护念者。<a id="a-1x"></a>是菩萨于其中路无所退失。<a id="a-1y"></a>不堕声闻缘觉之地。<a id="a-1z"></a>即能成就一切智果。</p>
  <p id="a20">复次须菩提。<a id="a-21"></a>又如有人持以坏瓶诣于河池井泉欲取其水。<a id="a-22"></a>是瓶不久中路破坏。<a id="a-23"></a>以是因缘水不能得。<a id="a-24"></a>何以故。<a id="a-25"></a>瓶未成熟。<a id="a-26"></a>是故破坏还归于地。<a id="a-27"></a>须菩提。<a id="a-28"></a>菩萨摩诃萨亦复如是。<a id="a-29"></a>于阿耨多罗三藐三菩提。<a id="a-2A"></a>有信有忍有爱有欲。<a id="a-2B"></a>有解有行有喜有乐。<a id="a-2C"></a>有舍有精进。<a id="a-2D"></a>有尊重有深心有净心。<a id="a-2E"></a>离放逸不散乱。<a id="a-2F"></a>虽具如是功德。<a id="a-2G"></a>若不得般若波罗蜜多善巧方便所护念者。<a id="a-2H"></a>是菩萨于其中路有所退失。<a id="a-2I"></a>堕于声闻缘觉之地。<a id="a-2J"></a>不能成就一切智果。</p>
  <p id="a2K">须菩提。<a id="a-2L"></a>又如有人持以熟瓶诣于河池井泉欲取其水。<a id="a-2M"></a>是人随所往处即能得水得已持归。<a id="a-2N"></a>是瓶坚牢无所破坏。<a id="a-2O"></a>何以故。<a id="a-2P"></a>瓶已熟故。<a id="a-2Q"></a>须菩提。<a id="a-2R"></a>菩萨摩诃萨亦复如是。<a id="a-2S"></a>于阿耨多罗三藐三菩提。<a id="a-2T"></a>有信有忍有欲有爱。<a id="a-2U"></a>有解有行有喜有乐。<a id="a-2V"></a>有舍有精进有尊重。<a id="a-2W"></a>有净心有深心。<a id="a-2X"></a>离放逸不散乱。<a id="a-2Y"></a>具足如是功德已。<a id="a-2Z"></a>复得般若波罗蜜多善巧方便所护念者。<a id="a-2a"></a>当知是菩萨于其中路无所退失。<a id="a-2b"></a>不堕声闻缘觉之地。<a id="a-2c"></a>即能成就一切智果。</p>
  <p id="a2d">复次须菩提。<a id="a-2e"></a>又如世间有诸商人少智少慧。<a id="a-2f"></a>于大海边随取一船。<a id="a-2g"></a>载诸财物入于海中。<a id="a-2h"></a>是船不久疏漏破坏。<a id="a-2i"></a>何以故。<a id="a-2j"></a>本所造作不能坚牢。<a id="a-2k"></a>船诸所用亦不能备。<a id="a-2l"></a>由彼商人无智慧故。<a id="a-2m"></a>不能觉了取以载物。<a id="a-2n"></a>于其中路船既破坏财复散没。<a id="a-2o"></a>商人尔时徒自忧恼。<a id="a-2p"></a>须菩提。<a id="a-2q"></a>菩萨摩诃萨亦复如是。<a id="a-2r"></a>于阿耨多罗三藐三菩提。<a id="a-2s"></a>有忍有信乃至离放逸不散乱。<a id="a-2t"></a>虽具如是功德。<a id="a-2u"></a>若不得般若波罗蜜多善巧方便所护念者。<a id="a-2v"></a>当知是菩萨于其中路有所退失。<a id="a-2w"></a>须菩提。<a id="a-2x"></a>中路退者所谓堕于声闻缘觉之地。<a id="a-2y"></a>失者所谓失彼一切智宝。<a id="a-2z"></a>于自利行及利他行皆不成就。</p>
  <p id="a30">须菩提。<a id="a-31"></a>又如有诸商人有智有慧。<a id="a-32"></a>于大海边求妙好船。<a id="a-33"></a>知本造作坚固圆满。<a id="a-34"></a>船诸所用悉已备者取以载物。<a id="a-35"></a>入于大海。<a id="a-36"></a>是船无难。<a id="a-37"></a>随所往处皆悉得至。<a id="a-38"></a>而彼财物亦不散没。<a id="a-39"></a>何以故。<a id="a-3A"></a>由彼商人有智慧故。<a id="a-3B"></a>于其中路不生忧恼。<a id="a-3C"></a>须菩提。<a id="a-3D"></a>菩萨摩诃萨亦复如是。<a id="a-3E"></a>于阿耨多罗三藐三菩提。<a id="a-3F"></a>有信有忍。<a id="a-3G"></a>乃至离放逸不散乱。<a id="a-3H"></a>具足如是功德已。<a id="a-3I"></a>复得般若波罗蜜多善巧方便所护念者。<a id="a-3J"></a>当知是菩萨于其中路无所退失。<a id="a-3K"></a>不堕声闻缘觉之地。<a id="a-3L"></a>即能成就一切智果。</p>
  <p id="a3M">复次须菩提。<a id="a-3N"></a>又如世间百二十岁老人。<a id="a-3O"></a>忽于一时为彼风癀痰[病-丙+(企-止+(套-大))]诸病侵恼。<a id="a-3P"></a>以是因缘忍苦于床。<a id="a-3Q"></a>须菩提。<a id="a-3R"></a>于意云何。<a id="a-3S"></a>是人若时无人扶侍。<a id="a-3T"></a>当能从床而自起不。<a id="a-3U"></a>须菩提言。<a id="a-3V"></a>不也世尊。<a id="a-3W"></a>佛言。<a id="a-3X"></a>须菩提。<a id="a-3Y"></a>是人设或能从床起。<a id="a-3Z"></a>亦不能行一里二里乃至由旬。<a id="a-3a"></a>何以故。<a id="a-3b"></a>已为老病所侵恼故。<a id="a-3c"></a>须菩提。<a id="a-3d"></a>菩萨摩诃萨亦复如是。<a id="a-3e"></a>于阿耨多罗三藐三菩提有信有忍。<a id="a-3f"></a>乃至离放逸不散乱。<a id="a-3g"></a>虽具如是功德。<a id="a-3h"></a>若不得般若波罗蜜多善巧方便所护念者。<a id="a-3i"></a>当知是菩萨。<a id="a-3j"></a>于其中路有所退失。<a id="a-3k"></a>堕于声闻缘觉之地。<a id="a-3l"></a>不能成就一切智果。</p>
  <p id="a3m">又须菩提。<a id="a-3n"></a>而彼百二十岁老人。<a id="a-3o"></a>虽复有疾忍苦于床。<a id="a-3p"></a>若时有二力士。<a id="a-3q"></a>来谓其言。<a id="a-3r"></a>我等二人各于左右扶侍于汝。<a id="a-3s"></a>汝速当起随有所往。<a id="a-3t"></a>令汝得至勿忧中路有所退失。<a id="a-3u"></a>时老病人受其语故。<a id="a-3v"></a>能从床起随往得至。<a id="a-3w"></a>须菩提。<a id="a-3x"></a>菩萨摩诃萨亦复如是。<a id="a-3y"></a>于阿耨多罗三藐三菩提。<a id="a-3z"></a>有信有忍乃至离放逸不散乱。<a id="a-40"></a>具足如是功德已。<a id="a-41"></a>复得般若波罗蜜多善巧方便所护念者。<a id="a-42"></a>当知是菩萨于其中路无所退失。<a id="a-43"></a>不堕声闻缘觉之地。<a id="a-44"></a>即能成就一切智果。<a id="a-45"></a>何以故。<a id="a-46"></a>法尔如是故。<a id="a-47"></a>须菩提。<a id="a-48"></a>若诸菩萨摩诃萨。<a id="a-49"></a>于阿耨多罗三藐三菩提。<a id="a-4A"></a>有信有忍。<a id="a-4B"></a>乃至离放逸不散乱。<a id="a-4C"></a>具足如是功德已。<a id="a-4D"></a>复得般若波罗蜜多善巧方便所护念者。<a id="a-4E"></a>当知是菩萨决定不堕声闻缘觉之地。<a id="a-4F"></a>即能成就一切智果。<a id="a-4G"></a>皆悉以是功德。<a id="a-4H"></a>回向阿耨多罗三藐三菩提。</p>
  <p data-pb></p>
  <h2 id="a4I">贤圣品第十五之一</h2>
  <p id="a4J">尔时尊者须菩提白佛言。<a id="a-4K"></a>世尊。<a id="a-4L"></a>彼初学菩萨于此甚深般若波罗蜜多当云何学。</p>
  <p id="a4M">佛告尊者须菩提言。<a id="a-4N"></a>诸初学菩萨。<a id="a-4O"></a>若欲学此甚深般若波罗蜜多者。<a id="a-4P"></a>应当亲近彼善知识。<a id="a-4Q"></a>尊重恭敬修学般若波罗蜜多。<a id="a-4R"></a>是善知识应当为彼初学菩萨如理教授。<a id="a-4S"></a>如实宣说般若波罗蜜多义。<a id="a-4T"></a>作如是言。<a id="a-4U"></a>善男子。<a id="a-4V"></a>汝所修习布施波罗蜜多持戒忍辱精进禅定智慧波罗蜜多所有功德。<a id="a-4W"></a>皆当回向阿耨多罗三藐三菩提。<a id="a-4X"></a>又善男子。<a id="a-4Y"></a>汝以布施功德。<a id="a-4Z"></a>回向阿耨多罗三藐三菩提时。<a id="a-4a"></a>不应取着阿耨多罗三藐三菩提果。<a id="a-4b"></a>勿取着色谓是菩提。<a id="a-4c"></a>勿取着受想行识谓是菩提。<a id="a-4d"></a>何以故。<a id="a-4e"></a>彼一切智无取着故。<a id="a-4f"></a>善男子。<a id="a-4g"></a>汝所修习于戒能护。<a id="a-4h"></a>于忍能受。<a id="a-4i"></a>精进不懈。<a id="a-4j"></a>禅定寂静。<a id="a-4k"></a>智慧胜解。<a id="a-4l"></a>以如是等功德。<a id="a-4m"></a>回向阿耨多罗三藐三菩提时。<a id="a-4n"></a>不应取着阿耨多罗三藐三菩提果。<a id="a-4o"></a>勿取着色谓是菩提。<a id="a-4p"></a>勿取着受想行识谓是菩提。<a id="a-4q"></a>何以故。<a id="a-4r"></a>彼一切智无取着故。<a id="a-4s"></a>善男子。<a id="a-4t"></a>以是义故汝亦不应取着声闻缘觉之地。<a id="a-4u"></a>须菩提。<a id="a-4v"></a>彼善知识应为初学菩萨如是教授。<a id="a-4w"></a>使令渐入甚深般若波罗蜜多中。</p>
  <p id="a4x">须菩提复白佛言。<a id="a-4y"></a>世尊。<a id="a-4z"></a>菩萨摩诃萨趣求阿耨多罗三藐三菩提。<a id="a-50"></a>为欲普令一切众生断诸苦恼安住涅盘。<a id="a-51"></a>而诸菩萨所为甚难。<a id="a-52"></a>谓布施波罗蜜多如是相。<a id="a-53"></a>持戒忍辱精进禅定智慧波罗蜜多如是相。<a id="a-54"></a>诸相甚深所为甚难。<a id="a-55"></a>是故菩萨摩诃萨为欲成就阿耨多罗三藐三菩提者。<a id="a-56"></a>于轮回中当发精进勿生惊怖。</p>
  <p id="a57">佛言须菩提。<a id="a-58"></a>如是如是。<a id="a-59"></a>菩萨摩诃萨所为甚难。<a id="a-5A"></a>须菩提。<a id="a-5B"></a>而诸菩萨摩诃萨为欲利益安乐悲愍诸世间故。<a id="a-5C"></a>趣求阿耨多罗三藐三菩提。<a id="a-5D"></a>彼作是念。<a id="a-5E"></a>我若成就阿耨多罗三藐三菩提时。<a id="a-5F"></a>当为世间作大救护。<a id="a-5G"></a>当为世间作所归向。<a id="a-5H"></a>当为世间作所住舍。<a id="a-5I"></a>当为世间作究竟道。<a id="a-5J"></a>当为世间作广大洲。<a id="a-5K"></a>当为世间作大光明。<a id="a-5L"></a>当为世间作善导师。<a id="a-5M"></a>当为世间作真实趣。<a id="a-5N"></a>以是义故菩萨摩诃萨于阿耨多罗三藐三菩提发大精进。</p>
  <p id="a5O">须菩提。<a id="a-5P"></a>云何菩萨摩诃萨得阿耨多罗三藐三菩提时。<a id="a-5Q"></a>能为世间作大救护。<a id="a-5R"></a>所谓菩萨摩诃萨欲令世间一切众生断轮回苦。<a id="a-5S"></a>是名菩萨摩诃萨能为世间作大救护。</p>
  <p id="a5T">须菩提。<a id="a-5U"></a>云何菩萨摩诃萨得阿耨多罗三藐三菩提时。<a id="a-5V"></a>能为世间作所归向。<a id="a-5W"></a>所谓菩萨摩诃萨欲令世间一切众生悉得解脱生老病死忧悲苦恼。<a id="a-5X"></a>如是等法是名菩萨摩诃萨能为世间作所归向。</p>
  <p id="a5Y">须菩提。<a id="a-5Z"></a>云何菩萨摩诃萨得阿耨多罗三藐三菩提时。<a id="a-5a"></a>能为世间作所住舍。<a id="a-5b"></a>所谓菩萨摩诃萨得菩提时。<a id="a-5c"></a>为诸众生以不着故说法。<a id="a-5d"></a>须菩提白佛言。<a id="a-5e"></a>世尊。<a id="a-5f"></a>云何名为不着耶。</p>
  <p id="a5g">佛言须菩提。<a id="a-5h"></a>若色不缚即色不着。<a id="a-5i"></a>若色不着即色不缚。<a id="a-5j"></a>色不缚故即色不生不灭。<a id="a-5k"></a>由色不生不灭故即无所著。<a id="a-5l"></a>以无所著故无缚亦无解。<a id="a-5m"></a>受想行识亦复如是。<a id="a-5n"></a>若识不缚即识不着。<a id="a-5o"></a>若识不着即识不缚。<a id="a-5p"></a>识不缚故即识不生不灭。<a id="a-5q"></a>由识不生不灭故即无所著。<a id="a-5r"></a>以无所著故无缚亦无解。<a id="a-5s"></a>彼一切法亦复如是。<a id="a-5t"></a>于诸知见悉无所著。<a id="a-5u"></a>须菩提。<a id="a-5v"></a>菩萨摩诃萨得阿耨多罗三藐三菩提时。<a id="a-5w"></a>为诸众生如是说法。<a id="a-5x"></a>是名菩萨摩诃萨能为世间作所住舍。</p>
  <p id="a5y">须菩提。<a id="a-5z"></a>云何菩萨摩诃萨得阿耨多罗三藐三菩提时。<a id="a-60"></a>能为世间作究竟道。<a id="a-61"></a>所谓菩萨摩诃萨得菩提时。<a id="a-62"></a>为诸众生作如是说。<a id="a-63"></a>若色究竟即非色。<a id="a-64"></a>若受想行识究竟即非识。<a id="a-65"></a>由色受想行识如是故一切法亦然。<a id="a-66"></a>须菩提白佛言。<a id="a-67"></a>世尊。<a id="a-68"></a>若色受想行识究竟一切法亦然者。<a id="a-69"></a>彼菩萨摩诃萨皆不应得阿耨多罗三藐三菩提耶。<a id="a-6A"></a>何以故。<a id="a-6B"></a>一切法中无分别故。<a id="a-6C"></a>佛言须菩提。<a id="a-6D"></a>如是如是。<a id="a-6E"></a>彼一切法无所分别及分别者。<a id="a-6F"></a>由如是故菩萨摩诃萨得阿耨多罗三藐三菩提。<a id="a-6G"></a>是故一切法最上甚深微妙难入。<a id="a-6H"></a>安住寂静无得无证无动无转。<a id="a-6I"></a>须菩提。<a id="a-6J"></a>菩萨摩诃萨得阿耨多罗三藐三菩提时。<a id="a-6K"></a>为诸众生如是说法。<a id="a-6L"></a>是名菩萨摩诃萨能为世间作究竟道。</p>
  <p id="a6M">须菩提。<a id="a-6N"></a>云何菩萨摩诃萨得阿耨多罗三藐三菩提时。<a id="a-6O"></a>能为世间作广大洲。<a id="a-6P"></a>此复云何名为洲耶。<a id="a-6Q"></a>须菩提。<a id="a-6R"></a>譬如水中陆地断流之处故名为洲。<a id="a-6S"></a>彼一切法亦复如是。<a id="a-6T"></a>色前际断故后际亦断。<a id="a-6U"></a>受想行识前际断故后际亦断。<a id="a-6V"></a>乃至一切法前际断故后际亦断。<a id="a-6W"></a>以如是断故即一切法皆断。<a id="a-6X"></a>而此断相非颠倒相。<a id="a-6Y"></a>涅盘寂静。<a id="a-6Z"></a>须菩提。<a id="a-6a"></a>菩萨摩诃萨得阿耨多罗三藐三菩提时。<a id="a-6b"></a>为诸众生如是说法。<a id="a-6c"></a>是名菩萨摩诃萨能为世间作广大洲。</p>
  <p id="a6d">须菩提。<a id="a-6e"></a>云何菩萨摩诃萨得阿耨多罗三藐三菩提时。<a id="a-6f"></a>能为世间作大光明。<a id="a-6g"></a>所谓菩萨摩诃萨于长夜中广为众生作大方便。<a id="a-6h"></a>欲令众生拔无明箭出生死苦。<a id="a-6i"></a>以一切智光破诸痴暗。<a id="a-6j"></a>是名菩萨摩诃萨能为世间作大光明。</p>
  <p id="a6k">须菩提。<a id="a-6l"></a>云何菩萨摩诃萨得阿耨多罗三藐三菩提时。<a id="a-6m"></a>能为世间作善导师。<a id="a-6n"></a>所谓菩萨摩诃萨得菩提时。<a id="a-6o"></a>为诸众生说色自性不生不灭。<a id="a-6p"></a>说受想行识自性不生不灭。<a id="a-6q"></a>说异生法自性不生不灭。<a id="a-6r"></a>说声闻缘觉法自性不生不灭。<a id="a-6s"></a>说菩萨法自性不生不灭。<a id="a-6t"></a>说诸佛法自性不生不灭。<a id="a-6u"></a>乃至说一切法自性不生不灭。<a id="a-6v"></a>须菩提。<a id="a-6w"></a>菩萨摩诃萨得阿耨多罗三藐三菩提时。<a id="a-6x"></a>为诸众生如是说法。<a id="a-6y"></a>是名菩萨摩诃萨能为世间作善导师。</p>
  <p id="a6z">须菩提。<a id="a-70"></a>云何菩萨摩诃萨得阿耨多罗三藐三菩提时。<a id="a-71"></a>能为世间作真实趣。<a id="a-72"></a>所谓菩萨摩诃萨得菩提时。<a id="a-73"></a>说色趣空。<a id="a-74"></a>说受想行识趣空。<a id="a-75"></a>说一切法趣空。<a id="a-76"></a>即一切法不来不去。<a id="a-77"></a>如彼虚空不来不去无作无相无住无所住无住法无生无灭。<a id="a-78"></a>而一切法亦不来不去无作无相无住无所住无住法无生无灭。<a id="a-79"></a>以是义故即无分别及分别者。<a id="a-7A"></a>何以故。<a id="a-7B"></a>色住空性故不来不去。<a id="a-7C"></a>受想行识住空性故不来不去。<a id="a-7D"></a>乃至一切法住空性故不来不去。<a id="a-7E"></a>此中云何而彼空趣即一切法趣是趣无转。<a id="a-7F"></a>无相趣即一切法趣是趣无转。<a id="a-7G"></a>无愿趣即一切法趣是趣无转。<a id="a-7H"></a>无作趣即一切法趣是趣无转。<a id="a-7I"></a>无生趣即一切法趣是趣无转。<a id="a-7J"></a>无趣趣即一切法趣是趣无转。<a id="a-7K"></a>无性趣即一切法趣是趣无转。<a id="a-7L"></a>梦趣即一切法趣是趣无转。<a id="a-7M"></a>我趣即一切法趣是趣无转。<a id="a-7N"></a>无我趣即一切法趣是趣无转。<a id="a-7O"></a>无边趣即一切法趣是趣无转。<a id="a-7P"></a>寂静趣即一切法趣是趣无转。<a id="a-7Q"></a>涅盘趣即一切法趣是趣无转。<a id="a-7R"></a>无起趣即一切法趣是趣无转。<a id="a-7S"></a>无还趣即一切法趣是趣无转。<a id="a-7T"></a>无往趣即一切法趣是趣无转。<a id="a-7U"></a>不动趣即一切法趣是趣无转。<a id="a-7V"></a>色趣即一切法趣是趣无转。<a id="a-7W"></a>受想行识趣即一切法趣是趣无转。<a id="a-7X"></a>阿罗汉果趣。<a id="a-7Y"></a>缘觉果趣。<a id="a-7Z"></a>阿耨多罗三藐三菩提果趣。<a id="a-7a"></a>即一切法趣是趣无转。<a id="a-7b"></a>须菩提。<a id="a-7c"></a>菩萨摩诃萨得阿耨多罗三藐三菩提时。<a id="a-7d"></a>为诸众生如是宣说诸法趣空。<a id="a-7e"></a>尔时须菩提白佛言。<a id="a-7f"></a>世尊。<a id="a-7g"></a>此般若波罗蜜多最上甚深。<a id="a-7h"></a>何人当能如实信解。<a id="a-7i"></a>佛告须菩提言。<a id="a-7j"></a>若有菩萨摩诃萨。<a id="a-7k"></a>已于过去如来应供正等正觉所成熟善根。<a id="a-7l"></a>久修菩萨甚深胜行者。<a id="a-7m"></a>于此甚深般若波罗蜜多即能信解。<a id="a-7n"></a>须菩提言。<a id="a-7o"></a>能信解者当云何相。<a id="a-7p"></a>佛言须菩提。<a id="a-7q"></a>若离贪嗔痴性是信解相。<a id="a-7r"></a>具是相者即能信解甚深般若波罗蜜多。<a id="a-7s"></a>须菩提白佛言。<a id="a-7t"></a>世尊。<a id="a-7u"></a>菩萨摩诃萨所得甚深般若波罗蜜多亦如是趣。<a id="a-7v"></a>得是趣已为诸众生如实宣说。<a id="a-7w"></a>令诸众生亦得是趣。<a id="a-7x"></a>佛告须菩提言。<a id="a-7y"></a>如是如是。<a id="a-7z"></a>须菩提甚深般若波罗蜜多亦如是趣。<a id="a-80"></a>菩萨摩诃萨得是趣已。<a id="a-81"></a>为诸众生如实宣说。<a id="a-82"></a>令诸众生亦得是趣。<a id="a-83"></a>须菩提。<a id="a-84"></a>菩萨摩诃萨得阿耨多罗三藐三菩提时。<a id="a-85"></a>为诸众生如是说法。<a id="a-86"></a>是名菩萨摩诃萨能为世间作真实趣。</p>
 </body>
</html>