<!doctype html>
<html id="z3IBUa8eh" data-ver="396">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说佛母出生三法藏般若波罗蜜多经卷第十</h1>
  <h2 id="a2">赞持品第十之二</h2>
  <p id="a3">尔时世尊赞尊者舍利子言。<a id="a-4"></a>善哉善哉。<a id="a-5"></a>舍利子。<a id="a-6"></a>如是如是。<a id="a-7"></a>如汝所说。<a id="a-8"></a>善引譬喻。<a id="a-9"></a>汝今以佛神力。<a id="a-A"></a>复说譬喻而明此义。<a id="a-B"></a>舍利子白佛言。<a id="a-C"></a>世尊。<a id="a-D"></a>又如有人欲见大海渐次而行。<a id="a-E"></a>若见有树或见树相。<a id="a-F"></a>若见有山或见山相。<a id="a-G"></a>当知是人去海尚远。<a id="a-H"></a>又复前行。<a id="a-I"></a>若不见树及树相。<a id="a-J"></a>不见山及山相。<a id="a-K"></a>当知是人去海渐近。<a id="a-L"></a>何以故。<a id="a-M"></a>大海深远广阔无涯。<a id="a-N"></a>近大海边无有一切山树等相。<a id="a-O"></a>是人虽未至海。<a id="a-P"></a>以不见彼山树相故。<a id="a-Q"></a>即知渐次近于大海。<a id="a-R"></a>世尊。<a id="a-S"></a>菩萨摩诃萨亦复如是。<a id="a-T"></a>若得闻此般若波罗蜜多法门瞻礼供养者。<a id="a-U"></a>是人虽于现在如来应供正等正觉所未得授记。<a id="a-V"></a>当知渐近阿耨多罗三藐三菩提而将授记。<a id="a-W"></a>何以故。<a id="a-X"></a>以闻此般若波罗蜜多法门为前相故。<a id="a-Y"></a>世尊。<a id="a-Z"></a>又如世间有种种树。<a id="a-a"></a>于其春时枝叶繁茂青润可爱。<a id="a-b"></a>阎浮提人见是相已皆生欢喜。<a id="a-c"></a>即作是念。<a id="a-d"></a>此树不久开华结实。<a id="a-e"></a>何以故。<a id="a-f"></a>彼开敷相先已现故。<a id="a-g"></a>世尊。<a id="a-h"></a>菩萨摩诃萨亦复如是。<a id="a-i"></a>若得闻此般若波罗蜜多法门瞻礼供养者。<a id="a-j"></a>当知是菩萨久已成熟最胜善根。<a id="a-k"></a>以其宿世善因缘故。<a id="a-l"></a>今于此般若波罗蜜多正法会中亲所听受。<a id="a-m"></a>得见诸佛及众贤圣。<a id="a-n"></a>复得诸佛贤圣以欢喜心作如是念。<a id="a-o"></a>过去诸菩萨将得授记亦复如是。<a id="a-p"></a>闻此正法为前相故。<a id="a-q"></a>今此菩萨当知渐近阿耨多罗三藐三菩提不久得记。<a id="a-r"></a>何以故。<a id="a-s"></a>前相现故。<a id="a-t"></a>又如世间女人怀妊。<a id="a-u"></a>日月将满身力疲困心识动乱。<a id="a-v"></a>饮食减少坐卧懈怠。<a id="a-w"></a>凡诸所欲而不勤行。<a id="a-x"></a>苦恼悉生厌本所习。<a id="a-y"></a>见是相已。<a id="a-z"></a>当知此人将产不久。<a id="a-10"></a>何以故。<a id="a-11"></a>前相现故。<a id="a-12"></a>世尊。<a id="a-13"></a>菩萨摩诃萨亦复如是。<a id="a-14"></a>若得闻此般若波罗蜜多法门瞻礼供养者。<a id="a-15"></a>当知是菩萨久已成熟善根。<a id="a-16"></a>渐近阿耨多罗三藐三菩提不久得记。<a id="a-17"></a>何以故。<a id="a-18"></a>以闻正法为前相故。<a id="a-19"></a>尔时世尊复赞尊者舍利子言。<a id="a-1A"></a>善哉善哉。<a id="a-1B"></a>舍利子。<a id="a-1C"></a>汝所乐说皆是如来神力所护。</p>
  <p id="a1D">是时尊者须菩提白佛言。<a id="a-1E"></a>希有世尊。<a id="a-1F"></a>如来应供正等正觉。<a id="a-1G"></a>善所护念诸菩萨众。<a id="a-1H"></a>能善宣说诸菩萨法。<a id="a-1I"></a>佛告须菩提言。<a id="a-1J"></a>诸菩萨摩诃萨。<a id="a-1K"></a>于长夜中多所饶益一切众生。<a id="a-1L"></a>以善方便与其利乐。<a id="a-1M"></a>悲愍世间为救度故。<a id="a-1N"></a>而诸菩萨勤求阿耨多罗三藐三菩提果。<a id="a-1O"></a>得证果已。<a id="a-1P"></a>欲为一切众生如其所应宣说法要。<a id="a-1Q"></a>是故诸佛共所护念。</p>
  <p id="a1R">须菩提白佛言。<a id="a-1S"></a>世尊。<a id="a-1T"></a>诸菩萨摩诃萨行般若波罗蜜多时。<a id="a-1U"></a>当云何观即得般若波罗蜜多具足。</p>
  <p id="a1V">佛言。<a id="a-1W"></a>须菩提。<a id="a-1X"></a>若菩萨摩诃萨行般若波罗蜜多时。<a id="a-1Y"></a>不见色法有所增相。<a id="a-1Z"></a>不见受想行识有所增相。<a id="a-1a"></a>是行般若波罗蜜多。<a id="a-1b"></a>不见色法有所减相。<a id="a-1c"></a>不见受想行识有所减相。<a id="a-1d"></a>是行般若波罗蜜多。<a id="a-1e"></a>乃至不见是法非法。<a id="a-1f"></a>是行般若波罗蜜多。<a id="a-1g"></a>须菩提。<a id="a-1h"></a>菩萨摩诃萨行般若波罗蜜多时。<a id="a-1i"></a>若如是观即得般若波罗蜜多具足。</p>
  <p id="a1j">须菩提白佛言。<a id="a-1k"></a>世尊。<a id="a-1l"></a>如佛所说般若波罗蜜多不可思议。<a id="a-1m"></a>佛言。<a id="a-1n"></a>须菩提。<a id="a-1o"></a>色受想行识不可思议。<a id="a-1p"></a>若菩萨不分别色不可思议。<a id="a-1q"></a>是行般若波罗蜜多。<a id="a-1r"></a>不分别受想行识不可思议。<a id="a-1s"></a>是行般若波罗蜜多。</p>
  <p id="a1t">尔时尊者舍利子白佛言。<a id="a-1u"></a>世尊。<a id="a-1v"></a>般若波罗蜜多法门最上甚深。<a id="a-1w"></a>何人当能如实信解。</p>
  <p id="a1x">佛告舍利子言。<a id="a-1y"></a>若久行菩萨道者。<a id="a-1z"></a>闻此般若波罗蜜多法门即能信解。<a id="a-20"></a>舍利子白佛言。<a id="a-21"></a>世尊。<a id="a-22"></a>何等是久行菩萨道者。<a id="a-23"></a>佛言。<a id="a-24"></a>舍利子。<a id="a-25"></a>若菩萨摩诃萨。<a id="a-26"></a>不分别如来十力四无所畏。<a id="a-27"></a>不分别如来诸功德法。<a id="a-28"></a>乃至不分别一切智。<a id="a-29"></a>若如是不分别诸法。<a id="a-2A"></a>是为久行菩萨道者。<a id="a-2B"></a>何以故。<a id="a-2C"></a>所有如来十力四无所畏不可思议。<a id="a-2D"></a>诸功德法乃至一切智皆不可思议。<a id="a-2E"></a>是故菩萨于一切法无所分别。<a id="a-2F"></a>由如是故。<a id="a-2G"></a>菩萨摩诃萨于法无所行而行。<a id="a-2H"></a>是行般若波罗蜜多。</p>
  <p id="a2I">尔时尊者须菩提白佛言。<a id="a-2J"></a>希有世尊。<a id="a-2K"></a>此甚深般若波罗蜜多法门。<a id="a-2L"></a>是大宝聚最上无染般若波罗蜜多。<a id="a-2M"></a>犹如虚空自性清净。<a id="a-2N"></a>世尊。<a id="a-2O"></a>有诸善男子善女人。<a id="a-2P"></a>于此般若波罗蜜多法门。<a id="a-2Q"></a>受持读诵记念思惟。<a id="a-2R"></a>乃至为人演说者。<a id="a-2S"></a>云何多难事起而为障碍。<a id="a-2T"></a>佛告尊者须菩提言。<a id="a-2U"></a>如是如是。<a id="a-2V"></a>如汝所说。<a id="a-2W"></a>善男子善女人。<a id="a-2X"></a>于此般若波罗蜜多法门。<a id="a-2Y"></a>受持读诵记念思惟。<a id="a-2Z"></a>乃至为人说其义时。<a id="a-2a"></a>多难事起而为障碍。<a id="a-2b"></a>须菩提。<a id="a-2c"></a>汝今当知。<a id="a-2d"></a>难事起时是其恶魔作诸魔障。<a id="a-2e"></a>是故善男子善女人。<a id="a-2f"></a>诸有受持读诵乃至为人演说者。<a id="a-2g"></a>应当速疾如理所作。</p>
  <p id="a2h">又复有诸善男子善女人。<a id="a-2i"></a>若欲自书。<a id="a-2j"></a>若使人书此般若波罗蜜多法门者。<a id="a-2k"></a>当于一月乃至一年速疾书成。<a id="a-2l"></a>何以故。<a id="a-2m"></a>此般若波罗蜜多大法宝中。<a id="a-2n"></a>多有怨贼常欲侵害。</p>
  <p id="a2o">复次尊者须菩提白佛言。<a id="a-2p"></a>世尊。<a id="a-2q"></a>诸有善男子善女人。<a id="a-2r"></a>受持读诵乃至书写此般若波罗蜜多法门时。<a id="a-2s"></a>若诸魔众伺求其便欲生破坏。<a id="a-2t"></a>当于尔时作何远离。</p>
  <p id="a2u">佛告须菩提。<a id="a-2v"></a>汝今当知。<a id="a-2w"></a>若有人受持读诵乃至书写此法门时。<a id="a-2x"></a>但当志心如理所作。<a id="a-2y"></a>彼诸恶魔虽复长时以坏法心于此法门欲作断灭。<a id="a-2z"></a>及持法者欲生破坏。<a id="a-30"></a>纵经多劫彼终不能伺得其便。</p>
  <p id="a31">尔时尊者舍利子白佛言。<a id="a-32"></a>世尊。<a id="a-33"></a>诸善男子善女人。<a id="a-34"></a>受持读诵此正法时。<a id="a-35"></a>若得远离诸魔业者。<a id="a-36"></a>是人即能读诵通利。<a id="a-37"></a>乃至书写皆无障碍。<a id="a-38"></a>世尊。<a id="a-39"></a>如佛所说彼诸恶魔伺求其便不能得者。<a id="a-3A"></a>当以何力能致如是。</p>
  <p id="a3B">佛告尊者舍利子言。<a id="a-3C"></a>汝今当知。<a id="a-3D"></a>皆是如来应供正等正觉威神之力。<a id="a-3E"></a>加持护念制伏诸魔不得其便。<a id="a-3F"></a>是故能令诸持法者读诵通利。<a id="a-3G"></a>乃至如所说学如所说行。<a id="a-3H"></a>如理相应皆悉无碍。<a id="a-3I"></a>何以故。<a id="a-3J"></a>今此甚深正法摄诸法相即诸法性。<a id="a-3K"></a>所有十方无量阿僧祇世界。<a id="a-3L"></a>现住说法诸佛如来。<a id="a-3M"></a>皆同宣说此般若波罗蜜多法门。<a id="a-3N"></a>是故诸佛如来。<a id="a-3O"></a>以其神通威力共所护念。<a id="a-3P"></a>诸持法者使令受持读诵通利。<a id="a-3Q"></a>乃至书写供养。<a id="a-3R"></a>如所说学如所说行。<a id="a-3S"></a>如理相应皆得无碍。<a id="a-3T"></a>舍利子。<a id="a-3U"></a>诸有持法善男子善女人。<a id="a-3V"></a>若为诸佛所护念者。<a id="a-3W"></a>我不见有诸恶魔众而能为害。</p>
  <p id="a3X">是时尊者舍利子白佛言。<a id="a-3Y"></a>世尊。<a id="a-3Z"></a>若诸菩萨摩诃萨。<a id="a-3a"></a>于此般若波罗蜜多法门。<a id="a-3b"></a>受持读诵书写供养。<a id="a-3c"></a>乃至如所说学如所说行如理相应。<a id="a-3d"></a>而能远离诸魔障者。<a id="a-3e"></a>亦是如来神通威力所护念耶。</p>
  <p id="a3f">佛告尊者舍利子言。<a id="a-3g"></a>如是如是。<a id="a-3h"></a>诸菩萨摩诃萨。<a id="a-3i"></a>已得一切如来神通威力加持护念。<a id="a-3j"></a>是故于此甚深般若波罗蜜多法门。<a id="a-3k"></a>而能受持读诵通利。<a id="a-3l"></a>乃至如所说学如所说行如理相应。<a id="a-3m"></a>悉得远离一切魔障。<a id="a-3n"></a>舍利子当知。<a id="a-3o"></a>是菩萨得诸如来神力加持。<a id="a-3p"></a>是诸如来所知所念。<a id="a-3q"></a>为诸如来共所观察。</p>
  <p id="a3r">复次舍利子。<a id="a-3s"></a>若菩萨摩诃萨于此般若波罗蜜多法门。<a id="a-3t"></a>能受持读诵记念思惟。<a id="a-3u"></a>广为他人解释其义。<a id="a-3v"></a>乃至如所说学如所说行如理相应者。<a id="a-3w"></a>当知是菩萨摩诃萨已近阿耨多罗三藐三菩提。<a id="a-3x"></a>不久得成阿耨多罗三藐三菩提果。</p>
  <p id="a3y">又舍利子。<a id="a-3z"></a>若人于此般若波罗蜜多法门。<a id="a-40"></a>但能受持读诵者。<a id="a-41"></a>是人得福虽多。<a id="a-42"></a>不如有人于此法门如所说学。<a id="a-43"></a>如所说行如理相应。<a id="a-44"></a>舍利子当知。<a id="a-45"></a>是人得诸如来神力加持。<a id="a-46"></a>是诸如来所知所念。<a id="a-47"></a>为诸如来共所观察。<a id="a-48"></a>是人现世有大威德有大名称。<a id="a-49"></a>当来决定获大果报。<a id="a-4A"></a>何以故。<a id="a-4B"></a>此般若波罗蜜多是第一义胜妙法门。<a id="a-4C"></a>与一切法如理相应。<a id="a-4D"></a>普摄众生住真实际。</p>
  <p id="a4E">复次舍利子。<a id="a-4F"></a>此般若波罗蜜多相应法门。<a id="a-4G"></a>如来应供正等正觉以威神力加持护念。<a id="a-4H"></a>后末世中先于南方广大流布。<a id="a-4I"></a>从是南方流布西方。<a id="a-4J"></a>复从西方流布北方。<a id="a-4K"></a>如是展转流布诸方。<a id="a-4L"></a>舍利子。<a id="a-4M"></a>佛涅盘后法欲灭时。<a id="a-4N"></a>为欲令诸善男子善女人于此般若波罗蜜多法门。<a id="a-4O"></a>受持读诵记念思惟。<a id="a-4P"></a>转为他人解释其义。<a id="a-4Q"></a>乃至书写供养获大利益是故如来加持护念使令流布。</p>
  <p id="a4R">又舍利子。<a id="a-4S"></a>若善男子善女人有能受持此正法者。<a id="a-4T"></a>当知是人得诸如来神力加持。<a id="a-4U"></a>是诸如来所知所念。<a id="a-4V"></a>为诸如来共所观察。<a id="a-4W"></a>舍利子白佛言。<a id="a-4X"></a>世尊。<a id="a-4Y"></a>此般若波罗蜜多法门最上甚深。<a id="a-4Z"></a>于后末世云何北方亦流布耶。</p>
  <p id="a4a">佛言。<a id="a-4b"></a>舍利子。<a id="a-4c"></a>后末世中此法亦当流布北方。<a id="a-4d"></a>而彼方处有修菩萨行者诸善男子善女人。<a id="a-4e"></a>闻此甚深般若波罗蜜多法门。<a id="a-4f"></a>而能受持读诵记念思惟书写供养。<a id="a-4g"></a>舍利子白佛言。<a id="a-4h"></a>世尊。<a id="a-4i"></a>而彼北方有几所人。<a id="a-4j"></a>当能受持此甚深般若波罗蜜多法门。<a id="a-4k"></a>有几所人能读诵通利。<a id="a-4l"></a>如所说学如所说行如理相应。</p>
  <p id="a4m">佛言。<a id="a-4n"></a>舍利子。<a id="a-4o"></a>而彼北方虽多有诸修菩萨行者善男子善女人。<a id="a-4p"></a>能受持此甚深般若波罗蜜多法门。<a id="a-4q"></a>少能于中读诵通利如所说学如所说行如理相应者。</p>
  <p id="a4r">又舍利子。<a id="a-4s"></a>彼方若有善男子善女人。<a id="a-4t"></a>闻此般若波罗蜜多法门。<a id="a-4u"></a>不惊不怖不退不没者。<a id="a-4v"></a>当知是人久住大乘修菩萨行已曾于其过去如来应供正等正觉所请问其义。<a id="a-4w"></a>是人久已修习具足菩萨道法。<a id="a-4x"></a>为欲利乐诸众生故广修诸行。<a id="a-4y"></a>勤求阿耨多罗三藐三菩提果。<a id="a-4z"></a>何以故。<a id="a-50"></a>我今已为是善男子善女人。<a id="a-51"></a>宣说一切智相应般若波罗蜜多法门。<a id="a-52"></a>是人转身亦复乐闻此般若波罗蜜多法门欢喜信受。<a id="a-53"></a>勤修阿耨多罗三藐三菩提法。<a id="a-54"></a>善住三摩呬多相应胜行。<a id="a-55"></a>乃至诸魔不能坏其阿耨多罗三藐三菩提心。<a id="a-56"></a>况复一切人非人等能破坏耶。<a id="a-57"></a>何以故。<a id="a-58"></a>是人坚固勇猛不退转于阿耨多罗三藐三菩提心。<a id="a-59"></a>又复是人闻此般若波罗蜜多法门。<a id="a-5A"></a>心大欢喜心得清净。<a id="a-5B"></a>普令众生种诸善根如理修行。<a id="a-5C"></a>成就阿耨多罗三藐三菩提果。<a id="a-5D"></a>何以故。<a id="a-5E"></a>是善男子善女人能于佛前作如是言我当以此法门为无量百千万亿俱胝那庾多众生。<a id="a-5F"></a>如理表示如实教授。<a id="a-5G"></a>如所利益如理生喜。<a id="a-5H"></a>如实觉了无所退转。<a id="a-5I"></a>普令安住阿耨多罗三藐三菩提果。<a id="a-5J"></a>舍利子。<a id="a-5K"></a>是善男子善女人住菩萨乘广大利益我观其心则生随喜我亦以此甚深正法。<a id="a-5L"></a>示教利喜无量百千万亿俱胝那庾多众生。<a id="a-5M"></a>令住阿耨多罗三藐三菩提果。<a id="a-5N"></a>如是善男子善女人广大信解爱乐大乘。<a id="a-5O"></a>愿生诸佛刹中。<a id="a-5P"></a>现在佛前闻说妙法。<a id="a-5Q"></a>相续得闻说此甚深般若波罗蜜多法门。<a id="a-5R"></a>于彼佛刹亦复以此甚深正法。<a id="a-5S"></a>示教利喜无量百千万亿俱胝那庾多众生。<a id="a-5T"></a>令住阿耨多罗三藐三菩提果。</p>
  <p id="a5U">尔时尊者舍利子白佛言。<a id="a-5V"></a>希有世尊。<a id="a-5W"></a>如来应供正等正觉。<a id="a-5X"></a>于过去未来现在一切法中。<a id="a-5Y"></a>无有少法不见不闻不知不解。<a id="a-5Z"></a>一切众生种种行相皆悉了知。<a id="a-5a"></a>诸菩萨法无不通达。<a id="a-5b"></a>乃至未来世中有诸菩萨摩诃萨众。<a id="a-5c"></a>为菩提故发大精进。<a id="a-5d"></a>勤求此般若波罗蜜多。<a id="a-5e"></a>得是法门受持读诵。<a id="a-5f"></a>如所说学如所说行。<a id="a-5g"></a>如理相应者如来悉知。<a id="a-5h"></a>有诸菩萨摩诃萨众。<a id="a-5i"></a>于此般若波罗蜜多法门。<a id="a-5j"></a>不求而得者如来亦知。</p>
  <p id="a5k">佛告尊者舍利子言。<a id="a-5l"></a>如是如是。<a id="a-5m"></a>如汝所说。<a id="a-5n"></a>舍利子。<a id="a-5o"></a>如来应供正等正觉。<a id="a-5p"></a>于过去未来现在一切法中。<a id="a-5q"></a>无有少法不见不闻不知不解。<a id="a-5r"></a>乃至未来世中诸菩萨摩诃萨。<a id="a-5s"></a>于此般若波罗蜜多法门。<a id="a-5t"></a>有求而得有不求而得者如来悉知。<a id="a-5u"></a>何以故。<a id="a-5v"></a>如来应供正等正觉。<a id="a-5w"></a>于诸菩萨过去善根及所乐欲乃至菩萨所行道法皆悉了知。</p>
  <p id="a5x">复次舍利子白佛言。<a id="a-5y"></a>世尊。<a id="a-5z"></a>余诸深经与此般若波罗蜜多相应者。<a id="a-60"></a>亦不勤求而自得耶。</p>
  <p id="a61">佛言。<a id="a-62"></a>如是如是。<a id="a-63"></a>舍利子。<a id="a-64"></a>所有余诸深经与此般若波罗蜜多相应者。<a id="a-65"></a>亦有不求而自获得。</p>
  <p id="a66">舍利子白佛言。<a id="a-67"></a>世尊。<a id="a-68"></a>所有余诸深经与六波罗蜜多相应者。<a id="a-69"></a>未来世中善男子善女人。<a id="a-6A"></a>亦不勤求而自得耶。</p>
  <p id="a6B">佛言。<a id="a-6C"></a>舍利子。<a id="a-6D"></a>所有余诸深经与六波罗蜜多相应者。<a id="a-6E"></a>未来世中亦有不求而自获得。<a id="a-6F"></a>何以故。<a id="a-6G"></a>法本如是。<a id="a-6H"></a>诸修菩萨道者善男子善女人。<a id="a-6I"></a>常当以法示教利喜无量百千万亿俱胝那庾多众生。<a id="a-6J"></a>令住阿耨多罗三藐三菩提果。<a id="a-6K"></a>亦自于中如理修学。<a id="a-6L"></a>是人转身于余深经与六波罗蜜多无所得相应。<a id="a-6M"></a>与一切法自性相应者。<a id="a-6N"></a>是人亦复不求自得。</p>
 </body>
</html>