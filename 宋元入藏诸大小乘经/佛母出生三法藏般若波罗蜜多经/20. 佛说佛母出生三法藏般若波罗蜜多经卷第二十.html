<!doctype html>
<html id="z3IBUaMer" data-ver="525">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说佛母出生三法藏般若波罗蜜多经卷第二十</h1>
  <h2 id="a2">善知识品第二十二之二</h2>
  <p id="a3">尔时世尊告尊者须菩提言。<a id="a-4"></a>如是如是。<a id="a-5"></a>须菩提。<a id="a-6"></a>菩萨摩诃萨行般若波罗蜜多。<a id="a-7"></a>若如是行者是为不行色不行受想行识。<a id="a-8"></a>如是行者普令一切世间天人阿修罗等所共敬伏。<a id="a-9"></a>不为彼等而能动乱。<a id="a-A"></a>如是行者不杂声闻缘觉行。<a id="a-B"></a>不住声闻缘觉地。<a id="a-C"></a>如是行者是无所行而行无所住而住。<a id="a-D"></a>能入佛性入如来性自然智性一切智性。<a id="a-E"></a>如是行者最上无胜。<a id="a-F"></a>与般若波罗蜜多胜行相应。<a id="a-G"></a>若诸菩萨摩诃萨于昼夜中如是勤行。<a id="a-H"></a>即能近阿耨多罗三藐三菩提。<a id="a-I"></a>乃至速能成就阿耨多罗三藐三菩提。<a id="a-J"></a>又须菩提。<a id="a-K"></a>假使阎浮提中一切众生一一皆得人身。<a id="a-L"></a>悉发阿耨多罗三藐三菩提心。<a id="a-M"></a>发是心已乃至尽寿。<a id="a-N"></a>尊重恭敬供养诸佛。<a id="a-O"></a>又复普于一切广行布施。<a id="a-P"></a>即以如是布施功德。<a id="a-Q"></a>回向阿耨多罗三藐三菩提。<a id="a-R"></a>须菩提。<a id="a-S"></a>此诸人等以是因缘得福多不。<a id="a-T"></a>须菩提言。<a id="a-U"></a>甚多世尊。<a id="a-V"></a>甚多善逝。<a id="a-W"></a>佛言。<a id="a-X"></a>须菩提。<a id="a-Y"></a>此诸人等以是因缘得福虽多。<a id="a-Z"></a>不如菩萨摩诃萨。<a id="a-a"></a>能一日中起般若波罗蜜多相应正念。<a id="a-b"></a>随其菩萨所起般若波罗蜜多相应正念故。<a id="a-c"></a>能为一切众生作大福田。<a id="a-d"></a>何以故。<a id="a-e"></a>菩萨能起平等慈心。<a id="a-f"></a>余诸众生无有是心如菩萨摩诃萨者。<a id="a-g"></a>唯除如来慈心具足。<a id="a-h"></a>所以者何。<a id="a-i"></a>诸佛如来应供正等正觉。<a id="a-j"></a>已能圆满不思议法。<a id="a-k"></a>而常不离慈悲喜舍。<a id="a-l"></a>须菩提。<a id="a-m"></a>云何菩萨能为众生作大福田。<a id="a-n"></a>须菩提。<a id="a-o"></a>所谓菩萨因般若波罗蜜多故具足正慧。<a id="a-p"></a>得是慧已见诸众生。<a id="a-q"></a>如在牢狱受彼系缚。<a id="a-r"></a>菩萨尔时得大悲心所护助故。<a id="a-s"></a>即复以净天眼普遍观察无量无数无边众生。<a id="a-t"></a>见有众生造无间业者。<a id="a-u"></a>当受苦报堕诸见网不得出离。<a id="a-v"></a>菩萨如是观已。<a id="a-w"></a>深发大慈心大悲心怜愍众生以是大慈大悲光明普遍照耀。<a id="a-x"></a>而彼菩萨作如是念。<a id="a-y"></a>我当为一切众生作大依怙。<a id="a-z"></a>广为一切众生解脱诸苦。<a id="a-10"></a>作是念已不住是相亦不住余相。<a id="a-11"></a>须菩提。<a id="a-12"></a>此名菩萨摩诃萨大慧光明。<a id="a-13"></a>是即能为众生作大福田。<a id="a-14"></a>若菩萨摩诃萨如是行者。<a id="a-15"></a>即不退转于阿耨多罗三藐三菩提。<a id="a-16"></a>堪受一切世间信心所施。<a id="a-17"></a>谓饮食衣服卧具医药。<a id="a-18"></a>菩萨虽复受施。<a id="a-19"></a>以一心修习般若波罗蜜多故。<a id="a-1A"></a>于彼施者受者及其所施皆悉清净得近一切智。<a id="a-1B"></a>是故须菩提诸菩萨摩诃萨若欲不虚受其国中信施。<a id="a-1C"></a>若欲引示众生所行正道。<a id="a-1D"></a>若欲救度众生脱三界缚。<a id="a-1E"></a>若欲拔济众生出轮回苦。<a id="a-1F"></a>若欲开导众生清净慧眼者。<a id="a-1G"></a>应当发起般若波罗蜜多相应正念。<a id="a-1H"></a>若起是念即与般若波罗蜜多言说相应。<a id="a-1I"></a>何以故。<a id="a-1J"></a>菩萨有所言说皆随顺般若波罗蜜多念。<a id="a-1K"></a>若有所念亦随顺言说。<a id="a-1L"></a>即得不离般若波罗蜜多。<a id="a-1M"></a>是故菩萨于昼夜中不应离是般若波罗蜜多相应正念。<a id="a-1N"></a>须菩提。<a id="a-1O"></a>譬如有人得未曾有大摩尼宝。<a id="a-1P"></a>得是宝已心大欢喜。<a id="a-1Q"></a>后于异时或有因缘而失此宝。<a id="a-1R"></a>须菩提。<a id="a-1S"></a>彼人以是缘故心生愁恼。<a id="a-1T"></a>忧苦追悔常作是念。<a id="a-1U"></a>我今何故失此大宝。<a id="a-1V"></a>如是思念无有间断。<a id="a-1W"></a>须菩提。<a id="a-1X"></a>菩萨亦复如是。<a id="a-1Y"></a>大法宝者所谓般若波罗蜜多。<a id="a-1Z"></a>菩萨得是般若波罗蜜多大法宝故。<a id="a-1a"></a>常起般若波罗蜜多相应正念。<a id="a-1b"></a>常不离一切智心。<a id="a-1c"></a>须菩提白佛言。<a id="a-1d"></a>世尊。<a id="a-1e"></a>若一切法自性空故离故。<a id="a-1f"></a>一切念亦空亦离者。<a id="a-1g"></a>云何佛说菩萨摩诃萨常不离般若波罗蜜多相应念耶。<a id="a-1h"></a>佛言。<a id="a-1i"></a>须菩提。<a id="a-1j"></a>若菩萨摩诃萨能如是知一切法自性空故离故。<a id="a-1k"></a>一切念亦空亦离者。<a id="a-1l"></a>即是般若波罗蜜多相应正念。<a id="a-1m"></a>即是不离一切智心。<a id="a-1n"></a>何以故。<a id="a-1o"></a>般若波罗蜜多空中无增无减故。<a id="a-1p"></a>须菩提白佛言。<a id="a-1q"></a>世尊。<a id="a-1r"></a>般若波罗蜜多空中无增无减者。<a id="a-1s"></a>菩萨摩诃萨云何能增长般若波罗蜜多。<a id="a-1t"></a>云何得阿耨多罗三藐三菩提耶。<a id="a-1u"></a>佛告须菩提言。<a id="a-1v"></a>若菩萨摩诃萨行般若波罗蜜多时。<a id="a-1w"></a>于是中有增有减。<a id="a-1x"></a>即般若波罗蜜多空中亦增亦减。<a id="a-1y"></a>若菩萨摩诃萨空中无增无减者。<a id="a-1z"></a>即般若波罗蜜多空中亦无增无减。<a id="a-20"></a>须菩提。<a id="a-21"></a>菩萨摩诃萨空中无所增减故。<a id="a-22"></a>菩萨摩诃萨以是无增减法得阿耨多罗三藐三菩提。<a id="a-23"></a>须菩提。<a id="a-24"></a>若菩萨摩诃萨闻是说已不惊不怖者。<a id="a-25"></a>当知是菩萨摩诃萨名为行般若波罗蜜多。<a id="a-26"></a>须菩提言。<a id="a-27"></a>般若波罗蜜多相是行般若波罗蜜多不。<a id="a-28"></a>佛言。<a id="a-29"></a>不也须菩提。<a id="a-2A"></a>须菩提言。<a id="a-2B"></a>般若波罗蜜多空相是行般若波罗蜜多不。<a id="a-2C"></a>佛言。<a id="a-2D"></a>不也须菩提。<a id="a-2E"></a>须菩提言。<a id="a-2F"></a>离般若波罗蜜多空相有法可行般若波罗蜜多不。<a id="a-2G"></a>佛言。<a id="a-2H"></a>不也须菩提。<a id="a-2I"></a>须菩提言。<a id="a-2J"></a>空可行般若波罗蜜多不。<a id="a-2K"></a>佛言。<a id="a-2L"></a>不也须菩提。<a id="a-2M"></a>须菩提言。<a id="a-2N"></a>离空有法可行般若波罗蜜多不。<a id="a-2O"></a>佛言。<a id="a-2P"></a>不也须菩提。<a id="a-2Q"></a>须菩提言。<a id="a-2R"></a>空可行空不。<a id="a-2S"></a>佛言。<a id="a-2T"></a>不也须菩提。<a id="a-2U"></a>须菩提言。<a id="a-2V"></a>色可行般若波罗蜜多不。<a id="a-2W"></a>佛言。<a id="a-2X"></a>不也须菩提。<a id="a-2Y"></a>须菩提言。<a id="a-2Z"></a>受想行识可行般若波罗蜜多不。<a id="a-2a"></a>佛言。<a id="a-2b"></a>不也须菩提。<a id="a-2c"></a>须菩提言。<a id="a-2d"></a>离色有法可行般若波罗蜜多不。<a id="a-2e"></a>佛言。<a id="a-2f"></a>不也须菩提。<a id="a-2g"></a>须菩提言。<a id="a-2h"></a>离受想行识有法可行般若波罗蜜多不。<a id="a-2i"></a>佛言。<a id="a-2j"></a>不也须菩提。<a id="a-2k"></a>须菩提言。<a id="a-2l"></a>菩萨摩诃萨当云何行是行般若波罗蜜多。<a id="a-2m"></a>佛言。<a id="a-2n"></a>须菩提。<a id="a-2o"></a>汝见有法可行般若波罗蜜多不。<a id="a-2p"></a>须菩提言。<a id="a-2q"></a>不也世尊。<a id="a-2r"></a>佛言。<a id="a-2s"></a>须菩提。<a id="a-2t"></a>汝见般若波罗蜜多。<a id="a-2u"></a>是菩萨摩诃萨所行处不。<a id="a-2v"></a>须菩提言。<a id="a-2w"></a>不也世尊。<a id="a-2x"></a>佛言。<a id="a-2y"></a>须菩提。<a id="a-2z"></a>若法无所得即法不可见。<a id="a-30"></a>是中有生可生有灭可灭不。<a id="a-31"></a>须菩提言。<a id="a-32"></a>不也世尊。<a id="a-33"></a>佛言。<a id="a-34"></a>须菩提。<a id="a-35"></a>若菩萨摩诃萨了如是相即得无生法忍。<a id="a-36"></a>菩萨摩诃萨具是忍者。<a id="a-37"></a>即得授阿耨多罗三藐三菩提记。<a id="a-38"></a>须菩提。<a id="a-39"></a>此名如来无所畏行。<a id="a-3A"></a>菩萨摩诃萨若如是行。<a id="a-3B"></a>即得佛无上智广大智最上利智一切智智。<a id="a-3C"></a>如是行者是无处所行。<a id="a-3D"></a>须菩提白佛言。<a id="a-3E"></a>世尊。<a id="a-3F"></a>以是无生法可得授阿耨多罗三藐三菩提记不。<a id="a-3G"></a>佛言。<a id="a-3H"></a>不也须菩提。<a id="a-3I"></a>须菩提言。<a id="a-3J"></a>当以何法得授阿耨多罗三藐三菩提记。<a id="a-3K"></a>佛言。<a id="a-3L"></a>须菩提。<a id="a-3M"></a>汝见有法可得授阿耨多罗三藐三菩提记不。<a id="a-3N"></a>须菩提言。<a id="a-3O"></a>不也世尊。<a id="a-3P"></a>佛言。<a id="a-3Q"></a>须菩提。<a id="a-3R"></a>汝见有阿耨多罗三藐三菩提是所记不。<a id="a-3S"></a>须菩提言。<a id="a-3T"></a>我不见是法有所记别。<a id="a-3U"></a>亦复不见有授记法。<a id="a-3V"></a>何以故。<a id="a-3W"></a>一切法无所得故。<a id="a-3X"></a>世尊。<a id="a-3Y"></a>以是义故。<a id="a-3Z"></a>我知一切法无证是中无证者。<a id="a-3a"></a>一切法无得是中无所得。</p>
  <p data-pb></p>
  <h2 id="a3b">帝释天主赞叹品第二十三</h2>
  <p id="a3c">尔时帝释天主在大会中。<a id="a-3d"></a>即从座起前白佛言。<a id="a-3e"></a>世尊。<a id="a-3f"></a>如佛所说般若波罗蜜多最上甚深。<a id="a-3g"></a>难可得见难可得闻。<a id="a-3h"></a>亦复于中难解难入。<a id="a-3i"></a>佛告帝释天主言。<a id="a-3j"></a>憍尸迦。<a id="a-3k"></a>如是如是。<a id="a-3l"></a>般若波罗蜜多最上甚深。<a id="a-3m"></a>难见难闻难解难入。<a id="a-3n"></a>憍尸迦。<a id="a-3o"></a>如虚空甚深故般若波罗蜜多亦甚深。<a id="a-3p"></a>虚空空故般若波罗蜜多亦空。<a id="a-3q"></a>虚空离故般若波罗蜜多亦离。<a id="a-3r"></a>虚空难见故般若波罗蜜多亦难见。<a id="a-3s"></a>虚空难解故般若波罗蜜多亦难解。<a id="a-3t"></a>帝释天主白佛言。<a id="a-3u"></a>世尊。<a id="a-3v"></a>若有人得是甚深般若波罗蜜多法门。<a id="a-3w"></a>听受读诵为人演说乃至书写者。<a id="a-3x"></a>当知是人具足最上善根。<a id="a-3y"></a>佛言。<a id="a-3z"></a>憍尸迦。<a id="a-40"></a>如是如是。<a id="a-41"></a>若有人得此甚深般若波罗蜜多法门。<a id="a-42"></a>听受读诵为人演说乃至书写者。<a id="a-43"></a>我说是人已能具足最上善根。<a id="a-44"></a>憍尸迦。<a id="a-45"></a>于汝意云何。<a id="a-46"></a>正使阎浮提一切众生皆得人身。<a id="a-47"></a>一一众生具修十善。<a id="a-48"></a>彼诸善男子善女人等。<a id="a-49"></a>以是缘故得福多不。<a id="a-4A"></a>帝释天主言。<a id="a-4B"></a>甚多世尊。<a id="a-4C"></a>甚多善逝。<a id="a-4D"></a>佛言。<a id="a-4E"></a>憍尸迦。<a id="a-4F"></a>彼善男子善女人得福虽多。<a id="a-4G"></a>不如有人于此甚深般若波罗蜜多法门。<a id="a-4H"></a>听受读诵为人演说乃至书写者。<a id="a-4I"></a>百分不及一。<a id="a-4J"></a>千分不及一。<a id="a-4K"></a>百千俱胝那庾多分。<a id="a-4L"></a>算分数分及譬喻分。<a id="a-4M"></a>乃至乌波尼杀昙分皆不及一尔时会中有一苾刍。<a id="a-4N"></a>闻是说已谓帝释天主言。<a id="a-4O"></a>若有善男子善女人。<a id="a-4P"></a>暂得闻此甚深般若波罗蜜多法门。<a id="a-4Q"></a>而能一念生净信者。<a id="a-4R"></a>当知是善男子善女人胜过仁者。<a id="a-4S"></a>是时帝释天主谓彼苾刍言。<a id="a-4T"></a>若善男子善女人。<a id="a-4U"></a>一发心顷生净信者尚胜于我。<a id="a-4V"></a>何况广能听受读诵为人演说乃至书写。<a id="a-4W"></a>又复何况随听受已。<a id="a-4X"></a>如所说学如所说行修习相应。<a id="a-4Y"></a>当知是善男子善女人修菩萨行。<a id="a-4Z"></a>胜过一切世间天人阿修罗等。<a id="a-4a"></a>苾刍非但胜彼一切世间天人阿修罗等。<a id="a-4b"></a>亦复胜于须陀洹斯陀含阿那含阿罗汉及其缘觉。<a id="a-4c"></a>非但胜于须陀洹乃至缘觉。<a id="a-4d"></a>亦复胜余菩萨远离般若波罗蜜多无善巧方便行布施者。<a id="a-4e"></a>非但胜彼菩萨如是布施。<a id="a-4f"></a>亦复胜余菩萨远离般若波罗蜜多无善巧方便持净戒者。<a id="a-4g"></a>非但胜彼菩萨如是持戒。<a id="a-4h"></a>亦复胜余菩萨远离般若波罗蜜多无善巧方便修忍辱者。<a id="a-4i"></a>非但胜彼菩萨如是忍辱。<a id="a-4j"></a>亦复胜余菩萨远离般若波罗蜜多无善巧方便发精进者。<a id="a-4k"></a>非但胜彼菩萨如是精进。<a id="a-4l"></a>亦复胜余菩萨远离般若波罗蜜多无善巧方便修禅定者。<a id="a-4m"></a>何以故。<a id="a-4n"></a>是菩萨摩诃萨闻此甚深般若波罗蜜多法门。<a id="a-4o"></a>能如说学能如说行。<a id="a-4p"></a>而能具足善巧方便。<a id="a-4q"></a>是故胜过一切世间天人阿修罗乃至声闻缘觉及余菩萨。<a id="a-4r"></a>当知是菩萨善行般若波罗蜜多。<a id="a-4s"></a>是菩萨能近一切智不远离诸佛。<a id="a-4t"></a>是菩萨成熟善根当坐道场。<a id="a-4u"></a>是菩萨能断众生诸烦恼苦。<a id="a-4v"></a>若菩萨摩诃萨能如是学者。<a id="a-4w"></a>是为学菩萨法不学声闻缘觉法。<a id="a-4x"></a>是学般若波罗蜜多。<a id="a-4y"></a>又菩萨摩诃萨如是学时。<a id="a-4z"></a>当有护世四大天王。<a id="a-50"></a>来菩萨所作如是言。<a id="a-51"></a>善男子。<a id="a-52"></a>汝当精勤疾学是般若波罗蜜多。<a id="a-53"></a>疾证阿耨多罗三藐三菩提。<a id="a-54"></a>汝当坐道场时。<a id="a-55"></a>我等四王各持宝钵奉上于汝。<a id="a-56"></a>世尊。<a id="a-57"></a>非但护世四王现菩萨前作如是说。<a id="a-58"></a>我亦常往彼菩萨所而为护助况复诸余天子。<a id="a-59"></a>何以故。<a id="a-5A"></a>是菩萨能如是学般若波罗蜜多。<a id="a-5B"></a>学已能行甚为希有。<a id="a-5C"></a>世间众生有诸苦恼。<a id="a-5D"></a>菩萨已能远离诸苦。<a id="a-5E"></a>于一切处作大利乐。<a id="a-5F"></a>世尊。<a id="a-5G"></a>此为菩萨学般若波罗蜜多。<a id="a-5H"></a>现世功德。</p>
  <p id="a5I">尔时尊者阿难即作是念。<a id="a-5J"></a>此帝释天主快说是语。<a id="a-5K"></a>为自辩才如是说耶。<a id="a-5L"></a>为佛威神所护念耶。<a id="a-5M"></a>尔时帝释天主承佛威神知其念。<a id="a-5N"></a>即谓言尊者当知。<a id="a-5O"></a>如我所说皆是世尊威神建立。</p>
  <p id="a5P">尔时世尊告尊者阿难言。<a id="a-5Q"></a>如是如是。<a id="a-5R"></a>如帝释天主此所乐说当知皆是佛威神力而为护念。</p>
  <p data-pb></p>
  <h2 id="a5S">增上慢品第二十四</h2>
  <p id="a5T">尔时世尊复告尊者阿难言。<a id="a-5U"></a>当知菩萨摩诃萨修般若波罗蜜多时。<a id="a-5V"></a>行般若波罗蜜多时。<a id="a-5W"></a>所有三千大千世界一切恶魔皆生疑念。<a id="a-5X"></a>菩萨摩诃萨修行是般若波罗蜜多。<a id="a-5Y"></a>为当中道取证声闻缘觉果耶。<a id="a-5Z"></a>为当决定直至阿耨多罗三藐三菩提耶。<a id="a-5a"></a>阿难。<a id="a-5b"></a>彼诸恶魔或时若见菩萨摩诃萨修行般若波罗蜜多故。<a id="a-5c"></a>决定直至阿耨多罗三藐三菩提者。<a id="a-5d"></a>诸魔即时忧愁苦恼如箭入心。</p>
  <p id="a5e">复次阿难。<a id="a-5f"></a>菩萨摩诃萨修般若波罗蜜多时。<a id="a-5g"></a>行般若波罗蜜多时。<a id="a-5h"></a>有诸恶魔来菩萨所生娆乱心。<a id="a-5i"></a>以彼魔力化诸雷雹风雨等相。<a id="a-5j"></a>周遍方处欲令菩萨怖畏散乱。<a id="a-5k"></a>乃至欲令菩萨于一念中退失阿耨多罗三藐三菩提心。<a id="a-5l"></a>阿难当知。<a id="a-5m"></a>恶魔不必普能娆乱一切菩萨。<a id="a-5n"></a>阿难白佛言。<a id="a-5o"></a>世尊。<a id="a-5p"></a>何等菩萨为魔所娆。<a id="a-5q"></a>佛言。<a id="a-5r"></a>阿难。<a id="a-5s"></a>若菩萨于先世中。<a id="a-5t"></a>曾得闻是般若波罗蜜多法门。<a id="a-5u"></a>虽复闻已不生信解。<a id="a-5v"></a>阿难当知。<a id="a-5w"></a>是菩萨即有恶魔而来娆乱。<a id="a-5x"></a>为彼诸魔伺得其便。</p>
  <p id="a5y">复次阿难。<a id="a-5z"></a>若菩萨摩诃萨闻此甚深般若波罗蜜多法门时心生疑念。<a id="a-60"></a>有是般若波罗蜜多法门耶。<a id="a-61"></a>无是般若波罗蜜多法门耶。<a id="a-62"></a>阿难当知。<a id="a-63"></a>是菩萨即有恶魔而来娆乱。<a id="a-64"></a>为彼诸魔伺得其便。</p>
  <p id="a65">复次阿难。<a id="a-66"></a>若菩萨摩诃萨远离善知识亲近恶知识。<a id="a-67"></a>以近恶知识故。<a id="a-68"></a>闻此甚深般若波罗蜜多法门不生信解。<a id="a-69"></a>又复不能请问其义。<a id="a-6A"></a>但作是念。<a id="a-6B"></a>我今何能修此般若波罗蜜多。<a id="a-6C"></a>阿难当知。<a id="a-6D"></a>是菩萨即有恶魔而来娆乱。<a id="a-6E"></a>为彼诸魔伺得其便。</p>
  <p id="a6F">复次阿难。<a id="a-6G"></a>若菩萨摩诃萨受彼邪法随邪法行。<a id="a-6H"></a>彼诸恶魔知是事已心生欢喜。<a id="a-6I"></a>即作是念。<a id="a-6J"></a>此人助我亦令余人同来助我。<a id="a-6K"></a>而复令我圆满所愿随顺我意。<a id="a-6L"></a>阿难当知。<a id="a-6M"></a>是菩萨即有恶魔而来娆乱。<a id="a-6N"></a>为彼诸魔伺得其便。</p>
  <p id="a6O">复次阿难。<a id="a-6P"></a>若菩萨摩诃萨闻此甚深般若波罗蜜多法门已。<a id="a-6Q"></a>谓余菩萨言。<a id="a-6R"></a>此般若波罗蜜多甚深难解。<a id="a-6S"></a>我尚不能得其源底。<a id="a-6T"></a>汝今何用更修习耶。<a id="a-6U"></a>但于余经佛所说者。<a id="a-6V"></a>听受修习必当于彼而得法味。<a id="a-6W"></a>由此菩萨作是说已。<a id="a-6X"></a>诸余菩萨即起远离般若波罗蜜多心。<a id="a-6Y"></a>阿难当知。<a id="a-6Z"></a>作是说者即有恶魔而来娆乱。<a id="a-6a"></a>为彼诸魔伺得其便。</p>
  <p id="a6b">复次阿难。<a id="a-6c"></a>若菩萨摩诃萨作如是念。<a id="a-6d"></a>我是修真远离行者。<a id="a-6e"></a>余诸菩萨非远离行。<a id="a-6f"></a>即时恶魔知是念已。<a id="a-6g"></a>生大欢喜适悦庆快。<a id="a-6h"></a>何以故。<a id="a-6i"></a>彼菩萨随所起念。<a id="a-6j"></a>即退失阿耨多罗三藐三菩提。<a id="a-6k"></a>以如是退失故魔心生喜。<a id="a-6l"></a>又复阿难。<a id="a-6m"></a>有诸恶魔来菩萨所。<a id="a-6n"></a>称赞菩萨名字族氏。<a id="a-6o"></a>头陀功德乃至种种功德相貌。<a id="a-6p"></a>菩萨闻是称赞已随有所著。<a id="a-6q"></a>起增上慢及诸慢心。<a id="a-6r"></a>贡高自大轻余菩萨。<a id="a-6s"></a>由是因缘增长烦恼。<a id="a-6t"></a>而此菩萨为彼恶魔力所加故。<a id="a-6u"></a>诸有言说人皆信受。<a id="a-6v"></a>随信受已如所说学如所说行。<a id="a-6w"></a>若见若闻如是学者。<a id="a-6x"></a>如是行者皆不真实。<a id="a-6y"></a>以不实故起颠倒心。<a id="a-6z"></a>由是心故身语心业皆不清净。<a id="a-70"></a>以此因缘而能增长地狱饿鬼畜生等趣。<a id="a-71"></a>彼恶魔众见是利故。<a id="a-72"></a>心大欢喜适悦庆快即作是念。<a id="a-73"></a>今我宫殿诚所不空。<a id="a-74"></a>由彼因缘能增长故。<a id="a-75"></a>阿难当知。<a id="a-76"></a>是菩萨不能具足功德相貌。<a id="a-77"></a>非行般若波罗蜜多。<a id="a-78"></a>非是住不退转者。<a id="a-79"></a>何以故。<a id="a-7A"></a>增上慢心起诸过失。<a id="a-7B"></a>是菩萨当有恶魔而来娆乱。<a id="a-7C"></a>为彼诸魔伺得其便。</p>
  <p id="a7D">复次阿难。<a id="a-7E"></a>若菩萨乘人与声闻乘人共相斗诤。<a id="a-7F"></a>互出恶言轻易呵毁。<a id="a-7G"></a>尔时恶魔知是事已即作是念。<a id="a-7H"></a>彼菩萨乘人由此因缘虽复远离一切智。<a id="a-7I"></a>其所远离非大非久。<a id="a-7J"></a>若菩萨乘人与菩萨乘人共相斗诤。<a id="a-7K"></a>互出恶言轻易呵毁者。<a id="a-7L"></a>尔时恶魔知是事已。<a id="a-7M"></a>心大欢喜适悦庆快而作是念。<a id="a-7N"></a>此菩萨乘人由是因缘。<a id="a-7O"></a>久久远离彼一切智。</p>
  <p id="a7P">复次阿难。<a id="a-7Q"></a>若有未得授记菩萨。<a id="a-7R"></a>于余已得授记菩萨起嗔恨心。<a id="a-7S"></a>随所起心有退转失。<a id="a-7T"></a>起一念退一劫而后毕是随念劫数。<a id="a-7U"></a>若不舍一切智心。<a id="a-7V"></a>或遇善知识故还复发起被精进铠。</p>
  <p id="a7W">尔时尊者阿难白佛言。<a id="a-7X"></a>世尊。<a id="a-7Y"></a>若起是罪者佛听悔不。<a id="a-7Z"></a>佛言阿难。<a id="a-7a"></a>今我法中说有出罪法。<a id="a-7b"></a>所有声闻缘觉菩萨乘中。<a id="a-7c"></a>我各说有彼出罪法。<a id="a-7d"></a>阿难当知。<a id="a-7e"></a>若菩萨乘人与菩萨乘人共相斗诤。<a id="a-7f"></a>互出恶言轻易呵毁已。<a id="a-7g"></a>不相悔舍复怀嗔恨结缚于心者。<a id="a-7h"></a>我不说彼有出罪法。<a id="a-7i"></a>阿难。<a id="a-7j"></a>若菩萨乘人与菩萨乘人共相斗诤。<a id="a-7k"></a>乃至呵毁已即相悔舍者。<a id="a-7l"></a>我当为彼说出罪法阿难。<a id="a-7m"></a>又菩萨应作是念。<a id="a-7n"></a>我于一切众生当行慈忍。<a id="a-7o"></a>设彼起恶来相陵辱。<a id="a-7p"></a>我尚不生一念嗔心况复加报。<a id="a-7q"></a>我或暂起嗔恨心者深为大失。<a id="a-7r"></a>何以故。<a id="a-7s"></a>我当为一切众生作大桥梁普令得度。<a id="a-7t"></a>我常于彼一切众生如善作意。<a id="a-7u"></a>设闻恶言不生恚心。<a id="a-7v"></a>于自于他皆悉平等。<a id="a-7w"></a>自有过失勿加于他。<a id="a-7x"></a>他有过失如自所作常生悔惧。<a id="a-7y"></a>何以故。<a id="a-7z"></a>我欲普令一切众生得大安乐。<a id="a-80"></a>若有众生多嗔恼者。<a id="a-81"></a>愿我当得阿耨多罗三藐三菩提时。<a id="a-82"></a>度脱彼等。<a id="a-83"></a>我于一切处见彼所有求菩提者。<a id="a-84"></a>我于尔时欢喜瞻视。<a id="a-85"></a>面目熙怡无颦蹙相。<a id="a-86"></a>我心坚固不为一切嗔恼所动。<a id="a-87"></a>阿难。<a id="a-88"></a>若菩萨乘人能生如是心者。<a id="a-89"></a>当知是为修菩萨行者。<a id="a-8A"></a>又复阿难。<a id="a-8B"></a>诸菩萨摩诃萨于声闻人所不应生起诸轻慢心。<a id="a-8C"></a>乃至一切众生亦复不应生轻慢想。<a id="a-8D"></a>阿难白佛言。<a id="a-8E"></a>世尊。<a id="a-8F"></a>菩萨与菩萨云何共住。<a id="a-8G"></a>佛言阿难。<a id="a-8H"></a>菩萨共住当互观视犹如佛想。<a id="a-8I"></a>是我大师同载一乘同行一道。<a id="a-8J"></a>彼菩萨摩诃萨若有所学我亦随学。<a id="a-8K"></a>平等安住菩萨乘中。<a id="a-8L"></a>如菩萨法如理修学。<a id="a-8M"></a>彼若杂学非我所学。<a id="a-8N"></a>彼若清净学能与一切智如理相应者。<a id="a-8O"></a>我亦如是学。<a id="a-8P"></a>阿难。<a id="a-8Q"></a>菩萨摩诃萨能如是学者。<a id="a-8R"></a>是为同学所应共住。<a id="a-8S"></a>如是学者必证阿耨多罗三藐三菩提。</p>
 </body>
</html>