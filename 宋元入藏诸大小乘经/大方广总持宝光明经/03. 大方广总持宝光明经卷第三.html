<!doctype html>
<html id="z3IBUX2dN" data-ver="710">
 <head>
  <meta charset="utf-8">
  <meta author="法天">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">大方广总持宝光明经卷第三</h1>
  <p id="a2">是时尊者舍利弗。<a id="a-3"></a>白妙吉祥童子言。<a id="a-4"></a>善男子。<a id="a-5"></a>如此妙法住世几何。<a id="a-6"></a>妙吉祥言。<a id="a-7"></a>舍利弗。<a id="a-8"></a>如此三毒贪嗔痴故。<a id="a-9"></a>舍利弗言。<a id="a-A"></a>善男子。<a id="a-B"></a>此贪嗔痴住当几何。<a id="a-C"></a>妙吉祥言。<a id="a-D"></a>舍利弗。<a id="a-E"></a>此三毒住由如地界故。<a id="a-F"></a>舍利弗言。<a id="a-G"></a>善男子。<a id="a-H"></a>此地界复住几何。<a id="a-I"></a>妙吉祥言。<a id="a-J"></a>舍利弗。<a id="a-K"></a>此三毒地界如无明界故。<a id="a-L"></a>舍利弗言。<a id="a-M"></a>善男子。<a id="a-N"></a>此无明三毒住当几何。<a id="a-O"></a>妙吉祥言。<a id="a-P"></a>舍利弗。<a id="a-Q"></a>如虚空界故。<a id="a-R"></a>舍利弗言。<a id="a-S"></a>善男子。<a id="a-T"></a>此三毒虚空界住当几何。<a id="a-U"></a>妙吉祥言。<a id="a-V"></a>舍利弗。<a id="a-W"></a>如无性自性法故。<a id="a-X"></a>是时尊者舍利弗。<a id="a-Y"></a>白妙吉祥作如是言。<a id="a-Z"></a>善男子。<a id="a-a"></a>汝等智辩若此。<a id="a-b"></a>云何我有如是智力与汝詶对。<a id="a-c"></a>复次善男子。<a id="a-d"></a>譬如一切猫狸践须弥山终不能尽。<a id="a-e"></a>如是如是。<a id="a-f"></a>善男子。<a id="a-g"></a>我等亦复如是。<a id="a-h"></a>如彼猫狸。<a id="a-i"></a>何以故。<a id="a-j"></a>如一切声闻与一菩萨共同论义。<a id="a-k"></a>毕竟不能屈彼菩萨。<a id="a-l"></a>况复此妙吉祥童子故。<a id="a-m"></a>是时普贤菩萨摩诃萨。<a id="a-n"></a>告妙吉祥童子言。<a id="a-o"></a>善男子。<a id="a-p"></a>汝于今者请问如来。<a id="a-q"></a>白言世尊。<a id="a-r"></a>于当来世后五百岁。<a id="a-s"></a>彼宝光总持法王云何护持。<a id="a-t"></a>持经法师云何怜愍令得坚固。<a id="a-u"></a>于时妙吉祥童子。<a id="a-v"></a>从自法座安祥而起。<a id="a-w"></a>即白佛言。<a id="a-x"></a>世尊。<a id="a-y"></a>若有法师受持读诵为他解说此正法者。<a id="a-z"></a>得何功德。<a id="a-10"></a>佛言。<a id="a-11"></a>妙吉祥。<a id="a-12"></a>若有比丘。<a id="a-13"></a>持此法王者。<a id="a-14"></a>当得生于清净法身故。<a id="a-15"></a>当得究竟佛菩提故。<a id="a-16"></a>如是中间常得住于诸佛法中心不退转。<a id="a-17"></a>一切天魔及诸眷属不能娆恼。<a id="a-18"></a>若有善男子。<a id="a-19"></a>于彼法师。<a id="a-1A"></a>暂起慈心。<a id="a-1B"></a>一弹指顷。<a id="a-1C"></a>是人即得远离轮回。<a id="a-1D"></a>究竟亦得佛菩提故。<a id="a-1E"></a>复次妙吉祥。<a id="a-1F"></a>持此宝光法王者。<a id="a-1G"></a>若起轻慢诬谤之心。<a id="a-1H"></a>是人世世得牙齿疏缺平鼻无舌手脚挛躄身常重病痴騃盲聋。<a id="a-1I"></a>生于下贱懈怠懒惰。<a id="a-1J"></a>佛告妙吉祥。<a id="a-1K"></a>如是愚迷众生我今略说。<a id="a-1L"></a>善男子。<a id="a-1M"></a>彼诸众生命终之后。<a id="a-1N"></a>受无数地狱。<a id="a-1O"></a>如一一孔毛。<a id="a-1P"></a>种种苦恼从地狱出。<a id="a-1Q"></a>若生人中。<a id="a-1R"></a>常得生盲喑哑。<a id="a-1S"></a>复次妙吉祥。<a id="a-1T"></a>若有见此正法众经之王轻毁之者。<a id="a-1U"></a>是人当得身穿为窍丑唇褰缩身皆破裂裸形黑瘦皮肤粗涩由如饿鬼。<a id="a-1V"></a>妙吉祥重白佛言。<a id="a-1W"></a>我知如来智慧无量不可思议。<a id="a-1X"></a>世尊。<a id="a-1Y"></a>彼如是等愚迷众生得生何处。<a id="a-1Z"></a>妙吉祥言。<a id="a-1a"></a>唯愿说之唯愿说之。<a id="a-1b"></a>佛言。<a id="a-1c"></a>妙吉祥止。<a id="a-1d"></a>汝不应问。<a id="a-1e"></a>我若说彼愚迷众生谤法之者所生之处。<a id="a-1f"></a>天上人间若闻是说。<a id="a-1g"></a>皆悉恐怖皆悉闷绝宛转躄地。<a id="a-1h"></a>妙吉祥言。<a id="a-1i"></a>唯愿世尊。<a id="a-1j"></a>大慈大悲广演分别。<a id="a-1k"></a>彼诸众生若闻是说。<a id="a-1l"></a>于此不生不灭微妙正法不起慢心。<a id="a-1m"></a>佛告妙吉祥。<a id="a-1n"></a>于此地下。<a id="a-1o"></a>有诸地狱名号不同。<a id="a-1p"></a>所谓炎热地狱。<a id="a-1q"></a>极炎热地狱。<a id="a-1r"></a>黑绳地狱。<a id="a-1s"></a>炽然地狱。<a id="a-1t"></a>极炽然地狱。<a id="a-1u"></a>极恶地狱。<a id="a-1v"></a>钳口地狱。<a id="a-1w"></a>铁丸地狱。<a id="a-1x"></a>铁棒地狱。<a id="a-1y"></a>崩埋地狱。<a id="a-1z"></a>悬头地狱。<a id="a-20"></a>倒悬地狱。<a id="a-21"></a>猴面地狱。<a id="a-22"></a>焰恒炽地狱。<a id="a-23"></a>脓血地狱。<a id="a-24"></a>常臭地狱。<a id="a-25"></a>拖扑地狱。<a id="a-26"></a>常杀地狱。<a id="a-27"></a>生极大疼痛地狱。<a id="a-28"></a>佛告妙吉祥。<a id="a-29"></a>彼如是等地狱。<a id="a-2A"></a>即彼谤法众生所生之处。</p>
  <p id="a2B">是时普贤菩萨摩诃萨。<a id="a-2C"></a>白佛言。<a id="a-2D"></a>世尊。<a id="a-2E"></a>彼持经法师命终之后生何国土。<a id="a-2F"></a>复次普贤菩萨。<a id="a-2G"></a>若有善男子善女人及诸法师持此经者。<a id="a-2H"></a>于此命终即得往生宝庄严世界。<a id="a-2I"></a>世尊。<a id="a-2J"></a>彼世界中有佛刹不可思议乐大辩说如来。<a id="a-2K"></a>复有无数诸菩萨众。<a id="a-2L"></a>身色巍巍殊特妙好。<a id="a-2M"></a>善男子。<a id="a-2N"></a>是诸众生临命终时。<a id="a-2O"></a>彼世界中有六十二俱胝佛同时现前。<a id="a-2P"></a>善男子。<a id="a-2Q"></a>我今略说。<a id="a-2R"></a>若广说者。<a id="a-2S"></a>功德无量无数经百千劫不能穷尽。<a id="a-2T"></a>普贤菩萨。<a id="a-2U"></a>重白佛言。<a id="a-2V"></a>世尊。<a id="a-2W"></a>云何于未来世时。<a id="a-2X"></a>若诸众生闻此正法不生诽谤。<a id="a-2Y"></a>佛告普贤菩萨。<a id="a-2Z"></a>若四辈弟子得闻是经。<a id="a-2a"></a>言非正法作如是说是邪说非如来说应自说故。<a id="a-2b"></a>非真经典或言我先已闻此非正法作是轻慢诽谤之者。<a id="a-2c"></a>永不闻法远离三宝名字。<a id="a-2d"></a>彼如是等愚痴众生命终之后当堕黑暗地狱。<a id="a-2e"></a>其狱之中有大铁轮刃如锋铓常拂其头拂已还生。<a id="a-2f"></a>如是经无量百千劫。<a id="a-2g"></a>从此狱出设得人身。<a id="a-2h"></a>复经无量百千万劫常无两目。<a id="a-2i"></a>是时复经过百千劫。<a id="a-2j"></a>不复人身纵生人中。<a id="a-2k"></a>于一切处亦复生盲。<a id="a-2l"></a>又无舌根头面颠倒腰脊伛偻脚癵狗声常困饥渴羸瘦憔悴面色干枯口气常臭人皆恶贱。<a id="a-2m"></a>一切众生见者生嗔人皆弃舍。<a id="a-2n"></a>是时彼一切众会。<a id="a-2o"></a>异口同音作是唱言。<a id="a-2p"></a>如来今者为我等故。<a id="a-2q"></a>已说是法如是正法我等已闻。<a id="a-2r"></a>快说世尊快说善逝我等于未来世。<a id="a-2s"></a>见有受持是经典者。<a id="a-2t"></a>不生诽谤轻慢之心。<a id="a-2u"></a>我等愚迷由如稚子。<a id="a-2v"></a>不觉不知无有智慧。<a id="a-2w"></a>世尊。<a id="a-2x"></a>佛说是时彼大声闻及天帝释大梵天王护世诸天比丘比丘尼优婆塞优婆夷。<a id="a-2y"></a>各作是言。<a id="a-2z"></a>世尊。<a id="a-30"></a>我等闻说谤此法者有如是罪身皆悚栗恐怖无量。<a id="a-31"></a>佛言。<a id="a-32"></a>如是如是。<a id="a-33"></a>如汝所说。<a id="a-34"></a>非但汝等吾今已得一切圣智上由恐怖。<a id="a-35"></a>况复汝等我诸弟子。<a id="a-36"></a>时诸善男子。<a id="a-37"></a>于彼法师深生敬仰不能自胜。<a id="a-38"></a>若诸天龙药叉干达嚩等人及非人无能破坏。<a id="a-39"></a>善男子。<a id="a-3A"></a>若沙门婆罗门见此法王如佛塔庙。<a id="a-3B"></a>此经亦尔天上人间如敬宝箧。<a id="a-3C"></a>是时妙吉祥童子。<a id="a-3D"></a>重白佛言。<a id="a-3E"></a>世尊。<a id="a-3F"></a>若诸四辈弟子于此经王深信受持者得几所福。<a id="a-3G"></a>佛告妙吉祥。<a id="a-3H"></a>若人于此妙法及彼法师受持之者乃至名字。<a id="a-3I"></a>或于一日一弹指顷。<a id="a-3J"></a>发起慈心我悉知之或时发心饮食供给。<a id="a-3K"></a>或施园林净地用作僧房种种供养。<a id="a-3L"></a>是时尊者舍利弗。<a id="a-3M"></a>白世尊言。<a id="a-3N"></a>如是等人于五无间罪为灭为不灭。<a id="a-3O"></a>佛告长老舍利弗。<a id="a-3P"></a>止。<a id="a-3Q"></a>勿作是说。<a id="a-3R"></a>所以者何。<a id="a-3S"></a>若诸众生受持正法者。<a id="a-3T"></a>即得消除五无间业。<a id="a-3U"></a>佛言。<a id="a-3V"></a>舍利弗。<a id="a-3W"></a>五无间者为闻此经威德力故。<a id="a-3X"></a>此五无间业速疾消除还复人身。<a id="a-3Y"></a>数数得生佛法之中。<a id="a-3Z"></a>永不复堕于三恶趣故。<a id="a-3a"></a>是时尊者舍利弗。<a id="a-3b"></a>悲泣雨泪。<a id="a-3c"></a>白佛言。<a id="a-3d"></a>世尊。<a id="a-3e"></a>如向所说谤此经者。<a id="a-3f"></a>乃有如是广大业报。<a id="a-3g"></a>昔所未见。<a id="a-3h"></a>如是罪报乃至梦中亦未曾见。<a id="a-3i"></a>是时世尊告长老舍利弗言。<a id="a-3j"></a>止。<a id="a-3k"></a>舍利弗勿作是念。<a id="a-3l"></a>复次舍利弗。<a id="a-3m"></a>我说此无碍妙法。<a id="a-3n"></a>数告汝等。<a id="a-3o"></a>舍利弗。<a id="a-3p"></a>彼诸众生。<a id="a-3q"></a>以自业力作种种罪。<a id="a-3r"></a>自作自受非彼他人。<a id="a-3s"></a>各各众生自业力故。<a id="a-3t"></a>受是痛苦非如来过。<a id="a-3u"></a>舍利弗。<a id="a-3v"></a>我常说言是诸众生汝等访诸善友。<a id="a-3w"></a>乐求安乐离诸怖畏。<a id="a-3x"></a>乐求涅槃乐甘露味。<a id="a-3y"></a>我常开示菩提正路。<a id="a-3z"></a>是时复说彼诸众生。<a id="a-40"></a>恣纵贪嗔自作身业口业意业。<a id="a-41"></a>心生邪见不自正知。<a id="a-42"></a>造作众罪各各邪视。<a id="a-43"></a>于身分别造众恶业。<a id="a-44"></a>因堕地狱受种种苦。<a id="a-45"></a>众生自过非如来咎。<a id="a-46"></a>复次舍利弗。<a id="a-47"></a>我常如是兴于大悲为诸众生乃至一一众生尽于一劫我皆代受地狱之苦终不弃舍一众生故。<a id="a-48"></a>舍利弗。<a id="a-49"></a>如来大悲恒常如是。<a id="a-4A"></a>譬如天上人间父母唯生一子。<a id="a-4B"></a>端严殊特色妙无比福相圆满。<a id="a-4C"></a>彼于一日忽然命终。<a id="a-4D"></a>时彼父母为此子故。<a id="a-4E"></a>心生懊恼情地慞惶悲号痛切苦恼。<a id="a-4F"></a>如是舍利弗。<a id="a-4G"></a>如来应正等觉亦复如是。<a id="a-4H"></a>悲愍众生如见一子。<a id="a-4I"></a>如来烦恼终不能着悉已远离。<a id="a-4J"></a>何以故。<a id="a-4K"></a>舍利弗。<a id="a-4L"></a>譬如大海不宿死尸。<a id="a-4M"></a>舍利弗。<a id="a-4N"></a>如来亦尔烦恼不着。<a id="a-4O"></a>又谓舍利弗。<a id="a-4P"></a>身如幻梦。<a id="a-4Q"></a>亦如影向。<a id="a-4R"></a>四大合成假名为人中无有实。<a id="a-4S"></a>见诸行相非行非住。<a id="a-4T"></a>非处非无处。<a id="a-4U"></a>无滞无碍自他不着。<a id="a-4V"></a>舍利弗。<a id="a-4W"></a>如来亦复如是。<a id="a-4X"></a>观诸行相化导群生不贪说行。<a id="a-4Y"></a>虽作一切种种行相。<a id="a-4Z"></a>不可指不可示。<a id="a-4a"></a>等虚空界。<a id="a-4b"></a>离诸疑惑无有戏论。<a id="a-4c"></a>如来亦尔无有疑惑离於戏论。<a id="a-4d"></a>是时众生一向迷惑无有回转。<a id="a-4e"></a>如来大悲而能随顺。<a id="a-4f"></a>如有众生欲来佛亦随来去亦随去。<a id="a-4g"></a>何以故。<a id="a-4h"></a>是诸如来本愿力故。<a id="a-4i"></a>复次舍利弗。<a id="a-4j"></a>如来应正等觉无有错谬。<a id="a-4k"></a>如来无有无明。<a id="a-4l"></a>如来智慧亦无迷惑。<a id="a-4m"></a>舍利弗。<a id="a-4n"></a>吾今于天上人间。<a id="a-4o"></a>最尊最贵最上第一。<a id="a-4p"></a>不可称量无有等等。<a id="a-4q"></a>舍利弗。<a id="a-4r"></a>是不诳语者。<a id="a-4s"></a>不异语者。<a id="a-4t"></a>佛言。<a id="a-4u"></a>若有众生在家出家于此正法而生诽谤者。<a id="a-4v"></a>如前所说一切恶相。<a id="a-4w"></a>种种地狱众苦所受。<a id="a-4x"></a>是时尊者须菩提。<a id="a-4y"></a>合掌恭敬白佛言。<a id="a-4z"></a>世尊。<a id="a-50"></a>此法微妙甚难得闻。<a id="a-51"></a>世尊彼诸众生于此正法而生诽谤者当得何报。<a id="a-52"></a>佛告须菩提。<a id="a-53"></a>谤斯法者。<a id="a-54"></a>得生大舌纵广百千由旬。<a id="a-55"></a>上有五百俱胝铁犁长时耕舌。<a id="a-56"></a>复从口出极热猛火。<a id="a-57"></a>耸焰上腾炎炽辉赫合成一聚。<a id="a-58"></a>经百千劫受大极苦。<a id="a-59"></a>云何而得须菩提如是业报。<a id="a-5A"></a>彼愚痴众生。<a id="a-5B"></a>皆因口业所作。<a id="a-5C"></a>须菩提。<a id="a-5D"></a>彼愚痴众生。<a id="a-5E"></a>谤此法者受如是报。<a id="a-5F"></a>是时一切众会。<a id="a-5G"></a>以佛威力。<a id="a-5H"></a>同作是言。<a id="a-5I"></a>如来说此极大恶报甚为希有。<a id="a-5J"></a>是时帝释天主白佛言。<a id="a-5K"></a>世尊。<a id="a-5L"></a>我当于彼比丘持经法师。<a id="a-5M"></a>于未来世。<a id="a-5N"></a>常生尊重。<a id="a-5O"></a>以诸华香饮食衣药涂香末香种种供养。<a id="a-5P"></a>昼夜三时恭敬礼拜尊重赞叹。<a id="a-5Q"></a>志心护持。<a id="a-5R"></a>世尊。<a id="a-5S"></a>是善男子已生如来法身中。<a id="a-5T"></a>与诸如来同一名号。<a id="a-5U"></a>何以故。<a id="a-5V"></a>如灌顶刹帝利王所生之子。<a id="a-5W"></a>端严巍巍具足王相。<a id="a-5X"></a>见者欢喜。<a id="a-5Y"></a>彼诸人民皆悉尊重拜跪问讯。<a id="a-5Z"></a>见彼法师。<a id="a-5a"></a>亦应如是礼拜尊重。<a id="a-5b"></a>尔时世尊告普贤菩萨摩诃萨言。<a id="a-5c"></a>善男子此帝释天主善能说之。<a id="a-5d"></a>为彼比丘持经法师。<a id="a-5e"></a>怜愍饶益潜加护持。<a id="a-5f"></a>普贤菩萨言。<a id="a-5g"></a>世尊我亦如是。<a id="a-5h"></a>于未来世彼善男子善女人。<a id="a-5i"></a>亦复护持怜愍饶益。<a id="a-5j"></a>息诸灾患令得安乐。<a id="a-5k"></a>周遍百由旬外不令娆恼。<a id="a-5l"></a>尔时世尊赞普贤菩萨摩诃萨言。<a id="a-5m"></a>善哉善哉。<a id="a-5n"></a>善男子。<a id="a-5o"></a>汝今善说。<a id="a-5p"></a>尔时世尊以梵音声。<a id="a-5q"></a>重说偈言。</p>
  <p id="a5r">令他安乐心悲愍　　悉能随顺诸众生</p>
  <p id="a5s">三业清净善称扬　　无等功德真实宝</p>
  <p id="a5t">是时普贤菩萨摩诃萨。<a id="a-5u"></a>白佛言。<a id="a-5v"></a>世尊菩萨摩诃萨。<a id="a-5w"></a>云何当得此宝光总持法故。<a id="a-5x"></a>佛言。<a id="a-5y"></a>善男子。<a id="a-5z"></a>菩萨摩诃萨。<a id="a-60"></a>于宝光总持当行一法。<a id="a-61"></a>云何为一法。<a id="a-62"></a>谓于一切众生。<a id="a-63"></a>不起杀意。<a id="a-64"></a>令得安乐。<a id="a-65"></a>普贤菩萨。<a id="a-66"></a>复有二法。<a id="a-67"></a>云何为二。<a id="a-68"></a>谓离于嗔恚。<a id="a-69"></a>善言诱喻。<a id="a-6A"></a>普贤菩萨。<a id="a-6B"></a>此为二法。<a id="a-6C"></a>若能如是。<a id="a-6D"></a>即得宝光总持法故。<a id="a-6E"></a>复次普贤菩萨摩诃萨。<a id="a-6F"></a>为一切众生意根不乱无时暂舍。<a id="a-6G"></a>是时复告善男子。<a id="a-6H"></a>菩萨摩诃萨。<a id="a-6I"></a>为诸众生皆离一切憎爱故。<a id="a-6J"></a>是时菩萨。<a id="a-6K"></a>说此宝光总持功德时。<a id="a-6L"></a>复以称扬赞叹此最胜功德。<a id="a-6M"></a>于时天上人间有无量无数众生。<a id="a-6N"></a>皆得此法。<a id="a-6O"></a>复出宝光总持最胜功德。<a id="a-6P"></a>称赞法师。</p>
  <p id="a6Q">尔时尊者阿难从座而起。<a id="a-6R"></a>偏袒右肩。<a id="a-6S"></a>右膝着地。<a id="a-6T"></a>合掌恭敬住立佛前。<a id="a-6U"></a>白佛言。<a id="a-6V"></a>世尊。<a id="a-6W"></a>此宝光总持微妙正法。<a id="a-6X"></a>如是深邃。<a id="a-6Y"></a>佛告阿难。<a id="a-6Z"></a>如是如是。<a id="a-6a"></a>此色相甚深。<a id="a-6b"></a>受想行识甚深。<a id="a-6c"></a>如空甚深。<a id="a-6d"></a>如虚空甚深。<a id="a-6e"></a>阿难白言。<a id="a-6f"></a>我于如来前。<a id="a-6g"></a>得闻八万四千法藏未曾得闻如是妙法。<a id="a-6h"></a>佛告阿难。<a id="a-6i"></a>此宝光正法难遇难闻。<a id="a-6j"></a>阿难言。<a id="a-6k"></a>佛说如是微妙正法。<a id="a-6l"></a>于未来世后五百岁中法欲灭时。<a id="a-6m"></a>有诸众生欲作佛事。<a id="a-6n"></a>当依何法。<a id="a-6o"></a>佛告阿难。<a id="a-6p"></a>依我释迦牟尼如来说此正法。<a id="a-6q"></a>及彼法师。<a id="a-6r"></a>若有书写受持供养恭敬此正法者。<a id="a-6s"></a>眼常无病。<a id="a-6t"></a>鼻亦无病。<a id="a-6u"></a>舌亦无病。<a id="a-6v"></a>齿亦无病。<a id="a-6w"></a>手亦无病。<a id="a-6x"></a>脚亦无病。<a id="a-6y"></a>头亦无病。<a id="a-6z"></a>耳亦无病。<a id="a-70"></a>诸根具足。<a id="a-71"></a>身不臭秽。<a id="a-72"></a>亦无中夭。<a id="a-73"></a>寿命延长。<a id="a-74"></a>彼一切诸天人及非人。<a id="a-75"></a>常时卫护。<a id="a-76"></a>时彼法师。<a id="a-77"></a>于此命终。<a id="a-78"></a>复得生于善逝世界。<a id="a-79"></a>天中而生。<a id="a-7A"></a>离诸喧杂一切戏论。<a id="a-7B"></a>阿难白言。<a id="a-7C"></a>世尊。<a id="a-7D"></a>是何因缘说此正法。<a id="a-7E"></a>魔王毒害不能障蔽。<a id="a-7F"></a>佛告阿难。<a id="a-7G"></a>一切魔王。<a id="a-7H"></a>于此正法。<a id="a-7I"></a>终不能作障难之者。<a id="a-7J"></a>尔时世尊。<a id="a-7K"></a>作是语已。<a id="a-7L"></a>时彼魔王。<a id="a-7M"></a>生毒害心。<a id="a-7N"></a>作是念言。<a id="a-7O"></a>若有说此宝光总持法。<a id="a-7P"></a>时我当往彼作其障难。<a id="a-7Q"></a>是时魔王以自业力。<a id="a-7R"></a>自见猛火来烧其身。<a id="a-7S"></a>恐怖无量退散而走。<a id="a-7T"></a>阿难此法如是深妙难测不可思议。<a id="a-7U"></a>若此正法。<a id="a-7V"></a>随所住处如佛塔庙。<a id="a-7W"></a>阿难白言。<a id="a-7X"></a>若如来在彼正法住处。<a id="a-7Y"></a>我于是处。<a id="a-7Z"></a>得见如来。<a id="a-7a"></a>往到佛所。<a id="a-7b"></a>先礼如来。<a id="a-7c"></a>后礼此法。<a id="a-7d"></a>为有何过。<a id="a-7e"></a>佛告阿难。<a id="a-7f"></a>汝有过失。<a id="a-7g"></a>何以故。<a id="a-7h"></a>汝既如是轻慢正法。<a id="a-7i"></a>云何我得天上人间最尊最贵最上第一。<a id="a-7j"></a>复次阿难。<a id="a-7k"></a>我于过去先闻此法后证菩提。<a id="a-7l"></a>阿难白言世尊。<a id="a-7m"></a>于何如来恭敬供养。<a id="a-7n"></a>复于何处闻彼如来说此宝光三摩地法。<a id="a-7o"></a>佛告阿难。<a id="a-7p"></a>我非于天上人间干达嚩处。<a id="a-7q"></a>恭敬供养求此法故。<a id="a-7r"></a>我于往昔为菩萨时。<a id="a-7s"></a>有佛世尊号不空积聚开妙众宝光明藏如来。<a id="a-7t"></a>前得闻此法。<a id="a-7u"></a>佛告阿难。<a id="a-7v"></a>彼如来即不与我授记。<a id="a-7w"></a>我从是来。<a id="a-7x"></a>过百千俱胝那庾多劫。<a id="a-7y"></a>难行苦行。<a id="a-7z"></a>为闻此法。<a id="a-80"></a>阿难。<a id="a-81"></a>是故汝应先礼此法后礼如来。<a id="a-82"></a>是时一切梵王帝释护世诸天。<a id="a-83"></a>以一音声。<a id="a-84"></a>同作是言。<a id="a-85"></a>叹此法故。<a id="a-86"></a>是无上法。<a id="a-87"></a>是最胜法。<a id="a-88"></a>是无等等法。<a id="a-89"></a>神变如是。<a id="a-8A"></a>若有闻此微妙正法乃至名字。<a id="a-8B"></a>应随向礼。<a id="a-8C"></a>何以故。<a id="a-8D"></a>若有受持读诵为他解说者。<a id="a-8E"></a>如见如来等无有异。<a id="a-8F"></a>尔时世尊。<a id="a-8G"></a>赞彼梵王帝释护世诸天言。<a id="a-8H"></a>善哉善哉。<a id="a-8I"></a>圣众善说。<a id="a-8J"></a>尔时世尊。<a id="a-8K"></a>从口而出广长舌相遍照三千大千世界已。<a id="a-8L"></a>告普贤菩萨摩诃萨言。<a id="a-8M"></a>善男子。<a id="a-8N"></a>汝今谛听。<a id="a-8O"></a>我今请汝为诸众生说此法故。<a id="a-8P"></a>云何众生于此宝聚。<a id="a-8Q"></a>不自守护。<a id="a-8R"></a>展转息利。<a id="a-8S"></a>如生盲人不见日光。<a id="a-8T"></a>又如商贾无有方便不自贸易。<a id="a-8U"></a>亦如贫人。<a id="a-8V"></a>不自精勤。<a id="a-8W"></a>常奉他颜。<a id="a-8X"></a>见诸众生。<a id="a-8Y"></a>不闻此法。<a id="a-8Z"></a>亦复如是。<a id="a-8a"></a>为诸众生。<a id="a-8b"></a>譬喻言说。<a id="a-8c"></a>于是普贤菩萨摩诃萨。<a id="a-8d"></a>从座而起。<a id="a-8e"></a>偏袒右肩。<a id="a-8f"></a>右膝着地。<a id="a-8g"></a>合掌恭敬。<a id="a-8h"></a>住立佛前。<a id="a-8i"></a>即时普贤菩萨摩诃萨。<a id="a-8j"></a>从自法座安详起已。<a id="a-8k"></a>即时三千大千世界。<a id="a-8l"></a>诸天宫殿。<a id="a-8m"></a>六种震动。<a id="a-8n"></a>所谓动。<a id="a-8o"></a>遍动。<a id="a-8p"></a>等遍动。<a id="a-8q"></a>震遍震。<a id="a-8r"></a>等遍震。<a id="a-8s"></a>击。<a id="a-8t"></a>遍击。<a id="a-8u"></a>等遍击。<a id="a-8v"></a>吼。<a id="a-8w"></a>遍吼。<a id="a-8x"></a>等遍吼。<a id="a-8y"></a>涌。<a id="a-8z"></a>遍涌。<a id="a-90"></a>等遍涌。<a id="a-91"></a>起。<a id="a-92"></a>遍起。<a id="a-93"></a>等遍起。<a id="a-94"></a>大光晃耀一切世间。<a id="a-95"></a>于是普贤菩萨摩诃萨。<a id="a-96"></a>白言世尊。<a id="a-97"></a>云何问我世尊。<a id="a-98"></a>云何问我善逝世尊。<a id="a-99"></a>是具足一切智者。<a id="a-9A"></a>何不为诸众生大悲怜愍。<a id="a-9B"></a>我名如来之子。<a id="a-9C"></a>云何我有如来智。<a id="a-9D"></a>云何我有如来力。<a id="a-9E"></a>我于是时。<a id="a-9F"></a>常依佛言。<a id="a-9G"></a>依如来言。<a id="a-9H"></a>我常依止。<a id="a-9I"></a>由如甘露。<a id="a-9J"></a>不敢违背。<a id="a-9K"></a>恒时随顺。<a id="a-9L"></a>于时世尊。<a id="a-9M"></a>赞普贤菩萨摩诃萨言。<a id="a-9N"></a>善哉善哉。<a id="a-9O"></a>佛子。<a id="a-9P"></a>汝即如来长子最胜最上。<a id="a-9Q"></a>我为众生说此正法。<a id="a-9R"></a>善男子。<a id="a-9S"></a>汝当依我如法护持恒常尊敬。<a id="a-9T"></a>由如宝箧。<a id="a-9U"></a>盛以珍玩。<a id="a-9V"></a>勿生舍离。<a id="a-9W"></a>未来世时。<a id="a-9X"></a>有破戒比丘。<a id="a-9Y"></a>不生敬信。<a id="a-9Z"></a>善男子。<a id="a-9a"></a>彼不依此。<a id="a-9b"></a>普贤菩萨言。<a id="a-9c"></a>世尊于意云何。<a id="a-9d"></a>彼出家者。<a id="a-9e"></a>有何行故。<a id="a-9f"></a>佛言。<a id="a-9g"></a>善男子。<a id="a-9h"></a>止。<a id="a-9i"></a>勿应问此。<a id="a-9j"></a>普贤菩萨言。<a id="a-9k"></a>世尊唯愿说之。<a id="a-9l"></a>唯愿说之。<a id="a-9m"></a>若不说者。<a id="a-9n"></a>云何而能为诸众生。<a id="a-9o"></a>佛言。<a id="a-9p"></a>普贤菩萨。<a id="a-9q"></a>汝今谛听。<a id="a-9r"></a>我说此法由如众海。<a id="a-9s"></a>文殊师利观世音。<a id="a-9t"></a>无量无数无有边际菩萨摩诃萨等一心谛听。<a id="a-9u"></a>于未来世。<a id="a-9v"></a>彼出家者。<a id="a-9w"></a>修何行业。</p>
  <p id="a9x">尔时世尊。<a id="a-9y"></a>告普贤菩萨摩诃萨言。<a id="a-9z"></a>佛子。<a id="a-A0"></a>彼出家者。<a id="a-A1"></a>于此正法多生轻慢。<a id="a-A2"></a>乐求舍宅贪着利养。<a id="a-A3"></a>畜积财宝精舍房堂衣服卧具饮食医药。<a id="a-A4"></a>造恶业因自破自坏为是愚迷众生。<a id="a-A5"></a>我说是经。<a id="a-A6"></a>广令流布久住不灭度脱众生。<a id="a-A7"></a>是时十方一切天龙药叉干达嚩等。<a id="a-A8"></a>来白佛言。<a id="a-A9"></a>世尊。<a id="a-AA"></a>我等天人八部并诸眷属。<a id="a-AB"></a>尽生恒时守护是经并彼法师一切比丘及诸法藏不令娆恼。<a id="a-AC"></a>我常随侍尊重恭敬。<a id="a-AD"></a>香华衣服种种珍宝一切所须。<a id="a-AE"></a>我皆供给令法久住。<a id="a-AF"></a>尔时世尊。<a id="a-AG"></a>为普贤等九十二俱胝菩萨。<a id="a-AH"></a>而说偈言。</p>
  <p id="aAI">谛听一切妙语言　　最圣功德超彼岸</p>
  <p id="aAJ">欺诳凶险皆弃舍　　一心专意乐谛听</p>
  <p id="aAK">闻佛摩竭提国中　　菩提大树仁师子</p>
  <p id="aAL">住大解脱三摩地　　当处如是大树王</p>
  <p id="aAM">尽彼十方微尘刹　　佛子周游无所畏</p>
  <p id="aAN">此名如来三昧族　　是诸三昧彼当得</p>
  <p id="aAO">恒时知彼仁王行　　得见文殊真境界</p>
  <p id="aAP">尽彼十方微尘刹　　汝观如来真色相</p>
  <p id="aAQ">十方无数此佛刹　　佛子悉皆名吉祥</p>
  <p id="aAR">一切十方微尘刹　　佛子善能遍游历</p>
  <p id="aAS">为彼世间得值遇　　文殊师利无边智</p>
  <p id="aAT">问大众生贤吉祥　　佛子功德云何得</p>
  <p id="aAU">是时实际广功德　　无边众生能解了</p>
  <p id="aAV">问大众生贤吉祥　　文殊功德妙菩提</p>
  <p id="aAW">佛子若说此法已　　得解清净佛功德</p>
  <p id="aAX">复次佛子应云何　　当得如是功德行</p>
  <p id="aAY">佛子谛听贤吉祥　　无边最胜彼功德</p>
  <p id="aAZ">我今略说于少分　　如添大海一滴水</p>
  <p id="aAa">乃至得证佛菩提　　若有众生初发心</p>
  <p id="aAb">无边功德莫能测　　一一功德尽赞扬</p>
  <p id="aAc">波罗蜜多功德地　　如有经行于多劫</p>
  <p id="aAd">不能说尽彼功德　　如是十方一切佛</p>
  <p id="aAe">彼于是时说少分　　出生无边胜功德</p>
  <p id="aAf">如鸟飞空不可量　　大地一尘无能比</p>
  <p id="aAg">非无因故从何生　　菩提功德随心意</p>
  <p id="aAh">发信一念生佛法　　如是和合生心已</p>
  <p id="aAi">彼非爱乐王福乐　　非自求安非名利</p>
  <p id="aAj">除灭世间诸苦恼　　为众心故生世间</p>
  <p id="aAk">彼意恒为诸众生　　清净佛刹兴供养</p>
  <p id="aAl">修习此法证菩提　　从心发生清净智</p>
  <p id="aAm">彼常恭敬求解脱　　尊重一切生佛想</p>
  <p id="aAn">一切诸法功德同　　生心如是恒恭敬</p>
  <p id="aAo">发心归向于佛法　　佛子兴心行此行</p>
  <p id="aAp">无边菩提发是时　　生大丈夫猛利意</p>
  <p id="aAq">发心力如人中主　　广兴供养不思议</p>
  <p id="aAr">众法无坏莫能量　　生心供养应如是</p>
  <p id="aAs">发心能免胞胎苦　　养育劬劳一切行</p>
  <p id="aAt">随乐快乐悉从心　　是故见于安乐处</p>
  <p id="aAu">发起无边恭敬心　　我人憍慢皆弃舍</p>
  <p id="aAv">发心即妙珍伏藏　　如手摄持获安乐</p>
  <p id="aAw">发心能为欢喜舍　　发心踊跃作佛事</p>
  <p id="aAx">发心求胜功德林　　得佛所说皆往诣</p>
  <p id="aAy">勇猛利根光明照　　发心坚固无能坏</p>
  <p id="aAz">种种烦恼顿皆除　　发心能说佛功德</p>
  <p id="aB0">发心和合不和合　　一刹那中悉皆离</p>
  <p id="aB1">发心能越魔王界　　见彼最胜妙解脱</p>
  <p id="aB2">功德种子不朽因　　发心种大菩提树</p>
  <p id="aB3">最上胜智皆增长　　发心见诸一切佛</p>
  <p id="aB4">彼说过去行大行　　解脱妙行发心求</p>
  <p id="aB5">此法世间甚难遇　　由如大海众宝王</p>
  <p id="aB6">若常发心恭敬佛　　无戒无行彼皆离</p>
  <p id="aB7">离诸过患众僭尤　　复能称赞彼功德</p>
  <p id="aB8">持戒见获菩提心　　方便修学功德地</p>
  <p id="aB9">能依戒法善修习　　彼常依佛所教敕</p>
  <p id="aBA">若常发心恭敬佛　　彼佛广大兴供养</p>
  <p id="aBB">于佛广大供养已　　复能殷重不思议</p>
  <p id="aBC">若常发心供养法　　闻彼佛法心无厌</p>
  <p id="aBD">若于佛法心无厌　　不思议法妙解脱</p>
  <p id="aBE">若常发心恭敬僧　　彼于僧中心不退</p>
  <p id="aBF">如是发心僧不退　　当得发心不退力</p>
  <p id="aBG">若得发心不退力　　彼以根利现光明</p>
  <p id="aBH">若得根利现光明　　彼常远离恶知识</p>
  <p id="aBI">若已远离恶知识　　应当求法访善友</p>
  <p id="aBJ">若法善友寻求已　　彼获广大妙安乐</p>
  <p id="aBK">若获广大妙安乐　　因力自大皆弃舍</p>
  <p id="aBL">若已弃舍我慢因　　即得广大胜解脱</p>
  <p id="aBM">如是广大解脱已　　即得诸佛常照察</p>
  <p id="aBN">若以诸佛常照察　　彼即生大菩提心</p>
  <p id="aBO">若得生大菩提心　　即获解脱大功德</p>
  <p id="aBP">若得解脱大功德　　即得生于如来家</p>
  <p id="aBQ">既得生于如来家　　即得解脱妙相应</p>
  <p id="aBR">若常解脱妙相应　　彼发心意皆清净</p>
 </body>
</html>