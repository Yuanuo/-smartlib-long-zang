<!doctype html>
<html id="z3IBUX0dM" data-ver="635">
 <head>
  <meta charset="utf-8">
  <meta author="法天">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">大方广总持宝光明经卷第二</h1>
  <p id="a2">尔时法慧菩萨摩诃萨。<a id="a-3"></a>为诸菩萨说是菩萨十住法已。<a id="a-4"></a>于时十方以佛神力。<a id="a-5"></a>于一一方。<a id="a-6"></a>各有十千佛刹微尘等世界。<a id="a-7"></a>一一佛刹微尘等世界。<a id="a-8"></a>地皆六种震动。<a id="a-9"></a>所谓。<a id="a-A"></a>动遍动。<a id="a-B"></a>等遍动。<a id="a-C"></a>震遍震。<a id="a-D"></a>等遍震。<a id="a-E"></a>击遍击。<a id="a-F"></a>等遍击。<a id="a-G"></a>涌遍涌。<a id="a-H"></a>等遍涌。<a id="a-I"></a>吼遍吼。<a id="a-J"></a>等遍吼。<a id="a-K"></a>起遍起等遍起。<a id="a-L"></a>是时以佛神力。<a id="a-M"></a>复雨种种天华云种种天香云。<a id="a-N"></a>种种天涂香云。<a id="a-O"></a>种种天鬘云。<a id="a-P"></a>种种天粖香云。<a id="a-Q"></a>种种天衣云。<a id="a-R"></a>种种天伞盖云。<a id="a-S"></a>种种天宝云。<a id="a-T"></a>种种天妙莲华云。<a id="a-U"></a>种种天诸璎珞云。<a id="a-V"></a>种种天庄严云。<a id="a-W"></a>如是等种种供养云。<a id="a-X"></a>周匝遍雨。<a id="a-Y"></a>复有种种天妙音乐。<a id="a-Z"></a>于虚空中。<a id="a-a"></a>不鼓自鸣。<a id="a-b"></a>出大音声。<a id="a-c"></a>光明晃曜遍四大洲。<a id="a-d"></a>妙高铁围周遍十方普皆供养。<a id="a-e"></a>是时法慧菩萨。<a id="a-f"></a>说是法时。<a id="a-g"></a>一切十方世界同时亦说此十住法故。<a id="a-h"></a>乃至文字句义不增不减皆悉同等。<a id="a-i"></a>复以佛威神力故。<a id="a-j"></a>于一一十千佛刹微尘等世界。<a id="a-k"></a>各各有十千佛刹微尘等菩萨。<a id="a-l"></a>从于十方云集。<a id="a-m"></a>而来告法慧菩萨言。<a id="a-n"></a>佛子。<a id="a-o"></a>善哉善哉。<a id="a-p"></a>佛子。<a id="a-q"></a>如汝所说菩萨十住法。<a id="a-r"></a>佛子。<a id="a-s"></a>与我名同说法亦同。<a id="a-t"></a>如是等一切同名法慧菩萨。<a id="a-u"></a>从彼十方一切如来所而来至此。<a id="a-v"></a>彼法云世界以佛威德于一切处同时转此法轮。<a id="a-w"></a>如是。<a id="a-x"></a>种种性相文字句义不增不减。<a id="a-y"></a>佛子。<a id="a-z"></a>于时众会以佛威德皆见彼众而来诣此。<a id="a-10"></a>如我到此世界。<a id="a-11"></a>亦复如是于一切十方世界一切四大洲妙高山顶帝释宫中。<a id="a-12"></a>十千佛刹微尘等菩萨亦同来集。<a id="a-13"></a>是时法慧菩萨。<a id="a-14"></a>承佛威力。<a id="a-15"></a>观察十方法界众会。<a id="a-16"></a>欲重宣此义。<a id="a-17"></a>而说偈言。</p>
  <p id="a18">见诸如来清净智　　巍巍变化力如是</p>
  <p id="a19">十力功德众庄严　　是故发此菩提心</p>
  <p id="a1A">见此种种神通力　　说法利益诸群生</p>
  <p id="a1B">复见轮回诸苦恼　　是故发此菩提心</p>
  <p id="a1C">于此普贤如来前　　得闻一切功德海</p>
  <p id="a1D">由如虚空无有相　　是故发此菩提心</p>
  <p id="a1E">一切住处及所生　　一一性行皆明了</p>
  <p id="a1F">各各差别性智求　　是故发此菩提心</p>
  <p id="a1G">是时过去及现在　　乃至未来众善恶</p>
  <p id="a1H">为求此智善修习　　是故发此菩提心</p>
  <p id="a1I">禅定解脱及三昧　　等持清净悉皆然</p>
  <p id="a1J">为求此智恭敬彼　　是故发此菩提心</p>
  <p id="a1K">能遍世间诸根力　　如如湛净皆同等</p>
  <p id="a1L">为求此智彼义学　　是故发此菩提心</p>
  <p id="a1M">菩提解脱遍世间　　其中各有种种意</p>
  <p id="a1N">为求此智无数论　　是故发此菩提心</p>
  <p id="a1O">种种无数三界中　　于中复有种种界</p>
  <p id="a1P">界之自性智应求　　是故发此菩提心</p>
  <p id="a1Q">遍诣一切求此法　　如是依止得安乐</p>
  <p id="a1R">自性真实解了知　　是故发此菩提心</p>
  <p id="a1S">一切刹中而出生　　由如众生依地有</p>
  <p id="a1T">无数智眼同此求　　是故发此菩提心</p>
  <p id="a1U">过去现在及未来　　若干众生何性相</p>
  <p id="a1V">如是过去事皆知　　是故发此菩提心</p>
  <p id="a1W">积聚众生满世间　　乃至一一遍亲近</p>
  <p id="a1X">如是烦恼尽能知　　是故发此菩提心</p>
  <p id="a1Y">三界智慧彼皆知　　无尽法门能解了</p>
  <p id="a1Z">为求如是真实智　　是故发此菩提心</p>
  <p id="a1a">一切诸法无依倚　　本性如空亦无著</p>
  <p id="a1b">为求胜义真实知　　是故发此菩提心</p>
  <p id="a1c">能动佛刹微尘数　　亦令江海涌沸腾</p>
  <p id="a1d">为求如来如是智　　是故发此菩提心</p>
  <p id="a1e">普放光明照十方　　一一光明从口出</p>
  <p id="a1f">为求彼智一光明　　是故发此菩提心</p>
  <p id="a1g">不可思议种种刹　　饮食供给珍玩具</p>
  <p id="a1h">我愿亦具如彼智　　是故发此菩提心</p>
  <p id="a1i">一切众生及佛刹　　能令远离伤杀生</p>
  <p id="a1j">为求此法寿延长　　是故发此菩提心</p>
  <p id="a1k">假使大海所有水　　一毛滴数尽能知</p>
  <p id="a1l">如是此智愿当求　　是故发此菩提心</p>
  <p id="a1m">十方所有一切刹　　一一刹中微尘数</p>
  <p id="a1n">如是此智要尽知　　是故发此菩提心</p>
  <p id="a1o">过去及与未来劫　　现在一切诸世间</p>
  <p id="a1p">如是劫数要尽知　　是故发此菩提心</p>
  <p id="a1q">三世一切诸如来　　及以声闻辟支佛</p>
  <p id="a1r">法之自性悉皆知　　是故发此菩提心</p>
  <p id="a1s">无量无数诸世界　　一毛端中尽称量</p>
  <p id="a1t">性之自性悉能知　　是故发此菩提心</p>
  <p id="a1u">不可思议轮围界　　一毛端量尽能秤</p>
  <p id="a1v">为此广大微妙知　　是故发此菩提心</p>
  <p id="a1w">无量无数诸世间　　一刹那间声周遍</p>
  <p id="a1x">为求此智清净声　　是故发此菩提心</p>
  <p id="a1y">一切世间诸语言　　一字演说尽无余</p>
  <p id="a1z">为此自性真实知　　是故发此菩提心</p>
  <p id="a20">无数化导三界中　　一切众生悉皆卫</p>
  <p id="a21">为求辩说广大舌　　是故发此菩提心</p>
  <p id="a22">如说一切诸佛刹　　一刹那中悉能见</p>
  <p id="a23">为求说法无碍智　　是故发此菩提心</p>
  <p id="a24">如来所有一切刹　　一刹那中皆周遍</p>
  <p id="a25">如此佛法真实知　　是故发此菩提心</p>
  <p id="a26">无数微尘等世界　　皆从自性而出生</p>
  <p id="a27">为求如是种种智　　是故发此菩提心</p>
  <p id="a28">过去及与未来佛　　乃至现在诸世间</p>
  <p id="a29">一刹那中心尽知　　是故发此菩提心</p>
  <p id="a2A">一句所说不思议　　如是劫尽彼无尽</p>
  <p id="a2B">为求如是语言知　　是故发此菩提心</p>
  <p id="a2C">八方一切诸世间　　如是相续不断绝</p>
  <p id="a2D">为此自性心了知　　是故发此菩提心</p>
  <p id="a2E">所有身口意三业　　作彼十方一切行</p>
  <p id="a2F">因此能解三世空　　是故发此菩提心</p>
  <p id="a2G">菩提心发应如是　　殷勤最上奉诸佛</p>
  <p id="a2H">十方无数劫尽行　　是故尊重心不退</p>
  <p id="a2I">乃至世间一切尊　　八方各各皆周遍</p>
  <p id="a2J">如是彼佛皆说法　　一一尊重心不退</p>
  <p id="a2K">若一菩萨获安乐　　行彼行故免轮回</p>
  <p id="a2L">能作世间圆满相　　是故此尊心不退</p>
  <p id="a2M">最上妙法最殊特　　甚深难解离言说</p>
  <p id="a2N">彼诸菩萨妙敷扬　　为敬彼尊心不退</p>
  <p id="a2O">世间不动及住所　　如是难得甚希有</p>
  <p id="a2P">演说清净妙法音　　是故此尊心不退</p>
  <p id="a2Q">得生一切如来中　　无我无人离憍慢</p>
  <p id="a2R">为求此法常在前　　是故殷勤心不退</p>
  <p id="a2S">无数无等阿僧祇　　得诸如来三摩地</p>
  <p id="a2T">行彼菩萨如是行　　是故殷勤心不退</p>
  <p id="a2U">乃至究竟三摩地　　超生彼岸解了知</p>
  <p id="a2V">如是说彼诸佛法　　是故此尊心不退</p>
  <p id="a2W">远离轮回三界中　　转于如是妙法轮</p>
  <p id="a2X">于诸世间常无间　　菩萨应当如是说</p>
  <p id="a2Y">一切世间诸苦恼　　如是浊恶灾难中</p>
  <p id="a2Z">怜愍一切诸有情　　是故菩萨应当说</p>
  <p id="a2a">菩萨最初说此法　　因兹发起菩提心</p>
  <p id="a2b">持戒说法无有时　　是故名为发心住</p>
  <p id="a2c">是时菩萨治地住　　最初降伏如是心</p>
  <p id="a2d">安乐利益于世间　　如佛远离老病死</p>
  <p id="a2e">信心念心及精进　　慧心愿心并持戒</p>
  <p id="a2f">护法舍离无去来　　决定回向诸含识</p>
  <p id="a2g">若以住彼如是心　　读诵受持大乘典</p>
  <p id="a2h">远离喧嚣居闲静　　访寻一切亲善友</p>
  <p id="a2i">善言亲近善知识　　勤求如是真实智</p>
  <p id="a2j">了达一切诸语言　　胜义谛理亦如是</p>
  <p id="a2k">晓了如来胜义已　　离诸颠倒无疑惑</p>
  <p id="a2l">如是平等湛然安　　是名说法真佛子</p>
  <p id="a2m">治地住中如是得　　善能观察诸菩萨</p>
  <p id="a2n">演说妙法奉诸佛　　是故佛子应当学</p>
  <p id="a2o">复次菩萨第三住　　法王教中求佛行</p>
  <p id="a2p">苦空无常悉了知　　一切自性无来去</p>
  <p id="a2q">诸法本寂离自性　　明了通达决定心</p>
  <p id="a2r">住此一切无有惑　　佛子应当如是说</p>
  <p id="a2s">为知一切众生界　　及阐一切诸法界</p>
  <p id="a2t">如是世界悉尽知　　是故名为相应行</p>
  <p id="a2u">地界水界及火界　　如是风界虚空界</p>
  <p id="a2v">欲界色界无色界　　是诸世界悉尽知</p>
  <p id="a2w">乃至差别诸世界　　悉见法界自性体</p>
  <p id="a2x">如是广大智慧尊　　勇猛精进求佛智</p>
  <p id="a2y">是时菩萨生贵住　　出家生诸如来中</p>
  <p id="a2z">有性无性心决定　　所生之处常正见</p>
  <p id="a30">此地菩萨无退转　　为求佛道心无厌</p>
  <p id="a31">于一切法恒修习　　观诸众生如自性</p>
  <p id="a32">世间众罪如尘刹　　远离轮回诸果报</p>
  <p id="a33">佛子善能分别生　　菩萨悉令离衰老</p>
  <p id="a34">过去现在及未来　　一切法智皆明了</p>
  <p id="a35">宿殖善友悉同生　　如佛出世亦复尔</p>
  <p id="a36">一切如来殊妙好　　入彼三世平等意</p>
  <p id="a37">能作如是上妙生　　超越三世种种行</p>
  <p id="a38">此名第四菩萨住　　彼能称赞此妙色</p>
  <p id="a39">是法悉能解了知　　觉彼菩萨如是生</p>
  <p id="a3A">此后菩萨称第五　　说名方便具足住</p>
  <p id="a3B">种种方便化群生　　乐求福业遍往诣</p>
  <p id="a3C">所作如是广大福　　令诸众生皆解脱</p>
  <p id="a3D">尽心回向悉获安　　怜愍有情令离系</p>
  <p id="a3E">世间患难皆救济　　摄伏令彼生欢喜</p>
  <p id="a3F">各各引导诸众生　　得大涅槃心寂静</p>
  <p id="a3G">无边一切诸世间　　如是无量无有数</p>
  <p id="a3H">过诸称量无等伦　　非性非相非究竟</p>
  <p id="a3I">此为菩萨第五住　　具足方便化群生</p>
  <p id="a3J">彼佛如是妙圆明　　示现一切诸功德</p>
  <p id="a3K">无边一切诸众生　　观法自性无迷惑</p>
  <p id="a3L">疑网有无智了知　　天上人间能坚固</p>
  <p id="a3M">于佛于法菩萨中　　常行妙行离诸色</p>
  <p id="a3N">于是广大诸众生　　听闻演说方便法</p>
  <p id="a3O">烦恼众生使清净　　易化难化悉调伏</p>
  <p id="a3P">法界或广略敷扬　　非来非去绝诸相</p>
  <p id="a3Q">法界体性非有无　　菩萨三世乐听受</p>
  <p id="a3R">观察一切心无动　　如是专注于佛法</p>
  <p id="a3S">泯绝性相孰有无　　本性离染我亦尔</p>
  <p id="a3T">晓了劫性如幻梦　　为闻如是上妙法</p>
  <p id="a3U">不退菩萨应如是　　于佛于法菩萨中</p>
  <p id="a3V">并观行相为有无　　不退非有亦非无</p>
  <p id="a3W">如来非去非有住　　亦无来与非不来</p>
  <p id="a3X">生与不生尽不尽　　有相无相非一异</p>
  <p id="a3Y">种种众多彼如一　　胜义谛理离有无</p>
  <p id="a3Z">各各差别众宝严　　菩萨于彼心不退</p>
  <p id="a3a">真如妙相非有无　　以无相智能解了</p>
  <p id="a3b">如是差别往集会　　一一天上悉听闻</p>
  <p id="a3c">复次菩萨童真住　　身口意业悉清净</p>
  <p id="a3d">施作佛事无有着　　是故随意所生得</p>
  <p id="a3e">皆从众生行法生　　游行见彼诸刹土</p>
  <p id="a3f">智慧速疾随意得　　十方殷勤恭敬礼</p>
  <p id="a3g">菩萨于此无异心　　闻佛演畅微妙法</p>
  <p id="a3h">能知刹土悉动摇　　如是尽知无有余</p>
  <p id="a3i">演说游行于佛刹　　刹那遍诣阿僧祇</p>
  <p id="a3j">随问演说无数义　　自性差别性亦然</p>
  <p id="a3k">方便音声能照察　　无数佛刹一念中</p>
  <p id="a3l">复说菩萨王子住　　密行众生非测量</p>
  <p id="a3m">烦恼障闭妄想除　　事理相应方便说</p>
  <p id="a3n">种种妙行悉能行　　分别世间过未来</p>
  <p id="a3o">真俗二谛能了知　　谛求如是微妙法</p>
  <p id="a3p">善能方便入王城　　如是遍游悉周匝</p>
  <p id="a3q">于彼往还能自在　　所有王城能照察</p>
  <p id="a3r">由如灌顶王妙法　　如是威德力亦然</p>
  <p id="a3s">入彼王城善演说　　是故此为王子住</p>
  <p id="a3t">此能随顺诸众生　　如佛所化亦如是</p>
  <p id="a3u">调御出兴悉同然　　得佛安隐住王子</p>
  <p id="a3v">佛子菩萨灌顶住　　处长最上能利他</p>
  <p id="a3w">一毛滴水为校量　　思惟校计莫能测</p>
  <p id="a3x">如是行于诸佛法　　由若一切微尘刹</p>
  <p id="a3y">众生莫测尘可知　　是故无数应是说</p>
  <p id="a3z">一切如来及菩萨　　并与过去未来佛</p>
  <p id="a40">若以现在十方中　　乃至声闻辟支佛</p>
  <p id="a41">从种发生菩提心　　如是此数莫能测</p>
  <p id="a42">功德数量莫能知　　最初一念菩提心</p>
  <p id="a43">如是世界化群生　　无能超越过于彼</p>
  <p id="a44">是时普贤菩萨摩诃萨。<a id="a-45"></a>告法慧菩萨言。<a id="a-46"></a>善男子。<a id="a-47"></a>善哉善哉。<a id="a-48"></a>汝今善说此宝光总持法门。<a id="a-49"></a>复次善男子。<a id="a-4A"></a>彼诸众生。<a id="a-4B"></a>当得爱乐不可思议诸佛功德一切智慧。<a id="a-4C"></a>善男子。<a id="a-4D"></a>若有众生。<a id="a-4E"></a>但闻此宝光总持正法名号不须受持读诵。<a id="a-4F"></a>一心恭敬究竟决定得证佛果。<a id="a-4G"></a>时法慧菩萨言。<a id="a-4H"></a>佛子。<a id="a-4I"></a>如是如是如汝所说。<a id="a-4J"></a>普贤菩萨言。<a id="a-4K"></a>佛子。<a id="a-4L"></a>彼等已得如来灌顶甚深智慧。<a id="a-4M"></a>若有善男子善女人。<a id="a-4N"></a>至此会中。<a id="a-4O"></a>得闻如是法者。<a id="a-4P"></a>或有众生手持是经者。<a id="a-4Q"></a>是诸众生于佛法中皆得授记是时长老舍利弗。<a id="a-4R"></a>从座而起。<a id="a-4S"></a>顶礼佛足。<a id="a-4T"></a>而白佛言。<a id="a-4U"></a>世尊。<a id="a-4V"></a>我等今者如生盲人。<a id="a-4W"></a>从昔已来未曾见闻如是正法。<a id="a-4X"></a>世尊非但我故。<a id="a-4Y"></a>若诸众生不闻此法。<a id="a-4Z"></a>彼如是等一切众生亦如生盲。<a id="a-4a"></a>佛言。<a id="a-4b"></a>长老。<a id="a-4c"></a>如是如是如汝所说。<a id="a-4d"></a>舍利弗。<a id="a-4e"></a>即白佛言。<a id="a-4f"></a>唯愿说此不可思议甚深法故。<a id="a-4g"></a>佛言。<a id="a-4h"></a>舍利弗。<a id="a-4i"></a>汝当往诣命彼梵王帝释护世诸天同来此会。<a id="a-4j"></a>如来敕语舍利弗。<a id="a-4k"></a>此最胜法印宝光总持之法。<a id="a-4l"></a>于彼道场众会而说。<a id="a-4m"></a>是时尊者舍利弗。<a id="a-4n"></a>受佛教敕为问此宝光总持法门。<a id="a-4o"></a>承佛圣旨。<a id="a-4p"></a>往彼梵王帝释护世诸天。<a id="a-4q"></a>到已作如是言。<a id="a-4r"></a>宝光道场佛待汝来。<a id="a-4s"></a>同时听受此如是法。<a id="a-4t"></a>今正是时。<a id="a-4u"></a>如来将说此宝光总持不可思议法故。<a id="a-4v"></a>汝等速集勿过此时。<a id="a-4w"></a>甚难得值后必追悔。<a id="a-4x"></a>如是最胜法宝。<a id="a-4y"></a>世间难得。<a id="a-4z"></a>甚为希有。<a id="a-50"></a>时彼诸天闻是说已即运神通。<a id="a-51"></a>于刹那顷。<a id="a-52"></a>梵王帝释护世诸天皆来集会。<a id="a-53"></a>到世尊所。<a id="a-54"></a>右绕三匝。<a id="a-55"></a>合掌恭敬。<a id="a-56"></a>住立佛前。<a id="a-57"></a>劝请世尊。<a id="a-58"></a>唯愿如来。<a id="a-59"></a>哀愍我等及末法众生说此宝光总持法门。<a id="a-5A"></a>于时世尊。<a id="a-5B"></a>默然不答。<a id="a-5C"></a>时诸天众梵王帝释护世诸天。<a id="a-5D"></a>如是三白。<a id="a-5E"></a>殷勤劝请。<a id="a-5F"></a>世尊默然。<a id="a-5G"></a>是时尊者舍利弗。<a id="a-5H"></a>白世尊言。<a id="a-5I"></a>唯愿如来。<a id="a-5J"></a>说此宝光明总持法故。<a id="a-5K"></a>复言善逝。<a id="a-5L"></a>唯愿说之。<a id="a-5M"></a>是时世尊。<a id="a-5N"></a>即于舌根从口而出种种音声。<a id="a-5O"></a>遍于三千大千世界。<a id="a-5P"></a>同时得闻。<a id="a-5Q"></a>若有善男子。<a id="a-5R"></a>为此宝光总持法故。<a id="a-5S"></a>请于如来。<a id="a-5T"></a>是诸众生。<a id="a-5U"></a>皆得不退转于阿耨多罗三藐三菩提。</p>
  <p id="a5V">是时世尊。<a id="a-5W"></a>复语尊者舍利弗言。<a id="a-5X"></a>尊者舍利弗。<a id="a-5Y"></a>汝当往诣请妙吉祥童子。<a id="a-5Z"></a>说如是法时。<a id="a-5a"></a>妙吉祥童子。<a id="a-5b"></a>在于异处钵攞(二合)叉娑罗树下。<a id="a-5c"></a>端身正念结跏趺坐。<a id="a-5d"></a>过于百千万俱胝那庾多日月光明。<a id="a-5e"></a>住大宝庄严楼阁中。<a id="a-5f"></a>梵王帝释护世诸天围绕恭敬。<a id="a-5g"></a>身皆金色。<a id="a-5h"></a>吉祥庄严。<a id="a-5i"></a>光明照耀。<a id="a-5j"></a>是时尊者舍利弗奉佛教命。<a id="a-5k"></a>往诣妙吉祥童子所。<a id="a-5l"></a>到已即白妙吉祥言。<a id="a-5m"></a>善男子。<a id="a-5n"></a>如来请汝为于我等说此宝光总持法故。<a id="a-5o"></a>于时妙吉祥童子。<a id="a-5p"></a>语尊者舍利弗言。<a id="a-5q"></a>此如来者。<a id="a-5r"></a>为何等义。<a id="a-5s"></a>舍利弗言。<a id="a-5t"></a>善男子。<a id="a-5u"></a>汝智慧深远。<a id="a-5v"></a>我非汝曹。<a id="a-5w"></a>是故不任与汝论议。<a id="a-5x"></a>妙吉祥言。<a id="a-5y"></a>止舍利弗。<a id="a-5z"></a>汝甚愚痴。<a id="a-60"></a>汝若乐闻。<a id="a-61"></a>我当为说。<a id="a-62"></a>舍利弗言。<a id="a-63"></a>善男子。<a id="a-64"></a>我今乐闻。<a id="a-65"></a>惟愿仁者。<a id="a-66"></a>广为我说。<a id="a-67"></a>是时妙吉祥童子。<a id="a-68"></a>说是语时。<a id="a-69"></a>即时三千大千世界。<a id="a-6A"></a>乃至清净天宫。<a id="a-6B"></a>及诸天众。<a id="a-6C"></a>上至阿迦腻吒天众。<a id="a-6D"></a>下至四大天王并诸眷属无数俱胝大药叉。<a id="a-6E"></a>将诸梵天王及天帝释护世诸天并诸天女。<a id="a-6F"></a>各各乐闻如是大法皆来集会。<a id="a-6G"></a>及诸比丘比丘尼优婆塞优婆夷。<a id="a-6H"></a>并余三十三天夜摩天。<a id="a-6I"></a>睹史陀天。<a id="a-6J"></a>化乐天。<a id="a-6K"></a>他化自在天。<a id="a-6L"></a>大梵天王阿迦腻吒天。<a id="a-6M"></a>如是诸天众等。<a id="a-6N"></a>皆来集会。<a id="a-6O"></a>复有诸大声闻众。<a id="a-6P"></a>其名曰尊者须菩提。<a id="a-6Q"></a>尊者摩诃迦葉。<a id="a-6R"></a>尊者大目干连。<a id="a-6S"></a>尊者舍利弗。<a id="a-6T"></a>尊者摩诃迦旃延。<a id="a-6U"></a>尊者阿[寧*頁]噜驮。<a id="a-6V"></a>尊者誐耶迦葉。<a id="a-6W"></a>尊者摩贺俱絺罗。<a id="a-6X"></a>尊者祖拏判姹迦。<a id="a-6Y"></a>尊者梨嚩多。<a id="a-6Z"></a>尊者曩祢迦葉。<a id="a-6a"></a>尊者乌噜尾螺迦葉。<a id="a-6b"></a>尊者布啰拏梅怛啰(二合)尼子。<a id="a-6c"></a>尊者罗护罗。<a id="a-6d"></a>尊者钹捺啰(二合)波罗。<a id="a-6e"></a>尊者么涩波。<a id="a-6f"></a>(二合)尊者阿难陀。<a id="a-6g"></a>如是等诸大声闻众。<a id="a-6h"></a>及耶输陀罗五百比丘尼等皆悉来集。<a id="a-6i"></a>复有转轮王及诸小王。<a id="a-6j"></a>刹帝利婆罗门。<a id="a-6k"></a>长者居士。<a id="a-6l"></a>皆来集会。</p>
  <p id="a6m">是时尊者舍利弗。<a id="a-6n"></a>绕佛三匝。<a id="a-6o"></a>而作是言。<a id="a-6p"></a>世尊。<a id="a-6q"></a>何因何缘。<a id="a-6r"></a>即于今日。<a id="a-6s"></a>如是大众皆悉云集。<a id="a-6t"></a>云何当知。<a id="a-6u"></a>佛言尊者舍利弗。<a id="a-6v"></a>是宝光总持法威德力故。<a id="a-6w"></a>舍利弗言。<a id="a-6x"></a>世尊。<a id="a-6y"></a>此宝光总持法门我今乐闻。<a id="a-6z"></a>佛言。<a id="a-70"></a>尊者舍利弗。<a id="a-71"></a>汝当往诣请彼妙吉祥童子普贤菩萨。<a id="a-72"></a>此二大士必为汝说。<a id="a-73"></a>是时尊者舍利弗。<a id="a-74"></a>白妙吉祥童子言。<a id="a-75"></a>善男子。<a id="a-76"></a>汝今当说此宝光三摩地微妙法宝。<a id="a-77"></a>妙吉祥言。<a id="a-78"></a>尊者舍利弗。<a id="a-79"></a>汝等今者为欲闻此宝光总持法故。<a id="a-7A"></a>舍利弗言。<a id="a-7B"></a>今此四众梵王帝释护世诸天。<a id="a-7C"></a>为听是法故来至此。<a id="a-7D"></a>于时妙吉祥。<a id="a-7E"></a>即告长老舍利弗作如是言。<a id="a-7F"></a>舍利弗。<a id="a-7G"></a>此法秘要不可视听如幻如化。<a id="a-7H"></a>云何当说说听是谁。<a id="a-7I"></a>舍利弗言。<a id="a-7J"></a>善男子。<a id="a-7K"></a>汝今当说我欲乐闻。<a id="a-7L"></a>妙吉祥问尊者舍利弗此说当云何言。<a id="a-7M"></a>答言。<a id="a-7N"></a>妙吉祥。<a id="a-7O"></a>空作是说。<a id="a-7P"></a>妙吉祥又问舍利弗空云何说。<a id="a-7Q"></a>答言。<a id="a-7R"></a>妙吉祥。<a id="a-7S"></a>空离言说。<a id="a-7T"></a>妙吉祥言。<a id="a-7U"></a>尊者舍利弗。<a id="a-7V"></a>此空若离言说。<a id="a-7W"></a>我云何说。<a id="a-7X"></a>尊者舍利弗。<a id="a-7Y"></a>既一切诸法皆离言说。<a id="a-7Z"></a>若作是说谁能听受。<a id="a-7a"></a>长老舍利弗言。<a id="a-7b"></a>善男子。<a id="a-7c"></a>彼一切法皆离文字语言故。<a id="a-7d"></a>作如是说。<a id="a-7e"></a>是故说空无相无愿。<a id="a-7f"></a>非取非舍。<a id="a-7g"></a>非异非不。<a id="a-7h"></a>异非离戏论非不离戏论。<a id="a-7i"></a>是时妙吉祥童子。<a id="a-7j"></a>尊者舍利弗。<a id="a-7k"></a>说是法时。<a id="a-7l"></a>彼诸菩萨及于梵王帝释护世诸天。<a id="a-7m"></a>心大欢喜同声赞言。<a id="a-7n"></a>善哉善男子。<a id="a-7o"></a>善说此宝光总持法故。</p>
  <p id="a7p">是时尊者须菩提。<a id="a-7q"></a>白妙吉祥童子言。<a id="a-7r"></a>善男子。<a id="a-7s"></a>菩萨摩诃萨云何受持读诵。<a id="a-7t"></a>为他解说此宝光总持法故。<a id="a-7u"></a>妙吉祥言。<a id="a-7v"></a>须菩提。<a id="a-7w"></a>此总持法无生清净如理受持离性离相非离言说非取非舍。<a id="a-7x"></a>此法应如是受持为他解说。<a id="a-7y"></a>妙吉祥童子。<a id="a-7z"></a>说是法时。<a id="a-80"></a>有九十二菩萨。<a id="a-81"></a>皆得勇猛三摩地。<a id="a-82"></a>复有人天六十二众生。<a id="a-83"></a>得无生法忍。</p>
  <p id="a84">尔时普贤菩萨摩诃萨。<a id="a-85"></a>从座而起。<a id="a-86"></a>偏袒右肩。<a id="a-87"></a>合掌恭敬。<a id="a-88"></a>白佛言。<a id="a-89"></a>世尊云何为菩萨摩诃萨大悲。<a id="a-8A"></a>佛言。<a id="a-8B"></a>善男子。<a id="a-8C"></a>此菩萨摩诃萨大悲者。<a id="a-8D"></a>若菩萨摩诃萨。<a id="a-8E"></a>不舍三界名为大悲。<a id="a-8F"></a>若令一切众生得见诸佛净妙刹土名为大悲。<a id="a-8G"></a>若诸破戒众生悉能怜愍护持名为大悲。<a id="a-8H"></a>若能令一切众生志求般若波罗蜜多亲近修习名为大悲。<a id="a-8I"></a>若为一切众生不惜身命名为大悲。<a id="a-8J"></a>乃至头目髓脑难舍能舍难行能行为诸众生名为大悲。<a id="a-8K"></a>复告。<a id="a-8L"></a>善男子。<a id="a-8M"></a>菩萨摩诃萨为诸众生无有异心等以安乐离诸邪见悉令解脱。<a id="a-8N"></a>善男子。<a id="a-8O"></a>是为菩萨摩诃萨大悲。<a id="a-8P"></a>应如是解。</p>
  <p id="a8Q">尔时普贤菩萨摩诃萨。<a id="a-8R"></a>白佛言。<a id="a-8S"></a>世尊。<a id="a-8T"></a>唯愿如来大慈无量为诸众生安乐世间说此宝光总持法故。<a id="a-8U"></a>并此大会诸天及人皆得安乐利益。<a id="a-8V"></a>即时世尊。<a id="a-8W"></a>愍诸众生以梵音声。<a id="a-8X"></a>普告诸菩萨摩诃萨言。<a id="a-8Y"></a>汝等今者于未来世后五百岁。<a id="a-8Z"></a>法欲灭时谁能受持广宣流布此宝光总持法故是时普贤菩萨。<a id="a-8a"></a>离一切忧暗菩萨。<a id="a-8b"></a>药王菩萨。<a id="a-8c"></a>辩积菩萨。<a id="a-8d"></a>出生一切法王菩萨。<a id="a-8e"></a>无尽意菩萨。<a id="a-8f"></a>海慧菩萨。<a id="a-8g"></a>宝师子菩萨。<a id="a-8h"></a>宝贤菩萨。<a id="a-8i"></a>宝光菩萨。<a id="a-8j"></a>宝髻菩萨。<a id="a-8k"></a>观自在菩萨。<a id="a-8l"></a>等观菩萨。<a id="a-8m"></a>常观菩萨。<a id="a-8n"></a>宝手菩萨。<a id="a-8o"></a>宝积菩萨。<a id="a-8p"></a>宝庄严菩萨。<a id="a-8q"></a>吉祥幢菩萨。<a id="a-8r"></a>法吉祥菩萨。<a id="a-8s"></a>财吉祥菩萨。<a id="a-8t"></a>福德吉祥菩萨。<a id="a-8u"></a>栴檀吉祥菩萨。<a id="a-8v"></a>法慧菩萨。<a id="a-8w"></a>甘露慧菩萨。<a id="a-8x"></a>不思议菩萨。<a id="a-8y"></a>福德庄严菩萨。<a id="a-8z"></a>功德庄严菩萨。<a id="a-90"></a>相严菩萨。<a id="a-91"></a>常欢喜根菩萨。<a id="a-92"></a>众智山峰王菩萨。<a id="a-93"></a>辩说菩萨。<a id="a-94"></a>常举手菩萨。<a id="a-95"></a>持地菩萨。<a id="a-96"></a>辩意菩萨。<a id="a-97"></a>虚空藏菩萨。<a id="a-98"></a>月藏菩萨。<a id="a-99"></a>清净月藏菩萨。<a id="a-9A"></a>日藏菩萨。<a id="a-9B"></a>出生王菩萨。<a id="a-9C"></a>摩诃弥卢菩萨。<a id="a-9D"></a>坚牢慧菩萨。<a id="a-9E"></a>弥勒菩萨摩诃萨。<a id="a-9F"></a>如是等六十二百千俱胝那庾多菩萨摩诃萨。<a id="a-9G"></a>以一音声同时告言。<a id="a-9H"></a>世尊。<a id="a-9I"></a>我等今者能于未来世后五百岁法欲灭时。<a id="a-9J"></a>常当受持广宣流布为诸众生说此宝光总持法门。<a id="a-9K"></a>佛言。<a id="a-9L"></a>善哉善哉。<a id="a-9M"></a>善男子。<a id="a-9N"></a>希有希有。<a id="a-9O"></a>善男子。<a id="a-9P"></a>汝等为诸众生能发如是清净大愿。<a id="a-9Q"></a>尔时世尊告普贤菩萨摩诃萨言。<a id="a-9R"></a>谛听谛听。<a id="a-9S"></a>善男子。<a id="a-9T"></a>此宝光总持微妙正法。<a id="a-9U"></a>为欲利益安乐一切众生。<a id="a-9V"></a>尔时世尊说是语已。<a id="a-9W"></a>即升大宝庄严师子之座。<a id="a-9X"></a>结跏趺坐即说宝光明总持陀罗尼曰。</p>
  <p id="a9Y"></p>
  <p id="a9Z">是时世尊。<a id="a-9a"></a>如是三说此宝光总持秘密微妙最上甚深广大法宝。<a id="a-9b"></a>是时普贤菩萨摩诃萨。<a id="a-9c"></a>白佛言。<a id="a-9d"></a>世尊。<a id="a-9e"></a>法与法者是义云何。<a id="a-9f"></a>佛言。<a id="a-9g"></a>善男子。<a id="a-9h"></a>无法即法即一切义即无性义一切法义即等虚空义一切法即无数义无数义即一切义无数义即一切法义。<a id="a-9i"></a>普贤菩萨。<a id="a-9j"></a>白佛言。<a id="a-9k"></a>世尊。<a id="a-9l"></a>云何说此一切法。<a id="a-9m"></a>佛言。<a id="a-9n"></a>善男子。<a id="a-9o"></a>吾说此一切法者。<a id="a-9p"></a>谓眼耳鼻舌身意。<a id="a-9q"></a>如是此六识及十二缘行。<a id="a-9r"></a>善男子。<a id="a-9s"></a>是故我今作此说故。<a id="a-9t"></a>一切诸法亦复如是。<a id="a-9u"></a>复次善男子。<a id="a-9v"></a>一切诸法本无生灭。<a id="a-9w"></a>是时妙吉祥童子。<a id="a-9x"></a>白普贤菩萨摩诃萨。<a id="a-9y"></a>作如是言。<a id="a-9z"></a>佛子。<a id="a-A0"></a>此宝光总持法门菩萨云何受持。<a id="a-A1"></a>普贤菩萨摩诃萨。<a id="a-A2"></a>告妙吉祥如是说言。<a id="a-A3"></a>善男子。<a id="a-A4"></a>此宝光总持如法而说如理受持。<a id="a-A5"></a>何故。<a id="a-A6"></a>本性不生不灭故。<a id="a-A7"></a>非相非空故。<a id="a-A8"></a>无性即自性故。<a id="a-A9"></a>自性即无性故。<a id="a-AA"></a>善男子。<a id="a-AB"></a>此宝光总持如是不应执着受持观察故。<a id="a-AC"></a>智慧决了应如是住分别解说。<a id="a-AD"></a>善男子。<a id="a-AE"></a>此宝光总持观法自性义故。</p>
 </body>
</html>