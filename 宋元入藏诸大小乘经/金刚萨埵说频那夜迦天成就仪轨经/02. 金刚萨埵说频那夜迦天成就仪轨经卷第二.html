<!doctype html>
<html id="z3IBUr0kk" data-ver="607">
 <head>
  <meta charset="utf-8">
  <meta author="法贤">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">金刚萨埵说频那夜迦天成就仪轨经卷第二</h1>
  <p id="a2">复次成就法用。<a id="a-3"></a>白檀香作频那夜迦天像。<a id="a-4"></a>长四指八臂三目六足。<a id="a-5"></a>右第一手执剑。<a id="a-6"></a>第二手执金刚杵。<a id="a-7"></a>第三手执箭。<a id="a-8"></a>第四手执剑。<a id="a-9"></a>左第一手作奇克印。<a id="a-A"></a>第二手执弓。<a id="a-B"></a>第三手执朅桩誐。<a id="a-C"></a>第四手执拏摩噜迦。<a id="a-D"></a>如是天像用上好色装画。<a id="a-E"></a>持明者以左手持像。<a id="a-F"></a>往流至海者江河内水。<a id="a-G"></a>至项颈已。<a id="a-H"></a>即诵大明一洛叉。<a id="a-I"></a>得见祥瑞复诵吽字。<a id="a-J"></a>能引河水随行人流。</p>
  <p id="aK">复次成就法。<a id="a-L"></a>持明者或见聚落内。<a id="a-M"></a>及山野中有大火起。<a id="a-N"></a>持明者作奇克印即诵大明。<a id="a-O"></a>彼火速移别处。</p>
  <p id="aP">复次成就法。<a id="a-Q"></a>所有诸恶象马等。<a id="a-R"></a>伤害于人难以禁止。<a id="a-S"></a>持明者作奇克印克于彼舌。<a id="a-T"></a>彼恶象等速自驰走。<a id="a-U"></a>如鼠入穴更不可见。</p>
  <p id="aV">复次前像系于猿猴项上。<a id="a-W"></a>即诵大明已。<a id="a-X"></a>放往州城之内及彼野外。<a id="a-Y"></a>如是一切人民。<a id="a-Z"></a>各见没啰贺摩罗刹。<a id="a-a"></a>皆悉驰走作大惊怖。<a id="a-b"></a>若解下天像即得如故。<a id="a-c"></a>复用前像系粗恶人项上。<a id="a-d"></a>游行城邑一切人民。<a id="a-e"></a>皆见必舍佐遍于舍宅。<a id="a-f"></a>若解下彼像即得如故。</p>
  <p id="ag">复次成就法。<a id="a-h"></a>用水牛角作频那夜迦天像。<a id="a-i"></a>长四指四臂三目。<a id="a-j"></a>右第一手持数珠。<a id="a-k"></a>第二手执捍难迦。<a id="a-l"></a>左第一手执三叉。<a id="a-m"></a>第二手执谟那刚。<a id="a-n"></a>面如满月白色。<a id="a-o"></a>如法装画已。<a id="a-p"></a>用猪毛为绳穿天像鼻。<a id="a-q"></a>选一旃陀罗童子。<a id="a-r"></a>以像系童子右足上。<a id="a-s"></a>令彼经行城邑。<a id="a-t"></a>所有人民悉皆禁口。<a id="a-u"></a>如彼哑人扃户不出。<a id="a-v"></a>经八日后方得出门皆作悲泣。</p>
  <p id="aw">复用前像安于船头。<a id="a-x"></a>其船旋转犹如水轮终不前行。<a id="a-y"></a>若去彼天像即得如故。</p>
  <p id="az">复用前像以绳系于象马项上。<a id="a-10"></a>乃至有千里脚者悉不能动。<a id="a-11"></a>如彼塑像。<a id="a-12"></a>若解去彼像即得如故。</p>
  <p id="a13">复用前像。<a id="a-14"></a>如两阵交战之时。<a id="a-15"></a>以像系于马项击大鼓声他兵闻者皆不能动如彼痴人。</p>
  <p id="a16">复用前像。<a id="a-17"></a>用芥子油涂像。<a id="a-18"></a>持明者收不落地瞿摩夷。<a id="a-19"></a>作四方曼拏罗。<a id="a-1A"></a>于曼拏罗内烧猛火。<a id="a-1B"></a>炙彼天像已。<a id="a-1C"></a>用热水洒像。<a id="a-1D"></a>即诵大明称彼人名某甲速得热病。<a id="a-1E"></a>如是言已速得重病。<a id="a-1F"></a>若取天像以水沐浴即得如故。<a id="a-1G"></a>即诵此大明曰。</p>
  <p id="a1H">唵(引)呬囕摩娑嚩(二合引)弭儞(引一)摩贺(引)誐拏钵多曳(引二)酷酷(三)尾酷酷(四)仡啰(二合)悉仡啰(二合五)悉疟吽发吒(半音六)纥哩(二合引)瑟窒哩(二合七)尾仡哩(二合)多(引八)曩曩(九)吽发吒(半音)娑嚩(二合引)贺(引十)</p>
  <p id="a1I">如是诵大明已悉得息灾。<a id="a-1J"></a>若诵发字当作杀冤法。<a id="a-1K"></a>诵吽字当作惊怖及禁冤。<a id="a-1L"></a>求雨止雨等悉皆同用。</p>
  <p id="a1M">复次成就法。<a id="a-1N"></a>持明者用吉祥木。<a id="a-1O"></a>作频那夜迦天像长四指三目顶戴头冠。<a id="a-1P"></a>右第一手执金刚杵。<a id="a-1Q"></a>第二手持数珠。<a id="a-1R"></a>左第一手执谟捺刚。<a id="a-1S"></a>第二手执萝卜。<a id="a-1T"></a>如是作已用猫儿皮。<a id="a-1U"></a>系像悬于木架上。<a id="a-1V"></a>用水牛血涂彼天像。<a id="a-1W"></a>至黑月八日或十四日。<a id="a-1X"></a>于四衢道中掘土一肘。<a id="a-1Y"></a>深埋彼天像即诵大明。<a id="a-1Z"></a>所有女鬼行过此路悉皆禁住。<a id="a-1a"></a>若欲止息取出天像复得如故。</p>
  <p id="a1b">复次成就法。<a id="a-1c"></a>持明者于尸衣上。<a id="a-1d"></a>画四方曼拏罗。<a id="a-1e"></a>分为九位。<a id="a-1f"></a>每一位上书一誐字。<a id="a-1g"></a>中位书一誐字。<a id="a-1h"></a>及书彼人名。<a id="a-1i"></a>外画揭摩杵以为结界。<a id="a-1j"></a>外复画须弥卢山围绕。<a id="a-1k"></a>用黄色粉填于像腹。<a id="a-1l"></a>持明者依法。<a id="a-1m"></a>观想摩呬捺啰摩拏罗已。<a id="a-1n"></a>埋像于四衢道中。<a id="a-1o"></a>若他军至此悉能禁住。<a id="a-1p"></a>所有随身器仗并不能用。</p>
  <p id="a1q">复次成就法。<a id="a-1r"></a>用米粉为抟。<a id="a-1s"></a>作频那夜迦天像。<a id="a-1t"></a>以水牛生酥填于像腹。<a id="a-1u"></a>复用[口*爾]踰(二合)底瑟摩油煎彼天像。<a id="a-1v"></a>即诵大明已。<a id="a-1w"></a>持明者食彼天像。<a id="a-1x"></a>诵此大明曰。</p>
  <p id="a1y">唵(引)疟摩摩目契底(一)摩摩噜儞底(二)摩摩嚩舍摩(引)曩野(三)阿目刚疟娑嚩(二合引)贺(引)</p>
  <p id="a1z">若依此法志心持诵。<a id="a-20"></a>能杀一切魔冤决定成就。</p>
  <p id="a21">复次成就法。<a id="a-22"></a>用荞麦及三种蜜。<a id="a-23"></a>同作频那夜迦天像。<a id="a-24"></a>以芥子油煎彼天像取仆从脚下土。<a id="a-25"></a>与像同埋于四衢道中。<a id="a-26"></a>所有百由旬外或男或女。<a id="a-27"></a>句召速来永不还于住处。<a id="a-28"></a>持明人如是依法。<a id="a-29"></a>亦能去除虎狼恶兽等难。</p>
  <p id="a2A">复次成就法　用红粳米作频那夜迦天像。<a id="a-2B"></a>用蜜灌于像腹　复用红粳米作自妻形已。<a id="a-2C"></a>即诵大明。<a id="a-2D"></a>用水牛生酥涂彼天像及自妻形已。<a id="a-2E"></a>持明者即食彼二像。<a id="a-2F"></a>常得自妻爱敬亲近。<a id="a-2G"></a>承事而不暂离。</p>
  <p id="a2H">复用前像用进唧迦果。<a id="a-2I"></a>填满像腹。<a id="a-2J"></a>即诵大明已。<a id="a-2K"></a>用油煎像亦自食之。<a id="a-2L"></a>或与他人论义常得胜他。</p>
  <p id="a2M">复用前像以酥煎。<a id="a-2N"></a>复用米粉作一瓠子。<a id="a-2O"></a>用芥子油煎已。<a id="a-2P"></a>诵此大明。<a id="a-2Q"></a>即用米粉像入瓠子内。<a id="a-2R"></a>埋于灰中称彼人名。<a id="a-2S"></a>经须臾间得大腹痛。<a id="a-2T"></a>若欲止息取出彼像即得如故。</p>
  <p id="a2U">复次成就法。<a id="a-2V"></a>用萨惹啰娑药。<a id="a-2W"></a>作频那夜迦天像用沙糖涂彼像已。<a id="a-2X"></a>于瓦器内画八叶莲花。<a id="a-2Y"></a>于莲花上书大明。<a id="a-2Z"></a>连一吽字及誐字。<a id="a-2a"></a>书彼人名。<a id="a-2b"></a>用前天像安于莲花器内。<a id="a-2c"></a>复用一瓦器盖覆天像。<a id="a-2d"></a>持明者持此天像入于水内。<a id="a-2e"></a>至项颈已来。<a id="a-2f"></a>于泥下埋彼天像。<a id="a-2g"></a>所有彼人或在本国或在外方。<a id="a-2h"></a>悉禁彼口而不能言。<a id="a-2i"></a>如彼哑人。</p>
  <p id="a2j">复用前像及盐。<a id="a-2k"></a>捣罗为粖。<a id="a-2l"></a>以芥子油煎。<a id="a-2m"></a>所有男子女人等狂乱放逸。<a id="a-2n"></a>用前药粖入于饮食内令彼食已。<a id="a-2o"></a>即宁静身心调柔。</p>
  <p id="a2p">复次成就法。<a id="a-2q"></a>用白俱枳罗叉药根。<a id="a-2r"></a>迦羯惹伽药。<a id="a-2s"></a>啰惹树皮及白粳米。<a id="a-2t"></a>同捣罗为粖。<a id="a-2u"></a>用肉裹以酥煎已。<a id="a-2v"></a>持明人自食其药。<a id="a-2w"></a>若有哑者令彼能言。<a id="a-2x"></a>乃至罗刹部多毗舍佐等。<a id="a-2y"></a>所作执魅。<a id="a-2z"></a>亦能去除令彼远离一切所作。<a id="a-30"></a>随行人意。</p>
  <p id="a31">复次成就法。<a id="a-32"></a>用一人尸脚腨骨作一穴。<a id="a-33"></a>入前四味合和之药。<a id="a-34"></a>即诵大明。<a id="a-35"></a>用左手执此腨骨之药昼夜经行。<a id="a-36"></a>以药于自头上旋转。<a id="a-37"></a>得隐身法无人能见。</p>
  <p id="a38">复次成就法。<a id="a-39"></a>用尾毗多枳满惹药。<a id="a-3A"></a>酥嚩啰拏祖拏颇罗满惹药及噏铁。<a id="a-3B"></a>同捣罗用虾蟆脂和。<a id="a-3C"></a>作频那夜迦天像如一药丸复用蛇血和前药粖。<a id="a-3D"></a>别作一频那夜迦天像。<a id="a-3E"></a>亦如药丸持明者用二手各执天像一丸。<a id="a-3F"></a>复用瞿摩夷相并作二曼拏罗。<a id="a-3G"></a>广阔四肘或五肘。<a id="a-3H"></a>第一曼拏罗于四隅。<a id="a-3I"></a>各安剑一口。<a id="a-3J"></a>第二曼拏罗内安四剑鞘。<a id="a-3K"></a>持明者手执二像。<a id="a-3L"></a>渐渐起立作左舞势已。<a id="a-3M"></a>渐渐相并。<a id="a-3N"></a>二手所有第一曼拏罗四剑飞入第二曼拏罗内剑鞘之中。<a id="a-3O"></a>以像药为香烧薰[巾*(穴/登)]像。<a id="a-3P"></a>像乃震动法既成就。<a id="a-3Q"></a>持明者能作广大希有之事。<a id="a-3R"></a>此成就法有大威力。<a id="a-3S"></a>一切所为皆得随意。</p>
  <p id="a3T">复用前药及用毒柴药。<a id="a-3U"></a>依法句召无不来者。<a id="a-3V"></a>乃至江河大水亦须逆流而来。<a id="a-3W"></a>何况常人。</p>
  <p id="a3X">复次成就法。<a id="a-3Y"></a>用稗子作频那夜迦天像。<a id="a-3Z"></a>于彼像腹填三辣药。<a id="a-3a"></a>以铁签签像用火炙热。<a id="a-3b"></a>以进佐药。<a id="a-3c"></a>重裹塑前像。<a id="a-3d"></a>即诵大明称彼人名。<a id="a-3e"></a>令彼有情闻于自身大臭秽气。<a id="a-3f"></a>或用芥子油煎彼天像。<a id="a-3g"></a>称名某甲我当食汝。<a id="a-3h"></a>言已即食。<a id="a-3i"></a>至一时之间。<a id="a-3j"></a>彼人速自降伏供给承事。<a id="a-3k"></a>若不降伏速得命终。</p>
  <p id="a3l">复次成就法。<a id="a-3m"></a>用粟米或荞麦或稗子。<a id="a-3n"></a>作频那夜迦天像。<a id="a-3o"></a>即诵大明以利剑切断。<a id="a-3p"></a>于尸火内作护摩称彼人名。<a id="a-3q"></a>速得身分疼痛。<a id="a-3r"></a>此名下品成就法。</p>
  <p id="a3s">复次成就法。<a id="a-3t"></a>用钵罗舍木烧火。<a id="a-3u"></a>以阿湿嚩他树枝。<a id="a-3v"></a>两头揾于三蜜作护摩一千八遍得啰惹敬爱。<a id="a-3w"></a>乃至转轮圣。<a id="a-3x"></a>亦生敬爱尊重供养。</p>
  <p id="a3y">复次用阿哩瑟吒树枝烧火。<a id="a-3z"></a>以白芥子白粳米作护摩一百遍。<a id="a-40"></a>亦得刹帝利降伏及敬爱等。</p>
  <p id="a41">复次用阿波摩哩誐药树枝烧火。<a id="a-42"></a>以荞麦盐同作护摩一万遍。<a id="a-43"></a>得吠舍降伏。</p>
  <p id="a44">复次用惹衍帝药树枝及粳米盐。<a id="a-45"></a>同作护摩一万遍。<a id="a-46"></a>得首陀降伏。</p>
  <p id="a47">复次成就法。<a id="a-48"></a>持明人于白月一日起首持诵。<a id="a-49"></a>至白月八日。<a id="a-4A"></a>用五种甘露作曼拏罗持明者观想。<a id="a-4B"></a>自身在曼拏罗中间睡。<a id="a-4C"></a>即持诵大明至七日内。<a id="a-4D"></a>时频那夜迦天现身而来告持明人言。<a id="a-4E"></a>汝起与汝成就法。<a id="a-4F"></a>时持明人寻时起已。<a id="a-4G"></a>用五种甘露药献阏伽。<a id="a-4H"></a>后第二日以上味饮食斋同三昧。<a id="a-4I"></a>持诵者三五人已求于成就。<a id="a-4J"></a>先择鬼宿直日或太阳太阴直日。<a id="a-4K"></a>用独牙象豗出白阿[口*栗]迦药根。<a id="a-4L"></a>作频那夜迦天像。<a id="a-4M"></a>长如拇指节二臂三目蛇为络腋。<a id="a-4N"></a>右手执萝卜。<a id="a-4O"></a>左手执碗器。<a id="a-4P"></a>身作金色鼻赤色坐宝莲华。<a id="a-4Q"></a>顶戴头冠发髻青润。<a id="a-4R"></a>腹形广大诸相具足。<a id="a-4S"></a>安前曼拏罗内。<a id="a-4T"></a>持明者坚持斋戒。<a id="a-4U"></a>即诵大明六洛叉。<a id="a-4V"></a>如是精熟。<a id="a-4W"></a>得一切所愿皆获成就。</p>
  <p id="a4X">复用前像。<a id="a-4Y"></a>持明者以自顶戴。<a id="a-4Z"></a>入啰惹舍中速得敬爱。<a id="a-4a"></a>或奉王事远出往来。<a id="a-4b"></a>一切所为常得已胜。<a id="a-4c"></a>乃至道路所有狼虎贼盗等。<a id="a-4d"></a>见此行人悉皆惊怖避路远去。<a id="a-4e"></a>如是持明者。<a id="a-4f"></a>能离一切怖畏。<a id="a-4g"></a>得啰惹等一切敬爱。<a id="a-4h"></a>供给承事悉皆丰足。<a id="a-4i"></a>若持明者依法仪轨。<a id="a-4j"></a>令法精熟必得成就。<a id="a-4k"></a>若不精熟终不能成。</p>
  <p id="a4l">复次成就法。<a id="a-4m"></a>用杀羊肉作频那夜迦天像。<a id="a-4n"></a>用三辣药涂像以酥煎。<a id="a-4o"></a>即观想观自在菩萨已。<a id="a-4p"></a>食彼天像复饮于酒。<a id="a-4q"></a>所有阎浮提内一切人民悉皆狂乱。<a id="a-4r"></a>若用此法经刹那之间。<a id="a-4s"></a>一时止住至十二年。</p>
  <p id="a4t">复用前像用鹿肉猪肉。<a id="a-4u"></a>以三辣药揾过。<a id="a-4v"></a>用芥子油煎已。<a id="a-4w"></a>作八大龙王。<a id="a-4x"></a>用人脂细研涂彼龙王。<a id="a-4y"></a>复用芥子油煎已。<a id="a-4z"></a>书彼名入像腹内。<a id="a-50"></a>持明者用云母石贴己身上。<a id="a-51"></a>观想己身如大力明王。<a id="a-52"></a>即食彼天像及饮甘露药。<a id="a-53"></a>不久之间降澍大雨。</p>
  <p id="a54">复依前法。<a id="a-55"></a>持明者选于旃陀罗女。<a id="a-56"></a>往尸陀林中如前食像。<a id="a-57"></a>亦降大雨。</p>
  <p id="a58">复用前像。<a id="a-59"></a>持明者往龙潭内。<a id="a-5A"></a>或山中有龙神居处。<a id="a-5B"></a>先观想自身。<a id="a-5C"></a>如焰鬘得迦明王已。<a id="a-5D"></a>即称彼龙名。<a id="a-5E"></a>我今食汝。<a id="a-5F"></a>如是言已不久之间即降大雨。</p>
  <p id="a5G">复用前像以水牛肉作一龙王。<a id="a-5H"></a>入天像腹内。<a id="a-5I"></a>持明者往深山寂静之处。<a id="a-5J"></a>铺俱舍草安坐持诵已。<a id="a-5K"></a>观想自身如甘露军茶利明王。<a id="a-5L"></a>即食天像及饮甘露药。<a id="a-5M"></a>不久之间降大风雨。</p>
  <p id="a5N">复用前像用噜呬鱼肉。<a id="a-5O"></a>裹阿波逻罗龙王像。<a id="a-5P"></a>入天像腹内用酥煎。<a id="a-5Q"></a>持明者于舍利塔前或佛像。<a id="a-5R"></a>用五种甘露药作曼拏罗。<a id="a-5S"></a>以彼天像安曼拏罗中。<a id="a-5T"></a>用香华饮食如法供养。<a id="a-5U"></a>恭敬旋绕至七日内。<a id="a-5V"></a>降大风雨摧山拔树等。<a id="a-5W"></a>若依此法及诵吽字。<a id="a-5X"></a>能枯竭江海。<a id="a-5Y"></a>如是频那夜迦天像秘密仪轨能成一切事。<a id="a-5Z"></a>乃至那罗延天大自在天。<a id="a-5a"></a>悉能禁缚令彼降伏。<a id="a-5b"></a>若持明者于斯仪轨。<a id="a-5c"></a>寡识虚谬不善法教。<a id="a-5d"></a>设用志诚供养持诵。<a id="a-5e"></a>终不成就复生灾难。<a id="a-5f"></a>是故持明之人通达秘密。<a id="a-5g"></a>持法精熟依教修习无不成就。</p>
  <p id="a5h">复次成就法。<a id="a-5i"></a>持明者于白月八日或十四日。<a id="a-5j"></a>收不到地瞿摩夷。<a id="a-5k"></a>作四方曼拏罗。<a id="a-5l"></a>以香华供养已。<a id="a-5m"></a>用白阿[口*栗]迦根。<a id="a-5n"></a>作频那夜迦天像。<a id="a-5o"></a>安曼拏罗内。<a id="a-5p"></a>复安阏伽瓶插华果绿枝。<a id="a-5q"></a>复献上妙饮食种种名华。<a id="a-5r"></a>持明者敷俱舍草座持斋三日。<a id="a-5s"></a>诵大明三洛叉。<a id="a-5t"></a>然后不食。<a id="a-5u"></a>诵大明四洛叉。<a id="a-5v"></a>如是精熟必得现前所求成就。<a id="a-5w"></a>若彼行人无我人分别。<a id="a-5x"></a>依法所作无不满愿。</p>
  <p id="a5y">复次成就法。<a id="a-5z"></a>用赤檀香作频那夜迦天像。<a id="a-60"></a>长如拇指节。<a id="a-61"></a>用桦皮裹。<a id="a-62"></a>密藏身内志心受持。<a id="a-63"></a>得大敬爱众人恭敬。<a id="a-64"></a>乃至彼人亲眷悉皆归仰。<a id="a-65"></a>持明者观想自身如太虚空。<a id="a-66"></a>观想虚空即是我身。<a id="a-67"></a>我与虚空不一不异。<a id="a-68"></a>凡所作法无诸魔难。<a id="a-69"></a>于意云何既观色空平等。<a id="a-6A"></a>离诸分别无我无著。<a id="a-6B"></a>是名真持明者。<a id="a-6C"></a>成就一切微妙之法。<a id="a-6D"></a>纯一无杂不缺不剩。<a id="a-6E"></a>于最上道究竟解脱。<a id="a-6F"></a>如此行人设不依法及持诵印相。<a id="a-6G"></a>亦得一切所欲满愿。<a id="a-6H"></a>如佛说言无为大智。<a id="a-6I"></a>体离分别无有二法。<a id="a-6J"></a>若分别取相即为外法今此仪轨引发观智。<a id="a-6K"></a>能与众生出生胜行。<a id="a-6L"></a>是故行人依法仪。<a id="a-6M"></a>则作曼拏罗[巾*(穴/登)]像及彼护摩。<a id="a-6N"></a>二种圆满皆获成就。</p>
  <p id="a6O">复次成就法。<a id="a-6P"></a>用尸骨作频那夜迦天像。<a id="a-6Q"></a>长八指四臂三目。<a id="a-6R"></a>右第一手作施愿印。<a id="a-6S"></a>第二手执满髑髅血。<a id="a-6T"></a>左第一手执朅桩誐。<a id="a-6U"></a>第二手执人头。<a id="a-6V"></a>如是作像已。<a id="a-6W"></a>用三辣毒药芥子盐曼陀罗子。<a id="a-6X"></a>同和如埿涂彼天像。<a id="a-6Y"></a>作三角护摩炉。<a id="a-6Z"></a>烧佉儞啰木火。<a id="a-6a"></a>以人肉作护摩。<a id="a-6b"></a>于此火上炙彼天像。<a id="a-6c"></a>不久之间所有他军。<a id="a-6d"></a>自各驰走悉皆除灭。</p>
  <p id="a6e">复用前像用毒药涂像。<a id="a-6f"></a>以尸火炙称彼名字。<a id="a-6g"></a>得吠多拏鬼执魅。<a id="a-6h"></a>彼人受大苦恼。</p>
  <p id="a6i">复用前像用猿猴皮。<a id="a-6j"></a>裹于尸火中炙。<a id="a-6k"></a>称彼名者即得执魅。</p>
  <p id="a6l">复用前像以沙糖芥子油涂。<a id="a-6m"></a>悬木架上。<a id="a-6n"></a>持明者称彼名字。<a id="a-6o"></a>令得大怖而自降伏。<a id="a-6p"></a>若欲止息取像用乳及水洗浴。<a id="a-6q"></a>即得如故。</p>
  <p id="a6r">复用前像用人脂油涂已。<a id="a-6s"></a>烧天祠内萎华薰彼像。<a id="a-6t"></a>或男或女等速得敬爱。</p>
  <p id="a6u">复用前像用鸡肉裹。<a id="a-6v"></a>煎脂麻油薰彼像已。<a id="a-6w"></a>于彼人门前埋于天像。<a id="a-6x"></a>彼人于舍内裸形被发。<a id="a-6y"></a>东西驰走如风狂人。<a id="a-6z"></a>复取出像即得如故。</p>
  <p id="a70">复用前像用黑鸱枭肉裹。<a id="a-71"></a>烧人尸薰。<a id="a-72"></a>持诵者于纸上书彼名字及书大明。<a id="a-73"></a>然后裸形被发。<a id="a-74"></a>以左手执彼天像称彼人名。<a id="a-75"></a>用稗草秆打于天像已。<a id="a-76"></a>至半夜中金刚拏吉儞。<a id="a-77"></a>于设咄噜。<a id="a-78"></a>身作大灾害。<a id="a-79"></a>令彼惊怖受大苦恼。<a id="a-7A"></a>至明旦时未能除愈。<a id="a-7B"></a>若沐浴天像即得如故。</p>
  <p id="a7C">复次前像以绳系彼像项。<a id="a-7D"></a>用三辣药涂已用油煎。<a id="a-7E"></a>持明者于黑月内。<a id="a-7F"></a>以皂帛皂线缠裹天像。<a id="a-7G"></a>用左手持像往诣诸处得隐身法。<a id="a-7H"></a>令一切人不能得见。</p>
  <p id="a7I">复用前像于白月内。<a id="a-7J"></a>用白檀香粖涂彼天像。<a id="a-7K"></a>持明者身着白衣随意经行。<a id="a-7L"></a>亦得隐身无人能见。<a id="a-7M"></a>乃至天像不盖衣服亦不能见。<a id="a-7N"></a>持明者依频那夜迦天。<a id="a-7O"></a>如是作法必得成就。</p>
  <p id="a7P">复用前像用五种甘露沐浴及涂像身。<a id="a-7Q"></a>复用象马牛驴馲驼五种肉为香。<a id="a-7R"></a>烧薰彼天像或用狗肉为香亦得。<a id="a-7S"></a>如是香薰已。<a id="a-7T"></a>安像于曼拏罗内。<a id="a-7U"></a>持明者用左足蹋。<a id="a-7V"></a>即诵大明。<a id="a-7W"></a>称彼人名某甲为我作如是如是事。<a id="a-7X"></a>三称述已。<a id="a-7Y"></a>随行人意作一切事。</p>
  <p id="a7Z">复次成就法。<a id="a-7a"></a>用人骨作频那夜迦天像。<a id="a-7b"></a>以八大龙王为严饰。<a id="a-7c"></a>复用不落地瞿摩夷及吠噜左曩。<a id="a-7d"></a>裹塑彼像。<a id="a-7e"></a>次用七处白蚁土裹塑。<a id="a-7f"></a>后用净土裹塑。<a id="a-7g"></a>以金刚净水洒净。<a id="a-7h"></a>用干吠噜左曩烧薰天像。<a id="a-7i"></a>以旃陀罗萎华献阏伽。<a id="a-7j"></a>即诵大明。<a id="a-7k"></a>于龙潭前作大音乐。<a id="a-7l"></a>用天像掷于潭内。<a id="a-7m"></a>经须臾间潭内出大音声犹如雷震。<a id="a-7n"></a>空中赞言善哉善哉。<a id="a-7o"></a>持明人闻是语已即还本处。<a id="a-7p"></a>未至之间降大风雨充满大地。<a id="a-7q"></a>时彼龙女化作人形。<a id="a-7r"></a>来问持明者善解妙法。<a id="a-7s"></a>有何所欲我当随意。<a id="a-7t"></a>持明者言如我所欲愿施成就。<a id="a-7u"></a>龙女复言满汝所愿。<a id="a-7v"></a>言已不现。</p>
  <p id="a7w">复用前像用尸陀林中土涂彼天像。<a id="a-7x"></a>以逆刺棘针打于彼像。<a id="a-7y"></a>称彼人名所有象马等当生疾病。<a id="a-7z"></a>如是言已彼象马等即生疾病。<a id="a-80"></a>若以酥人肉作护摩即得如故。</p>
  <p id="a81">复用前像用蜜涂像。<a id="a-82"></a>于木架上倒悬以猛火炙。<a id="a-83"></a>称彼人名而能息灾。<a id="a-84"></a>若用乳煮得大增益。<a id="a-85"></a>若用碱水煮得爱别离。<a id="a-86"></a>用蜜沙糖煮得降伏敬爱。</p>
  <p id="a87">复次成就法。<a id="a-88"></a>用人肋骨作频那夜迦天像。<a id="a-89"></a>长八指八臂三目四足。<a id="a-8A"></a>右第一手执钩。<a id="a-8B"></a>第二手执髑髅。<a id="a-8C"></a>第三手执拏摩噜刚。<a id="a-8D"></a>第四手作施愿印。<a id="a-8E"></a>左第一手执朅桩誐。<a id="a-8F"></a>第二手执髑髅。<a id="a-8G"></a>第三手执钺斧。<a id="a-8H"></a>第四手执惹誐罗。<a id="a-8I"></a>如是作像已。<a id="a-8J"></a>持明人用五种药涂自身上。<a id="a-8K"></a>即诵大明一洛叉。<a id="a-8L"></a>随意所欲无不满愿。<a id="a-8M"></a>若持明者口诵大明。<a id="a-8N"></a>心冥真理依理起行离诸法相。<a id="a-8O"></a>能作一切出世间事。<a id="a-8P"></a>何况世间之事。<a id="a-8Q"></a>所有众生见者恭敬。<a id="a-8R"></a>尊重承事犹如仆从。<a id="a-8S"></a>如是真实最上甘露广济有情。<a id="a-8T"></a>诸持明者如实了知。</p>
  <p id="a8U">复次成就法。<a id="a-8V"></a>用人肋骨作频那夜伽天像。<a id="a-8W"></a>二臂一足一目髑髅为严饰。<a id="a-8X"></a>右手执三股金刚杵。<a id="a-8Y"></a>左手作奇克印。<a id="a-8Z"></a>如是作像已。<a id="a-8a"></a>持明者以右手持像。<a id="a-8b"></a>观想自身如虚空界。<a id="a-8c"></a>即诵誐字。<a id="a-8d"></a>能令大海离此岸地五牛吼远。<a id="a-8e"></a>持明者复往彼海诵于贺字。<a id="a-8f"></a>彼海转离远处。<a id="a-8g"></a>依如是法或遇狂象。<a id="a-8h"></a>即诵誐字象作恶声怖畏驰走。<a id="a-8i"></a>或遇虎狼贼难当诵誐字。<a id="a-8j"></a>亦复恐怖自然远去。<a id="a-8k"></a>复依前法持明者入江河内。<a id="a-8l"></a>观想空想大智想无尽智。<a id="a-8m"></a>作此观时彼河上面有水。<a id="a-8n"></a>于水下面广五由旬地无水流。<a id="a-8o"></a>持明者复入河内如前作观河即干枯水流别处。</p>
  <p id="a8p">复用前法持明者入大自在天祠中。<a id="a-8q"></a>以左足蹋于天像。<a id="a-8r"></a>作大恶声诵于吽字。<a id="a-8s"></a>时彼天像即离本位。<a id="a-8t"></a>如虾蟆窜驰走而去。</p>
  <p id="a8u">复次如前依法。<a id="a-8v"></a>持明人入于母鬼舍中作奇克印。<a id="a-8w"></a>于母鬼头上旋转已作奇克相。<a id="a-8x"></a>彼母鬼等即离本舍驰走十方。<a id="a-8y"></a>如前依法持明人入那罗延天祠中。<a id="a-8z"></a>用左手作奇克相。<a id="a-90"></a>以左足蹋彼天像。<a id="a-91"></a>像之身分自然破裂。<a id="a-92"></a>如前依法。<a id="a-93"></a>持明人入于佛殿内。<a id="a-94"></a>作观想法已。<a id="a-95"></a>佛及菩萨各自转身相背而坐。</p>
  <p id="a96">复次持明者。<a id="a-97"></a>入频那夜迦天祠内。<a id="a-98"></a>不得速出。<a id="a-99"></a>至得成就。<a id="a-9A"></a>以手持天像出于舍外。<a id="a-9B"></a>入啰惹舍诵呬呬字。<a id="a-9C"></a>彼啰惹及其眷属胡跪合掌恭敬承事如仆从等。<a id="a-9D"></a>持明者言啰惹谛听。<a id="a-9E"></a>自从今后归依三宝信重佛法。<a id="a-9F"></a>于苾刍僧莫生轻慢。<a id="a-9G"></a>啰惹白言我依教旨。<a id="a-9H"></a>凡有所作随行人意。</p>
  <p id="a9I">复次持明者如前作法。<a id="a-9J"></a>或遇大雨手持天像。<a id="a-9K"></a>于自头上旋转已顾视虚空。<a id="a-9L"></a>所降大雨忽然顿止。</p>
  <p id="a9M">复次持明者欲要降雨。<a id="a-9N"></a>作龙王像。<a id="a-9O"></a>以五种甘露药及五种三昧药白蚁子土。<a id="a-9P"></a>作百头龙王。<a id="a-9Q"></a>亦是频那夜迦天化。<a id="a-9R"></a>以此龙王安自卧床头边。<a id="a-9S"></a>烧人肉薰。<a id="a-9T"></a>刹那中间即降大雨。<a id="a-9U"></a>持明者作是念言。<a id="a-9V"></a>请龙王于某处地中降大风雨流澍漂溺。<a id="a-9W"></a>作是念已。<a id="a-9X"></a>是时龙王即往彼处。<a id="a-9Y"></a>降大风雨随行人意。<a id="a-9Z"></a>如是南阎浮提作法。<a id="a-9a"></a>余三洲中皆得降雨。<a id="a-9b"></a>此成就法能作一切事。<a id="a-9c"></a>频那夜迦天变化甘露军拏利明王。<a id="a-9d"></a>行菩萨行见诸有情。<a id="a-9e"></a>少闻小智少福少慧。<a id="a-9f"></a>于大秘密持明法门未能晓了。<a id="a-9g"></a>以慈悲利益故。<a id="a-9h"></a>说最上成就法真实不虚。<a id="a-9i"></a>不得越此三昧。<a id="a-9j"></a>此大明法亦不得于愚痴邪见人中为他宣说。<a id="a-9k"></a>彼得闻已心生疑惑而怀轻慢。<a id="a-9l"></a>彼人不久得大疾病。<a id="a-9m"></a>盲聋喑哑不可医救。</p>
 </body>
</html>