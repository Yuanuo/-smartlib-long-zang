<!doctype html>
<html id="z3IBUr4km" data-ver="555">
 <head>
  <meta charset="utf-8">
  <meta author="法贤">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">金刚萨埵说频那夜迦天成就仪轨经卷第四</h1>
  <p id="a2">复次成就法。<a id="a-3"></a>持明者用牛肉人肉。<a id="a-4"></a>同和为第一分。<a id="a-5"></a>鸡肉羖羊猫儿馲驼等肉为等二分。<a id="a-6"></a>象马驴狗鹫狐狼鼠牛肉等为第三分。<a id="a-7"></a>弩摩赞拏拶哩摩迦罗肉等为第四分。<a id="a-8"></a>如是等肉得周备已。<a id="a-9"></a>持明者观想。<a id="a-A"></a>自身即作五如来之体。<a id="a-B"></a>或四亲近菩萨身。<a id="a-C"></a>若依频那夜迦天法。<a id="a-D"></a>我身即是一切如来之体。<a id="a-E"></a>心离二相如虚空界。<a id="a-F"></a>持明者无复疑惑。<a id="a-G"></a>如是观想真实空法。<a id="a-H"></a>人法俱无绝诸戏论。<a id="a-I"></a>是名善作法者。<a id="a-J"></a>若持明人乐大乘法心身寂静。<a id="a-K"></a>三业相应无二智相。<a id="a-L"></a>所作之法无不成就。<a id="a-M"></a>依诸佛如来大智教相。<a id="a-N"></a>用前四分药及吠噜左曩药。<a id="a-O"></a>同作频那夜迦天像为四面。<a id="a-P"></a>以酥煎。<a id="a-Q"></a>持明者着白衣。<a id="a-R"></a>于其舍内就一隅坐。<a id="a-S"></a>食此天像。<a id="a-T"></a>当称名者速得息灾。<a id="a-U"></a>若用前药作一人形长一磔手。<a id="a-V"></a>于舍内经行之次。<a id="a-W"></a>即食彼像。<a id="a-X"></a>当称名者速得增益。<a id="a-Y"></a>复用前药别入一分金刚水。<a id="a-Z"></a>作于天像用麻油三辣药。<a id="a-a"></a>同和涂彼天像。<a id="a-b"></a>复用三辣油煎。<a id="a-c"></a>持明者当称国城聚落人民婆罗门等名已。<a id="a-d"></a>持明者作是念云。<a id="a-e"></a>我今当食啖彼等。<a id="a-f"></a>作是念已。<a id="a-g"></a>以右揌牙嚼啖天像。<a id="a-h"></a>如是一切所欲随持明人意。</p>
  <p id="ai">复次用前药。<a id="a-j"></a>别入一分血同作天像如鸡形。<a id="a-k"></a>后用干姜及荜茇粖填于像腹。<a id="a-l"></a>用芥子油煎。<a id="a-m"></a>持明者对佛像前。<a id="a-n"></a>食彼天像及饮酒。<a id="a-o"></a>所称名者得阿波娑摩啰病。<a id="a-p"></a>若欲止息。<a id="a-q"></a>令童男童女饮此乳。<a id="a-r"></a>即得如故。</p>
  <p id="as">复次用前药及甘露药。<a id="a-t"></a>同和作男子女人二像。<a id="a-u"></a>长一磔手。<a id="a-v"></a>一像用酥煎。<a id="a-w"></a>一像用辣油。<a id="a-x"></a>煎持明者作念云。<a id="a-y"></a>我今于某甲二人作爱别离苦。<a id="a-z"></a>作是念已。<a id="a-10"></a>从头食啖彼像。<a id="a-11"></a>未食一半即得爱别离苦。</p>
  <p id="a12">复次成就法。<a id="a-13"></a>持明者先作观想。<a id="a-14"></a>观自心为匹帛想。<a id="a-15"></a>帛为八幅轮。<a id="a-16"></a>于轮中间有毗卢遮那如来及八大明。<a id="a-17"></a>能作一切事。<a id="a-18"></a>如是想已。<a id="a-19"></a>然后依观画轮[巾*(穴/登)]像。<a id="a-1A"></a>持明者用街道中人弃故帛。<a id="a-1B"></a>及生产衣。<a id="a-1C"></a>或尸陀林中依。<a id="a-1D"></a>得此衣已作八幅轮。<a id="a-1E"></a>同啰惹娑嚩[口*(隸-木+士)]啰讫多。<a id="a-1F"></a>用吠噜左曩及甘露。<a id="a-1G"></a>于前帛上画毗卢遮那如来及八大明。<a id="a-1H"></a>如是画已。<a id="a-1I"></a>能作一切事。<a id="a-1J"></a>若用此[巾*(穴/登)]安曼拏罗南方作法。<a id="a-1K"></a>能除设咄噜。<a id="a-1L"></a>若安西方能作息灾。<a id="a-1M"></a>若安北方能发遣设咄噜。<a id="a-1N"></a>若安东方能作爱别离苦。<a id="a-1O"></a>若安东南隅能作一切事。<a id="a-1P"></a>若安西南隅能作魑魅于此曼拏罗方隅等。<a id="a-1Q"></a>安前轮像。<a id="a-1R"></a>持明者所作之法决定成就。<a id="a-1S"></a>诸持明者随仪作法。<a id="a-1T"></a>须要了知二种曼拏罗。<a id="a-1U"></a>内心观空为出世法。<a id="a-1V"></a>外画作法即世间法。<a id="a-1W"></a>如是二谛真俗等观。<a id="a-1X"></a>是则善解如来最上大乘仪轨。<a id="a-1Y"></a>能作一切方便利益之事。</p>
  <p id="a1Z">复次成就法。<a id="a-1a"></a>持明者用摩蹬伽女尸。<a id="a-1b"></a>行人于黑月十四日。<a id="a-1c"></a>往尸陀林中作八个佉儞啰木橛。<a id="a-1d"></a>以油及牛皮裹于木橛。<a id="a-1e"></a>打于八方。<a id="a-1f"></a>用尸坑内瓦砾尸灰尸炭。<a id="a-1g"></a>作三角曼拏罗。<a id="a-1h"></a>每角上画一三叉竖立。<a id="a-1i"></a>于曼拏罗中间画必[口*(隸-木+士)]多主。<a id="a-1j"></a>三面六臂眉赤黄色。<a id="a-1k"></a>眼目莹净利牙咬唇。<a id="a-1l"></a>作惊畏十方相。<a id="a-1m"></a>复于曼拏罗中。<a id="a-1n"></a>依法安前摩蹬伽女已。<a id="a-1o"></a>持明者以五如来三昧药。<a id="a-1p"></a>及吠噜左曩等药涂自身已。<a id="a-1q"></a>起首作成就法。<a id="a-1r"></a>持明者用五个鱼羖羊肉人肉。<a id="a-1s"></a>于曼拏罗前安坐。<a id="a-1t"></a>食鱼肉等及饮酒已。<a id="a-1u"></a>即诵大明求随意成就法。<a id="a-1v"></a>时摩蹬伽女经一时间作于大笑。<a id="a-1w"></a>时有鬼等所化鹫鸟野狐獯狐及鼠等。<a id="a-1x"></a>围绕曼拏罗作种种恶声持明者。<a id="a-1y"></a>见闻如是大恶祥瑞。<a id="a-1z"></a>不得怖畏即告彼言。<a id="a-20"></a>善来汝女。<a id="a-21"></a>持明者用五种三昧药及五甘露。<a id="a-22"></a>献阏伽。<a id="a-23"></a>彼女受阏伽已。<a id="a-24"></a>现本相而住。<a id="a-25"></a>持明者告彼女言。<a id="a-26"></a>施我一切成就。<a id="a-27"></a>所有圣剑圣钺斧。<a id="a-28"></a>罥索骨朵频尼波罗轮。<a id="a-29"></a>羯拏野枪捣杵旗幡。<a id="a-2A"></a>华鬘圣药眼药吠噜左曩药涂足药及啰惹位。<a id="a-2B"></a>乃至降伏夜叉夜叉女。<a id="a-2C"></a>部多部多女巘驮哩嚩女。<a id="a-2D"></a>天女龙女及罗刹女等。<a id="a-2E"></a>如是一切愿得成就。</p>
  <p id="a2F">尔时持明者复献阏伽已。<a id="a-2G"></a>所欲之事悉得随意。<a id="a-2H"></a>诸持明人得成就已。<a id="a-2I"></a>勿为自身利益安乐一切众生。<a id="a-2J"></a>如是持明者清净勇猛心无畏者。<a id="a-2K"></a>于诸佛前安慰称赞唯发菩提心。<a id="a-2L"></a>诸佛见已赞美行人。<a id="a-2M"></a>善哉善哉汝能得于最上成就之法世间无有能破汝者。</p>
  <p id="a2N">复次成就法。<a id="a-2O"></a>持明者先收一端正福相不捐坏者人尸。<a id="a-2P"></a>然后于黑月八日。<a id="a-2Q"></a>或十四日。<a id="a-2R"></a>往尸陀林中或寺院内。<a id="a-2S"></a>用尸炭尸灰瓦砾人骨同为粉画一曼拏罗。<a id="a-2T"></a>作四方四隅安四门楼用必[口*(隸-木+士)]多鬘为严饰。<a id="a-2U"></a>以人肉为幢。<a id="a-2V"></a>安前人尸以红色华供养。<a id="a-2W"></a>然后求最上成就。<a id="a-2X"></a>持明者于黑月八日或十四日。<a id="a-2Y"></a>裸形被发。<a id="a-2Z"></a>用油及前药等涂于自身。<a id="a-2a"></a>即内观空智。<a id="a-2b"></a>不生不灭离于取舍。<a id="a-2c"></a>外观仪轨依法具足。<a id="a-2d"></a>如是于黑月八日或十四日起首作法。<a id="a-2e"></a>持明者手执利剑作大无畏相。<a id="a-2f"></a>以左足蹋前尸胁上专心顾视。<a id="a-2g"></a>如前持诵已食于酒肉。<a id="a-2h"></a>内心志求成就或半时一时二时中。<a id="a-2i"></a>于曼拏罗四门次第出现。<a id="a-2j"></a>必隶多及必隶多鬘内。<a id="a-2k"></a>亦有诸必隶多各各现自本形。<a id="a-2l"></a>作大恶贺贺等声。<a id="a-2m"></a>白持明者言。<a id="a-2n"></a>汝于此处求何成就当为我说时。<a id="a-2o"></a>持明者闻是语已作念。<a id="a-2p"></a>所求中间时诸必隶多悉皆起立。<a id="a-2q"></a>身长百千多罗树高作大恶相。<a id="a-2r"></a>持明者见此恶相不得恐怖。<a id="a-2s"></a>但依三时而住告彼频那夜迦天言。<a id="a-2t"></a>汝今善来依我所愿当施成就。<a id="a-2u"></a>所有十方夜叉罗刹鬼神等。<a id="a-2v"></a>降伏承事皆随我意。<a id="a-2w"></a>乃至啰惹之位。<a id="a-2x"></a>及彼圣剑宝棒箭钩种种圣药隐身。<a id="a-2y"></a>通入大龙宫降阿苏啰女。<a id="a-2z"></a>巘驮哩嚩女夜叉女天女持明天女等。<a id="a-30"></a>种种所求之事与我成就。<a id="a-31"></a>作是语已。<a id="a-32"></a>时持明者所愿圆满。<a id="a-33"></a>悉能句召降伏。<a id="a-34"></a>阿苏啰等一切鬼神。<a id="a-35"></a>一切天女及圣药等。<a id="a-36"></a>皆得自在无有难作。<a id="a-37"></a>如金刚萨埵而无有异。</p>
  <p id="a38">复次成就法持明者先择作法成就之地。<a id="a-39"></a>或尸陀林中斗战之地。<a id="a-3A"></a>或努摩舍旃陀罗舍。<a id="a-3B"></a>或四衢道三衢道。<a id="a-3C"></a>或大自在天神祠内。<a id="a-3D"></a>如是等处当须寂静。<a id="a-3E"></a>持明者画一最上曼拏罗已。<a id="a-3F"></a>求一无损坏摩蹬伽女尸。<a id="a-3G"></a>装严其身。<a id="a-3H"></a>用尾目怛啰涂彼女尸。<a id="a-3I"></a>安于曼拏罗中心。<a id="a-3J"></a>于曼拏罗东西二方安拶噜迦。<a id="a-3K"></a>南北二方安贺娑多。<a id="a-3L"></a>周匝安乌那啰鬘。<a id="a-3M"></a>外画金刚界。<a id="a-3N"></a>围四隅安立四箭。<a id="a-3O"></a>持明者如是作曼拏罗已。<a id="a-3P"></a>食五种三昧药及饮酒已。<a id="a-3Q"></a>独自作法。<a id="a-3R"></a>若用同伴人依法拣择。<a id="a-3S"></a>心无怖畏断除疑惑言行真实。<a id="a-3T"></a>乐行布施坚固不退。<a id="a-3U"></a>具大智慧明了秘密。<a id="a-3V"></a>先受灌顶住此三昧者。<a id="a-3W"></a>可得同作成就之法。<a id="a-3X"></a>若不具前行非三昧住者终不成就。<a id="a-3Y"></a>譬如食风而无所济。<a id="a-3Z"></a>因行既亏。<a id="a-3a"></a>果报宁有。<a id="a-3b"></a>是故持明者依此轨仪。<a id="a-3c"></a>持法精熟必得成就。<a id="a-3d"></a>时持明人于摩蹬伽女前起首作法。<a id="a-3e"></a>先用荤辛饮食。<a id="a-3f"></a>为十方鬼神出生已。<a id="a-3g"></a>即用毗卢遮那五如来等五种三昧药。<a id="a-3h"></a>以为饮食及涂自身已。<a id="a-3i"></a>发清净心勇猛无畏裸形被发。<a id="a-3j"></a>于摩蹬伽女左边而坐。<a id="a-3k"></a>食人肉羖羊肉饮酒。<a id="a-3l"></a>持明者于此饮食。<a id="a-3m"></a>心无二相离妄分别。<a id="a-3n"></a>食如非食作成就法。<a id="a-3o"></a>彼摩蹬伽女心思驰走。<a id="a-3p"></a>时持明者知此法成复作仪法。<a id="a-3q"></a>彼摩蹬伽女忽然而立。<a id="a-3r"></a>告持明者言。<a id="a-3s"></a>善哉善哉善解妙法。<a id="a-3t"></a>持明者闻已不得共语。<a id="a-3u"></a>时同作法人作大无畏相。<a id="a-3v"></a>问彼女言汝作何事。<a id="a-3w"></a>彼女答言持明者未有教旨我无所作。<a id="a-3x"></a>时摩蹬伽女。<a id="a-3y"></a>见彼默然作大戏笑。<a id="a-3z"></a>所有十方必隶多鬘一切亦作大笑。<a id="a-40"></a>告持明者言。<a id="a-41"></a>何不与意旨。<a id="a-42"></a>如是言时同伴作法者。<a id="a-43"></a>手执人骨剑亦作大笑。<a id="a-44"></a>作金刚步经行十方。<a id="a-45"></a>以剑盘旋。<a id="a-46"></a>时一切鬼神等见大圣剑。<a id="a-47"></a>满虚空界从空来下。<a id="a-48"></a>各断本身作大怖畏。<a id="a-49"></a>时持明者即诵发吒。<a id="a-4A"></a>当食人肉及羖羊肉饮酒。<a id="a-4B"></a>已前一切鬼神等告持明者言。<a id="a-4C"></a>救护我等。<a id="a-4D"></a>时持明者面向鬼神。<a id="a-4E"></a>以左手抚背而作安慰。<a id="a-4F"></a>如前复食。<a id="a-4G"></a>时摩蹬伽女言。<a id="a-4H"></a>汝得成就法。<a id="a-4I"></a>一切所欲随行人意。<a id="a-4J"></a>持明者即诵三吽字已。<a id="a-4K"></a>复食如前。<a id="a-4L"></a>时摩蹬伽女欢喜亲近推拓行人。<a id="a-4M"></a>持明者发菩提心。<a id="a-4N"></a>安住三昧心无二相。<a id="a-4O"></a>作此法已告同伴人言。<a id="a-4P"></a>汝持座来。<a id="a-4Q"></a>彼人闻已诵纥哩纥哩字。<a id="a-4R"></a>而作欢喜之间。<a id="a-4S"></a>现自本身带甲骑马以手执剑。<a id="a-4T"></a>即取剑出鞘。<a id="a-4U"></a>作大忿怒利牙咬唇。<a id="a-4V"></a>诵三吽字时。<a id="a-4W"></a>持明者即舒右手向前接剑剑既入手具大神通。<a id="a-4X"></a>腾空往复一切自在。<a id="a-4Y"></a>所有眷属及同伴人俱得神通。<a id="a-4Z"></a>随持明者往诸天界。<a id="a-4a"></a>入彼八十俱胝持明天女宫中。<a id="a-4b"></a>彼诸天女与同伴人为眷属承事。<a id="a-4c"></a>当得灌顶王位。<a id="a-4d"></a>及其眷属当受快乐。<a id="a-4e"></a>腾空自在。<a id="a-4f"></a>于瞬息间从阎浮提界。<a id="a-4g"></a>往西瞿耶尼北俱卢洲东胜身洲已。<a id="a-4h"></a>复过七重大海及七金山。<a id="a-4i"></a>日宫月宫至妙高山上。<a id="a-4j"></a>乃至他化自在天那罗延天。<a id="a-4k"></a>如是复至昆仑山中。<a id="a-4l"></a>入补陀落迦山。<a id="a-4m"></a>见观自在菩萨。<a id="a-4n"></a>于菩萨处听闻妙法因缘成熟。<a id="a-4o"></a>得于世间最上成就。<a id="a-4p"></a>所有世间虚空界内圣剑持明天中。<a id="a-4q"></a>此持明人得为彼主。</p>
  <p id="a4r">复次成就法。<a id="a-4s"></a>持明者用佉儞啰木为剑。<a id="a-4t"></a>或人骨为剑。<a id="a-4u"></a>以手执剑及婆哩也同三布吒已。<a id="a-4v"></a>于黑月八日或十四日。<a id="a-4w"></a>选风雨日作成就法。<a id="a-4x"></a>令持明者速得成就。<a id="a-4y"></a>若复有人杀十婆罗门。<a id="a-4z"></a>及屠杀牛羊等。<a id="a-50"></a>乃至猎师种种杀害。<a id="a-51"></a>如是罪恶之人。<a id="a-52"></a>或遇善缘见闻佛教回心向善。<a id="a-53"></a>依法仪轨作成就者。<a id="a-54"></a>于半时中即得成就。<a id="a-55"></a>除小根众生。<a id="a-56"></a>不见佛不闻法。<a id="a-57"></a>邪魔外道少智寡闻。<a id="a-58"></a>不受佛敕不受灌顶。<a id="a-59"></a>妄言我受灌顶及得师旨。<a id="a-5A"></a>不乐大乘毁谤真理。<a id="a-5B"></a>如是等人于此一切智智甚深秘密成就之法。<a id="a-5C"></a>不得见闻及随喜等。</p>
  <p id="a5D">复次说成就法。<a id="a-5E"></a>持明者于黑月八日或十四日。<a id="a-5F"></a>起首作法。<a id="a-5G"></a>用染家女或皮作家女。<a id="a-5H"></a>或旃陀罗家女或拏摩等女。<a id="a-5I"></a>所用皆得。<a id="a-5J"></a>持明者往摩蹬伽舍中。<a id="a-5K"></a>用吠噜左曩等五种药。<a id="a-5L"></a>及酒人肉狗肉猪鸡等肉。<a id="a-5M"></a>复用啰惹莎隶啰讫多。<a id="a-5N"></a>如是同和作曼拏罗。<a id="a-5O"></a>阔五弓量形如圆月。<a id="a-5P"></a>用前具相摩蹬伽女。<a id="a-5Q"></a>安曼拏罗中。<a id="a-5R"></a>令彼女手执利刀。<a id="a-5S"></a>及满髑髅血。<a id="a-5T"></a>于曼拏罗周匝作人肉幢。<a id="a-5U"></a>于四方各安一酒瓶。<a id="a-5V"></a>复用前肉安曼拏罗五处。<a id="a-5W"></a>持明者裸形被发。<a id="a-5X"></a>诵于吽字绕曼拏罗。<a id="a-5Y"></a>次食于前肉。<a id="a-5Z"></a>及饮酒潠彼女口。<a id="a-5a"></a>高声唱言。<a id="a-5b"></a>此地国城聚落所住鬼神等。<a id="a-5c"></a>我今请召饮食供养。<a id="a-5d"></a>如是三召已。<a id="a-5e"></a>持明者作舞时国城聚落所有部多及部多女。<a id="a-5f"></a>唧吒唧致罗刹罗刹女。<a id="a-5g"></a>刚冒[口*爾]儞必舍唧夜叉女等。<a id="a-5h"></a>悉来告言。<a id="a-5i"></a>童女汝今速起食此饮食。<a id="a-5j"></a>如是言已。<a id="a-5k"></a>童女即起与彼众会。<a id="a-5l"></a>同食饮馔皆生欢喜。<a id="a-5m"></a>告持明人言。<a id="a-5n"></a>呼我何作。<a id="a-5o"></a>复言汝为惊怖耶。<a id="a-5p"></a>求童女耶。<a id="a-5q"></a>汝即小根。<a id="a-5r"></a>无上品成就法。<a id="a-5s"></a>即得下品法。<a id="a-5t"></a>时持明者即作是念。<a id="a-5u"></a>我身即是频那夜迦天。<a id="a-5v"></a>依法承事作成就法。<a id="a-5w"></a>云何与我下品法。<a id="a-5x"></a>作是念已即诵吽字。<a id="a-5y"></a>献彼阏伽即皆惊怖。<a id="a-5z"></a>所有夜叉女巘驮哩嚩女。<a id="a-60"></a>部多及部多女。<a id="a-61"></a>必舍左。<a id="a-62"></a>如是鬼神等。<a id="a-63"></a>悉皆施与持明行人成就之法。<a id="a-64"></a>各还本位已。<a id="a-65"></a>持明者发大无畏心。<a id="a-66"></a>坐摩蹬伽女身上。<a id="a-67"></a>食于酒肉。<a id="a-68"></a>至须臾间闻空中言。<a id="a-69"></a>当求何事。<a id="a-6A"></a>持明者闻已观想所求之事。<a id="a-6B"></a>用左手小指按彼女身。<a id="a-6C"></a>时频那夜迦天白持明者言。<a id="a-6D"></a>汝得成就法。<a id="a-6E"></a>时持明者闻是语已。<a id="a-6F"></a>用左手抱彼女身。<a id="a-6G"></a>即得腾空神通自在。<a id="a-6H"></a>往巘驮哩嚩城。<a id="a-6I"></a>彼有无数百千那由多巘驮哩嚩。<a id="a-6J"></a>持明者得为彼王。<a id="a-6K"></a>此成就法若有不持斋戒。<a id="a-6L"></a>福德鲜薄作大罪业不得师教者。<a id="a-6M"></a>但能了知三昧通善仪轨者。<a id="a-6N"></a>作频那夜迦天成就法所作皆成。<a id="a-6O"></a>何况受持禁戒达师教旨岂不成耶。</p>
  <p id="a6P">复次成就法。<a id="a-6Q"></a>持明者用产衣。<a id="a-6R"></a>于衣上画频那夜迦天像。<a id="a-6S"></a>八臂三目顶戴冠发髻青润。<a id="a-6T"></a>右第一手持金刚杵。<a id="a-6U"></a>第二手执金刚锁。<a id="a-6V"></a>第三手执箭。<a id="a-6W"></a>第四手执钩。<a id="a-6X"></a>左第一手执输罗。<a id="a-6Y"></a>第二手执弓。<a id="a-6Z"></a>第三手执钺斧。<a id="a-6a"></a>第四手执罥索及骨朵。<a id="a-6b"></a>坐必隶多身上。<a id="a-6c"></a>食于冤家作惊怖三界大恶相。<a id="a-6d"></a>能守护诸佛三昧。<a id="a-6e"></a>能施行人一切成就。<a id="a-6f"></a>除小根众生不得成就。<a id="a-6g"></a>非此大乘仪轨之器。<a id="a-6h"></a>若持明者画前像已。<a id="a-6i"></a>于此像前依本法仪轨。<a id="a-6j"></a>着红色衣以红香涂身。<a id="a-6k"></a>献红色花。<a id="a-6l"></a>先于内心作护摩。<a id="a-6m"></a>求降伏敬爱。<a id="a-6n"></a>然后用阿钵摩哩誐木烧火用阿罗讫多迦葉八百。<a id="a-6o"></a>以酥揾过。<a id="a-6p"></a>作护摩八百遍。<a id="a-6q"></a>所称名者至三日内。<a id="a-6r"></a>速得降伏敬爱。<a id="a-6s"></a>若用钵罗舍木如前作护摩。<a id="a-6t"></a>所称名者即得热病。<a id="a-6u"></a>若要止息。<a id="a-6v"></a>用蜜作护摩速得如故。<a id="a-6w"></a>若用烧尸柴揾芥子油。<a id="a-6x"></a>作护摩八千遍。<a id="a-6y"></a>所称名者速自驰走不久除灭复用酥作护摩复得如故。</p>
  <p id="a6z">复次用[寧*頁]摩木烧火。<a id="a-70"></a>以獯狐乌及曼陀罗子辣油。<a id="a-71"></a>同和作护摩所称名者。<a id="a-72"></a>即得心风身分干枯。<a id="a-73"></a>东西驰走不久命终。</p>
  <p id="a74">复次用尸柴烧火。<a id="a-75"></a>以酥满杓作护摩一百遍。<a id="a-76"></a>后用毒药盐芥子曼陀罗子[寧*頁]摩树叶。<a id="a-77"></a>同和作护摩至七日满。<a id="a-78"></a>所称名者得爱别离苦。</p>
  <p id="a79">复次用骨揾芥子油作护摩。<a id="a-7A"></a>至七日内彼得命终。</p>
  <p id="a7B">复次用阿说他木烧火。<a id="a-7C"></a>以油麻荞麦。<a id="a-7D"></a>用毒药水同和已。<a id="a-7E"></a>作护摩八百遍。<a id="a-7F"></a>彼设咄噜速得恶疮疾病。<a id="a-7G"></a>若用象皮为粖。<a id="a-7H"></a>以酪同和作护摩亦得前病。<a id="a-7I"></a>此护摩仪是中成就法。<a id="a-7J"></a>诸持明者欲作此法。<a id="a-7K"></a>以慈悲为本利乐为先。<a id="a-7L"></a>饶益有情方便摄化可作成就。<a id="a-7M"></a>若用冤亲之见取舍之情而作此法。<a id="a-7N"></a>定不成就复招重罪。</p>
  <p id="a7O">复次护摩成就法。<a id="a-7P"></a>为持明者出世之行。<a id="a-7Q"></a>持明者先受五如来五种三昧药。<a id="a-7R"></a>当自食及涂身已。<a id="a-7S"></a>用前药于尸火内作护摩。<a id="a-7T"></a>所称名者速来敬爱。<a id="a-7U"></a>若用羖羊肉。<a id="a-7V"></a>持明者自食及涂身已。<a id="a-7W"></a>复用余肉作护摩。<a id="a-7X"></a>所称名者乃至啰惹。<a id="a-7Y"></a>与其眷属及人民等。<a id="a-7Z"></a>皆悉降伏尊重敬爱。<a id="a-7a"></a>复用人肉。<a id="a-7b"></a>持明者自食及涂身已。<a id="a-7c"></a>余者为香烧及作护摩。<a id="a-7d"></a>所称名者当得敬爱。</p>
  <p id="a7e">复次持明者。<a id="a-7f"></a>食象肉及作护摩。<a id="a-7g"></a>所称名者得于魑魅。<a id="a-7h"></a>家财堕散。<a id="a-7i"></a>人物别离都无顾视。</p>
  <p id="a7j">复次持明者食于马肉及涂身。<a id="a-7k"></a>余为香烧及作护摩。<a id="a-7l"></a>所称名者速得敬爱。<a id="a-7m"></a>如是作法若满七日。<a id="a-7n"></a>得设咄噜速离本国永不得还。</p>
  <p id="a7o">复次持明者用驴牛等肉。<a id="a-7p"></a>自食涂身及作护摩。<a id="a-7q"></a>心所求愿悉得满足。</p>
  <p id="a7r">复次持明者。<a id="a-7s"></a>用猪血鸡肉及五种三昧药。<a id="a-7t"></a>同和作护摩。<a id="a-7u"></a>所称名者得大怖畏。<a id="a-7v"></a>来求意旨欲作何事。<a id="a-7w"></a>随行人意。</p>
  <p id="a7x">复次持明者。<a id="a-7y"></a>用孔雀鸡鸽头及指爪。<a id="a-7z"></a>及马胆水牛舌。<a id="a-80"></a>同以尸柴烧为灰当用涂身。<a id="a-81"></a>得天人夜叉等降伏敬爱。</p>
  <p id="a82">复用松脂必哩焰虞香。<a id="a-83"></a>雄黄娑哩惹啰娑香象脂酥。<a id="a-84"></a>以羖羊尿和合。<a id="a-85"></a>阴干为香烧熏疟病者。<a id="a-86"></a>所有隔一日二日三日四日。<a id="a-87"></a>乃至隔一月者疟。<a id="a-88"></a>及常发者疟速得消除。<a id="a-89"></a>如是等香。<a id="a-8A"></a>是频那夜迦天秘密仪法作大利益。<a id="a-8B"></a>睹闻之者勿生疑惑。</p>
  <p id="a8C">复次隐身成就法。<a id="a-8D"></a>用苏噜多惹曩药。<a id="a-8E"></a>侃惹哩吒及频婆果兔眼马汗沫。<a id="a-8F"></a>同和为香用尸火烧。<a id="a-8G"></a>香烟初起而得隐身。<a id="a-8H"></a>乃至天眼亦不能见何况凡人。</p>
  <p id="a8I">复次隐身法。<a id="a-8J"></a>于黑月内用黑水牛胎衣。<a id="a-8K"></a>黑沉香黑牛马胆。<a id="a-8L"></a>用浆水和为香。<a id="a-8M"></a>以尸火烧。<a id="a-8N"></a>于黑月内游行。<a id="a-8O"></a>即得隐身如前无异。</p>
  <p id="a8P">复次白月内隐身法。<a id="a-8Q"></a>于白月内用白水牛胆及衣。<a id="a-8R"></a>及白沉香。<a id="a-8S"></a>亦用浆水和为香。<a id="a-8T"></a>如前法烧。<a id="a-8U"></a>持明者于白月内。<a id="a-8V"></a>而自游行速得隐身。</p>
  <p id="a8W">复次成就法。<a id="a-8X"></a>用黄牛胎衣阴干。<a id="a-8Y"></a>以麻油和为五丸。<a id="a-8Z"></a>复用五种三昧药。<a id="a-8a"></a>揾彼五丸药。<a id="a-8b"></a>后用旃陀罗迦儞也切钵啰他摩布瑟波啰讫多。<a id="a-8c"></a>以燕脂揾过。<a id="a-8d"></a>复用三铁裹前药丸。<a id="a-8e"></a>持明者含药一丸随意游行。<a id="a-8f"></a>所在之处而得隐身。<a id="a-8g"></a>无人能见唯闻语声。<a id="a-8h"></a>若以药丸戴在身边。<a id="a-8i"></a>得啰惹心生敬爱。</p>
  <p id="a8j">复次持明者。<a id="a-8k"></a>此频那夜迦天成就之法。<a id="a-8l"></a>若人不依仪轨受持我法。<a id="a-8m"></a>自非了知而生谤毁。<a id="a-8n"></a>非是上法得不成就。<a id="a-8o"></a>此是愚痴寡学根器浅劣。<a id="a-8p"></a>非法器者。<a id="a-8q"></a>我于千界所说经法。<a id="a-8r"></a>种种性相皆归一义。<a id="a-8s"></a>一义湛然入真实际。<a id="a-8t"></a>非世间心思量所及。<a id="a-8u"></a>是无上法与一切诸佛所说妙法。<a id="a-8v"></a>不增不减本来无二。<a id="a-8w"></a>是故佛说无上金刚萨埵频那夜迦天成就仪轨。</p>
 </body>
</html>