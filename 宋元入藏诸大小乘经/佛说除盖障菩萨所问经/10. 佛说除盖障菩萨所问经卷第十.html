<!doctype html>
<html id="z3IBUcOfj" data-ver="479">
 <head>
  <meta charset="utf-8">
  <meta author="惟净">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说除盖障菩萨所问经卷第十</h1>
  <p id="a2">复次善男子。<a id="a-3"></a>菩萨若修十种法者即如大海。<a id="a-4"></a>何等为十。<a id="a-5"></a>一者为大宝聚。<a id="a-6"></a>二者深难彻底。<a id="a-7"></a>三者广大无量。<a id="a-8"></a>四者次第渐深。<a id="a-9"></a>五者不宿死尸。<a id="a-A"></a>六者皆同一味。<a id="a-B"></a>七者容受众流。<a id="a-C"></a>八者潮不失时。<a id="a-D"></a>九者水族所依。<a id="a-E"></a>十者无有边际。<a id="a-F"></a>善男子。<a id="a-G"></a>云何是菩萨为大宝聚。<a id="a-H"></a>譬如大海广积众宝。<a id="a-I"></a>阎浮提中一切人众。<a id="a-J"></a>咸取其宝无有穷尽。<a id="a-K"></a>菩萨亦复如是。<a id="a-L"></a>广积一切智功德宝。<a id="a-M"></a>一切有情皆取是宝亦无穷尽。<a id="a-N"></a>是即菩萨为大宝聚。<a id="a-O"></a>又善男子。<a id="a-P"></a>譬如大海深难彻底。<a id="a-Q"></a>菩萨亦复如是。<a id="a-R"></a>一切有情于菩萨法莫测其际。<a id="a-S"></a>又善男子。<a id="a-T"></a>譬如大海广大无量。<a id="a-U"></a>菩萨亦复如是。<a id="a-V"></a>功德智慧广大无量。<a id="a-W"></a>又善男子。<a id="a-X"></a>譬如大海次第渐深。<a id="a-Y"></a>菩萨亦复如是。<a id="a-Z"></a>一切智深一切智渐深一切智极深。<a id="a-a"></a>又善男子。<a id="a-b"></a>譬如大海不宿死尸。<a id="a-c"></a>何以故。<a id="a-d"></a>大海法尔如是故。<a id="a-e"></a>菩萨亦复如是。<a id="a-f"></a>不与烦恼结漏及不善知识而所共止。<a id="a-g"></a>何以故。<a id="a-h"></a>菩萨法尔如是故。<a id="a-i"></a>又善男子。<a id="a-j"></a>譬如大海众流入中皆同一味。<a id="a-k"></a>所谓碱味。<a id="a-l"></a>菩萨亦复如是。<a id="a-m"></a>积集一切善法皆同一味。<a id="a-n"></a>所谓一切智味。<a id="a-o"></a>又善男子。<a id="a-p"></a>譬如大海容受众流而其海水不增不减。<a id="a-q"></a>菩萨亦复如是。<a id="a-r"></a>容受无量一切法水。<a id="a-s"></a>而菩萨智慧不增不减。<a id="a-t"></a>又善男子。<a id="a-u"></a>譬如大海潮不失时。<a id="a-v"></a>菩萨亦复如是。<a id="a-w"></a>所应成熟化度有情亦不过时。<a id="a-x"></a>又善男子。<a id="a-y"></a>譬如大海为诸水族依止窟宅。<a id="a-z"></a>菩萨亦复如是。<a id="a-10"></a>为一切有情一切善法之所依止。<a id="a-11"></a>又善男子。<a id="a-12"></a>譬如大海一切有情悉取其水而无边际。<a id="a-13"></a>菩萨亦复如是。<a id="a-14"></a>广为一切有情宣说法要。<a id="a-15"></a>亦无边际。<a id="a-16"></a>善男子。<a id="a-17"></a>菩萨若修如是十种法者即如大海。<a id="a-18"></a>复次善男子。<a id="a-19"></a>菩萨若修十种法者得微妙智。<a id="a-1A"></a>何等为十。<a id="a-1B"></a>一者善求出离。<a id="a-1C"></a>二者善知诸出离法。<a id="a-1D"></a>三者善知诸法平等。<a id="a-1E"></a>四者善知诸法如幻。<a id="a-1F"></a>五者善知一切法相。<a id="a-1G"></a>六者善解甚深难测缘生之法。<a id="a-1H"></a>七者善知业不思议。<a id="a-1I"></a>八者善知诸所说义。<a id="a-1J"></a>九者善了如实义。<a id="a-1K"></a>十者善观真实智。<a id="a-1L"></a>善男子。<a id="a-1M"></a>云何是菩萨善求出离乃至善观真实智谓若菩萨作是思惟。<a id="a-1N"></a>我应观察诸世间相。<a id="a-1O"></a>观见世间贪火炽然嗔烟蓬[火*孛]。<a id="a-1P"></a>痴暗覆蔽瞑然无托。<a id="a-1Q"></a>菩萨乃起是念。<a id="a-1R"></a>此诸有情云何能得出离。<a id="a-1S"></a>菩萨即为勤求出离及出离法。<a id="a-1T"></a>由得出离法故。<a id="a-1U"></a>即能随知诸法平等。<a id="a-1V"></a>由知诸法平等故。<a id="a-1W"></a>即能如实知诸法如幻。<a id="a-1X"></a>由知诸法如幻故。<a id="a-1Y"></a>即如实知一切法相。<a id="a-1Z"></a>由知法相故。<a id="a-1a"></a>即能思察甚深难测缘生之法。<a id="a-1b"></a>由能思察缘生法故。<a id="a-1c"></a>即能解了业不思议。<a id="a-1d"></a>是故菩萨虽知世间诸法无实。<a id="a-1e"></a>而亦显示种种业报。<a id="a-1f"></a>由是之故得微妙智。<a id="a-1g"></a>能于诸佛菩萨所说义中而悉了知。<a id="a-1h"></a>由了知故即能开解如实之义。<a id="a-1i"></a>解如实义故。<a id="a-1j"></a>即能观真实智。<a id="a-1k"></a>见真实故。<a id="a-1l"></a>能度有情出离生死。<a id="a-1m"></a>善男子。<a id="a-1n"></a>菩萨若修如是十种法者即得微妙智。<a id="a-1o"></a>复次善男子。<a id="a-1p"></a>菩萨若修十种法者得随应辩才。<a id="a-1q"></a>何等为十。<a id="a-1r"></a>一者开示诸法无我。<a id="a-1s"></a>二者无有情。<a id="a-1t"></a>三者无寿命。<a id="a-1u"></a>四者无养育。<a id="a-1v"></a>五者无补特伽罗。<a id="a-1w"></a>六者无作者。<a id="a-1x"></a>七者无受者。<a id="a-1y"></a>八者无知者。<a id="a-1z"></a>九者无见者。<a id="a-20"></a>十者显示一切法空都无主宰。<a id="a-21"></a>皆是虚妄不实分别诸法但从缘生故有。<a id="a-22"></a>善男子。<a id="a-23"></a>若得一切法无我相应。<a id="a-24"></a>彼即随顺法性。<a id="a-25"></a>由是之故。<a id="a-26"></a>于一切法无有情无寿命无养育无补特伽罗无作者无受者无知者无见者等。<a id="a-27"></a>如理相应即能随顺法性。<a id="a-28"></a>由是之故。<a id="a-29"></a>了知一切法空都无主宰。<a id="a-2A"></a>皆是虚妄不实分别。<a id="a-2B"></a>诸法但从缘生故有。<a id="a-2C"></a>如理相应即能随顺法性。<a id="a-2D"></a>善男子。<a id="a-2E"></a>若随顺法性故。<a id="a-2F"></a>即于法性不相违背。<a id="a-2G"></a>不违背故乃能正说诸法。<a id="a-2H"></a>正说法故善入法性。<a id="a-2I"></a>入法性故乃能开示彼一切法。<a id="a-2J"></a>开示法故彼之辩才乃名随应。<a id="a-2K"></a>善男子。<a id="a-2L"></a>菩萨若修如是十种法者。<a id="a-2M"></a>即得随应辩才。<a id="a-2N"></a>复次善男子。<a id="a-2O"></a>菩萨若修十种法者得乐说辩才。<a id="a-2P"></a>何等为十。<a id="a-2Q"></a>一者辩才无著。<a id="a-2R"></a>二者无尽。<a id="a-2S"></a>三者相续四者不畏大众。<a id="a-2T"></a>五者不卑下。<a id="a-2U"></a>六者无恐怖。<a id="a-2V"></a>七者不共。<a id="a-2W"></a>八者不轻慢。<a id="a-2X"></a>九者无边。<a id="a-2Y"></a>十者无碍解。<a id="a-2Z"></a>善男子。<a id="a-2a"></a>菩萨若修如是十种法者即得乐说辩才。<a id="a-2b"></a>复次善男子。<a id="a-2c"></a>菩萨若修十种法者。<a id="a-2d"></a>得清净辩才。<a id="a-2e"></a>何等为十。<a id="a-2f"></a>一者无有謇吃。<a id="a-2g"></a>二者词无杂乱。<a id="a-2h"></a>三者远离卑劣。<a id="a-2i"></a>四者语不高戾。<a id="a-2j"></a>五者义无减失。<a id="a-2k"></a>六者文无缺漏。<a id="a-2l"></a>七者声无短阙。<a id="a-2m"></a>八者无不知时。<a id="a-2n"></a>九者言无粗犷。<a id="a-2o"></a>十者无不明了。<a id="a-2p"></a>善男子。<a id="a-2q"></a>诸菩萨者。<a id="a-2r"></a>所有辩才无有謇吃。<a id="a-2s"></a>何以故。<a id="a-2t"></a>菩萨于大众中无怯弱故。<a id="a-2u"></a>又菩萨者。<a id="a-2v"></a>所有辩才而无杂乱。<a id="a-2w"></a>何以故。<a id="a-2x"></a>菩萨智慧安然无畏。<a id="a-2y"></a>又菩萨者。<a id="a-2z"></a>所有辩才而无卑劣。<a id="a-30"></a>何以故。<a id="a-31"></a>菩萨处大众中。<a id="a-32"></a>犹如师子离诸恐惧。<a id="a-33"></a>又菩萨者。<a id="a-34"></a>所有辩才语不高戾。<a id="a-35"></a>何以故。<a id="a-36"></a>已离烦恼故。<a id="a-37"></a>若有烦恼语即高戾。<a id="a-38"></a>无即不尔。<a id="a-39"></a>又菩萨者。<a id="a-3A"></a>所有辩才义无减失。<a id="a-3B"></a>何以故。<a id="a-3C"></a>已得法故。<a id="a-3D"></a>若不得法即于义中有所减失。<a id="a-3E"></a>得即不尔。<a id="a-3F"></a>又菩萨者。<a id="a-3G"></a>所有辩才文无缺漏。<a id="a-3H"></a>何以故。<a id="a-3I"></a>广解诸论故。<a id="a-3J"></a>若解论鲜少即文有缺漏。<a id="a-3K"></a>广解即不尔。<a id="a-3L"></a>又菩萨者。<a id="a-3M"></a>所有辩才声无短阙。<a id="a-3N"></a>何以故。<a id="a-3O"></a>菩萨妙解一切音声故。<a id="a-3P"></a>若不解者即于音声有所短阙。<a id="a-3Q"></a>解即不尔又菩萨者。<a id="a-3R"></a>所有辩才无不知时。<a id="a-3S"></a>所应前说而不后说。<a id="a-3T"></a>若应后说亦不前说。<a id="a-3U"></a>何以故。<a id="a-3V"></a>菩萨善知诸时分故。<a id="a-3W"></a>又菩萨者。<a id="a-3X"></a>所有辩才言无粗犷。<a id="a-3Y"></a>无不悦意无不乐听。<a id="a-3Z"></a>何以故已能远离语过失故。<a id="a-3a"></a>若有语过失者言即粗犷。<a id="a-3b"></a>无即不尔。<a id="a-3c"></a>又菩萨者。<a id="a-3d"></a>所有辩才无不明了。<a id="a-3e"></a>何以故。<a id="a-3f"></a>菩萨根性利故。<a id="a-3g"></a>若钝根者即不明了。<a id="a-3h"></a>利即不尔善男子。<a id="a-3i"></a>菩萨若修如是十种法者。<a id="a-3j"></a>即得清净辩才。<a id="a-3k"></a>复次善男子。<a id="a-3l"></a>菩萨若修十种法者。<a id="a-3m"></a>得一切有情欢喜辩才。<a id="a-3n"></a>何等为十。<a id="a-3o"></a>一者爱语。<a id="a-3p"></a>二者熙怡面相远离颦蹙。<a id="a-3q"></a>三者如义语。<a id="a-3r"></a>四者如法语。<a id="a-3s"></a>五者平等语。<a id="a-3t"></a>六者不自高。<a id="a-3u"></a>七者不轻他。<a id="a-3v"></a>八者无染着。<a id="a-3w"></a>九者无触恼。<a id="a-3x"></a>十者具种种辩才。<a id="a-3y"></a>善男子。<a id="a-3z"></a>菩萨能以爱语令诸有情咸生欢喜。<a id="a-40"></a>又菩萨者。<a id="a-41"></a>常现熙怡善相远虽颦蹙。<a id="a-42"></a>令诸有情咸生欢喜。<a id="a-43"></a>又菩萨者。<a id="a-44"></a>常出如义语及美妙语。<a id="a-45"></a>令诸有情咸生欢喜。<a id="a-46"></a>又菩萨者。<a id="a-47"></a>常出法语及利益语。<a id="a-48"></a>令诸有情咸生欢喜。<a id="a-49"></a>又菩萨者。<a id="a-4A"></a>常为有情平等说法。<a id="a-4B"></a>令诸有情咸生欢喜。<a id="a-4C"></a>又菩萨者。<a id="a-4D"></a>而不自高。<a id="a-4E"></a>远离骄慢高举之咎。<a id="a-4F"></a>令诸有情咸生欢喜。<a id="a-4G"></a>又菩萨者。<a id="a-4H"></a>不轻于他。<a id="a-4I"></a>常为有情恭敬说法。<a id="a-4J"></a>令诸有情咸生欢喜。<a id="a-4K"></a>又菩萨者。<a id="a-4L"></a>离诸染着具净尸罗。<a id="a-4M"></a>令诸有情咸生欢喜。<a id="a-4N"></a>又菩萨者。<a id="a-4O"></a>离诸触恼具多忍力。<a id="a-4P"></a>令诸有情咸生欢喜。<a id="a-4Q"></a>又菩萨者。<a id="a-4R"></a>具种种辩才常出悦意之语。<a id="a-4S"></a>令诸有情咸生欢喜。<a id="a-4T"></a>善男子。<a id="a-4U"></a>菩萨若修如是十种法者。<a id="a-4V"></a>即得一切有情欢喜辩才。<a id="a-4W"></a>复次善男子。<a id="a-4X"></a>菩萨若修十种法者得信顺说法。<a id="a-4Y"></a>何等为十。<a id="a-4Z"></a>一者非法器有情菩萨不为说法。<a id="a-4a"></a>二者有障碍者不为说法。<a id="a-4b"></a>三者有所得见者不为说法。<a id="a-4c"></a>四者邪异外道不为说法。<a id="a-4d"></a>五者不起乐欲心者不为说法。<a id="a-4e"></a>六者不发清净心者不为说法。<a id="a-4f"></a>七者谄曲心者不为说法。<a id="a-4g"></a>八者求活命者不为说法。<a id="a-4h"></a>九者贪着利养悭嫉所缠者不为说法。<a id="a-4i"></a>十者盲聋喑哑者不为说法。<a id="a-4j"></a>何以故。<a id="a-4k"></a>善男子。<a id="a-4l"></a>菩萨不作法悭亦不秘法。<a id="a-4m"></a>于诸有情无不怜愍。<a id="a-4n"></a>为利有情而不弃背。<a id="a-4o"></a>所以者何。<a id="a-4p"></a>若有有情非法器者。<a id="a-4q"></a>菩萨乃起是念。<a id="a-4r"></a>此等有情。<a id="a-4s"></a>而于如来法律之中起于舍行。<a id="a-4t"></a>除盖障菩萨白佛言。<a id="a-4u"></a>世尊。<a id="a-4v"></a>若然者。<a id="a-4w"></a>诸佛菩萨当为何等有情说法。<a id="a-4x"></a>佛言。<a id="a-4y"></a>善男子。<a id="a-4z"></a>具信有情。<a id="a-50"></a>诸佛菩萨当为说法。<a id="a-51"></a>又若善根已成熟者。<a id="a-52"></a>是法器者。<a id="a-53"></a>于先佛所植众德本者。<a id="a-54"></a>无谄诳者。<a id="a-55"></a>不诈现威仪者。<a id="a-56"></a>不耽着利养者。<a id="a-57"></a>深心具足者。<a id="a-58"></a>为善知识所摄受者。<a id="a-59"></a>具足善相人所乐见者。<a id="a-5A"></a>根性明利于所闻法中解其义者。<a id="a-5B"></a>随所得法勤行精进者。<a id="a-5C"></a>如佛所说能修行者。<a id="a-5D"></a>此等有情。<a id="a-5E"></a>诸佛菩萨乃为说法。<a id="a-5F"></a>善男子。<a id="a-5G"></a>菩萨若修如是十种法者。<a id="a-5H"></a>即得信顺说法。<a id="a-5I"></a>复次善男子。<a id="a-5J"></a>菩萨若修十种法者为说法师。<a id="a-5K"></a>何等为十。<a id="a-5L"></a>一者修集佛法故说法。<a id="a-5M"></a>不见有佛法可得。<a id="a-5N"></a>亦复不见有所修集。<a id="a-5O"></a>二者修集波罗蜜多故说法。<a id="a-5P"></a>不见波罗蜜多可得。<a id="a-5Q"></a>亦复不见有所修集。<a id="a-5R"></a>三者修集菩萨法故说法。<a id="a-5S"></a>不见有菩萨法可得。<a id="a-5T"></a>亦复不见有所修集。<a id="a-5U"></a>四者断烦恼故说法。<a id="a-5V"></a>不见有烦恼可得。<a id="a-5W"></a>亦不见断。<a id="a-5X"></a>五者厌离离贪寂灭故说法。<a id="a-5Y"></a>不见有厌离离贪寂灭可得。<a id="a-5Z"></a>六者为得须陀洹斯陀含阿那含果故说法。<a id="a-5a"></a>不见有须陀洹斯陀含阿那含可得。<a id="a-5b"></a>亦不见果。<a id="a-5c"></a>七者为得阿罗汉果故说法。<a id="a-5d"></a>不见有阿罗汉可得。<a id="a-5e"></a>亦不见果。<a id="a-5f"></a>八者为得缘觉果故说法。<a id="a-5g"></a>不见有缘觉可得。<a id="a-5h"></a>亦不见果。<a id="a-5i"></a>九者断我执取着故说法。<a id="a-5j"></a>不见有我可得。<a id="a-5k"></a>亦不见执着。<a id="a-5l"></a>十者显示业报故说法。<a id="a-5m"></a>不见有业可得。<a id="a-5n"></a>亦不见报。<a id="a-5o"></a>何以故。<a id="a-5p"></a>如是等一切法皆无实体。<a id="a-5q"></a>但以假名宣说。<a id="a-5r"></a>名亦无所有。<a id="a-5s"></a>所以者何。<a id="a-5t"></a>文字无自性。<a id="a-5u"></a>法离文字故。<a id="a-5v"></a>但以世俗虚假施设于无名中。<a id="a-5w"></a>是故建立诸法名字。<a id="a-5x"></a>由彼名空本虚假故。<a id="a-5y"></a>胜义谛中无虚假名。<a id="a-5z"></a>无假名故。<a id="a-60"></a>于胜义中无虚妄法。<a id="a-61"></a>彼虚妄法者诳惑愚人故。<a id="a-62"></a>善男子。<a id="a-63"></a>菩萨若修如是十种法者即为说法师。<a id="a-64"></a>复次善男子。<a id="a-65"></a>菩萨若修十种法者。<a id="a-66"></a>能顺观法性。<a id="a-67"></a>何等为十。<a id="a-68"></a>一者菩萨虽顺观法性而不坏色相。<a id="a-69"></a>虽顺观法性不坏受想行识相。<a id="a-6A"></a>二者虽顺观法性不坏欲界相。<a id="a-6B"></a>三者虽顺观法性不坏色界相。<a id="a-6C"></a>四者虽顺观法性不坏无色界相。<a id="a-6D"></a>五者虽顺观法性不坏诸法相。<a id="a-6E"></a>六者虽顺观法性不见诸法随顺相。<a id="a-6F"></a>七者虽顺观法性不见有情相。<a id="a-6G"></a>八者虽顺观法性亦不堕断见。<a id="a-6H"></a>九者虽顺观法性而不失正道。<a id="a-6I"></a>十者虽顺观法性亦不离智慧方便。<a id="a-6J"></a>善男子。<a id="a-6K"></a>菩萨若修如是十种法者。<a id="a-6L"></a>即能顺观法性。</p>
  <p id="a6M">复次善男子。<a id="a-6N"></a>菩萨若修十种法者。<a id="a-6O"></a>善解法界理。<a id="a-6P"></a>何等为十。<a id="a-6Q"></a>一者有慧。<a id="a-6R"></a>二者为善知识摄受。<a id="a-6S"></a>三者发起精进。<a id="a-6T"></a>四者离诸障染。<a id="a-6U"></a>五者善修净行。<a id="a-6V"></a>六者尊重赞法。<a id="a-6W"></a>七者善修空观。<a id="a-6X"></a>八者离有所得见。<a id="a-6Y"></a>九者趣向正道。<a id="a-6Z"></a>十者见真实法。<a id="a-6a"></a>善男子。<a id="a-6b"></a>菩萨具智慧故。<a id="a-6c"></a>而能勤求诸善知识。<a id="a-6d"></a>见善知识已心生欢喜。<a id="a-6e"></a>如师尊想亲近依止。<a id="a-6f"></a>由能依止善知识故。<a id="a-6g"></a>即发起精进。<a id="a-6h"></a>断除一切不善之法。<a id="a-6i"></a>圆满一切清净善法。<a id="a-6j"></a>勤行远离一切障染。<a id="a-6k"></a>离障染故获得轻安。<a id="a-6l"></a>善修净行离身语心一切过失。<a id="a-6m"></a>由清净故于所得法尊重称赞。<a id="a-6n"></a>由重法故多习空观。<a id="a-6o"></a>习空观故不起有所得见。<a id="a-6p"></a>离有所得见故顺行正道。<a id="a-6q"></a>入正道故能观真实。</p>
  <p id="a6r">除盖障菩萨白佛言。<a id="a-6s"></a>世尊。<a id="a-6t"></a>何名真实。<a id="a-6u"></a>佛言。<a id="a-6v"></a>善男子。<a id="a-6w"></a>如实之义乃名真实。<a id="a-6x"></a>除盖障菩萨白佛言。<a id="a-6y"></a>何名如实。<a id="a-6z"></a>佛言。<a id="a-70"></a>不虚妄故名为如实。<a id="a-71"></a>除盖障菩萨白佛言。<a id="a-72"></a>何名不虚妄。<a id="a-73"></a>佛言。<a id="a-74"></a>所谓真如。<a id="a-75"></a>无不真如无异真如。<a id="a-76"></a>除盖障菩萨白佛言。<a id="a-77"></a>何名真如。<a id="a-78"></a>佛言。<a id="a-79"></a>善男子。<a id="a-7A"></a>此法唯内所证。<a id="a-7B"></a>非文字语言而能表示。<a id="a-7C"></a>何以故。<a id="a-7D"></a>此法出过诸文字故。<a id="a-7E"></a>离诸言说故。<a id="a-7F"></a>超越一切语言境界。<a id="a-7G"></a>出于言道离诸戏论。<a id="a-7H"></a>离作非作无动无静。<a id="a-7I"></a>离诸寻伺。<a id="a-7J"></a>是不思议境界。<a id="a-7K"></a>无相非无相而悉远离出诸相境。<a id="a-7L"></a>超诸凡境。<a id="a-7M"></a>出凡夫行。<a id="a-7N"></a>过诸魔境。<a id="a-7O"></a>超越一切烦恼境界。<a id="a-7P"></a>离诸识境。<a id="a-7Q"></a>安处无住最上寂静圣智境界。<a id="a-7R"></a>是故此法唯内所证。<a id="a-7S"></a>是即无垢无染洁白清净。<a id="a-7T"></a>最上最胜第一无比。<a id="a-7U"></a>常住坚固究竟无坏之法。<a id="a-7V"></a>如来出世若不出世。<a id="a-7W"></a>是法常住。<a id="a-7X"></a>善男子。<a id="a-7Y"></a>菩萨为求此法。<a id="a-7Z"></a>历百千种难行苦行故得是法。<a id="a-7a"></a>得是法已。<a id="a-7b"></a>令诸有情悉住此法。<a id="a-7c"></a>善男子。<a id="a-7d"></a>故说此法名为真如。<a id="a-7e"></a>说名实际。<a id="a-7f"></a>说名一切智。<a id="a-7g"></a>说名一切种智。<a id="a-7h"></a>说名不思议界。<a id="a-7i"></a>说名不二界。</p>
 </body>
</html>