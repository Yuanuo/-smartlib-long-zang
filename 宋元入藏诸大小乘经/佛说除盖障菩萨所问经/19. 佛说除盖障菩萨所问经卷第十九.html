<!doctype html>
<html id="z3IBUcafs" data-ver="270">
 <head>
  <meta charset="utf-8">
  <meta author="惟净">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说除盖障菩萨所问经卷第十九</h1>
  <p id="a2">复次善男子。<a id="a-3"></a>菩萨若修十种法者。<a id="a-4"></a>即能善知四摄法行。<a id="a-5"></a>何等为十。<a id="a-6"></a>一者行利益施摄化有情。<a id="a-7"></a>二者行安乐施三者行无尽施。<a id="a-8"></a>四者利益语。<a id="a-9"></a>五者如义语六者如法语。<a id="a-A"></a>七者如理语。<a id="a-B"></a>八者利益行。<a id="a-C"></a>九者同财而行利益。<a id="a-D"></a>十者同其济命受用等事。<a id="a-E"></a>而行利益摄化有情。<a id="a-F"></a>善男子。<a id="a-G"></a>利益施者。<a id="a-H"></a>是谓法施安乐施者。<a id="a-I"></a>是谓财施。<a id="a-J"></a>无尽施者。<a id="a-K"></a>谓与他人宣示正道利益语者。<a id="a-L"></a>所谓宣说诸善品法。<a id="a-M"></a>如义语者。<a id="a-N"></a>所谓宣说真实之理。<a id="a-O"></a>如法语者。<a id="a-P"></a>所谓随顺如来正教宣说诸法。<a id="a-Q"></a>如理语者。<a id="a-R"></a>所谓不坏真实之义。<a id="a-S"></a>利益行者。<a id="a-T"></a>谓令有情不善不起善法安立。<a id="a-U"></a>同财利益者。<a id="a-V"></a>谓同饮食财物平等受用同其济命受用等事行利益者。<a id="a-W"></a>所谓金银摩尼真珠琉璃。<a id="a-X"></a>螺贝壁玉象马车乘等。<a id="a-Y"></a>同其受用而行利益。<a id="a-Z"></a>善男子。<a id="a-a"></a>菩萨若修如是十种法者。<a id="a-b"></a>即能善知四摄法行。<a id="a-c"></a>又善男子。<a id="a-d"></a>菩萨若修十种法者。<a id="a-e"></a>得妙相具足。<a id="a-f"></a>何等为十。<a id="a-g"></a>一者常修寂静威仪。<a id="a-h"></a>二者常修无矫诈威仪。<a id="a-i"></a>三者常修清净威仪。<a id="a-j"></a>四者见者皆生爱乐。<a id="a-k"></a>五者见者皆生善相。<a id="a-l"></a>六者见者无厌。<a id="a-m"></a>七者见者悦意。<a id="a-n"></a>八者一切有情见者无碍。<a id="a-o"></a>九者一切有情见者皆生欢喜之心。<a id="a-p"></a>十者一切有情见者皆生清净之心。<a id="a-q"></a>善男子。<a id="a-r"></a>菩萨若修如是十种法者。<a id="a-s"></a>即得妙相具足。<a id="a-t"></a>又善男子。<a id="a-u"></a>菩萨若修十种法者。<a id="a-v"></a>为他所依。<a id="a-w"></a>何等为十。<a id="a-x"></a>一者有情久处生死怖畏中者。<a id="a-y"></a>为作守护。<a id="a-z"></a>二者有情久在生死旷野险难者。<a id="a-10"></a>为作善导。<a id="a-11"></a>三者有情没溺生死大海中者。<a id="a-12"></a>而为济渡。<a id="a-13"></a>四者有情无亲属者。<a id="a-14"></a>为作主宰。<a id="a-15"></a>五者有情久婴烦恼重病苦者。<a id="a-16"></a>为作医师。<a id="a-17"></a>六者有情无救护者。<a id="a-18"></a>为作救护。<a id="a-19"></a>七者有情无栖托者。<a id="a-1A"></a>为作舍宅。<a id="a-1B"></a>八者有情无归投者。<a id="a-1C"></a>为作归投。<a id="a-1D"></a>九者有情无安止者。<a id="a-1E"></a>为作洲渚。<a id="a-1F"></a>十者有情无趣向者。<a id="a-1G"></a>为作趣向。<a id="a-1H"></a>善男子。<a id="a-1I"></a>菩萨若修如是十种法者。<a id="a-1J"></a>即能为他所依。<a id="a-1K"></a>又善男子。<a id="a-1L"></a>菩萨若修十种法者。<a id="a-1M"></a>如大药树。<a id="a-1N"></a>善男子。<a id="a-1O"></a>譬如世间有大药树。<a id="a-1P"></a>其名善见若彼有情婴缠一切病苦之者。<a id="a-1Q"></a>随取受用悉愈其疾。<a id="a-1R"></a>何等为十。<a id="a-1S"></a>一者受用其根。<a id="a-1T"></a>二者受用其茎。<a id="a-1U"></a>三者受用其枝。<a id="a-1V"></a>四者受用其叶。<a id="a-1W"></a>五者受用其花。<a id="a-1X"></a>六者受用其果。<a id="a-1Y"></a>七者见时受用其色。<a id="a-1Z"></a>八者嗅时受用其香。<a id="a-1a"></a>九者当时受用其味。<a id="a-1b"></a>十者举动受用其触。<a id="a-1c"></a>善男子。<a id="a-1d"></a>菩萨亦复如是从初发心已来。<a id="a-1e"></a>善能治疗一切有情诸烦恼病。<a id="a-1f"></a>而诸有情随所修作悉愈其疾。<a id="a-1g"></a>一者受用菩萨布施波罗蜜多。<a id="a-1h"></a>二者受用菩萨持戒波罗蜜多。<a id="a-1i"></a>三者受用菩萨忍辱波罗蜜多。<a id="a-1j"></a>四者受用菩萨精进波罗蜜多。<a id="a-1k"></a>五者受用菩萨禅定波罗蜜多。<a id="a-1l"></a>六者受用菩萨般若波罗蜜多。<a id="a-1m"></a>七者见菩萨身受用其色。<a id="a-1n"></a>八者闻菩萨名受用其声。<a id="a-1o"></a>九者尝于菩萨清净功德法味。<a id="a-1p"></a>十者亲近菩萨恭敬供养。<a id="a-1q"></a>善男子。<a id="a-1r"></a>菩萨若修如是十种法者。<a id="a-1s"></a>即得如大药树。<a id="a-1t"></a>又善男子。<a id="a-1u"></a>菩萨若修十种法者。<a id="a-1v"></a>而能勤修福行。<a id="a-1w"></a>何等为十。<a id="a-1x"></a>一者随力供养三宝。<a id="a-1y"></a>二者病苦有情为施妙药。<a id="a-1z"></a>三者饥渴有情为施饮食。<a id="a-20"></a>四者诸有情类若为寒热所逼恼者。<a id="a-21"></a>施其覆护。<a id="a-22"></a>五者常当尊重恭敬轨范之师及亲教师。<a id="a-23"></a>六者见诸同梵行人。<a id="a-24"></a>应起承迎合掌恭敬礼拜问讯。<a id="a-25"></a>七者修治园林精舍。<a id="a-26"></a>八者于时时中出诸库藏财谷等物而行给施。<a id="a-27"></a>九者于诸奴婢及佣作人。<a id="a-28"></a>平等养育而为护持。<a id="a-29"></a>十者于时时中常行供养持戒沙门及婆罗门。<a id="a-2A"></a>善男子。<a id="a-2B"></a>菩萨若修如是十种法者。<a id="a-2C"></a>即能勤修福行。<a id="a-2D"></a>又善男子。<a id="a-2E"></a>菩萨若修十种法者。<a id="a-2F"></a>善能施作诸变化事。<a id="a-2G"></a>何等为十。<a id="a-2H"></a>一者于一佛刹不动身相。<a id="a-2I"></a>能于无数佛刹诸如来所请问深义。<a id="a-2J"></a>二者于一佛刹不动身相。<a id="a-2K"></a>能于无数佛刹诸如来所听受深法。<a id="a-2L"></a>三者于一佛刹不动身相。<a id="a-2M"></a>能于无数佛刹诸如来所承事供养。<a id="a-2N"></a>四者于一佛刹不动身相。<a id="a-2O"></a>能于无数佛刹之中。<a id="a-2P"></a>而悉圆满菩提资粮。<a id="a-2Q"></a>五者于一佛刹不动身相。<a id="a-2R"></a>能于无数佛刹之中。<a id="a-2S"></a>有诸菩萨成正觉时。<a id="a-2T"></a>悉皆尊重作供养事。<a id="a-2U"></a>六者于一佛刹不动身相。<a id="a-2V"></a>能于无数佛刹之中。<a id="a-2W"></a>自身示现成等正觉。<a id="a-2X"></a>七者于一佛刹不动身相。<a id="a-2Y"></a>能于无数佛刹之中。<a id="a-2Z"></a>示现往诣菩提道场。<a id="a-2a"></a>八者于一佛刹不动身相。<a id="a-2b"></a>能于无数佛刹之中转妙法轮。<a id="a-2c"></a>九者于一佛刹不动身相。<a id="a-2d"></a>能于无数佛刹之中示现涅槃。<a id="a-2e"></a>十者于一佛刹不动身相。<a id="a-2f"></a>能于无数佛刹之中。<a id="a-2g"></a>乃至有情所可化者。<a id="a-2h"></a>随其所应而悉为作诸变化事。<a id="a-2i"></a>菩萨虽复作诸化事。<a id="a-2j"></a>而不分别能化所化。</p>
  <p id="a2k">尔时除盖障菩萨白佛言。<a id="a-2l"></a>世尊。<a id="a-2m"></a>云何菩萨作诸化事而不分别能化所化。<a id="a-2n"></a>佛言。<a id="a-2o"></a>善男子。<a id="a-2p"></a>我今喻说。<a id="a-2q"></a>汝应谛听。<a id="a-2r"></a>譬如日月照四大洲。<a id="a-2s"></a>随摄世间一切有情普遍照曜。<a id="a-2t"></a>而彼日月亦不分别。<a id="a-2u"></a>我为能照一切有情是为所照。<a id="a-2v"></a>何以故彼之日月。<a id="a-2w"></a>皆由往昔所修业报故能照曜。<a id="a-2x"></a>善男子。<a id="a-2y"></a>菩萨亦复如是。<a id="a-2z"></a>虽复作诸化事。<a id="a-30"></a>亦不分别能化所化。<a id="a-31"></a>都无发悟亦无造作。<a id="a-32"></a>何以故。<a id="a-33"></a>谓由菩萨往昔胜善业报所成。<a id="a-34"></a>菩萨往昔修菩萨行时。<a id="a-35"></a>随其愿力随其行业。<a id="a-36"></a>故能今时作诸化事无所分别。<a id="a-37"></a>善男子。<a id="a-38"></a>菩萨若修如是十种法者。<a id="a-39"></a>善能施作诸变化事。<a id="a-3A"></a>又善男子。<a id="a-3B"></a>菩萨若修十种法者。<a id="a-3C"></a>即能速证阿耨多罗三藐三菩提果。<a id="a-3D"></a>何等为十。<a id="a-3E"></a>一者能善具足。<a id="a-3F"></a>及善积集布施之行。<a id="a-3G"></a>二者善具足戒。<a id="a-3H"></a>善积集戒。<a id="a-3I"></a>无缺漏戒。<a id="a-3J"></a>不杂染戒。<a id="a-3K"></a>出过一切声闻缘觉。<a id="a-3L"></a>清净洁白戒蕴具足。<a id="a-3M"></a>三者善具忍辱。<a id="a-3N"></a>四者善具精进。<a id="a-3O"></a>五者善具禅定。<a id="a-3P"></a>六者善具胜慧。<a id="a-3Q"></a>七者善具方便。<a id="a-3R"></a>八者善具诸愿。<a id="a-3S"></a>九者善具诸力。<a id="a-3T"></a>十者善具正智善积集智。<a id="a-3U"></a>以菩萨成就不共智故。<a id="a-3V"></a>而能出过一切声闻缘觉之智。<a id="a-3W"></a>超越菩萨初地。<a id="a-3X"></a>乃至超越菩萨九地之智。<a id="a-3Y"></a>善男子。<a id="a-3Z"></a>菩萨若修如是十种法者。<a id="a-3a"></a>即能速证阿耨多罗三藐三菩提果。</p>
  <p id="a3b">世尊宣说如是诸正法时。<a id="a-3c"></a>即此三千大千世界六种震动。</p>
  <p id="a3d">又此三千大千世界所有须弥山王。<a id="a-3e"></a>目真邻陀山摩诃目真邻陀山。<a id="a-3f"></a>小铁围山。<a id="a-3g"></a>大铁围山。<a id="a-3h"></a>及余宝山黑山诸小山等峰岫。<a id="a-3i"></a>自然皆悉低屈向象头山。<a id="a-3j"></a>而伸供养佛及正法。</p>
  <p id="a3k">又此三千大千世界。<a id="a-3l"></a>一切花树一切果树。<a id="a-3m"></a>皆悉低垂向象头山。<a id="a-3n"></a>供养世尊及其正法。</p>
  <p id="a3o">是时复有无数百千俱胝那庾多菩萨。<a id="a-3p"></a>化现种种衣服庄严。<a id="a-3q"></a>其积量如须弥山王。<a id="a-3r"></a>供养世尊及其正法。</p>
  <p id="a3s">复有无数百千帝释梵王护世天等。<a id="a-3t"></a>皆悉合掌顶礼世尊。<a id="a-3u"></a>雨天曼陀罗花。<a id="a-3v"></a>摩诃曼陀罗花。<a id="a-3w"></a>散于佛上。</p>
  <p id="a3x">复有无数百千诸天子众各持天衣。<a id="a-3y"></a>住虚空中举身旋转。<a id="a-3z"></a>作百千种清妙之声而伸供养。<a id="a-40"></a>复以天花散于佛上咸作是言。<a id="a-41"></a>我等今日见佛世尊。<a id="a-42"></a>于第二时出现世间。<a id="a-43"></a>于第二时转正法轮。<a id="a-44"></a>世尊。<a id="a-45"></a>若诸有情。<a id="a-46"></a>具大福德修诸善业。<a id="a-47"></a>于先佛所植众德本者。<a id="a-48"></a>是人方得闻此正法。<a id="a-49"></a>何况有能闻已发生清净心者。</p>
  <p id="a4A">复有无数百千摩睺罗伽。<a id="a-4B"></a>咸悉震发大云雷音。<a id="a-4C"></a>又复化现种种大云。<a id="a-4D"></a>遍覆于此三千大千世界。<a id="a-4E"></a>及象头山。<a id="a-4F"></a>雨众香水皆悉充满是中有情亦不娆恼。<a id="a-4G"></a>如是施作而伸供养。</p>
  <p id="a4H">复有无数百千龙女。<a id="a-4I"></a>于世尊前出歌咏声而伸供养。</p>
  <p id="a4J">复有无数百千乾闼婆众紧那罗众右绕。<a id="a-4K"></a>于此三千大千世界及象头山。<a id="a-4L"></a>出美妙声歌咏供养。</p>
 </body>
</html>