<!doctype html>
<html id="z3IBUcHfe" data-ver="402">
 <head>
  <meta charset="utf-8">
  <meta author="惟净">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说除盖障菩萨所问经卷第五</h1>
  <p id="a2">复次善男子。<a id="a-3"></a>云何是善回外道诸见方便。<a id="a-4"></a>谓若菩萨于左啰迦波哩没罗惹迦尼乾陀等诸外道处。<a id="a-5"></a>作诸化事。<a id="a-6"></a>使其调伏为欲成熟。<a id="a-7"></a>彼因缘故。<a id="a-8"></a>菩萨作是思惟。<a id="a-9"></a>此等外道我慢贡高。<a id="a-A"></a>我今不应先行师教。<a id="a-B"></a>要先恭事现为弟子。<a id="a-C"></a>然后使其调伏。<a id="a-D"></a>于彼法中而求出家。<a id="a-E"></a>如其所行策勤修学。<a id="a-F"></a>随诸外道种种法式。<a id="a-G"></a>多闻苦行咸悉究尽而复过胜。<a id="a-H"></a>彼众推许有所言说悉皆听受。<a id="a-I"></a>如奉师尊不相违戾。<a id="a-J"></a>由得亲近诸外道故。<a id="a-K"></a>乃呵毁言。<a id="a-L"></a>诸仁者。<a id="a-M"></a>汝此所修非出离道。<a id="a-N"></a>亦非离欲。<a id="a-O"></a>又非寂灭。<a id="a-P"></a>由是渐能使彼调伏。<a id="a-Q"></a>而令安住如来法中。<a id="a-R"></a>文复于彼具五神通诸外道所学修梵行。<a id="a-S"></a>随其所修而复勤行。<a id="a-T"></a>令得彼法随能成办。<a id="a-U"></a>外道所修禅定之法。<a id="a-V"></a>即能胜过彼诸外道。<a id="a-W"></a>勤勇进修难行之行。<a id="a-X"></a>于外道中智者共许。<a id="a-Y"></a>菩萨知其根成熟时。<a id="a-Z"></a>于其所修禅定之法。<a id="a-a"></a>乃呵毁言。<a id="a-b"></a>诸仁者。<a id="a-c"></a>汝修定法非出离道。<a id="a-d"></a>亦非离欲。<a id="a-e"></a>又非寂灭由是渐次使令安住如来法中。<a id="a-f"></a>是为菩萨善回外道诸见方便。<a id="a-g"></a>云何是善回五尘境界方便。<a id="a-h"></a>谓若菩萨或见有人极多贪爱。<a id="a-i"></a>菩萨不以别异方便。<a id="a-j"></a>但随所乐而为调伏。<a id="a-k"></a>乃以神力化现女身。<a id="a-l"></a>端正殊妙胜诸女人。<a id="a-m"></a>是人见已极生贪着。<a id="a-n"></a>时化女身于刹那间。<a id="a-o"></a>变成死尸烂坏臭秽。<a id="a-p"></a>彼贪爱人见即惊怖。<a id="a-q"></a>乃生厌患逼恼其心。<a id="a-r"></a>作如是言。<a id="a-s"></a>云何速能离此臭秽。<a id="a-t"></a>尔时菩萨即住其前如应说法。<a id="a-u"></a>彼贪染人随得离欲。<a id="a-v"></a>是为菩萨善回五尘境界方便。<a id="a-w"></a>云何是善除疑悔方便。<a id="a-x"></a>谓若菩萨或见有人造五无间业。<a id="a-y"></a>或诸不善业。<a id="a-z"></a>即诣其所而语之言。<a id="a-10"></a>汝今何故愁不悦意。<a id="a-11"></a>是人答言。<a id="a-12"></a>善男子。<a id="a-13"></a>我造五无间业。<a id="a-14"></a>以是缘故愁不悦意。<a id="a-15"></a>将非我于长夜之中。<a id="a-16"></a>无有利乐极大苦恼。<a id="a-17"></a>菩萨乃为其人说戒忏悔。<a id="a-18"></a>又复如应说甚深法。<a id="a-19"></a>是人未能舍疑悔心。<a id="a-1A"></a>菩萨即现神通适其心念使令生信。<a id="a-1B"></a>是人即时于菩萨所。<a id="a-1C"></a>乃起信心清净欢喜。<a id="a-1D"></a>由喜心故堪任受法。<a id="a-1E"></a>菩萨引之令入正道。<a id="a-1F"></a>于其人前。<a id="a-1G"></a>化现父母而加杀害。<a id="a-1H"></a>谓其人言。<a id="a-1I"></a>我今与汝同造斯罪勿生疑悔。<a id="a-1J"></a>作是语已复现神通。<a id="a-1K"></a>是人念言。<a id="a-1L"></a>菩萨具有神通智慧犹害父母。<a id="a-1M"></a>况复我邪。<a id="a-1N"></a>尔时乃为是人说种种法。<a id="a-1O"></a>使其罪业而得轻微犹如蚊翅。<a id="a-1P"></a>是为菩萨善除疑悔方便。<a id="a-1Q"></a>云何是善知救度有情方便。<a id="a-1R"></a>谓若菩萨或见有人堪任受法。<a id="a-1S"></a>然以是人造极恶业。<a id="a-1T"></a>菩萨为欲度斯等故随应化现。<a id="a-1U"></a>若以王身得度者。<a id="a-1V"></a>即现王身。<a id="a-1W"></a>若以宰官身得度者。<a id="a-1X"></a>即现宰官身。<a id="a-1Y"></a>若以刹帝利婆罗门庶民等身得度者。<a id="a-1Z"></a>即现刹帝利婆罗门庶民等身。<a id="a-1a"></a>若以天身得度者。<a id="a-1b"></a>即现天身。<a id="a-1c"></a>若以金刚力士身得度者。<a id="a-1d"></a>即现金刚力士身。<a id="a-1e"></a>若以柔善可爱之身得度者。<a id="a-1f"></a>即现彼身。<a id="a-1g"></a>若以恐畏絷缚鞭打等身得度者。<a id="a-1h"></a>即皆现之。<a id="a-1i"></a>若复有人。<a id="a-1j"></a>欲造五无间业。<a id="a-1k"></a>或有人欲于菩萨所生触娆者。<a id="a-1l"></a>菩萨乃以种种方便悉令禁止。<a id="a-1m"></a>或置之异方使其不造无间业等。<a id="a-1n"></a>后于其前作诸化现。<a id="a-1o"></a>乃至或现地狱等相。<a id="a-1p"></a>又复诸有未得神通菩萨寿量色相。<a id="a-1q"></a>菩萨悉知。<a id="a-1r"></a>又诸有情欲成欲坏。<a id="a-1s"></a>菩萨起大悲心悉能思念。<a id="a-1t"></a>此有情欲坏。<a id="a-1u"></a>此有情已坏。<a id="a-1v"></a>菩萨一心如实了知。<a id="a-1w"></a>如观掌中庵摩勒果。<a id="a-1x"></a>菩萨起厌离心作是思惟。<a id="a-1y"></a>若一有情造恶业已。<a id="a-1z"></a>将堕阿鼻大地狱中。<a id="a-20"></a>彼之定业。<a id="a-21"></a>我复无异方便能为救拔。<a id="a-22"></a>我宁代受地狱之苦。<a id="a-23"></a>乃至彼一有情安住无余依涅槃界中。<a id="a-24"></a>是为菩萨善知救度有情方便。<a id="a-25"></a>云何是善知有情济命方便。<a id="a-26"></a>谓若菩萨或见有情无所堪任。<a id="a-27"></a>复无力能不识正法。<a id="a-28"></a>但贪饮食衣服而无余求。<a id="a-29"></a>菩萨乃为斯等。<a id="a-2A"></a>显示书算伎术种种事业。<a id="a-2B"></a>如是善者悉令学习随有所得使其济命。<a id="a-2C"></a>是为菩萨善知有情济命方便。<a id="a-2D"></a>云何是善受供养方便。<a id="a-2E"></a>谓若菩萨或得宝聚如须弥山菩萨亦受。<a id="a-2F"></a>或得诸余微毫之物菩萨亦受。<a id="a-2G"></a>何以故。<a id="a-2H"></a>菩萨作是思惟。<a id="a-2I"></a>世间有情悭贪谄曲。<a id="a-2J"></a>以是缘故如水中鱼。<a id="a-2K"></a>而常出没生死大海。<a id="a-2L"></a>菩萨深愍斯等有情。<a id="a-2M"></a>使令长夜利益安乐。<a id="a-2N"></a>是故受已不摄于己不起贪心。<a id="a-2O"></a>周给于余一切有情。<a id="a-2P"></a>而复施作佛法僧事。<a id="a-2Q"></a>诸贫苦者遍行拯济令诸施主心生欢喜。<a id="a-2R"></a>是为菩萨善受供养方便。<a id="a-2S"></a>云何是善回二乘令入大乘方便。<a id="a-2T"></a>谓若菩萨或见二乘之人堪任阿耨多罗三藐三菩提器者。<a id="a-2U"></a>菩萨乃于声闻缘觉乘中。<a id="a-2V"></a>以其方便回转彼心令住大乘。<a id="a-2W"></a>乃至彼之徒众亦令转舍二乘之心。<a id="a-2X"></a>是为菩萨善回二乘令入大乘方便。<a id="a-2Y"></a>云何是善知示教利喜方便。<a id="a-2Z"></a>谓若菩萨未发菩提心者。<a id="a-2a"></a>使令发心。<a id="a-2b"></a>若虽已发心而懈怠懒惰。<a id="a-2c"></a>以少戒行为喜足者。<a id="a-2d"></a>当为策勤进修诸行。<a id="a-2e"></a>若于戒学有少缺坏。<a id="a-2f"></a>以是缘故生障碍心。<a id="a-2g"></a>不起清净欢喜心者。<a id="a-2h"></a>菩萨如应为说法要。<a id="a-2i"></a>以善方便使令发起清净之心。<a id="a-2j"></a>是为菩萨善知示教利喜方便。<a id="a-2k"></a>云何是善知供养承事如来方便。<a id="a-2l"></a>谓若出家菩萨。<a id="a-2m"></a>得少财利而生喜足。<a id="a-2n"></a>唯求法利独止一处寂静而住。<a id="a-2o"></a>作是思惟。<a id="a-2p"></a>我今何故不起想念供养如来。<a id="a-2q"></a>即时运心想以种种供养诸佛。<a id="a-2r"></a>随想念时便能圆满六波罗蜜多。<a id="a-2s"></a>云何观想能具六波罗蜜多。<a id="a-2t"></a>谓若想作供养事时。<a id="a-2u"></a>即具布施波罗蜜多。<a id="a-2v"></a>若于供养法中。<a id="a-2w"></a>令一切有情起所缘善心。<a id="a-2x"></a>即具持戒波罗蜜多。<a id="a-2y"></a>若于供养法中。<a id="a-2z"></a>发生欢喜爱乐之心。<a id="a-30"></a>即具忍辱波罗蜜多。<a id="a-31"></a>若于供养法中心不懈退。<a id="a-32"></a>即具精进波罗蜜多。<a id="a-33"></a>若于供养法中寂住其心。<a id="a-34"></a>即具禅定波罗蜜多。<a id="a-35"></a>若于供养法中庄严众行。<a id="a-36"></a>即具般若波罗蜜多。<a id="a-37"></a>是为菩萨善知供养承事如来方便。<a id="a-38"></a>善男子。<a id="a-39"></a>菩萨若修如是十种法者。<a id="a-3A"></a>即得方便具足。<a id="a-3B"></a>又善男子。<a id="a-3C"></a>菩萨若修十种法者。<a id="a-3D"></a>即得诸愿具足。<a id="a-3E"></a>何等为十。<a id="a-3F"></a>一者不卑下发愿。<a id="a-3G"></a>二者不畏生死发愿。<a id="a-3H"></a>三者出过一切有情发愿。<a id="a-3I"></a>四者诸佛称赞发愿。<a id="a-3J"></a>五者善降诸魔发愿。<a id="a-3K"></a>六者不以他缘故发愿。<a id="a-3L"></a>七者无边发愿。<a id="a-3M"></a>八者不恐怖发愿。<a id="a-3N"></a>九者不懈退发愿。<a id="a-3O"></a>十者善具圆满发愿。<a id="a-3P"></a>云何是不卑下发愿。<a id="a-3Q"></a>谓若菩萨不于三有中欲受乐故。<a id="a-3R"></a>而乃发愿。<a id="a-3S"></a>是为菩萨不卑下发愿。<a id="a-3T"></a>云何是不畏生死发愿。<a id="a-3U"></a>谓若菩萨。<a id="a-3V"></a>不厌患三界。<a id="a-3W"></a>不求离欲。<a id="a-3X"></a>不趣寂灭故发愿。<a id="a-3Y"></a>是为菩萨不畏生死发愿。<a id="a-3Z"></a>云何是出过一切有情发愿。<a id="a-3a"></a>谓若菩萨发如是愿。<a id="a-3b"></a>乃至普尽诸有情界。<a id="a-3c"></a>愿彼一切得大涅槃已。<a id="a-3d"></a>然后我当亦入涅槃。<a id="a-3e"></a>是为菩萨出过一切有情发愿。<a id="a-3f"></a>云何是诸佛称赞发愿。<a id="a-3g"></a>谓若菩萨发如是愿。<a id="a-3h"></a>普尽有情界中。<a id="a-3i"></a>未发菩提心者。<a id="a-3j"></a>普愿一切发菩提心。<a id="a-3k"></a>已发心者。<a id="a-3l"></a>次第修行菩萨行已坐菩提场。<a id="a-3m"></a>我皆一一恭敬供养。<a id="a-3n"></a>然后劝请转妙法轮。<a id="a-3o"></a>若欲入涅槃时。<a id="a-3p"></a>亦悉劝请令久住世利益有情。<a id="a-3q"></a>是为菩萨诸佛称赞发愿。<a id="a-3r"></a>云何是善降诸魔发愿。<a id="a-3s"></a>谓若菩萨发如是愿。<a id="a-3t"></a>如我所行。<a id="a-3u"></a>我及一切有情当成正觉时。<a id="a-3v"></a>其佛刹中不闻魔声。<a id="a-3w"></a>况复魔众。<a id="a-3x"></a>是为菩萨善降诸魔发愿。<a id="a-3y"></a>云何是不以他缘故发愿。<a id="a-3z"></a>谓若菩萨。<a id="a-40"></a>不由他缘故发阿耨多罗三藐三菩提愿。<a id="a-41"></a>何以故。<a id="a-42"></a>菩萨以自胜慧。<a id="a-43"></a>观察有情界中种种苦恼为救度故。<a id="a-44"></a>乃发阿耨多罗三藐三菩提愿。<a id="a-45"></a>是为菩萨不以他缘故发愿。<a id="a-46"></a>云何是无边发愿。<a id="a-47"></a>谓若菩萨所发愿者无限方分。<a id="a-48"></a>何以故。<a id="a-49"></a>谓菩提行广大无量无有边际。<a id="a-4A"></a>菩萨当发愿时。<a id="a-4B"></a>偏袒一肩右膝着地。<a id="a-4C"></a>于诸世间心生厌患。<a id="a-4D"></a>发是愿言。<a id="a-4E"></a>普观十方一切世界。<a id="a-4F"></a>诸菩萨众现修苦行者。<a id="a-4G"></a>现坐菩提场成等正觉转法轮者。<a id="a-4H"></a>愿诸菩萨观照我心乃至说法度脱。<a id="a-4I"></a>得度脱已我悉随喜。<a id="a-4J"></a>以是随喜善根。<a id="a-4K"></a>回向阿耨多罗三藐三菩提。<a id="a-4L"></a>是为菩萨无边发愿。<a id="a-4M"></a>云何是不恐怖发愿。<a id="a-4N"></a>谓若菩萨从初发心闻甚深法。<a id="a-4O"></a>或闻诸佛有大甚深威德之力。<a id="a-4P"></a>或闻菩萨游戏神通甚深法门。<a id="a-4Q"></a>或闻诸佛善巧方便甚深之法。<a id="a-4R"></a>闻已皆悉不惊不怖。<a id="a-4S"></a>菩萨作是思惟。<a id="a-4T"></a>佛菩提无边。<a id="a-4U"></a>佛境界无边。<a id="a-4V"></a>诸佛世尊成熟有情亦悉无边。<a id="a-4W"></a>我之智力而不能知。<a id="a-4X"></a>唯佛与佛乃能究尽。<a id="a-4Y"></a>是为菩萨不恐怖发愿。<a id="a-4Z"></a>云何是不懈退发愿。<a id="a-4a"></a>谓若菩萨或见有情[怡-台+龍]戾难调。<a id="a-4b"></a>以斯等故。<a id="a-4c"></a>生弃舍心欲生净土。<a id="a-4d"></a>我不愿闻此等有情诸恶名字。<a id="a-4e"></a>菩萨虽以此缘。<a id="a-4f"></a>不应弃舍利有情事。<a id="a-4g"></a>何以故。<a id="a-4h"></a>菩萨具悲智故。<a id="a-4i"></a>起如是心遍有情界中。<a id="a-4j"></a>诸有少智起劣精进。<a id="a-4k"></a>痴盲喑哑无涅槃分者。<a id="a-4l"></a>悉为诸佛菩萨呵毁弃舍。<a id="a-4m"></a>斯等有情普愿于我刹中。<a id="a-4n"></a>悉令发起阿耨多罗三藐三菩提心。<a id="a-4o"></a>乃至坐菩提场成等正觉。<a id="a-4p"></a>菩萨发是心时。<a id="a-4q"></a>一切魔宫皆悉震动。<a id="a-4r"></a>诸佛赞叹严净佛土。<a id="a-4s"></a>速证阿耨多罗三藐三菩提果。<a id="a-4t"></a>是为菩萨不懈退发愿。<a id="a-4u"></a>云何是善具圆满发愿。<a id="a-4v"></a>谓若菩萨誓愿坐于大菩提场。<a id="a-4w"></a>降伏魔军证阿耨多罗三藐三菩提果。<a id="a-4x"></a>此上无复更求余愿。<a id="a-4y"></a>善男子。<a id="a-4z"></a>譬如钵器盛酥或油。<a id="a-50"></a>若平满已无复更受一尘之滴。<a id="a-51"></a>菩萨亦复如是。<a id="a-52"></a>成正觉已无复减少一尘之愿。<a id="a-53"></a>是为菩萨善具圆满发愿。<a id="a-54"></a>善男子。<a id="a-55"></a>菩萨若修如是十种法者。<a id="a-56"></a>即得诸愿具足。<a id="a-57"></a>又善男子。<a id="a-58"></a>菩萨若修十种法者。<a id="a-59"></a>即得诸力具足。<a id="a-5A"></a>何等为十。<a id="a-5B"></a>一者无能胜力。<a id="a-5C"></a>二者无屈伏力。<a id="a-5D"></a>三者福力。<a id="a-5E"></a>四者慧力。<a id="a-5F"></a>五者徒众力。<a id="a-5G"></a>六者神通力。<a id="a-5H"></a>七者自在力。<a id="a-5I"></a>八者陀罗尼力。<a id="a-5J"></a>九者不动加持力。<a id="a-5K"></a>十者不越教敕力。<a id="a-5L"></a>云何是无能胜力。<a id="a-5M"></a>谓若菩萨力无能胜。<a id="a-5N"></a>一切外道二乘。<a id="a-5O"></a>无与菩萨力齐等者。<a id="a-5P"></a>是为菩萨无能胜力。<a id="a-5Q"></a>云何是无屈伏力。<a id="a-5R"></a>谓若菩萨具胜力故。<a id="a-5S"></a>于有情聚中。<a id="a-5T"></a>无能屈伏菩萨力者。<a id="a-5U"></a>是为菩萨无屈伏力。<a id="a-5V"></a>云何是福力。<a id="a-5W"></a>谓若菩萨世出世间诸有福行无不积集。<a id="a-5X"></a>是为菩萨福力。<a id="a-5Y"></a>云何是慧力。<a id="a-5Z"></a>谓若菩萨于佛法中正慧悉知。<a id="a-5a"></a>无有少法不见不证不觉了者。<a id="a-5b"></a>是为菩萨慧力。<a id="a-5c"></a>云何是徒众力。<a id="a-5d"></a>谓若菩萨。<a id="a-5e"></a>所有徒众。<a id="a-5f"></a>不缺戒行。<a id="a-5g"></a>不坏正见。<a id="a-5h"></a>不越法式。<a id="a-5i"></a>不染净命。<a id="a-5j"></a>何以故。<a id="a-5k"></a>菩萨徒众。<a id="a-5l"></a>同其菩萨正直行故。<a id="a-5m"></a>是为菩萨徒众力。<a id="a-5n"></a>云何是神通力。<a id="a-5o"></a>谓若菩萨所有世间神通之力。<a id="a-5p"></a>尚能超胜一切声闻缘觉神通境界。<a id="a-5q"></a>而此菩萨胜上神力。<a id="a-5r"></a>于一微尘中。<a id="a-5s"></a>而能容受阎浮提世界。<a id="a-5t"></a>及四大洲。<a id="a-5u"></a>小千世界。<a id="a-5v"></a>中千世界。<a id="a-5w"></a>大千世界。<a id="a-5x"></a>或一殑伽沙数世界。<a id="a-5y"></a>乃至不可说不可说殑伽沙数。<a id="a-5z"></a>是等世界。<a id="a-60"></a>于一微尘中悉容受已。<a id="a-61"></a>而微尘不增世界不减。<a id="a-62"></a>其中有情不相触碍。<a id="a-63"></a>是为菩萨神通力。<a id="a-64"></a>云何是自在力。<a id="a-65"></a>谓若菩萨力自在故。<a id="a-66"></a>欲使三千大千世界。<a id="a-67"></a>七宝充满随其所欲。<a id="a-68"></a>乃至不可说不可说世界。<a id="a-69"></a>悉能充满种种珍宝。<a id="a-6A"></a>是为菩萨自在力。<a id="a-6B"></a>云何是陀罗尼力。<a id="a-6C"></a>谓若菩萨于不可说不可说佛刹中。<a id="a-6D"></a>诸佛世尊所说之法。<a id="a-6E"></a>诸名句文种种义理。<a id="a-6F"></a>于刹那间悉能受持解了修习。<a id="a-6G"></a>是为菩萨陀罗尼力。<a id="a-6H"></a>云何是不动加持力。<a id="a-6I"></a>谓若菩萨胜加持力所加持故。<a id="a-6J"></a>诸有情中无能亏动菩萨力者。<a id="a-6K"></a>唯除如来应供正等正觉。<a id="a-6L"></a>是为菩萨不动加持力。<a id="a-6M"></a>云何是不越教敕力。<a id="a-6N"></a>谓若菩萨于有情中。<a id="a-6O"></a>而不见有敢违菩萨教敕之者。<a id="a-6P"></a>唯除善巧方便利益等事。<a id="a-6Q"></a>是为菩萨不越教敕力。<a id="a-6R"></a>善男子。<a id="a-6S"></a>菩萨若修如是十种法者。<a id="a-6T"></a>即得诸力具足。</p>
 </body>
</html>