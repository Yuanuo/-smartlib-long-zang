<!doctype html>
<html id="z3IBUcUfp" data-ver="265">
 <head>
  <meta charset="utf-8">
  <meta author="惟净">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说除盖障菩萨所问经卷第十六</h1>
  <p id="a2">尔时除盖障菩萨白佛言。<a id="a-3"></a>世尊。<a id="a-4"></a>所有如来广大威德。<a id="a-5"></a>愿佛世尊为说少分佛言。<a id="a-6"></a>善男子。<a id="a-7"></a>汝当谛听。<a id="a-8"></a>我今为汝。<a id="a-9"></a>略说如来广大威德。<a id="a-A"></a>除盖障菩萨白佛言。<a id="a-B"></a>善哉世尊。<a id="a-C"></a>愿乐欲闻。<a id="a-D"></a>于是除盖障菩萨受教而听。</p>
  <p id="aE">佛言。<a id="a-F"></a>善男子。<a id="a-G"></a>如来成就大慈无量平等。<a id="a-H"></a>普及一切有情。<a id="a-I"></a>如来于一有情行其慈已。<a id="a-J"></a>于余一切尽有情界。<a id="a-K"></a>普遍行慈亦复如是。<a id="a-L"></a>乃至等虚空界所行亦然。<a id="a-M"></a>而实不能得知如来大慈边际。</p>
  <p id="aN">又善男子。<a id="a-O"></a>如来成就大悲功德。<a id="a-P"></a>不与一切声闻菩萨同等。<a id="a-Q"></a>如来于一有情行大悲已。<a id="a-R"></a>于余普遍尽有情界所行亦然。<a id="a-S"></a>为彼有情广作利益。</p>
  <p id="aT">又善男子。<a id="a-U"></a>如来成就说法无尽。<a id="a-V"></a>如所成就。<a id="a-W"></a>若或一劫百劫千劫。<a id="a-X"></a>乃至无量无数劫中。<a id="a-Y"></a>尔所有情若干种类。<a id="a-Z"></a>名言各异理趣不同。<a id="a-a"></a>如来同时能为说法。<a id="a-b"></a>然实不能得知如来说法边际。</p>
  <p id="ac">又善男子。<a id="a-d"></a>如来成就无量问答。<a id="a-e"></a>若诸有情乃至在于有情数者。<a id="a-f"></a>同时各以种种差别名句文义。<a id="a-g"></a>问佛世尊。<a id="a-h"></a>如来于一刹那一腊缚一牟呼栗多中皆悉能答。<a id="a-i"></a>然实不能得知如来应答辩才究尽之相。</p>
  <p id="aj">又善男子。<a id="a-k"></a>如来成就禅定无碍境界。<a id="a-l"></a>正使一切有情悉住十地。<a id="a-m"></a>彼等有情。<a id="a-n"></a>同时俱入无数百千三摩地门。<a id="a-o"></a>如是入时经于无数亿百千劫。<a id="a-p"></a>所入三摩地各各别异。<a id="a-q"></a>然亦不能得知如来所有三摩地门及三摩地境界。</p>
  <p id="ar">又善男子。<a id="a-s"></a>如来成就无量色身化门。<a id="a-t"></a>若诸有情。<a id="a-u"></a>应以如来色相而得度者。<a id="a-v"></a>如来于一刹那一腊缚一牟呼栗多中。<a id="a-w"></a>各各能于彼彼之前现如来身。<a id="a-x"></a>若诸有情应以别异色相而得度者。<a id="a-y"></a>如来于刹那中。<a id="a-z"></a>悉现种种别异之身。</p>
  <p id="a10">又善男子。<a id="a-11"></a>如来成就无量天眼境界。<a id="a-12"></a>若有有情具天眼光明非肉眼者尽有情界。<a id="a-13"></a>彼如是等诸有情类。<a id="a-14"></a>超过算数思惟较计。<a id="a-15"></a>是等世界。<a id="a-16"></a>如来悉能一一观见。<a id="a-17"></a>如观掌中庵摩勤果。</p>
  <p id="a18">又善男子。<a id="a-19"></a>如来成就无量天耳境界若无边世界充满其中。<a id="a-1A"></a>如前所说一切有情。<a id="a-1B"></a>彼如是等诸有情类。<a id="a-1C"></a>同于一刹那中。<a id="a-1D"></a>俱时发声音韵诘曲各各差别。<a id="a-1E"></a>如来悉能同时闻彼一一音声各各解了。</p>
  <p id="a1F">又善男子。<a id="a-1G"></a>如来成就无量胜智。<a id="a-1H"></a>假使无量无边尽有情界等虚空界诸有情类。<a id="a-1I"></a>各各思惟各各计度。<a id="a-1J"></a>随其种种思惟计度。<a id="a-1K"></a>各各造业差别不同。<a id="a-1L"></a>如来于一刹那一腊缚一牟呼栗多中。<a id="a-1M"></a>悉能了知此类有情如是思惟。<a id="a-1N"></a>此类有情如是计度。<a id="a-1O"></a>此类有情造如是业得如是果。<a id="a-1P"></a>如来以其三世无碍清净智力而悉能知。<a id="a-1Q"></a>善男子。<a id="a-1R"></a>如来常住三摩呬多。<a id="a-1S"></a>不离三摩呬多。<a id="a-1T"></a>何以故。<a id="a-1U"></a>如来无失念故。<a id="a-1V"></a>诸根不散乱故。<a id="a-1W"></a>无异思惟故。<a id="a-1X"></a>已断一切烦恼故。<a id="a-1Y"></a>如来寂静极寂静故。<a id="a-1Z"></a>善男子。<a id="a-1a"></a>若有烦恼心即散乱。<a id="a-1b"></a>心散乱故。<a id="a-1c"></a>不能积集一切善法。<a id="a-1d"></a>是故如来已断烦恼。<a id="a-1e"></a>离诸尘染得诸漏尽。<a id="a-1f"></a>获一切法平等自在。<a id="a-1g"></a>成办三摩地三摩钵底境界胜行善男子。<a id="a-1h"></a>如来于一一威仪道。<a id="a-1i"></a>一一三摩地常所修行。<a id="a-1j"></a>乃至入涅槃时所行无失。<a id="a-1k"></a>况复一三摩呬多。<a id="a-1l"></a>善男子。<a id="a-1m"></a>如来如是于无数劫积集功德。<a id="a-1n"></a>是故如来所有功德。<a id="a-1o"></a>不可量不可称。<a id="a-1p"></a>不可思不可计。</p>
  <p id="a1q">尔时除盖障菩萨。<a id="a-1r"></a>白佛言。<a id="a-1s"></a>世尊。<a id="a-1t"></a>岂非如来于三阿僧祇劫积集功德耶。<a id="a-1u"></a>佛言。<a id="a-1v"></a>不也善男子。<a id="a-1w"></a>如来境界不思议故。<a id="a-1x"></a>若住不可思议菩萨。<a id="a-1y"></a>方能积集。<a id="a-1z"></a>非三阿僧祇劫所能积集。<a id="a-20"></a>何以故。<a id="a-21"></a>若菩萨得入一切法平等者。<a id="a-22"></a>方入劫数。<a id="a-23"></a>非初发心者之所能入。</p>
  <p id="a24">除盖障菩萨复白佛言。<a id="a-25"></a>世尊。<a id="a-26"></a>如是所说如来广大威德。<a id="a-27"></a>若人闻已。<a id="a-28"></a>能生净信欢喜适悦。<a id="a-29"></a>当知是人具大福德者。<a id="a-2A"></a>作诸善业者。<a id="a-2B"></a>断诸业障者。<a id="a-2C"></a>广多信解者。<a id="a-2D"></a>是人得近菩提。<a id="a-2E"></a>况复有能于是法中。<a id="a-2F"></a>闻已受持读诵通利。<a id="a-2G"></a>复能广为他人说者。<a id="a-2H"></a>必知是人不久应当得如是等如来广大威德出生。<a id="a-2I"></a>佛言。<a id="a-2J"></a>如是如是。<a id="a-2K"></a>善男子。<a id="a-2L"></a>如汝所说。<a id="a-2M"></a>彼人当得诸佛摄护深种善根。<a id="a-2N"></a>于多佛所尊重恭敬。<a id="a-2O"></a>是故若善男子善女人。<a id="a-2P"></a>闻说如来大威德已。<a id="a-2Q"></a>勿生疑惑勿起犹豫。<a id="a-2R"></a>若彼善男子善女人。<a id="a-2S"></a>能于七昼夜中。<a id="a-2T"></a>专注系念心不散乱。<a id="a-2U"></a>思惟如来广大威德。<a id="a-2V"></a>随所思惟。<a id="a-2W"></a>深固作意深固信解。<a id="a-2X"></a>随其悟入过七昼夜已。<a id="a-2Y"></a>应当严洁敷设种种供养之具。<a id="a-2Z"></a>着新净衣起清净心现前谛想。<a id="a-2a"></a>即于是夜得见如来。<a id="a-2b"></a>若复不能依其法式或有所减。<a id="a-2c"></a>但能专注一心者。<a id="a-2d"></a>是人临命终时。<a id="a-2e"></a>亦得如来为现其前。</p>
  <p id="a2f">除盖障菩萨复白佛言。<a id="a-2g"></a>世尊。<a id="a-2h"></a>或有人闻宣说如来大威德时。<a id="a-2i"></a>生不信不。<a id="a-2j"></a>佛言。<a id="a-2k"></a>善男子。<a id="a-2l"></a>亦有有情闻说如来大威德已。<a id="a-2m"></a>起粗恶意极损害心。<a id="a-2n"></a>于其说法师所起恶友想。<a id="a-2o"></a>以是缘故。<a id="a-2p"></a>身坏命终堕地狱中。<a id="a-2q"></a>善男子。<a id="a-2r"></a>若复有人闻说如来大威德时生净信心。<a id="a-2s"></a>于彼说法师所起善知识想。<a id="a-2t"></a>起师尊想。<a id="a-2u"></a>如是之人。<a id="a-2v"></a>决定于先世中。<a id="a-2w"></a>曾闻如来如是广大威德之法。<a id="a-2x"></a>世世已来至于今生。<a id="a-2y"></a>而此众会之中。<a id="a-2z"></a>亦复得闻如来功德。<a id="a-30"></a>善男子。<a id="a-31"></a>如佛所说若人得闻此正法者。<a id="a-32"></a>是人先世已曾闻故。</p>
  <p id="a33">尔时世尊。<a id="a-34"></a>即乃舒其清净舌相遍覆面轮。<a id="a-35"></a>覆面轮已次覆顶轮。<a id="a-36"></a>覆顶轮已旋覆身轮。<a id="a-37"></a>覆身轮已周匝覆于师子之座。<a id="a-38"></a>次第覆于菩萨众会及声闻众。<a id="a-39"></a>乃至帝释梵王护世天等一切大会。<a id="a-3A"></a>如是次第周广遍覆。<a id="a-3B"></a>摄其舌相旋复如故。<a id="a-3C"></a>普告众会而作是言。<a id="a-3D"></a>诸善男子。<a id="a-3E"></a>汝观如来如是舌相。<a id="a-3F"></a>表佛如来言无虚妄。<a id="a-3G"></a>汝等应当各起增上清净信心。<a id="a-3H"></a>当令汝等于长夜中得大利乐。</p>
  <p id="a3I">说是法时。<a id="a-3J"></a>会中八万四千菩萨。<a id="a-3K"></a>得无生法忍。<a id="a-3L"></a>无数百千有情。<a id="a-3M"></a>远尘离垢得法眼净。<a id="a-3N"></a>复有无数有情。<a id="a-3O"></a>先未曾发菩提心者。<a id="a-3P"></a>皆发阿耨多罗三藐三菩提心。</p>
  <p id="a3Q">尔时世尊。<a id="a-3R"></a>复告除盖障菩萨言。<a id="a-3S"></a>善男子。<a id="a-3T"></a>菩萨若修十种法者。<a id="a-3U"></a>善知世俗。<a id="a-3V"></a>何等为十。<a id="a-3W"></a>一者虽复施设色蕴。<a id="a-3X"></a>于胜义谛中。<a id="a-3Y"></a>色蕴不可得亦无取着。<a id="a-3Z"></a>虽复施设受想行识等蕴。<a id="a-3a"></a>于胜义谛中识蕴不可得亦无取着。<a id="a-3b"></a>二者虽复施设地界。<a id="a-3c"></a>于胜义谛中地界不可得亦无取着。<a id="a-3d"></a>虽复施设水火风空识界。<a id="a-3e"></a>于胜义谛中识界不可得亦无取着。<a id="a-3f"></a>三者虽复施设眼处。<a id="a-3g"></a>于胜义谛中。<a id="a-3h"></a>眼处不可得亦无取着。<a id="a-3i"></a>虽复施设耳鼻舌身意处。<a id="a-3j"></a>于胜义谛中。<a id="a-3k"></a>意处不可得亦无取着。<a id="a-3l"></a>四者虽复施设于我。<a id="a-3m"></a>而胜义谛中。<a id="a-3n"></a>我不可得亦无取着。<a id="a-3o"></a>五者虽复施设有情。<a id="a-3p"></a>于胜义谛中。<a id="a-3q"></a>有情不可得亦无取着。<a id="a-3r"></a>六者虽复施设寿者养者士夫补特伽罗摩拏嚩迦。<a id="a-3s"></a>于胜义谛中。<a id="a-3t"></a>皆不可得亦无取着。<a id="a-3u"></a>七者虽复施设世间。<a id="a-3v"></a>于胜义谛中。<a id="a-3w"></a>世间不可得亦无取着。<a id="a-3x"></a>八者虽复施设世间法。<a id="a-3y"></a>于胜义谛中。<a id="a-3z"></a>世间法不可得亦无取着。<a id="a-40"></a>九者虽复施设佛法。<a id="a-41"></a>于胜义谛中。<a id="a-42"></a>佛法不可得亦无取着。<a id="a-43"></a>十者虽复施设菩提。<a id="a-44"></a>于胜义谛中。<a id="a-45"></a>菩提不可得亦无取着。<a id="a-46"></a>复无得菩提者。<a id="a-47"></a>善男子。<a id="a-48"></a>名相施设此说是为世俗之法。<a id="a-49"></a>而胜义谛亦不离世俗法有。<a id="a-4A"></a>若无世俗之法。<a id="a-4B"></a>即不能得从胜义谛。<a id="a-4C"></a>若菩萨于如是处了知世俗。<a id="a-4D"></a>是即名为善解世俗之法。<a id="a-4E"></a>善男子。<a id="a-4F"></a>菩萨若修如是十种法者。<a id="a-4G"></a>善知世俗。</p>
 </body>
</html>