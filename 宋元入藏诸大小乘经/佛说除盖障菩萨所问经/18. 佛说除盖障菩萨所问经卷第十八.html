<!doctype html>
<html id="z3IBUcZfr" data-ver="339">
 <head>
  <meta charset="utf-8">
  <meta author="惟净">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说除盖障菩萨所问经卷第十八</h1>
  <p id="a2">复次善男子。<a id="a-3"></a>菩萨若修十种法者。<a id="a-4"></a>即得净命。<a id="a-5"></a>何等为十。<a id="a-6"></a>一者远离谄求利养。<a id="a-7"></a>二者远离为利养故矫现其相。<a id="a-8"></a>三者远离为利养故虚言激诱。<a id="a-9"></a>四者远离恶求利养。<a id="a-A"></a>五者远离非法利养。<a id="a-B"></a>六者远离不净利养。<a id="a-C"></a>七者不耽着利养。<a id="a-D"></a>八者不染爱利养。<a id="a-E"></a>九者不为利养故心生热恼。<a id="a-F"></a>十者得如法利养而生喜足。<a id="a-G"></a>善男子。<a id="a-H"></a>云何是菩萨善能远离谄求利养。<a id="a-I"></a>谓若菩萨不以利养因缘故而身语心行于谄曲。<a id="a-J"></a>身不行谄者。<a id="a-K"></a>菩萨若见施主及助施者。<a id="a-L"></a>而不故意策发威仪。<a id="a-M"></a>徐缓安详举足进步端审前视。<a id="a-N"></a>或复起于厌恶而视。<a id="a-O"></a>或作寂住无发悟视。<a id="a-P"></a>此即名为身不行谄。<a id="a-Q"></a>语不行谄者。<a id="a-R"></a>菩萨不以利养因缘故发徐缓语。<a id="a-S"></a>及柔软语。<a id="a-T"></a>爱乐之语。<a id="a-U"></a>或随顺语。<a id="a-V"></a>此即名为语不行谄。<a id="a-W"></a>心不行谄者。<a id="a-X"></a>菩萨若见施主及助施者。<a id="a-Y"></a>以其利养召命之时。<a id="a-Z"></a>而不语现少欲心起贪爱内怀热恼。<a id="a-a"></a>此即名为心不行谄。<a id="a-b"></a>如是等名为菩萨善能远离谄求利养。<a id="a-c"></a>云何是善能远离为利养故矫现其相。<a id="a-d"></a>谓若菩萨虽为衣服应器病缘医药。<a id="a-e"></a>及余资具之所逼迫。<a id="a-f"></a>以虚矫故。<a id="a-g"></a>终不发言求彼施主及助施者。<a id="a-h"></a>是为菩萨善能远离为利养故矫现其相。<a id="a-i"></a>云何是善能远离为利养故虚言激诱。<a id="a-j"></a>谓若菩萨或见施主及助施者不发是言。<a id="a-k"></a>某甲施主持如是物惠施于我。<a id="a-l"></a>而彼以我持戒多闻少欲知足。<a id="a-m"></a>是故以种种物而特见施我。<a id="a-n"></a>亦为其起悲愍心作饶益事。<a id="a-o"></a>摄受于彼而乃受之。<a id="a-p"></a>是为菩萨善能远离为利养故虚言激诱。<a id="a-q"></a>云何是善能远离恶求利养。<a id="a-r"></a>谓若菩萨不为求利养故身心行恶。<a id="a-s"></a>身行恶者。<a id="a-t"></a>所谓往来驰走奔竞。<a id="a-u"></a>历诸艰苦破毁净戒。<a id="a-v"></a>心行恶者。<a id="a-w"></a>为利养故见余同梵行者得利养已。<a id="a-x"></a>而于彼所生损害心。<a id="a-y"></a>是为菩萨善能远离恶求利养。<a id="a-z"></a>云何是善能远离非法利养。<a id="a-10"></a>谓若菩萨不以斗秤而行欺诳。<a id="a-11"></a>他所委信亦不侵取。<a id="a-12"></a>复无奸恶积蓄财利。<a id="a-13"></a>是为菩萨善能远离非法利养。<a id="a-14"></a>云何是善能远离不净利养。<a id="a-15"></a>谓若菩萨于利养中。<a id="a-16"></a>若窣睹波物若法若僧所有诸物不与不许。<a id="a-17"></a>菩萨知已悉不受之。<a id="a-18"></a>是为菩萨善能远离不净利养。<a id="a-19"></a>云何是不耽着利养。<a id="a-1A"></a>谓若菩萨虽得利养。<a id="a-1B"></a>不为自己之所摄属。<a id="a-1C"></a>亦不自谓我所富足。<a id="a-1D"></a>复无积聚。<a id="a-1E"></a>时能普施诸余沙门婆罗门等。<a id="a-1F"></a>及父母亲属朋友知识。<a id="a-1G"></a>或复以时己所受用。<a id="a-1H"></a>是为菩萨不耽着利养。<a id="a-1I"></a>云何是不染爱利养。<a id="a-1J"></a>谓若菩萨虽所受用不生种种染爱之心。<a id="a-1K"></a>是为菩萨不染爱利养。<a id="a-1L"></a>云何是不为利养故心生热恼。<a id="a-1M"></a>谓若菩萨或于不得利养之时心不生苦亦无热恼。<a id="a-1N"></a>而复于彼施主及助施者。<a id="a-1O"></a>不起嫌恶弃舍之心。<a id="a-1P"></a>是为菩萨不为利养故心生热恼。<a id="a-1Q"></a>云何是得如法利养而生喜足。<a id="a-1R"></a>谓若菩萨或随僧次得其如法利养之时。<a id="a-1S"></a>如来许可。<a id="a-1T"></a>诸菩萨众复不呵责。<a id="a-1U"></a>圣贤称赞。<a id="a-1V"></a>同梵行者亦不讥毁。<a id="a-1W"></a>如是受已生喜足心。<a id="a-1X"></a>是为菩萨得如法利养而生喜足。<a id="a-1Y"></a>善男子。<a id="a-1Z"></a>菩萨若修如是十种法者。<a id="a-1a"></a>即得净命。<a id="a-1b"></a>又善男子。<a id="a-1c"></a>菩萨若修十种法者。<a id="a-1d"></a>心无懈倦。<a id="a-1e"></a>何等为十。<a id="a-1f"></a>一者为利诸有情故。<a id="a-1g"></a>久处生死而无懈倦。<a id="a-1h"></a>二者为利诸有情故受生死苦而无懈倦。<a id="a-1i"></a>三者为诸有情作利益故而无懈倦。<a id="a-1j"></a>四者施作有情诸善事业而无懈倦。<a id="a-1k"></a>五者为于有情诸所作事而无懈倦。<a id="a-1l"></a>六者为求声闻乘人。<a id="a-1m"></a>说彼道法而无懈倦。<a id="a-1n"></a>七者不于声闻人前言不信彼法。<a id="a-1o"></a>八者成办菩提分法而无懈倦。<a id="a-1p"></a>九者圆满菩提资粮而无懈倦。<a id="a-1q"></a>十者不取证涅槃不起趣向涅槃意乐。<a id="a-1r"></a>菩萨以是缘故。<a id="a-1s"></a>即能趣向菩提。<a id="a-1t"></a>渐近菩提取证菩提。<a id="a-1u"></a>善男子。<a id="a-1v"></a>菩萨若修如是十种法者。<a id="a-1w"></a>心无懈倦。<a id="a-1x"></a>又善男子。<a id="a-1y"></a>菩萨若修十种法者。<a id="a-1z"></a>能行一切如来教敕。<a id="a-20"></a>何等为十。<a id="a-21"></a>一者勤修不放逸行。<a id="a-22"></a>离诸放逸故。<a id="a-23"></a>二者具善律仪。<a id="a-24"></a>身不行恶故。<a id="a-25"></a>三者具善律仪。<a id="a-26"></a>语不行恶故。<a id="a-27"></a>四者具善律仪。<a id="a-28"></a>意不行恶故。<a id="a-29"></a>五者恐畏他世。<a id="a-2A"></a>尽断诸恶故。<a id="a-2B"></a>六者说如理语。<a id="a-2C"></a>离非理语故。<a id="a-2D"></a>七者宣正法语。<a id="a-2E"></a>离非法语故。<a id="a-2F"></a>八者离不善业。<a id="a-2G"></a>修善业故。<a id="a-2H"></a>九者常于如来教中不说过恶。<a id="a-2I"></a>离诸烦恼秽恶毒故。<a id="a-2J"></a>十者随顺守护如来正法。<a id="a-2K"></a>防御一切不善法故。<a id="a-2L"></a>善男子。<a id="a-2M"></a>菩萨若修如是十种法者。<a id="a-2N"></a>能行一切如来教敕。<a id="a-2O"></a>又善男子。<a id="a-2P"></a>菩萨若修十种法者。<a id="a-2Q"></a>得面相熙怡离诸颦躄。<a id="a-2R"></a>何等为十。<a id="a-2S"></a>一者诸根胜妙。<a id="a-2T"></a>二者诸根清净。<a id="a-2U"></a>三者诸根无缺。<a id="a-2V"></a>四者诸根无垢。<a id="a-2W"></a>五者诸根洁白。<a id="a-2X"></a>六者远离嗔恚。<a id="a-2Y"></a>七者远离随眠。<a id="a-2Z"></a>八者远离缠缚。<a id="a-2a"></a>九者远离结恨十者远离忿怒。<a id="a-2b"></a>善男子。<a id="a-2c"></a>菩萨若修如是十种法者。<a id="a-2d"></a>得面相熙怡离诸颦躄。</p>
  <p id="a2e">尔时除盖障菩萨白佛言。<a id="a-2f"></a>世尊如我解佛所说之义。<a id="a-2g"></a>由诸根清净故。<a id="a-2h"></a>菩萨即得面相熙怡。<a id="a-2i"></a>由断诸烦恼故。<a id="a-2j"></a>得离颦躄。<a id="a-2k"></a>佛言。<a id="a-2l"></a>如是如是。<a id="a-2m"></a>善男子。<a id="a-2n"></a>由诸根清净故。<a id="a-2o"></a>菩萨即得面相熙怡。<a id="a-2p"></a>由断诸烦恼故得离颦躄。<a id="a-2q"></a>又善男子。<a id="a-2r"></a>菩萨若修十种法者即得多闻。<a id="a-2s"></a>何等为十。<a id="a-2t"></a>一者如实了知于生死中贪火炽然。<a id="a-2u"></a>二者如实了知嗔火增盛。<a id="a-2v"></a>三者如实了知痴火昏乱。<a id="a-2w"></a>四者如实了知有为之法皆悉无常。<a id="a-2x"></a>五者如实了知诸行是苦。<a id="a-2y"></a>六者如实了知世间悉空。<a id="a-2z"></a>七者如实了知诸法无我。<a id="a-30"></a>八者能离世间戏论。<a id="a-31"></a>九者如实了知彼一切法皆从缘生。<a id="a-32"></a>十者如实了知涅槃寂静。<a id="a-33"></a>此等诸法要以闻思修所成慧方能证悟。<a id="a-34"></a>不可但以音声言说而能解入。<a id="a-35"></a>菩萨如是知已。<a id="a-36"></a>即起坚固悲愍之心发勤精进。<a id="a-37"></a>为诸有情作利益事。<a id="a-38"></a>善男子。<a id="a-39"></a>菩萨若修如是十种法者。<a id="a-3A"></a>即得多闻。<a id="a-3B"></a>又善男子。<a id="a-3C"></a>菩萨若修十种法者。<a id="a-3D"></a>即能摄受正法。<a id="a-3E"></a>何等为十。<a id="a-3F"></a>一者于后时后分后五百岁正法减没时分转易。<a id="a-3G"></a>诸有情等于佛教中安立邪道智灯隐灭。<a id="a-3H"></a>当如是时有能宣演如来所说广大经典。<a id="a-3I"></a>作大利益具大威德。<a id="a-3J"></a>如诸法母能受持读诵恭敬承事者。<a id="a-3K"></a>即能摄受正法。<a id="a-3L"></a>二者为他宣说。<a id="a-3M"></a>令彼听受开晓其义。<a id="a-3N"></a>三者于彼修行正法人所。<a id="a-3O"></a>爱乐信重欢喜适悦。<a id="a-3P"></a>为彼摄受。<a id="a-3Q"></a>四者为他宣说正法无所希望。<a id="a-3R"></a>五者于说法师所起师尊想。<a id="a-3S"></a>六者于其正法如甘露想。<a id="a-3T"></a>七者如圣药想。<a id="a-3U"></a>八者如良药想。<a id="a-3V"></a>九者为求正法不惜身命。<a id="a-3W"></a>十者求得法已修行圆满。<a id="a-3X"></a>善男子。<a id="a-3Y"></a>菩萨若修如是十种法者。<a id="a-3Z"></a>即能摄受正法。<a id="a-3a"></a>又善男子。<a id="a-3b"></a>菩萨若修十种法者。<a id="a-3c"></a>为法王子。<a id="a-3d"></a>何等为十。<a id="a-3e"></a>一者具足诸相庄严。<a id="a-3f"></a>二者身得诸随形好。<a id="a-3g"></a>三者众相具足诸根圆满。<a id="a-3h"></a>四者于佛如来所亲近处随顺亲近。<a id="a-3i"></a>五者于佛如来所行正道随顺而行。<a id="a-3j"></a>六者于佛如来所觉悟法随觉悟之。<a id="a-3k"></a>七者救度世间一切苦恼。<a id="a-3l"></a>八者善能修学一切圣行。<a id="a-3m"></a>九者善能修习成诸梵行。<a id="a-3n"></a>十者善住如来所住一切智城。<a id="a-3o"></a>善男子。<a id="a-3p"></a>菩萨若修如是十种法者。<a id="a-3q"></a>为法王子。<a id="a-3r"></a>又善男子。<a id="a-3s"></a>菩萨若修十种法者。<a id="a-3t"></a>即能超胜帝释梵王护世天等。<a id="a-3u"></a>何等为十。<a id="a-3v"></a>一者于佛菩提得不退转。<a id="a-3w"></a>二者不为诸魔所动。<a id="a-3x"></a>三者不离一切佛法。<a id="a-3y"></a>四者随能解入诸法正理。<a id="a-3z"></a>五者通达诸法平等。<a id="a-40"></a>六者不起他信。<a id="a-41"></a>七者于佛法中得善觉智。<a id="a-42"></a>八者不共一切声闻缘觉同等。<a id="a-43"></a>九者出过一切世间。<a id="a-44"></a>十者证得无生法忍。<a id="a-45"></a>善男子。<a id="a-46"></a>菩萨若修如是十种法者。<a id="a-47"></a>即能超胜。<a id="a-48"></a>帝释梵王护世天等。<a id="a-49"></a>又善男子。<a id="a-4A"></a>菩萨若修十种法者。<a id="a-4B"></a>能知有情意乐随眠何等为十。<a id="a-4C"></a>一者如实了知一切有情贪欲意乐。<a id="a-4D"></a>二者了知嗔恚意乐。<a id="a-4E"></a>三者了知愚痴意乐。<a id="a-4F"></a>四者了知上品意乐。<a id="a-4G"></a>五者了知中品意乐。<a id="a-4H"></a>六者了知下品意乐。<a id="a-4I"></a>七者了知诸善意乐。<a id="a-4J"></a>八者了知坚固意乐。<a id="a-4K"></a>九者了知常起随眠。<a id="a-4L"></a>十者了知暴恶随眠。<a id="a-4M"></a>如是等法。<a id="a-4N"></a>于一有情如实知已。<a id="a-4O"></a>乃至尽于诸有情界所知亦然。<a id="a-4P"></a>善男子。<a id="a-4Q"></a>菩萨若修如是十种法者。<a id="a-4R"></a>能知有情意乐随眠。<a id="a-4S"></a>又善男子。<a id="a-4T"></a>菩萨若修十种法者。<a id="a-4U"></a>善知成熟有情之法。<a id="a-4V"></a>何等为十。<a id="a-4W"></a>一者应以诸佛色相而调伏者。<a id="a-4X"></a>即现佛相。<a id="a-4Y"></a>二者应以菩萨色相而调伏者。<a id="a-4Z"></a>即现菩萨之相。<a id="a-4a"></a>三者应以缘觉色相而调伏者。<a id="a-4b"></a>即现缘觉之相。<a id="a-4c"></a>四者应以声闻色相而调伏者。<a id="a-4d"></a>即现声闻之相。<a id="a-4e"></a>五者应以帝释色相而调伏者。<a id="a-4f"></a>即现帝释之相。<a id="a-4g"></a>六者应以魔王色相而调伏者。<a id="a-4h"></a>即现魔王之相。<a id="a-4i"></a>七者应以梵王色相而调伏者。<a id="a-4j"></a>即现梵王之相。<a id="a-4k"></a>八者应以婆罗门色相而调伏者。<a id="a-4l"></a>即现婆罗门之相。<a id="a-4m"></a>九者应以刹帝利色相而调伏者。<a id="a-4n"></a>即现刹帝利之相。<a id="a-4o"></a>十者应以长者色相而调伏者。<a id="a-4p"></a>即现长者之相。<a id="a-4q"></a>善男子。<a id="a-4r"></a>诸有情等应以如是种种色相而调伏者。<a id="a-4s"></a>菩萨即能随所应现别异之相。<a id="a-4t"></a>善男子。<a id="a-4u"></a>菩萨若修如是十种法者。<a id="a-4v"></a>善知成熟有情之法。<a id="a-4w"></a>又善男子。<a id="a-4x"></a>菩萨若修十种法者。<a id="a-4y"></a>得胜乐住。<a id="a-4z"></a>何等为十。<a id="a-50"></a>一者正直。<a id="a-51"></a>二者柔软。<a id="a-52"></a>三者无谄曲心。<a id="a-53"></a>四者无嗔恚心。<a id="a-54"></a>五者无染污心。<a id="a-55"></a>六者具清净心。<a id="a-56"></a>七者无粗犷语。<a id="a-57"></a>八者断秽恶语。<a id="a-58"></a>九者常行忍辱。<a id="a-59"></a>十者具善爱乐善男子。<a id="a-5A"></a>菩萨若修如是十种法者。<a id="a-5B"></a>得胜乐住。<a id="a-5C"></a>又善男子。<a id="a-5D"></a>菩萨若修十种法者。<a id="a-5E"></a>得安乐住。<a id="a-5F"></a>何等为十。<a id="a-5G"></a>一者正见具足。<a id="a-5H"></a>二者具见清净戒行圆满。<a id="a-5I"></a>三者仪范清净。<a id="a-5J"></a>四者随顺所行境界。<a id="a-5K"></a>五者不杂诸烦恼住。<a id="a-5L"></a>六者得无过失。<a id="a-5M"></a>七者具修梵行。<a id="a-5N"></a>八者得其同类。<a id="a-5O"></a>九者住一乘道。<a id="a-5P"></a>十者不事余师。<a id="a-5Q"></a>善男子。<a id="a-5R"></a>菩萨若修如是十种法者。<a id="a-5S"></a>得安乐住。</p>
 </body>
</html>