<!doctype html>
<html id="z3IBUcMfi" data-ver="588">
 <head>
  <meta charset="utf-8">
  <meta author="惟净">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说除盖障菩萨所问经卷第九</h1>
  <p id="a2">复次善男子。<a id="a-3"></a>菩萨若修十种法者。<a id="a-4"></a>即得如日。<a id="a-5"></a>何等为十。<a id="a-6"></a>一者破无明暗。<a id="a-7"></a>二者开敷一切。<a id="a-8"></a>三者普遍十方咸得和暖。<a id="a-9"></a>四者起诸善法。<a id="a-A"></a>五者有漏灭没。<a id="a-B"></a>六者作光明照。<a id="a-C"></a>七者制诸邪异。<a id="a-D"></a>八者高下开显。<a id="a-E"></a>九者成诸事业。<a id="a-F"></a>十者善人乐欲。<a id="a-G"></a>善男子。<a id="a-H"></a>云何是菩萨破无明暗。<a id="a-I"></a>如日初出。<a id="a-J"></a>悉能除去一切昏暗。<a id="a-K"></a>菩萨之日亦复如是。<a id="a-L"></a>当初出时。<a id="a-M"></a>能破一切无明黑暗。<a id="a-N"></a>是为菩萨破无明暗。<a id="a-O"></a>云何是菩萨开敷一切。<a id="a-P"></a>如日出时。<a id="a-Q"></a>悉能开敷净莲华等一切华卉。<a id="a-R"></a>菩萨之日亦复如是。<a id="a-S"></a>所应受化诸有情等而悉开觉。<a id="a-T"></a>是为菩萨开敷一切。<a id="a-U"></a>云何是菩萨普遍十方咸得和暖。<a id="a-V"></a>如日出时。<a id="a-W"></a>普遍十方咸得和暖。<a id="a-X"></a>菩萨之日亦复如是。<a id="a-Y"></a>当初出时。<a id="a-Z"></a>智光普照十方一切咸悉和暖。<a id="a-a"></a>而亦不娆世间有情。<a id="a-b"></a>是为菩萨普遍十方咸得和暖。<a id="a-c"></a>云何是菩萨起诸善法。<a id="a-d"></a>如日将出。<a id="a-e"></a>阎浮提内先现明相则知日出。<a id="a-f"></a>菩萨之日亦复如是。<a id="a-g"></a>将欲出时先现智光明相。<a id="a-h"></a>有情则知菩萨出现。<a id="a-i"></a>是为菩萨起诸善法。<a id="a-j"></a>云何是菩萨有漏灭没。<a id="a-k"></a>如阎浮提日光隐时则知日入。<a id="a-l"></a>菩萨亦复如是。<a id="a-m"></a>诸染烦恼隐不现时。<a id="a-n"></a>则知菩萨诸漏已尽。<a id="a-o"></a>是为菩萨有漏灭没。<a id="a-p"></a>云何是菩萨作光明照。<a id="a-q"></a>如日初出。<a id="a-r"></a>阎浮提内诸有情类蒙光普照。<a id="a-s"></a>菩萨之日亦复如是。<a id="a-t"></a>当初出时。<a id="a-u"></a>智光普照一切有情。<a id="a-v"></a>除去一切痴冥暗蔽。<a id="a-w"></a>是为菩萨作光明照。<a id="a-x"></a>云何是菩萨制诸邪异。<a id="a-y"></a>如日光现翳诸小明。<a id="a-z"></a>而日不作是念。<a id="a-10"></a>我能翳彼诸小光明。<a id="a-11"></a>何以故。<a id="a-12"></a>日光出时法尔如是故。<a id="a-13"></a>菩萨之日亦复如是。<a id="a-14"></a>智光出时一切邪异外道小明皆悉映蔽。<a id="a-15"></a>而此菩萨亦不作是念。<a id="a-16"></a>我能映蔽邪异诸小光明。<a id="a-17"></a>何以故。<a id="a-18"></a>而诸小明法尔如是映不现故。<a id="a-19"></a>是为菩萨制诸邪异。<a id="a-1A"></a>云何是菩萨高下开显。<a id="a-1B"></a>如日出时。<a id="a-1C"></a>阎浮提内一切丘墟及平坦处。<a id="a-1D"></a>一切人众悉能显视。<a id="a-1E"></a>菩萨之日亦复如是。<a id="a-1F"></a>智光普照令诸有情显观一切丘墟平坦。<a id="a-1G"></a>平坦者谓八正道。<a id="a-1H"></a>丘墟者谓八邪道。<a id="a-1I"></a>是为菩萨高下开显。<a id="a-1J"></a>云何是菩萨成诸事业。<a id="a-1K"></a>如日初出。<a id="a-1L"></a>一切农者耕稼事业而悉兴作。<a id="a-1M"></a>菩萨日出亦复如是。<a id="a-1N"></a>有情一切善法事业而悉成办。<a id="a-1O"></a>是为菩萨成诸事业。<a id="a-1P"></a>云何是菩萨善人乐欲。<a id="a-1Q"></a>如日初出。<a id="a-1R"></a>善人爱乐恶人嫌恶。<a id="a-1S"></a>菩萨日出亦复如是。<a id="a-1T"></a>其智慧者悉生爱乐。<a id="a-1U"></a>趣向邪道奸恶之类。<a id="a-1V"></a>愚蒙无智乐着生死背涅槃者悉生嫌恶。<a id="a-1W"></a>是为菩萨善人乐欲。<a id="a-1X"></a>善男子。<a id="a-1Y"></a>菩萨若修如是十种法者即得如日。<a id="a-1Z"></a>又善男子。<a id="a-1a"></a>菩萨若修十种法者即如师子。<a id="a-1b"></a>何等为十。<a id="a-1c"></a>一者自无恐怖。<a id="a-1d"></a>二者不畏于他。<a id="a-1e"></a>三者直进不还。<a id="a-1f"></a>四者能师子吼。<a id="a-1g"></a>五者无畏观察。<a id="a-1h"></a>六者常行林中。<a id="a-1i"></a>七者乐居山岩。<a id="a-1j"></a>八者无所结缚。<a id="a-1k"></a>九者自具勇力摧伏他军。<a id="a-1l"></a>十者善作守护。<a id="a-1m"></a>善男子。<a id="a-1n"></a>云何是菩萨自无恐怖。<a id="a-1o"></a>譬如师子安详行步无惊无怖。<a id="a-1p"></a>何以故。<a id="a-1q"></a>不见有能与己等故。<a id="a-1r"></a>菩萨亦复如是。<a id="a-1s"></a>周遍往复无惊无怖。<a id="a-1t"></a>何以故。<a id="a-1u"></a>不见有能与己等故。<a id="a-1v"></a>是为菩萨自无恐怖。<a id="a-1w"></a>云何是菩萨不畏于他。<a id="a-1x"></a>如彼师子不畏于他一切邪恶呼叫之音。<a id="a-1y"></a>菩萨亦复如是。<a id="a-1z"></a>若与一切他宗外道论义之时。<a id="a-20"></a>心无怯弱亦不卑下。<a id="a-21"></a>是为菩萨不畏于他。<a id="a-22"></a>云何是菩萨直进不还。<a id="a-23"></a>如彼师子直往不退。<a id="a-24"></a>菩萨亦复如是。<a id="a-25"></a>本性直进。<a id="a-26"></a>不复退还邪异宗教。<a id="a-27"></a>而复菩萨辩才无尽。<a id="a-28"></a>是为菩萨直进不还。<a id="a-29"></a>云何是菩萨能师子吼。<a id="a-2A"></a>譬如师子震吼之时。<a id="a-2B"></a>一切獐鹿野干之类。<a id="a-2C"></a>而悉惊怖奔走十方。<a id="a-2D"></a>菩萨亦复如是。<a id="a-2E"></a>若作无我师子吼时。<a id="a-2F"></a>所有一切着我执者。<a id="a-2G"></a>邪异外道。<a id="a-2H"></a>而悉惊怖驰走十方。<a id="a-2I"></a>菩萨亦不娆恼于彼。<a id="a-2J"></a>但为破于着我见者。<a id="a-2K"></a>震发无我师子吼故。<a id="a-2L"></a>亦复为余有情作调伏故。<a id="a-2M"></a>是为菩萨能师子吼。<a id="a-2N"></a>云何是菩萨无畏观察。<a id="a-2O"></a>如彼师子作无畏相普遍观视。<a id="a-2P"></a>菩萨亦复如是。<a id="a-2Q"></a>志行清净作无畏相普遍观察。<a id="a-2R"></a>是为菩萨无畏观察。<a id="a-2S"></a>云何是菩萨常行林中。<a id="a-2T"></a>如彼师子本性乐行林野之中。<a id="a-2U"></a>菩萨亦复如是。<a id="a-2V"></a>自性寂静远离愦闹乐行林中。<a id="a-2W"></a>是为菩萨常行林中。<a id="a-2X"></a>云何是菩萨乐居山岩。<a id="a-2Y"></a>如彼师子乐居山岩。<a id="a-2Z"></a>菩萨亦复如是。<a id="a-2a"></a>乐居智慧禅定山岩。<a id="a-2b"></a>是为菩萨乐居山岩。<a id="a-2c"></a>云何是菩萨无所结缚。<a id="a-2d"></a>如彼师子无所结缚。<a id="a-2e"></a>菩萨亦复如是。<a id="a-2f"></a>去除一切烦恼重担离诸结缚。<a id="a-2g"></a>是为菩萨无所结缚。<a id="a-2h"></a>云何是菩萨自具力能摧伏他军。<a id="a-2i"></a>如彼师子独无伴侣能摧他众。<a id="a-2j"></a>菩萨亦复如是。<a id="a-2k"></a>独无伴侣坐道场时。<a id="a-2l"></a>以自力能摧伏魔军。<a id="a-2m"></a>是为菩萨自具力能摧伏他军。<a id="a-2n"></a>云何是菩萨善作守护。<a id="a-2o"></a>如彼师子若或近于聚落而住诸有獐鹿等类不损苗稼。<a id="a-2p"></a>菩萨亦复如是。<a id="a-2q"></a>所向国邑及诸方处。<a id="a-2r"></a>而彼一切邪异外道獐鹿等类。<a id="a-2s"></a>不损有情善法种子。<a id="a-2t"></a>是为菩萨善作守护。<a id="a-2u"></a>善男子。<a id="a-2v"></a>菩萨若修如是十种法者即如师子。<a id="a-2w"></a>又善男子。<a id="a-2x"></a>菩萨若修十种法者即能调伏。<a id="a-2y"></a>何等为十。<a id="a-2z"></a>一者坚固菩提心。<a id="a-30"></a>二者修治菩提行。<a id="a-31"></a>三者守护诸根。<a id="a-32"></a>四者趣向正道。<a id="a-33"></a>五者能荷重担。<a id="a-34"></a>六者为有情故不生懈退。<a id="a-35"></a>七者正命自活。<a id="a-36"></a>八者离诸谄曲。<a id="a-37"></a>九者不起诳惑。<a id="a-38"></a>十者身心正直。<a id="a-39"></a>是为十法。<a id="a-3A"></a>善男子。<a id="a-3B"></a>菩萨若修如是十种法者。<a id="a-3C"></a>即能调伏。<a id="a-3D"></a>又善男子。<a id="a-3E"></a>菩萨若修十种法者即能善乘。<a id="a-3F"></a>何等为十。<a id="a-3G"></a>一者虽修定行而常观空。<a id="a-3H"></a>二者虽尽诸障而常修善行。<a id="a-3I"></a>三者虽离诸起作而善顺佛教无所违背。<a id="a-3J"></a>四者平等了知一切诸法而解法界理。<a id="a-3K"></a>五者能于世间自卑其身如旃陀罗谦下其意。<a id="a-3L"></a>六者远离憍慢常于他人起智者想。<a id="a-3M"></a>七者以现量智了知佛法离诸疑惑。<a id="a-3N"></a>八者虽知诸法差别得决定相。<a id="a-3O"></a>九者自取正道不随他教。<a id="a-3P"></a>十者善顺世间为世福田。<a id="a-3Q"></a>善男子。<a id="a-3R"></a>菩萨若修如是十种法者。<a id="a-3S"></a>即能善乘。<a id="a-3T"></a>又善男子。<a id="a-3U"></a>菩萨若修十种法者。<a id="a-3V"></a>即如莲华。<a id="a-3W"></a>何等为十。<a id="a-3X"></a>一者离诸染污。<a id="a-3Y"></a>二者不与少恶而俱。<a id="a-3Z"></a>三者戒香充满。<a id="a-3a"></a>四者本体清净。<a id="a-3b"></a>五者面相熙怡。<a id="a-3c"></a>六者柔软不涩。<a id="a-3d"></a>七者见者皆吉。<a id="a-3e"></a>八者开敷具足。<a id="a-3f"></a>九者成熟清净。<a id="a-3g"></a>十者生已有想。<a id="a-3h"></a>善男子。<a id="a-3i"></a>云何是菩萨离诸染污。<a id="a-3j"></a>譬如莲华出于水中而水不染。<a id="a-3k"></a>何以故。<a id="a-3l"></a>法尔如是故。<a id="a-3m"></a>菩萨亦复如是。<a id="a-3n"></a>虽处生死流中而不染着。<a id="a-3o"></a>何以故。<a id="a-3p"></a>由慧方便法尔如是故。<a id="a-3q"></a>菩萨以其善巧方便。<a id="a-3r"></a>处生死中不为生死过失所染。<a id="a-3s"></a>以方便慧所摄受故。<a id="a-3t"></a>是为菩萨离诸染污。<a id="a-3u"></a>云何是菩萨不与少恶而俱。<a id="a-3v"></a>譬如莲华而不停留水之微滴。<a id="a-3w"></a>菩萨亦复如是。<a id="a-3x"></a>不与少恶而俱。<a id="a-3y"></a>是为菩萨不与少恶而俱。<a id="a-3z"></a>云何是菩萨戒香充满。<a id="a-40"></a>譬如莲华生时随处妙香广布。<a id="a-41"></a>菩萨亦复如是。<a id="a-42"></a>所向国邑及诸方处。<a id="a-43"></a>戒香芬馥广布一切。<a id="a-44"></a>是为菩萨戒香充满。<a id="a-45"></a>云何是菩萨本体清净。<a id="a-46"></a>譬如莲华生时自然洁白清净随其方所婆罗门刹帝利一切人民共所称赞。<a id="a-47"></a>菩萨亦复如是。<a id="a-48"></a>随诸方邑所生之处洁白清净。<a id="a-49"></a>何以故。<a id="a-4A"></a>戒清净故。<a id="a-4B"></a>一切天龙夜叉乾闼婆阿修罗迦楼罗紧那罗摩睺罗伽人非人等咸共称赞。<a id="a-4C"></a>诸佛菩萨之所摄受。<a id="a-4D"></a>是为菩萨本体清净。<a id="a-4E"></a>云何是菩萨面相熙怡。<a id="a-4F"></a>譬如莲华当开敷时令诸见者心意快然生适悦故。<a id="a-4G"></a>菩萨亦复如是。<a id="a-4H"></a>面相熙怡离诸颦蹙。<a id="a-4I"></a>诸根清净见者欢喜。<a id="a-4J"></a>是为菩萨面相熙怡。<a id="a-4K"></a>云何是菩萨柔软不涩。<a id="a-4L"></a>譬如莲华体性柔软。<a id="a-4M"></a>菩萨亦复如是。<a id="a-4N"></a>自体清净柔软细妙。<a id="a-4O"></a>是为菩萨柔软不涩。<a id="a-4P"></a>云何是菩萨见者皆吉。<a id="a-4Q"></a>譬如莲华乃至梦中于须臾顷见亦善吉。<a id="a-4R"></a>何以故。<a id="a-4S"></a>一切义成故。<a id="a-4T"></a>菩萨亦复如是。<a id="a-4U"></a>若于一切分位之中。<a id="a-4V"></a>见者咸得最上吉祥。<a id="a-4W"></a>是为菩萨见者皆吉。<a id="a-4X"></a>云何是菩萨开敷具足。<a id="a-4Y"></a>譬如莲华若开敷已即名具足。<a id="a-4Z"></a>菩萨亦复如是。<a id="a-4a"></a>若慧觉华开敷之时即名具足。<a id="a-4b"></a>是为菩萨开敷具足。<a id="a-4c"></a>云何是成热清净。<a id="a-4d"></a>譬如莲华若成熟已。<a id="a-4e"></a>眼所观时眼根清净。<a id="a-4f"></a>鼻所嗅时鼻根清净。<a id="a-4g"></a>身觉触时身根清净。<a id="a-4h"></a>心欢喜时意根清净。<a id="a-4i"></a>菩萨亦复如是。<a id="a-4j"></a>果成熟时。<a id="a-4k"></a>慧光明相。<a id="a-4l"></a>一切有情。<a id="a-4m"></a>若眼见时眼根清净。<a id="a-4n"></a>若耳闻时耳根清净。<a id="a-4o"></a>菩萨戒功德香。<a id="a-4p"></a>若鼻嗅时鼻根清净。<a id="a-4q"></a>身供养时身根清净。<a id="a-4r"></a>思惟称赞菩萨胜功德时意根清净。<a id="a-4s"></a>是为菩萨成熟清净。<a id="a-4t"></a>云何是菩萨生已有想。<a id="a-4u"></a>譬如莲华所生之时若人非人生已有想。<a id="a-4v"></a>菩萨亦复如是。<a id="a-4w"></a>当初生时佛及菩萨。<a id="a-4x"></a>并余帝释梵王护世天等。<a id="a-4y"></a>咸乐护持生已有想。<a id="a-4z"></a>是为菩萨生已有想。<a id="a-50"></a>善男子。<a id="a-51"></a>菩萨若修如是十种法者即如莲华。<a id="a-52"></a>又善男子。<a id="a-53"></a>菩萨若修十种法者得广大心。<a id="a-54"></a>何等为十。<a id="a-55"></a>一者为令有情圆满诸波罗蜜多故起广大心。<a id="a-56"></a>二者为令圆满一切佛法故。<a id="a-57"></a>三者为令化度诸有情故。<a id="a-58"></a>四者安坐道场成就阿耨多罗三藐三菩提故。<a id="a-59"></a>五者成正觉已。<a id="a-5A"></a>为诸沙门婆罗门天人魔梵一切世间。<a id="a-5B"></a>转妙法轮故。<a id="a-5C"></a>六者为令有情作利乐事周行无量无边世界。<a id="a-5D"></a>施设化行故。<a id="a-5E"></a>七者谓以智慧之船渡诸有情。<a id="a-5F"></a>越生死岸故。<a id="a-5G"></a>八者世间一切无依无救无归无趣无亲属者。<a id="a-5H"></a>为作依归亲属故。<a id="a-5I"></a>九者为令显示佛大牛王妙师子吼。<a id="a-5J"></a>游戏诸佛神通法门。<a id="a-5K"></a>如大龙王审谛瞻视。<a id="a-5L"></a>普遍观察沙门婆罗门天人魔梵一切世间。<a id="a-5M"></a>普令同获佛功德故。<a id="a-5N"></a>十者为令化度有情。<a id="a-5O"></a>具佛威德无粗涩行。<a id="a-5P"></a>无难行行。<a id="a-5Q"></a>无劣弱行。<a id="a-5R"></a>无卑下行。<a id="a-5S"></a>故发广大心善男子。<a id="a-5T"></a>菩萨若修如是十种法者。<a id="a-5U"></a>即得广大之心。<a id="a-5V"></a>又善男子。<a id="a-5W"></a>菩萨若修十种法者得清净心。<a id="a-5X"></a>何等为十。<a id="a-5Y"></a>一者深心具足。<a id="a-5Z"></a>深心不动。<a id="a-5a"></a>深心安住。<a id="a-5b"></a>深心质直。<a id="a-5c"></a>二者离不深固作意。<a id="a-5d"></a>不深固作意者。<a id="a-5e"></a>所谓发起声闻之行。<a id="a-5f"></a>缘觉之行。<a id="a-5g"></a>及起诸小缘。<a id="a-5h"></a>三者离诸垢染。<a id="a-5i"></a>诸垢染者谓烦恼垢。<a id="a-5j"></a>四者离身过失。<a id="a-5k"></a>身过失者谓离虚假诸威仪道。<a id="a-5l"></a>五者离语过失。<a id="a-5m"></a>语过失者谓不如实开示正义。<a id="a-5n"></a>六者离心过失。<a id="a-5o"></a>心过失者谓于身语心中复有所离。<a id="a-5p"></a>知身不和合故。<a id="a-5q"></a>常出少欲知足语故。<a id="a-5r"></a>心无求故。<a id="a-5s"></a>七者知恩念报。<a id="a-5t"></a>受少恩惠尚不忘失况复广多。<a id="a-5u"></a>八者施恩于人。<a id="a-5v"></a>不现已德不讥彼短。<a id="a-5w"></a>乃至少恩亦不望报。<a id="a-5x"></a>欢喜教示称赞彼德。<a id="a-5y"></a>九者如说能行。<a id="a-5z"></a>而菩萨者不外发柔软之语心生恚害。<a id="a-60"></a>菩萨亦不外发称赞之语内心思惟损恼方便。<a id="a-61"></a>菩萨不外发爱语内固冤结。<a id="a-62"></a>菩萨不外现善相内起恶意。<a id="a-63"></a>菩萨不外现恭敬之相内起轻慢之心。<a id="a-64"></a>菩萨无不真实亦无虚妄。<a id="a-65"></a>复无悭嫉及无谄诳。<a id="a-66"></a>不起斗诤不破和合。<a id="a-67"></a>何以故。<a id="a-68"></a>菩萨于一切时。<a id="a-69"></a>身起恭敬语宣实义。<a id="a-6A"></a>心念成办一切善法。<a id="a-6B"></a>十者于如来教中远离毁谤。<a id="a-6C"></a>而菩萨者毕竟不于如来教中而生毁谤。<a id="a-6D"></a>何故菩萨于如来教中不毁谤邪。<a id="a-6E"></a>谓诸菩萨发阿耨多罗三藐三菩提心已。<a id="a-6F"></a>剃除须发被袈裟衣。<a id="a-6G"></a>于如来教中清净出家。<a id="a-6H"></a>不为王难故出家。<a id="a-6I"></a>不为贼难故出家。<a id="a-6J"></a>不为负债逼迫故出家。<a id="a-6K"></a>不为怖不活故出家。<a id="a-6L"></a>但以正信求出家已寻求善法。<a id="a-6M"></a>近善知识亲事恭敬。<a id="a-6N"></a>于其善知识所听受正法。<a id="a-6O"></a>听已修行不起我慢贡高之心。<a id="a-6P"></a>由离慢故除颠倒执。<a id="a-6Q"></a>无颠倒故得觉了正道。<a id="a-6R"></a>觉正道故得入法性。<a id="a-6S"></a>得入法性故决定当得阿耨多罗三藐三菩提。<a id="a-6T"></a>是故菩萨于如来教中不生毁谤。<a id="a-6U"></a>善男子。<a id="a-6V"></a>菩萨若修如是十种法者。<a id="a-6W"></a>得清净心。<a id="a-6X"></a>又善男子。<a id="a-6Y"></a>菩萨若修十种法者。<a id="a-6Z"></a>即得深信无疑惑心。<a id="a-6a"></a>何等为十。<a id="a-6b"></a>一者信如来身密。<a id="a-6c"></a>二者信如来语密。<a id="a-6d"></a>三者信如来意密。<a id="a-6e"></a>四者信诸菩萨所行。<a id="a-6f"></a>五者信如来出生。<a id="a-6g"></a>六者信菩提法。<a id="a-6h"></a>七者信如来唯说一乘。<a id="a-6i"></a>八者信如来说种种教。<a id="a-6j"></a>九者信如来深远音声。<a id="a-6k"></a>十者信如来随其所应化度有情。<a id="a-6l"></a>善男子。<a id="a-6m"></a>云何是菩萨信如来身密。<a id="a-6n"></a>谓若菩萨起如是念。<a id="a-6o"></a>我闻如来法身。<a id="a-6p"></a>寂静身。<a id="a-6q"></a>无等身。<a id="a-6r"></a>无等等身。<a id="a-6s"></a>无限量身。<a id="a-6t"></a>不共身。<a id="a-6u"></a>金刚身。<a id="a-6v"></a>如是真实无有虚妄。<a id="a-6w"></a>我于是处信无疑惑。<a id="a-6x"></a>是为菩萨信如来身密。<a id="a-6y"></a>云何是菩萨信如来语密。<a id="a-6z"></a>菩萨作是念。<a id="a-70"></a>我闻如来语密。<a id="a-71"></a>为诸有情现前授记。<a id="a-72"></a>或为有情隐密授记。<a id="a-73"></a>我知如来身无误失语无卒暴。<a id="a-74"></a>以是缘故。<a id="a-75"></a>妄言过失无所从来。<a id="a-76"></a>何以故。<a id="a-77"></a>如来已断诸过失故。<a id="a-78"></a>离一切垢远一切尘。<a id="a-79"></a>息诸炎炽离诸烦恼。<a id="a-7A"></a>洁白自在清净无染。<a id="a-7B"></a>若言如来身有过失语有卒暴诸过失者。<a id="a-7C"></a>无有是处。<a id="a-7D"></a>如是真实无有虚妄。<a id="a-7E"></a>我于是处信无疑惑。<a id="a-7F"></a>是为菩萨信如来语密。<a id="a-7G"></a>云何是菩萨信如来意密。<a id="a-7H"></a>菩萨作是念。<a id="a-7I"></a>我闻如来意密者。<a id="a-7J"></a>如来诸有意乐悉与智慧心俱。<a id="a-7K"></a>依其心故。<a id="a-7L"></a>一切声闻缘觉一切菩萨。<a id="a-7M"></a>及余有情所不能知。<a id="a-7N"></a>唯除如来神力所加。<a id="a-7O"></a>何以故。<a id="a-7P"></a>如来智慧甚深无底不可伺察。<a id="a-7Q"></a>过诸寻伺境界。<a id="a-7R"></a>无量广大等虚空界。<a id="a-7S"></a>亦复超出世间一切度量境界。<a id="a-7T"></a>如是真实无有虚妄。<a id="a-7U"></a>我于是处信无疑惑。<a id="a-7V"></a>是为菩萨信如来意密。<a id="a-7W"></a>云何是菩萨信诸菩萨所行。<a id="a-7X"></a>菩萨作是念。<a id="a-7Y"></a>我闻诸菩萨为有情故。<a id="a-7Z"></a>现前施作诸利益事。<a id="a-7a"></a>不生懈倦不起怖畏。<a id="a-7b"></a>荷负重担。<a id="a-7c"></a>坚固志行。<a id="a-7d"></a>坚固精进。<a id="a-7e"></a>满足诸波罗蜜多。<a id="a-7f"></a>次第成办一切佛法。<a id="a-7g"></a>以无碍慧。<a id="a-7h"></a>无边慧。<a id="a-7i"></a>无等慧。<a id="a-7j"></a>不共慧等。<a id="a-7k"></a>彼坚固铠。<a id="a-7l"></a>坚固精进。<a id="a-7m"></a>坚固誓愿。<a id="a-7n"></a>不动誓愿。<a id="a-7o"></a>不共誓愿。<a id="a-7p"></a>所谓菩提因。<a id="a-7q"></a>菩提相。<a id="a-7r"></a>菩提缘等。<a id="a-7s"></a>如是次第圆满广大神通事业。<a id="a-7t"></a>如是真实无有虚妄。<a id="a-7u"></a>我于是处信无疑惑。<a id="a-7v"></a>是为菩萨信诸菩萨所行。<a id="a-7w"></a>云何是菩萨信如来出生。<a id="a-7x"></a>菩萨作是念。<a id="a-7y"></a>我闻诸菩萨坐道场已。<a id="a-7z"></a>得无著无碍离障天眼智通。<a id="a-80"></a>天耳智通。<a id="a-81"></a>他心智通。<a id="a-82"></a>宿住随念智通。<a id="a-83"></a>神境智通。<a id="a-84"></a>漏尽智通。<a id="a-85"></a>得如是等无著无碍离诸所缘三世同一相平等之智。<a id="a-86"></a>能如实观诸有情界。<a id="a-87"></a>此类有情造身语意诸恶行业。<a id="a-88"></a>毁谤贤圣起于邪见具邪见业。<a id="a-89"></a>由此因缘。<a id="a-8A"></a>身坏命终。<a id="a-8B"></a>堕在恶趣受地狱报。<a id="a-8C"></a>又复见此一类有情造身语意诸善行业。<a id="a-8D"></a>不谤贤圣。<a id="a-8E"></a>起于正见具正见业。<a id="a-8F"></a>由此因缘。<a id="a-8G"></a>身坏命终。<a id="a-8H"></a>生于善趣受天胜报。<a id="a-8I"></a>菩萨如是如实观见诸有情界。<a id="a-8J"></a>如实能知善不善业。<a id="a-8K"></a>菩萨又作是念。<a id="a-8L"></a>如我往昔所修菩萨行时。<a id="a-8M"></a>发大誓愿。<a id="a-8N"></a>如是诸行自觉了已。<a id="a-8O"></a>令诸有情而悉觉了。<a id="a-8P"></a>如是我当得愿圆满。<a id="a-8Q"></a>我望亦足。<a id="a-8R"></a>如是真实无有虚妄。<a id="a-8S"></a>我于是处信无疑惑。<a id="a-8T"></a>是为菩萨信如来出生。<a id="a-8U"></a>云何是菩萨信菩提法。<a id="a-8V"></a>谓若菩萨。<a id="a-8W"></a>于佛菩提而能觉了。<a id="a-8X"></a>以自智力成正觉果。<a id="a-8Y"></a>我于是处信无疑惑。<a id="a-8Z"></a>是为菩萨信菩提法。<a id="a-8a"></a>云何是菩萨信如来唯说一乘之法。<a id="a-8b"></a>菩萨作是念。<a id="a-8c"></a>我闻一乘法者谓如来乘。<a id="a-8d"></a>如是真实无有虚妄。<a id="a-8e"></a>诚实无异谛无不实。<a id="a-8f"></a>何以故。<a id="a-8g"></a>谓从如来之乘出生诸乘。<a id="a-8h"></a>譬如阎浮提内所有各各诸小洲渚。<a id="a-8i"></a>皆阎浮提之所摄属。<a id="a-8j"></a>而悉依止于阎浮提。<a id="a-8k"></a>是故同名阎浮提数。<a id="a-8l"></a>如来之乘亦复如是。<a id="a-8m"></a>诸乘悉于如来乘摄。<a id="a-8n"></a>从如来乘之所出生。<a id="a-8o"></a>而悉依止于如来乘。<a id="a-8p"></a>是故一乘即如来乘。<a id="a-8q"></a>我于是处信无疑惑。<a id="a-8r"></a>是为菩萨信如来唯说一乘之法。<a id="a-8s"></a>云何是菩萨信如来说种种教。<a id="a-8t"></a>菩萨作是念。<a id="a-8u"></a>我闻如来说种种教种种经典。<a id="a-8v"></a>如是真实无有虚妄。<a id="a-8w"></a>何以故。<a id="a-8x"></a>如来观诸有情所应度者。<a id="a-8y"></a>随彼信解为说法要。<a id="a-8z"></a>我于是处信无疑惑。<a id="a-90"></a>是为菩萨信如来说种种之教。<a id="a-91"></a>云何是菩萨信如来具深远音声。<a id="a-92"></a>菩萨作是念。<a id="a-93"></a>我闻如来具足深远清净音声。<a id="a-94"></a>如是真实无有虚妄。<a id="a-95"></a>何以故。<a id="a-96"></a>彼诸天子。<a id="a-97"></a>以修少分善根力故。<a id="a-98"></a>尚得清净深妙音声。<a id="a-99"></a>况复如来无量无数百千劫中积修胜行。<a id="a-9A"></a>我于是处信无疑惑。<a id="a-9B"></a>是为菩萨信如来深远音声。<a id="a-9C"></a>云何是菩萨信如来随其所应化度有情。<a id="a-9D"></a>菩萨作是念。<a id="a-9E"></a>我闻如来随有情心。<a id="a-9F"></a>如其有情所应信解。<a id="a-9G"></a>以种种方便而为化度。<a id="a-9H"></a>佛以一音断诸疑惑。<a id="a-9I"></a>是诸有情根性成熟。<a id="a-9J"></a>所应度者。<a id="a-9K"></a>皆谓如来为我说法。<a id="a-9L"></a>而各解了。<a id="a-9M"></a>而佛如来无所分别。<a id="a-9N"></a>非无分别。<a id="a-9O"></a>如是真实无有虚妄。<a id="a-9P"></a>我于是处信无疑惑。<a id="a-9Q"></a>是为菩萨信如来随其所应化度有情。<a id="a-9R"></a>善男子。<a id="a-9S"></a>菩萨若修如是十种法者。<a id="a-9T"></a>即得无疑惑心。</p>
 </body>
</html>