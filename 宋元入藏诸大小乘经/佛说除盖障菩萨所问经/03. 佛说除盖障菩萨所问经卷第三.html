<!doctype html>
<html id="z3IBUcEfc" data-ver="487">
 <head>
  <meta charset="utf-8">
  <meta author="惟净">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说除盖障菩萨所问经卷第三</h1>
  <p id="a2">复次善男子。<a id="a-3"></a>云何是离诸烦恼烧然戒行。<a id="a-4"></a>谓若菩萨或贪火烧然。<a id="a-5"></a>或嗔火烧然。<a id="a-6"></a>或痴火烧然。<a id="a-7"></a>或余烦恼之火烧然。<a id="a-8"></a>或余诸受用侵害火烧然。<a id="a-9"></a>若欲不烧然者。<a id="a-A"></a>当起贪之对治。<a id="a-B"></a>及应远离贪所起缘。<a id="a-C"></a>何谓贪之对治。<a id="a-D"></a>即不净观是贪对治。<a id="a-E"></a>不净观者。<a id="a-F"></a>谓自身中诸不净物。<a id="a-G"></a>发毛爪齿涎泪涕唾。<a id="a-H"></a>淡荫垢汗大小便利。<a id="a-I"></a>皮肤血肉骨髓肪膏。<a id="a-J"></a>脑膜筋脉脾肾心肺。<a id="a-K"></a>肝胆肠胃胞及肚胘。<a id="a-L"></a>凡如是等诸不净物。<a id="a-M"></a>菩萨应当作此观想起是思惟。<a id="a-N"></a>世间所有彼愚痴者。<a id="a-O"></a>不明解者。<a id="a-P"></a>造不善者。<a id="a-Q"></a>尚能了知诸如是等不净物已。<a id="a-R"></a>不处贪心。<a id="a-S"></a>况智者乎。<a id="a-T"></a>此为菩萨多种不净之观是贪对治。<a id="a-U"></a>何者是贪所起缘。<a id="a-V"></a>谓着诸欲染。<a id="a-W"></a>或见女人端严妙色。<a id="a-X"></a>起可爱心而生希取。<a id="a-Y"></a>尔时见已当作是观。<a id="a-Z"></a>如佛所说梦境无实。<a id="a-a"></a>何故智者。<a id="a-b"></a>于此如梦境界之中而起贪心。<a id="a-c"></a>是名菩萨远离贪所起缘。<a id="a-d"></a>何谓菩萨嗔之对治。<a id="a-e"></a>及远离彼嗔所起缘。<a id="a-f"></a>所谓菩萨。<a id="a-g"></a>于诸有情所多起慈心。<a id="a-h"></a>以此慈心及此因缘。<a id="a-i"></a>而彼忿恚嗔怒有情心意皆能摄伏。<a id="a-j"></a>嗔恚因缘悉得远离。<a id="a-k"></a>是名菩萨嗔之对治。<a id="a-l"></a>及远离彼嗔所起缘。<a id="a-m"></a>当作如是观察之时即离痴法。<a id="a-n"></a>离痴由故彼诸所欲及诸受用。<a id="a-o"></a>不为侵害之火烧然。<a id="a-p"></a>此等是为菩萨离诸烦恼烧然戒行。<a id="a-q"></a>云何是离不深固作意戒行。<a id="a-r"></a>谓若菩萨独处一方寂静而住。<a id="a-s"></a>不起是心。<a id="a-t"></a>我不杂乱所行。<a id="a-u"></a>我寂静住。<a id="a-v"></a>我复能行如来法律。<a id="a-w"></a>余诸沙门或婆罗门。<a id="a-x"></a>彼等皆是杂乱所行多诸阓闹。<a id="a-y"></a>而悉坠失如来法律。<a id="a-z"></a>若能不起如是心者。<a id="a-10"></a>是为菩萨离不深固作意戒行。<a id="a-11"></a>云何是菩萨摄善法戒行。<a id="a-12"></a>谓若菩萨作是伺察。<a id="a-13"></a>如佛所说。<a id="a-14"></a>诸苾刍应当尊敬修福尊敬护戒尊敬修慧。<a id="a-15"></a>何以故。<a id="a-16"></a>尊敬福者。<a id="a-17"></a>福是现受可爱精光悦意果报。<a id="a-18"></a>如是信者而能远离诸不善业。<a id="a-19"></a>是为菩萨摄善法戒行。<a id="a-1A"></a>云何是怖罪戒行。<a id="a-1B"></a>谓若菩萨或有如微尘罪。<a id="a-1C"></a>见悉生怖不顺所作。<a id="a-1D"></a>乃至少罪亦不生轻。<a id="a-1E"></a>作是思惟。<a id="a-1F"></a>如佛所说。<a id="a-1G"></a>诸苾刍。<a id="a-1H"></a>譬如有人中于少毒亦趣命终。<a id="a-1I"></a>若中多毒亦趣命终。<a id="a-1J"></a>诸有罪者。<a id="a-1K"></a>若少若多皆堕恶趣。<a id="a-1L"></a>若作如是伺察之时。<a id="a-1M"></a>菩萨于罪乃生恐怖。<a id="a-1N"></a>是为菩萨怖罪戒行。<a id="a-1O"></a>云何是怖非所取戒行。<a id="a-1P"></a>谓若菩萨或有具信沙门婆罗门及余人众。<a id="a-1Q"></a>信菩萨故。<a id="a-1R"></a>或以金银摩尼真珠珊瑚琉璃螺贝珍宝财物及余受用之具。<a id="a-1S"></a>于菩萨所嘱累寄托。<a id="a-1T"></a>虽或单己而菩萨心。<a id="a-1U"></a>不起贪着辄生希取。<a id="a-1V"></a>又复于诸塔寺之物。<a id="a-1W"></a>及众僧物设使有人劝令掌执。<a id="a-1X"></a>菩萨于中亦不希取为自资养。<a id="a-1Y"></a>作是思惟。<a id="a-1Z"></a>如佛所说。<a id="a-1a"></a>菩萨宁自割其身肉而啖食之。<a id="a-1b"></a>终不以他不与不许若饮若食。<a id="a-1c"></a>及余物等而怀希取。<a id="a-1d"></a>是为菩萨怖非所取戒行。<a id="a-1e"></a>云何是坚固志意戒行。<a id="a-1f"></a>谓若菩萨或为魔王或诸魔众及余天等。<a id="a-1g"></a>或现女相。<a id="a-1h"></a>或以余缘来作魔事之所娆恼欲破坏时。<a id="a-1i"></a>而菩萨不动不摇亦无减失。<a id="a-1j"></a>是为菩萨坚固志意戒行。<a id="a-1k"></a>云何是无依着戒行。<a id="a-1l"></a>谓若菩萨持戒行时。<a id="a-1m"></a>不起是念。<a id="a-1n"></a>我所持戒为求天报或天之余。<a id="a-1o"></a>为求王报或王之余。<a id="a-1p"></a>是为菩萨无依着戒行。<a id="a-1q"></a>云何是三轮清净戒行。<a id="a-1r"></a>谓若菩萨身业清净。<a id="a-1s"></a>语业清净。<a id="a-1t"></a>意业清净。<a id="a-1u"></a>身业清净者。<a id="a-1v"></a>谓远离身三不善业。<a id="a-1w"></a>一杀生二偷盗二邪染。<a id="a-1x"></a>如是名为身不善业。<a id="a-1y"></a>语业清净者。<a id="a-1z"></a>谓远离语四不善业。<a id="a-20"></a>一妄言二两舌。<a id="a-21"></a>三恶口四绮语。<a id="a-22"></a>是名语不善业。<a id="a-23"></a>意业清净者。<a id="a-24"></a>谓远离意三不善业。<a id="a-25"></a>一贪二嗔三邪见。<a id="a-26"></a>是名意不善业。<a id="a-27"></a>由能远离诸不善业。<a id="a-28"></a>是故即得三轮清净。<a id="a-29"></a>是为菩萨三轮清净戒行。<a id="a-2A"></a>善男子。<a id="a-2B"></a>菩萨若行如是十法。<a id="a-2C"></a>即得戒行具足。<a id="a-2D"></a>善男子。<a id="a-2E"></a>菩萨若修十种法者。<a id="a-2F"></a>即得忍辱具足。<a id="a-2G"></a>何等为十。<a id="a-2H"></a>一者安受苦忍。<a id="a-2I"></a>二者外忍。<a id="a-2J"></a>三者谛察法忍。<a id="a-2K"></a>四者佛许可忍。<a id="a-2L"></a>五者无定方忍。<a id="a-2M"></a>六者无差别忍。<a id="a-2N"></a>七者不以事因故忍。<a id="a-2O"></a>八者耐怨害忍。<a id="a-2P"></a>九者悲心忍。<a id="a-2Q"></a>十者愿力救拔忍。<a id="a-2R"></a>善男子。<a id="a-2S"></a>云何是安受苦忍。<a id="a-2T"></a>谓若菩萨或自心有忧悲苦恼。<a id="a-2U"></a>随生起时。<a id="a-2V"></a>菩萨安然悉能忍受不起嗔心。<a id="a-2W"></a>是为菩萨安受苦忍。<a id="a-2X"></a>云何是外忍。<a id="a-2Y"></a>谓若菩萨亲闻他人所出恶言。<a id="a-2Z"></a>或展转闻。<a id="a-2a"></a>因其毁谤父母师长亲友知识。<a id="a-2b"></a>或有恶言谤佛法僧。<a id="a-2c"></a>菩萨闻已不生嗔恨。<a id="a-2d"></a>是中安然悉能忍受。<a id="a-2e"></a>是为菩萨外忍。<a id="a-2f"></a>云何是谛察法忍。<a id="a-2g"></a>谓若菩萨若闻如来所说最极甚深经中。<a id="a-2h"></a>有法能断轮回种子。<a id="a-2i"></a>脱诸结缚坏相续者。<a id="a-2j"></a>谓一切法本来寂静。<a id="a-2k"></a>及一切法自性涅槃。<a id="a-2l"></a>菩萨得闻如是法已。<a id="a-2m"></a>不生惊怖作是思惟。<a id="a-2n"></a>若不了知此法。<a id="a-2o"></a>及不得此法者。<a id="a-2p"></a>岂能证得阿耨多罗三藐三菩提果邪。<a id="a-2q"></a>由此因缘故。<a id="a-2r"></a>应于如是甚深法中。<a id="a-2s"></a>受持思惟修习伺察及生胜解。<a id="a-2t"></a>是为菩萨谛察法忍。<a id="a-2u"></a>云何是佛许可忍。<a id="a-2v"></a>谓若菩萨设起忿恚嗔害心已。<a id="a-2w"></a>即当伺察此恚害心。<a id="a-2x"></a>从何所起复何处灭。<a id="a-2y"></a>何因故生生复何住。<a id="a-2z"></a>作是观时都不见有恚害之法。<a id="a-30"></a>若生若灭二法可得。<a id="a-31"></a>随生即灭。<a id="a-32"></a>若因若缘亦不可得。<a id="a-33"></a>以是缘故。<a id="a-34"></a>菩萨于中安然忍受。<a id="a-35"></a>无复生起佛所许可。<a id="a-36"></a>是为菩萨佛许可忍。<a id="a-37"></a>云何是无定方忍。<a id="a-38"></a>谓若菩萨非于昼分能忍。<a id="a-39"></a>夜不能忍。<a id="a-3A"></a>或夜能忍。<a id="a-3B"></a>昼不能忍。<a id="a-3C"></a>自国能忍。<a id="a-3D"></a>他国不能忍。<a id="a-3E"></a>或他国能忍。<a id="a-3F"></a>自国不能忍。<a id="a-3G"></a>惯习者能忍。<a id="a-3H"></a>不惯习者不能忍。<a id="a-3I"></a>菩萨不然。<a id="a-3J"></a>于一切国一切处一切时一切种皆悉能忍。<a id="a-3K"></a>是为菩萨无定方忍。<a id="a-3L"></a>云何是无差别忍。<a id="a-3M"></a>谓若菩萨不于己之父母师长眷属亲友知识等处能忍。<a id="a-3N"></a>余诸人所而不能忍。<a id="a-3O"></a>何以故。<a id="a-3P"></a>菩萨乃至于旃陀罗眷属等处。<a id="a-3Q"></a>有所侵恼而悉能忍。<a id="a-3R"></a>是为菩萨无差别忍。<a id="a-3S"></a>云何是不以事因故忍。<a id="a-3T"></a>谓若菩萨所起忍行。<a id="a-3U"></a>不以财利因故。<a id="a-3V"></a>不以怖畏故。<a id="a-3W"></a>不为资养故。<a id="a-3X"></a>不以世间近事故。<a id="a-3Y"></a>不为隐覆惭耻等故忍。<a id="a-3Z"></a>何以故。<a id="a-3a"></a>菩萨常行忍辱心故。<a id="a-3b"></a>是为菩萨不以事因故忍。<a id="a-3c"></a>云何是耐怨害忍。<a id="a-3d"></a>谓若菩萨或无他缘来加其恶。<a id="a-3e"></a>菩萨尔时即无所忍。<a id="a-3f"></a>或时怨对若执刀杖。<a id="a-3g"></a>若复持拳起嗔怒心而来打击。<a id="a-3h"></a>或复期克恶语骂詈。<a id="a-3i"></a>菩萨见如是等他怨对来打击骂詈之时。<a id="a-3j"></a>坚固其心深自伏忍。<a id="a-3k"></a>作是思惟。<a id="a-3l"></a>此等怨对皆是我之自业所感。<a id="a-3m"></a>业成熟已来相逼恼。<a id="a-3n"></a>诚非父母眷属亲友所造。<a id="a-3o"></a>皆是自业造作所成熟故。<a id="a-3p"></a>而亦非外地界水界火界风界之所成熟。<a id="a-3q"></a>又亦非内四大成熟。<a id="a-3r"></a>菩萨作是思惟时。<a id="a-3s"></a>由此因缘故。<a id="a-3t"></a>于有怨害及无怨害。<a id="a-3u"></a>平等其心皆悉能忍受。<a id="a-3v"></a>是为菩萨耐怨害忍。<a id="a-3w"></a>云何是悲心忍。<a id="a-3x"></a>谓若菩萨设得王位。<a id="a-3y"></a>或为臣佐。<a id="a-3z"></a>大富自在威德特尊。<a id="a-40"></a>见诸有情多苦恼者。<a id="a-41"></a>而彼有情。<a id="a-42"></a>于其王所生忿恚心。<a id="a-43"></a>而来毁骂及诸娆乱。<a id="a-44"></a>其王尔时不生嗔恚。<a id="a-45"></a>不恃尊豪而行凌逼。<a id="a-46"></a>作是思惟。<a id="a-47"></a>此诸有情我之向化。<a id="a-48"></a>我应为彼作其救护。<a id="a-49"></a>是故我今不恃王之威相。<a id="a-4A"></a>但为彼等作其卫护使不破坏。<a id="a-4B"></a>以是因缘。<a id="a-4C"></a>悲心起故安然忍受。<a id="a-4D"></a>是为菩萨悲心忍。<a id="a-4E"></a>云何是愿力救拔忍。<a id="a-4F"></a>谓若菩萨作是思惟。<a id="a-4G"></a>我于如来应供正等正觉所。<a id="a-4H"></a>作师子吼发是愿言。<a id="a-4I"></a>愿我得成阿耨多罗三藐三菩提果已。<a id="a-4J"></a>普为救拔一切有情出生死海。<a id="a-4K"></a>我所勤行救拔一切有情不取其相。<a id="a-4L"></a>但为令诸有情悉得解脱。<a id="a-4M"></a>令诸有情其心调伏住奢摩他。<a id="a-4N"></a>菩萨尔时若自心生嗔恚。<a id="a-4O"></a>不能忍者如佛所说。<a id="a-4P"></a>善男子。<a id="a-4Q"></a>譬若有人善疗眼疾。<a id="a-4R"></a>能除患者昏翳暗障。<a id="a-4S"></a>时医眼师。<a id="a-4T"></a>作是思惟。<a id="a-4U"></a>我欲普令除去患者所有昏翳。<a id="a-4V"></a>医师忽然自丧其目。<a id="a-4W"></a>善男子。<a id="a-4X"></a>于汝意云何。<a id="a-4Y"></a>而彼医师能疗眼不。<a id="a-4Z"></a>答言不也。<a id="a-4a"></a>佛言。<a id="a-4b"></a>善男子。<a id="a-4c"></a>菩萨亦复如是。<a id="a-4d"></a>欲以慧眼开导世间一切有情愚痴暗瞑。<a id="a-4e"></a>而菩萨若自为彼痴暗所覆。<a id="a-4f"></a>即不能与一切有情除去暗瞑。<a id="a-4g"></a>是故菩萨于诸损恼。<a id="a-4h"></a>不生嗔恚安然忍受。<a id="a-4i"></a>是为菩萨愿力救拔忍。<a id="a-4j"></a>善男子。<a id="a-4k"></a>菩萨若修如是十种法者。<a id="a-4l"></a>即得忍辱具足。<a id="a-4m"></a>又善男子。<a id="a-4n"></a>菩萨若修十种法者。<a id="a-4o"></a>即得精进具足。<a id="a-4p"></a>何等为十。<a id="a-4q"></a>一者被甲精进。<a id="a-4r"></a>二者无能胜精进。<a id="a-4s"></a>三者离二边精进。<a id="a-4t"></a>四者利乐精进。<a id="a-4u"></a>五者加行精进。<a id="a-4v"></a>六者相续精进。<a id="a-4w"></a>七者清净精进。<a id="a-4x"></a>八者不共精进。<a id="a-4y"></a>九者不随他教精进。<a id="a-4z"></a>十者无高心精进。<a id="a-50"></a>善男子。<a id="a-51"></a>云何是被甲精进。<a id="a-52"></a>谓若菩萨发大精进。<a id="a-53"></a>普为一切有情。<a id="a-54"></a>未得涅槃者令得涅槃。<a id="a-55"></a>未得度者悉令得度。<a id="a-56"></a>未解脱者普令解脱。<a id="a-57"></a>未安隐者而令安隐。<a id="a-58"></a>未成正觉者当使成正觉。<a id="a-59"></a>菩萨发行是精进时。<a id="a-5A"></a>或有魔来欲令断坏菩萨胜行及生娆恼。<a id="a-5B"></a>魔作是言。<a id="a-5C"></a>善男子。<a id="a-5D"></a>汝今宜应止此精进。<a id="a-5E"></a>何以故。<a id="a-5F"></a>我亦曾发此之精进。<a id="a-5G"></a>普为一切有情。<a id="a-5H"></a>未得涅槃者令得涅槃。<a id="a-5I"></a>未得度者悉令得度。<a id="a-5J"></a>未解脱者普令解脱。<a id="a-5K"></a>未安隐者而令安隐。<a id="a-5L"></a>未成正觉着当使成正觉。<a id="a-5M"></a>此等皆是不实妄失之法。<a id="a-5N"></a>愚人诤论之语。<a id="a-5O"></a>善男子。<a id="a-5P"></a>我不曾见有人发如是精进。<a id="a-5Q"></a>能令一有情得阿耨多罗三藐三菩提者。<a id="a-5R"></a>我但知彼无数俱胝有情。<a id="a-5S"></a>趣证声闻缘觉涅槃。<a id="a-5T"></a>善男子。<a id="a-5U"></a>以是缘故。<a id="a-5V"></a>应须退转于阿耨多罗三藐三菩提心。<a id="a-5W"></a>若不然者。<a id="a-5X"></a>汝所发精进。<a id="a-5Y"></a>徒增烦恼唐捐其功。<a id="a-5Z"></a>魔作是言已。<a id="a-5a"></a>菩萨乃自思惟。<a id="a-5b"></a>此诸恶魔伺求其便欲来娆我。<a id="a-5c"></a>菩萨知是事已乃谓魔言。<a id="a-5d"></a>汝今勿应逼迫于我。<a id="a-5e"></a>汝于世间但勿有虑。<a id="a-5f"></a>如佛所说。<a id="a-5g"></a>世间一切从自业种子所生长故。<a id="a-5h"></a>自所造作彼彼之业。<a id="a-5i"></a>是所归趣。<a id="a-5j"></a>今汝亦然。<a id="a-5k"></a>自业种子所生长故。<a id="a-5l"></a>自所造业是所归趣。<a id="a-5m"></a>汝今速应从所来道还归本处勿复娆我。<a id="a-5n"></a>娆乱我故使汝长夜于诸有情苦恼逼迫作不饶益。<a id="a-5o"></a>时彼恶魔潜伏退屈。<a id="a-5p"></a>即于是处隐而不现。<a id="a-5q"></a>菩萨于是诸恶魔众或魔天等来娆乱时。<a id="a-5r"></a>而菩菩心不惊不怖亦不怯弱。<a id="a-5s"></a>是为菩萨被甲精进。<a id="a-5t"></a>云何是无能胜精进。<a id="a-5u"></a>谓若菩萨随其诸相发起精进。<a id="a-5v"></a>如所起时而为最胜。<a id="a-5w"></a>正使余诸久修道行菩萨。<a id="a-5x"></a>比此菩萨精进胜行。<a id="a-5y"></a>数分算分乃至乌波尼杀昙分皆不及一。<a id="a-5z"></a>何况声闻缘觉。<a id="a-60"></a>何以故。<a id="a-61"></a>菩萨随起一念精进之心。<a id="a-62"></a>具诸胜力即能普摄一切佛法。<a id="a-63"></a>断诸恶法故。<a id="a-64"></a>是为菩萨无能胜精进。<a id="a-65"></a>云何是离二边精进。<a id="a-66"></a>谓若菩萨所起精进。<a id="a-67"></a>不应增剧不应沉下。<a id="a-68"></a>何以故。<a id="a-69"></a>若增剧时其心高倨。<a id="a-6A"></a>若沉下时即生掉举。<a id="a-6B"></a>离此二者。<a id="a-6C"></a>乃名菩萨精进胜行。<a id="a-6D"></a>是为菩萨离二边精进。<a id="a-6E"></a>云何是利乐精进。<a id="a-6F"></a>谓若菩萨发是精进。<a id="a-6G"></a>愿我此身得与佛身而相等比。<a id="a-6H"></a>愿我得佛无见顶相。<a id="a-6I"></a>及佛圆光相好具足。<a id="a-6J"></a>及无能胜无边胜智。<a id="a-6K"></a>佛大威德。<a id="a-6L"></a>佛胜自在。<a id="a-6M"></a>菩萨为是等故发起精进。<a id="a-6N"></a>是为菩萨利乐精进。<a id="a-6O"></a>云何是加行精进。<a id="a-6P"></a>此加行者。<a id="a-6Q"></a>譬如有人取摩尼宝。<a id="a-6R"></a>或真金等。<a id="a-6S"></a>磨莹治炼去诸瑕垢。<a id="a-6T"></a>悉使其宝明净精洁光色赫奕。<a id="a-6U"></a>尔时方见摩尼真金焕然有异。<a id="a-6V"></a>菩萨亦复如是。<a id="a-6W"></a>于诸精进中加行修治。<a id="a-6X"></a>使去垢染即离过失。<a id="a-6Y"></a>精进垢者。<a id="a-6Z"></a>所谓懈怠是精进垢。<a id="a-6a"></a>沉下是精进垢。<a id="a-6b"></a>饮食不知节量是精进垢。<a id="a-6c"></a>妄执主宰是精进垢。<a id="a-6d"></a>不依正法是精进垢。<a id="a-6e"></a>不深固作意是精进垢。<a id="a-6f"></a>诸精进中有是垢染乃名过失。<a id="a-6g"></a>是故菩萨若离此者。<a id="a-6h"></a>即得洁白清净自性明亮。<a id="a-6i"></a>是为菩萨加行精进。<a id="a-6j"></a>云何是相续精进。<a id="a-6k"></a>谓若菩萨于诸威仪道中所起精进。<a id="a-6l"></a>随所起时若身若心而不懈倦相续无间。<a id="a-6m"></a>是为菩萨相续精进。<a id="a-6n"></a>云何是清净精进。<a id="a-6o"></a>谓若菩萨即彼所起相续精进行中。<a id="a-6p"></a>所有诸不善业。<a id="a-6q"></a>及于障碍菩提道法。<a id="a-6r"></a>无利义事常当除断。<a id="a-6s"></a>若诸善法。<a id="a-6t"></a>谓随顺涅槃顺正道行。<a id="a-6u"></a>趣向菩提菩提分法。<a id="a-6v"></a>使诸善法悉令广大而复增长。<a id="a-6w"></a>乃至于一念间尚不起于极微不善之法。<a id="a-6x"></a>何况粗重等诸过失。<a id="a-6y"></a>是为菩萨清净精进。<a id="a-6z"></a>云何是不共精进。<a id="a-70"></a>谓若菩萨作是思惟。<a id="a-71"></a>假使普遍十方殑伽沙数等世界。<a id="a-72"></a>从于阿鼻大地狱中出大火聚。<a id="a-73"></a>充满是等世界都为一聚。<a id="a-74"></a>过是世界之外。<a id="a-75"></a>若一有情受极苦恼。<a id="a-76"></a>无主无救无依归者。<a id="a-77"></a>我宁忍受其苦履践。<a id="a-78"></a>是等世界越其火聚。<a id="a-79"></a>至彼有情所而为救度。<a id="a-7A"></a>何况微小之苦不能忍受。<a id="a-7B"></a>菩萨所发如是精进。<a id="a-7C"></a>不与一切声闻缘觉邪外等辈之所共有。<a id="a-7D"></a>是为菩萨不共精进。<a id="a-7E"></a>云何是不随他教精进。<a id="a-7F"></a>谓若菩萨不同声闻之人起如是心。<a id="a-7G"></a>凡夫位中求佛菩提极为难得。<a id="a-7H"></a>我所发精进而甚微少懈怠劣弱。<a id="a-7I"></a>我若为求菩提。<a id="a-7J"></a>假使顶上然火经多百千俱胝劫数。<a id="a-7K"></a>如是勤行亦不能成。<a id="a-7L"></a>故我不能堪忍其苦。<a id="a-7M"></a>亦复不能荷斯重檐。<a id="a-7N"></a>菩萨应起是心。<a id="a-7O"></a>所有过去诸佛已成正觉者。<a id="a-7P"></a>现在诸佛现成正觉者。<a id="a-7Q"></a>未来诸佛当成正觉者。<a id="a-7R"></a>诸佛世尊皆为求菩提故勤行精进。<a id="a-7S"></a>彼彼如是修诸胜行。<a id="a-7T"></a>而诸佛如来。<a id="a-7U"></a>亦不但为己故求成正觉。<a id="a-7V"></a>今我亦然。<a id="a-7W"></a>勤行精进成诸胜行。<a id="a-7X"></a>亦不但为己故。<a id="a-7Y"></a>所有善根普与一切有情共之。<a id="a-7Z"></a>为有情故发起情进。<a id="a-7a"></a>我所求成阿耨多罗三藐三菩提果。<a id="a-7b"></a>普为利乐一切有情。<a id="a-7c"></a>亦不自利取证涅槃。<a id="a-7d"></a>为有情故我宁常处大地狱中。<a id="a-7e"></a>乃为胜上。<a id="a-7f"></a>是为菩萨不随他教精进。<a id="a-7g"></a>云何是不高心精进。<a id="a-7h"></a>谓若菩萨所发精进时。<a id="a-7i"></a>亦不于中而生味着。<a id="a-7j"></a>不毁谤他不自称赞。<a id="a-7k"></a>菩萨作是思惟。<a id="a-7l"></a>若不勤行自事警策于他何名智者。<a id="a-7m"></a>是故菩萨所起胜行而不高心。<a id="a-7n"></a>是为菩萨无高心精进。<a id="a-7o"></a>善男子。<a id="a-7p"></a>菩萨若修如是十种法者。<a id="a-7q"></a>即得精进具足。</p>
 </body>
</html>