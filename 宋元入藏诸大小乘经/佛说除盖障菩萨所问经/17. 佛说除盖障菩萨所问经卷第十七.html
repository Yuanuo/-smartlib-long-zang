<!doctype html>
<html id="z3IBUcVfq" data-ver="301">
 <head>
  <meta charset="utf-8">
  <meta author="惟净">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说除盖障菩萨所问经卷第十七</h1>
  <p id="a2">复次善男子。<a id="a-3"></a>菩萨若修十种法者。<a id="a-4"></a>善知胜义谛。<a id="a-5"></a>何等为十。<a id="a-6"></a>一者成就不生法故。<a id="a-7"></a>二者成就不灭法故。<a id="a-8"></a>三者成就不坏法故。<a id="a-9"></a>四者成就不出不入法故。<a id="a-A"></a>五者成就超言境界故。<a id="a-B"></a>六者成就无言诠法故。<a id="a-C"></a>七者成就无戏论法故。<a id="a-D"></a>八者成就不可说法故。<a id="a-E"></a>九者成就寂静法故。<a id="a-F"></a>十者成就圣者法故。<a id="a-G"></a>何以故。<a id="a-H"></a>善男子。<a id="a-I"></a>胜义谛理本无坏故。<a id="a-J"></a>若佛出世若不出世本自如是。<a id="a-K"></a>不生不灭。<a id="a-L"></a>不出不入。<a id="a-M"></a>非文字所说。<a id="a-N"></a>非文字诠表。<a id="a-O"></a>离诸戏论取证。<a id="a-P"></a>善男子。<a id="a-Q"></a>此胜义谛。<a id="a-R"></a>湛然寂静不可言说。<a id="a-S"></a>唯诸圣者自内所证。<a id="a-T"></a>又善男子。<a id="a-U"></a>此胜义谛。<a id="a-V"></a>若佛出世若不出世。<a id="a-W"></a>本无所坏以是义故。<a id="a-X"></a>有善男子。<a id="a-Y"></a>发正信心清净出家剃除须发被服袈裟。<a id="a-Z"></a>既出家已发勤精进修诸善行。<a id="a-a"></a>如头覆缯帛救其火然。<a id="a-b"></a>求法亦尔。<a id="a-c"></a>善男子。<a id="a-d"></a>若不得胜义谛法。<a id="a-e"></a>即所修梵行虚无果利。<a id="a-f"></a>如来出世亦无果利。<a id="a-g"></a>是故善男子。<a id="a-h"></a>若有胜义谛可说。<a id="a-i"></a>名为菩萨了知胜义。<a id="a-j"></a>善男子。<a id="a-k"></a>菩萨若修如是十种法者。<a id="a-l"></a>即善知胜义。</p>
  <p id="am">又善男子。<a id="a-n"></a>菩萨若修十种法者。<a id="a-o"></a>善知缘生。<a id="a-p"></a>何等为十。<a id="a-q"></a>一者知诸法空。<a id="a-r"></a>二者知法无所有。<a id="a-s"></a>三者知法不真实。<a id="a-t"></a>四者知法如像。<a id="a-u"></a>五者知法如影。<a id="a-v"></a>六者知法如响。<a id="a-w"></a>七者知法如幻。<a id="a-x"></a>八者知法不久停。<a id="a-y"></a>九者知法动摇。<a id="a-z"></a>十者知法皆从缘生。<a id="a-10"></a>菩萨作是思惟。<a id="a-11"></a>此法如是空。<a id="a-12"></a>如是无所有。<a id="a-13"></a>如是不真实。<a id="a-14"></a>如是如像如影如响如幻。<a id="a-15"></a>如是不久停。<a id="a-16"></a>如是动摇。<a id="a-17"></a>如是缘生。<a id="a-18"></a>虽复了知诸有生法。<a id="a-19"></a>决定不住速趣破坏。<a id="a-1A"></a>而亦建立生法灭法及彼住法。<a id="a-1B"></a>又复惟忖如是诸法。<a id="a-1C"></a>从何缘生从何缘灭。<a id="a-1D"></a>作是思惟已。<a id="a-1E"></a>乃知是法从无明生。<a id="a-1F"></a>因无明有。<a id="a-1G"></a>以其无明而为先导依止无明。<a id="a-1H"></a>依无明已诸行乃生。<a id="a-1I"></a>依诸行已而有诸识。<a id="a-1J"></a>由有识故乃立名色。<a id="a-1K"></a>立名色故乃有六处。<a id="a-1L"></a>六处有故诸触随生。<a id="a-1M"></a>以有触故乃起于受。<a id="a-1N"></a>由其受因愚夫生爱。<a id="a-1O"></a>爱逼迫故而起于取。<a id="a-1P"></a>以有取故缠缚于有。<a id="a-1Q"></a>由有故生。<a id="a-1R"></a>生故有老。<a id="a-1S"></a>有老法故补特伽罗士夫皆死。<a id="a-1T"></a>依死法故而起忧悲苦恼愁叹。<a id="a-1U"></a>如是乃得一大苦蕴集。<a id="a-1V"></a>是故智者应当勤力断除无明。<a id="a-1W"></a>破坏无明。<a id="a-1X"></a>拔无明根灭无明法。<a id="a-1Y"></a>由无明灭故。<a id="a-1Z"></a>即能除灭无智之者所依止法。<a id="a-1a"></a>譬如命根灭已除根皆灭。<a id="a-1b"></a>无明灭已。<a id="a-1c"></a>无智所依诸法皆灭。<a id="a-1d"></a>亦复如是。<a id="a-1e"></a>何以故。<a id="a-1f"></a>无无智故乃无积集。<a id="a-1g"></a>一切烦恼不转诸趣。<a id="a-1h"></a>以无烦恼转诸趣故。<a id="a-1i"></a>即能断灭生死之因近于涅槃。<a id="a-1j"></a>善男子。<a id="a-1k"></a>菩萨若修如是十种法者。<a id="a-1l"></a>善知缘生。</p>
  <p id="a1m">又善男子。<a id="a-1n"></a>菩萨若修十种法者。<a id="a-1o"></a>能自了知。<a id="a-1p"></a>何等为十。<a id="a-1q"></a>一者菩萨善自观察。<a id="a-1r"></a>今我此身何族中生。<a id="a-1s"></a>婆罗门族邪。<a id="a-1t"></a>刹帝利族邪。<a id="a-1u"></a>长者族邪。<a id="a-1v"></a>而或高尚富贵族邪。<a id="a-1w"></a>其或卑贱下种族邪。<a id="a-1x"></a>若在高尚富贵族生。<a id="a-1y"></a>我当不恃此缘而生憍倨。<a id="a-1z"></a>记使于其卑贱族生。<a id="a-20"></a>当起是念。<a id="a-21"></a>由我宿昔造杂业故生如是族即以此缘厌离于世。<a id="a-22"></a>生厌离故而求出家。<a id="a-23"></a>二者菩萨既出家已。<a id="a-24"></a>即当观察。<a id="a-25"></a>我今为何义故而求出家。<a id="a-26"></a>乃自思忖。<a id="a-27"></a>我今出家。<a id="a-28"></a>自得度已令他亦度。<a id="a-29"></a>自解脱已亦令他人悉得解脱。<a id="a-2A"></a>以是缘故终不生于懒堕懈怠。<a id="a-2B"></a>三者菩萨如是观察。<a id="a-2C"></a>我今出家。<a id="a-2D"></a>应断一切罪不善法灭尽无余。<a id="a-2E"></a>我若已断诸不善法。<a id="a-2F"></a>生大欢喜适悦庆快。<a id="a-2G"></a>我若未断诸不善法。<a id="a-2H"></a>应当策勤速令除断。<a id="a-2I"></a>四者菩萨如是观察。<a id="a-2J"></a>我今出家宜应广大增长修习一切善法。<a id="a-2K"></a>我若已能广大增长一切善法。<a id="a-2L"></a>心生欢喜适悦庆快。<a id="a-2M"></a>我若曾未增修善法。<a id="a-2N"></a>应当策勤速令增长。<a id="a-2O"></a>五者菩萨如是观察。<a id="a-2P"></a>我若依止于师尊已。<a id="a-2Q"></a>即能增长一切善法。<a id="a-2R"></a>坏灭一切不善之法。<a id="a-2S"></a>由此因缘。<a id="a-2T"></a>于其亲教师所。<a id="a-2U"></a>不以鲜闻多闻有智无智持戒毁戒。<a id="a-2V"></a>应当悉起佛大师想。<a id="a-2W"></a>于彼师尊之所。<a id="a-2X"></a>爱乐信重恭敬承事。<a id="a-2Y"></a>亦于轨范师所。<a id="a-2Z"></a>同彼亲教之师尊重恭敬。<a id="a-2a"></a>六者菩萨如是观察。<a id="a-2b"></a>我若依止轨范师已。<a id="a-2c"></a>当于菩提分法。<a id="a-2d"></a>未圆满者而能圆满。<a id="a-2e"></a>诸有未断一切烦恼而悉能断。<a id="a-2f"></a>是故于彼轨范师所。<a id="a-2g"></a>恭敬承事如亲教师想心大欢喜。<a id="a-2h"></a>而彼师尊。<a id="a-2i"></a>能以正道一切善法摄受于我。<a id="a-2j"></a>不以邪道不善之法而为摄受。<a id="a-2k"></a>七者菩萨如是观察。<a id="a-2l"></a>谁是我师乃审思惟。<a id="a-2m"></a>一切智者是我大师。<a id="a-2n"></a>彼一切明了悲愍世间。<a id="a-2o"></a>起大悲心作大福田。<a id="a-2p"></a>能为天人阿修罗世间等师。<a id="a-2q"></a>以是缘故。<a id="a-2r"></a>生大欢喜适悦庆快。<a id="a-2s"></a>又复思惟。<a id="a-2t"></a>若佛世尊为我大师。<a id="a-2u"></a>我实得大善利。<a id="a-2v"></a>如佛世尊施设学道。<a id="a-2w"></a>我当尽其寿命奉教修学。<a id="a-2x"></a>如闻随转终不违越。<a id="a-2y"></a>八者菩萨作是思惟。<a id="a-2z"></a>我当从谁而行乞食。<a id="a-30"></a>遍伺察已。<a id="a-31"></a>我应于彼婆罗门刹帝利庶民之家周行求乞。<a id="a-32"></a>令彼施食获大果报。<a id="a-33"></a>成大义利具大威德。<a id="a-34"></a>我以此缘。<a id="a-35"></a>令彼得果故从乞食。<a id="a-36"></a>九者菩萨作是思惟。<a id="a-37"></a>彼婆罗门刹帝利等。<a id="a-38"></a>为起何想而施我食。<a id="a-39"></a>如是审察彼婆罗门刹帝利等。<a id="a-3A"></a>必应于我起沙门想起苾刍想起福田想故施我食。<a id="a-3B"></a>我今宜应积集修行沙门功德苾刍功德福田功德。<a id="a-3C"></a>十者菩萨作是思惟。<a id="a-3D"></a>我当云何而能出离无始生死。<a id="a-3E"></a>如是审察。<a id="a-3F"></a>一者我得成苾刍相。<a id="a-3G"></a>斯为第一出离生死。<a id="a-3H"></a>二者我得成就苾刍所有功德。<a id="a-3I"></a>斯为第二出离生死。<a id="a-3J"></a>三者我能发起精进舍离懈怠。<a id="a-3K"></a>修诸善行证得法性。<a id="a-3L"></a>斯为第三出离生死。<a id="a-3M"></a>四者遍修诸行。<a id="a-3N"></a>乃至成佛化度有情。<a id="a-3O"></a>斯为第四出离生死。<a id="a-3P"></a>菩萨若能如是审谛常所观察。<a id="a-3Q"></a>是即名为善自了知。<a id="a-3R"></a>善男子。<a id="a-3S"></a>菩萨若修如是十种法者。<a id="a-3T"></a>善自了知。</p>
  <p id="a3U">又善男子。<a id="a-3V"></a>菩萨若修十种法者。<a id="a-3W"></a>善知世间。<a id="a-3X"></a>何等为十。<a id="a-3Y"></a>一者见高倨人能自卑下。<a id="a-3Z"></a>二者见我慢人能离憍慢。<a id="a-3a"></a>三者见谄曲人能立正直。<a id="a-3b"></a>四者见妄语人为说实语。<a id="a-3c"></a>五者见恶语人为说爱语。<a id="a-3d"></a>六者见粗猛人起柔软相。<a id="a-3e"></a>七者见恚恶人能多忍辱。<a id="a-3f"></a>八者见毒害人为起慈心。<a id="a-3g"></a>九者见苦恼人为生悲愍。<a id="a-3h"></a>十者见悭吝人为行布施。<a id="a-3i"></a>善男子。<a id="a-3j"></a>菩萨若修如是十种法者。<a id="a-3k"></a>善知世间。</p>
  <p id="a3l">又善男子。<a id="a-3m"></a>菩萨若修十种法者。<a id="a-3n"></a>得生清净诸佛刹土。<a id="a-3o"></a>何等为十。<a id="a-3p"></a>一者具戒净净不断不杂。<a id="a-3q"></a>复无染污戒行成就。<a id="a-3r"></a>二者行平等心。<a id="a-3s"></a>为一切有情设平等方便。<a id="a-3t"></a>三者成就广大善根非鲜少故。<a id="a-3u"></a>四者远离世间名闻利养等事复不染着。<a id="a-3v"></a>五者具于净信无疑惑心。<a id="a-3w"></a>六者发勤精进舍离懈怠。<a id="a-3x"></a>七者具修禅定无散乱心。<a id="a-3y"></a>八者修习多闻而无恶慧。<a id="a-3z"></a>九者利根利慧无暗钝性。<a id="a-40"></a>十者广行慈行无损害心。<a id="a-41"></a>善男子。<a id="a-42"></a>菩萨若修如是十种法者。<a id="a-43"></a>即生清净诸佛刹土。</p>
  <p id="a44">尔时除盖障菩萨白佛言。<a id="a-45"></a>云何世尊。<a id="a-46"></a>为具修十法乃得生邪。<a id="a-47"></a>为随修一法无所缺坏亦得生邪。<a id="a-48"></a>佛言。<a id="a-49"></a>善男子。<a id="a-4A"></a>若随修一法不断不坏。<a id="a-4B"></a>无杂无染清净洁白。<a id="a-4C"></a>即能成就余诸法行。<a id="a-4D"></a>善男子。<a id="a-4E"></a>此中意者。<a id="a-4F"></a>若能具修诸法无所缺减。<a id="a-4G"></a>生净佛刹决定无疑。</p>
  <p id="a4H">又善男子。<a id="a-4I"></a>菩萨若修十种法者。<a id="a-4J"></a>不染胎藏垢秽而生。<a id="a-4K"></a>何等为十。<a id="a-4L"></a>一者修治如来形像。<a id="a-4M"></a>二者严饰破故塔庙。<a id="a-4N"></a>三者妙香涂治如来宝塔。<a id="a-4O"></a>四者以妙香水洗沐佛像。<a id="a-4P"></a>五者泥饰涂补扫除溅洒如来塔地。<a id="a-4Q"></a>六者恭事父母。<a id="a-4R"></a>七者恭事轨范之师及亲教师同梵行等。<a id="a-4S"></a>八者虽复如是无所悕望。<a id="a-4T"></a>九者即以如是所有善根而用回向。<a id="a-4U"></a>愿以此善普令一切有情不染胎藏垢秽而生。<a id="a-4V"></a>十者深心志固。<a id="a-4W"></a>善男子。<a id="a-4X"></a>菩萨若修如是十种法者。<a id="a-4Y"></a>得不染胎藏垢秽而生。</p>
  <p id="a4Z">又善男子。<a id="a-4a"></a>菩萨若修十种法者。<a id="a-4b"></a>即能在家出家。<a id="a-4c"></a>何等为十。<a id="a-4d"></a>一者得无所取。<a id="a-4e"></a>二者不杂乱住。<a id="a-4f"></a>三者弃背诸境。<a id="a-4g"></a>四者远离诸境一切爱着。<a id="a-4h"></a>五者不染诸境所有过失。<a id="a-4i"></a>六者能于如来所设学门恭敬修习。<a id="a-4j"></a>加复勤力而无厌足。<a id="a-4k"></a>七者虽复少分得其饮食衣服卧具病缘医药心常喜足。<a id="a-4l"></a>八者随得应器衣服离诸取着。<a id="a-4m"></a>九者厌离诸境常生怖畏。<a id="a-4n"></a>十者常勤修习现前寂静。<a id="a-4o"></a>善男子。<a id="a-4p"></a>菩萨若修如是十种法者。<a id="a-4q"></a>即能在家出家。</p>
 </body>
</html>