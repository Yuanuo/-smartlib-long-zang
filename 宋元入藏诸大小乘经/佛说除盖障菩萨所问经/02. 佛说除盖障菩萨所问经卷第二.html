<!doctype html>
<html id="z3IBUcDfb" data-ver="437">
 <head>
  <meta charset="utf-8">
  <meta author="惟净">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说除盖障菩萨所问经卷第二</h1>
  <p id="a2">尔时除盖障菩萨摩诃萨等菩萨众。<a id="a-3"></a>来诣于此象头之山去山不远。<a id="a-4"></a>彼诸大士。<a id="a-5"></a>俱时化现殊妙宝网。<a id="a-6"></a>遍覆三千大千世界。<a id="a-7"></a>又于空中雨众天华。<a id="a-8"></a>及天果云。<a id="a-9"></a>天宝鬘云。<a id="a-A"></a>天涂香云。<a id="a-B"></a>天衣服云。<a id="a-C"></a>天末香云。<a id="a-D"></a>及天上服宝盖幢幡诸供具云。<a id="a-E"></a>广大化现随所现已。<a id="a-F"></a>而诸有情皆得瞻睹。<a id="a-G"></a>悉能获得最上快乐。<a id="a-H"></a>彼象头山所有树林。<a id="a-I"></a>即时自然离其地方。<a id="a-J"></a>别现种种微妙宝树。<a id="a-K"></a>劫树华树果树。<a id="a-L"></a>栴檀香树。<a id="a-M"></a>沉水香树。<a id="a-N"></a>彼等皆是神力所化。<a id="a-O"></a>又于空中。<a id="a-P"></a>自然出妙天鼓音声。<a id="a-Q"></a>于鼓音中说伽陀曰。</p>
  <p id="aR">龙弥尼园最胜生　　不以烦恼种等比</p>
  <p id="aS">稽首无等如虚空　　故我来此最胜山</p>
  <p id="aT">坐胜道树成菩提　　警觉摧伏魔力军</p>
  <p id="aU">稽首持胜无垢光　　故我来此最胜山</p>
  <p id="aV">如幻如焰如水月　　此等理法悉觉了</p>
  <p id="aW">稽首最上大福树　　故我来此最胜山</p>
  <p id="aX">觉了世法如戏剧　　巧现众法如帝弓</p>
  <p id="aY">稽首无动胜福藏　　故我来此最胜山</p>
  <p id="aZ">久远历于多百劫　　为欲圆满悲心故</p>
  <p id="aa">稽首无垢月面尊　　故我来此最胜山</p>
  <p id="ab">多百俱胝菩萨众　　诸天供养亦复然</p>
  <p id="ac">稽首已离痴暗瞑　　故我来此最胜山</p>
  <p id="ad">已得最上圣法藏　　悲所成身弃世财</p>
  <p id="ae">稽首无等作大利　　故我来此最胜山</p>
  <p id="af">住寂静心常慈意　　如莲在水离诸染</p>
  <p id="ag">稽首胜上持功德　　故我来此最胜山</p>
  <p id="ah">妙相开华清净身　　随形众好世资养</p>
  <p id="ai">稽首宝树无边枝　　来此供养愿摄受</p>
  <p id="aj">其鼓音中说是伽陀已。<a id="a-k"></a>尊者大目干连即从座起。<a id="a-l"></a>偏袒右肩右膝着地。<a id="a-m"></a>合掌向佛而白佛言。<a id="a-n"></a>世尊。<a id="a-o"></a>何故今时现是瑞相。<a id="a-p"></a>昔所未闻。<a id="a-q"></a>昔所未见。<a id="a-r"></a>佛告尊者大目干连言。<a id="a-s"></a>东方去此佛刹过殑伽沙数等世界。<a id="a-t"></a>有世界名大莲华。<a id="a-u"></a>彼佛世尊号莲华眼如来应供正等正觉。<a id="a-v"></a>现住说法教化利益。<a id="a-w"></a>彼佛刹中有菩萨摩诃萨名除盖障。<a id="a-x"></a>与彼无数俱胝那庾多百千菩萨大士。<a id="a-y"></a>同来诣此娑婆世界。<a id="a-z"></a>彼众将至故先现瑞。<a id="a-10"></a>说是语已。<a id="a-11"></a>除盖障菩萨摩诃萨。<a id="a-12"></a>与无数俱胝那庾多百千菩萨之所围绕。<a id="a-13"></a>各以广大神通威力。<a id="a-14"></a>来诣佛所。<a id="a-15"></a>到已头面各礼佛足。<a id="a-16"></a>时除盖障菩萨摩诃萨说伽陀曰。</p>
  <p id="a17">具大名称大胜慧　　得大无畏大牟尼</p>
  <p id="a18">已度生死险难中　　稽首出过烦恼岸</p>
  <p id="a19">汝为普遍炽焰光　　汝为普遍大灯炬</p>
  <p id="a1A">汝得一切解脱门　　稽首归命无等等</p>
  <p id="a1B">坚固不动如山王　　深广无底如大海</p>
  <p id="a1C">一切邪外不能破　　稽首称赞大法王</p>
  <p id="a1D">本来寂静法无生　　自性如是常寂灭</p>
  <p id="a1E">我法圣尊善开明　　稽首转大法轮者</p>
  <p id="a1F">或有宣说诸正道　　或说趣入真实理</p>
  <p id="a1G">或说涅槃正妙门　　或说授记成觉果</p>
  <p id="a1H">有情心意汝悉知　　是中无少不知者</p>
  <p id="a1I">有情观汝法行圆　　是故随奉汝教敕</p>
  <p id="a1J">所有贪嗔痴三毒　　及余种种垢染等</p>
  <p id="a1K">坐道树成正觉尊　　以大智火悉焚爇</p>
  <p id="a1L">汝自得度度有情　　汝自解脱利世间</p>
  <p id="a1M">汝于世间善所求　　永破生死诸险难</p>
  <p id="a1N">无智久沈于睡眠　　有情流转生死轮</p>
  <p id="a1O">善为开觉汝圣尊　　稽首等视如亲爱</p>
  <p id="a1P">汝观此诸大士众　　一切安住菩提道</p>
  <p id="a1Q">皆欲听闻妙法门　　唯愿世尊随为说</p>
  <p id="a1R">尔时除盖障菩萨摩诃萨说是伽陀赞叹佛已。<a id="a-1S"></a>时佛敕令处莲华台一面而坐。<a id="a-1T"></a>余诸菩萨大众。<a id="a-1U"></a>佛亦敕令随其所应处莲华台一面而坐。</p>
  <p id="a1V">尔时除盖障菩萨摩诃萨。<a id="a-1W"></a>从座而起偏袒右肩。<a id="a-1X"></a>右膝着于莲华台上。<a id="a-1Y"></a>合掌向佛而白佛言。<a id="a-1Z"></a>世尊。<a id="a-1a"></a>我今欲问如来应供正等正觉。<a id="a-1b"></a>若佛世尊垂见听者。<a id="a-1c"></a>我当发问愿为宣说。</p>
  <p id="a1d">佛告除盖障菩萨摩诃萨言。<a id="a-1e"></a>大士。<a id="a-1f"></a>恣汝所问斯为常事。<a id="a-1g"></a>诸佛如来亦悉听许随其所疑。<a id="a-1h"></a>如来为汝一一宣说。</p>
  <p id="a1i">尔时除盖障菩萨摩诃萨。<a id="a-1j"></a>承佛圣旨即白佛言。<a id="a-1k"></a>世尊。<a id="a-1l"></a>诸菩萨摩诃萨。<a id="a-1m"></a>云何修行即得布施具足。<a id="a-1n"></a>复云何得持戒具足。<a id="a-1o"></a>云何得忍辱具足。<a id="a-1p"></a>云何得精进具足。<a id="a-1q"></a>云何得禅定具足。<a id="a-1r"></a>云何得慧具足。<a id="a-1s"></a>云何得方便具足。<a id="a-1t"></a>云何得愿具足。<a id="a-1u"></a>云何得力具足。<a id="a-1v"></a>云何得智具足。<a id="a-1w"></a>云何得菩萨如地。<a id="a-1x"></a>云何得如水。<a id="a-1y"></a>云何得如火。<a id="a-1z"></a>云何得如风。<a id="a-20"></a>云何得如虚空。<a id="a-21"></a>云何得如月。<a id="a-22"></a>云何得如日。<a id="a-23"></a>云何得如师子。<a id="a-24"></a>云何调伏。<a id="a-25"></a>云何了知。<a id="a-26"></a>云何得如莲华。<a id="a-27"></a>云何得广大心。<a id="a-28"></a>云何得清净心。<a id="a-29"></a>云何得无疑惑心。<a id="a-2A"></a>云何得如海智。<a id="a-2B"></a>云何得微妙智。<a id="a-2C"></a>云何得智辩才。<a id="a-2D"></a>云何得解脱辩才。<a id="a-2E"></a>云何得清净辩才。<a id="a-2F"></a>云何得一切有情欢喜辩才。<a id="a-2G"></a>云何得信顺语。<a id="a-2H"></a>云何得正法语。<a id="a-2I"></a>云何得随法行。<a id="a-2J"></a>云何善入法界。<a id="a-2K"></a>云何住空境界。<a id="a-2L"></a>云何得无相行。<a id="a-2M"></a>云何得诸愿离着。<a id="a-2N"></a>云何得慈身。<a id="a-2O"></a>云何得悲身。<a id="a-2P"></a>云何得喜行。<a id="a-2Q"></a>云何得舍行。<a id="a-2R"></a>云何得神通游戏。<a id="a-2S"></a>云何得离八难。<a id="a-2T"></a>云何得不忘失菩提心。<a id="a-2U"></a>云何得宿命智。<a id="a-2V"></a>云何得不舍善知识。<a id="a-2W"></a>云何得常离恶知识。<a id="a-2X"></a>云何获得如来法性之身。<a id="a-2Y"></a>云何获得金刚真实之身。<a id="a-2Z"></a>云何得大导师。<a id="a-2a"></a>云何得善知诸道。<a id="a-2b"></a>云何善说无颠倒道。<a id="a-2c"></a>云何得常安住妙等引心。<a id="a-2d"></a>云何着粪扫衣。<a id="a-2e"></a>云何持三衣。<a id="a-2f"></a>云何常坐不卧。<a id="a-2g"></a>云何常乞食。<a id="a-2h"></a>云何一坐食。<a id="a-2i"></a>云何食后不饮浆。<a id="a-2j"></a>云何受阿兰若法。<a id="a-2k"></a>云何树下坐。<a id="a-2l"></a>云何空地坐。<a id="a-2m"></a>云何死尸间住。<a id="a-2n"></a>云何节量食。<a id="a-2o"></a>云何随敷座。<a id="a-2p"></a>云何得相应行。<a id="a-2q"></a>云何持经。<a id="a-2r"></a>云何持律。<a id="a-2s"></a>云何持论。<a id="a-2t"></a>云何于轨范所行及威仪道而得具足。<a id="a-2u"></a>云何得离悭嫉二法。<a id="a-2v"></a>云何于一切有情起平等心。<a id="a-2w"></a>云何于佛如来善作供养承事。<a id="a-2x"></a>云何能摧伏诸慢。<a id="a-2y"></a>云何能广多净信。<a id="a-2z"></a>云何善知世俗。<a id="a-30"></a>云何善了胜义。<a id="a-31"></a>云何善知诸缘生法。<a id="a-32"></a>云何知自。<a id="a-33"></a>云何知他。<a id="a-34"></a>云何能于清净佛土中生。<a id="a-35"></a>云何能离胎藏垢染中生云何能得舍家出家。<a id="a-36"></a>云何能得净命自资。<a id="a-37"></a>云何能得心无懈倦。<a id="a-38"></a>云何得受诸佛教敕。<a id="a-39"></a>云何获得熙怡面相。<a id="a-3A"></a>云何得离颦蹙之相。<a id="a-3B"></a>云何得多闻。<a id="a-3C"></a>云何得正法摄受。<a id="a-3D"></a>云何得法王子。<a id="a-3E"></a>云何能得胜出梵王帝释护世天等。<a id="a-3F"></a>云何能知有情心意。<a id="a-3G"></a>云何能知成熟有情诸有法式。<a id="a-3H"></a>云何能成智者。<a id="a-3I"></a>云何能得常处妙乐。<a id="a-3J"></a>云何善知四摄之法。<a id="a-3K"></a>云何获得妙相具足。<a id="a-3L"></a>云何得为他所依止。<a id="a-3M"></a>云何得如大妙药树。<a id="a-3N"></a>云何乃能勤修福行。<a id="a-3O"></a>云何善了诸变化事。<a id="a-3P"></a>云何速能证得阿耨多罗三藐三菩提果。</p>
  <p id="a3Q">尔时世尊。<a id="a-3R"></a>赞除盖障菩萨摩诃萨言。<a id="a-3S"></a>善哉善哉。<a id="a-3T"></a>善男子。<a id="a-3U"></a>如汝所问斯为极善。<a id="a-3V"></a>悲愍世间能令天人大众获善利乐。<a id="a-3W"></a>能问如来如是等义。<a id="a-3X"></a>汝今谛听极善作意。<a id="a-3Y"></a>当为汝说。<a id="a-3Z"></a>于是除盖障菩萨摩诃萨受教而听。<a id="a-3a"></a>佛言。<a id="a-3b"></a>善男子。<a id="a-3c"></a>菩萨若行十种施法。<a id="a-3d"></a>即得布施具足。<a id="a-3e"></a>何等为十。<a id="a-3f"></a>一者法施。<a id="a-3g"></a>二者无畏施。<a id="a-3h"></a>三者财施。<a id="a-3i"></a>四者不求饶益果施。<a id="a-3j"></a>五者悲愍施。<a id="a-3k"></a>六者不轻慢施。<a id="a-3l"></a>七者恭敬施。<a id="a-3m"></a>八者供养承事施。<a id="a-3n"></a>九者无所著施。<a id="a-3o"></a>十者清净施。<a id="a-3p"></a>善男子。<a id="a-3q"></a>云何法施。<a id="a-3r"></a>谓若菩萨。<a id="a-3s"></a>不以财利心。<a id="a-3t"></a>自所受法即于他人随应教授。<a id="a-3u"></a>不以希欲利养恭敬因故。<a id="a-3v"></a>不望他人所知识故。<a id="a-3w"></a>不求名称故。<a id="a-3x"></a>不以余事因故。<a id="a-3y"></a>但自思惟。<a id="a-3z"></a>何等有情受诸苦恼。<a id="a-40"></a>我为蠲除即以是法。<a id="a-41"></a>亦复不怀希求之心。<a id="a-42"></a>无二平等为他宣说。<a id="a-43"></a>若复为王及与王臣之所宣说。<a id="a-44"></a>或为旃陀罗及旃陀罗子说法亦然。<a id="a-45"></a>何况余诸人众。<a id="a-46"></a>而菩萨行是法施时不起高心。<a id="a-47"></a>善男子。<a id="a-48"></a>如是名为菩萨法施。<a id="a-49"></a>云何是无畏施。<a id="a-4A"></a>谓若菩萨自所嫌弃刀杖等器。<a id="a-4B"></a>亦复教示他人令弃。<a id="a-4C"></a>于彼一切有情。<a id="a-4D"></a>起如父想如母想如子想。<a id="a-4E"></a>如眷属想及余亲爱知友之想。<a id="a-4F"></a>何以故。<a id="a-4G"></a>菩萨作是思惟。<a id="a-4H"></a>如佛所说。<a id="a-4I"></a>彼彼生中一切转易。<a id="a-4J"></a>于诸有情聚中。<a id="a-4K"></a>未曾有不是父母及子并余亲爱知友。<a id="a-4L"></a>乃至于彼微细情命之中。<a id="a-4M"></a>皆为发起利益。<a id="a-4N"></a>设自身肉尚亦与之。<a id="a-4O"></a>何况余诸大有情类。<a id="a-4P"></a>善男子。<a id="a-4Q"></a>如是名为菩萨无畏施。<a id="a-4R"></a>云何是财施。<a id="a-4S"></a>谓若菩萨。<a id="a-4T"></a>或见有情造极不善业。<a id="a-4U"></a>即时以财摄彼有情由财摄已。<a id="a-4V"></a>是故令其于不善业而悉除断。<a id="a-4W"></a>于诸善业使彼安住。<a id="a-4X"></a>菩萨作是思惟。<a id="a-4Y"></a>如佛所说。<a id="a-4Z"></a>布施是菩萨菩提。<a id="a-4a"></a>菩萨所行布施。<a id="a-4b"></a>除断三种不善之法。<a id="a-4c"></a>一嫉二悭三贪。<a id="a-4d"></a>是故我于如来所受布施之法。<a id="a-4e"></a>彼所布施而无高心。<a id="a-4f"></a>善男子。<a id="a-4g"></a>如是名为菩萨财施云何是不求饶益果施。<a id="a-4h"></a>谓若菩萨所行布施。<a id="a-4i"></a>不以希欲为因。<a id="a-4j"></a>不以财利为因。<a id="a-4k"></a>不以眷属为因。<a id="a-4l"></a>不以世间近事为因。<a id="a-4m"></a>菩萨修持布施法尔如是。<a id="a-4n"></a>彼因彼缘所行布施。<a id="a-4o"></a>远离一切饶益果报。<a id="a-4p"></a>善男子。<a id="a-4q"></a>如是名为菩萨不求饶益果施。<a id="a-4r"></a>云何是悲愍施。<a id="a-4s"></a>谓若菩萨见诸有情受诸苦恼。<a id="a-4t"></a>或饥渴者。<a id="a-4u"></a>或裸露者。<a id="a-4v"></a>或秽污残缺之者。<a id="a-4w"></a>无主无救无归无依之者。<a id="a-4x"></a>无福者等。<a id="a-4y"></a>菩萨见已生悲愍心。<a id="a-4z"></a>我为此等有情故。<a id="a-50"></a>发阿耨多罗三藐三菩提心。<a id="a-51"></a>念此无主无救无依归等诸有情类流转生死。<a id="a-52"></a>而我今当以何方便为此有情为主为救与作依归。<a id="a-53"></a>作是念时。<a id="a-54"></a>菩萨由此悲心所逼。<a id="a-55"></a>即以方便随为摄受。<a id="a-56"></a>菩萨摄受彼等有情。<a id="a-57"></a>俱时所起善根而无高心。<a id="a-58"></a>善男子。<a id="a-59"></a>如是名为菩萨悲愍施。<a id="a-5A"></a>云何是不轻慢施。<a id="a-5B"></a>谓若菩萨行布施时。<a id="a-5C"></a>不以轻重分别故施。<a id="a-5D"></a>不以慢心故施。<a id="a-5E"></a>不以毁谤故施。<a id="a-5F"></a>亦不令他劳力故施。<a id="a-5G"></a>不恃豪富骄恣故施。<a id="a-5H"></a>不希名称故施。<a id="a-5I"></a>不恃多闻倨慢故施。<a id="a-5J"></a>菩萨若行施时。<a id="a-5K"></a>心必恭敬尊重。<a id="a-5L"></a>专注供养亲奉施之。<a id="a-5M"></a>善男子。<a id="a-5N"></a>如是名为菩萨不轻慢施。<a id="a-5O"></a>云何是恭敬施。<a id="a-5P"></a>谓若菩萨于轨范师亲教师及余所应尊重之者修梵行者。<a id="a-5Q"></a>身极恭顺心极尊重。<a id="a-5R"></a>由恭顺尊重故发言慰安。<a id="a-5S"></a>合掌顶礼稽首承迎于其有情。<a id="a-5T"></a>即以彼彼善相应事而普及之。<a id="a-5U"></a>善男子。<a id="a-5V"></a>如是名为菩萨恭敬施。<a id="a-5W"></a>云何是供养承事施。<a id="a-5X"></a>谓若菩萨或作佛事或法僧事。<a id="a-5Y"></a>若于如来塔像之所。<a id="a-5Z"></a>或扫去尘秽。<a id="a-5a"></a>或严饰清净。<a id="a-5b"></a>或以妙香华及涂香等而为供养。<a id="a-5c"></a>又或修治如来故坏塔庙。<a id="a-5d"></a>是为佛事。<a id="a-5e"></a>何名作法事。<a id="a-5f"></a>所谓随闻何等法门。<a id="a-5g"></a>即当受持书写读诵思惟修习。<a id="a-5h"></a>及为他解说。<a id="a-5i"></a>或以无颠倒相应修学。<a id="a-5j"></a>是为法事。<a id="a-5k"></a>何名作僧事。<a id="a-5l"></a>谓以衣服饮食坐卧之具病缘医药奉施众僧。<a id="a-5m"></a>乃至但以少分清冷之水而为供施。<a id="a-5n"></a>是为僧事。<a id="a-5o"></a>善男子。<a id="a-5p"></a>如是名为菩萨供养承事施。<a id="a-5q"></a>云何是无所著施。<a id="a-5r"></a>谓若菩萨行布施时起如是心。<a id="a-5s"></a>我今所行布施。<a id="a-5t"></a>不求天报或天之余。<a id="a-5u"></a>不求王报或王之余。<a id="a-5v"></a>善男子。<a id="a-5w"></a>如是名为菩萨无所著施。<a id="a-5x"></a>云何是清净施。<a id="a-5y"></a>谓若菩萨随其所说布施之法。<a id="a-5z"></a>即起伺察。<a id="a-60"></a>如其彼彼起伺察时。<a id="a-61"></a>于布施法伺察得无过失。<a id="a-62"></a>无垢染无障难邪。<a id="a-63"></a>善男子。<a id="a-64"></a>如是名为菩萨清净施。<a id="a-65"></a>菩萨若能修此十法者。<a id="a-66"></a>即得布施具足。<a id="a-67"></a>又善男子。<a id="a-68"></a>菩萨若修十种戒法者。<a id="a-69"></a>当得持戒具足。<a id="a-6A"></a>何等为十。<a id="a-6B"></a>一者别解脱戒行。<a id="a-6C"></a>二者菩萨摄律仪戒行。<a id="a-6D"></a>三者离诸烦恼烧然戒行。<a id="a-6E"></a>四者离不深固作意戒行。<a id="a-6F"></a>五者怖业戒行。<a id="a-6G"></a>六者怖罪戒行。<a id="a-6H"></a>七者怖非所取戒行。<a id="a-6I"></a>八者坚固志意戒行。<a id="a-6J"></a>九者无依着戒行。<a id="a-6K"></a>十者三轮清净戒行。<a id="a-6L"></a>善男子。<a id="a-6M"></a>云何是别解脱戒行。<a id="a-6N"></a>谓若菩萨。<a id="a-6O"></a>于诸如来所有经中。<a id="a-6P"></a>或戒律中及余学句所宣示处。<a id="a-6Q"></a>如善作意尊重大师所说。<a id="a-6R"></a>于一一法中如理修学。<a id="a-6S"></a>不爱着氏族不爱着所见。<a id="a-6T"></a>不爱着众会。<a id="a-6U"></a>无我人过失。<a id="a-6V"></a>于彼学句中而生尊重。<a id="a-6W"></a>善男子。<a id="a-6X"></a>如是名为菩萨别解脱戒行。<a id="a-6Y"></a>云何是摄律仪戒行。<a id="a-6Z"></a>谓若菩萨作是伺察。<a id="a-6a"></a>我于别解脱戒中。<a id="a-6b"></a>不能取证阿耨多罗三藐三菩提果。<a id="a-6c"></a>谓若如来于一一经中。<a id="a-6d"></a>宣示菩萨所行及菩萨学句。<a id="a-6e"></a>我当于彼如理修学。<a id="a-6f"></a>何等是菩萨所行。<a id="a-6g"></a>所谓菩萨。<a id="a-6h"></a>无非处非方非时。<a id="a-6i"></a>所行无非时。<a id="a-6j"></a>所说无不知时。<a id="a-6k"></a>无不知方。<a id="a-6l"></a>无不知量。<a id="a-6m"></a>何以故。<a id="a-6n"></a>或有有情。<a id="a-6o"></a>于如来所生不信心。<a id="a-6p"></a>为令彼等生信解故。<a id="a-6q"></a>及彼有情随为摄护故。<a id="a-6r"></a>菩萨自能圆满菩提胜行。<a id="a-6s"></a>善具威仪。<a id="a-6t"></a>柔软容缓。<a id="a-6u"></a>不杂阓闹。<a id="a-6v"></a>趣寂止门极清净门。<a id="a-6w"></a>此是菩萨所行。<a id="a-6x"></a>何等是菩萨学句。<a id="a-6y"></a>谓若如来于一一经中宣示菩萨所学之法。<a id="a-6z"></a>菩萨于中而生信顺不生障难。<a id="a-70"></a>此是菩萨学句。<a id="a-71"></a>善男子。<a id="a-72"></a>如是名为菩萨摄律仪戒行。</p>
 </body>
</html>