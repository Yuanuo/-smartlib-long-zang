<!doctype html>
<html id="z3IBUcQfl" data-ver="478">
 <head>
  <meta charset="utf-8">
  <meta author="惟净">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说除盖障菩萨所问经卷第十二</h1>
  <p id="a2">复次善男子。<a id="a-3"></a>菩萨若修十种法者。<a id="a-4"></a>能离八难。<a id="a-5"></a>何等为十。<a id="a-6"></a>一者离不善业。<a id="a-7"></a>二者如来所立禁戒而不违越。<a id="a-8"></a>三者远离悭吝。<a id="a-9"></a>四者于先佛所植众德本。<a id="a-A"></a>五者勤修福行。<a id="a-B"></a>六者智慧具足。<a id="a-C"></a>七者善解方便。<a id="a-D"></a>八者胜愿具足。<a id="a-E"></a>九者多起厌患。<a id="a-F"></a>十者发勤精进。<a id="a-G"></a>善男子。<a id="a-H"></a>菩萨不造不善业故不堕地狱。<a id="a-I"></a>设或示现生地狱中。<a id="a-J"></a>亦不受彼地狱极苦。<a id="a-K"></a>复不久处地狱之中。<a id="a-L"></a>又不于彼有情生嗔恼心。<a id="a-M"></a>何以故。<a id="a-N"></a>谓以菩萨本性具修十善业故。<a id="a-O"></a>以是因缘。<a id="a-P"></a>菩萨不堕地狱。<a id="a-Q"></a>又善男子。<a id="a-R"></a>菩萨于如来禁戒不违越故。<a id="a-S"></a>不堕畜生之趣。<a id="a-T"></a>设或示现生彼趣中。<a id="a-U"></a>而亦不受畜生之苦。<a id="a-V"></a>又善男子。<a id="a-W"></a>菩萨不起悭吝。<a id="a-X"></a>不以悭因缘故堕饿鬼趣。<a id="a-Y"></a>设或示现生彼趣中。<a id="a-Z"></a>而亦不受饿鬼之苦。<a id="a-a"></a>又善男子。<a id="a-b"></a>菩萨不生邪见之家。<a id="a-c"></a>设生于彼亦不坏净信。<a id="a-d"></a>而菩萨者。<a id="a-e"></a>常得善知识共相会遇。<a id="a-f"></a>何以故。<a id="a-g"></a>菩萨久修善法。<a id="a-h"></a>于先佛所植众德本。<a id="a-i"></a>而常于彼正见家生。<a id="a-j"></a>于彼生已净信具足。<a id="a-k"></a>亦复广大增长净信。<a id="a-l"></a>又善男子。<a id="a-m"></a>菩萨诸根亦不缺坏。<a id="a-n"></a>若复诸根有所缺坏。<a id="a-o"></a>即于佛法中不能堪任法器。<a id="a-p"></a>何以故。<a id="a-q"></a>菩萨广集福德勤修福行。<a id="a-r"></a>常尊重供养如来塔庙若法若僧。<a id="a-s"></a>常所亲近作诸胜行。<a id="a-t"></a>由胜行广修于己。<a id="a-u"></a>乃得诸根圆具。<a id="a-v"></a>以圆具故。<a id="a-w"></a>于佛法中即大法器。<a id="a-x"></a>又善男子。<a id="a-y"></a>菩萨不生边国。<a id="a-z"></a>其中有情愚騃聋哑。<a id="a-10"></a>色力不具无所堪任。<a id="a-11"></a>善言恶言不晓其义。<a id="a-12"></a>于佛法中非其法器。<a id="a-13"></a>不识父母沙门婆罗门。<a id="a-14"></a>是故菩萨常生中国。<a id="a-15"></a>其中有情根性明利。<a id="a-16"></a>多有智者。<a id="a-17"></a>复为智者所许。<a id="a-18"></a>是所堪任具有力能。<a id="a-19"></a>善言恶言悉晓其义。<a id="a-1A"></a>于佛法中是大法器。<a id="a-1B"></a>深信沙门婆罗门。<a id="a-1C"></a>何以故。<a id="a-1D"></a>先所修习智慧力故。<a id="a-1E"></a>又善男子。<a id="a-1F"></a>菩萨不生长寿天。<a id="a-1G"></a>若生其中。<a id="a-1H"></a>虽有无数诸佛出世。<a id="a-1I"></a>亦不值遇。<a id="a-1J"></a>利有情事不能成办。<a id="a-1K"></a>是故菩萨生于欲界。<a id="a-1L"></a>此中有情值佛出世。<a id="a-1M"></a>爱乐亲近而可化度。<a id="a-1N"></a>何以故。<a id="a-1O"></a>菩萨善具方便故。<a id="a-1P"></a>又善男子。<a id="a-1Q"></a>菩萨不生无佛世界。<a id="a-1R"></a>若生其中。<a id="a-1S"></a>即不见佛不闻法不供僧。<a id="a-1T"></a>是故菩萨生于三宝具足佛刹之中。<a id="a-1U"></a>何以故。<a id="a-1V"></a>由昔所修胜愿具故。<a id="a-1W"></a>又善男子。<a id="a-1X"></a>菩萨若闻诸可厌事。<a id="a-1Y"></a>无有不生厌恶心者。<a id="a-1Z"></a>何以故。<a id="a-1a"></a>菩萨才闻是事。<a id="a-1b"></a>即起厌患之心。<a id="a-1c"></a>生厌患已发勤精进。<a id="a-1d"></a>修诸善法断诸恶法。<a id="a-1e"></a>善男子。<a id="a-1f"></a>菩萨若修如是十种法者。<a id="a-1g"></a>即能远离八难。<a id="a-1h"></a>复次善男子。<a id="a-1i"></a>菩萨若修十种法者。<a id="a-1j"></a>得不忘失菩提心。<a id="a-1k"></a>何等为十。<a id="a-1l"></a>一者远离谄诳。<a id="a-1m"></a>二者正而无曲清净洁白。<a id="a-1n"></a>远离追求犹豫分别。<a id="a-1o"></a>三者受持佛法。<a id="a-1p"></a>四者于法而不秘惜。<a id="a-1q"></a>五者远离法悭。<a id="a-1r"></a>六者不作障法因缘。<a id="a-1s"></a>七者无不实语。<a id="a-1t"></a>八者摄受大乘之法如说能行。<a id="a-1u"></a>于彼受持大乘人所起尊重心。<a id="a-1v"></a>九者于彼受持大乘人所。<a id="a-1w"></a>为渐入大乘故起亲近想。<a id="a-1x"></a>十者深入大乘故。<a id="a-1y"></a>于说法人起师尊想。<a id="a-1z"></a>善男子。<a id="a-20"></a>菩萨若修如是十种法者。<a id="a-21"></a>即得不忘失菩提心。<a id="a-22"></a>复次善男子。<a id="a-23"></a>菩萨若修十种法者。<a id="a-24"></a>得宿命通。<a id="a-25"></a>何等为十。<a id="a-26"></a>一者供养诸佛。<a id="a-27"></a>二者摄持正法。<a id="a-28"></a>三者修持净戒。<a id="a-29"></a>四者除疑离障。<a id="a-2A"></a>五者多生欢喜。<a id="a-2B"></a>六者多作观想。<a id="a-2C"></a>七者常住定心。<a id="a-2D"></a>八者生处清净。<a id="a-2E"></a>九者常受化生。<a id="a-2F"></a>十者得明利识。<a id="a-2G"></a>善男子。<a id="a-2H"></a>菩萨由广供养佛故。<a id="a-2I"></a>即能尊重正法。<a id="a-2J"></a>以重法故。<a id="a-2K"></a>乃于持法人所。<a id="a-2L"></a>以彼因缘。<a id="a-2M"></a>能于正法受持读诵。<a id="a-2N"></a>以所得法广为他说。<a id="a-2O"></a>由是不惜身命。<a id="a-2P"></a>勤行修习受持正法。<a id="a-2Q"></a>复能修持净戒。<a id="a-2R"></a>戒有三种谓身语心。<a id="a-2S"></a>由其三业戒清净故。<a id="a-2T"></a>即能除疑离诸障染。<a id="a-2U"></a>何以故。<a id="a-2V"></a>先由戒行清净。<a id="a-2W"></a>即能除疑离障。<a id="a-2X"></a>离疑障故多生欢喜。<a id="a-2Y"></a>以心喜故多作观想。<a id="a-2Z"></a>由观想故常住定心。<a id="a-2a"></a>心住定故生处清净。<a id="a-2b"></a>处清净故常受化生。<a id="a-2c"></a>以化生故得明利识。<a id="a-2d"></a>识明利故能知一生二生三四五生。<a id="a-2e"></a>若十二十乃至百千无数生中宿命通事。<a id="a-2f"></a>善男子。<a id="a-2g"></a>菩萨若修如是十种法者。<a id="a-2h"></a>得宿命通。<a id="a-2i"></a>复次善男子。<a id="a-2j"></a>菩萨若修十种法者。<a id="a-2k"></a>得不离善知识。<a id="a-2l"></a>何等为十。<a id="a-2m"></a>一者不离见佛或闻或念。<a id="a-2n"></a>二者不离闻法。<a id="a-2o"></a>三者不离供僧。<a id="a-2p"></a>四者不离于诸佛菩萨。<a id="a-2q"></a>赞叹礼拜合掌恭敬或复顶礼。<a id="a-2r"></a>五者不离于多闻人所听受说法。<a id="a-2s"></a>六者不离听受波罗蜜多法。<a id="a-2t"></a>七者不离听受菩提分法。<a id="a-2u"></a>八者不离听受三解脱法。<a id="a-2v"></a>九者不离听受四梵行法。<a id="a-2w"></a>十者不离听受一切智法。<a id="a-2x"></a>善男子。<a id="a-2y"></a>菩萨若修如是十种法者。<a id="a-2z"></a>即得不离善知识。<a id="a-30"></a>复次善男子。<a id="a-31"></a>菩萨若修十种法者。<a id="a-32"></a>得远离恶知识。<a id="a-33"></a>何等为十。<a id="a-34"></a>一者远离破戒人故。<a id="a-35"></a>即能离恶知识。<a id="a-36"></a>二者远离坏正见人。<a id="a-37"></a>三者远离坏轨范人。<a id="a-38"></a>四者远离坏正命人。<a id="a-39"></a>五者远离耽湎之人。<a id="a-3A"></a>六者远离懈怠之人。<a id="a-3B"></a>七者远离沉没生死之人。<a id="a-3C"></a>八者远离背菩提人。<a id="a-3D"></a>九者远离习近白衣之人。<a id="a-3E"></a>十者远离诸烦恼故。<a id="a-3F"></a>能离恶知识。<a id="a-3G"></a>善男子。<a id="a-3H"></a>菩萨虽于如是等处皆悉远离。<a id="a-3I"></a>而亦不于彼等人所生恚恶心生恼害心生轻慢心。<a id="a-3J"></a>菩萨但起是心。<a id="a-3K"></a>如佛所说。<a id="a-3L"></a>一切有情诸界缘成。<a id="a-3M"></a>性欲相染习相近故即有所坏。<a id="a-3N"></a>是故我今离所习性。<a id="a-3O"></a>善男子。<a id="a-3P"></a>菩萨若修如是十种法者。<a id="a-3Q"></a>即能远离恶知识。<a id="a-3R"></a>复次善男子。<a id="a-3S"></a>菩萨若修十种法者。<a id="a-3T"></a>得如来法身。<a id="a-3U"></a>何等为十。<a id="a-3V"></a>一者得平等身。<a id="a-3W"></a>二者得清净身。<a id="a-3X"></a>三者得无尽身。<a id="a-3Y"></a>四者得积集善身。<a id="a-3Z"></a>五者得法身。<a id="a-3a"></a>六者得不可计度难测之身。<a id="a-3b"></a>七者得不思议身。<a id="a-3c"></a>八者得寂静身。<a id="a-3d"></a>九者得等虚空身。<a id="a-3e"></a>十者得妙智身。<a id="a-3f"></a>善男子。<a id="a-3g"></a>菩萨若修如是十种法者。<a id="a-3h"></a>即得如来法身。<a id="a-3i"></a>除盖障菩萨白佛言。<a id="a-3j"></a>世尊。<a id="a-3k"></a>何等分位菩萨得如来法身。<a id="a-3l"></a>佛言。<a id="a-3m"></a>善男子。<a id="a-3n"></a>初地菩萨得平等身。<a id="a-3o"></a>何以故。<a id="a-3p"></a>而此菩萨。<a id="a-3q"></a>能离一切险恶之身。<a id="a-3r"></a>遍知一切菩萨地法。<a id="a-3s"></a>二地菩萨得清净身。<a id="a-3t"></a>善具净戒故。<a id="a-3u"></a>三地菩萨得无尽身。<a id="a-3v"></a>已离一切嗔恚故。<a id="a-3w"></a>四地菩萨得积集善身。<a id="a-3x"></a>积集诸佛法故。<a id="a-3y"></a>五地菩萨得法身。<a id="a-3z"></a>了知一切法故。<a id="a-40"></a>六地菩萨得不可计度难测之身。<a id="a-41"></a>积集一切不可计度甚深法故。<a id="a-42"></a>七地菩萨得不思议身。<a id="a-43"></a>积集善巧方便故。<a id="a-44"></a>八地菩萨得寂静身。<a id="a-45"></a>远离一切戏论及离诸烦恼故。<a id="a-46"></a>九地菩萨得等虚空身。<a id="a-47"></a>能现无量广大身故。<a id="a-48"></a>十地菩萨得妙智身。<a id="a-49"></a>积集一切所知法故。<a id="a-4A"></a>除盖障菩萨白佛言。<a id="a-4B"></a>世尊。<a id="a-4C"></a>如来法身与菩萨法身有别异不。<a id="a-4D"></a>佛言。<a id="a-4E"></a>善男子。<a id="a-4F"></a>身无有别。<a id="a-4G"></a>其功德相而各有异。<a id="a-4H"></a>除盖障菩萨白佛言。<a id="a-4I"></a>世尊。<a id="a-4J"></a>云何身无有别功德相异。<a id="a-4K"></a>佛言。<a id="a-4L"></a>善男子。<a id="a-4M"></a>身实无异。<a id="a-4N"></a>何以故。<a id="a-4O"></a>身者积集所成同一相故。<a id="a-4P"></a>然功德相而各有异。<a id="a-4Q"></a>除盖障菩萨白佛言。<a id="a-4R"></a>世尊。<a id="a-4S"></a>功德相异者。<a id="a-4T"></a>其事云何。<a id="a-4U"></a>佛言。<a id="a-4V"></a>善男子。<a id="a-4W"></a>我今说喻以明斯义。<a id="a-4X"></a>譬如摩尼之宝若不磨治与磨治者。<a id="a-4Y"></a>二宝俱名摩尼之数。<a id="a-4Z"></a>而彼已磨治者。<a id="a-4a"></a>摩尼之宝。<a id="a-4b"></a>光明焕耀莹洁可爱。<a id="a-4c"></a>与不磨治不可伦比。<a id="a-4d"></a>菩萨身摩尼宝。<a id="a-4e"></a>如来身摩尼宝。<a id="a-4f"></a>亦复如是。<a id="a-4g"></a>如实皆同。<a id="a-4h"></a>然菩萨身摩尼之宝。<a id="a-4i"></a>对如来身摩尼宝前。<a id="a-4j"></a>说其清净。<a id="a-4k"></a>光明之相不可伦比。<a id="a-4l"></a>何以故。<a id="a-4m"></a>以如来身摩尼之宝广大无量。<a id="a-4n"></a>满有情界及虚空界。<a id="a-4o"></a>光明显焕照耀而住。<a id="a-4p"></a>所以者何。<a id="a-4q"></a>如来身摩尼宝者。<a id="a-4r"></a>磨治清净离一切垢。<a id="a-4s"></a>不可以菩萨身摩尼之宝而为伦比。<a id="a-4t"></a>何以故。<a id="a-4u"></a>菩萨有余垢故。<a id="a-4v"></a>又善男子。<a id="a-4w"></a>如白分中初二夜月与彼望夕。<a id="a-4x"></a>圆明相远体无殊异。<a id="a-4y"></a>法有差渐故。<a id="a-4z"></a>如来之身菩萨之身。<a id="a-50"></a>亦复如是。<a id="a-51"></a>俱名为身。<a id="a-52"></a>然菩萨身光明照耀。<a id="a-53"></a>对如来前不可伦比。<a id="a-54"></a>其犹初二与十五月。<a id="a-55"></a>善男子。<a id="a-56"></a>是故当知。<a id="a-57"></a>说如来身与菩萨身。<a id="a-58"></a>虽同一相而功德异。<a id="a-59"></a>复次善男子。<a id="a-5A"></a>菩萨若修十种法者。<a id="a-5B"></a>得金刚不坏身。<a id="a-5C"></a>何等为十。<a id="a-5D"></a>一者不为贪嗔痴所坏。<a id="a-5E"></a>二者不为忿恼疲倦骄慢颠倒见等所坏。<a id="a-5F"></a>三者不为世间八法所坏。<a id="a-5G"></a>四者不为恶趣之苦所坏。<a id="a-5H"></a>五者不为一切苦所坏。<a id="a-5I"></a>六者不为生老死苦所坏。<a id="a-5J"></a>七者不为一切外道他论所坏。<a id="a-5K"></a>八者不为诸魔及魔眷属所坏。<a id="a-5L"></a>九者不为声闻缘觉所坏。<a id="a-5M"></a>十者不为一切欲境所坏。<a id="a-5N"></a>善男子。<a id="a-5O"></a>菩萨若修如是十种法者。<a id="a-5P"></a>即得金刚不坏之身。<a id="a-5Q"></a>复次善男子。<a id="a-5R"></a>菩萨若修十种法者。<a id="a-5S"></a>为大导师。<a id="a-5T"></a>何等为十。<a id="a-5U"></a>一者得他信许。<a id="a-5V"></a>二者为他所敬。<a id="a-5W"></a>三者善作指引。<a id="a-5X"></a>四者为他依止。<a id="a-5Y"></a>五者能为济命。<a id="a-5Z"></a>六者善备资粮。<a id="a-5a"></a>七者富有财宝。<a id="a-5b"></a>八者无其止足。<a id="a-5c"></a>九者为作先导。<a id="a-5d"></a>十者善到一切智城。<a id="a-5e"></a>云何是得他信许。<a id="a-5f"></a>乃至善到一切智城。<a id="a-5g"></a>善男子。<a id="a-5h"></a>如海导师若王若王臣皆悉信许。<a id="a-5i"></a>菩萨大导师亦复如是。<a id="a-5j"></a>若诸佛若佛之声闻弟子皆悉信许。<a id="a-5k"></a>又善男子。<a id="a-5l"></a>如海导师得婆罗门刹帝利等一切人民恭敬供养。<a id="a-5m"></a>菩萨大导师亦复如是。<a id="a-5n"></a>得一切学无学众。<a id="a-5o"></a>及余天龙夜叉乾闼婆等恭敬供养。<a id="a-5p"></a>又善男子。<a id="a-5q"></a>如海导师能于旷野险难之中为作指引。<a id="a-5r"></a>令其安隐不生疲倦。<a id="a-5s"></a>菩萨大导师亦复如是。<a id="a-5t"></a>能于生死旷野险难之中。<a id="a-5u"></a>为诸有情指引其道。<a id="a-5v"></a>令知烦恼恶贼之处。<a id="a-5w"></a>使获安隐不生疲倦。<a id="a-5x"></a>又善男子。<a id="a-5y"></a>如海导师为诸孤露困苦之者作其依止。<a id="a-5z"></a>使令得出旷野险路。<a id="a-60"></a>菩萨大导师亦复如是。<a id="a-61"></a>能为诸外道等而作依止。<a id="a-62"></a>使令得出生死旷野大险恶道。<a id="a-63"></a>又善男子。<a id="a-64"></a>如海导师能为王官及余人众。<a id="a-65"></a>设以所须作其济命。<a id="a-66"></a>菩萨大导师亦复如是。<a id="a-67"></a>能为耽着生死诸有情类。<a id="a-68"></a>设以方便作其济命。<a id="a-69"></a>又善男子。<a id="a-6A"></a>如海导师随诸方处若行若住。<a id="a-6B"></a>与诸商众同涉旷野险恶道路期至城邑。<a id="a-6C"></a>是时导师善备资粮令诸商众同出旷野险恶之道。<a id="a-6D"></a>乃至安隐得到城邑。<a id="a-6E"></a>菩萨大导师亦复如是。<a id="a-6F"></a>随欲往诣亲近佛所。<a id="a-6G"></a>欲为摄受广多有情。<a id="a-6H"></a>过大生死险恶道中。<a id="a-6I"></a>欲令有情悉到一切智大城之所。<a id="a-6J"></a>是故菩萨善备福智诸行资粮。<a id="a-6K"></a>又善男子。<a id="a-6L"></a>如海导师欲止诸方富有财宝资生缘具。<a id="a-6M"></a>所谓金银琉璃摩尼珊瑚车渠等宝。<a id="a-6N"></a>菩萨大导师亦复如是。<a id="a-6O"></a>欲止一切智大城故。<a id="a-6P"></a>广集一切佛法胜行。<a id="a-6Q"></a>又善男子。<a id="a-6R"></a>如海导师于其财宝希取无足。<a id="a-6S"></a>菩萨大导师亦复如是。<a id="a-6T"></a>于圣法财积集无足。<a id="a-6U"></a>又善男子。<a id="a-6V"></a>如海导师与诸商众善为先导。<a id="a-6W"></a>何以故。<a id="a-6X"></a>为主宰故。<a id="a-6Y"></a>善增益故。<a id="a-6Z"></a>所作胜上故。<a id="a-6a"></a>能以爱语而摄受故。<a id="a-6b"></a>菩萨大导师亦复如是。<a id="a-6c"></a>能为一切有情而作先导。<a id="a-6d"></a>何以故。<a id="a-6e"></a>于功德法善增益故。<a id="a-6f"></a>分位胜上故。<a id="a-6g"></a>为胜主宰故。<a id="a-6h"></a>出实语故。<a id="a-6i"></a>又善男子。<a id="a-6j"></a>如海导师具力能故得到城邑。<a id="a-6k"></a>菩萨大导师亦复如是。<a id="a-6l"></a>具胜力能得到一切智大城。<a id="a-6m"></a>善男子。<a id="a-6n"></a>此等是为菩萨得他信许乃至善到一切智城。<a id="a-6o"></a>善男子。<a id="a-6p"></a>菩萨若修如是十种法者。<a id="a-6q"></a>为大导师。<a id="a-6r"></a>复次善男子。<a id="a-6s"></a>菩萨若修十种法者。<a id="a-6t"></a>善知正道。<a id="a-6u"></a>何等为十。<a id="a-6v"></a>一者善知道路平坦。<a id="a-6w"></a>二者善知道路险恶。<a id="a-6x"></a>三者善知道路安隐。<a id="a-6y"></a>四者知其道善。<a id="a-6z"></a>五者善知道路流润枯涸。<a id="a-70"></a>六者善知道路处所。<a id="a-71"></a>七者善知道路之相。<a id="a-72"></a>八者善知道路正直。<a id="a-73"></a>九者善知道路诘曲。<a id="a-74"></a>十者善知道路出要。<a id="a-75"></a>善男子。<a id="a-76"></a>菩萨若修如是十种法者。<a id="a-77"></a>善知正道。<a id="a-78"></a>复次善男子。<a id="a-79"></a>菩萨若修十种法者。<a id="a-7A"></a>善能说示无颠倒道。<a id="a-7B"></a>何等为十。<a id="a-7C"></a>一者应以大乘所度有情。<a id="a-7D"></a>即为宣说菩萨道法。<a id="a-7E"></a>不说声闻道法。<a id="a-7F"></a>二者应以声闻乘所度有情。<a id="a-7G"></a>即为宣说声闻道法。<a id="a-7H"></a>不说菩萨道法。<a id="a-7I"></a>三者应以一切智道所度有情。<a id="a-7J"></a>即为宣说一切智法。<a id="a-7K"></a>不说缘觉道法。<a id="a-7L"></a>四者应以缘觉乘法所度有情。<a id="a-7M"></a>即为宣说缘觉道法。<a id="a-7N"></a>不说一切智道。<a id="a-7O"></a>五者着于我执法执诸有情类。<a id="a-7P"></a>如应为说空无我法。<a id="a-7Q"></a>不说我及有情寿者养育补特伽罗道法。<a id="a-7R"></a>六者依着二边有情。<a id="a-7S"></a>即为宣说离二边法。<a id="a-7T"></a>不说着二边法。<a id="a-7U"></a>七者散乱有情。<a id="a-7V"></a>即为宣说止观道法。<a id="a-7W"></a>不说散乱之法。<a id="a-7X"></a>八者爱着戏论有情。<a id="a-7Y"></a>即为宣说真如道法。<a id="a-7Z"></a>不说愚夫爱着戏论之法。<a id="a-7a"></a>九者乐着生死有情。<a id="a-7b"></a>为说涅槃道法。<a id="a-7c"></a>不说生死之法。<a id="a-7d"></a>十者住邪道有情。<a id="a-7e"></a>为说离其过失荆棘之法。<a id="a-7f"></a>不说烦恼荆棘之法。<a id="a-7g"></a>善男子。<a id="a-7h"></a>菩萨若修如是十种法者即能说示无颠倒道。</p>
 </body>
</html>