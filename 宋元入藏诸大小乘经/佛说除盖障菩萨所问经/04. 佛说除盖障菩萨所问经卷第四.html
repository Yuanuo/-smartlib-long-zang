<!doctype html>
<html id="z3IBUcFfd" data-ver="490">
 <head>
  <meta charset="utf-8">
  <meta author="惟净">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说除盖障菩萨所问经卷第四</h1>
  <p id="a2">复次善男子。<a id="a-3"></a>菩萨若修十种法者。<a id="a-4"></a>即得禅定具足何等为十。<a id="a-5"></a>一者广集福德。<a id="a-6"></a>二者多生厌患。<a id="a-7"></a>三者发起精进。<a id="a-8"></a>四者具于多闻。<a id="a-9"></a>五者无颠倒教授勤行修习。<a id="a-A"></a>六者随正法行。<a id="a-B"></a>七者根性明利。<a id="a-C"></a>八者具纯善心。<a id="a-D"></a>九者善了止观。<a id="a-E"></a>十者不着禅相。<a id="a-F"></a>云何是广集福德。<a id="a-G"></a>谓若菩萨于大乘法中久积善根。<a id="a-H"></a>彼彼生中善修戒行。<a id="a-I"></a>为善知识之所摄受。<a id="a-J"></a>随所生处常生婆罗门大族姓家。<a id="a-K"></a>或刹帝利大族。<a id="a-L"></a>或长者大族。<a id="a-M"></a>皆具正信。<a id="a-N"></a>于彼生中以其因缘。<a id="a-O"></a>转复广大增长善根。<a id="a-P"></a>而常不离于善知识。<a id="a-Q"></a>何者是善知识所。<a id="a-R"></a>谓佛及菩萨。<a id="a-S"></a>而能增长宿世善根。<a id="a-T"></a>由惯习力故。<a id="a-U"></a>作是思惟。<a id="a-V"></a>世间大苦世间灾患。<a id="a-W"></a>世无暂停久受萦缠痴暗所覆。<a id="a-X"></a>彼等皆由贪欲为因贪欲为缘。<a id="a-Y"></a>了此因缘是为菩萨广集福德。<a id="a-Z"></a>云何是多生厌患。<a id="a-a"></a>谓若菩萨以是缘故乃起思惟。<a id="a-b"></a>我今不应于此世间合曾相中。<a id="a-c"></a>染着亲近诸欲境界。<a id="a-d"></a>而诸欲者虚妄分别。<a id="a-e"></a>如世尊言。<a id="a-f"></a>常以多种因缘毁呰贪欲。<a id="a-g"></a>所谓欲如利叉。<a id="a-h"></a>欲如利戟。<a id="a-i"></a>欲如剑锋。<a id="a-j"></a>欲如刀锋。<a id="a-k"></a>欲如毒蛇。<a id="a-l"></a>欲如聚沫。<a id="a-m"></a>欲如痈疽。<a id="a-n"></a>欲极臭秽。<a id="a-o"></a>如是欲境心生厌恶。<a id="a-p"></a>乃剃除须发被袈裟衣。<a id="a-q"></a>发正信心舍家出家。<a id="a-r"></a>是为菩萨多生厌患。<a id="a-s"></a>云何是发起精进。<a id="a-t"></a>谓若菩萨由出家故发起精进。<a id="a-u"></a>未得法者皆令得法。<a id="a-v"></a>未悟者令悟。<a id="a-w"></a>未证者令证。<a id="a-x"></a>是为菩萨发起精进。<a id="a-y"></a>云何是具于多闻。<a id="a-z"></a>谓若菩萨由此因缘。<a id="a-10"></a>能听能受诸有所说。<a id="a-11"></a>世俗谛法及胜义谛法。<a id="a-12"></a>是为菩萨具于多闻。<a id="a-13"></a>云何是无颠倒教授勤行修习。<a id="a-14"></a>谓若菩萨。<a id="a-15"></a>于其世俗胜义二种法中。<a id="a-16"></a>能正教授勤行修习。<a id="a-17"></a>无颠倒法。<a id="a-18"></a>是为菩萨无颠倒教授勤行修习。<a id="a-19"></a>云何是随正法行。<a id="a-1A"></a>谓若菩萨于正见正思惟正语正业正命正勤正念正定此等正法中。<a id="a-1B"></a>菩萨如是行即觉了正道。<a id="a-1C"></a>是为菩萨随正法行。<a id="a-1D"></a>云何是根性明利。<a id="a-1E"></a>谓若菩萨由行正法故。<a id="a-1F"></a>辩慧明了利根转胜。<a id="a-1G"></a>是为菩萨根性明利。<a id="a-1H"></a>云何具纯善心。<a id="a-1I"></a>谓若菩萨利根胜故多生厌患。<a id="a-1J"></a>远离大众一切愦闹。<a id="a-1K"></a>及世杂语欲觉嗔觉害灭等觉皆悉远离。<a id="a-1L"></a>亦复不着知识亲爱名闻利养所欲等事。<a id="a-1M"></a>身心寂静得纯善心。<a id="a-1N"></a>由善心故作是观察。<a id="a-1O"></a>今我此心于何法中行。<a id="a-1P"></a>若善若不善若无记邪。<a id="a-1Q"></a>若行善法即得欢喜清净心生。<a id="a-1R"></a>何者是善法所谓三十七菩提分法。<a id="a-1S"></a>若行不善法者。<a id="a-1T"></a>当起厌患多种观察。<a id="a-1U"></a>勤行断除不善之法。<a id="a-1V"></a>何者是为不善之法谓贪嗔痴。<a id="a-1W"></a>贪有三种上中下品。<a id="a-1X"></a>上品贪者。<a id="a-1Y"></a>若身若心极其分位。<a id="a-1Z"></a>而生染着无离贪心。<a id="a-1a"></a>由染着故于一切处不生惭愧。<a id="a-1b"></a>何者是无惭。<a id="a-1c"></a>谓独止一处作是思惟。<a id="a-1d"></a>而起寻求诸所欲事。<a id="a-1e"></a>称赞欲境自现有德。<a id="a-1f"></a>是为无惭。<a id="a-1g"></a>何者是无愧。<a id="a-1h"></a>由彼贪欲因缘。<a id="a-1i"></a>于父母等前违背很戾及生恼害。<a id="a-1j"></a>于余师尊之所亦无耻忸。<a id="a-1k"></a>自现有德是为无愧。<a id="a-1l"></a>以是因缘。<a id="a-1m"></a>命终之后堕恶趣中。<a id="a-1n"></a>此名上品贪。<a id="a-1o"></a>中品贪者。<a id="a-1p"></a>谓若亲近诸欲境时。<a id="a-1q"></a>自初至末虽复暂有所成。<a id="a-1r"></a>旋起离贪之心即生变悔。<a id="a-1s"></a>此名中品贪。<a id="a-1t"></a>下品贪者。<a id="a-1u"></a>谓若亲近诸欲境时。<a id="a-1v"></a>或身相触或共语言或瞻视间。<a id="a-1w"></a>旋起即灭。<a id="a-1x"></a>此名下品贪。<a id="a-1y"></a>总要而言。<a id="a-1z"></a>一切济命受用资具。<a id="a-20"></a>有所欲者皆名下品贪。<a id="a-21"></a>嗔有三种上中下品。<a id="a-22"></a>上品嗔者。<a id="a-23"></a>随于所起诸嗔境中。<a id="a-24"></a>生极嗔恚而复暴恶。<a id="a-25"></a>遍造五无间罪。<a id="a-26"></a>或随造一无间罪。<a id="a-27"></a>或谤正法。<a id="a-28"></a>凡如是等总聚五无间罪。<a id="a-29"></a>算分数分及譬喻分。<a id="a-2A"></a>乃至乌波尼杀昙分。<a id="a-2B"></a>皆不能及。<a id="a-2C"></a>由此因缘。<a id="a-2D"></a>身坏命终堕大地狱。<a id="a-2E"></a>若或暂得生于人间。<a id="a-2F"></a>身相黑色其目赤恶。<a id="a-2G"></a>性多恚暴。<a id="a-2H"></a>此因缘故。<a id="a-2I"></a>还堕地狱。<a id="a-2J"></a>此名上品嗔。<a id="a-2K"></a>中品嗔者。<a id="a-2L"></a>随于诸嗔境中若暂起已。<a id="a-2M"></a>或微分造不善罪业即速变悔。<a id="a-2N"></a>旋起对治而令止息。<a id="a-2O"></a>此名中品嗔。<a id="a-2P"></a>下品嗔者。<a id="a-2Q"></a>谓于亲爱和合境中。<a id="a-2R"></a>随以嗔缘辄生轻谤。<a id="a-2S"></a>虽复暂起于刹那间即生变悔。<a id="a-2T"></a>旋起对治而令息灭此名下品嗔。<a id="a-2U"></a>痴有三种上中下品。<a id="a-2V"></a>上品痴者。<a id="a-2W"></a>谓一切处若行若止。<a id="a-2X"></a>悉无善作亦无忧戚。<a id="a-2Y"></a>不生变悔此名上品痴。<a id="a-2Z"></a>中品痴者。<a id="a-2a"></a>若起少分不善之业。<a id="a-2b"></a>虽有所成即速变悔。<a id="a-2c"></a>于同梵行人所。<a id="a-2d"></a>忏谢其罪不现己德。<a id="a-2e"></a>此名中品痴。<a id="a-2f"></a>下品痴者。<a id="a-2g"></a>谓于如来所制戒中不越性罪。<a id="a-2h"></a>违犯初篇戒学之罪。<a id="a-2i"></a>此名下品痴。<a id="a-2j"></a>菩萨离是染法即得心善寂静。<a id="a-2k"></a>由是善故能离欲爱欲贪诸欲染着。<a id="a-2l"></a>何以故。<a id="a-2m"></a>随心善故。<a id="a-2n"></a>若行无记法者。<a id="a-2o"></a>谓即想念勤行伺察。<a id="a-2p"></a>何等是无记。<a id="a-2q"></a>若心不缘外。<a id="a-2r"></a>亦不缘内。<a id="a-2s"></a>不缘善不缘不善。<a id="a-2t"></a>不住止法。<a id="a-2u"></a>不行观法。<a id="a-2v"></a>其心沉下着于睡眠。<a id="a-2w"></a>如人睡觉目视不明。<a id="a-2x"></a>若无记心现前。<a id="a-2y"></a>心不明利亦复如是。<a id="a-2z"></a>是故菩萨若行善心。<a id="a-30"></a>即得心生欢喜其心安住。<a id="a-31"></a>是为菩萨具纯善心。<a id="a-32"></a>云何是善了止观。<a id="a-33"></a>谓若菩萨由具如是纯善心故能观诸法。<a id="a-34"></a>此法如幻此法如梦。<a id="a-35"></a>此法不善此法是善。<a id="a-36"></a>此法出离此法非出离。<a id="a-37"></a>菩萨作是思惟。<a id="a-38"></a>彼一切法。<a id="a-39"></a>心为依止心为先导。<a id="a-3A"></a>应当善摄其心。<a id="a-3B"></a>善调伏心。<a id="a-3C"></a>善觉了心。<a id="a-3D"></a>由此即能善摄诸法。<a id="a-3E"></a>亦善调伏及善觉了。<a id="a-3F"></a>如是即能正观诸法。<a id="a-3G"></a>此因缘故得心寂止。<a id="a-3H"></a>以心系心。<a id="a-3I"></a>以心止心。<a id="a-3J"></a>以心住心。<a id="a-3K"></a>如是策勤心寂止故。<a id="a-3L"></a>即得心一境性。<a id="a-3M"></a>心一境故。<a id="a-3N"></a>即成三摩地。<a id="a-3O"></a>三摩呬多。<a id="a-3P"></a>由是现前得离生喜乐。<a id="a-3Q"></a>由喜乐心故即能远离罪不善法。<a id="a-3R"></a>乃能成就有寻有伺离生喜乐初禅定法。<a id="a-3S"></a>次复于诸寻伺悉无对碍。<a id="a-3T"></a>于其喜乐不生味着。<a id="a-3U"></a>作无常观已。<a id="a-3V"></a>还从初禅定心渐次而起。<a id="a-3W"></a>远离寻伺有所著心。<a id="a-3X"></a>即能成就无寻无伺定生喜乐二禅定法。<a id="a-3Y"></a>次复于乐观苦作苦观已。<a id="a-3Z"></a>即得舍行舍念行成。<a id="a-3a"></a>如圣所观。<a id="a-3b"></a>能正觉了妙乐现前。<a id="a-3c"></a>即能成就离喜妙乐三禅定法。<a id="a-3d"></a>次复于三禅定中。<a id="a-3e"></a>作空观已引四禅心。<a id="a-3f"></a>彼四禅中除去我执。<a id="a-3g"></a>我执离故苦乐悉断。<a id="a-3h"></a>苦乐断故如先所起。<a id="a-3i"></a>悦意恼意亦悉舍离。<a id="a-3j"></a>即能成就舍念清净四禅定法。<a id="a-3k"></a>次复于自身相与虚空相等作一解脱。<a id="a-3l"></a>观如是解脱故。<a id="a-3m"></a>于一切处一切种类。<a id="a-3n"></a>过诸色想及离障碍。<a id="a-3o"></a>由过色想离障碍故。<a id="a-3p"></a>彼种种想悉无作意缘。<a id="a-3q"></a>无边虚空而为行相。<a id="a-3r"></a>即能成就空无边处定法。<a id="a-3s"></a>次复于空无边处。<a id="a-3t"></a>俱时观彼识无边处而为行相。<a id="a-3u"></a>即能成就识无边处定法。<a id="a-3v"></a>次复过彼识无边处。<a id="a-3w"></a>缘无所有处而为行相。<a id="a-3x"></a>即能成就无所有处定法。<a id="a-3y"></a>次复过彼无所有处。<a id="a-3z"></a>缘非想非非想处。<a id="a-40"></a>而为行相。<a id="a-41"></a>即能成就非想非非想处定法。<a id="a-42"></a>次于上心无复行相。<a id="a-43"></a>灭诸想受离诸发悟名灭尽定。<a id="a-44"></a>如是等法。<a id="a-45"></a>是为菩萨善了止观。<a id="a-46"></a>云何是不着禅相。<a id="a-47"></a>谓若菩萨虽入灭定。<a id="a-48"></a>亦不乐着寂灭。<a id="a-49"></a>即能俱时发起慈心。<a id="a-4A"></a>悉离怨亲违顺等境运心广大。<a id="a-4B"></a>先于一方起慈无量行。<a id="a-4C"></a>普遍观察作解脱已。<a id="a-4D"></a>南西北方四维上下亦复如是。<a id="a-4E"></a>慈心起已悲喜舍心亦悉如前。<a id="a-4F"></a>远离怨亲违顺等境运心广大。<a id="a-4G"></a>周遍十方起悲喜舍无量之行。<a id="a-4H"></a>普遍观察悉作解脱。<a id="a-4I"></a>菩萨如是即能起五神通。<a id="a-4J"></a>亦不以自足不着禅相。<a id="a-4K"></a>而复进求上法圆满菩提胜行。<a id="a-4L"></a>是为菩萨不着禅相。<a id="a-4M"></a>善男子。<a id="a-4N"></a>菩萨若修如是十种法者。<a id="a-4O"></a>即得禅定具足。<a id="a-4P"></a>又善男子。<a id="a-4Q"></a>菩萨若修十种法者。<a id="a-4R"></a>即得胜慧具足。<a id="a-4S"></a>何等为十。<a id="a-4T"></a>一者善解无我。<a id="a-4U"></a>二者善知业报。<a id="a-4V"></a>三者善了有为之法。<a id="a-4W"></a>四者善知轮回流转。<a id="a-4X"></a>五者善解轮回出要之法。<a id="a-4Y"></a>六者善解声闻缘觉乘法。<a id="a-4Z"></a>七者善解大乘之法。<a id="a-4a"></a>八者善能遮止魔业。<a id="a-4b"></a>九者具无颠倒慧。<a id="a-4c"></a>十者具无等慧。<a id="a-4d"></a>善男子。<a id="a-4e"></a>云何是善解无我。<a id="a-4f"></a>谓若菩萨以正慧观察色受想行识。<a id="a-4g"></a>观彼色时色生不可得。<a id="a-4h"></a>集亦不可得。<a id="a-4i"></a>灭亦不可得。<a id="a-4j"></a>受想行识生不可得。<a id="a-4k"></a>集不可得。<a id="a-4l"></a>灭不可得。<a id="a-4m"></a>彼胜义谛不离世俗谛。<a id="a-4n"></a>若胜义谛若世俗谛。<a id="a-4o"></a>彼二自性但有言说。<a id="a-4p"></a>假名而无实体。<a id="a-4q"></a>菩萨虽如是观。<a id="a-4r"></a>亦不以此缘弃舍诸行发勤精进。<a id="a-4s"></a>为诸有情成利益事。<a id="a-4t"></a>如救头然及如烧衣。<a id="a-4u"></a>是为菩萨善解无我。<a id="a-4v"></a>云何是善知业报。<a id="a-4w"></a>谓若菩萨作是伺察。<a id="a-4x"></a>今此世间合会之相。<a id="a-4y"></a>犹如幻化及如乾闼婆城自性皆空。<a id="a-4z"></a>若于情非情中着于我执。<a id="a-50"></a>彼等有情由是不能觉了正道。<a id="a-51"></a>而彼有情作如是念。<a id="a-52"></a>若无我无有情无寿命蠕动养者。<a id="a-53"></a>士夫补特伽罗。<a id="a-54"></a>意生摩拏嚩迦等。<a id="a-55"></a>即无善不善业而可表示。<a id="a-56"></a>谁为受者。<a id="a-57"></a>无实有情业报可得。<a id="a-58"></a>菩萨虽复如实了知无实有情。<a id="a-59"></a>而亦显彰善恶业报。<a id="a-5A"></a>菩萨以其正慧如实了者。<a id="a-5B"></a>是为菩萨善知业报。<a id="a-5C"></a>云何是善了有为法。<a id="a-5D"></a>谓若菩萨于有为法中。<a id="a-5E"></a>以其正慧能善觉已。<a id="a-5F"></a>乃作是念。<a id="a-5G"></a>此有为法。<a id="a-5H"></a>而无暂停念念流动。<a id="a-5I"></a>犹如露滴及如涧水迅流不住。<a id="a-5J"></a>岂有智者。<a id="a-5K"></a>于此等法中。<a id="a-5L"></a>而生取着及起爱乐。<a id="a-5M"></a>若乐境谢时或生忧戚。<a id="a-5N"></a>由此因缘。<a id="a-5O"></a>是故深生厌离乐求寂灭。<a id="a-5P"></a>是为菩萨善了有为法。<a id="a-5Q"></a>云何是善知轮回流转。<a id="a-5R"></a>谓若菩萨作是伺察。<a id="a-5S"></a>今此世间合会之相。<a id="a-5T"></a>无明暗蔽轮回相续。<a id="a-5U"></a>皆由爱绳所系缚故。<a id="a-5V"></a>爱故生取由取因故善不善业诸行造作。<a id="a-5W"></a>以彼善不善业行起作故。<a id="a-5X"></a>有有相续。<a id="a-5Y"></a>有故有生生故老死。<a id="a-5Z"></a>由死法故忧悲苦恼随起缠缚。<a id="a-5a"></a>如是即一大苦蕴集。<a id="a-5b"></a>而生死轮相续流转。<a id="a-5c"></a>犹汲水轮宛转上下。<a id="a-5d"></a>菩萨以其正慧于此等法如实了知。<a id="a-5e"></a>是为菩萨善知轮回流转。<a id="a-5f"></a>云何是善解轮回出要之法。<a id="a-5g"></a>谓若菩萨作是伺察。<a id="a-5h"></a>若无无明即无行。<a id="a-5i"></a>无行即无识。<a id="a-5j"></a>无识即无名色六处触受爱取有生。<a id="a-5k"></a>无生即老死忧悲苦恼等法。<a id="a-5l"></a>皆悉断灭。<a id="a-5m"></a>菩萨以其正慧。<a id="a-5n"></a>于此等法如实觉了。<a id="a-5o"></a>是为菩萨善解轮回出要之法。<a id="a-5p"></a>云何是善解声闻缘觉乘法。<a id="a-5q"></a>谓若菩萨作是伺察。<a id="a-5r"></a>此法得须陀洹果。<a id="a-5s"></a>此法得斯陀含果。<a id="a-5t"></a>此法得阿那含果此法尽漏断诸有结。<a id="a-5u"></a>不受后有究竟涅槃。<a id="a-5v"></a>得阿罗汉果。<a id="a-5w"></a>此法得缘觉果如犀一角。<a id="a-5x"></a>菩萨于如是等果。<a id="a-5y"></a>以其正慧如实了已。<a id="a-5z"></a>然亦不于彼法之中而为取证。<a id="a-60"></a>何以故。<a id="a-61"></a>菩萨作是思惟。<a id="a-62"></a>我摄受一切有情作师子吼。<a id="a-63"></a>我应为彼一切有情。<a id="a-64"></a>于生死旷野险难之中与作救拔。<a id="a-65"></a>我今不应独出生死。<a id="a-66"></a>菩萨起是行愿坚固。<a id="a-67"></a>是为菩萨善解声闻缘觉乘法。<a id="a-68"></a>云何是善解大乘。<a id="a-69"></a>谓若菩萨于诸学门能善修学。<a id="a-6A"></a>然于学时而不可得。<a id="a-6B"></a>于所学道亦不可得。<a id="a-6C"></a>菩萨虽于彼相不可得故。<a id="a-6D"></a>亦不以彼因缘堕于断见。<a id="a-6E"></a>是为菩萨善解大乘。<a id="a-6F"></a>云何是善能遮止魔业。<a id="a-6G"></a>谓若菩萨于一切处。<a id="a-6H"></a>常离恶知识亦不至恶国。<a id="a-6I"></a>复不亲近修习外道典籍。<a id="a-6J"></a>于一切处而常远离世间利养供给等事。<a id="a-6K"></a>及余烦恼等障菩提道者而悉除遣。<a id="a-6L"></a>即起对治破坏之法。<a id="a-6M"></a>是为菩萨善能遮止魔业。<a id="a-6N"></a>云何是具无颠倒慧。<a id="a-6O"></a>谓若菩萨于世间一切文论典章诸事业中。<a id="a-6P"></a>悉以胜慧引入修学。<a id="a-6Q"></a>菩萨学者。<a id="a-6R"></a>但为成熟诸有情故。<a id="a-6S"></a>不为知识名称所欲等事。<a id="a-6T"></a>不显己德。<a id="a-6U"></a>谓以如来法律。<a id="a-6V"></a>是为最上最胜言说具大威德。<a id="a-6W"></a>由显如是胜功德故。<a id="a-6X"></a>精勤修学终不堕于外道邪见。<a id="a-6Y"></a>是为菩萨具无颠倒慧。<a id="a-6Z"></a>云何是具无等慧。<a id="a-6a"></a>谓若菩萨于世间天人魔梵沙门婆罗门诸有情中。<a id="a-6b"></a>无与菩萨智慧等者。<a id="a-6c"></a>而菩萨慧中唯除如来应供正等正觉智慧最胜。<a id="a-6d"></a>世间天人魔梵众中无复过上。<a id="a-6e"></a>是为菩萨具无等慧。<a id="a-6f"></a>善男子。<a id="a-6g"></a>菩萨若修如是十种法者。<a id="a-6h"></a>即得胜慧具足。<a id="a-6i"></a>又善男子。<a id="a-6j"></a>菩萨若修十种法者。<a id="a-6k"></a>即得方便具足。<a id="a-6l"></a>何等为十。<a id="a-6m"></a>一者善解回向方便。<a id="a-6n"></a>二者善回外道诸见方便。<a id="a-6o"></a>三者善回五尘境界方便。<a id="a-6p"></a>四者善除疑悔方便。<a id="a-6q"></a>五者善知救度有情方便。<a id="a-6r"></a>六者善解有情济命方便。<a id="a-6s"></a>七者善知受施方便。<a id="a-6t"></a>八者善回二乘趣入大乘方便。<a id="a-6u"></a>九者善知示教利喜方便。<a id="a-6v"></a>十者善知供养承事如来方便。<a id="a-6w"></a>善男子。<a id="a-6x"></a>云何是善解回向方便。<a id="a-6y"></a>谓若菩萨于其一切非己所有无摄属者。<a id="a-6z"></a>若华若果若众香树。<a id="a-70"></a>若妙香树。<a id="a-71"></a>若诸宝树。<a id="a-72"></a>若氎树。<a id="a-73"></a>若华树。<a id="a-74"></a>若果树。<a id="a-75"></a>非己所有无摄属者。<a id="a-76"></a>常当昼三时中夜三时中。<a id="a-77"></a>想作供养诸佛菩萨。<a id="a-78"></a>以彼善根回向阿耨多罗三藐三菩提。<a id="a-79"></a>又于佛说广大甚深经中。<a id="a-7A"></a>诸供养法听已深心而生信乐。<a id="a-7B"></a>以此善根回向诸佛菩萨。<a id="a-7C"></a>又于十方世界一切菩萨。<a id="a-7D"></a>及诸有情所作一切善业圆满菩提行者。<a id="a-7E"></a>菩萨深心而悉随喜。<a id="a-7F"></a>以此善根回向阿耨多罗三藐三菩提。<a id="a-7G"></a>又于如来塔庙。<a id="a-7H"></a>或于如来像前。<a id="a-7I"></a>以华香涂香布施供养。<a id="a-7J"></a>当愿一切有情蠲除破戒秽恶之香。<a id="a-7K"></a>普愿一切有情获得戒香清净。<a id="a-7L"></a>又若扫塔涂地之时。<a id="a-7M"></a>当愿一切有情离诸恶相。<a id="a-7N"></a>获得相好端严具善威仪又以华盖供养佛时。<a id="a-7O"></a>当愿一切有情离诸烦恼烧然。<a id="a-7P"></a>又若入塔寺时即起是念。<a id="a-7Q"></a>当愿一切有情入涅槃城。<a id="a-7R"></a>出塔寺时即起是念。<a id="a-7S"></a>当愿一切有情出离生死。<a id="a-7T"></a>又于所止若开户时即起是念。<a id="a-7U"></a>当愿开诸善趣出世智门。<a id="a-7V"></a>若闭户时即起是念。<a id="a-7W"></a>当愿扃闭诸恶趣门。<a id="a-7X"></a>若随坐时即起是念。<a id="a-7Y"></a>当愿一切有情坐菩提场。<a id="a-7Z"></a>若右胁卧时即起是念。<a id="a-7a"></a>当愿一切有情悉作如是右胁涅槃。<a id="a-7b"></a>若或起时即作是念。<a id="a-7c"></a>当愿一切有情超出烦恼淤泥。<a id="a-7d"></a>若动止时即作是念。<a id="a-7e"></a>当愿一切有情获得大人所行所止。<a id="a-7f"></a>若安住时即起是念。<a id="a-7g"></a>当愿一切有情离诸忧恼。<a id="a-7h"></a>若大小便利时即起是念。<a id="a-7i"></a>当愿一切有情涤除烦恼垢染过失。<a id="a-7j"></a>若盥手时即起是念。<a id="a-7k"></a>当愿一切有情蠲除烦恼秽气。<a id="a-7l"></a>若濯足时即起是念。<a id="a-7m"></a>当愿一切有情除去种种烦恼尘坌。<a id="a-7n"></a>若嚼齿木时即起是念。<a id="a-7o"></a>当愿一切有情离诸垢染。<a id="a-7p"></a>乃至身诸分位。<a id="a-7q"></a>若运用时皆愿一切有情悉得利益安乐。<a id="a-7r"></a>若于如来塔庙作礼奉时即起是念。<a id="a-7s"></a>当愿一切有情悉得天人尊重礼奉。<a id="a-7t"></a>是为菩萨善解回向方便。</p>
 </body>
</html>