<!doctype html>
<html id="z3IBUcbft" data-ver="253">
 <head>
  <meta charset="utf-8">
  <meta author="惟净">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说除盖障菩萨所问经卷第二十</h1>
  <p id="a2">尔时复有无数百千夜叉之众。<a id="a-3"></a>雨诸莲华而伸供养。<a id="a-4"></a>又复吹击和风触者安乐。</p>
  <p id="a5">复有无数诸佛刹中。<a id="a-6"></a>彼彼如来。<a id="a-7"></a>为供养世尊释迦牟尼佛及正法故。<a id="a-8"></a>各从眉间放大光明。<a id="a-9"></a>其光具有青黄赤白红颇胝迦及翡翠等种种之色及种种相。<a id="a-A"></a>种种光明右绕于此三千大千世界普遍照耀。<a id="a-B"></a>而悉除破一切暗冥。<a id="a-C"></a>光复旋还绕象头山。<a id="a-D"></a>后从世尊顶门而入。</p>
  <p id="aE">复有无数百千婆罗门刹帝利士庶人民。<a id="a-F"></a>各持香花涂香末香。<a id="a-G"></a>众妙花鬘衣服幢幡及诸宝盖。<a id="a-H"></a>置于佛前以伸供养。</p>
  <p id="aI">当佛宣说如是正法及诸天龙神献供养时。<a id="a-J"></a>有七十二那庾多菩萨。<a id="a-K"></a>得无生法忍。<a id="a-L"></a>无数百千俱胝那庾多有情。<a id="a-M"></a>远尘离垢得法眼净。<a id="a-N"></a>无数百千俱胝那庾多有情。<a id="a-O"></a>先未曾发菩提心者。<a id="a-P"></a>皆发无上大菩提心。</p>
  <p id="aQ">尔时有一天女名曰长寿。<a id="a-R"></a>久住于此象头山中。<a id="a-S"></a>与自眷属先在佛会。<a id="a-T"></a>即从座起。<a id="a-U"></a>为供养佛故往自宫中。<a id="a-V"></a>取诸供养还来诣佛。<a id="a-W"></a>到佛所已尊重恭敬。<a id="a-X"></a>专谛一心献诸供养。<a id="a-Y"></a>如是至诚作供养已。<a id="a-Z"></a>前白佛言。<a id="a-a"></a>世尊。<a id="a-b"></a>我知过去久久生中。<a id="a-c"></a>有七万二千诸佛如来悉曾于此象头山中。<a id="a-d"></a>说此正法亦如是义亦如是理亦如是文。<a id="a-e"></a>佛言。<a id="a-f"></a>长寿天女。<a id="a-g"></a>汝快得善利。<a id="a-h"></a>值遇如是法宝出世。<a id="a-i"></a>一一亲闻。</p>
  <p id="aj">尔时会中有诸天子咸作是念。<a id="a-k"></a>今此天女。<a id="a-l"></a>久已曾闻如是正法。<a id="a-m"></a>复曾亲近多佛如来。<a id="a-n"></a>何故不能转此女身。<a id="a-o"></a>时除盖障菩萨知诸天子心所念已。<a id="a-p"></a>白佛言。<a id="a-q"></a>世尊。<a id="a-r"></a>何因何缘。<a id="a-s"></a>此长寿天女具大威德。<a id="a-t"></a>久已曾闻如是正法。<a id="a-u"></a>复曾亲近多佛如来。<a id="a-v"></a>何故不转此女人身。<a id="a-w"></a>佛言。<a id="a-x"></a>善男子。<a id="a-y"></a>不转女身者。<a id="a-z"></a>广为利乐一切有情大因缘故。<a id="a-10"></a>所以者何。<a id="a-11"></a>善男子。<a id="a-12"></a>今此天女。<a id="a-13"></a>已住不可思议解脱菩萨之位。<a id="a-14"></a>我知此长寿天女。<a id="a-15"></a>曾于超过算数诸如来所。<a id="a-16"></a>劝请发菩提心。<a id="a-17"></a>乃至入大涅槃。<a id="a-18"></a>以是缘故。<a id="a-19"></a>而此天女。<a id="a-1A"></a>获是广大神通威德善男子。<a id="a-1B"></a>此长寿天女。<a id="a-1C"></a>即于贤劫中供养诸佛已。<a id="a-1D"></a>此佛刹中当得成佛。<a id="a-1E"></a>号曰长寿如来应供正等正觉。</p>
  <p id="a1F">尔时世尊复告长寿天女言。<a id="a-1G"></a>汝今应现自佛国土庄严之事。<a id="a-1H"></a>时长寿天女。<a id="a-1I"></a>即入现一切色相三摩地于是三摩地中。<a id="a-1J"></a>现此三千大千世界地平如掌。<a id="a-1K"></a>除去黑山土石山等。<a id="a-1L"></a>及余一切本有树木。<a id="a-1M"></a>清净可爱琉璃所成。<a id="a-1N"></a>处处皆有妙劫波树。<a id="a-1O"></a>处处皆有清净严好泉源池沼。<a id="a-1P"></a>八功德水充满其中。<a id="a-1Q"></a>除去一切凡常人类。<a id="a-1R"></a>亦复不闻女人之声。<a id="a-1S"></a>处处皆现广大莲花。<a id="a-1T"></a>其一一花量如车轮。<a id="a-1U"></a>诸莲花中有菩萨像加趺而坐。<a id="a-1V"></a>复现世尊长寿如来应供正等正觉。<a id="a-1W"></a>与诸菩萨共会说法。<a id="a-1X"></a>有无数百千俱胝那庾多帝释梵王护世天等之所围绕。<a id="a-1Y"></a>又有无数百千俱胝那庾多菩萨之众围绕听法。<a id="a-1Z"></a>所谓亦说如是法门。</p>
  <p id="a1a">尔时长寿天女如是现已。<a id="a-1b"></a>即从三摩地起。<a id="a-1c"></a>于世尊前。<a id="a-1d"></a>右绕三匝隐而不现。</p>
  <p id="a1e">尔时除盖障菩萨前白佛言。<a id="a-1f"></a>世尊。<a id="a-1g"></a>若有善男子善女人。<a id="a-1h"></a>于此正法。<a id="a-1i"></a>听闻受持读诵记念解释其义。<a id="a-1j"></a>复为他人广大说者。<a id="a-1k"></a>是人得几所福。<a id="a-1l"></a>佛言。<a id="a-1m"></a>善男子。<a id="a-1n"></a>正使三千大千世界。<a id="a-1o"></a>满中有情悉行布施。<a id="a-1p"></a>经无量时相续不断。<a id="a-1q"></a>若有善男子善女人。<a id="a-1r"></a>于此正法发清净心。<a id="a-1s"></a>如法书写复善详校。<a id="a-1t"></a>又以净心转施于他。<a id="a-1u"></a>是人所获福德倍胜于前何以故善男子。<a id="a-1v"></a>夫财施者不出生死。<a id="a-1w"></a>而法施者最上最胜。<a id="a-1x"></a>所以者何。<a id="a-1y"></a>一切有情在生死中。<a id="a-1z"></a>贪受种种财利事故。<a id="a-20"></a>不能受彼最上法味出于世间。<a id="a-21"></a>又善男子。<a id="a-22"></a>正使有人。<a id="a-23"></a>以此三千大千世界满中有情。<a id="a-24"></a>悉令安住十善业道。<a id="a-25"></a>若复有人。<a id="a-26"></a>于此正法。<a id="a-27"></a>听闻受持读诵记念解释其义。<a id="a-28"></a>复为他人广大说者。<a id="a-29"></a>是人所获福德倍胜于前。<a id="a-2A"></a>何以故。<a id="a-2B"></a>善男子。<a id="a-2C"></a>十善业道从是正法所出生故。<a id="a-2D"></a>又善男子。<a id="a-2E"></a>正使三千大千世界满中有情。<a id="a-2F"></a>悉令证得须陀洹果斯陀含果阿那含果阿罗汉果。<a id="a-2G"></a>若复有人于此正法。<a id="a-2H"></a>听闻受持读诵记念解释其义。<a id="a-2I"></a>复为他人广大说者。<a id="a-2J"></a>是人所获福德倍胜于前。<a id="a-2K"></a>何以故。<a id="a-2L"></a>善男子。<a id="a-2M"></a>当知一切声闻缘觉。<a id="a-2N"></a>皆悉从是法性中来。<a id="a-2O"></a>诸菩萨者。<a id="a-2P"></a>亦悉从是法性中来。<a id="a-2Q"></a>如来亦得是法性故出现世间。<a id="a-2R"></a>又善男子。<a id="a-2S"></a>若人能于如是正法。<a id="a-2T"></a>受持读诵解其义者。<a id="a-2U"></a>是人即同于诸经中受持读诵解释义趣。<a id="a-2V"></a>何以故。<a id="a-2W"></a>此法性者是诸法母。<a id="a-2X"></a>善男子。<a id="a-2Y"></a>而诸菩萨。<a id="a-2Z"></a>若不得此正法性者。<a id="a-2a"></a>即不能得广大法性。</p>
  <p id="a2b">尔时会中诸大声闻。<a id="a-2c"></a>各从座起偏袒右肩。<a id="a-2d"></a>右膝着地俱白佛言。<a id="a-2e"></a>世尊。<a id="a-2f"></a>我等获得此法性已。<a id="a-2g"></a>而能普尽广大生死邪。<a id="a-2h"></a>佛言。<a id="a-2i"></a>诸苾刍如是如是。</p>
  <p id="a2j">尔时世尊。<a id="a-2k"></a>普告在会诸大众言。<a id="a-2l"></a>善男子。<a id="a-2m"></a>若诸地方有能宣说如是正法之处。<a id="a-2n"></a>而彼地方当知即是大菩提场。<a id="a-2o"></a>即是转法轮处。<a id="a-2p"></a>即是大灵塔处。<a id="a-2q"></a>当起是念。<a id="a-2r"></a>是我大师所游止处。<a id="a-2s"></a>何以故。<a id="a-2t"></a>善男子。<a id="a-2u"></a>法性即是菩提。<a id="a-2v"></a>即是转法轮。<a id="a-2w"></a>法轮即是如来。<a id="a-2x"></a>善男子。<a id="a-2y"></a>若供养法者。<a id="a-2z"></a>是即供养诸佛如来。<a id="a-30"></a>若诸地方有说法师所游止处。<a id="a-31"></a>当于彼地起灵塔想。<a id="a-32"></a>于说法师起大师想。<a id="a-33"></a>又复当起善知识想。<a id="a-34"></a>又应当起善导师想。<a id="a-35"></a>由如是故。<a id="a-36"></a>若时见彼说法师已。<a id="a-37"></a>当起净信欢喜之心。<a id="a-38"></a>尊重恭敬承迎于前。<a id="a-39"></a>称扬赞叹白言善哉。<a id="a-3A"></a>复次善男子。<a id="a-3B"></a>我若赞说尊重恭敬法师功德。<a id="a-3C"></a>及说报其法师大恩。<a id="a-3D"></a>如是等事。<a id="a-3E"></a>若经一劫若过一劫。<a id="a-3F"></a>我亦不能说其少分。<a id="a-3G"></a>善男子。<a id="a-3H"></a>若有爱乐法者。<a id="a-3I"></a>诸善男子及善女人。<a id="a-3J"></a>于说法师所履道中。<a id="a-3K"></a>以自身血散洒其地。<a id="a-3L"></a>亦不能报彼说法师少分恩德。<a id="a-3M"></a>何以故。<a id="a-3N"></a>说法师者。<a id="a-3O"></a>以能任持如来法眼极难行故。<a id="a-3P"></a>善男子。<a id="a-3Q"></a>是故诸说法师。<a id="a-3R"></a>当说如是正法之时。<a id="a-3S"></a>应现无畏。<a id="a-3T"></a>不应沉下生障碍心。<a id="a-3U"></a>着新净衣起清净心。<a id="a-3V"></a>当说法时。<a id="a-3W"></a>若人赞叹不起高心。<a id="a-3X"></a>不现我相不生慢执。<a id="a-3Y"></a>不自称誉不凌毁他。<a id="a-3Z"></a>亦复不生染着之心。<a id="a-3a"></a>应当恭敬尊重说法。</p>
  <p id="a3b">尔时帝释天主前白佛言。<a id="a-3c"></a>世尊。<a id="a-3d"></a>若诸地方有说如是正法之处。<a id="a-3e"></a>我当率诸宫属往诣彼所。<a id="a-3f"></a>听受如是甚深正法。<a id="a-3g"></a>及为护助彼说法师。<a id="a-3h"></a>佛言。<a id="a-3i"></a>善哉善哉。<a id="a-3j"></a>憍尸迦。<a id="a-3k"></a>汝善守护如来正法。<a id="a-3l"></a>如汝所作今正是时。</p>
  <p id="a3m">尔时除盖障菩萨白佛言。<a id="a-3n"></a>世尊。<a id="a-3o"></a>此经何名。<a id="a-3p"></a>我等云何奉持。<a id="a-3q"></a>佛言。<a id="a-3r"></a>善男子是经名曰除盖障菩萨所问。<a id="a-3s"></a>亦名宝云。<a id="a-3t"></a>亦名宝积功德。<a id="a-3u"></a>亦名智灯。<a id="a-3v"></a>如是名字汝当受持。</p>
  <p id="a3w">佛说此经已。<a id="a-3x"></a>除盖障菩萨等。<a id="a-3y"></a>彼诸菩萨摩诃萨众。<a id="a-3z"></a>并在会菩萨声闻之众。<a id="a-40"></a>帝释梵王护世诸天大自在天子等。<a id="a-41"></a>无数百千诸天子众。<a id="a-42"></a>及余无数百千。<a id="a-43"></a>天龙夜叉乾闼婆阿修罗迦楼罗紧那罗摩睺罗伽人非人等一切大众。<a id="a-44"></a>闻佛所说欢喜信受。</p>
 </body>
</html>