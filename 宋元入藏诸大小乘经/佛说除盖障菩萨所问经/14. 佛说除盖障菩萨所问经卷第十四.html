<!doctype html>
<html id="z3IBUcTfn" data-ver="349">
 <head>
  <meta charset="utf-8">
  <meta author="惟净">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说除盖障菩萨所问经卷第十四</h1>
  <p id="a2">复次善男子。<a id="a-3"></a>菩萨若修十种法者。<a id="a-4"></a>得一坐法何等为十。<a id="a-5"></a>一者一坐菩提场中。<a id="a-6"></a>诸魔惊怖而永不动。<a id="a-7"></a>二者证出世定而永不动。<a id="a-8"></a>三者具出世慧而永不动。<a id="a-9"></a>四者得出世智而永不动。<a id="a-A"></a>五者证悟空性而永不动。<a id="a-B"></a>六者如实觉了诸法而永不动。<a id="a-C"></a>七者得圣道法而永不动。<a id="a-D"></a>八者住于实际而永不动。<a id="a-E"></a>九者证真如性而永不动。<a id="a-F"></a>十者成一切智智而永不动。<a id="a-G"></a>善男子。<a id="a-H"></a>此一坐者是谓一切智座。<a id="a-I"></a>亦名法座。<a id="a-J"></a>是故菩萨一登其座而永不动。<a id="a-K"></a>是即名为一坐之法。<a id="a-L"></a>善男子。<a id="a-M"></a>菩萨若修如是十种法者得一坐法。<a id="a-N"></a>又善男子。<a id="a-O"></a>菩萨若修十种法者常受一食。<a id="a-P"></a>何等为十。<a id="a-Q"></a>一者不生贪恣。<a id="a-R"></a>二者不起染着。<a id="a-S"></a>所谓一受食已。<a id="a-T"></a>若时非时余诸所有资身之食。<a id="a-U"></a>不应受者不复受之。<a id="a-V"></a>谓苏油石蜜根茎华果。<a id="a-W"></a>种种美味而悉不受。<a id="a-X"></a>三者若见他人受苏油等诸美味时。<a id="a-Y"></a>不生恚害之心。<a id="a-Z"></a>四者不生嫉妒之心。<a id="a-a"></a>五者菩萨若于非时婴缠重病。<a id="a-b"></a>所应食者为疗治故而当受之。<a id="a-c"></a>六者菩萨若命有难。<a id="a-d"></a>所应食者而当受之。<a id="a-e"></a>七者菩萨若于善法有障难时。<a id="a-f"></a>所应食者而当受之。<a id="a-g"></a>八者菩萨受已不悔。<a id="a-h"></a>九者菩萨受已不疑。<a id="a-i"></a>十者菩萨随所受时当作药想。<a id="a-j"></a>善男子。<a id="a-k"></a>菩萨若修如是十种法者。<a id="a-l"></a>即常受一食。<a id="a-m"></a>又善男子。<a id="a-n"></a>菩萨若修十种法者。<a id="a-o"></a>善住阿兰若处。<a id="a-p"></a>何等为十。<a id="a-q"></a>一者久修梵行。<a id="a-r"></a>二者善解律仪。<a id="a-s"></a>三者诸根圆满。<a id="a-t"></a>四者具于多闻。<a id="a-u"></a>五者有大力能。<a id="a-v"></a>六者离于我执。<a id="a-w"></a>七者犹如野兽。<a id="a-x"></a>八者身得远住。<a id="a-y"></a>九者寂静现前。<a id="a-z"></a>十者无所厌离亦无爱着。<a id="a-10"></a>善男子。<a id="a-11"></a>云何是菩萨久修梵行。<a id="a-12"></a>乃至无所厌离亦无爱着。<a id="a-13"></a>谓若菩萨。<a id="a-14"></a>于佛最上法律之中。<a id="a-15"></a>舍家出家三轮清净。<a id="a-16"></a>戒行具足体性善巧妙解律仪进止轨范。<a id="a-17"></a>于佛所说上中下法诸有修学。<a id="a-18"></a>不假他缘善自解了。<a id="a-19"></a>谓即教义及出离法。<a id="a-1A"></a>又知诸罪及罪所有出要之法。<a id="a-1B"></a>于如是处所应远离。<a id="a-1C"></a>于如是处所应恭敬而悉能知。<a id="a-1D"></a>又于其罪可讥毁者。<a id="a-1E"></a>广陈忏悔亦不覆藏。<a id="a-1F"></a>又知是处有罪是处无罪。<a id="a-1G"></a>若轻若重上中下罪而悉能知。<a id="a-1H"></a>又知世间所造业因感异熟果。<a id="a-1I"></a>如实成办悉了知故。<a id="a-1J"></a>如是菩萨。<a id="a-1K"></a>诸根不减身分圆满。<a id="a-1L"></a>身圆满故即能栖止阿兰若处。<a id="a-1M"></a>依彼住故是处寂静无诸娆恼。<a id="a-1N"></a>非近非远乞食易得。<a id="a-1O"></a>甘泉清洁取不为劳是处可乐。<a id="a-1P"></a>树林青翠华果茂盛而悉具足。<a id="a-1Q"></a>离诸虫兽龛岩安隐虽高而平。<a id="a-1R"></a>快乐调适閴然无侣。<a id="a-1S"></a>菩萨依止如是寂静阿兰若处。<a id="a-1T"></a>得安住已。<a id="a-1U"></a>以所习诵及先所闻诸有典教。<a id="a-1V"></a>昼夜持诵六时无间。<a id="a-1W"></a>音韵调畅不高不低。<a id="a-1X"></a>容止寂然心不外缘。<a id="a-1Y"></a>而悉清净息诸境界。<a id="a-1Z"></a>思惟教义离于睡眠。<a id="a-1a"></a>若时住彼阿兰若处。<a id="a-1b"></a>或有国王及诸王臣。<a id="a-1c"></a>并余沙门婆罗门等。<a id="a-1d"></a>诸刹帝利一切人众来菩萨所。<a id="a-1e"></a>即时应起恭敬前迎。<a id="a-1f"></a>作如是言。<a id="a-1g"></a>善来大王今可就坐。<a id="a-1h"></a>乃为随宜敷设其座。<a id="a-1i"></a>若王坐时已即当坐。<a id="a-1j"></a>若王不坐随所应立。<a id="a-1k"></a>又复观王。<a id="a-1l"></a>若见诸根有所动乱。<a id="a-1m"></a>即时赞言。<a id="a-1n"></a>快哉大王。<a id="a-1o"></a>王得善利统大国界。<a id="a-1p"></a>王之境内多有持戒具大德者。<a id="a-1q"></a>复有多闻沙门婆罗门等而共栖止。<a id="a-1r"></a>亦无盗贼王官等事而为娆乱。<a id="a-1s"></a>又复观王诸根善寂举止安详堪所授法。<a id="a-1t"></a>即为宣说种种之法。<a id="a-1u"></a>王若不乐种种法时。<a id="a-1v"></a>即当为说诸可厌离随顺之法。<a id="a-1w"></a>若复不乐厌离法时。<a id="a-1x"></a>即当为说如来其有广大威德殊胜之法。<a id="a-1y"></a>或余婆罗门刹帝利等。<a id="a-1z"></a>一切人众诸有来者。<a id="a-20"></a>随其所应皆悉如是。<a id="a-21"></a>菩萨由此具多闻故。<a id="a-22"></a>有大势力能善说法。<a id="a-23"></a>令其闻者生大欢喜。<a id="a-24"></a>发起清净爱乐之心。<a id="a-25"></a>菩萨由是具势力故即能发起。<a id="a-26"></a>为诸有情对治烦恼。<a id="a-27"></a>获得多闻及大势力。<a id="a-28"></a>是故即能离于我执。<a id="a-29"></a>离我执故住阿兰若。<a id="a-2A"></a>自在无畏不生惊怖。<a id="a-2B"></a>乃于是处现前寂静。<a id="a-2C"></a>离于愦闹犹如野兽。<a id="a-2D"></a>然其菩萨不同野兽常生惊怖及有过失。<a id="a-2E"></a>何以故。<a id="a-2F"></a>而诸野兽远离于人及人所居。<a id="a-2G"></a>避走远去以护命故。<a id="a-2H"></a>菩萨远离愦闹之处。<a id="a-2I"></a>但为不杂一切世间。<a id="a-2J"></a>若男若女童男童女。<a id="a-2K"></a>愦闹等事虑其散乱。<a id="a-2L"></a>于誓愿心有所障难。<a id="a-2M"></a>以是缘故。<a id="a-2N"></a>修止息行已得现前寂静。<a id="a-2O"></a>由寂静故。<a id="a-2P"></a>即能见于阿兰若处有胜功德。<a id="a-2Q"></a>由见功德住寂静故。<a id="a-2R"></a>即无厌离亦无染着。<a id="a-2S"></a>是故能成无所厌离无染着法。<a id="a-2T"></a>是为菩萨久修梵行乃至无所厌离亦无染着。<a id="a-2U"></a>善男子。<a id="a-2V"></a>菩萨若修如是十种法者。<a id="a-2W"></a>即得善住阿兰若处。<a id="a-2X"></a>又善男子。<a id="a-2Y"></a>菩萨若修十种法者。<a id="a-2Z"></a>常树下坐。<a id="a-2a"></a>何等为十。<a id="a-2b"></a>一者不得极近聚落依树下坐。<a id="a-2c"></a>二者不得极远聚落依树下坐。<a id="a-2d"></a>三者不于棘刺丛林树下而坐。<a id="a-2e"></a>四者不于藤蔓缠缚树下而坐。<a id="a-2f"></a>五者不于枯叶树下而坐。<a id="a-2g"></a>六者不于有猕猴处树下而坐。<a id="a-2h"></a>七者不于有飞鸟处树下而坐。<a id="a-2i"></a>八者不于恶犬住处树下而坐。<a id="a-2j"></a>九者不于近道路处树下而坐。<a id="a-2k"></a>十者不于恶人住处树下而坐。<a id="a-2l"></a>何以故。<a id="a-2m"></a>菩萨若能离如是处依树下坐。<a id="a-2n"></a>即身得轻安心生适悦。<a id="a-2o"></a>善男子。<a id="a-2p"></a>菩萨若修如是十种法者。<a id="a-2q"></a>常树下坐。<a id="a-2r"></a>又善男子。<a id="a-2s"></a>菩萨若修十种法者。<a id="a-2t"></a>常露地坐。<a id="a-2u"></a>何等为十。<a id="a-2v"></a>一者于春夏秋冬不依墙壁而坐。<a id="a-2w"></a>二者不依树林下坐。<a id="a-2x"></a>三者不依草积处坐。<a id="a-2y"></a>四者不依山腹间坐。<a id="a-2z"></a>五者不依河岸坎侧处坐。<a id="a-30"></a>六者不置御寒之具。<a id="a-31"></a>七者不置障风之具。<a id="a-32"></a>八者不置却雨之具。<a id="a-33"></a>九者不置辟热之具。<a id="a-34"></a>十者不置承露之具。<a id="a-35"></a>善男子。<a id="a-36"></a>菩萨虽常露地而坐。<a id="a-37"></a>或时身为重病所婴胑体羸弱。<a id="a-38"></a>应当于彼僧坊中住。<a id="a-39"></a>菩萨尔时乃作是念。<a id="a-3A"></a>如佛所说。<a id="a-3B"></a>为令对治烦恼不起及离取着故。<a id="a-3C"></a>佛赞说头陀功德。<a id="a-3D"></a>我今亦然。<a id="a-3E"></a>虽处僧坊但为断除烦恼离爱着故。<a id="a-3F"></a>复为摄受诸施主故。<a id="a-3G"></a>又虽处僧坊而常起彼露地之想。<a id="a-3H"></a>善男子。<a id="a-3I"></a>菩萨若修如是十种法者。<a id="a-3J"></a>常露地坐。<a id="a-3K"></a>又善男子。<a id="a-3L"></a>菩萨若修十种法者。<a id="a-3M"></a>能冢间住。<a id="a-3N"></a>何等为十。<a id="a-3O"></a>一者菩萨随于处处得好住止皆生厌离。<a id="a-3P"></a>二者于一切时常起死想。<a id="a-3Q"></a>三者常起残余之想。<a id="a-3R"></a>四者遍观赤色之想。<a id="a-3S"></a>五者遍观青瘀之想。<a id="a-3T"></a>六者遍观脓血之想。<a id="a-3U"></a>七者遍观膖胀之想。<a id="a-3V"></a>八者观于干燋之想。<a id="a-3W"></a>九者观于离散之想。<a id="a-3X"></a>十者常观骨锁之想。<a id="a-3Y"></a>善男子。<a id="a-3Z"></a>冢间住者。<a id="a-3a"></a>诸菩萨等常起慈心。<a id="a-3b"></a>广利益心。<a id="a-3c"></a>悲愍一切有情之心。<a id="a-3d"></a>戒行清净修持具足而不食肉。<a id="a-3e"></a>何以故。<a id="a-3f"></a>而诸冢间周匝多有非人鬼神依止而住。<a id="a-3g"></a>或见菩萨若食肉时。<a id="a-3h"></a>不起清净爱乐之心返生娆恼。<a id="a-3i"></a>又善男子。<a id="a-3j"></a>冢间菩萨若入僧坊。<a id="a-3k"></a>先当诣于如来塔前恭敬礼拜。<a id="a-3l"></a>次当礼奉耆年尊者。<a id="a-3m"></a>后应问讯少年苾刍。<a id="a-3n"></a>不坐众僧床敷坐具。<a id="a-3o"></a>何以故。<a id="a-3p"></a>菩萨为护世间相故。<a id="a-3q"></a>又复住于冢间菩萨随顺圣者。<a id="a-3r"></a>违背世间诸愚夫等。<a id="a-3s"></a>若有苾刍独居之者。<a id="a-3t"></a>以己床座而来。<a id="a-3u"></a>奉彼冢间菩萨请就于座。<a id="a-3v"></a>菩萨尔时坚辞不坐。<a id="a-3w"></a>然复审察斯苾刍意后无变悔。<a id="a-3x"></a>乃至观于余苾刍众。<a id="a-3y"></a>不生毁谤而可就坐。<a id="a-3z"></a>即时亦当卑下其心。<a id="a-40"></a>与旃陀罗童子等无有异。<a id="a-41"></a>善男子。<a id="a-42"></a>菩萨若修如是十种法者。<a id="a-43"></a>能冢间住。<a id="a-44"></a>又善男子。<a id="a-45"></a>菩萨若修十种法者。<a id="a-46"></a>即能常坐。<a id="a-47"></a>何等为十。<a id="a-48"></a>一者不为逼恼身故常坐。<a id="a-49"></a>二者不为逼恼心故常坐。<a id="a-4A"></a>三者不为离睡眠故常坐。<a id="a-4B"></a>四者不为身疲倦故常坐。<a id="a-4C"></a>五者菩萨为欲圆满菩提行故常坐。<a id="a-4D"></a>六者为住心一境性故常坐。<a id="a-4E"></a>七者为令圣道得现前故常坐。<a id="a-4F"></a>八者为登菩提场故常坐。<a id="a-4G"></a>九者为利诸有情故常坐。<a id="a-4H"></a>十者为断诸烦恼故常坐。<a id="a-4I"></a>善男子。<a id="a-4J"></a>菩萨若修如是十种法者。<a id="a-4K"></a>即能常坐。<a id="a-4L"></a>又善男子。<a id="a-4M"></a>菩萨若修十种法者。<a id="a-4N"></a>即随宜敷座。<a id="a-4O"></a>何等为十。<a id="a-4P"></a>一者不耽着床座。<a id="a-4Q"></a>二者不自敷设床座。<a id="a-4R"></a>三者不令他人敷设床座。<a id="a-4S"></a>四者不作相故敷设床座。<a id="a-4T"></a>五者或于他处若草若叶随得便坐。<a id="a-4U"></a>六者于诸方处。<a id="a-4V"></a>若有毒虫蚊虻等类所居窟穴。<a id="a-4W"></a>当远避之不应敷座。<a id="a-4X"></a>七者菩萨卧时右胁着床。<a id="a-4Y"></a>累足而卧以衣覆身。<a id="a-4Z"></a>正念正知专作明想专念起想。<a id="a-4a"></a>八者不着睡眠乐味。<a id="a-4b"></a>九者右卧疲倦不左回转。<a id="a-4c"></a>而更求于睡眠之乐。<a id="a-4d"></a>但为资养诸大种故。<a id="a-4e"></a>十者常念诸善品法而得现前。<a id="a-4f"></a>善男子。<a id="a-4g"></a>菩萨若修如是十种法者。<a id="a-4h"></a>即随宜敷座。<a id="a-4i"></a>又善男子。<a id="a-4j"></a>菩萨若修十种法者。<a id="a-4k"></a>成瑜伽行。<a id="a-4l"></a>何等为十。<a id="a-4m"></a>一者多修不净观行。<a id="a-4n"></a>二者多修慈心观行。<a id="a-4o"></a>三者多修缘生观行。<a id="a-4p"></a>四者于诸过患善能除断。<a id="a-4q"></a>五者多修空观。<a id="a-4r"></a>六者多修无相观行。<a id="a-4s"></a>七者多修瑜伽观行。<a id="a-4t"></a>八者常能勤加修习。<a id="a-4u"></a>九者心不变悔。<a id="a-4v"></a>十者戒行具足。<a id="a-4w"></a>善男子。<a id="a-4x"></a>云何是菩萨修不净观行。<a id="a-4y"></a>谓若菩萨独居异处。<a id="a-4z"></a>现前寂静端身详缓。<a id="a-50"></a>起明了意加趺而坐。<a id="a-51"></a>安住正念心不外缘。<a id="a-52"></a>作是思惟。<a id="a-53"></a>人间所有一切饮食。<a id="a-54"></a>若清净味若最上味。<a id="a-55"></a>妙香具足或粗粝味。<a id="a-56"></a>是诸饮食身火所触。<a id="a-57"></a>皆成不净臭秽可恶。<a id="a-58"></a>世间愚夫执见违背。<a id="a-59"></a>于其味中耽染爱着。<a id="a-5A"></a>我等圣者依正法律。<a id="a-5B"></a>宜以正慧如实伺察。<a id="a-5C"></a>于斯等身不应爱染而生耽着。<a id="a-5D"></a>以是缘故常当发起厌离之心。<a id="a-5E"></a>是为菩萨修不净观。<a id="a-5F"></a>云何是菩萨修慈心观。<a id="a-5G"></a>谓若菩萨。<a id="a-5H"></a>独居异处端身详缓。<a id="a-5I"></a>起明了意加趺而坐。<a id="a-5J"></a>安住正念心不外缘。<a id="a-5K"></a>作是思惟。<a id="a-5L"></a>若诸有情多生恚害造不善业。<a id="a-5M"></a>于我无状而起怨害。<a id="a-5N"></a>若过去若未来若现在。<a id="a-5O"></a>三世之中一切有情。<a id="a-5P"></a>于我所起一切恚害皆令断灭。<a id="a-5Q"></a>使彼悉当坐菩提场。<a id="a-5R"></a>此是菩萨甚深意乐常所思惟。<a id="a-5S"></a>非但语说皆悉如实。<a id="a-5T"></a>是为菩萨修慈心观。<a id="a-5U"></a>云何是菩萨修缘生观。<a id="a-5V"></a>谓若菩萨于已生贪。<a id="a-5W"></a>及已生嗔已生害心。<a id="a-5X"></a>此等法中作是思惟。<a id="a-5Y"></a>若法有生皆从缘起。<a id="a-5Z"></a>即此缘法亦从缘生。<a id="a-5a"></a>能生之缘既属缘法。<a id="a-5b"></a>岂诸智者于此缘生空法之中计有我想。<a id="a-5c"></a>是为菩萨修缘生观。</p>
 </body>
</html>