<!doctype html>
<html id="z3IBUcJfg" data-ver="468">
 <head>
  <meta charset="utf-8">
  <meta author="惟净">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说除盖障菩萨所问经卷第七</h1>
  <p id="a2">复次善男子。<a id="a-3"></a>云何是菩萨如风无碍而行。<a id="a-4"></a>善男子。<a id="a-5"></a>如世间风于一切处无依无著亦无色相。<a id="a-6"></a>而能于彼一切宫殿楼阁。<a id="a-7"></a>及须弥山大海等处。<a id="a-8"></a>如所作事而悉能作。<a id="a-9"></a>菩萨智风亦复如是。<a id="a-A"></a>于一切处亦无所著。<a id="a-B"></a>而能施设蕴处界等彼一切法。<a id="a-C"></a>蕴者所谓色受想行识。<a id="a-D"></a>界谓眼界色界眼识界。<a id="a-E"></a>耳界声界耳识界。<a id="a-F"></a>鼻界香界鼻识界。<a id="a-G"></a>舌界味界舌识界。<a id="a-H"></a>身界触界身识界。<a id="a-I"></a>意界法界意识界。<a id="a-J"></a>处谓眼处色处。<a id="a-K"></a>耳处声处。<a id="a-L"></a>鼻处香处。<a id="a-M"></a>舌处味处。<a id="a-N"></a>身处触处。<a id="a-O"></a>意处法处。<a id="a-P"></a>乃至世间法出世间法。<a id="a-Q"></a>及天人转轮圣王。<a id="a-R"></a>梵王帝释护世诸天。<a id="a-S"></a>大自在天。<a id="a-T"></a>声闻缘觉。<a id="a-U"></a>诸菩萨地一切智等。<a id="a-V"></a>虽有所作悉无住着。<a id="a-W"></a>彼一切处无住着故。<a id="a-X"></a>若有性若无性。<a id="a-Y"></a>若一性若异性。<a id="a-Z"></a>真如性等。<a id="a-a"></a>虽无数心意而无种异。<a id="a-b"></a>及无造作复无所缘。<a id="a-c"></a>悉是无障解脱境界。<a id="a-d"></a>是故梵王帝释护世天等。<a id="a-e"></a>如理而作十方无边际诸世界中。<a id="a-f"></a>一切有情及有情事悉令获得。<a id="a-g"></a>于一切处皆成办已。<a id="a-h"></a>乃至最后边际劫中隐而不现。<a id="a-i"></a>而法身者。<a id="a-j"></a>不可分别非不可分别。<a id="a-k"></a>是为菩萨如风无碍而行。<a id="a-l"></a>云何是菩萨所行境界而无边际。<a id="a-m"></a>如世间风能于十方无量世界。<a id="a-n"></a>开发成办一切种子。<a id="a-o"></a>菩萨智风亦复如是。<a id="a-p"></a>于普遍无边世俗胜义一切法中。<a id="a-q"></a>广大显现开觉安布。<a id="a-r"></a>及广宣说如来众会。<a id="a-s"></a>菩萨众会。<a id="a-t"></a>世间一切众会。<a id="a-u"></a>随思随行以无碍心。<a id="a-v"></a>于诸方处一切通达而无边际。<a id="a-w"></a>是为菩萨所行境界而无边际。<a id="a-x"></a>云何是菩萨如风破散坠堕有情高慢山峰。<a id="a-y"></a>如世间风一切山石丛林宫殿。<a id="a-z"></a>悉能吹击破散坠堕及隐覆等。<a id="a-10"></a>菩萨智风亦复如是。<a id="a-11"></a>所有憍慢耽迷执有身见高倨。<a id="a-12"></a>有情恃于色相盛年豪贵。<a id="a-13"></a>身力长寿无病轻安。<a id="a-14"></a>及伎艺多闻聪利眷属富有辩才。<a id="a-15"></a>以是等事恃着憍醉。<a id="a-16"></a>此诸有情。<a id="a-17"></a>由是缘故起我相心违背正道。<a id="a-18"></a>菩萨能为宣示胜法破彼慢心。<a id="a-19"></a>使令善得离染清净。<a id="a-1A"></a>是为菩萨如风破散坠堕有情高慢山峰。<a id="a-1B"></a>云何是菩萨吹布大法云雨。<a id="a-1C"></a>如世间风吹发大云从四方起。<a id="a-1D"></a>众色云轮震吼甚深软美音声。<a id="a-1E"></a>海潮之声。<a id="a-1F"></a>及其种种歌咏之声。<a id="a-1G"></a>响亮无间清妙悦意。<a id="a-1H"></a>电鬘庄严普遍弥覆。<a id="a-1I"></a>俱胝那庾多百千世界。<a id="a-1J"></a>悉能吹发。<a id="a-1K"></a>一切世间所可爱乐。<a id="a-1L"></a>苗稼种子及诸林树。<a id="a-1M"></a>而常降澍种种宝雨。<a id="a-1N"></a>菩萨智风亦复如是。<a id="a-1O"></a>出现种种妙身相云。<a id="a-1P"></a>光明遍照十方世界。<a id="a-1Q"></a>一切有情所可爱乐。<a id="a-1R"></a>最上色相光明电鬘而为庄严。<a id="a-1S"></a>出如实法音及六十千胜妙音声。<a id="a-1T"></a>菩萨大悲之风。<a id="a-1U"></a>普高法界普摄一切世间。<a id="a-1V"></a>广覆一切世界。<a id="a-1W"></a>拯拔一切恶趣难处诸有情类。<a id="a-1X"></a>现一切相好光明轮。<a id="a-1Y"></a>清净光明加持照耀。<a id="a-1Z"></a>一切有情悉成正行坏灭邪行。<a id="a-1a"></a>雨大法雨众庄严具而为庄严。<a id="a-1b"></a>建立一切世界最上喜悦。<a id="a-1c"></a>令诸天人悉置最上喜乐之处。<a id="a-1d"></a>所有一切世出世间。<a id="a-1e"></a>善法种子药草丛林而悉种殖。<a id="a-1f"></a>一切吉祥时分授法灌顶。<a id="a-1g"></a>是为菩萨吹布大法云雨。<a id="a-1h"></a>云何是菩萨息除一切世间烦恼炎炽。<a id="a-1i"></a>如世间风扬激善妙清凉之水。<a id="a-1j"></a>普息有情炎热之苦。<a id="a-1k"></a>使诸有情清凉适悦。<a id="a-1l"></a>菩萨智风亦复如是。<a id="a-1m"></a>一切有情贪嗔痴等。<a id="a-1n"></a>恶趣恶见恶作邪行。<a id="a-1o"></a>极恶贫穷耽爱境界。<a id="a-1p"></a>冤憎会苦。<a id="a-1q"></a>爱别离苦。<a id="a-1r"></a>众病逼恼及法爱等。<a id="a-1s"></a>此诸炎炽皆能息灭。<a id="a-1t"></a>法水灌注得最上清凉。<a id="a-1u"></a>以不空愿力。<a id="a-1v"></a>若见若觉悉无障碍。<a id="a-1w"></a>是为菩萨息除一切世间烦恼炎炽置诸有情处无忧地。<a id="a-1x"></a>云何是菩萨不动一切有情善法而能济命长养。<a id="a-1y"></a>如世间人出息入息风力持故而得活命。<a id="a-1z"></a>菩萨亦复如是。<a id="a-20"></a>以其智风成办有情一切善法。<a id="a-21"></a>使诸有情悉得具足皆生欢喜。<a id="a-22"></a>复次善男子。<a id="a-23"></a>如世间风悉能成立一切世界。<a id="a-24"></a>种种庄严殊妙可爱。<a id="a-25"></a>所谓金刚轮围。<a id="a-26"></a>小铁围山大铁围山及四大洲。<a id="a-27"></a>金轮所持大海诸宝。<a id="a-28"></a>须弥山大须弥山及余宝山。<a id="a-29"></a>乃至雪山香醉山等。<a id="a-2A"></a>诸宫殿楼阁。<a id="a-2B"></a>阎浮提四大洲。<a id="a-2C"></a>小千世界中千世界。<a id="a-2D"></a>三千大千世界。<a id="a-2E"></a>菩萨智风亦复如是。<a id="a-2F"></a>悉能发起成办一切有情广大福蕴。<a id="a-2G"></a>次第安布如成雪山。<a id="a-2H"></a>应作是见即是所成世间福蕴。<a id="a-2I"></a>如成四大洲须弥山。<a id="a-2J"></a>应知即是所成声闻。<a id="a-2K"></a>如成小千世界。<a id="a-2L"></a>应知即是所成缘觉。<a id="a-2M"></a>如成中千世界。<a id="a-2N"></a>应知即是所成菩萨广大之相。<a id="a-2O"></a>如成三千大千世界。<a id="a-2P"></a>应知即是所成如来百福身相。<a id="a-2Q"></a>高出一切世间。<a id="a-2R"></a>普尽虚空一切世界。<a id="a-2S"></a>极妙清净最上称赞。<a id="a-2T"></a>布设一切最胜供养所缘事相。<a id="a-2U"></a>如是一切现前成已。<a id="a-2V"></a>常住三摩呬多如成大海应知即是所成三摩地海。<a id="a-2W"></a>如成大洲中洲及余山石四大洲等。<a id="a-2X"></a>应知即是诸陀罗尼。<a id="a-2Y"></a>化度有情诸学众等。<a id="a-2Z"></a>如成宫殿楼阁及诸丛林。<a id="a-2a"></a>应知即是清净佛刹功德庄严。<a id="a-2b"></a>如成劫树种种变化。<a id="a-2c"></a>应知即是十地十波罗蜜多十三摩地诸陀罗尼。<a id="a-2d"></a>六通三明诸智光明十自在等。<a id="a-2e"></a>菩萨及佛力无畏不共法大悲等。<a id="a-2f"></a>最上自在广大之法。<a id="a-2g"></a>善男子。<a id="a-2h"></a>此中何等是诸佛世尊百福之相。<a id="a-2i"></a>善男子。<a id="a-2j"></a>譬如满一劫中积集十方。<a id="a-2k"></a>而一一方各有阿僧祇殑伽沙数等世界。<a id="a-2l"></a>是诸世界中所有有情。<a id="a-2m"></a>一切皆具十三千大千世界之数小转轮王所有福蕴。<a id="a-2n"></a>以如是等具小转轮王福蕴之者。<a id="a-2o"></a>诸有情类彼彼福蕴总聚较计。<a id="a-2p"></a>与一大转轮王福蕴相等。<a id="a-2q"></a>又过东方一切世界。<a id="a-2r"></a>是等世界中所有有情。<a id="a-2s"></a>各各皆具一大转轮王福蕴如前所说。<a id="a-2t"></a>乃至十方尽虚空界一切世界中一切有情。<a id="a-2u"></a>各各皆具大转轮王所有福蕴。<a id="a-2v"></a>以此之数较计。<a id="a-2w"></a>如是有情福蕴。<a id="a-2x"></a>与一帝释福蕴相等。<a id="a-2y"></a>又若十方。<a id="a-2z"></a>彼一一方各有阿僧祇殑伽沙数等世界。<a id="a-30"></a>一一世界有情皆具帝释福蕴。<a id="a-31"></a>是诸帝释。<a id="a-32"></a>总而聚之为一帝释。<a id="a-33"></a>即以如是之数。<a id="a-34"></a>尽虚空遍法界一切世界有情。<a id="a-35"></a>皆具如上帝释福蕴。<a id="a-36"></a>以此之数较计。<a id="a-37"></a>如是有情福蕴。<a id="a-38"></a>与一大梵天王福蕴相等。<a id="a-39"></a>又若十方。<a id="a-3A"></a>彼一一方各有阿僧祇殑伽沙数等世界。<a id="a-3B"></a>彼彼世界有情。<a id="a-3C"></a>皆具大梵天王福蕴。<a id="a-3D"></a>是诸大梵天王。<a id="a-3E"></a>总而聚之为一大梵天王。<a id="a-3F"></a>即以如是之数。<a id="a-3G"></a>尽虚空遍法界一切世界有情。<a id="a-3H"></a>皆具如上大梵天王福蕴。<a id="a-3I"></a>以此之数较计。<a id="a-3J"></a>如是有情福蕴。<a id="a-3K"></a>即同声闻缘觉菩萨所证。<a id="a-3L"></a>大地大光明云授法灌顶。<a id="a-3M"></a>得十自在所有功德。<a id="a-3N"></a>善男子。<a id="a-3O"></a>即以是事。<a id="a-3P"></a>所有一切有情。<a id="a-3Q"></a>于十方无边际世界尽虚空界。<a id="a-3R"></a>积集三世所有福蕴。<a id="a-3S"></a>以彼三世福蕴。<a id="a-3T"></a>尽虚空界一切世界极微尘量。<a id="a-3U"></a>百倍倍之即成如来一一毛孔。<a id="a-3V"></a>而彼一一毛孔之中所入福蕴。<a id="a-3W"></a>以十阿僧祇百千倍数倍之。<a id="a-3X"></a>即成如来八十种好。<a id="a-3Y"></a>而彼一一随形好中所入一切福蕴。<a id="a-3Z"></a>以十不可说倍数倍之。<a id="a-3a"></a>即成如来三十种相。<a id="a-3b"></a>而彼一一所成之相。<a id="a-3c"></a>以十不可说倍数倍之。<a id="a-3d"></a>即成如来眉间圆满无垢月轮胜余千光殊妙最上白毫之相。<a id="a-3e"></a>即如是相。<a id="a-3f"></a>以十不可说不可说千俱胝倍数倍之。<a id="a-3g"></a>即成如来一切世间高显不可睹见乌瑟腻沙庄严顶相。<a id="a-3h"></a>即如是相。<a id="a-3i"></a>以十不可说不可说俱胝那庾多百千倍数倍之。<a id="a-3j"></a>即成如来六十千种一切所缘无边音声。<a id="a-3k"></a>流出殊妙无所发悟。<a id="a-3l"></a>普令有情生大欢喜。<a id="a-3m"></a>开示一切世界清净语言佛大辩才。<a id="a-3n"></a>善男子。<a id="a-3o"></a>此说是为诸佛世尊百福之相。<a id="a-3p"></a>如来以是无尽福智胜行普遍庄严。<a id="a-3q"></a>广为一切有情长养济命。<a id="a-3r"></a>善男子。<a id="a-3s"></a>正使十方尽虚空遍法界。<a id="a-3t"></a>一切世界中所有有情。<a id="a-3u"></a>满一劫中悉住第十法云地菩萨之位具诸胜相。<a id="a-3v"></a>谓身语意所庄严。<a id="a-3w"></a>具诸陀罗尼及十自在。<a id="a-3x"></a>是等菩萨。<a id="a-3y"></a>以阎浮檀金所成之器。<a id="a-3z"></a>量等虚空如殑伽沙数。<a id="a-40"></a>而一一器盛种种宝。<a id="a-41"></a>经尔所时乃至最后边际圆满劫中。<a id="a-42"></a>刹那刹那来而复往。<a id="a-43"></a>各各持入如来一毛孔中。<a id="a-44"></a>而佛世尊一毛孔中。<a id="a-45"></a>所有福蕴不增不减。<a id="a-46"></a>善男子。<a id="a-47"></a>此是如来不可思议百福之相。<a id="a-48"></a>复次何等是十二地。<a id="a-49"></a>所谓未发菩提心地。<a id="a-4A"></a>欢喜地。<a id="a-4B"></a>离垢地。<a id="a-4C"></a>发光地。<a id="a-4D"></a>焰慧地。<a id="a-4E"></a>难胜地。<a id="a-4F"></a>现前地。<a id="a-4G"></a>远行地。<a id="a-4H"></a>不动地。<a id="a-4I"></a>善慧地。<a id="a-4J"></a>法云地。<a id="a-4K"></a>普遍光明佛地。<a id="a-4L"></a>是为十二地。<a id="a-4M"></a>此中何等是未发菩提心地。<a id="a-4N"></a>谓此菩萨。<a id="a-4O"></a>超越一切愚夫所行邪行。<a id="a-4P"></a>及一切三世梵王帝释护世诸天声闻缘觉。<a id="a-4Q"></a>最胜出过一切世间一切行相吉祥。<a id="a-4R"></a>身语意业而为庄严。<a id="a-4S"></a>于十方无边世界。<a id="a-4T"></a>普遍照耀具大光明轮。<a id="a-4U"></a>得无障碍力。<a id="a-4V"></a>行陀罗尼于阿僧祇世界。<a id="a-4W"></a>一一相中纵任无方。<a id="a-4X"></a>于四大洲世界。<a id="a-4Y"></a>出现普遍香光明网广大庄严。<a id="a-4Z"></a>莲华承足。<a id="a-4a"></a>处大千世界边际之量妙庄严座。<a id="a-4b"></a>得一切法善调顺。<a id="a-4c"></a>善观察成就无碍可意。<a id="a-4d"></a>所缘事相。<a id="a-4e"></a>现十种大相及阿僧祇相。<a id="a-4f"></a>显示不退转法。<a id="a-4g"></a>于无边际一切方所。<a id="a-4h"></a>随所行时放不可思议大光明网。<a id="a-4i"></a>无量刹土种种庄严现身影像。<a id="a-4j"></a>于不可说无量世界中。<a id="a-4k"></a>能为诸世界主。<a id="a-4l"></a>劝受灌顶增上加持。<a id="a-4m"></a>能于一切世出世间。<a id="a-4n"></a>常雨无量大法宝雨。<a id="a-4o"></a>妙光明门悉无遮碍。<a id="a-4p"></a>周广普遍而作最上大施福行。<a id="a-4q"></a>随顺一切世间。<a id="a-4r"></a>普能圆满一切有情不空意愿。<a id="a-4s"></a>见者咸生善妙可爱清净之心。<a id="a-4t"></a>普振一切世界。<a id="a-4u"></a>随所思念诸恶趣等无边有情悉为救度。<a id="a-4v"></a>普能摄受无边诸佛供养法门。<a id="a-4w"></a>游戏一切阿僧祇数三摩地陀罗尼解脱通明等法嬉乐无边胜妙法园而无爱着。<a id="a-4x"></a>得无边俱胝劫数无发悟无疑惑喜行光明。<a id="a-4y"></a>无数俱胝那庾多百千劫。<a id="a-4z"></a>于清净大乘分位中修习圆满。<a id="a-50"></a>种种利他所行事业成办。<a id="a-51"></a>福智胜行多百千种。<a id="a-52"></a>广大先行究竟圆满。<a id="a-53"></a>若具最极信解行法故。<a id="a-54"></a>乃得初地。<a id="a-55"></a>今以次第分位故。<a id="a-56"></a>而此菩萨。<a id="a-57"></a>是未发菩提心地。<a id="a-58"></a>善男子。<a id="a-59"></a>譬如转轮圣王。<a id="a-5A"></a>虽已超越人之色相。<a id="a-5B"></a>然未获得天之色相。<a id="a-5C"></a>而此菩萨亦复如是。<a id="a-5D"></a>虽已超越一切世间声闻缘觉之地。<a id="a-5E"></a>然未获得最上菩萨地故。<a id="a-5F"></a>复次普遍光明佛地者。<a id="a-5G"></a>无中无边无复遗余一切清净。<a id="a-5H"></a>于一切法自在。<a id="a-5I"></a>普能善观无数种相。<a id="a-5J"></a>普令一切有情获得利乐。<a id="a-5K"></a>何等是诸菩萨所行十种三摩地。<a id="a-5L"></a>所谓一者宝高。<a id="a-5M"></a>二者善住。<a id="a-5N"></a>三者无动。<a id="a-5O"></a>四者不退转。<a id="a-5P"></a>五者宝积。<a id="a-5Q"></a>六者日光焰。<a id="a-5R"></a>七者一切义成。<a id="a-5S"></a>八者智光明。<a id="a-5T"></a>九者安住现在佛前。<a id="a-5U"></a>十者首楞严。<a id="a-5V"></a>如是等无边菩萨所行三摩地。<a id="a-5W"></a>复次十二种陀罗尼。<a id="a-5X"></a>何等十二。<a id="a-5Y"></a>所谓一者灌顶。<a id="a-5Z"></a>二者大智。<a id="a-5a"></a>三者清净音声。<a id="a-5b"></a>四者无尽藏。<a id="a-5c"></a>五者无边转。<a id="a-5d"></a>六者海印。<a id="a-5e"></a>七者莲华庄严。<a id="a-5f"></a>八者趣无碍门。<a id="a-5g"></a>九者决定出生诸无碍解。<a id="a-5h"></a>十者住佛庄严。<a id="a-5i"></a>十一者无边色相。<a id="a-5j"></a>十二者佛身色相成办圆满。<a id="a-5k"></a>是为十二种陀罗尼。<a id="a-5l"></a>复次六通。<a id="a-5m"></a>何等为六。<a id="a-5n"></a>一者天眼通。<a id="a-5o"></a>二者天耳通。<a id="a-5p"></a>三者他心智通。<a id="a-5q"></a>四者宿住随念智通。<a id="a-5r"></a>五者神境智通。<a id="a-5s"></a>六者漏尽智通。<a id="a-5t"></a>是为六通。<a id="a-5u"></a>复次诸菩萨十种自在。<a id="a-5v"></a>何等为十。<a id="a-5w"></a>一者无量阿僧祇劫具寿量力故。<a id="a-5x"></a>即寿自在。<a id="a-5y"></a>二者不可说不可说三摩地门。<a id="a-5z"></a>相续趣入胜相应故。<a id="a-60"></a>即心自在。<a id="a-61"></a>三者一切世界无数庄严具。<a id="a-62"></a>庄严加持显示相应。<a id="a-63"></a>即受用自在。<a id="a-64"></a>四者随其时分诸业报力悉显示故。<a id="a-65"></a>即业自在。<a id="a-66"></a>五者于一切世界示现受生故。<a id="a-67"></a>即生自在。<a id="a-68"></a>六者于一切世界见佛圆满示现故。<a id="a-69"></a>即信解自在。<a id="a-6A"></a>七者随乐欲时于诸刹中现成菩提。<a id="a-6B"></a>即愿自在。<a id="a-6C"></a>八者于一切世界。<a id="a-6D"></a>出现无边神通事故。<a id="a-6E"></a>即神通自在。<a id="a-6F"></a>九者无边无中法门光明常显发故。<a id="a-6G"></a>即法自在。<a id="a-6H"></a>十者于如来十力四无所畏。<a id="a-6I"></a>四无碍解十八不共法。<a id="a-6J"></a>三十二相八十种好。<a id="a-6K"></a>及现证最上菩提。<a id="a-6L"></a>充满三世一切佛刹。<a id="a-6M"></a>微尘阿僧祇等数中。<a id="a-6N"></a>了知一相具诸胜相。<a id="a-6O"></a>乃至现证一切智悉能显示故。<a id="a-6P"></a>即智自在。<a id="a-6Q"></a>是为菩萨十种自在。<a id="a-6R"></a>复次何等是菩萨十力。<a id="a-6S"></a>所谓一者意乐力。<a id="a-6T"></a>二者深固力。<a id="a-6U"></a>三者方便力。<a id="a-6V"></a>四者慧力。<a id="a-6W"></a>五者愿力。<a id="a-6X"></a>六者行力。<a id="a-6Y"></a>七者乘力。<a id="a-6Z"></a>八者神变力。<a id="a-6a"></a>九者菩提力。<a id="a-6b"></a>十者转法轮力。<a id="a-6c"></a>是为菩萨十力。<a id="a-6d"></a>何等是菩萨四无所畏。<a id="a-6e"></a>所谓一者于诸陀罗尼。<a id="a-6f"></a>随闻能受宣说义理无畏。<a id="a-6g"></a>二者了无我法不娆于他。<a id="a-6h"></a>积集无相本习威仪而无缺失。<a id="a-6i"></a>三业清净成就广大护持无畏。<a id="a-6j"></a>三者常持正法而不忘失。<a id="a-6k"></a>毕竟安住智慧方便。<a id="a-6l"></a>救度有情无放逸心。<a id="a-6m"></a>开示善法得离障难无畏。<a id="a-6n"></a>四者不忘失一切智心。<a id="a-6o"></a>亦于余乘诸出离道圆满自在。<a id="a-6p"></a>得一切种一切事成就无畏。<a id="a-6q"></a>是为菩萨四无所畏。<a id="a-6r"></a>何等是菩萨十八不共法。<a id="a-6s"></a>所谓一者菩萨无著布施。<a id="a-6t"></a>二者无著持戒。<a id="a-6u"></a>三者无著忍辱。<a id="a-6v"></a>四者无著精进。<a id="a-6w"></a>五者无著禅定。<a id="a-6x"></a>六者无著智慧。<a id="a-6y"></a>七者以四摄法摄诸有情。<a id="a-6z"></a>八者善了诸回向法。<a id="a-70"></a>九者善巧方便成诸有情增上所行。<a id="a-71"></a>十者开示上乘出离之道。<a id="a-72"></a>十一者于大乘法而不退转。<a id="a-73"></a>十二者表示生死及涅槃门。<a id="a-74"></a>十三者于诸典章不减文句。<a id="a-75"></a>十四者所作行中智为先导。<a id="a-76"></a>十五者于诸生中离众过失。<a id="a-77"></a>十六者于身口意具十善业。<a id="a-78"></a>十七者堪忍诸苦不舍一切有情。<a id="a-79"></a>十八者一切世间所可爱乐皆悉显示。<a id="a-7A"></a>普遍一切世间愚夫及声闻缘觉。<a id="a-7B"></a>善以众宝及劫树庄严坚固。<a id="a-7C"></a>一切智心永不忘失。<a id="a-7D"></a>得一切法依法灌顶。<a id="a-7E"></a>常所乐求见佛法僧。<a id="a-7F"></a>是为菩萨十八不共法。<a id="a-7G"></a>云何是如来十力。<a id="a-7H"></a>所谓一者处非处智力。<a id="a-7I"></a>二者教示过去未来现在业因果报智力。<a id="a-7J"></a>三者种种信解智力。<a id="a-7K"></a>四者种种界智力。<a id="a-7L"></a>五者了别自他根智力。<a id="a-7M"></a>六者至处道智力。<a id="a-7N"></a>七者发起一切禅定解脱三摩地三摩钵底染净等智力。<a id="a-7O"></a>八者宿住随念智力。<a id="a-7P"></a>九者生死智力。<a id="a-7Q"></a>十者漏尽智力。<a id="a-7R"></a>是为如来十力。<a id="a-7S"></a>云何是如来四无所畏。<a id="a-7T"></a>所谓一者一切法现证智无畏。<a id="a-7U"></a>二者一切漏尽智无畏。<a id="a-7V"></a>三者决定说障道无畏。<a id="a-7W"></a>四者出尽苦道无畏。<a id="a-7X"></a>是为如来四无所畏。</p>
 </body>
</html>