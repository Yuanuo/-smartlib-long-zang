<!doctype html>
<html id="z3IBUkcim" data-ver="181">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说秘密相经卷上</h1>
  <p id="a2">如是我闻。<a id="a-3"></a>一时世尊住一切如来三昧界中。<a id="a-4"></a>一切菩萨摩诃萨众皆悉圆满。<a id="a-5"></a>是时世尊大毗卢遮那如来。<a id="a-6"></a>从诸佛智三摩地起。<a id="a-7"></a>普遍观察一切大众。<a id="a-8"></a>当彼如是观众会时。<a id="a-9"></a>所有一切如来并诸菩萨摩诃萨众。<a id="a-A"></a>悉于世尊大毗卢遮那如来左月曼拏罗中依止而住。</p>
  <p id="aB">尔时金刚手菩萨摩诃萨。<a id="a-C"></a>住于世尊大毗卢遮那如来前。<a id="a-D"></a>合掌谛诚作是白言。<a id="a-E"></a>世尊秘密法仪甚深广大。<a id="a-F"></a>云何此中要略而修。<a id="a-G"></a>于是要略法中我当受行。</p>
  <p id="aH">尔时世尊大毗卢遮那如来。<a id="a-I"></a>赞金刚手菩萨摩诃萨言。<a id="a-J"></a>善哉善哉金刚手。<a id="a-K"></a>汝今善问秘密法仪甚深广大。<a id="a-L"></a>我今为汝要略而说。<a id="a-M"></a>谓若修习瑜伽行者。<a id="a-N"></a>凡入舍中先当观想秘密文字。<a id="a-O"></a>作已护净。<a id="a-P"></a>谓于舌端想有阿字。<a id="a-Q"></a>其字想成净妙月轮。<a id="a-R"></a>于月轮上想有吽字。<a id="a-S"></a>其字复成五股白色大金刚杵。<a id="a-T"></a>如是观想已。<a id="a-U"></a>行人当作金刚合掌安自顶上。<a id="a-V"></a>诵此大明而作护净。</p>
  <p id="aW">大明曰。</p>
  <p id="aX">唵(引)娑嚩(二合引)婆嚩秫驮(引)萨哩嚩(二合)达哩摩(二合引一句)莎婆(引)嚩秫度(引)[亢*欠](呼郎切下同二)</p>
  <p id="aY">诵是大明已。<a id="a-Z"></a>行人次当发誓愿言。<a id="a-a"></a>唯愿十方一切诸佛一切菩萨摄受于我。<a id="a-b"></a>而我某甲于此时中作成就事。<a id="a-c"></a>始从今日发起无上大菩提心。<a id="a-d"></a>乃至当坐菩提道场坚固不退。<a id="a-e"></a>又说颂曰。</p>
  <p id="af">愿我即同三世佛　　决定当成正觉尊</p>
  <p id="ag">摄善法及摄律仪　　饶益众生戒具足</p>
  <p id="ah">而此三聚净妙戒　　愿我受持悉坚固</p>
  <p id="ai">诸佛妙法及僧伽　　最胜三宝垂加护</p>
  <p id="aj">最初三宝摄受我　　愿从诸佛相应生</p>
  <p id="ak">金刚杵及彼印铃　　我所受持悉真实</p>
  <p id="al">彼阿阇梨摄受我　　广大最上金刚部</p>
  <p id="am">四种施法我常行　　日日六时如是作</p>
  <p id="an">彼大宝部相应法　　三昧中起胜意乐</p>
  <p id="ao">我摄受诸正法门　　内外及彼三乘法</p>
  <p id="ap">大莲华部中清净　　出生无上大菩提</p>
  <p id="aq">一切誓愿悉相应　　真实法中摄受我</p>
  <p id="ar">供养事业随应作　　大羯磨部中最上</p>
  <p id="as">发起无上菩提心　　及彼出生诸胜行</p>
  <p id="at">普摄一切行周遍　　广为利乐诸众生</p>
  <p id="au">未得度者我当度　　未解脱者令解脱</p>
  <p id="av">诸有未获安隐者　　我当为开安隐门</p>
  <p id="aw">所有一切诸众生　　普使安住涅槃地</p>
  <p id="ax">尔时世尊大毗卢遮那如来。<a id="a-y"></a>复为金刚手菩萨摩诃萨。<a id="a-z"></a>宣说普尽三摩地真实出生诸三摩地根本法门。<a id="a-10"></a>行人应当结禅定印。<a id="a-11"></a>依法安住已。<a id="a-12"></a>当观诸法无我平等。<a id="a-13"></a>若于诸法见有内外。<a id="a-14"></a>是即于心有其盖障。<a id="a-15"></a>当知离心无别有法。<a id="a-16"></a>又复意中作是思念。<a id="a-17"></a>一切法不生而自性明亮。<a id="a-18"></a>是即一切法本来不生性。<a id="a-19"></a>随其所念即住是心。<a id="a-1A"></a>然后乃以自性明亮可爱音声。<a id="a-1B"></a>诵彼开觉本心大明章句。<a id="a-1C"></a>当诵念时应观心月曼拏罗相。</p>
  <p id="a1D">大明曰。</p>
  <p id="a1E">唵(引)唧多钵罗(二合)底吠(引)邓羯噜(引)弥(一句)</p>
  <p id="a1F">复次颂曰。</p>
  <p id="a1G">真实圆满大清净　　其犹虚空无垢翳</p>
  <p id="a1H">一切粗重悉蠲除　　而复破遣邪分别</p>
  <p id="a1I">彼诸烦恼垢净故　　复如朗月见初生</p>
  <p id="a1J">诸佛功德聚无边　　悉入阿字等妙相</p>
  <p id="a1K">其相云何。</p>
  <p id="a1L">所谓。</p>
  <p id="a1M">阿阿(引)壹翳嗢污哩黎(引)哩黎(引)伊爱邬奥暗恶。</p>
  <p id="a1N">尔时金刚手菩萨摩诃萨。<a id="a-1O"></a>复于世尊大毗卢遮那如来菩提心月曼拏罗中。<a id="a-1P"></a>依止而住作是白言。<a id="a-1Q"></a>世尊菩提心月曼拏罗者。<a id="a-1R"></a>而有何等最胜功德。</p>
  <p id="a1S">尔时世尊大毗卢遮那如来。<a id="a-1T"></a>即为金刚手菩萨摩诃萨。<a id="a-1U"></a>要略宣说菩提心月曼拏罗相。<a id="a-1V"></a>金刚手当知诸佛无边功德。<a id="a-1W"></a>入阿字等诸妙相时。<a id="a-1X"></a>如水精月净光明相。<a id="a-1Y"></a>入已。<a id="a-1Z"></a>复从自性清净明亮智心。<a id="a-1a"></a>出生变化作用事业。<a id="a-1b"></a>即诵大明微妙章句发菩提心大明曰。</p>
  <p id="a1c">唵(引)冒提唧当(一句)母怛波(二合引)捺夜(引)弥(二)</p>
  <p id="a1d">复次颂曰。</p>
  <p id="a1e">随此出生大悲心　　普摄众生诸所作</p>
  <p id="a1f">一切善法悉周圆　　一切烦恼皆不着</p>
  <p id="a1g">月曼拏罗左右中　　菩提心月为第二</p>
  <p id="a1h">所有诸佛功德门　　复入迦字等妙相</p>
  <p id="a1i">如是入已。<a id="a-1j"></a>乃与诸法影像相应。<a id="a-1k"></a>其相云何。</p>
  <p id="a1l">所谓。</p>
  <p id="a1m">迦佉誐伽昂(鼻音轻呼)左蹉惹(仁左切)酂(重呼)倪(倪也切轻呼)叱姹拏(尼辖切)茶(重呼)拏(平声轻呼)多他捺陀(重呼)那(轻呼)波颇末婆(重呼)摩(轻呼)邪啰罗嚩设沙萨诃乞叉(合呼)</p>
  <p id="a1n">此等文字。<a id="a-1o"></a>即是菩提心月曼拏罗相。<a id="a-1p"></a>此曼拏罗所有法用行相次第如余教说。</p>
  <p id="a1q">尔时金刚手菩萨摩诃萨。<a id="a-1r"></a>复于世尊大毗卢遮那如来右月曼拏罗中。<a id="a-1s"></a>依止而住作是白言。<a id="a-1t"></a>世尊而此右月曼拏罗中当云何入。</p>
  <p id="a1u">尔时世尊大毗卢遮那如来。<a id="a-1v"></a>告金刚手菩萨摩诃萨言。<a id="a-1w"></a>金刚手当知金刚杵即是金刚智。<a id="a-1x"></a>能生诸佛胜功德聚。<a id="a-1y"></a>金刚杵者其相五股依法所成。<a id="a-1z"></a>周匝复有光焰炽盛。<a id="a-20"></a>是光从彼普贤心出。<a id="a-21"></a>为坚固因起诸行相。<a id="a-22"></a>若入曼拏罗者。<a id="a-23"></a>当观自身即是五智金刚杵相。<a id="a-24"></a>作是观时诵此大明曰。</p>
  <p id="a25">唵(引)底瑟姹(二合)嚩日啰(二合一句)</p>
  <p id="a26">复次颂曰。</p>
  <p id="a27">佛于三阿僧祇劫　　修成菩提最上行</p>
  <p id="a28">历位至登妙觉尊　　皆由清净无漏智</p>
  <p id="a29">菩提妙月曼拏罗　　最上清净离诸垢</p>
  <p id="a2A">于中观想智金刚　　是即五智金刚杵</p>
  <p id="a2B">世尊大毗卢遮那如来作此所说。<a id="a-2C"></a>谓即表示执金刚者。<a id="a-2D"></a>复次当想尽虚空界。<a id="a-2E"></a>周遍普聚而为分量。<a id="a-2F"></a>都成一大金刚杵相然后行人观想己身即金刚杵。<a id="a-2G"></a>广略相应。<a id="a-2H"></a>当观想时诵此大明曰。</p>
  <p id="a2I">唵(引)嚩日啰(二合引)怛摩(二合)酤(引)[亢*欠](一句)</p>
  <p id="a2J">复次颂曰。</p>
  <p id="a2K">所有一切诸佛身　　悉无对碍无依止</p>
  <p id="a2L">无生无作净无瑕　　是中无性等亦离</p>
  <p id="a2M">不断不破亦不坏　　法身无染本清净</p>
  <p id="a2N">金刚坚固体出生　　如来金刚身无上</p>
  <p id="a2O">尔时金刚手菩萨摩诃萨。<a id="a-2P"></a>于世尊大毗卢遮那如来右月曼拏罗中。<a id="a-2Q"></a>依止住已作是白言。<a id="a-2R"></a>世尊复云何观彼金刚杵。</p>
  <p id="a2S">尔时世尊大毗卢遮那如来。<a id="a-2T"></a>普遍观察诸如来已。<a id="a-2U"></a>作如是言谛听诸如来。<a id="a-2V"></a>我今宣说佛影像中观影像相。<a id="a-2W"></a>其相云何。<a id="a-2X"></a>所谓萨埵金刚相。<a id="a-2Y"></a>彼诸相具足。<a id="a-2Z"></a>应当如是观即佛影像相。<a id="a-2a"></a>作是观想时诵此大明曰。</p>
  <p id="a2b">唵(引)野他(引)萨哩嚩(二合)怛他(引)誐多(引一句)塞怛(二合)他(引)[亢*欠](二)</p>
  <p id="a2c">复次颂曰。</p>
  <p id="a2d">所有诸佛身秘密　　境界性智行亦然</p>
  <p id="a2e">以五相成正觉尊　　诸佛成满皆清净</p>
  <p id="a2f">尔时金刚手菩萨摩诃萨。<a id="a-2g"></a>复于世尊大毗卢遮那如来后月曼拏罗中。<a id="a-2h"></a>依止而住作是白言。<a id="a-2i"></a>世尊云何是秘密。<a id="a-2j"></a>复云何是境界性智行等亦然。</p>
  <p id="a2k">尔时世尊大毗卢遮那如来。<a id="a-2l"></a>称赞金刚手菩萨摩诃萨。<a id="a-2m"></a>即说颂曰。</p>
  <p id="a2n">善哉金刚大萨埵　　善哉金刚圣妙宝</p>
  <p id="a2o">善哉金刚正法门　　善哉金刚众事业</p>
  <p id="a2p">善说此经秘密义　　是即无上金刚乘</p>
  <p id="a2q">所有诸佛秘密门　　大乘现证法皆摄</p>
  <p id="a2r">修成就时妙清净　　成佛果已获妙乐</p>
  <p id="a2s">汝问秘密等云何　　谓莲华及金刚杵</p>
  <p id="a2t">此即如来大秘密　　一切诸佛从是生</p>
  <p id="a2u">若能依法谛心观　　于刹那间得成佛</p>
 </body>
</html>