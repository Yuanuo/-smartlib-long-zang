<!doctype html>
<html id="z3IBUY5dl" data-ver="95">
 <head>
  <meta charset="utf-8">
  <meta author="天息灾">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">宋译三藏圣教序</h1>
  <h2 id="a2">宋太宗皇帝制</h2>
  <p id="a3">大矣哉。<a id="a-4"></a>我佛之教也。<a id="a-5"></a>化导群迷。<a id="a-6"></a>阐扬宗性。<a id="a-7"></a>广博宏辩。<a id="a-8"></a>英彦莫能究其旨。<a id="a-9"></a>精微妙说。<a id="a-A"></a>庸愚岂可度其源。<a id="a-B"></a>义理幽玄。<a id="a-C"></a>真空莫测。<a id="a-D"></a>苞括万象。<a id="a-E"></a>譬喻无垠。<a id="a-F"></a>综法纲之纪纲。<a id="a-G"></a>演无际之正教。<a id="a-H"></a>拔四生於苦海。<a id="a-I"></a>译三藏之秘言。<a id="a-J"></a>天地变化乎阴阳。<a id="a-K"></a>日月盈亏乎寒暑。<a id="a-L"></a>大则说诸善恶。<a id="a-M"></a>细则比於恒沙。<a id="a-N"></a>含识万端弗可尽述。<a id="a-O"></a>若窥像法如影随形。<a id="a-P"></a>离六情以长存。<a id="a-Q"></a>历千动而可久。<a id="a-R"></a>须弥纳藏於芥子。<a id="a-S"></a>如来坦荡於无边。<a id="a-T"></a>达磨西来。<a id="a-U"></a>法傅东土。<a id="a-V"></a>宣扬妙理。<a id="a-W"></a>顺从指归。<a id="a-X"></a>彼岸菩提。<a id="a-Y"></a>爱河生灭。<a id="a-Z"></a>用行於五浊恶趣。<a id="a-a"></a>拯溺於三业途中。<a id="a-b"></a>经垂世以难穷。<a id="a-c"></a>道无私而永泰。<a id="a-d"></a>雪山贝叶若银台之耀目。<a id="a-e"></a>岁月烟萝起香界之自远。<a id="a-f"></a>巍巍罕测。<a id="a-g"></a>杳杳难名。<a id="a-h"></a>所以道资十圣。<a id="a-i"></a>德被三贤。<a id="a-j"></a>至道起於乾元。<a id="a-k"></a>众妙生乎太易。<a id="a-l"></a>总繁形类。<a id="a-m"></a>窍凿昏明。<a id="a-n"></a>绝彼是非。<a id="a-o"></a>开兹蒙昧。<a id="a-p"></a>有西域法师天息灭等。<a id="a-q"></a>常持四忍。<a id="a-r"></a>早悟三乘。<a id="a-s"></a>翻贝叶之真诠。<a id="a-t"></a>续人天之圣教。<a id="a-u"></a>芳犹重启连偶昌时。<a id="a-v"></a>润五声於文章。<a id="a-w"></a>畅四始於风律。<a id="a-x"></a>堂堂容止穆穆辉华。<a id="a-y"></a>旷劫而昏垫重明。<a id="a-z"></a>玄门昭显轨范而弥光妙法净界腾音。<a id="a-10"></a>利益有情俱登觉岸。<a id="a-11"></a>无成障碍救诸疲羸。<a id="a-12"></a>冥昧慈悲。<a id="a-13"></a>浩汗物表。<a id="a-14"></a>柔伏贪狠。<a id="a-15"></a>启涤昏愚。<a id="a-16"></a>演小乘声闻合其仪。<a id="a-17"></a>论大乘正觉立其性。<a id="a-18"></a>含灵悟而蒙福。<a id="a-19"></a>藏教缺而重兴。<a id="a-1A"></a>幻化迷途。<a id="a-1B"></a>火宅深喻。<a id="a-1C"></a>虽设其教。<a id="a-1D"></a>不知者多。<a id="a-1E"></a>善念生而无量潜臻。<a id="a-1F"></a>恶业兴而随缘皆堕。<a id="a-1G"></a>调御四众。<a id="a-1H"></a>积行十方。<a id="a-1I"></a>澍华雨於金轮。<a id="a-1J"></a>护恒沙於玉阙。<a id="a-1K"></a>有顶之风不可坏。<a id="a-1L"></a>无际之水弗能漂。<a id="a-1M"></a>澄寂湛然。<a id="a-1N"></a>圆明清净之智慧。<a id="a-1O"></a>性空无染。<a id="a-1P"></a>妄想解脱之因缘。<a id="a-1Q"></a>可以离烦脑於心田。<a id="a-1R"></a>可以得清凉於宇宙。<a id="a-1S"></a>朕惭非博学。<a id="a-1T"></a>释典微闲岂堪序文。<a id="a-1U"></a>以示来者如縻萤爝火。<a id="a-1V"></a>不足比之於皎日。<a id="a-1W"></a>将微蟊量海未能穷尽於深渊者哉。</p>
 </body>
</html>