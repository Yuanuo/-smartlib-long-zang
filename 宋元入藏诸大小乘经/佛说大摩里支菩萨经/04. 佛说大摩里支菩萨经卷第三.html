<!doctype html>
<html id="z3IBUYBdo" data-ver="413">
 <head>
  <meta charset="utf-8">
  <meta author="天息灾">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大摩里支菩萨经卷第三</h1>
  <p id="a2">复次起坛持诵之时。<a id="a-3"></a>先须献斋食供养圣众。<a id="a-4"></a>即求信重佛法能持斋戒。<a id="a-5"></a>画像之人于寂静之处。<a id="a-6"></a>用妙好绢帛等。<a id="a-7"></a>画摩里支菩萨供养。<a id="a-8"></a>其比丘及比丘尼童女等。<a id="a-9"></a>即诣河边海岸山林。<a id="a-A"></a>或尸多林或尼俱陀树下。<a id="a-B"></a>或园林或寺舍堂殿之内。<a id="a-C"></a>或舍利塔前。<a id="a-D"></a>如此之处即作曼拏罗。<a id="a-E"></a>安前菩萨[巾*(穴/登)]像献五种供养。<a id="a-F"></a>诵前最上心等真言一洛叉。<a id="a-G"></a>至第三日能灭一切罪。<a id="a-H"></a>至第四日梦见过海及上高山。<a id="a-I"></a>或见童女。<a id="a-J"></a>时作法者自然了知众罪皆灭。<a id="a-K"></a>至第五日灯焰增长光明及闻妙香。<a id="a-L"></a>至第六日得见佛及菩萨。<a id="a-M"></a>至第七日决定得见摩里支菩萨。<a id="a-N"></a>持诵者发菩提心必得不退。<a id="a-O"></a>若见不祥之事。<a id="a-P"></a>或蛇虺猕猴野猫驴马象牛。<a id="a-Q"></a>互相斗竞及侵害人。<a id="a-R"></a>但诵心真言二洛叉。<a id="a-S"></a>即见菩萨本身。<a id="a-T"></a>增益吉祥所求成就。<a id="a-U"></a>复有真言曰。</p>
  <p id="aV">唵(引)摩(引)里支(引)娑嚩(二合引)贺。</p>
  <p id="aW">此真言诵八百遍得大聪敏。<a id="a-X"></a>日诵千遍得长寿无病。<a id="a-Y"></a>增长大力众人敬爱。<a id="a-Z"></a>诵阿喻多数得成就法。<a id="a-a"></a>诵一俱胝设先造五逆罪亦得成就。<a id="a-b"></a>若欲成就隐身点眼药。<a id="a-c"></a>革屣圣剑含丸药。<a id="a-d"></a>得神通得大人敬爱。<a id="a-e"></a>降伏冤家破坏冤家。<a id="a-f"></a>降伏兵众降伏夜叉女。<a id="a-g"></a>破坏拏吉儞鬼。<a id="a-h"></a>制彼药毒。<a id="a-i"></a>除隔四日疟病。<a id="a-j"></a>令诸天入悟。<a id="a-k"></a>失财却获。<a id="a-l"></a>如是一切所欲所求之事。<a id="a-m"></a>诵此真言王。<a id="a-n"></a>发勇猛心如摩里支菩萨。<a id="a-o"></a>一切能作无不成就。</p>
  <p id="ap">复有降伏成就法。<a id="a-q"></a>于无人寂静之处。<a id="a-r"></a>用白檀或衢摩夷。<a id="a-s"></a>涂曼拏罗安摩里支[巾*(穴/登)]。<a id="a-t"></a>于其[巾*(穴/登)]前。<a id="a-u"></a>用无忧树花燕脂赤檀牛黄。<a id="a-v"></a>画彼人形及书真言并彼人名。<a id="a-w"></a>安在心中自作观想。<a id="a-x"></a>想彼裸形深红色垂发。<a id="a-y"></a>以左手捏彼身如作礼相惊怖惶悚。<a id="a-z"></a>作是想已诵真言称彼人名。<a id="a-10"></a>三日内彼即降伏兼生敬爱。</p>
  <p id="a11">复有成就法。<a id="a-12"></a>用河两岸土及冤家足下土。<a id="a-13"></a>同合作彼人形。<a id="a-14"></a>如前所说药物等。<a id="a-15"></a>于尸衣上或桦皮上。<a id="a-16"></a>书彼人名及真言置彼心中。<a id="a-17"></a>用无忧树木作橛长八指。<a id="a-18"></a>钉彼形心诵真言称彼名。<a id="a-19"></a>三日之内设是圣人须见降伏。<a id="a-1A"></a>何况凡夫之类。</p>
  <p id="a1B">复有成就法。<a id="a-1C"></a>用黄蜡作彼人形。<a id="a-1D"></a>以黄丹庄画。<a id="a-1E"></a>如前所说药物等。<a id="a-1F"></a>于桦皮书彼人名及真言。<a id="a-1G"></a>置彼心中。<a id="a-1H"></a>亦用无忧树木钉彼形心。<a id="a-1I"></a>复用佉儞罗木火炙彼形。<a id="a-1J"></a>亦得降伏。<a id="a-1K"></a>若用芥子涂彼身。<a id="a-1L"></a>三日之内设是天女亦可降之。<a id="a-1M"></a>岂况人间女人耶。</p>
  <p id="a1N">复有成就法。<a id="a-1O"></a>用烧尸灰白蚁运出者土。<a id="a-1P"></a>瓦轮上土彼人足下土。<a id="a-1Q"></a>同作彼人形。<a id="a-1R"></a>用赤檀牛黄。<a id="a-1S"></a>于桦皮上书真言。<a id="a-1T"></a>及彼名置彼心中。<a id="a-1U"></a>以佉祢啰木火炙之。<a id="a-1V"></a>于菩萨[巾*(穴/登)]前一日三时持诵。<a id="a-1W"></a>七日之内设是国王亦自降伏。<a id="a-1X"></a>何况常人。</p>
  <p id="a1Y">复有降伏夜叉女法。<a id="a-1Z"></a>就鬼宿直吉日。<a id="a-1a"></a>于尸多林中。<a id="a-1b"></a>以尼俱陀树木作夜叉女形长一肘。<a id="a-1c"></a>作少年相身貌端严。<a id="a-1d"></a>具诸色相微屈右足。<a id="a-1e"></a>左手攀尼俱陀树枝。<a id="a-1f"></a>用如前所说药。<a id="a-1g"></a>书其名并真言。<a id="a-1h"></a>就寂静无人处。<a id="a-1i"></a>于夜分中以白檀涂曼拏罗。<a id="a-1j"></a>上安摩里支[巾*(穴/登)]。<a id="a-1k"></a>即散花燃灯烧安悉香。<a id="a-1l"></a>称夜叉女名及诵真言。<a id="a-1m"></a>于第一日得夜叉女来现其祥瑞。<a id="a-1n"></a>至第七日即得夜叉女。<a id="a-1o"></a>持诵者当须默然。<a id="a-1p"></a>至六个月得法成就。<a id="a-1q"></a>或母或妹等而欲施愿。<a id="a-1r"></a>时诵人曰与我为妻。<a id="a-1s"></a>夜叉女从已为妻。<a id="a-1t"></a>即将诵人归本住处。<a id="a-1u"></a>诵人得延寿一劫随心自在。<a id="a-1v"></a>若有障碍不得为妻。<a id="a-1w"></a>亦得大财主得广大富贵。<a id="a-1x"></a>于来生中得生夜叉界。</p>
  <p id="a1y">复有成就法。<a id="a-1z"></a>令彼国王爱敬。<a id="a-20"></a>用尼俱陀树根作彼王形分明端严。<a id="a-21"></a>然用牛黄燕脂供俱摩。<a id="a-22"></a>书彼王名及真言。<a id="a-23"></a>安在心中作观想。<a id="a-24"></a>以索钩牵拽。<a id="a-25"></a>如是想已即诵真言。<a id="a-26"></a>令彼国王尽心敬爱承事供养。</p>
  <p id="a27">复有成就法。<a id="a-28"></a>就鬼宿直吉日。<a id="a-29"></a>用无忧树木作形长一肘量。<a id="a-2A"></a>复就鬼宿直日画摩里支菩萨。<a id="a-2B"></a>三面各三眼。<a id="a-2C"></a>顶戴宝塔及无忧树。<a id="a-2D"></a>花鬘金环璎珞宝带。<a id="a-2E"></a>腕钏指环种种庄严。<a id="a-2F"></a>身作紫金色光如万日。<a id="a-2G"></a>着红衣赤天衣。<a id="a-2H"></a>左手执索无忧树枝线。<a id="a-2I"></a>右手执金刚杵箭针钩。<a id="a-2J"></a>正面有大光明。<a id="a-2K"></a>眼相清净圆满适悦。<a id="a-2L"></a>唇如摩尼珊瑚亦如曼度迦花及儞摩果。<a id="a-2M"></a>左面丑恶颦眉出舌作嗔怒相。<a id="a-2N"></a>如大青宝色人见怕怖。<a id="a-2O"></a>右面作猪相如莲华宝色。<a id="a-2P"></a>顶戴宝塔内安舍利。<a id="a-2Q"></a>光如日月乘猪车立如舞蹈相。<a id="a-2R"></a>于其车下有风轮。<a id="a-2S"></a>轮上有贺字。<a id="a-2T"></a>变成罗睺大曜如蚀日月。<a id="a-2U"></a>若[巾*(穴/登)]画毕。<a id="a-2V"></a>志心斋童女随力献五供养。<a id="a-2W"></a>若阿阇梨依此[巾*(穴/登)]法。<a id="a-2X"></a>白日对日作。<a id="a-2Y"></a>夜分对月作其观想。<a id="a-2Z"></a>复将此菩萨[巾*(穴/登)]。<a id="a-2a"></a>于寂静之处安置于彼[巾*(穴/登)]前。<a id="a-2b"></a>以白檀或衢摩夷。<a id="a-2c"></a>作曼拏罗诵真言。<a id="a-2d"></a>散花献璎珞幡盖花鬘。<a id="a-2e"></a>燃灯烧安悉香。<a id="a-2f"></a>及种种饮食供养。<a id="a-2g"></a>或用阏伽钵或螺杯或金银铜铁等器供养。<a id="a-2h"></a>次结毗卢大印安自身上诵本真言请召摩里支菩萨真言曰。</p>
  <p id="a2i">唵(引)摩(引)里支(引)曀呬曳(二合引)呬。</p>
  <p id="a2j">请召已作观想。<a id="a-2k"></a>如观[巾*(穴/登)]像而无有异。<a id="a-2l"></a>时即献五种供养真言曰。</p>
  <p id="a2m">唵(引)摩(引)里支(引)祢(引)嚩多(引)曳(引)阿怛啰(二合)散儞呬多(引)弥(引)婆嚩阿努啰讫多(二合引)弥(引)婆嚩酥睹(引)瑟也(二合引)弥(引)婆嚩酥布(引)瑟也(二合引)弥(引)婆嚩萨里嚩(二合)悉(切身)左弥(引)钵啰(二合)野蹉。</p>
  <p id="a2n">献供养已。<a id="a-2o"></a>用白檀涂花鬘。<a id="a-2p"></a>严饰阏伽瓶。<a id="a-2q"></a>以手捧擎诵真言八百遍。<a id="a-2r"></a>献阏佉瓶。<a id="a-2s"></a>如菩萨与自灌顶。<a id="a-2t"></a>即作是言愿我于今速成真言法。<a id="a-2u"></a>发勇猛心如摩里支菩萨。<a id="a-2v"></a>复作观想诵真言一洛叉得见祥瑞或[巾*(穴/登)]像震动或灯焰增明。<a id="a-2w"></a>或闻妙香或见炽火。<a id="a-2x"></a>或见青烟或见光焰。<a id="a-2y"></a>如不见祥瑞。<a id="a-2z"></a>复诵真言一倍至三倍必有祥瑞。<a id="a-30"></a>乃至一俱胝必见成就。<a id="a-31"></a>得菩萨现本相施彼所愿。<a id="a-32"></a>令得所求成就。<a id="a-33"></a>或是圣剑眼药革屣牛黄隐身丸药圣药神通等。<a id="a-34"></a>皆得殊胜最上。<a id="a-35"></a>若圣剑得成就者。<a id="a-36"></a>手执圣剑即得一切持明天主。<a id="a-37"></a>与诸天女长受娱乐。<a id="a-38"></a>此名圣剑成就。<a id="a-39"></a>若眼药得成就者。<a id="a-3A"></a>以药点眼。<a id="a-3B"></a>所有一切世间天人阿修罗等以眼视之。<a id="a-3C"></a>彼等有情皆大欢喜深生敬爱。<a id="a-3D"></a>此名眼药成就。<a id="a-3E"></a>若革屣得成就者。<a id="a-3F"></a>着此革屣经一日中。<a id="a-3G"></a>行一千由旬复还本处。<a id="a-3H"></a>此名革屣成就。<a id="a-3I"></a>若牛黄得成就者。<a id="a-3J"></a>以此牛黄点于额上。<a id="a-3K"></a>令身能变种种形相。<a id="a-3L"></a>众人见之皆生敬爱。<a id="a-3M"></a>此名牛黄成就。<a id="a-3N"></a>若丸药得成就者。<a id="a-3O"></a>以药含口中。<a id="a-3P"></a>令自身如大药叉。<a id="a-3Q"></a>变现形相能行大地。<a id="a-3R"></a>此名丸药成就。<a id="a-3S"></a>若圣药得成就者。<a id="a-3T"></a>所有一切物。<a id="a-3U"></a>以药点之皆成黄金。<a id="a-3V"></a>亦能成就金刚之体。<a id="a-3W"></a>此名圣药成就。<a id="a-3X"></a>而圣药之力亦能得长寿神通天身。<a id="a-3Y"></a>除一切病苦变种种身相。<a id="a-3Z"></a>如摩里支菩萨神通无异。<a id="a-3a"></a>如是之法一一须于摩里支菩萨[巾*(穴/登)]像之前。<a id="a-3b"></a>持诵作观想。<a id="a-3c"></a>结志坚心方获成就。<a id="a-3d"></a>此等成就之法。<a id="a-3e"></a>皆是毗卢遮那佛说。</p>
  <p id="a3f">复有成就法。<a id="a-3g"></a>亦令国王生其敬爱。<a id="a-3h"></a>用赤檀牛黄恭俱摩。<a id="a-3i"></a>于摩里支菩萨[巾*(穴/登)]像足下。<a id="a-3j"></a>书彼王名。<a id="a-3k"></a>持诵者自着绯衣。<a id="a-3l"></a>献赤色花烧安悉香供养菩萨。<a id="a-3m"></a>即作观想。<a id="a-3n"></a>手持钩索牵彼人来。<a id="a-3o"></a>令彼礼拜心怀惊怕。<a id="a-3p"></a>如是想已以真言王大力。<a id="a-3q"></a>于三日之内自来供养。</p>
  <p id="a3r">复有成就法。<a id="a-3s"></a>持诵者于菩萨[巾*(穴/登)]像前。<a id="a-3t"></a>出自身血和合牛黄供俱摩。<a id="a-3u"></a>书彼人名复书摩字围绕。<a id="a-3v"></a>于摩字外复书四个悉怛哩(三合引)字围绕(悉怛哩是三合字梵字是一个今四个字即十二个华字也)。<a id="a-3w"></a>于此四个字外。<a id="a-3x"></a>复书制字围绕。<a id="a-3y"></a>烧安悉香诵真言八百遍。<a id="a-3z"></a>作观想彼人在风轮上坐。<a id="a-40"></a>以手持于钩索牵彼而来。<a id="a-41"></a>作观想已。<a id="a-42"></a>彼人虽在一千由旬外。<a id="a-43"></a>亦来降伏。</p>
  <p id="a44">复有成就法。<a id="a-45"></a>用一男一女死尸。<a id="a-46"></a>同烧为灰。<a id="a-47"></a>取此灰及熟迦卑他果子为粖。<a id="a-48"></a>萨惹啰娑香水马汗佛舍利少许。<a id="a-49"></a>就鬼宿直日同合为丸。<a id="a-4A"></a>观想此药如在日月火中。<a id="a-4B"></a>对摩里支菩萨前。<a id="a-4C"></a>诵真言加持。<a id="a-4D"></a>含药口中即得药叉神力。<a id="a-4E"></a>能变身相行世间中。</p>
  <p id="a4F">复有成就法。<a id="a-4G"></a>用黑猫儿身上垢汗及眼内黑睛。<a id="a-4H"></a>老乌眼黑猪左耳血佛舍利少许。<a id="a-4I"></a>于鬼宿直日同合为丸。<a id="a-4J"></a>亦观想此药如在日月火中。<a id="a-4K"></a>对摩里支菩萨前。<a id="a-4L"></a>诵真言加持。<a id="a-4M"></a>含在口中能得欲天快乐。</p>
  <p id="a4N">复有成就法。<a id="a-4O"></a>用黑土枭眼老乌眼獯狐眼黑俱计罗鸟眼佛舍利少许。<a id="a-4P"></a>取嚩日哩木内汁。<a id="a-4Q"></a>就鬼宿直日同合为丸。<a id="a-4R"></a>亦观想此药如在日月火中。<a id="a-4S"></a>对摩里支菩萨前。<a id="a-4T"></a>诵真言加持。<a id="a-4U"></a>即含口中而得隐身。<a id="a-4V"></a>人不能见不能擒捉。<a id="a-4W"></a>不能禁制不能劫盗。<a id="a-4X"></a>火不能烧冤家不得其便。<a id="a-4Y"></a>若志心持诵真言加持此药。<a id="a-4Z"></a>得隐身最妙。</p>
  <p id="a4a">复有成就法。<a id="a-4b"></a>能令童男童女入悟。<a id="a-4c"></a>了知过去未来之事。<a id="a-4d"></a>或童男或童女年十二岁者。<a id="a-4e"></a>身貌端正眼相端直。<a id="a-4f"></a>就无人寂静之处。<a id="a-4g"></a>洗浴洁净身着白衣。<a id="a-4h"></a>以白檀涂身花鬘严饰及令烧香。<a id="a-4i"></a>阿阇梨以衢摩夷涂曼拏罗。<a id="a-4j"></a>安彼童男童女坛中。<a id="a-4k"></a>诵真言八百遍而作加持。<a id="a-4l"></a>诵真言已复作观想法。<a id="a-4m"></a>想彼童男等心中有一月轮。<a id="a-4n"></a>轮中有一[牟*含]字。<a id="a-4o"></a>深红色如火。<a id="a-4p"></a>作此观想已。<a id="a-4q"></a>发勇猛心如摩里支菩萨。<a id="a-4r"></a>手执铃杵烧安悉香。<a id="a-4s"></a>经一刹那间即得入悟。<a id="a-4t"></a>自然通一切之事本真言曰。</p>
  <p id="a4u">唵(引)摩(引)里支(引)阿(引)吠舍野阿(引)吠舍野度曩度曩剑波剑波剑波(引)波野剑波(引)波野钵怛览(二合)誐里(二合)怛曩(二合)誐里(二合)怛曩(二合)吽摩(引)里支(引)娑嚩(二合引)贺。</p>
  <p id="a4v">复有成就法降伏恶龙。<a id="a-4w"></a>若国土大旱必有恶龙。<a id="a-4x"></a>制伏云雨侵损苗稼。<a id="a-4y"></a>今此经中有最上真言三摩地。<a id="a-4z"></a>名曰大雨。<a id="a-50"></a>若人持诵即得大雨。<a id="a-51"></a>滋益一切苗稼及草木等皆令增长真言曰。</p>
  <p id="a52">唵(引)摩(引)里支(引)尾布罗钵啰(二合)嚩里曩(引)诣(引)曩(引)誐贺里(二合)乃焰(引)里帝(二合引)入嚩(二合)罗入嚩(二合)罗萨里嚩(二合)曩(引)誐(引)贺里(二合)乃野枳隶枳隶曩(引)誐俱罗尾持鑁(二合)娑儞萨里嚩(二合)努瑟吒(二合)曩(引)誐贺里(二合)乃野(引)儞那贺那贺萨里嚩(二合)努瑟吒(二合)曩誐婆嚩曩钵左钵左钵(引)左野钵左野萨里嚩(二合)努瑟吒(二合)曩(引)誐(引)阿(引)讫啰(二合)摩阿讫啰(二合)摩萨里嚩(二合)三母捺啰(二合)娑(引)誐啰尾摩隶(引)尾托啰(二合)摩摩贺(引)曩(引)誐帝惹嚩里娑嚩(二合引)贺。</p>
  <p id="a53">此真言名普光闪电龙心陀罗尼。<a id="a-54"></a>若志心持诵必降甘雨。<a id="a-55"></a>复有陀罗尼名曰正道。<a id="a-56"></a>若能持诵亦降甘雨。<a id="a-57"></a>真言曰。</p>
  <p id="a58">怛儞也(二合)他(引)唵(引)摩(引)里支(引)左吒左吒尾左吒尾左吒秫攞(二合)他秫攞(二合)他舍嚩里唧致娑嚩(二合引)贺。</p>
  <p id="a59">诵此真言用白芥子一百八个于龙。<a id="a-5A"></a>池内而作护摩即得大雨。</p>
  <p id="a5B">复有成就法。<a id="a-5C"></a>用萨惹啰娑香药及蜜。<a id="a-5D"></a>诵前真言二十一遍。<a id="a-5E"></a>烧香以献龙王。<a id="a-5F"></a>次作曼拏罗周回画龙。<a id="a-5G"></a>开四门每门安七食钵。<a id="a-5H"></a>置种种饮食及诸花果一一供养。<a id="a-5I"></a>复安四阏伽瓶四出生钵。<a id="a-5J"></a>四香炉烧安悉香燃八盏灯。<a id="a-5K"></a>阿阇梨于曼拏罗东门作护摩法。<a id="a-5L"></a>用白芥子盐同合和。<a id="a-5M"></a>以迦罗尾罗柴火。<a id="a-5N"></a>作护摩八百遍。<a id="a-5O"></a>南阎浮提一切龙神。<a id="a-5P"></a>皆发善心降于甘雨。</p>
  <p id="a5Q">复有成就法。<a id="a-5R"></a>用白芥子油蜜迦罗尾罗花龙花。<a id="a-5S"></a>合和为丸。<a id="a-5T"></a>诵真言八百。<a id="a-5U"></a>药一千丸送入龙池。<a id="a-5V"></a>一切龙神皆生欢喜即时降雨。<a id="a-5W"></a>若不降雨彼一切龙速得头痛。<a id="a-5X"></a>受大苦恼不久破坏。</p>
  <p id="a5Y">复有成就法。<a id="a-5Z"></a>取灰三五升。<a id="a-5a"></a>用醋和泥作丸一千。<a id="a-5b"></a>诵真言六十遍。<a id="a-5c"></a>送入龙池之内。<a id="a-5d"></a>一切诸龙皆大惊怕。<a id="a-5e"></a>即时降雨普滋草木。<a id="a-5f"></a>如不降雨身速生病及坏眼目。</p>
  <p id="a5g">复有成就法。<a id="a-5h"></a>用莲花优钵罗花雌黄铜粖白芥子钵罗阇火沙糖水。<a id="a-5i"></a>合和为丸如枣核子大。<a id="a-5j"></a>诵真言八十遍加持。<a id="a-5k"></a>如天旱时送药七丸。<a id="a-5l"></a>入龙池之内即降甘雨。<a id="a-5m"></a>经七昼夜而不暂歇。<a id="a-5n"></a>如不降雨一切龙池其水涸竭。<a id="a-5o"></a>令彼诸龙心生热恼。<a id="a-5p"></a>或就龙池边用药一丸。<a id="a-5q"></a>安竹竿上或安幢上。<a id="a-5r"></a>以青线系缚。<a id="a-5s"></a>复书真言亦安其上。<a id="a-5t"></a>即降大雨昼夜不住。<a id="a-5u"></a>若欲雨止即去其药。</p>
  <p id="a5v">复有成就法诵此真言。</p>
  <p id="a5w">唵(引)摩(引)里支(引)酥没啰(二合)帝(引)嚩日啰(二合)冻尼弥隶弥隶娑嚩(二合引)贺。</p>
  <p id="a5x">诵此真言以泥作龙。<a id="a-5y"></a>身长八指具有九头。<a id="a-5z"></a>以朱砂装画。<a id="a-60"></a>于龙项之上系其彩幡。<a id="a-61"></a>即作曼拏罗。<a id="a-62"></a>四方之位散花焚香献白食供养。<a id="a-63"></a>以石榴枝拂拭龙身二十一遍。<a id="a-64"></a>次诵真言一千八遍已。<a id="a-65"></a>称彼龙名复诵真言。<a id="a-66"></a>以石榴枝拂拭龙身。<a id="a-67"></a>其龙不乐本宫而来降伏。<a id="a-68"></a>若不速降雨令得命终。</p>
  <p id="a69">复有成就法。<a id="a-6A"></a>用白芥子诵真言一千八遍。<a id="a-6B"></a>加持芥子掷击龙身亦一千八遍。<a id="a-6C"></a>其龙自然举头而行。<a id="a-6D"></a>复以石榴枝击彼龙身。<a id="a-6E"></a>龙即方住口出二舌。<a id="a-6F"></a>至其夜分龙现本形。<a id="a-6G"></a>及一切龙悉皆降伏。<a id="a-6H"></a>时持诵者一切所欲之事。<a id="a-6I"></a>龙即随顺不敢有违。</p>
  <p id="a6J">复有成就法。<a id="a-6K"></a>亦令龙王降雨。<a id="a-6L"></a>用乳及白芥子。<a id="a-6M"></a>逐日加持真言一百八遍。<a id="a-6N"></a>即周回散白芥子。<a id="a-6O"></a>其真言曰。</p>
  <p id="a6P">怛儞也(二合)他(引)唵(引)摩(引)里支(引)左吒左吒尾左吒尾左吒秫拏(二合)他秫拏(二合)他舍嚩里唧致娑嚩(二合)贺。</p>
  <p id="a6Q">如阿阇梨依前法持诵供养。<a id="a-6R"></a>若阎浮提内一切龙神。<a id="a-6S"></a>不为养育众生降其甘雨。<a id="a-6T"></a>即别诵三昧正道陀罗尼一七遍。<a id="a-6U"></a>复用白芥子一百八诵前陀罗尼。<a id="a-6V"></a>咒彼龙池即作护摩。<a id="a-6W"></a>时一切龙宫眷属。<a id="a-6X"></a>皆得热恼锁骨零落。<a id="a-6Y"></a>陀罗尼曰。</p>
  <p id="a6Z">曩谟舍(引)吉也(二合)母曩曳(引)怛他(引)誐哆(引)野怛儞也(二合)他部祭(引)部祭(引)怛怛嚩(二合)部祭钵啰(二合)嚩啰部祭(引)三满哆(引)迦(引)啰部祭(引)睹啰娑嚩(二合引)贺三摩野散祖(引)那儞(引)娑嚩(二合引)贺曩誐啰散祖(引)那儞(引)娑嚩(二合引)贺。</p>
  <p id="a6a">若天旱至极久不降雨。<a id="a-6b"></a>用阿里迦木白芥子酥酪迦罗尾罗花。<a id="a-6c"></a>诵前真言作护摩一千八百遍。<a id="a-6d"></a>或就龙池或就井边作法皆得。<a id="a-6e"></a>一切龙神必降大雨息除灾害。</p>
 </body>
</html>