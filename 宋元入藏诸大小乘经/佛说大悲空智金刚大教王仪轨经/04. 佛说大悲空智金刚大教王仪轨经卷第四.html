<!doctype html>
<html id="z3IBUrDkq" data-ver="362">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大悲空智金刚大教王仪轨经卷第四</h1>
  <h2 id="a2">说方便品第十三之余</h2>
  <p id="a3">尔时无我明妃而为上首。<a id="a-4"></a>与一切金刚拏吉尼等。<a id="a-5"></a>俱持五甘露相应。<a id="a-6"></a>供养世尊金刚萨埵已。<a id="a-7"></a>饮金刚甘露味。<a id="a-8"></a>现大威神发欢喜心。<a id="a-9"></a>语汝金刚拏吉尼等。<a id="a-A"></a>我此真实极为秘密。<a id="a-B"></a>供养礼敬一切佛已。<a id="a-C"></a>于金刚本性我今开示。<a id="a-D"></a>时诸明妃得大欢喜。<a id="a-E"></a>右膝着地合掌恭敬听佛所说。<a id="a-F"></a>佛言如得饮食于美不美勿生厌离。<a id="a-G"></a>澡浴尘秽无起净想。<a id="a-H"></a>设复不修禅定不诵咒句。<a id="a-I"></a>不舍睡眠不护根门。<a id="a-J"></a>于五净食平等服行。<a id="a-K"></a>一切眷属心无爱着无怨亲想。<a id="a-L"></a>木石塑像不行礼事。<a id="a-M"></a>于世间法悉能远离。<a id="a-N"></a>又于刹帝利婆罗门吠舍戍陀罗等不乐亲近。<a id="a-O"></a>秽行旃陀罗皮作厕人等亦不远离。<a id="a-P"></a>或以摩粘及藿香叶。<a id="a-Q"></a>毒辣药等酸碱苦淡。<a id="a-R"></a>及香美味残触饮食。<a id="a-S"></a>以菩提心不二智故。<a id="a-T"></a>世间少分无不食者。<a id="a-U"></a>又得自然生酤苏摩华置莲华器中。<a id="a-V"></a>入尸利沙及星伽拏药而为甘露。<a id="a-W"></a>以寒林灰涂身着杂色弊衣。<a id="a-X"></a>毕利多华结鬘严饰。<a id="a-Y"></a>复次金刚藏言。<a id="a-Z"></a>六根清净故即一切境界广大清净。<a id="a-a"></a>世尊岂不说此诸根清净。<a id="a-b"></a>是大勇健身所甲胄。<a id="a-c"></a>金刚藏白佛言。<a id="a-d"></a>世尊诸声闻人所不能知是大三昧耶。<a id="a-e"></a>佛语决定如刹那顷离诸烦恼。<a id="a-f"></a>如来于四种教理不作是说。<a id="a-g"></a>云何名方便说。<a id="a-h"></a>佛言金刚藏汝一心听。<a id="a-i"></a>我今为大心者。<a id="a-j"></a>以方便说大三昧耶。<a id="a-k"></a>如说摩黏即果实义。<a id="a-l"></a>如说弥罗即钩召义。<a id="a-m"></a>如说珂吒毕利珂喃即去来义。<a id="a-n"></a>如说阿萨爹婆啰喃即珠宝义。<a id="a-o"></a>如说曼拏噜即鼓音义。<a id="a-p"></a>如说努啰努啰即薄德人。<a id="a-q"></a>如说歌陵惹啰即福善人。<a id="a-r"></a>如说[寧*頁]抳[牟*含]即无触义。<a id="a-s"></a>如说葛波罗即莲华器。<a id="a-t"></a>如义底望钵多即饮食义。<a id="a-u"></a>如说摩罗顶即菜食义。<a id="a-v"></a>如说兀探即四平等义。<a id="a-w"></a>如说母多罗即妙香义。<a id="a-x"></a>如说悉罗绀即自然生义。<a id="a-y"></a>如说输葛啰即造作义。<a id="a-z"></a>如说末娑即白色义。<a id="a-10"></a>如说瑜即相应义。<a id="a-11"></a>如说谟罗绀即金刚义。<a id="a-12"></a>如说酤罗绀即莲华义。<a id="a-13"></a>如说酤览即部类义。<a id="a-14"></a>如说嚩啰拏即有分别无分别义。<a id="a-15"></a>于佛五部亦如是说。<a id="a-16"></a>如说努弥即金刚部。<a id="a-17"></a>如说那胝即莲华部。<a id="a-18"></a>如说赞拏梨即是宝部。<a id="a-19"></a>如说挼惹多即如来部。<a id="a-1A"></a>如说辣惹计即羯磨部。<a id="a-1B"></a>如说母陀罗即妙成就义。<a id="a-1C"></a>又修观者得金刚水成就。<a id="a-1D"></a>作供养已而自服行。<a id="a-1E"></a>佛言金刚大萨埵我为汝说。<a id="a-1F"></a>非彼一切但应尊重而摄受之。<a id="a-1G"></a>于此金刚空智灌顶大真实句三昧方便。<a id="a-1H"></a>勿妄宣说。<a id="a-1I"></a>得大罪咎毕竟无疑。<a id="a-1J"></a>或为鬼昧怨贼侵娆疟病蛊毒。<a id="a-1K"></a>乃至是人速趣命终。<a id="a-1L"></a>设复有人于此三昧。<a id="a-1M"></a>如世医王及佛导师。<a id="a-1N"></a>于是方便亦勿为说。<a id="a-1O"></a>彼不动使者及四大明妃发大忿怒。<a id="a-1P"></a>是名一切仪轨中义。</p>
  <p data-pb></p>
  <h2 id="a1Q">集一切仪轨部品第十四</h2>
  <p id="a1R">尔时金刚藏而为上首。<a id="a-1S"></a>与一切金刚拏吉尼。<a id="a-1T"></a>心生疑惑得大忧恼。<a id="a-1U"></a>而白佛言世尊。<a id="a-1V"></a>前行品中说金刚歌舞成就者。<a id="a-1W"></a>云何为歌舞云何本尊灌顶。<a id="a-1X"></a>于何等印说嗔等作用。<a id="a-1Y"></a>又真言品说。<a id="a-1Z"></a>无我明妃种子者云何。<a id="a-1a"></a>种子从何出生。<a id="a-1b"></a>金刚部品说三十二血脉之相谈彼清净。<a id="a-1c"></a>唯愿世尊为我除疑。<a id="a-1d"></a>佛言金刚歌舞者所谓。</p>
  <p id="a1e">酤(引)罗以哩胝阿冒(引)罗(引)蒙母抳哩哥(引)酤(引)罗(引)佉吉毕吒斛(引)末惹伊葛噜尼吉阿伊路(引)罗(引)怛呬左罗渴惹伊誐(引)迟摩野拏(引)毕惹阿伊喝隶歌(引)陵惹啰钵抳阿伊讷努噜末[口*爾]阿伊拶乌三摩葛刍哩悉罗歌(二合引)葛卜噜罗(引)伊阿伊摩(引)罗伊印驮拏娑隶怛呬婆噜呵(引)壹阿伊毕陵(二合)渴拏契吒葛陵谛戍驮戍驮奴惹抳阿伊抳囕戍盎枿左拏(引)尾阿伊耽呬[口*爾]萨啰(引)嚩阿尾钵抳阿伊未隶野[口*爾]翁努噜末吒伊[寧*頁]抳未多馨末惹阿伊哩。</p>
  <p id="a1f">金刚舞者于呬噜迦相勿应忘念。<a id="a-1g"></a>心生爱乐相续观想。<a id="a-1h"></a>又金刚明妃及瑜儗尼等如诸佛母。<a id="a-1i"></a>是金刚歌舞而常真实。<a id="a-1j"></a>护持自身及余眷属。<a id="a-1k"></a>此诸世间所持诵处能生信爱。<a id="a-1l"></a>是故于此极生尊重。<a id="a-1m"></a>如月爱相勿复疑惑。<a id="a-1n"></a>时金刚藏白佛言。<a id="a-1o"></a>世尊是俱生喜自性。<a id="a-1p"></a>何所弃舍而能出生一切相应。<a id="a-1q"></a>譬若虚空无有穷尽。<a id="a-1r"></a>佛言如是如是如汝所说。<a id="a-1s"></a>金刚藏言云何菩提心出生方便。<a id="a-1t"></a>佛言谓此轮坛以自威力加持次第。<a id="a-1u"></a>名菩提心出生方便。<a id="a-1v"></a>世非世俗有二种相。<a id="a-1w"></a>如俱那花处白月影。<a id="a-1x"></a>世间妙乐亦复如是。<a id="a-1y"></a>谓佛菩萨如是任持。<a id="a-1z"></a>信解轮回无复涅槃。<a id="a-20"></a>所说色声等是轮回。<a id="a-21"></a>受等是轮回。<a id="a-22"></a>根等是轮回。<a id="a-23"></a>嗔等是轮回。<a id="a-24"></a>即以是法而名涅槃。<a id="a-25"></a>谓无痴是涅槃。<a id="a-26"></a>无迷乱是涅槃。<a id="a-27"></a>清净是涅槃。<a id="a-28"></a>若非世俗菩提心。<a id="a-29"></a>以具相童子是上种族。<a id="a-2A"></a>性行调柔殊妙庄严。<a id="a-2B"></a>以悉罗诃香和合龙脑。<a id="a-2C"></a>及妙饮食随分供养。<a id="a-2D"></a>于自他身成就义利。<a id="a-2E"></a>又金刚莲华而作相应。<a id="a-2F"></a>出生次第不应远离。<a id="a-2G"></a>以莲华器或白螺贝而作甘露。<a id="a-2H"></a>如是正理有大力能即无我明妃。<a id="a-2I"></a>以大印曼拏罗住脐轮中。<a id="a-2J"></a>从阿字音自性及彼提字。<a id="a-2K"></a>说是胜慧出生相应次第。<a id="a-2L"></a>非长短方圆。<a id="a-2M"></a>而俱生喜如是出生。<a id="a-2N"></a>受用妙乐及与大印而得成就。<a id="a-2O"></a>彼色声香味触法界自性。<a id="a-2P"></a>智慧方便及大妙乐即彼轮坛。<a id="a-2Q"></a>五智自性谓大圆镜智。<a id="a-2R"></a>平等性智。<a id="a-2S"></a>妙观察智。<a id="a-2T"></a>成所作智。<a id="a-2U"></a>清净法界。<a id="a-2V"></a>此无我明妃法界本性。<a id="a-2W"></a>如我为曼拏罗王等无有异。<a id="a-2X"></a>复次金刚藏言。<a id="a-2Y"></a>于轮坛观想道。<a id="a-2Z"></a>如其出生诸佛圣贤。<a id="a-2a"></a>唯佛世尊先为我等说是戒相。<a id="a-2b"></a>佛言先于身中住阿字门金刚莲华大印方便学处。<a id="a-2c"></a>此内外戒我今开示。<a id="a-2d"></a>以阿字理趣秘密三摩钵底。<a id="a-2e"></a>令烦恼缚外不现起了知法报化三身轮及大乐轮义。<a id="a-2f"></a>如是住心意喉顶。<a id="a-2g"></a>出生无量诸佛圣贤。<a id="a-2h"></a>彼化身轮依上座部律出变化身。<a id="a-2i"></a>法身轮者依一切有部律宣说法故。<a id="a-2j"></a>报身轮者依正量部律为所受用一切饮食味故。<a id="a-2k"></a>大乐轮者依大众部律住妙乐故。<a id="a-2l"></a>世尊分别四种不动果等。<a id="a-2m"></a>以胜慧业而作教诫。<a id="a-2n"></a>是法轮者如其受用。<a id="a-2o"></a>说无所动而得大果。<a id="a-2p"></a>于妙乐轮具大力能有士夫用。<a id="a-2q"></a>相应出生清净果报。<a id="a-2r"></a>是等义类说名圣胎为游止处。<a id="a-2s"></a>若人心离贪等。<a id="a-2t"></a>设处胎藏如被法服。<a id="a-2u"></a>观所生母即诸佛母。<a id="a-2v"></a>慈愍训育曲躬礼敬如亲教师。<a id="a-2w"></a>犹我往昔顺生世间。<a id="a-2x"></a>从阿字轮出生[亢*欠]字。<a id="a-2y"></a>圆顶洁肤若苾刍相。<a id="a-2z"></a>又众生十月始生地上。<a id="a-30"></a>我于尔时满十地行大自在位故。<a id="a-31"></a>阿字门积集众生如佛无疑。<a id="a-32"></a>尔时无我明妃等。<a id="a-33"></a>闻佛语已心生疑惑。<a id="a-34"></a>得大恐怖闷绝躄地。<a id="a-35"></a>时会见已语金刚明妃等言。<a id="a-36"></a>是地水火风空。<a id="a-37"></a>此五大种唯佛知觉。<a id="a-38"></a>时无我明妃如梦所闻。<a id="a-39"></a>从地而起白言世尊。<a id="a-3A"></a>如是众生云何为诸垢染之所覆藏。<a id="a-3B"></a>能除是等名正觉者。<a id="a-3C"></a>世尊如是真实无有虚妄。<a id="a-3D"></a>佛言如无智人饮枿啰拏药极生惛醉。<a id="a-3E"></a>若离痴爱是即解脱。<a id="a-3F"></a>若人于金刚空智信乐多闻。<a id="a-3G"></a>了知出离方便。<a id="a-3H"></a>断无明缚不生执取。<a id="a-3I"></a>于天人阿修罗地狱饿鬼畜生起大觉悟。<a id="a-3J"></a>无众生相当成正觉。<a id="a-3K"></a>又粪秽诸虫常乐自体。<a id="a-3L"></a>而尚不知有天人等乐。<a id="a-3M"></a>此觉性者随心所现。<a id="a-3N"></a>非余世界得成正觉。<a id="a-3O"></a>设旃陀罗诸杀业者。<a id="a-3P"></a>是人无智愚夫执着。<a id="a-3Q"></a>不知是行为极痴冥。<a id="a-3R"></a>于六趣中发行取有支之所轮转。<a id="a-3S"></a>若于金刚空智得是方便除我慢习。<a id="a-3T"></a>清净境界得无上道。<a id="a-3U"></a>于此胜行成就无疑。<a id="a-3V"></a>说卜葛西明妃是即地界。<a id="a-3W"></a>彼坚硬体是即痴义。<a id="a-3X"></a>佛言身依心出生。<a id="a-3Y"></a>若于余处定不可得。<a id="a-3Z"></a>是故毗卢遮那如来部。<a id="a-3a"></a>说设嚩哩明妃是即水界。<a id="a-3b"></a>彼湿润性本尊理趣。<a id="a-3c"></a>佛言心依身出生。<a id="a-3d"></a>若于余处不应现起。<a id="a-3e"></a>是故阿閦如来部。<a id="a-3f"></a>说赞拏哩明妃是即火界。<a id="a-3g"></a>即贪理趣。<a id="a-3h"></a>佛言说贪爱火以赤色为自相。<a id="a-3i"></a>由贪起两舌故。<a id="a-3j"></a>宝生如来部。<a id="a-3k"></a>说努弥尼明妃是即风界。<a id="a-3l"></a>本尊理趣。<a id="a-3m"></a>佛言由贪故起嫉妒。<a id="a-3n"></a>不空成就如来部。<a id="a-3o"></a>如是邀哩明妃。<a id="a-3p"></a>陬哩明妃。<a id="a-3q"></a>尾多哩明妃。<a id="a-3r"></a>渴三摩哩明妃。<a id="a-3s"></a>亦如上说。<a id="a-3t"></a>于金刚空智如是住持三摩钵底。</p>
  <p id="a3u">复次无我菩萨于平等相为利众生。<a id="a-3v"></a>请问末邻大供养真言句。<a id="a-3w"></a>时金刚萨埵于诸众生令护他命。<a id="a-3x"></a>为作障者一切频那夜迦。<a id="a-3y"></a>说末邻大供养明曰。</p>
  <p id="a3z">唵印捺野摩惹罗惹刹普嚩嚩喝尼(二合)嚩(引)喻啰刹赞捺苏惹摩捺嚩钵多罗钵多(引)梨遏吒萨钵伊喃末邻蓬惹仍伽补涩波(二合)度(引)波莽(引)娑(引)尾觐喃(二合)盎喝歌(引)惹萨嚩娑(引)达侃底枯尼譬痆枿(引)捺唵(引)遏歌(引)噜(引)牟抗萨哩嚩(二合)达哩摩(二合引)拏摩[寧*也](切身)那庾(二合)怛半(二合)那怛嚩(二合)多唵(引)阿(引)吽(引)发吒(半音)萨嚩(二合引)贺(引)</p>
  <p id="a40">如是末邻大供养明。<a id="a-41"></a>善解瑜伽者供养一切部多等得大吉祥。<a id="a-42"></a>若求信爱护世诸天生大欢喜。<a id="a-43"></a>若作降伏速破冤敌。<a id="a-44"></a>若作钩召能遣诸魔。<a id="a-45"></a>若作息灾增益得大富乐相续不断。</p>
  <p id="a46">复次金刚藏言。<a id="a-47"></a>如来先说地行空行明妃。<a id="a-48"></a>我今不知当何部主。<a id="a-49"></a>佛言为身语意三密轮中。<a id="a-4A"></a>以我住处及无我菩萨住上中下。<a id="a-4B"></a>此中开示部有三种五种或开六种。<a id="a-4C"></a>即五如来为对治彼贪嗔愚痴两舌嫉妒。<a id="a-4D"></a>又于五种随其次第。<a id="a-4E"></a>观想出生金刚萨埵清净妙乐。<a id="a-4F"></a>又三种者即如来部莲华部金刚部。<a id="a-4G"></a>为对治彼贪嗔痴等。<a id="a-4H"></a>又复一部谓阿閦如来金刚威德现忿怒相。<a id="a-4I"></a>对治嗔法。</p>
  <p data-pb></p>
  <h2 id="a4J">金刚王出现品第十五</h2>
  <p id="a4K">尔时空智大金刚王。<a id="a-4L"></a>开示一切本尊。<a id="a-4M"></a>一切自性身曼拏罗。<a id="a-4N"></a>住极妙乐金刚心种子。<a id="a-4O"></a>出生一切自相曼拏罗王。<a id="a-4P"></a>一十六臂八面四足。<a id="a-4Q"></a>带髑髅鬘现忿怒相。<a id="a-4R"></a>执持五印得大无畏。<a id="a-4S"></a>时无我菩萨白如是言。<a id="a-4T"></a>我先不知是曼拏罗一十五位。<a id="a-4U"></a>眷爱种智愿为我说。<a id="a-4V"></a>时金刚王如是嗟咨。<a id="a-4W"></a>持葛波罗掷金刚杵摧伏魔已。<a id="a-4X"></a>说是如前曼拏罗轮。<a id="a-4Y"></a>四隅四门及金刚线珠缨半缨。<a id="a-4Z"></a>无量杂宝间饰庄严。<a id="a-4a"></a>以我吽阿字种智。<a id="a-4b"></a>放青色炽盛光焰。<a id="a-4c"></a>出生八面一十六臂。<a id="a-4d"></a>足踏四魔现忿怒相。<a id="a-4e"></a>带髑髅鬘及妙璎珞得大无畏。<a id="a-4f"></a>住日轮中立如舞势。<a id="a-4g"></a>顶戴善巧金刚杵。<a id="a-4h"></a>黑色忿怒以灰涂身。<a id="a-4i"></a>口诵吽发吒字。<a id="a-4j"></a>入乐寂静离烦恼缚妙三摩地。<a id="a-4k"></a>正面大黑色。<a id="a-4l"></a>右面如白色俱那华。<a id="a-4m"></a>左面红色大忿怒相。<a id="a-4n"></a>上面笑容。<a id="a-4o"></a>余四面并青黑色。<a id="a-4p"></a>共二十四目。<a id="a-4q"></a>如是相续复入乐嬉戏三摩地。<a id="a-4r"></a>从喭字门出生遨哩明妃。<a id="a-4s"></a>住于东门。<a id="a-4t"></a>复入满他那相应三摩地。<a id="a-4u"></a>从尊字门出生陬哩明妃。<a id="a-4v"></a>住于南门。<a id="a-4w"></a>为护门者。<a id="a-4x"></a>复入金刚莲华相应三摩地。<a id="a-4y"></a>从鑁字门出生尾多哩明妃。<a id="a-4z"></a>住于西门。<a id="a-50"></a>复入破大烦恼闇三摩地。<a id="a-51"></a>从绀字门出生渴三摩哩明妃。<a id="a-52"></a>住于北门。<a id="a-53"></a>为坏魔者。<a id="a-54"></a>从奔字门出生卜葛西明妃。<a id="a-55"></a>住伊舍那方。<a id="a-56"></a>复入满他那相应三摩地。<a id="a-57"></a>从商字门出生设嚩哩明妃。<a id="a-58"></a>住火天方。<a id="a-59"></a>从赞字门出生赞拏梨明妃。<a id="a-5A"></a>住罗刹方。<a id="a-5B"></a>从农字门出生努弥尼明妃。<a id="a-5C"></a>住风天方。<a id="a-5D"></a>为乐忿怒者。</p>
  <p id="a5E">尔时空智大金刚王。<a id="a-5F"></a>复虚空性三昧忽然不现。<a id="a-5G"></a>彼四大种明妃以种种金刚歌咏供养。<a id="a-5H"></a>地大遨哩明妃曰。</p>
  <p id="a5I">善哉金刚王　　速起大悲意</p>
  <p id="a5J">欲护诸众生　　不应住空性</p>
  <p id="a5K">水大设嚩哩明妃曰。</p>
  <p id="a5L">起空空智主　　住空非利乐</p>
  <p id="a5M">为求成就者　　不应住空性</p>
  <p id="a5N">火大赞拏梨明妃曰。</p>
  <p id="a5O">云何住空性　　而不见方所</p>
  <p id="a5P">我请大悲尊　　速成诸利乐</p>
  <p id="a5Q">风大拏弥尼明妃曰。</p>
  <p id="a5R">我知空智心　　身从幻化有</p>
  <p id="a5S">不断大悲者　　勿作如是意</p>
  <p id="a5T">时空智大金刚王。<a id="a-5U"></a>复从吽阿字种智。<a id="a-5V"></a>出现大金刚身柔软智相。<a id="a-5W"></a>庄严殊妙作勇猛势。<a id="a-5X"></a>忿怒微笑得大无畏。<a id="a-5Y"></a>内怀悲愍希有寂静。<a id="a-5Z"></a>胜味理趣现九种舞戏。<a id="a-5a"></a>左右一十六臂。<a id="a-5b"></a>各各持一大莲华器。<a id="a-5c"></a>所谓地水火风。<a id="a-5d"></a>日月多闻天王及焰摩天主。<a id="a-5e"></a>象马渴啰牛馲驼意。<a id="a-5f"></a>生师子猫儿。<a id="a-5g"></a>足履地上作期克。<a id="a-5h"></a>天阿修罗势。<a id="a-5i"></a>遨哩明妃右手握宝刀左手持磨竭鱼。<a id="a-5j"></a>陬哩明妃右手持奎楼鼓左手持嚩啰贺。<a id="a-5k"></a>尾多哩明妃右手掌龟左手执莲华器。<a id="a-5l"></a>渴三摩哩明妃右手持蜃龙左手执莲华器。<a id="a-5m"></a>卜葛西明妃右手持师子左手执钺斧。<a id="a-5n"></a>设嚩哩明妃右手掌比丘像左手持锡杖。<a id="a-5o"></a>赞拏哩明妃右手持八辐轮左手执犁具。<a id="a-5p"></a>努弥尼明妃右手执金刚杵左手作期克印。</p>
 </body>
</html>