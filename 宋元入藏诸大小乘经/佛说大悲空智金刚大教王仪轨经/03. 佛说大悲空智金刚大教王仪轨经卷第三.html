<!doctype html>
<html id="z3IBUrBkp" data-ver="308">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大悲空智金刚大教王仪轨经卷第三</h1>
  <h2 id="a2">金刚藏菩萨现证仪轨王品第十一</h2>
  <p id="a3">佛告金刚藏言。<a id="a-4"></a>颦眉顾视名忿怒眼。<a id="a-5"></a>二目向左顾视名信爱眼。<a id="a-6"></a>向右顾视或二目仰视并钩召眼。<a id="a-7"></a>二目平视或视鼻准上。<a id="a-8"></a>观出息或屏气并信爱用。<a id="a-9"></a>观入息钩召用。<a id="a-A"></a>说鬼宿日观乳木树名信爱用。<a id="a-B"></a>以金刚杵止草木动。<a id="a-C"></a>并息灾钩召用。<a id="a-D"></a>于六月分修习相应成就无碍。<a id="a-E"></a>以佛神力不思议故。<a id="a-F"></a>得成就已。<a id="a-G"></a>令诸众生入佛知见。<a id="a-H"></a>不应降伏作损恼事。<a id="a-I"></a>又此三昧不应分别。<a id="a-J"></a>得大罪咎诸所作事。<a id="a-K"></a>乃至语言毕竟利益。<a id="a-L"></a>若于众生少分损害。<a id="a-M"></a>如是法印不能成就。<a id="a-N"></a>服三昧药者。<a id="a-O"></a>住歌咏舞戏三摩呬多是所对治。<a id="a-P"></a>自他饮食如五甘露。<a id="a-Q"></a>又说是相于七日中。<a id="a-R"></a>应知成就离喜过失。<a id="a-S"></a>或有殊妙言音眼目修净身出妙香。<a id="a-T"></a>影长七步大身人来。<a id="a-U"></a>见是相已即知圣贤。<a id="a-V"></a>修瑜伽者触彼少分。<a id="a-W"></a>得刹那顷作持明仙。<a id="a-X"></a>我今于十二广大仪轨中。<a id="a-Y"></a>略说酤罗菩萨于诸众生。<a id="a-Z"></a>速疾成就信爱之法。<a id="a-a"></a>从纥哩字观想本尊。<a id="a-b"></a>红色四臂手执弓箭。<a id="a-c"></a>持优钵罗华及莲华钩。<a id="a-d"></a>如是观想于三界中而为信爱。<a id="a-e"></a>于刹帝利诵真言十万遍。<a id="a-f"></a>宰官诵一百遍。<a id="a-g"></a>于世间众生诵一万遍。<a id="a-h"></a>诸天诵二十万遍。<a id="a-i"></a>阿修罗七十万遍。<a id="a-j"></a>药叉傍生诵一俱胝。<a id="a-k"></a>如其所说住清净相。<a id="a-l"></a>诸佛世尊金刚坚固之身。<a id="a-m"></a>普能摄受。<a id="a-n"></a>作曼拏罗及护摩时。<a id="a-o"></a>于彼晨朝承事佛像。<a id="a-p"></a>作加持已。<a id="a-q"></a>观想诸佛遍满虚空。<a id="a-r"></a>随属本尊入已心内。<a id="a-s"></a>于真言行应当善解。<a id="a-t"></a>种种供养皆从吽字出生。<a id="a-u"></a>彼彼真言曰。</p>
  <p id="av">唵(引)嚩日啰(二合)补瑟闭(二合)阿(引)吽(引)萨嚩(二合)诃。</p>
  <p id="aw">唵(引)嚩日啰(二合)度闭(引)阿(引)吽(引)萨嚩(二合)诃。</p>
  <p id="ax">唵(引)嚩日啰(二合)祢(引)闭(引)阿吽(引)萨嚩(二合)诃。</p>
  <p id="ay">唵(引)嚩日啰(二合)喭提阿(引)吽(引)萨嚩(二合)诃。</p>
  <p id="az">唵(引)嚩日啰(二合)乃尾儞(引)阿(引)吽(引)萨嚩(二合)诃。</p>
  <p id="a10">献阿伽水仪轨次第如前已说。<a id="a-11"></a>我今复说成就护魔法。<a id="a-12"></a>息灾圆炉白色广一肘半深等半。<a id="a-13"></a>增益四方黄色广二肘深一肘。<a id="a-14"></a>降伏三角黑色广十指深五指。<a id="a-15"></a>信爱红色。<a id="a-16"></a>钩召如信爱同。<a id="a-17"></a>忿怒与降伏同。<a id="a-18"></a>息灾用脂麻。<a id="a-19"></a>增益用酪。<a id="a-1A"></a>降伏用羯诺迦木。<a id="a-1B"></a>忿怒用棘木。<a id="a-1C"></a>信爱钩召并用红优钵罗华。<a id="a-1D"></a>火天欢喜真言曰。</p>
  <p id="a1E">唵(引)阿枿那(二合)曳摩诃(引)帝惹萨哩嚩(二合)歌(引)摩钵啰(二合)娑(引)驮各歌(引)噜拏也(二合)讫哩(二合)多萨埵(引)啰他(二合)遏悉铭(二合)散儞呬都婆嚩阿枿那也(三合)嚩(引)喝那怛鑁(二合)儞尾索(引)叱部(引)多(引)枲呬嚩日啰(二合)酤(引)驮布(引)[口*爾]底那(引)那(引)啰怛那(二合)驮哩(引)驮(引)底哩(二合引)阿母酤(引)[亢*欠]曼拏朗栗契多莎哩覃(二合)拶嚩钵啰(二合)哩覃(二合)拶娑(引)提耽枿[打-丁+荼]贺咩部葛阿(引)枿弭奢悉野他(引)歌(引)梨萨哩嚩(二合)悉提酤噜萨嚩(二合)弥。</p>
  <p id="a1F">献阏伽水真言曰。</p>
  <p id="a1G">唵(引)[口*弱]吽(引)鑁斛龛囕。</p>
  <p id="a1H">净水真言曰。</p>
  <p id="a1I">唵(引)梨(引)梨(引)吽(引)恪。</p>
  <p id="a1J">献食真言曰。</p>
  <p id="a1K">唵(引)探探。</p>
  <p data-pb></p>
  <h2 id="a1L">炽盛拏吉尼所说成就品第十二</h2>
  <p id="a1M">复次金刚藏言。<a id="a-1N"></a>世尊于诸法海。<a id="a-1O"></a>云何为求成就者。<a id="a-1P"></a>略说如是本尊色相。<a id="a-1Q"></a>佛言为于无我明妃。<a id="a-1R"></a>或吉祥呬噜迦。<a id="a-1S"></a>一刹那顷知彼安住。<a id="a-1T"></a>及于广大清净仪轨。<a id="a-1U"></a>若时若处最初修习是故略说。<a id="a-1V"></a>复次持真言者。<a id="a-1W"></a>一心成就三摩呬多。<a id="a-1X"></a>于已住舍或夜时分。<a id="a-1Y"></a>发勤勇心以胜慧相。<a id="a-1Z"></a>应观想吉祥呬噜迦像。<a id="a-1a"></a>澡浴尘秽着新净衣。<a id="a-1b"></a>以旃檀香涂莹手足。<a id="a-1c"></a>嚼豆蔻齿木及妙香果无非时食。<a id="a-1d"></a>如佛世尊求出离想。<a id="a-1e"></a>亲近智者观想行人。<a id="a-1f"></a>于刹那顷忽起异相。<a id="a-1g"></a>于所持明心难调柔。<a id="a-1h"></a>尔时行者不应止息。<a id="a-1i"></a>决定精勤趣求成就。</p>
  <p id="a1j">佛告金刚藏言。<a id="a-1k"></a>我说禅定心能坏烦恼毒。<a id="a-1l"></a>求成就者极善筹量。<a id="a-1m"></a>于一月分心存圣像离诸攀缘。<a id="a-1n"></a>或一日中相续观想。<a id="a-1o"></a>随其所办得大果利。<a id="a-1p"></a>所有轮转自他二利。<a id="a-1q"></a>非余方便速能修习。<a id="a-1r"></a>于所持明而常现前。<a id="a-1s"></a>求成就者如是烦恼迷醉。<a id="a-1t"></a>忧悲病苦炽然三毒。<a id="a-1u"></a>说刹那顷如实相应。<a id="a-1v"></a>而得不堕五无间处。<a id="a-1w"></a>设有屠脍卑贱丑陋身不具足。<a id="a-1x"></a>造恶业者思求成就。<a id="a-1y"></a>应修十善尊重爱乐密护根门。<a id="a-1z"></a>是人决定离嗔慢习。<a id="a-20"></a>而得成就三摩呬多。<a id="a-21"></a>设此时分于秘密行。<a id="a-22"></a>乃至法印未得成就自然得是。<a id="a-23"></a>持明智者或瑜儗尼。<a id="a-24"></a>而来为说摄受某印。<a id="a-25"></a>执金刚杵利益众生。<a id="a-26"></a>或得广大庄严具相童子。<a id="a-27"></a>以悉啰诃香和合龙脑。<a id="a-28"></a>以菩提心加持散之。<a id="a-29"></a>应当一心观彼圣像。<a id="a-2A"></a>彼或为说十善等法知实明了。<a id="a-2B"></a>得彼成就无复疑惑。<a id="a-2C"></a>或胜那哩及自眷属亦应观想。<a id="a-2D"></a>若天若人阿修罗紧那罗夜叉女等。<a id="a-2E"></a>彼亦领解自所行行当生信敬。<a id="a-2F"></a>勿起邪思嗔怒色相。<a id="a-2G"></a>复次金刚藏言。<a id="a-2H"></a>世尊于无我理已具足说。<a id="a-2I"></a>复何印所印处二种成就。<a id="a-2J"></a>佛言如来大悲。<a id="a-2K"></a>随所应现具相明妃。<a id="a-2L"></a>住莲华族舍幻化相。<a id="a-2M"></a>而能照解胜惠方便二种生灭。<a id="a-2N"></a>是二边际非生非灭即真实性。<a id="a-2O"></a>又此灭处处无有性灭无尽故。<a id="a-2P"></a>瑜伽生灭次第如是。<a id="a-2Q"></a>又修观者从戏论生。<a id="a-2R"></a>如梦所作了如幻觉实无戏论。<a id="a-2S"></a>是中所说如曼拏罗现诸色相。<a id="a-2T"></a>和合出生灌顶大印及大妙乐。<a id="a-2U"></a>如是了知唯大威力。<a id="a-2V"></a>青黄赤绿及黑白色。<a id="a-2W"></a>行非行等胜惠方便二种相因。<a id="a-2X"></a>说金刚萨埵有妙乐性。<a id="a-2Y"></a>于曼拏罗余无作用。<a id="a-2Z"></a>时金刚藏白佛言。<a id="a-2a"></a>世尊是大妙乐自所相应出生次第。<a id="a-2b"></a>若非有性复何所用。<a id="a-2c"></a>佛言快哉大士以信除疑。<a id="a-2d"></a>我说世间身所妙乐。<a id="a-2e"></a>能观所观如华有香。<a id="a-2f"></a>华性若无香不可得。<a id="a-2g"></a>身相妙乐亦复如是。<a id="a-2h"></a>于性无性如佛知觉。<a id="a-2i"></a>痴暗无知及余怯弱悉能破坏。<a id="a-2j"></a>彼金刚喻沙三摩地极妙乐行。<a id="a-2k"></a>唯一体相为佛实藏。<a id="a-2l"></a>我所说法闻自功德信顺。<a id="a-2m"></a>世出世间为调御者。<a id="a-2n"></a>离喜俱生喜等即我自性。<a id="a-2o"></a>如以灯明破诸黑暗。<a id="a-2p"></a>三十二相八十种好。<a id="a-2q"></a>皆乐轮之所安住。<a id="a-2r"></a>彼相若无是义非有。<a id="a-2s"></a>于诸圣天不应弃舍。<a id="a-2t"></a>是故觉非有性色亦无性。<a id="a-2u"></a>诸相非相皆胜妙乐。<a id="a-2v"></a>又诸世间自他色相悉俱生故。<a id="a-2w"></a>心相清净即名还灭。<a id="a-2x"></a>若于本尊相应出生。<a id="a-2y"></a>威仪色相及安住处。<a id="a-2z"></a>如弹指顷而执著者。<a id="a-30"></a>譬少毒药能害多命。<a id="a-31"></a>知彼毒已还能坏毒。<a id="a-32"></a>又于分别而强分别。<a id="a-33"></a>以清净有破烦恼有。<a id="a-34"></a>如风病人食摩沙豆。<a id="a-35"></a>发病愈风名颠倒药。<a id="a-36"></a>于相决定而常寻伺。<a id="a-37"></a>而为分别一切法性。<a id="a-38"></a>譬如有人少水入耳还以水取。<a id="a-39"></a>又诸众生贪火所烧。<a id="a-3A"></a>为诸恶业之所缠缚。<a id="a-3B"></a>我以方便为说贪火而令解脱。<a id="a-3C"></a>如若有人为火烧烙。<a id="a-3D"></a>还炙以火。<a id="a-3E"></a>即以是贪令断贪缚。<a id="a-3F"></a>而不能知是颠倒观想者。<a id="a-3G"></a>是人名为佛法中外道。<a id="a-3H"></a>又莲华部相应分别此五大种。<a id="a-3I"></a>触坚硬性而生执着。<a id="a-3J"></a>对治痴法是即地界毗卢遮那如来。<a id="a-3K"></a>为菩提心之所容受。<a id="a-3L"></a>色身业用是即水界阿閦如来。<a id="a-3M"></a>水地相摇热触生火。<a id="a-3N"></a>对治贪炽是即火界无量寿如来。<a id="a-3O"></a>思惟余部有动转相。<a id="a-3P"></a>对治嫉妒是即风界不空成就如来。<a id="a-3Q"></a>于此妙乐而生爱乐。<a id="a-3R"></a>即虚空相对治两舌。<a id="a-3S"></a>是即空界宝生如来。<a id="a-3T"></a>此五大种于刹那顷。<a id="a-3U"></a>心能了知等同一味。<a id="a-3V"></a>是故于胜喜中分别贪等五火。<a id="a-3W"></a>与大妙乐同一本性。<a id="a-3X"></a>有十殑伽沙数如来众同是一部。<a id="a-3Y"></a>于是一部复有百万无数大俱胝部。<a id="a-3Z"></a>是胜喜中得如是部。</p>
  <p data-pb></p>
  <h2 id="a3a">说方便品第十三</h2>
  <p id="a3b">复次宣说一切金刚仪轨瑜儗尼方便灌顶戒。<a id="a-3c"></a>谓分别刹那饮食喜等。<a id="a-3d"></a>诸佛如来安住鑁字。<a id="a-3e"></a>正等一相得灌顶成就。<a id="a-3f"></a>复次金刚萨埵白佛言。<a id="a-3g"></a>世尊如是鑁字云何说为拏吉尼戒。<a id="a-3h"></a>如来为调御师愿为我说如其次第。<a id="a-3i"></a>佛言是中鑁字唯一体性最上庄严。<a id="a-3j"></a>为阿赖耶诸佛宝藏。<a id="a-3k"></a>于初喜等分别刹那住妙乐智。<a id="a-3l"></a>谓庄严果报作观离相。<a id="a-3m"></a>修瑜伽者于四刹那正行当如是知。<a id="a-3n"></a>庄严者。<a id="a-3o"></a>即初喜中方便为说种种理事。<a id="a-3p"></a>果报者。<a id="a-3q"></a>谓即胜喜知妙乐触。<a id="a-3r"></a>作观者。<a id="a-3s"></a>谓即离喜我所受用为说寻伺。<a id="a-3t"></a>离相者。<a id="a-3u"></a>即俱生喜远离三种贪与无贪及彼中间。<a id="a-3v"></a>复次灌顶阿阇梨。<a id="a-3w"></a>以四种秘密观想次第。<a id="a-3x"></a>发清净心熙怡顾视。<a id="a-3y"></a>知具福慧灭除烦恼。<a id="a-3z"></a>于诸众生因缘成熟。<a id="a-40"></a>为说四种澡沐灌顶。<a id="a-41"></a>以二手执金刚铃杵。<a id="a-42"></a>其灌顶者面目熙怡庄严色相。<a id="a-43"></a>以大拇指无名指。<a id="a-44"></a>施设种种供养已。<a id="a-45"></a>为说摄受大印。<a id="a-46"></a>知彼弟子是大种族。<a id="a-47"></a>远离嗔恚及我慢习。<a id="a-48"></a>调御教诲执金刚杵。<a id="a-49"></a>随其本尊说灌顶作用相应契印。<a id="a-4A"></a>见自师尊恭敬供养。<a id="a-4B"></a>如佛世尊具大寂静。<a id="a-4C"></a>于此金刚瑜伽出生成就印法不应分别。<a id="a-4D"></a>又应如我以大威力。<a id="a-4E"></a>于生死泥拔济沉溺作大归救。<a id="a-4F"></a>尔时弟子执金刚杵。<a id="a-4G"></a>以尽世甘美广大饮食。<a id="a-4H"></a>烧香涂香幢幡宝铎。<a id="a-4I"></a>及妙华鬘是等供养。<a id="a-4J"></a>于种种胜喜妙乐刹那远离。<a id="a-4K"></a>乃至菩提最后边际。<a id="a-4L"></a>持金刚杵利诸含识。<a id="a-4M"></a>又为弟子说大悲智安住一切。<a id="a-4N"></a>是身非身无有二相。<a id="a-4O"></a>观动植等皆幻化相。<a id="a-4P"></a>轮坛方便毕竟无疑。<a id="a-4Q"></a>诸同学者如己眷属。<a id="a-4R"></a>时金刚藏白佛言。<a id="a-4S"></a>世尊云何名诸佛身最上轮坛。<a id="a-4T"></a>如其次第为我除疑。<a id="a-4U"></a>佛言是曼拏罗者。<a id="a-4V"></a>坚固菩提心作大施会。<a id="a-4W"></a>如虚空轮清净境界。<a id="a-4X"></a>应知是名金刚瑜伽莲华部义。</p>
  <p id="a4Y">时金刚藏复白佛言。<a id="a-4Z"></a>世尊持何等戒住何三昧。<a id="a-4a"></a>佛言一者不应杀害众生。<a id="a-4b"></a>当共一心如护己有。<a id="a-4c"></a>二者无不与故取他人玩好。<a id="a-4d"></a>三者无欲邪行知本性空故。<a id="a-4e"></a>四者无虚妄语世出世间发最上愿。<a id="a-4f"></a>时诸瑜伽者于佛世尊作如是言。</p>
  <p id="a4g">云何名根境　　云何十二处</p>
  <p id="a4h">何等名蕴界　　复何为自性</p>
  <p id="a4i">佛言根有六　　谓眼耳鼻根</p>
  <p id="a4j">与身舌意等　　内外根痴俱</p>
  <p id="a4k">以金刚解脱　　又境有六尘</p>
  <p id="a4l">谓色声香味　　及与触境界</p>
  <p id="a4m">并法界自性　　是名为六境</p>
  <p id="a4n">即前根境二　　翻名十二处</p>
  <p id="a4o">五蕴谓色等　　及大悲行性</p>
  <p id="a4p">如是根境识　　说名十八界</p>
  <p id="a4q">是故瑜伽者　　于此能悟了</p>
  <p id="a4r">彼自性不生　　真实无妄失</p>
  <p id="a4s">一切尽知解　　犹如水中月</p>
  <p id="a4t">又如捻箭手　　云何生火相</p>
  <p id="a4u">是火非箭出　　亦非捻人手</p>
  <p id="a4v">诸相尽度量　　俱时无所得</p>
  <p id="a4w">又此所生火　　非假亦非实</p>
  <p id="a4x">是故诸法中　　应如是作意</p>
 </body>
</html>