<!doctype html>
<html id="z3IBUXsdh" data-ver="564">
 <head>
  <meta charset="utf-8">
  <meta author="法天">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">妙臂菩萨所问经卷第一</h1>
  <h2 id="a2">得胜师助伴速获悉地分第一</h2>
  <p id="a3">尔时药叉主金刚手菩萨。<a id="a-4"></a>有大慈悲愍于后世。<a id="a-5"></a>放千光明端心而住。<a id="a-6"></a>于是妙臂菩萨。<a id="a-7"></a>以持诵者于一切真言明。<a id="a-8"></a>得成就义不成就义。<a id="a-9"></a>一心敬礼彼药叉主金刚手菩萨。<a id="a-A"></a>而发问言。<a id="a-B"></a>菩萨我见世间有持诵人。<a id="a-C"></a>斋洁清净精勤修行。<a id="a-D"></a>于真言明而不成就。<a id="a-E"></a>菩萨如日舒光无所不照。<a id="a-F"></a>唯愿哀愍说彼因缘。<a id="a-G"></a>云何彼持诵人。<a id="a-H"></a>虽复精勤最上第一。<a id="a-I"></a>于诸真言上中下法由不能成。<a id="a-J"></a>云何修因而不得果。<a id="a-K"></a>莫是罪障而未灭除。<a id="a-L"></a>惟愿菩萨说彼修持。<a id="a-M"></a>得成就义及不成就义。<a id="a-N"></a>诸障难事。<a id="a-O"></a>菩萨如佛所言。<a id="a-P"></a>智慧之明能灭痴暗。<a id="a-Q"></a>痴暗不灭明慧可弃。<a id="a-R"></a>云何能使诸持诵人。<a id="a-S"></a>于诸修行而无疑惑。<a id="a-T"></a>菩萨云何诵持。<a id="a-U"></a>及护摩等所作事业。<a id="a-V"></a>诸真言王及诸贤圣不与成就。<a id="a-W"></a>惟愿菩萨以大悲心。<a id="a-X"></a>一一显说令无疑惑。<a id="a-Y"></a>菩萨为是法力无能耶。<a id="a-Z"></a>为所作非时耶。<a id="a-a"></a>为种性非性耶。<a id="a-b"></a>为真言字句阙剩耶。<a id="a-c"></a>为修持轻慢耶。<a id="a-d"></a>为供养不具耶。<a id="a-e"></a>惟愿菩萨。<a id="a-f"></a>于种种事及彼障难一一开说。<a id="a-g"></a>使诸行人皆得晓了。</p>
  <p id="ah">尔时金刚手菩萨。<a id="a-i"></a>闻妙臂菩萨发如是正心利益言已。<a id="a-j"></a>乃须臾间瞑。<a id="a-k"></a>光明焰莲花眼。<a id="a-l"></a>思惟观察已。<a id="a-m"></a>告妙臂菩萨言。<a id="a-n"></a>妙臂汝大慈悲利益众生。<a id="a-o"></a>此心清净如夜满月。<a id="a-p"></a>光明皎洁复无云翳。<a id="a-q"></a>使诸行人不失正道。<a id="a-r"></a>入佛境界到于彼岸。<a id="a-s"></a>菩萨所作非求己乐。<a id="a-t"></a>于他有情故无嫌害。<a id="a-u"></a>见他苦恼如自苦恼。<a id="a-v"></a>见他快乐自亦快乐。<a id="a-w"></a>妙臂我观汝意为于有情。<a id="a-x"></a>由若赤子问于此义。<a id="a-y"></a>汝可谛听为汝解说。<a id="a-z"></a>妙臂我今所说依于佛言。<a id="a-10"></a>若有修行最上事业。<a id="a-11"></a>修真言行求成就者。<a id="a-12"></a>当须离诸烦恼。<a id="a-13"></a>起于深信发菩提心。<a id="a-14"></a>重佛法众信重于我。<a id="a-15"></a>及复归命大金刚族。<a id="a-16"></a>又复远离十不善业。<a id="a-17"></a>于身口意凡所兴起。<a id="a-18"></a>常离愚迷邪见等行。<a id="a-19"></a>若求果报须有智慧。<a id="a-1A"></a>譬如农夫务其稼穑。<a id="a-1B"></a>于肥壤地而下焦种。<a id="a-1C"></a>虽功夫以时雨泽滂霈。<a id="a-1D"></a>以种子焦故无由得生。<a id="a-1E"></a>愚痴邪见亦复如是。<a id="a-1F"></a>凡诸行人所修事业。<a id="a-1G"></a>先须自心离彼邪见愚痴等事。<a id="a-1H"></a>不动不摇行十善法。<a id="a-1I"></a>乃至恒行一切善法。<a id="a-1J"></a>若有天魔阿修罗等。<a id="a-1K"></a>乃至罗刹种种鬼神之类食血肉者。<a id="a-1L"></a>以恶毒心行三界中恼害众生。<a id="a-1M"></a>于修行人使令散乱。<a id="a-1N"></a>若有行人乐于我法。<a id="a-1O"></a>修持诵习真言行者。<a id="a-1P"></a>彼等若见自然恐怖不能侵恼。<a id="a-1Q"></a>若欲令彼种种大力天魔。<a id="a-1R"></a>及诸宿曜乃至种种鬼神。<a id="a-1S"></a>不能为障而降伏者。<a id="a-1T"></a>当须入彼三昧耶大曼拏罗。<a id="a-1U"></a>以其入彼诸天大力圣众所安住处。<a id="a-1V"></a>是故名为大曼拏罗。<a id="a-1W"></a>亦复须入大明王大真言等最胜曼拏罗。<a id="a-1X"></a>以其数入种种曼拏罗故。<a id="a-1Y"></a>是为入彼诸佛菩萨大金刚族大明王等福聚之所。<a id="a-1Z"></a>是为承事诸佛菩萨及明王等。<a id="a-1a"></a>便得如是佛菩萨等影之覆护。<a id="a-1b"></a>使彼作障天魔及阿修罗药叉。<a id="a-1c"></a>并诸龙鬼等无能侵恼。<a id="a-1d"></a>望持诵人所居之地不敢侵近。<a id="a-1e"></a>自然退散不为障难。<a id="a-1f"></a>所修上中下品成就之法。<a id="a-1g"></a>世间出世间一切真言等而易成就。<a id="a-1h"></a>盖以数数入彼诸曼拏罗及三昧耶等。<a id="a-1i"></a>承彼圣力而加护故。<a id="a-1j"></a>一切恶心自然破坏。<a id="a-1k"></a>既能入彼三昧耶大曼拏罗。<a id="a-1l"></a>仍须发勇猛心发菩提心。<a id="a-1m"></a>唯信于佛不信外道天魔等。<a id="a-1n"></a>若背此心持诵我法者。<a id="a-1o"></a>当得自坏。<a id="a-1p"></a>又复持诵行人求成就者先须求依阿阇梨戒德清净。<a id="a-1q"></a>无诸缺犯福德最胜者。<a id="a-1r"></a>若获此等阿阇梨禀受持诵。<a id="a-1s"></a>复自决志勇猛精进于所修持易得成就速获灵验。<a id="a-1t"></a>譬如种田须依好地。<a id="a-1u"></a>地既肥壤子实易得。<a id="a-1v"></a>若得胜师亦复如是。<a id="a-1w"></a>若或灵验难得是有宿业。<a id="a-1x"></a>应须随取胜地。<a id="a-1y"></a>或印沙为塔或积土等为塔。<a id="a-1z"></a>于中安像及藏舍利。<a id="a-20"></a>当以种种香花灯涂妙幢幡盖。<a id="a-21"></a>及以妓乐而为供养。<a id="a-22"></a>复伸赞叹专注虔诚而作忏悔。<a id="a-23"></a>忏悔毕已依前持诵。<a id="a-24"></a>专注不间定获灵验。<a id="a-25"></a>如是修行须具助伴。<a id="a-26"></a>若无助伴修持是阙。<a id="a-27"></a>譬如车行须全二轮。<a id="a-28"></a>若阙一者。<a id="a-29"></a>无由进趣。<a id="a-2A"></a>修行助伴亦复如是。<a id="a-2B"></a>若求助伴者。<a id="a-2C"></a>当求种族尊胜。<a id="a-2D"></a>形貌端严诸根不缺。<a id="a-2E"></a>心性调柔好修善法。<a id="a-2F"></a>智慧明利精勤勇猛。<a id="a-2G"></a>有大悲心恒乐布施。<a id="a-2H"></a>信重三宝承事供养。<a id="a-2I"></a>不归信于诸余外道及天魔等。<a id="a-2J"></a>此为住贤劫中。<a id="a-2K"></a>具足功德修行助伴。<a id="a-2L"></a>诸持诵人于诸修行。<a id="a-2M"></a>速获成就如此应知。</p>
  <p data-pb></p>
  <h2 id="a2N">选求胜处分第二</h2>
  <p id="a2O">复次持诵行人。<a id="a-2P"></a>若欲修真言行求成就者。<a id="a-2Q"></a>先求诸佛所说。<a id="a-2R"></a>佛及菩萨辟支声闻昔所住处。<a id="a-2S"></a>是为胜地。<a id="a-2T"></a>如是等处。<a id="a-2U"></a>常有天龙阿修罗等。<a id="a-2V"></a>而为守护供养恭敬。<a id="a-2W"></a>何以故以有天上人间。<a id="a-2X"></a>最圣丈夫曾所居止。<a id="a-2Y"></a>得此地已持诵行人。<a id="a-2Z"></a>亦要清净身心律仪具足。<a id="a-2a"></a>常此居止。<a id="a-2b"></a>若无此福地。<a id="a-2c"></a>秖得大河岸边或小河边或泉池侧。<a id="a-2d"></a>乃至陂泺有清流弥满。<a id="a-2e"></a>无诸水族毒恶之类。<a id="a-2f"></a>其侧亦得。<a id="a-2g"></a>其处但有莲华。<a id="a-2h"></a>乌钵罗花。<a id="a-2i"></a>及诸名花异果软草遍布。<a id="a-2j"></a>或是山中岩窟之所。<a id="a-2k"></a>是处清净。<a id="a-2l"></a>无诸师子猛兽可畏之类。<a id="a-2m"></a>得是处已。<a id="a-2n"></a>仍须垦掘深一肘量。<a id="a-2o"></a>除去荆棘瓦砾灰炭碱卤糠骨毛发虫窟之类。<a id="a-2p"></a>乃至掘深不能尽者。<a id="a-2q"></a>亦可弃之更求别处。<a id="a-2r"></a>如前垦掘一肘之量。<a id="a-2s"></a>别填净土于上立舍。<a id="a-2t"></a>用净土作埿内外埿饰。<a id="a-2u"></a>复以衢摩夷涂地于中坐卧。<a id="a-2v"></a>常在地上不用床榻之类。<a id="a-2w"></a>其室开门唯得向东向西或向于北。<a id="a-2x"></a>不得向南。<a id="a-2y"></a>如是造立舍已。<a id="a-2z"></a>随彼相应所作事业。<a id="a-30"></a>于彼方所安置尊像。<a id="a-31"></a>安尊像处先用种种妙香而涂饰之。<a id="a-32"></a>其所尊像或以雕刻。<a id="a-33"></a>或是铸成或是彩画。<a id="a-34"></a>若是彩画先求净缕。<a id="a-35"></a>拣去毛发织成其幅。<a id="a-36"></a>量其大小长短相称。<a id="a-37"></a>存两头缕不得截弃。<a id="a-38"></a>既织成已。<a id="a-39"></a>用香水渍渡复展令端正。<a id="a-3A"></a>然令画人蔬食澡浴。<a id="a-3B"></a>复受八戒内外清净运心起手。<a id="a-3C"></a>凡所用彩色。<a id="a-3D"></a>须求最上第一好者。<a id="a-3E"></a>无用皮胶。<a id="a-3F"></a>用诸香胶调和彩色。<a id="a-3G"></a>画像成已随应方面安置定已。<a id="a-3H"></a>用种种饮食香花灯涂作大供养。<a id="a-3I"></a>如无力广办随有供养。<a id="a-3J"></a>但要专注虔诚。<a id="a-3K"></a>信重赞叹礼拜供养。<a id="a-3L"></a>如是作已于此像前。<a id="a-3M"></a>所作所求速得成就。<a id="a-3N"></a>其持诵行人。<a id="a-3O"></a>将欲起首持诵。<a id="a-3P"></a>必先剃头澡浴着新净衣。<a id="a-3Q"></a>其衣非用蚕丝亦不得白色。<a id="a-3R"></a>可用布及树皮草木之类。<a id="a-3S"></a>仍用赤土染坏其色。<a id="a-3T"></a>亦须受持乞食应器。<a id="a-3U"></a>其器可用娑罗木及于瓦器。<a id="a-3V"></a>乃至铜铁及匏瓠等。<a id="a-3W"></a>事持端正滑净光洁。<a id="a-3X"></a>不得疏漏及以缺坏。<a id="a-3Y"></a>执此应器巡行乞食。<a id="a-3Z"></a>凡乞食所可于聚落不近不远。<a id="a-3a"></a>多首陀处信重三宝。<a id="a-3b"></a>多有饮食之处。<a id="a-3c"></a>兼无外道婆罗门处。<a id="a-3d"></a>缘彼婆罗门执性无惭我慢所覆。<a id="a-3e"></a>又复外道若见行人。<a id="a-3f"></a>执持应器巡行乞食。<a id="a-3g"></a>修于佛法诵念真言者。<a id="a-3h"></a>便生嗔恚而欲障难。<a id="a-3i"></a>谓行人言。<a id="a-3j"></a>汝若本族婆罗门者。<a id="a-3k"></a>可修婆罗门法。<a id="a-3l"></a>奉行六法多闻净行。<a id="a-3m"></a>信重诸天为臣事王。<a id="a-3n"></a>亦须娶妻生男继种。<a id="a-3o"></a>若行此者是汝解脱。<a id="a-3p"></a>云何诵持释教真言信行佛法。<a id="a-3q"></a>行人若是刹帝利种。<a id="a-3r"></a>而作是言汝刹帝利种。<a id="a-3s"></a>应可奉行王法。<a id="a-3t"></a>绍继王位。<a id="a-3u"></a>云何诵持佛教真言。<a id="a-3v"></a>背自本宗而求解脱。<a id="a-3w"></a>乃至毗舍首陀之类。<a id="a-3x"></a>皆说本宗本事而得解脱。<a id="a-3y"></a>不合持诵佛教真言以求解脱。<a id="a-3z"></a>以嗔火烧心种种绮语。<a id="a-40"></a>多作方便而为障难。<a id="a-41"></a>恼乱行人使令退心。<a id="a-42"></a>修正道者依时乞食。<a id="a-43"></a>不同外道过午而食。<a id="a-44"></a>凡乞食处勿往外道之家。<a id="a-45"></a>及多外道之处。<a id="a-46"></a>若论善恶因果之法。<a id="a-47"></a>能造善法当证涅盘。<a id="a-48"></a>若作恶业终堕苦趣。<a id="a-49"></a>善恶之果非由种族。<a id="a-4A"></a>但为世间妄分别故。</p>
  <p id="a4B">复次众生无始以来。<a id="a-4C"></a>垢秽之身不由食净得身心净。<a id="a-4D"></a>诸恶远离常修善法。<a id="a-4E"></a>以此方得身心清净。<a id="a-4F"></a>譬如有人。<a id="a-4G"></a>身患疮故求药涂疮。<a id="a-4H"></a>唯望除差不望余故。<a id="a-4I"></a>行人吃食但为除饥不为适悦。<a id="a-4J"></a>又如有人陷于难处。<a id="a-4K"></a>饥饿所逼杀子而食。<a id="a-4L"></a>为除饥苦非贪滋味。<a id="a-4M"></a>行人吃食亦复如是。<a id="a-4N"></a>吃食之法由如秤物。<a id="a-4O"></a>物非轻重秤自平正。<a id="a-4P"></a>行人吃食亦复如是。<a id="a-4Q"></a>不得过量亦勿减少。<a id="a-4R"></a>但可支持勿伤饥饱。<a id="a-4S"></a>又如朽舍换柱所免崩摧。<a id="a-4T"></a>以油膏辖贵在前进。<a id="a-4U"></a>行人吃食亦复如是。<a id="a-4V"></a>但为支持非为滋味。<a id="a-4W"></a>是故佛言欲界有情依食而住。<a id="a-4X"></a>又复行人虽吃食饮支持于身。<a id="a-4Y"></a>恒观此身由如芭蕉无有坚实。<a id="a-4Z"></a>常此制心不住贪爱。<a id="a-4a"></a>凡乞食时持钵巡行次第而乞。<a id="a-4b"></a>常须思念世尊所说。<a id="a-4c"></a>以智慧方便调伏六根勿令散乱。<a id="a-4d"></a>所睹妙色及诸尘境。<a id="a-4e"></a>是魔境界欲惑人心。<a id="a-4f"></a>凡修行人而起方便。<a id="a-4g"></a>宁以热铁烧刺两目。<a id="a-4h"></a>不以乱心贪视妙色。<a id="a-4i"></a>乃至殊常种种尘境。<a id="a-4j"></a>随缘乞食而不住着。<a id="a-4k"></a>常作比观调伏其心。<a id="a-4l"></a>默然乞食巡行他舍。<a id="a-4m"></a>无上中下远离取舍。<a id="a-4n"></a>然不往新产之家及多人饮酒之处。<a id="a-4o"></a>男女迷醉爱染之处。<a id="a-4p"></a>众多小儿戏乐之处。<a id="a-4q"></a>诸男女众聚会之处。<a id="a-4r"></a>戏伎男女作音乐处。<a id="a-4s"></a>乃至有恶犬处。<a id="a-4t"></a>如是等处皆不应往。<a id="a-4u"></a>乞得食已持还本处。<a id="a-4v"></a>洗足敷座然后可吃。<a id="a-4w"></a>其食未吃先分三分。<a id="a-4x"></a>一分奉于本尊而为供养。<a id="a-4y"></a>一施无碍。<a id="a-4z"></a>一乃自食依时而食。<a id="a-50"></a>食毕盥漱使令清净。<a id="a-51"></a>又须日三澡浴先自清净。<a id="a-52"></a>然以香花灯涂。<a id="a-53"></a>种种供养赞叹礼拜。<a id="a-54"></a>所献尊像一切食饮。<a id="a-55"></a>切须洁净离诸荤秽。<a id="a-56"></a>每持诵时坐吉祥草。<a id="a-57"></a>凡所供养如不办广大。<a id="a-58"></a>但随力分奉于香花。<a id="a-59"></a>所谓零陵香阏哩迦(二合)吉祥果。<a id="a-5A"></a>没哩(二合)贺帝吉祥草仍及莲花和合供养使得适意。<a id="a-5B"></a>行人持诵或行或坐得通思念。<a id="a-5C"></a>唯除卧时不许持念。<a id="a-5D"></a>念诵讫已。<a id="a-5E"></a>恒于六时思念功德。<a id="a-5F"></a>心无间断祈于圆满。</p>
  <p data-pb></p>
  <h2 id="a5G">分别数珠持心离障分第三</h2>
  <p id="a5H">复次欲等烦恼与心合故。<a id="a-5I"></a>说为轮回。<a id="a-5J"></a>根本烦恼若除。<a id="a-5K"></a>由如清净玻胝迦宝。<a id="a-5L"></a>若离轮回乃名解脱。<a id="a-5M"></a>又如水本清净。<a id="a-5N"></a>于一刹那间尘能浑浊。<a id="a-5O"></a>亦如有情心源本净。<a id="a-5P"></a>于刹那顷被诸烦恼而为染污。</p>
  <p id="a5Q">复次说于数珠。<a id="a-5R"></a>乃有多种。<a id="a-5S"></a>所谓菩提子金刚子。<a id="a-5T"></a>莲花子木患子。<a id="a-5U"></a>及与[王*車]璖诸宝锡镴铜等。<a id="a-5V"></a>随取一物为珠数一百八。<a id="a-5W"></a>如是得已。<a id="a-5X"></a>持诵行人常保重之。<a id="a-5Y"></a>凡持诵时于本尊前。<a id="a-5Z"></a>依法安坐调伏诸根。<a id="a-5a"></a>端身自在不得隈倚。<a id="a-5b"></a>系念本尊及真言印契。<a id="a-5c"></a>收摄其心勿令散乱。<a id="a-5d"></a>然取数珠右手执持左手仰承。<a id="a-5e"></a>每诵真言一遍乃掐一珠。<a id="a-5f"></a>所持遍数恒须克定勿令少剩。<a id="a-5g"></a>持念之法令唇微动。<a id="a-5h"></a>勿使有声亦不露齿。<a id="a-5i"></a>一心专注勿令散动。<a id="a-5j"></a>有情之界居凡夫位。<a id="a-5k"></a>心如猿猴贪着诸境乐而不舍。<a id="a-5l"></a>又如大海被风所激。<a id="a-5m"></a>生起波涛不能自息。<a id="a-5n"></a>凡夫睹境亦复如是。<a id="a-5o"></a>常须收摄不令散动。<a id="a-5p"></a>勿令心源而有波浪。<a id="a-5q"></a>持诵行人若是疲倦。<a id="a-5r"></a>将欲昏睡恐其失念。<a id="a-5s"></a>即起经行或观四方以适神思。<a id="a-5t"></a>或用冷水洗其面目。<a id="a-5u"></a>既得醒爽复座持诵。<a id="a-5v"></a>行人若是怖于劳苦。<a id="a-5w"></a>心有移动便作是念。<a id="a-5x"></a>此身无主因业所受。<a id="a-5y"></a>无依无定随业流转。<a id="a-5z"></a>轮回八苦何处得免。<a id="a-60"></a>至于寒暑饥渴蚤虱蚊虻。<a id="a-61"></a>如是苦恼处处皆有。<a id="a-62"></a>又复贪欲若盛。<a id="a-63"></a>作白骨及烂坏不净之观。<a id="a-64"></a>嗔恚若盛作慈悲观。<a id="a-65"></a>无明若盛作绿起观。<a id="a-66"></a>又复若遇冤家观如亲友知识。<a id="a-67"></a>或复亲友知识忽作冤家。<a id="a-68"></a>行者若是遇此冤亲境时。<a id="a-69"></a>莫起分别憎爱之心。<a id="a-6A"></a>当住平等无著正念。<a id="a-6B"></a>又出道场时。<a id="a-6C"></a>不得与婆罗门吠舍首陀等语。<a id="a-6D"></a>又复不应与不男之人女人等语。<a id="a-6E"></a>何以故盖非乐法之侣。<a id="a-6F"></a>可与助伴同事等语。<a id="a-6G"></a>或是入触便利等事。<a id="a-6H"></a>便须入水澡浴使其洁净。<a id="a-6I"></a>或献香花灯涂赞叹供养。<a id="a-6J"></a>乃至持戒精进持诵修行。<a id="a-6K"></a>一切善法皆悉回向阿耨多罗三藐三菩提。<a id="a-6L"></a>譬如众流皆归于海。<a id="a-6M"></a>既入海已咸成一味。<a id="a-6N"></a>集诸善因总趣佛果。<a id="a-6O"></a>无量福聚自然相随。<a id="a-6P"></a>譬如有人耕田种谷唯望子实不为[葶-丁+呆]干。<a id="a-6Q"></a>既丰子实其于[葶-丁+呆]干自然而有。<a id="a-6R"></a>求趣佛果亦复如是。<a id="a-6S"></a>一切福乐不求自至。<a id="a-6T"></a>又持诵人不应为小而妨于大。<a id="a-6U"></a>或若有人来有来请便应答言。<a id="a-6V"></a>待我自得长寿。<a id="a-6W"></a>及其一切乐具此心满足。<a id="a-6X"></a>然后能满一切有情之愿。</p>
  <p id="a6Y">又复行人当要远离世之八法。<a id="a-6Z"></a>所谓善称恶称得利失利。<a id="a-6a"></a>赞叹毁谤苦乐等事。<a id="a-6b"></a>如是之法不得在心。<a id="a-6c"></a>还如大海不宿死尸。<a id="a-6d"></a>乃至刹那亦不同处。<a id="a-6e"></a>又如室中然灯为防风。<a id="a-6f"></a>故飘鼓若免光明即盛。<a id="a-6g"></a>如持诵人持诵真言。<a id="a-6h"></a>亦须勤勇加行若立。<a id="a-6i"></a>善法增长亦复如是。<a id="a-6j"></a>又持诵人要在摄心。<a id="a-6k"></a>不得歌舞戏乐。<a id="a-6l"></a>我人憍慢邪见邪染。<a id="a-6m"></a>嫉妒懈怠懒惰睡眠。<a id="a-6n"></a>及入喜会迷醉邪论及无义论。<a id="a-6o"></a>以至嗔怒恶口两舌。<a id="a-6p"></a>如是等事皆须远离。<a id="a-6q"></a>又复不得吃供养残食及鬼神残食。<a id="a-6r"></a>行人唯得食三白。<a id="a-6s"></a>及树果菜根乳酪浆等。<a id="a-6t"></a>及大麦面饼油麻滓。<a id="a-6u"></a>及种种麋粥等。<a id="a-6v"></a>又持诵行人当须昼夜精勤如法持诵。<a id="a-6w"></a>常于诸佛法僧及遗身舍利。<a id="a-6x"></a>恭信珍重诚心忏悔。<a id="a-6y"></a>愿一切先罪悉皆消灭。<a id="a-6z"></a>每持诵时先依法请召。<a id="a-70"></a>持诵了毕。<a id="a-71"></a>依法回向发愿讫。<a id="a-72"></a>然后发遣。<a id="a-73"></a>或至夜分将欲眠睡。<a id="a-74"></a>于本尊侧不近不远。<a id="a-75"></a>地上敷吉祥草于草上坐卧。<a id="a-76"></a>坐定后然。<a id="a-77"></a>于一切有情起利乐心。<a id="a-78"></a>作慈悲喜舍等观然后眠睡。</p>
  <p data-pb></p>
  <h2 id="a79">说金刚杵频那夜迦分第四之一</h2>
  <p id="a7A">我今分别说诸跋折罗量。<a id="a-7B"></a>其量或长八指或长十指。<a id="a-7C"></a>或十二指或十六指。<a id="a-7D"></a>或最长者不过二十指。<a id="a-7E"></a>如是五类无有过者。<a id="a-7F"></a>造跋折罗物或金或木。<a id="a-7G"></a>随所求事种种不同。<a id="a-7H"></a>若欲求佛法真明成就。<a id="a-7I"></a>用菩提木作跋折罗。<a id="a-7J"></a>若降伏地天及持明天。<a id="a-7K"></a>当用金作跋折罗。<a id="a-7L"></a>若求大富贵用鋀石作跋折罗。<a id="a-7M"></a>若降龙用熟铜作。<a id="a-7N"></a>若降修罗入修罗窟用宝石作。<a id="a-7O"></a>若欲成就一切法者。<a id="a-7P"></a>可用金银铜相和作。<a id="a-7Q"></a>若欲成就长命吉祥及无病多财宝。<a id="a-7R"></a>乃至降诸宿曜者。<a id="a-7S"></a>可用佉祢啰木作。<a id="a-7T"></a>若欲降伏夜叉女者。<a id="a-7U"></a>可用末度木作。<a id="a-7V"></a>若欲降伏冤家用刺木作。<a id="a-7W"></a>若降害极恶冤敌者。<a id="a-7X"></a>可用人骨作。<a id="a-7Y"></a>若欲成幻术者。<a id="a-7Z"></a>用玻璃宝作。<a id="a-7a"></a>若欲令极相憎嫌者。<a id="a-7b"></a>用苦栋木作。<a id="a-7c"></a>若欲兴兵斗敌及降鬼神。<a id="a-7d"></a>用吠鼻多迦木作。<a id="a-7e"></a>若欲成就夜叉乾闼婆阿修罗者。<a id="a-7f"></a>可用柏木及松木作。<a id="a-7g"></a>若欲成就龙女爱重者。<a id="a-7h"></a>当以龙木作。<a id="a-7i"></a>若欲成就变形者。<a id="a-7j"></a>可用土及银作。<a id="a-7k"></a>若欲求财用无忧木作。<a id="a-7l"></a>若欲成就对敌得胜者。<a id="a-7m"></a>可用吉祥木及阿祖曩木柳木等作。<a id="a-7n"></a>若欲求成就意乐者。<a id="a-7o"></a>可用赤檀白檀作。<a id="a-7p"></a>如上所说造跋折罗。<a id="a-7q"></a>皆须五股不得缺减。<a id="a-7r"></a>小有破损即法不成。<a id="a-7s"></a>仍须事持光净殊妙端严可爱。<a id="a-7t"></a>若念诵时。<a id="a-7u"></a>先献涂香及妙香花而为供养。<a id="a-7v"></a>然后发广大慈悲之心。<a id="a-7w"></a>手执跋折罗依法专注。<a id="a-7x"></a>持诵本部真言如数满毕。<a id="a-7y"></a>不得少剩依时持诵。<a id="a-7z"></a>满毕数已。<a id="a-80"></a>然将彼跋折罗安本尊足下。<a id="a-81"></a>复以诸妙香花涂香等。<a id="a-82"></a>乃至作礼而供养之。<a id="a-83"></a>若持诵时手不执跋折罗者。<a id="a-84"></a>其法终不成就。<a id="a-85"></a>如再持诵依前次第而作不得亏阙。<a id="a-86"></a>又若于供养具诸事法等有所阙者。<a id="a-87"></a>当须一一作印。<a id="a-88"></a>以供养之然可念诵。</p>
  <p id="a89">凡成就法有多种物。<a id="a-8A"></a>所谓雄黄雌黄牛黄黄丹。<a id="a-8B"></a>及眼药菖蒲等药。<a id="a-8C"></a>又有衣甲枪剑罥索三股叉诸器仗等。<a id="a-8D"></a>如是等诸成就法有三等验。<a id="a-8E"></a>所说本尊真言及仪轨中。<a id="a-8F"></a>乃至诸真言中成就之法亦不越此。<a id="a-8G"></a>复次世间有持明行人。<a id="a-8H"></a>持诵真言求成就处。<a id="a-8I"></a>便有作障频那夜迦。<a id="a-8J"></a>随持诵人伺求其便入其身中。<a id="a-8K"></a>使持诵人心如迷醉及发诸病。<a id="a-8L"></a>如是种种而作障难。<a id="a-8M"></a>彼作障者有其四部。<a id="a-8N"></a>一曰摧坏二曰野干。<a id="a-8O"></a>三曰一牙四曰龙象。<a id="a-8P"></a>于此四部各有无量频那夜迦而为眷属。<a id="a-8Q"></a>于大地中随彼处处而作障难。<a id="a-8R"></a>第一摧坏部主名曰无忧。<a id="a-8S"></a>其部眷属有七俱胝。<a id="a-8T"></a>于其护世四王所说真言。<a id="a-8U"></a>有持诵者彼作障难。<a id="a-8V"></a>第二野干部主名曰象头。<a id="a-8W"></a>其部眷属有十八俱胝。<a id="a-8X"></a>于其大自在天所说真言而作障难。<a id="a-8Y"></a>第三一牙部主名曰垂髻。<a id="a-8Z"></a>其部眷属有六十俱胝。<a id="a-8a"></a>于其大梵天及帝释天。<a id="a-8b"></a>日天月天风天那罗延天。<a id="a-8c"></a>如是天等所说真言。<a id="a-8d"></a>有持诵者而作障难。<a id="a-8e"></a>第四龙象部主名曰母哩达吒迦。<a id="a-8f"></a>其部眷属有俱胝那由他千波头摩。<a id="a-8g"></a>于其佛教所说真言。<a id="a-8h"></a>有持诵者彼作障难。<a id="a-8i"></a>又有呵利帝儿名曰爱子。<a id="a-8j"></a>于其般支迦所说真言而作障难。<a id="a-8k"></a>又摩尼贤将子名曰满贤。<a id="a-8l"></a>于其自部所说真言有持诵者。<a id="a-8m"></a>彼子满贤而作障难。<a id="a-8n"></a>如是等诸频那夜迦。<a id="a-8o"></a>各于本部而作障难。<a id="a-8p"></a>不欲行人得其成就。<a id="a-8q"></a>或时变化作本真言主。<a id="a-8r"></a>来就行人之处而受供养。<a id="a-8s"></a>而彼本真言主来至道场。<a id="a-8t"></a>见是事已却还自宫而作是念。<a id="a-8u"></a>云何如来与彼所愿。<a id="a-8v"></a>不却此等。<a id="a-8w"></a>令于行人正修行者而得恼乱。<a id="a-8x"></a>使彼持诵功不成就。<a id="a-8y"></a>正使梵王帝释诸天及龙。<a id="a-8z"></a>不能破彼频那夜迦作障誓愿。<a id="a-90"></a>唯除大明真言有大功力。<a id="a-91"></a>能退如是诸作障者频那夜迦。<a id="a-92"></a>诸修行人当依法持诵。<a id="a-93"></a>得数满已。<a id="a-94"></a>然更成就妙曼拏罗及以护摩。<a id="a-95"></a>使作障难频那夜迦退散远离。</p>
 </body>
</html>