<!doctype html>
<html id="z3IBUXudi" data-ver="683">
 <head>
  <meta charset="utf-8">
  <meta author="法天">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">妙臂菩萨所问经卷第二</h1>
  <h2 id="a2">说金刚杵频那夜迦分第四之二</h2>
  <p id="a3">复次行人于持诵时。<a id="a-4"></a>及供养时乃至护摩时。<a id="a-5"></a>若不依法及阙仪则。<a id="a-6"></a>彼作障者而得其便。<a id="a-7"></a>又复行人心不决定。<a id="a-8"></a>而有疑惑。<a id="a-9"></a>谓此真言而可诵邪。<a id="a-A"></a>谓彼真言而可诵邪。<a id="a-B"></a>若作是念。<a id="a-C"></a>彼作障者即得其便。<a id="a-D"></a>又复行人谈说世俗闲事。<a id="a-E"></a>至于农田货易之类。<a id="a-F"></a>于自修行无有义利。<a id="a-G"></a>彼作障者而得其便。<a id="a-H"></a>彼频那夜迦入行人身。<a id="a-I"></a>步步相随伺求其短。<a id="a-J"></a>作诸障难令法不成。<a id="a-K"></a>譬如人行沿彼河岸。<a id="a-L"></a>身在岸上影落水中。<a id="a-M"></a>寸步相随不相弃舍。<a id="a-N"></a>彼作障者入行人身。<a id="a-O"></a>不相弃舍亦复如是。<a id="a-P"></a>或有频那夜迦。<a id="a-Q"></a>于澡浴时得便入身。<a id="a-R"></a>或有频那夜迦。<a id="a-S"></a>于念诵时得便入身。<a id="a-T"></a>或有于睡眠时得便入身。<a id="a-U"></a>或有于献香花时得便入身。<a id="a-V"></a>或有于护摩时得便入身。<a id="a-W"></a>譬如日光照于火珠。<a id="a-X"></a>以因缘故而得火生。<a id="a-Y"></a>彼频那夜迦在行人身。<a id="a-Z"></a>因得其短令行人心乱。<a id="a-a"></a>遂起贪嗔无明之火。<a id="a-b"></a>若频那夜迦于澡浴时。<a id="a-c"></a>伺得其短入行人身。<a id="a-d"></a>遂令行人起种种过患。<a id="a-e"></a>忽觉饥渴思念饮食。<a id="a-f"></a>或起懈怠懒惰之念。<a id="a-g"></a>或耽眠睡或起嗔恚等事。<a id="a-h"></a>若频那夜迦于献涂香时。<a id="a-i"></a>伺得其短入行人身。<a id="a-j"></a>遂令行人起诸过患。<a id="a-k"></a>或思乡国生缘之处。<a id="a-l"></a>或起懈怠之念。<a id="a-m"></a>或起欲想分别妙境。<a id="a-n"></a>若频那夜迦于烧香时伺得其短。<a id="a-o"></a>破地而出入行人身。<a id="a-p"></a>遂令行人起诸过患。<a id="a-q"></a>或生嫉妒或发嗔恚。<a id="a-r"></a>或起邪见或思邪淫等事。<a id="a-s"></a>若频那夜迦于献灯时。<a id="a-t"></a>伺得其短入行人身。<a id="a-u"></a>遂令行人而发心病。<a id="a-v"></a>心闷痛苦以至损心。<a id="a-w"></a>若频那夜迦于献花时。<a id="a-x"></a>伺得其短入行人身。<a id="a-y"></a>遂令行人起诸过患。<a id="a-z"></a>或身壮热或肢节疼痛。<a id="a-10"></a>或与助伴相诤以至离散。<a id="a-11"></a>若频那夜迦于念诵时。<a id="a-12"></a>伺得其短入行人身。<a id="a-13"></a>遂令行人起诸过患。<a id="a-14"></a>或得病恼身体疼痛。<a id="a-15"></a>或患腹肚下痢无恒。<a id="a-16"></a>又复诸频那夜迦悉入身中。<a id="a-17"></a>遂令行人起种种过患。<a id="a-18"></a>魔既炽盛心遂迷惑。<a id="a-19"></a>不辩东西见诸异相。<a id="a-1A"></a>或似念诵语不分明。<a id="a-1B"></a>或无事缘行往不定。<a id="a-1C"></a>或心不决便起邪见。<a id="a-1D"></a>或说无有生天亦无得罪。<a id="a-1E"></a>或言无有修行定无圣力。<a id="a-1F"></a>虚念真言妄受辛苦。<a id="a-1G"></a>无善无恶无因无果。<a id="a-1H"></a>乱言绮语种种无恒。<a id="a-1I"></a>或手折草木或弄土块。<a id="a-1J"></a>或睡时咬齿或妄起欲想。<a id="a-1K"></a>于彼女人而生爱乐。<a id="a-1L"></a>彼之女人不乐行人。<a id="a-1M"></a>或复彼乐自心不顺。<a id="a-1N"></a>竟其夜分不能睡眠。<a id="a-1O"></a>或复睡着即得恶梦。<a id="a-1P"></a>乃见舍哩努(二合)攞及师子狼狗所趁。<a id="a-1Q"></a>或见驼驴猪豕猫儿野干之类。<a id="a-1R"></a>又见鹫鸟鹭鸶及獯狐等飞怪之禽。<a id="a-1S"></a>又复梦见裸形外道。<a id="a-1T"></a>以干湿骨而为庄严。<a id="a-1U"></a>或梦短小恶相之人。<a id="a-1V"></a>或梦身体白癞之人。<a id="a-1W"></a>或梦赤髭丑貌之人。<a id="a-1X"></a>或梦髑髅骨聚枯井枯池。<a id="a-1Y"></a>或梦破坏屋舍人所舍弃。<a id="a-1Z"></a>或梦恶人手持枪剑及诸器仗欲来侵害。<a id="a-1a"></a>若于梦中见如是事。<a id="a-1b"></a>即定知彼等诸频那夜迦而作障难。<a id="a-1c"></a>持诵行人即作甘露军拏利忿怒明王法。<a id="a-1d"></a>及念真言以为护身。<a id="a-1e"></a>使如上频那夜迦诸魔障等。<a id="a-1f"></a>悉皆解脱不能侵恼。<a id="a-1g"></a>若有常持此真言者。<a id="a-1h"></a>一切魔障无由得便。</p>
  <p id="a1i">复次持诵行人。<a id="a-1j"></a>欲作法解除魔障求解脱者。<a id="a-1k"></a>先请清净有威德阿阇梨。<a id="a-1l"></a>可就山中或是池侧或林树下。<a id="a-1m"></a>或是聚落空闲之舍。<a id="a-1n"></a>或是清净四衢之道。<a id="a-1o"></a>得是处已。<a id="a-1p"></a>然用五色粉作曼拏罗。<a id="a-1q"></a>五色者即黄青赤白黑等。<a id="a-1r"></a>其曼拏罗量方四肘作四门。<a id="a-1s"></a>中作坑方二肘于坑内布吉祥草。<a id="a-1t"></a>于坑外四面。<a id="a-1u"></a>分布安置真言主明王座位。<a id="a-1v"></a>又于八方粉作本方天神。<a id="a-1w"></a>以四宝瓶或用四新瓦瓶代之。<a id="a-1x"></a>其瓦瓶不得用黑色。<a id="a-1y"></a>及太焦太生者。<a id="a-1z"></a>瓶内盛五谷五宝及香水令满。<a id="a-20"></a>兼以赤莲花及杂树花枝等插于瓶内。<a id="a-21"></a>复以五色线缠瓶项。<a id="a-22"></a>安于四方为灌顶用。<a id="a-23"></a>安置已。<a id="a-24"></a>然可请召诸明王等。<a id="a-25"></a>以上妙香花饮食及供具等而供养之。<a id="a-26"></a>复以酒肉芦卜蔬果之类。<a id="a-27"></a>供养八方天神。<a id="a-28"></a>及诸作障频那夜迦等。<a id="a-29"></a>然后彼着障人。<a id="a-2A"></a>于坛中坑内面东而坐。<a id="a-2B"></a>其阿阇梨取四方瓶。<a id="a-2C"></a>诵甘露军拏利忿怒明王真言百遍。<a id="a-2D"></a>加持彼瓶诵数满已。<a id="a-2E"></a>及依法作诸法事。<a id="a-2F"></a>然后以此瓶水灌着障人顶。<a id="a-2G"></a>彼着障人即得解脱。<a id="a-2H"></a>此曼拏罗非独解脱魔障。<a id="a-2I"></a>亦能灭一切罪增无量福。<a id="a-2J"></a>若能依法修持。<a id="a-2K"></a>无不获得果验者。</p>
  <p data-pb></p>
  <h2 id="a2L">分别悉地相分第五</h2>
  <p id="a2M">尔时彼持诵行人。<a id="a-2N"></a>被诸魔障种种恼乱欲令退心者。<a id="a-2O"></a>既知是魔。<a id="a-2P"></a>即须作法而为除解。<a id="a-2Q"></a>得除解已。<a id="a-2R"></a>身心安静无恼无垢。<a id="a-2S"></a>譬如明月得云退散。<a id="a-2T"></a>离于障闭朗然天际。<a id="a-2U"></a>住于空中照耀无碍。<a id="a-2V"></a>彼之行人持诵修行。<a id="a-2W"></a>获离魔障亦复如是。<a id="a-2X"></a>又复持诵不获成就者。<a id="a-2Y"></a>譬如种子因地因时。<a id="a-2Z"></a>风雨不愆溉润无失。<a id="a-2a"></a>乃可生芽以至成熟。<a id="a-2b"></a>若或种子不以其时不植于地。<a id="a-2c"></a>使彼芽茎无由得生何况枝叶及果实耶。<a id="a-2d"></a>持诵行人若不依法又不清净。<a id="a-2e"></a>于诸供养曾无虔洁。<a id="a-2f"></a>于其所诵真言文字或有阙剩。<a id="a-2g"></a>至於呼吸讹略不正。<a id="a-2h"></a>是以种种悉地而不现前。<a id="a-2i"></a>不获成就亦复如是。<a id="a-2j"></a>又如兴云降其雨泽。<a id="a-2k"></a>随众生福而有多少。<a id="a-2l"></a>随持诵人所施功勤。<a id="a-2m"></a>获得成就亦复如是。<a id="a-2n"></a>若是行人获其胜地兼依法则。<a id="a-2o"></a>至于所制亦无误犯。<a id="a-2p"></a>黑业消灭白业渐增。<a id="a-2q"></a>持诵所求即趣成就。<a id="a-2r"></a>若其如是一一无失。<a id="a-2s"></a>于诸成就得获无疑。</p>
  <p id="a2t">复次行人于持诵之中有所阙犯。<a id="a-2u"></a>或是间断本诵别持真言。<a id="a-2v"></a>或将所诵真言授非同志。<a id="a-2w"></a>致其所诵虽满无成。<a id="a-2x"></a>便应复更虔心倍前专注。<a id="a-2y"></a>每日三时如法供养。<a id="a-2z"></a>洁净内外不失仪则。<a id="a-30"></a>更诵一洛叉遍得数满已。<a id="a-31"></a>便可作护摩法而为供养。<a id="a-32"></a>当以大麦或用稻花。<a id="a-33"></a>或以脂麻或白芥子或是莲花。<a id="a-34"></a>随用一物以酥相和数足四千。<a id="a-35"></a>或七千或八千乃至十千。<a id="a-36"></a>又以忧昙钵罗木菩提树木。<a id="a-37"></a>白赤阿哩迦木龙树木。<a id="a-38"></a>无忧树木吉祥木。<a id="a-39"></a>尔虞噜驮檐没罗木。<a id="a-3A"></a>佉儞啰舍弥木钵罗叉木。<a id="a-3B"></a>阿波末里誐末度木阎浮木。<a id="a-3C"></a>以如上木随取一木为柴。<a id="a-3D"></a>当使湿润者若干枯虫窍。<a id="a-3E"></a>或烧残者并不得用。<a id="a-3F"></a>其柴粗细如指。<a id="a-3G"></a>长十二指截已。<a id="a-3H"></a>以酥蜜酪揾两头。<a id="a-3I"></a>与稻花或脂麻芥子等。<a id="a-3J"></a>随取一物同烧作护摩。<a id="a-3K"></a>满上数已。<a id="a-3L"></a>前所阙犯还得清净。<a id="a-3M"></a>然后方可更求真言悉地得无障难。</p>
  <p id="a3N">复次行人所持真言明主。<a id="a-3O"></a>或有余部而相禁缚。<a id="a-3P"></a>或截断或破坏。<a id="a-3Q"></a>使其所求不得成就。<a id="a-3R"></a>即作本尊形像置本部尊足下。<a id="a-3S"></a>面相对诵诸部忿怒大威真言。<a id="a-3T"></a>复以酥蜜酪灌沐本尊。<a id="a-3U"></a>日日三时如是十日。<a id="a-3V"></a>彼诸禁缚自然解脱。</p>
  <p id="a3W">复次行人于所持真言。<a id="a-3X"></a>所修行法自审无阙。<a id="a-3Y"></a>所求悉地由不成者。<a id="a-3Z"></a>必于其法有所亏阙。<a id="a-3a"></a>然非自知定得境界。<a id="a-3b"></a>但加精进日夜不懈者。<a id="a-3c"></a>本尊自然来于梦中说其障因。<a id="a-3d"></a>感应可期如海潮限。<a id="a-3e"></a>其实诸部真言明主。<a id="a-3f"></a>定不相破必无禁缚。<a id="a-3g"></a>譬如二人而作密友约其一言。<a id="a-3h"></a>自今已去勿往某舍。<a id="a-3i"></a>亦复与彼不交言话。<a id="a-3j"></a>而彼友人以相重故。<a id="a-3k"></a>终不往彼及与言话。<a id="a-3l"></a>持诵之法亦复如是。<a id="a-3m"></a>是故行人不得以真言明而相破坏。<a id="a-3n"></a>亦复不应互相禁缚。<a id="a-3o"></a>乃至护摩作非善业。<a id="a-3p"></a>又复行人不应于真言曼拏罗加减传授。<a id="a-3q"></a>亦复不得以此法彼法而相回换。<a id="a-3r"></a>亦复不应无故打缚有情。<a id="a-3s"></a>不应护摩损彼肢体。<a id="a-3t"></a>乃至致死害于有情。<a id="a-3u"></a>亦复不应摧灭鬼族及治罚龙类。<a id="a-3v"></a>亦复不应于一切鬼神星宿。<a id="a-3w"></a>妄作禁缚等事。<a id="a-3x"></a>亦复不应咒法。<a id="a-3y"></a>医治婴孩之病而妨大事。</p>
  <p id="a3z">复次持明天及持明诸宗。<a id="a-40"></a>所说得成就义具法不同。<a id="a-41"></a>或说当具十法乃得悉地。<a id="a-42"></a>所谓行人助伴所成就物精勤处所胜地时节本尊真言财力。<a id="a-43"></a>具此十法悉地乃成。<a id="a-44"></a>又余宗说具三种法悉地得成。<a id="a-45"></a>所谓真言行人助伴。<a id="a-46"></a>又一宗说四法得成。<a id="a-47"></a>所谓精勤好日好时并及处所。<a id="a-48"></a>又一宗说五法乃成。<a id="a-49"></a>所谓本尊真言处所财力所成就物。<a id="a-4A"></a>又一宗说当具十法。<a id="a-4B"></a>又一宗说当具八法。<a id="a-4C"></a>乃至或说五法四法三法二法。<a id="a-4D"></a>各于本宗而说定量。<a id="a-4E"></a>唯佛教本宗我金刚族。<a id="a-4F"></a>当具二法悉地乃成。<a id="a-4G"></a>一者行人。<a id="a-4H"></a>二者真言。<a id="a-4I"></a>一行人者。<a id="a-4J"></a>具足戒德正勤精进。<a id="a-4K"></a>不于他人所有名利而生贪嫉。<a id="a-4L"></a>于己财物。<a id="a-4M"></a>乃至身命无所吝惜。<a id="a-4N"></a>二真言者。<a id="a-4O"></a>以所持诵本部真言之时。<a id="a-4P"></a>当令文句满足声相分明。<a id="a-4Q"></a>所有欲求成就之法。<a id="a-4R"></a>皆悉具足不得阙少。<a id="a-4S"></a>又须得诸佛菩萨先所居处。<a id="a-4T"></a>得是处已如法持诵。<a id="a-4U"></a>决定获得意愿满足。<a id="a-4V"></a>成是二法定得悉地。<a id="a-4W"></a>复次行人持诵之法。<a id="a-4X"></a>喻若师子为饥所逼捉象而食。<a id="a-4Y"></a>必先奋迅全施力势。<a id="a-4Z"></a>或捉羊鹿小兽之类。<a id="a-4a"></a>所展力势与象皆同。<a id="a-4b"></a>行人持诵求彼成就上中下事。<a id="a-4c"></a>必须精勤勇猛如师子王。<a id="a-4d"></a>无有二相亦复如是。</p>
  <p id="a4e">持诵行人于持诵时。<a id="a-4f"></a>若住城隍阛阓之处。<a id="a-4g"></a>当有蚤虱蚊虻[口*(一/巾)]啮身体。<a id="a-4h"></a>又或见闻女人装严衣服环钏璎珞种种之声。<a id="a-4i"></a>若住深山大林即有寒热无恒。<a id="a-4j"></a>或发病苦逼恼身心。<a id="a-4k"></a>又复或有猛恶之兽。<a id="a-4l"></a>欲来害人使起惊怖。<a id="a-4m"></a>若住海岸即见风鼓海水作大波涛。<a id="a-4n"></a>恶声恐人令生怕怖。<a id="a-4o"></a>若住江河陂池之侧。<a id="a-4p"></a>即有蛇虫毒蠚害人之类。<a id="a-4q"></a>持诵行人若在如是之处欲持诵者。<a id="a-4r"></a>必先了知如是之事皆为魔难。<a id="a-4s"></a>若遇是事当须可忍。<a id="a-4t"></a>勿使心缘而有散乱。<a id="a-4u"></a>或可别求胜处以进功行。<a id="a-4v"></a>不得因逢此境而生退屈。<a id="a-4w"></a>便须更发坚固勇猛之意。<a id="a-4x"></a>若或退心恐起邪念。<a id="a-4y"></a>邪念若起当被恶魔而得其便。<a id="a-4z"></a>智者方便与有情乐。<a id="a-50"></a>勿令一切有情之类。<a id="a-51"></a>因斯获罪当受苦果。</p>
  <p id="a52">复次持诵之者。<a id="a-53"></a>不得太急亦勿迟缓。<a id="a-54"></a>使声和畅勿高勿默。<a id="a-55"></a>又不得心缘异境。<a id="a-56"></a>及与人杂语令诵间断。<a id="a-57"></a>又于真言文句勿使阙失。<a id="a-58"></a>文句阙失。<a id="a-59"></a>义理乖违。<a id="a-5A"></a>悉地难成因斯所致。<a id="a-5B"></a>喻如路人背行求进。<a id="a-5C"></a>离此过失速得灵验又如川流昼夜不息。<a id="a-5D"></a>持诵行人亦复如是。<a id="a-5E"></a>日夜不间功德增长。<a id="a-5F"></a>如彼江河流奔大海。<a id="a-5G"></a>又复行人或是心触染境。<a id="a-5H"></a>便起着想遂成懈怠。<a id="a-5I"></a>觉是魔事速须回心。<a id="a-5J"></a>当瞑两目作于观想。<a id="a-5K"></a>或缘真言文句或观本尊。<a id="a-5L"></a>系束其心令不散乱。<a id="a-5M"></a>后逢此境心若不动。<a id="a-5N"></a>此之行人得观行成就。</p>
  <p id="a5O">又持诵行人欲求悉地。<a id="a-5P"></a>要在摄心定住一境。<a id="a-5Q"></a>心若调伏身自安住。<a id="a-5R"></a>身既无挠心转快乐。<a id="a-5S"></a>身心一如名得三昧。<a id="a-5T"></a>持诵行人得斯定念。<a id="a-5U"></a>过现之罪悉皆消灭。<a id="a-5V"></a>得罪灭已身心转净。<a id="a-5W"></a>所作事业成就无疑。<a id="a-5X"></a>佛佛所言一切诸法心为根本。<a id="a-5Y"></a>心不清净。<a id="a-5Z"></a>当感贫穷丑陋之果。<a id="a-5a"></a>或堕地狱畜生。<a id="a-5b"></a>若心清净当得生天。<a id="a-5c"></a>及生人中受于快乐。<a id="a-5d"></a>乃至远离地水火风生老病死。<a id="a-5e"></a>无常无我败坏之乐。<a id="a-5f"></a>后得解脱寂灭涅盘之乐。<a id="a-5g"></a>又复诸法从心所生。<a id="a-5h"></a>非自然有亦非时节。<a id="a-5i"></a>非自在天生非无因缘。<a id="a-5j"></a>但缘无明轮回生死。<a id="a-5k"></a>四大和合假名为色。<a id="a-5l"></a>色非有我我非有色。<a id="a-5m"></a>色无我所我无色所。<a id="a-5n"></a>如是四蕴毕竟皆空。<a id="a-5o"></a>色如聚沫受如浮泡。<a id="a-5p"></a>想及行识如焰幻等。<a id="a-5q"></a>若能于法得如是见。<a id="a-5r"></a>名为正见。<a id="a-5s"></a>若起异见名为邪见。</p>
  <p id="a5t">复次持诵行人。<a id="a-5u"></a>所持真言若得数足。<a id="a-5v"></a>争知所修近于悉地。<a id="a-5w"></a>若于睡时必得好梦。<a id="a-5x"></a>若是梦见自身得幢幡宝盖。<a id="a-5y"></a>引入上妙宫殿。<a id="a-5z"></a>或登楼阁或上高山或升大树。<a id="a-60"></a>又或梦骑师子白象白马白牛。<a id="a-61"></a>或犀牛黄牛舍里努罗等。<a id="a-62"></a>又或梦闻空中作大雷声。<a id="a-63"></a>又或梦中得人欢喜授与馨香花鬘鲜洁衣服。<a id="a-64"></a>或得水生果子或五色莲花。<a id="a-65"></a>或得佛像或得佛设利罗。<a id="a-66"></a>或得大乘经典。<a id="a-67"></a>或见自身处大会中。<a id="a-68"></a>与佛菩萨同坐而食。<a id="a-69"></a>又或见自身入于塔寺或入僧房。<a id="a-6A"></a>或见如来处于宝座。<a id="a-6B"></a>为天龙八部说法。<a id="a-6C"></a>自入会中亦坐听法。<a id="a-6D"></a>或见辟支佛说十二因缘法。<a id="a-6E"></a>或见声闻僧说四果证法。<a id="a-6F"></a>或见菩萨说六波罗蜜法。<a id="a-6G"></a>或见诸天说天上快乐。<a id="a-6H"></a>或见优婆塞说厌离家法。<a id="a-6I"></a>或见优婆夷说厌女人法。<a id="a-6J"></a>或见国王或见净行婆罗门。<a id="a-6K"></a>或见殊异丈夫。<a id="a-6L"></a>或见端严女人。<a id="a-6M"></a>或见大富长者。<a id="a-6N"></a>或见苦行仙人。<a id="a-6O"></a>或见持明诸仙。<a id="a-6P"></a>或见妙持诵人。<a id="a-6Q"></a>或见自身吞纳日月。<a id="a-6R"></a>或见身渡大海及江河泉池。<a id="a-6S"></a>或即饮如上水都尽无余。<a id="a-6T"></a>或见头上火出。<a id="a-6U"></a>或见入大火聚。<a id="a-6V"></a>又复梦见大车满中载物。<a id="a-6W"></a>有牛及犊而共牵驾。<a id="a-6X"></a>或梦得白拂。<a id="a-6Y"></a>或得革屣。<a id="a-6Z"></a>或得刀剑或得妙扇。<a id="a-6a"></a>或得金宝[王*車]璖真珠璎珞。<a id="a-6b"></a>又复或见己之父母。<a id="a-6c"></a>或见端正童女众宝严身。<a id="a-6d"></a>乃至或得上妙饮食。<a id="a-6e"></a>若或得此如上吉祥好梦。<a id="a-6f"></a>应须策勤精进欢喜勇猛。<a id="a-6g"></a>何以故应知或于一月半月。<a id="a-6h"></a>或一日或一刹那间。<a id="a-6i"></a>必定获得广大悉地。</p>
  <p data-pb></p>
  <h2 id="a6j">知近悉地分第六</h2>
  <p id="a6k">复次行人自审持诵有力倍生爱乐。<a id="a-6l"></a>于其染境心不攀缘。<a id="a-6m"></a>于诸违犯罪不生起。<a id="a-6n"></a>自无寒热饥渴苦恼等事。<a id="a-6o"></a>至于蚊虻飞虫乃至毒蛇血食之类皆不能害。<a id="a-6p"></a>又复饿鬼毗舍左羯吒布单曩等。<a id="a-6q"></a>皆亦不敢侵近行人之影。<a id="a-6r"></a>行人所有言教一一信受。<a id="a-6s"></a>又复倍觉聪明智慧。<a id="a-6t"></a>善解文字书疏言义。<a id="a-6u"></a>唯乐一切善法策勤精进。<a id="a-6v"></a>又复得见地中宝藏如无障隔。<a id="a-6w"></a>身体无病尘垢不染。<a id="a-6x"></a>身出香气一切爱乐。<a id="a-6y"></a>见者闻者悉皆欢喜。<a id="a-6z"></a>又复无诸乐欲女人来相媚惑。<a id="a-70"></a>以其身心清净。<a id="a-71"></a>得闻空中诸天言语。<a id="a-72"></a>或得见彼天身。<a id="a-73"></a>乃至得见阿修罗乾闼婆夜叉之类。<a id="a-74"></a>持诵行人。<a id="a-75"></a>若得如是吉祥相现便应喜庆。<a id="a-76"></a>自知已近真言悉地。<a id="a-77"></a>便须备办成就法事。</p>
  <p id="a78">复次行人欲起首悉地。<a id="a-79"></a>先须具持八戒。<a id="a-7A"></a>四日或三日或二昼夜。<a id="a-7B"></a>仍须断食方求悉地。</p>
  <p id="a7C">尔时妙臂菩萨。<a id="a-7D"></a>闻金刚手菩萨如是言已。<a id="a-7E"></a>须臾默然。<a id="a-7F"></a>即白金刚手菩萨言。<a id="a-7G"></a>菩萨先言不由断食而得清净。<a id="a-7H"></a>云何今日言令断食。<a id="a-7I"></a>又如佛言人之吃食由如膏车。<a id="a-7J"></a>车或不膏难以前进其事云何。<a id="a-7K"></a>时金刚手菩萨。<a id="a-7L"></a>以如雷音作如是言。<a id="a-7M"></a>我今不为令心净故而有是说。<a id="a-7N"></a>但为有情身本非净禀于精血。<a id="a-7O"></a>为骨为髓为肉为皮。<a id="a-7P"></a>头发身毛面目耳鼻。<a id="a-7Q"></a>脂肪脾胃涎沫唾洟。<a id="a-7R"></a>乃至大小便利九漏交流。<a id="a-7S"></a>如是身分种种垢秽。<a id="a-7T"></a>皆依地水火风流转变化。<a id="a-7U"></a>若求悉地先当清净。<a id="a-7V"></a>不欲于成就时。<a id="a-7W"></a>令彼大小便利而有流出。<a id="a-7X"></a>故说断食而求清净。<a id="a-7Y"></a>非为妨道说如是事。<a id="a-7Z"></a>如是清净身得安乐。<a id="a-7a"></a>于成就时免其薰污。</p>
  <p id="a7b">又复行人于此之时。<a id="a-7c"></a>忽生烦恼而有贪欲。<a id="a-7d"></a>便须以慧作其观想。<a id="a-7e"></a>乃谓此身不净所成。<a id="a-7f"></a>复假食味以为资持。<a id="a-7g"></a>若作如是想时。<a id="a-7h"></a>前所起念当时消灭。<a id="a-7i"></a>乃至于身命财全无吝惜。<a id="a-7j"></a>譬如夜分无量黑暗。<a id="a-7k"></a>日光出时一切都尽亦复如是。<a id="a-7l"></a>行者若是修持到此。<a id="a-7m"></a>应当自知悉地不远。<a id="a-7n"></a>复次如是知已。<a id="a-7o"></a>于白月八日或十四日或十五日。<a id="a-7p"></a>取净土及新净衢摩夷相和涂地。<a id="a-7q"></a>次用香涂地洁净。<a id="a-7r"></a>作贤圣位清净讫。<a id="a-7s"></a>以彼贤圣皆面东坐。<a id="a-7t"></a>以香花灯涂饮食等次第奉献。<a id="a-7u"></a>先献佛次献大金刚族本部明主。<a id="a-7v"></a>次献所持真言主。<a id="a-7w"></a>如是次第佛及菩萨乃至明主。<a id="a-7x"></a>一一供养赞叹已。<a id="a-7y"></a>复更发起大菩提心大慈悲心。<a id="a-7z"></a>为度一切生老病死苦恼众生。<a id="a-80"></a>作是念已。<a id="a-81"></a>复更转读摩贺三摩惹经及吉祥伽陀。<a id="a-82"></a>如来秘密大智灯经。<a id="a-83"></a>及转最上法轮经。<a id="a-84"></a>如是经等或遍转读或随读一经。<a id="a-85"></a>然后结八方界地界及虚空界等。<a id="a-86"></a>彼界如世人住处外墙用遮其恶。<a id="a-87"></a>结界防魔亦复如是。<a id="a-88"></a>当令恶心作障天魔阿修罗。<a id="a-89"></a>乃至一切鬼神等皆不得近。<a id="a-8A"></a>兼复念被甲真言用护自身。<a id="a-8B"></a>我先已说种种曼拏罗法。<a id="a-8C"></a>当以五色粉随作一曼拏罗。<a id="a-8D"></a>作已先随意作一护八方神。<a id="a-8E"></a>彼神能摧诸作障难者。<a id="a-8F"></a>又于曼拏罗四维。<a id="a-8G"></a>画金刚杵三股叉等。<a id="a-8H"></a>然后诵献师子座明咒茅座。<a id="a-8I"></a>安曼拏罗中心以所成就物。<a id="a-8J"></a>先用三菩提叶盛。<a id="a-8K"></a>后用四菩提叶覆盖安于座上。<a id="a-8L"></a>然用咒咒香水洒之以除魔障。<a id="a-8M"></a>然自坐左边诵相应真言。<a id="a-8N"></a>须臾间复用香水洒净。<a id="a-8O"></a>然后复以相应法护摩一千遍。<a id="a-8P"></a>专心诵持不得间断。<a id="a-8Q"></a>直至三种相现是为得法成就。<a id="a-8R"></a>三种相者所谓热相烟相焰相。<a id="a-8S"></a>若得热相者当得世间一切爱重。<a id="a-8T"></a>若得烟相者当得隐身。<a id="a-8U"></a>若得焰相者当得变成微妙之身成持明仙。<a id="a-8V"></a>飞行虚空寿命长远。<a id="a-8W"></a>得悉地相如人至死。<a id="a-8X"></a>冷触入身周遍其体。<a id="a-8Y"></a>又如中阴至于胎藏孕者自觉。<a id="a-8Z"></a>又如世间诸有香气。<a id="a-8a"></a>人忽闻者香虽可得无有形影。<a id="a-8b"></a>又如火珠照以日光。<a id="a-8c"></a>日光入故火遂流出。<a id="a-8d"></a>诸有行人悉地入身亦复如是。<a id="a-8e"></a>前所成就是外诸物像。<a id="a-8f"></a>或是内心求成就者别有所表。<a id="a-8g"></a>彼持诵行人专注不间。<a id="a-8h"></a>必感灵验得悉地者。<a id="a-8i"></a>或见所供养像而得振动。<a id="a-8j"></a>或得像面毫光照耀。<a id="a-8k"></a>或得像身振动。<a id="a-8l"></a>或得空中降花。<a id="a-8m"></a>或时无云降微细雨。<a id="a-8n"></a>或降妙香或感地动。<a id="a-8o"></a>或闻天鼓自然之音。<a id="a-8p"></a>或见天人阿修罗等住虚空中。<a id="a-8q"></a>或闻诸天人等言语之音。<a id="a-8r"></a>或闻种种大庄严具璎珞环钏之响。<a id="a-8s"></a>或见灯焰增长明净金色。<a id="a-8t"></a>或其油尽灯焰转炽。<a id="a-8u"></a>或闻空中有声令说所求之愿。<a id="a-8v"></a>或觉身毛一切皆竖。<a id="a-8w"></a>或现如是相已。<a id="a-8x"></a>定审所求悉地成就。<a id="a-8y"></a>当以上妙净器盛满生花。<a id="a-8z"></a>及磨诸香水并着五宝。<a id="a-90"></a>和合作阏伽水。<a id="a-91"></a>[跳-兆+長]跪奉献本尊及诵真言。<a id="a-92"></a>乃至以妙伽陀而伸赞叹。<a id="a-93"></a>当发欢喜正信之心。<a id="a-94"></a>精进不懈礼拜供养。<a id="a-95"></a>如是作已。<a id="a-96"></a>将所求事一一言说。<a id="a-97"></a>圣心不间有求必应。<a id="a-98"></a>得如愿已一心专注。<a id="a-99"></a>而于本尊信乐赞叹。<a id="a-9A"></a>再以阏伽奉献供养。<a id="a-9B"></a>更念本尊真言。<a id="a-9C"></a>又念诸部发遣真言。<a id="a-9D"></a>当依仪轨诵真言已。<a id="a-9E"></a>礼拜请诸贤圣各还本位。</p>
  <p data-pb></p>
  <h2 id="a9F">说成就分第七</h2>
  <p id="a9G">复次行人专注持诵精勤不懈。<a id="a-9H"></a>虽得如愿所作成就。<a id="a-9I"></a>但一切时恒须用意。<a id="a-9J"></a>何以故缘彼一切极恶鬼神以恶业故。<a id="a-9K"></a>于诸行人不欲成就。<a id="a-9L"></a>若其成就彼真言力威德及处。<a id="a-9M"></a>或百由旬或千由旬。<a id="a-9N"></a>诸魔鬼神不敢侵近。<a id="a-9O"></a>彼作是念此之行人今世后世。<a id="a-9P"></a>而于我所无饶益故。<a id="a-9Q"></a>由是行人常须在意。<a id="a-9R"></a>譬如有人被甲乘象。<a id="a-9S"></a>复持弓箭及诸器仗上大战阵。<a id="a-9T"></a>彼诸怨敌见此威猛。<a id="a-9U"></a>退散远避无敢当者。<a id="a-9V"></a>持诵行人若常持诵于法无阙。<a id="a-9W"></a>乃至戒律无少违犯。<a id="a-9X"></a>戒喻于甲真言喻弓箭。<a id="a-9Y"></a>勇猛如乘象。<a id="a-9Z"></a>若具如是。<a id="a-9a"></a>恶魔鬼神不敢侵近亦复如是。</p>
  <p id="a9b">复次行人求吠多拏成就者。<a id="a-9c"></a>于尸陀林中求不坏者。<a id="a-9d"></a>其尸仍须身分具足全丈夫相。<a id="a-9e"></a>又不得用背伛挛躄痤陋之者。<a id="a-9f"></a>亦复不用极肥极瘦诸不圆满。<a id="a-9g"></a>乃至无上中品相人尸皆不堪用。<a id="a-9h"></a>若是选得具上品相者最为第一。<a id="a-9i"></a>又复不得用因患气患疟。<a id="a-9j"></a>及患痢病及患恶疮。<a id="a-9k"></a>乃至因被水中陆地蛇虫所蠚。<a id="a-9l"></a>行毒遍身吐沫死者。<a id="a-9m"></a>如是之类皆不堪用。<a id="a-9n"></a>若是选得尸已。<a id="a-9o"></a>便须令助伴人执棒守护。<a id="a-9p"></a>尽日直至夜分。<a id="a-9q"></a>或只就尸林或别求空舍。<a id="a-9r"></a>或独树下或四衢道。<a id="a-9s"></a>或泉池侧或宝山中。<a id="a-9t"></a>若得如是上胜之地。<a id="a-9u"></a>彼吠多拏必能速疾可得成就。<a id="a-9v"></a>如上胜地随求一处可爱乐地。<a id="a-9w"></a>其地如仪得清净已。<a id="a-9x"></a>复以净土及衢摩夷。<a id="a-9y"></a>相和涂地地清净已。<a id="a-9z"></a>用青赤白黑及黄五色上妙之粉。<a id="a-A0"></a>作三昧曼拏罗。<a id="a-A1"></a>其曼拏罗种种名字我已先说。<a id="a-A2"></a>于诸曼拏罗中随作一种曼拏罗。<a id="a-A3"></a>于曼拏罗中排四贤瓶。<a id="a-A4"></a>瓶中。<a id="a-A5"></a>添水各各令满。<a id="a-A6"></a>或用苦水。<a id="a-A7"></a>然求随时蔓花。<a id="a-A8"></a>或种种异花插于瓶内。<a id="a-A9"></a>于曼拏罗如是作已。<a id="a-AA"></a>令彼助伴发勇猛心不得怖畏。<a id="a-AB"></a>先与尸净发。<a id="a-AC"></a>复用贤瓶水沐浴令净。<a id="a-AD"></a>然后用油涂摩。<a id="a-AE"></a>涂讫又用上好白衣装裹。<a id="a-AF"></a>如是毕已。<a id="a-AG"></a>然于所作曼拏罗中。<a id="a-AH"></a>铺吉祥草散种种花。<a id="a-AI"></a>令彼助伴同舁此尸安曼拏罗中。<a id="a-AJ"></a>或头东或头北如法安置。<a id="a-AK"></a>后以涂香烧香名花花鬘。<a id="a-AL"></a>乃至酒肉种种之食而为供养。<a id="a-AM"></a>如不能广办但随力分亦得。<a id="a-AN"></a>然取与此曼拏罗相应之族。<a id="a-AO"></a>本部真言而为咒诵。<a id="a-AP"></a>又复于此本族真言明主。<a id="a-AQ"></a>当起信心精虔奉重。<a id="a-AR"></a>依于仪轨专注持诵以求成就。<a id="a-AS"></a>复有一切潜行作障部多及龙必里多等。<a id="a-AT"></a>行人复以供养物等。<a id="a-AU"></a>先散四方四维乃至上下。<a id="a-AV"></a>施彼作障部多及龙必里多等。<a id="a-AW"></a>及先诵真言而自拥护并护助伴。<a id="a-AX"></a>令彼障等不能侵近。<a id="a-AY"></a>然后持诵以求成就。<a id="a-AZ"></a>于持诵时若是尸立现诸恶相。<a id="a-Aa"></a>即知是魔种种作障之类。<a id="a-Ab"></a>行人审知是已。<a id="a-Ac"></a>取白芥子和灰。<a id="a-Ad"></a>诵佛顶王真言掷彼尸面。<a id="a-Ae"></a>以真言大威力故。<a id="a-Af"></a>诸作障者驰散四方。<a id="a-Ag"></a>障魔去已尸卧如初。<a id="a-Ah"></a>若是尸立无诸恶相。<a id="a-Ai"></a>即知是真言功力。<a id="a-Aj"></a>所求成就决定无疑。<a id="a-Ak"></a>若得如是便须自心决定。<a id="a-Al"></a>凡是行人先所求愿。<a id="a-Am"></a>而于此时一一皆说。<a id="a-An"></a>或求示于伏藏。<a id="a-Ao"></a>或求入修罗窟取圣药。<a id="a-Ap"></a>或欲乘剑或求眼药。<a id="a-Aq"></a>及降鬼神乃至求啰惹爱重。<a id="a-Ar"></a>如是诸事并可成就。<a id="a-As"></a>行人常时当须行最上行。<a id="a-At"></a>用大真言力为自拥护。<a id="a-Au"></a>方得成就吠多拏法。<a id="a-Av"></a>何故如是。<a id="a-Aw"></a>譬如猛兽虽猛少智。<a id="a-Ax"></a>而被恶人之所伤害。<a id="a-Ay"></a>行人若是不起上行不自拥护。<a id="a-Az"></a>当被诸恶魔障。<a id="a-B0"></a>而得其便亦复如是。</p>
 </body>
</html>