<!DOCTYPE html>
<html>
<head>
  <meta charset="utf-8"/>
  <meta name="author" content="阿质达霰/古印度"/>
  <meta name="library" content="龙藏"/>
  <meta name="catalog" content="龙藏/宋元入藏诸大小乘经"/>
  <title>秽迹金刚禁百变法经</title>
</head>
<body>
  <h1 class="head">秽迹金刚禁百变法经</h1>
  <p>尔时金刚复白佛言。世尊若有善男子善女人。持我此咒无效验者无有是处。欲令山摧者。取白芥子三升上好安悉香。于山中疑有宝。取镔铁刀一枚。画四方为界。耳净巾一枚香炉一枚。烧安悉香先咒一千八遍。取白芥子四散及至七遍。作是法其山自摧。若有宝之处其藏神舍宝而出任意用之。若欲令海竭者。先咒一千八遍。以金铜作一龙形。掷于海中即时海竭。若欲令江河逆流者。取安悉香作一象形。无问大小掷水中咒一百八遍。登时逆流。令依旧者咒一净石掷之水中其水如故。若有雷电霹雳毒龙卒风恶雨者。即作止雷电印。以左手中指无名指小指并屈掌中。头指以大母指。捻头指中节上。诵咒咒之。以印遥指雷雹之处自止。若欲令一切鬼神自来归伏为给使者。取水三斗盛铜器中。以净灰围之。即作教摄录印。以二无名指并屈掌中。令背相倚。二中指头相捻。二头指及小指各如开华。以大母指捻中节。默咒一百八遍。其世界内所有诸恶鬼。并来云集自现其身。舍毒恶心任行人驱使。若禁山者所至之山。诵咒百遍大叫三声。即作业山印以右手无名指。屈于掌中。直竖中头大母等指。并直竖。向上印之七遍。即却行七步。后七印山。其山中即一切鸟狩并移出山。若作此印咒七遍。以印向空中印三七度。其空中毫尘不过。若欲令人不语者。书前人姓名。向口中含口。其人口不能言。吐出即语得。若诵一切诸咒先须作坛。若诵我此咒者即勿须作坛。但克一跋枳金刚榼杵。于佛塔中或于静室中。用香泥涂地随其大小。著种种香华供养。安杵坛中咒一百八遍。其杵即自动。或变作种种异物亦勿怪之。更诵咒一百八遍。其杵自去地三尺以来。或五六七尺乃至一丈以来。持法之人即须归依忏悔发愿。我于彼中即现真身。随行人意所愿乐者。并皆速得如意。我即与授菩提之记。即得身心解脱。先须诵十万遍满。然后作法若课未充不得效验。</p>
</body></html>