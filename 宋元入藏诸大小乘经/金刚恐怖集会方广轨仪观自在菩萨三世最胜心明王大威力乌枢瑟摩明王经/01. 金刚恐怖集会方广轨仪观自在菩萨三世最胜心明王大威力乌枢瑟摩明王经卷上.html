<!doctype html>
<html id="z3IBUp9kA" data-ver="700">
 <head>
  <meta charset="utf-8">
  <meta author="阿质达霰">
  <meta library="龙藏">
  <meta catalog="宋元入藏诸大小乘经">
  <meta period="unknown">
 </head>
 <body>
  <h1 id="a1">金刚恐怖集会方广轨仪观自在菩萨三世最胜心明王大威力乌枢瑟摩明王经卷上</h1>
  <p id="a2">敬礼一切佛复次诸菩萨。<a id="a-3"></a>尔时会中无量俱胝明仙之所围绕。<a id="a-4"></a>摩醯首罗天王大部多主。<a id="a-5"></a>从座而起头面着地。<a id="a-6"></a>前礼金刚手菩萨摩诃萨足。<a id="a-7"></a>作是言菩萨唯愿演说大威力者。<a id="a-8"></a>不空无碍教令诸。<a id="a-9"></a>无比力勇健者。<a id="a-A"></a>金刚菩萨所爱乐者。<a id="a-B"></a>诸天阿修罗梵王帝释所归仰者。<a id="a-C"></a>夜叉罗刹毗多拏布单那所怖畏者。<a id="a-D"></a>降怨敌者。<a id="a-E"></a>办诸事者。<a id="a-F"></a>曼荼罗法所秘密者。<a id="a-G"></a>时彼众会同赞摩醯首罗言。<a id="a-H"></a>善哉善哉作意善哉善哉大部多主。<a id="a-I"></a>为我等类决定劝请。</p>
  <p id="aJ">尔时金刚手菩萨。<a id="a-K"></a>逶迤抽掷金刚杵已。<a id="a-L"></a>便下金刚庄严莲华之座。<a id="a-M"></a>顾彼众会。<a id="a-N"></a>即入怖畏金刚大忿怒遍喜三摩地。<a id="a-O"></a>然后无量百千俱胝所为报障有。<a id="a-P"></a>皆大振慑悉见其身。<a id="a-Q"></a>为乌枢瑟摩所押伏。<a id="a-R"></a>命将欲尽。<a id="a-S"></a>如遇劫烧其意迷闷。<a id="a-T"></a>俱发声言唯愿哀怜施之无畏。</p>
  <p id="aU">尔时金刚手菩萨摩诃萨。<a id="a-V"></a>从三摩地安详而起。<a id="a-W"></a>告徒众言。<a id="a-X"></a>大威德者大光明者大忿怒者如汝所言。<a id="a-Y"></a>如是薄伽梵大威德者大忿怒者大光明者。</p>
  <p id="aZ">尔时薄伽梵金刚手菩萨摩诃萨。<a id="a-a"></a>如师子顾作此瞻视唱如是言。<a id="a-b"></a>大部多主我今说乌枢瑟摩秘密曼荼罗法。<a id="a-c"></a>若暂闻者一切事业皆悉成就。<a id="a-d"></a>不有非时夭横。<a id="a-e"></a>但诸恶事皆不及身。<a id="a-f"></a>毗那夜迦伺不得便。<a id="a-g"></a>一切众生之所爱敬。<a id="a-h"></a>一切怨敌常皆远离。<a id="a-i"></a>一切密言皆得成验。<a id="a-j"></a>诸金刚法任运当成。<a id="a-k"></a>一切不祥即得解脱。<a id="a-l"></a>一切吉庆常当加护。<a id="a-m"></a>若持此明满十千遍。<a id="a-n"></a>即同登坛具足灌顶。<a id="a-o"></a>如遇明师之所传授。<a id="a-p"></a>次复当陈乌枢瑟摩曼荼罗相。<a id="a-q"></a>先应具受三归八戒。<a id="a-r"></a>发菩提心慈慧悲愍。<a id="a-s"></a>其立坛地应当择处。<a id="a-t"></a>若于山间或在庄居。<a id="a-u"></a>或于旷野或在寒林。<a id="a-v"></a>或在净室或河岸侧。<a id="a-w"></a>或独树下或闲宅祠宇。<a id="a-x"></a>如法治地建曼荼罗。<a id="a-y"></a>三肘四肘或复八肘亦十六肘。<a id="a-z"></a>若降伏法三肘三角。<a id="a-10"></a>作若寂灾法四肘或八肘。<a id="a-11"></a>若增益法及为国王十六肘作。<a id="a-12"></a>用黑月八日。<a id="a-13"></a>或黑月十四日。<a id="a-14"></a>以心密言加持清水用洒其地。<a id="a-15"></a>又以紫檀摩一圆坛。<a id="a-16"></a>布以祥草上散赤迦啰尼啰花。<a id="a-17"></a>以涂香众花散于坛上。<a id="a-18"></a>加持佉驮啰橛一百八遍。<a id="a-19"></a>钉入大坛四角及中成结地界。<a id="a-1A"></a>乃作根本遍掷印诵密言七遍。<a id="a-1B"></a>取紫檀遍涂地。<a id="a-1C"></a>以五色线拼为界道。<a id="a-1D"></a>四角四门运以黄赤绿黑。<a id="a-1E"></a>乃于坛心画佛。<a id="a-1F"></a>佛左傍画金刚手菩萨。<a id="a-1G"></a>持杵。<a id="a-1H"></a>有诸使者及金刚钩明蛇。<a id="a-1I"></a>捧杵瞻仰菩萨。<a id="a-1J"></a>次右乌枢瑟摩明王。<a id="a-1K"></a>持青难拏(唐言棒)以夜叉及阿修罗众。<a id="a-1L"></a>并诃利帝母及其爱子等为侍从。<a id="a-1M"></a>皆瞻仰明王。<a id="a-1N"></a>于东北角大自在天王执三股叉。<a id="a-1O"></a>并妃。<a id="a-1P"></a>东方天帝释执金刚杵。<a id="a-1Q"></a>东南隅火天执了戾棒。<a id="a-1R"></a>南方阎罗王执那拏。<a id="a-1S"></a>西南方宁帝执剑。<a id="a-1T"></a>西方水天执赤索。<a id="a-1U"></a>西北方风天执绯幡。<a id="a-1V"></a>北方毗沙门执伽那。<a id="a-1W"></a>三面画毗舍蛇众。<a id="a-1X"></a>东门内画三股叉守护。<a id="a-1Y"></a>以新瓶皆满盛净水及宝物五谷等。<a id="a-1Z"></a>以彩色缠项。<a id="a-1a"></a>取一口瓶置佛前。<a id="a-1b"></a>安紫檀杵于口上。<a id="a-1c"></a>余瓶皆以赤花或果木枝塞口。<a id="a-1d"></a>四角四门各置一瓶。<a id="a-1e"></a>佛前置两段衣服充供养。<a id="a-1f"></a>金刚圣众乃至天等亦用衣服。<a id="a-1g"></a>每尊皆置饮食香花。<a id="a-1h"></a>坛外道梵行界道(坛外正方遗灰)其瓶先加持一千八遍乃置之。<a id="a-1i"></a>请诸尊依法。<a id="a-1j"></a>引弟子诵金刚三昧耶密言。<a id="a-1k"></a>才令弟子耳闻。<a id="a-1l"></a>散花所至彼尊有缘如法灌顶。<a id="a-1m"></a>若登此坛即同入一切曼荼罗讫。<a id="a-1n"></a>一切天魔毗那夜迦皆悉顺伏。<a id="a-1o"></a>命终生阿拏迦嚩典宫(毗沙门天王宫)</p>
  <p id="a1p">复次重说无上秘密曼茶罗。<a id="a-1q"></a>以黑月八日或十四日。<a id="a-1r"></a>可称赞地而建立之。<a id="a-1s"></a>四肘四门布以五色。<a id="a-1t"></a>或塼灰末于中画佛。<a id="a-1u"></a>次右观自在菩萨。<a id="a-1v"></a>次右马头明王大忿怒形。<a id="a-1w"></a>佛左金刚手菩萨。<a id="a-1x"></a>次左大威力乌枢瑟么明王大忿怒形。<a id="a-1y"></a>佛前摩么鸡金刚部母。<a id="a-1z"></a>四角置一瓶佛前一瓶。<a id="a-20"></a>以不截彩覆之名胜瓶。<a id="a-21"></a>外坛东北隅。<a id="a-22"></a>大自在天王执三股叉并妃。<a id="a-23"></a>于余隅画半杵或杵印。<a id="a-24"></a>以香花饮食供养。<a id="a-25"></a>如法引弟子灌顶。<a id="a-26"></a>所用物充以心密言加持。</p>
  <p id="a27">复次契相。<a id="a-28"></a>根本遍掷印。<a id="a-29"></a>先正立极力引左足顿地。<a id="a-2A"></a>向左亚身。<a id="a-2B"></a>右手握大指成拳。<a id="a-2C"></a>申臂令竖。<a id="a-2D"></a>左手为拳约着心。<a id="a-2E"></a>舒头指如针。<a id="a-2F"></a>眉间嚬蹙目当专注。<a id="a-2G"></a>此遍掷印乃能怖畏诸障难者。<a id="a-2H"></a>阿修罗门所有关键亦能摧破。</p>
  <p id="a2I">大忿怒印。<a id="a-2J"></a>并双手。<a id="a-2K"></a>中名小指等互以面相着。<a id="a-2L"></a>其大指捻其三指甲。<a id="a-2M"></a>便相握成拳。<a id="a-2N"></a>舒头指合如针。<a id="a-2O"></a>此契能作一切事业。<a id="a-2P"></a>缚扑请召辟除卒忤。<a id="a-2Q"></a>又令远离能杀枯瘁护身。</p>
  <p id="a2R">普焰印。<a id="a-2S"></a>手背相着指头垂下。<a id="a-2T"></a>名下合掌。<a id="a-2U"></a>乃深交诸指。<a id="a-2V"></a>二小指如针大开掌。<a id="a-2W"></a>二大指互捻头指甲侧。<a id="a-2X"></a>此契能成一切事业。</p>
  <p id="a2Y">杵印双手内相叉为拳。<a id="a-2Z"></a>舒左中及头指。<a id="a-2a"></a>右中头指亦然。<a id="a-2b"></a>二中指相合。<a id="a-2c"></a>微屈头指各近中指傍。<a id="a-2d"></a>大指相并押无名侧。</p>
  <p id="a2e">打车捧印右手握大指成拳。</p>
  <p id="a2f">剪刀印结次前印。<a id="a-2g"></a>舒头中指如剪刀股。<a id="a-2h"></a>徐动之。</p>
  <p id="a2i">大墙院印结前棒印。<a id="a-2j"></a>极开二头指。</p>
  <p id="a2k">顶印结次前大墙院。<a id="a-2l"></a>屈右头入掌如余指。</p>
  <p id="a2m">头印如大墙院屈左头指入之。</p>
  <p id="a2n">甲印准墙院。<a id="a-2o"></a>屈二头指相拄如环。<a id="a-2p"></a>此印有大威力能作一切事业。</p>
  <p id="a2q">复次画像法。<a id="a-2r"></a>用氎径方两肘。<a id="a-2s"></a>依口酬价。<a id="a-2t"></a>乃以牛粪摩坛。<a id="a-2u"></a>竖绁于内。<a id="a-2v"></a>以赤花饮食供养。<a id="a-2w"></a>因食食良工图如来像。<a id="a-2x"></a>坐师子座手作说法相(以左手大指头指头相捻。<a id="a-2y"></a>并舒中名小三指右手亦然。<a id="a-2z"></a>及以左手仰掌。<a id="a-30"></a>横约着心。<a id="a-31"></a>以右手腕着左手名小指等头。<a id="a-32"></a>以掌向外散其三指也)</p>
  <p id="a33">如来左画金刚手菩萨。<a id="a-34"></a>右手执杵左作问法相(并其五指微屈之如仰[金*敖]形。<a id="a-35"></a>引手向前掌向如来也)</p>
  <p id="a36">次左画大威力乌刍瑟么明王。<a id="a-37"></a>大忿怒形。<a id="a-38"></a>目赤色通身靘黑色。<a id="a-39"></a>举体焰起而有四臂。<a id="a-3A"></a>右上手执剑。<a id="a-3B"></a>次下罥索。<a id="a-3C"></a>左上打车棒。<a id="a-3D"></a>下三股叉。<a id="a-3E"></a>器仗上并焰起。<a id="a-3F"></a>如来右金刚部母么么鸡。<a id="a-3G"></a>多发美貌通身靘色。<a id="a-3H"></a>胡跪合掌恭敬白佛。<a id="a-3I"></a>部母右行者。<a id="a-3J"></a>胡跪两手执香炉供养。<a id="a-3K"></a>其绁勿经打污。<a id="a-3L"></a>无毛发者。<a id="a-3M"></a>勿用臭色及有命之色。<a id="a-3N"></a>其画匠每日受三归八戒。<a id="a-3O"></a>长斋具大善心新衣清洁(行者亦尔勿离其傍。<a id="a-3P"></a>速成为上。<a id="a-3Q"></a>后有画像亦准此也)</p>
  <p id="a3R">复次于此像前。<a id="a-3S"></a>面东诵根本密言。<a id="a-3T"></a>乞食禁语兀如枯木。<a id="a-3U"></a>当印制底。<a id="a-3V"></a>如是相续满六十万。<a id="a-3W"></a>遂即登山建立前秘密曼茶罗。<a id="a-3X"></a>持剑作大坛。<a id="a-3Y"></a>用阿伽嚧(沉香也)充柴。<a id="a-3Z"></a>郁金华和白檀香烧之昼夜。<a id="a-3a"></a>成持明仙之首得一切悉地。<a id="a-3b"></a>有大威力寿齐日月。<a id="a-3c"></a>命终生阿拏迦啰典宫。</p>
  <p id="a3d">若置诃哩多攞(雌黄)或安善那(眼药)或么曩始攞(雄黄)或捧。<a id="a-3e"></a>准前作火坛。<a id="a-3f"></a>功力同剑。<a id="a-3g"></a>若乞食于一月内无间念诵。<a id="a-3h"></a>取白月十五日毕。<a id="a-3i"></a>其日。<a id="a-3j"></a>布像敷阿说他叶(广府有之)于像前加持三金(金银赤铜)娜拏七遍。<a id="a-3k"></a>置上加持持之。<a id="a-3l"></a>焰起劫寿有大威力。<a id="a-3m"></a>一切阿修罗一切夜叉罗刹鬼神诸天皆大顺伏。<a id="a-3n"></a>若三金娜拏一月内加持之日满。<a id="a-3o"></a>准前加持焰起持之。<a id="a-3p"></a>劫寿身等大威力明王。</p>
  <p id="a3q">若人以三金杵。<a id="a-3r"></a>代娜拏焰起。<a id="a-3s"></a>身同金刚手菩萨。<a id="a-3t"></a>若以三金轮代杵焰起。<a id="a-3u"></a>身如日辉成明仙中轮王。</p>
  <p id="a3v">若又绝食三日。<a id="a-3w"></a>黑月八日布羊踯躅叶。<a id="a-3x"></a>葛塔叶是。<a id="a-3y"></a>于像前补沙铁钩长八指。<a id="a-3z"></a>于叶上右手而加持。<a id="a-40"></a>焰起执之洞视土地。<a id="a-41"></a>位同帝释游戏三十三天。<a id="a-42"></a>天龙鬼神钦伏。</p>
  <p id="a43">若绝食一日。<a id="a-44"></a>黑月八日或十四日。<a id="a-45"></a>布阿说他树七叶。<a id="a-46"></a>于像前置雄黄于上加持。<a id="a-47"></a>焰起涂之持明仙。<a id="a-48"></a>烟隐。<a id="a-49"></a>暖热善行。</p>
  <p id="a4A">若于山顶诵十万遍。<a id="a-4B"></a>天大威力乌刍瑟么明王现。<a id="a-4C"></a>甚可怖畏执心勿惧。<a id="a-4D"></a>云须何作白言。<a id="a-4E"></a>薄伽梵成就一切事。<a id="a-4F"></a>但乞一愿持明仙。<a id="a-4G"></a>或降阿修罗或召诸天皆悉随意。</p>
  <p id="a4H">若于吉祥门首布像。<a id="a-4I"></a>诵三十万遍讫。<a id="a-4J"></a>阿修罗女自出迎之。<a id="a-4K"></a>可将五百人同入。<a id="a-4L"></a>彼辈作障身便干枯。</p>
  <p id="a4M">复次画像法。<a id="a-4N"></a>取两肘绁彩画大威力乌刍瑟么明王。<a id="a-4O"></a>身赤色怒形狗牙露出。<a id="a-4P"></a>密目(如狸眼即是)发黄色上冲。<a id="a-4Q"></a>左持杵右娜拏。<a id="a-4R"></a>行者食不食净与否。<a id="a-4S"></a>像前诵三十万遍所作皆办。</p>
  <p id="a4T">若于吉祥门首。<a id="a-4U"></a>面北布像。<a id="a-4V"></a>行者面南。<a id="a-4W"></a>苦练薪作火坛。<a id="a-4X"></a>进毒药末芥子己血。<a id="a-4Y"></a>满一千八修罗女子身如火烧。<a id="a-4Z"></a>献长生及点化药。<a id="a-4a"></a>不受药者。<a id="a-4b"></a>诸女携手同入其宫。<a id="a-4c"></a>先有明者我当王彼。<a id="a-4d"></a>不畏娜罗延业。<a id="a-4e"></a>轮寿多劫。<a id="a-4f"></a>尊贵快乐身有光明。<a id="a-4g"></a>种种神变命终生天。</p>
  <p id="a4h">若于吉祥门首布像。<a id="a-4i"></a>作火坛烧绁华子。<a id="a-4j"></a>一千八满三日。<a id="a-4k"></a>乃结根本遍掷印。<a id="a-4l"></a>彼门即开无障而入。</p>
  <p id="a4m">若有龙水岸布像。<a id="a-4n"></a>作火坛烧盐满一千八。<a id="a-4o"></a>龙出受命随意驱使。</p>
  <p id="a4p">若先绝食三日。<a id="a-4q"></a>置像审铭柴(唐言苟杞)作火坛。<a id="a-4r"></a>芥子油和芥子烧满一千八。<a id="a-4s"></a>能召一切人天。</p>
  <p id="a4t">若以盐成悉底哩置像。<a id="a-4u"></a>作火坛片片割进火中。<a id="a-4v"></a>日三时令尽满七日。<a id="a-4w"></a>称名百由旬内至。</p>
  <p id="a4x">若以诸天空祠庙中布像。<a id="a-4y"></a>阿说他薪作火坛。<a id="a-4z"></a>苦练叶和芥子油。<a id="a-50"></a>进其中一千八遍日三时。<a id="a-51"></a>经七日即有天神来现。<a id="a-52"></a>云作何事随意驱使。<a id="a-53"></a>若先绝食三日。<a id="a-54"></a>以黑月八日或十四日。<a id="a-55"></a>于大自在天王前石陵伽南。<a id="a-56"></a>以右手掩上加持。<a id="a-57"></a>须臾有大声者。<a id="a-58"></a>三天王现受驱使。<a id="a-59"></a>不现彼身干枯。<a id="a-5A"></a>若准前先三日绝食。<a id="a-5B"></a>黑月八日或十四日。<a id="a-5C"></a>布像作火坛。<a id="a-5D"></a>进羊踯躅花一千八遍。<a id="a-5E"></a>又执其花加持一遍。<a id="a-5F"></a>掷打夜叉女膝。<a id="a-5G"></a>即相敬。</p>
  <p id="a5H">若要长生药眼药金银宝玉等。<a id="a-5I"></a>悉皆从命。<a id="a-5J"></a>若以佉驮罗木作三股叉。<a id="a-5K"></a>绝食三日以日月蚀时。<a id="a-5L"></a>寒林中布像。<a id="a-5M"></a>以香花饮食广以供养。<a id="a-5N"></a>右手持叉加持之。<a id="a-5O"></a>叉焰起止。<a id="a-5P"></a>后于夜分竖叉于地。<a id="a-5Q"></a>七宝堂宇现是人前。<a id="a-5R"></a>天女缤纷充满其处。<a id="a-5S"></a>云欲何所作。<a id="a-5T"></a>歌舞音乐种种驱使。<a id="a-5U"></a>将晓去叉如故。<a id="a-5V"></a>若取一尸无[病-丙+盤]痕者。<a id="a-5W"></a>洗浴之置大河侧。<a id="a-5X"></a>首东仰卧。<a id="a-5Y"></a>日正午四面各令一丈夫执刀而立。<a id="a-5Z"></a>行者尸心上坐。<a id="a-5a"></a>取雄黄内尸口中加持之。<a id="a-5b"></a>药若变热。<a id="a-5c"></a>一切贵敬。<a id="a-5d"></a>烟隐。<a id="a-5e"></a>光升空。</p>
  <p id="a5f">若绝食三日。<a id="a-5g"></a>黑月八日或十四日。<a id="a-5h"></a>布像广陈供养。<a id="a-5i"></a>以阿枢迦木合。<a id="a-5j"></a>盛素噜(二合)但(引)战曩药(此是药名带赤黑色。<a id="a-5k"></a>重比金出天竺。<a id="a-5l"></a>末涂目中仰视日能夺其光。<a id="a-5m"></a>见日中有者为真耳)置像前加持之。<a id="a-5n"></a>热贵敬。<a id="a-5o"></a>烟生遁形。<a id="a-5p"></a>焰起持明仙。<a id="a-5q"></a>身光如日圆满可爱寿七千岁。</p>
  <p id="a5r">若绝食三日。<a id="a-5s"></a>黑月十四日。<a id="a-5t"></a>寒林中取无[病-丙+盤]痕尸。<a id="a-5u"></a>以香汤洗浴之。<a id="a-5v"></a>以头向东卧着。<a id="a-5w"></a>香花供养。<a id="a-5x"></a>行者裸形被发。<a id="a-5y"></a>尸心上坐。<a id="a-5z"></a>取白净髑髅。<a id="a-60"></a>满盛白色芥子。<a id="a-61"></a>置尸口上加持之。<a id="a-62"></a>芥子尽隐。<a id="a-63"></a>执髑髅腾隐自在。<a id="a-64"></a>为一切腾空隐者之首。</p>
  <p id="a65">复次不择净秽食与不食。<a id="a-66"></a>先诵三十万遍。<a id="a-67"></a>又以应肘量绁(一肘或二肘或三肘或四五等肘后言应肘量准此)画大威力乌刍瑟么明王。<a id="a-68"></a>作大怒形。<a id="a-69"></a>左持杵。<a id="a-6A"></a>右娜拏。<a id="a-6B"></a>左视。<a id="a-6C"></a>龙为璎珞(龙作蛇形)明王左画大寒林及行者。<a id="a-6D"></a>于明王右画山座。<a id="a-6E"></a>以赤花饮食供养。<a id="a-6F"></a>黑月八日于制帝布像。<a id="a-6G"></a>广设供养。<a id="a-6H"></a>作大坛。<a id="a-6I"></a>以乌昙波罗充薪。<a id="a-6J"></a>进赤色未开花。<a id="a-6K"></a>满一千八其日三时。<a id="a-6L"></a>即成验。<a id="a-6M"></a>能作一切事法人天贵敬。</p>
  <p id="a6N">若眼药法。<a id="a-6O"></a>取尾避多迦木(毗梨勒木)合子。<a id="a-6P"></a>盛素噜(二合)但(引)战曩。<a id="a-6Q"></a>月蚀置像前加持之。<a id="a-6R"></a>得热烟焰生三种验功力同前。<a id="a-6S"></a>若取犬舌以三金鍱裹。<a id="a-6T"></a>月蚀时加持。<a id="a-6U"></a>烟生口含藏形。</p>
  <p id="a6V">若口含嚩极(菖蒲根也)持密言。<a id="a-6W"></a>取三种成验。<a id="a-6X"></a>热得一切总持不忘。<a id="a-6Y"></a>烟生藏形。<a id="a-6Z"></a>焰起作持明仙。<a id="a-6a"></a>若于山顶诵九十万遍。<a id="a-6b"></a>为持明王。</p>
  <p id="a6c">若乞食禁语诵四十万遍。<a id="a-6d"></a>绝食一日。<a id="a-6e"></a>黑月十四日于制帝前布像。<a id="a-6f"></a>广设此供养。<a id="a-6g"></a>并作火坛进安悉香丸一千八。<a id="a-6h"></a>其日三时作小持明王。<a id="a-6i"></a>若食乞食安悉香伴紫矿汁进火中满十万遍。<a id="a-6j"></a>见用。</p>
  <p id="a6k">若取么户保怛哩迦(唐云天门冬根)进火中一千八遍。<a id="a-6l"></a>迦那至。</p>
  <p id="a6m">若水中立至脐诵十万遍。<a id="a-6n"></a>一切伏藏尽现。<a id="a-6o"></a>能开枷锁止业轮。<a id="a-6p"></a>起死人胜冤敌。</p>
  <p id="a6q">若月蚀牛粪作坛布像。<a id="a-6r"></a>以赤铜碗盛赤[牛*因]牛苏置中加持。<a id="a-6s"></a>执食之总持不忘。<a id="a-6t"></a>烟生长生。<a id="a-6u"></a>焰起藏形。</p>
  <p id="a6v">若以乌昙跛啰薪作火坛。<a id="a-6w"></a>芥子黄芥子么沙(天竺云毒药)以血和之。<a id="a-6x"></a>进火中一千八伏藏自现。<a id="a-6y"></a>结根本遍掷印。<a id="a-6z"></a>又执佉罗木杵向前降之。<a id="a-70"></a>宝物涌出。</p>
  <p id="a71">若绝食于恒河侧诵三十万。<a id="a-72"></a>阿修罗门开。<a id="a-73"></a>若称吽字降山山碎。<a id="a-74"></a>禁诸江海能令枯竭。</p>
  <p id="a75">若绝食于寒林中诵四十万遍。<a id="a-76"></a>梵罗刹及诸鬼神作美貌而现受命。<a id="a-77"></a>若驱使迟违称吽字打地一下。<a id="a-78"></a>彼当殒绝。<a id="a-79"></a>称莎嚩贺再生。<a id="a-7A"></a>大自在天王庙中。<a id="a-7B"></a>绝食诵十万遍。<a id="a-7C"></a>大自在天王现以香华供养问讯。<a id="a-7D"></a>从天王乞其一切道术如意成验。<a id="a-7E"></a>若于大自在天王妃前。<a id="a-7F"></a>绝食诵十万遍妃现。<a id="a-7G"></a>随心乞愿。<a id="a-7H"></a>不现彼死或干枯。</p>
  <p id="a7I">若依前法诵密言。<a id="a-7J"></a>欲令梵天夜摩兜率及天帝释等一切天王现。<a id="a-7K"></a>并得如意。</p>
  <p id="a7L">若取一尸称吽字。<a id="a-7M"></a>以足加尸首。<a id="a-7N"></a>令声足齐下。<a id="a-7O"></a>尸当起大叫。<a id="a-7P"></a>持剑断其首成黄金。<a id="a-7Q"></a>不者尸叫。<a id="a-7R"></a>告之有舍睹噜某甲持始罗来如意。</p>
  <p id="a7S">若以补沙铁作剑。<a id="a-7T"></a>月蚀时加持。<a id="a-7U"></a>焰起持之身同大自在天王。</p>
  <p id="a7V">若补沙铁作斧。<a id="a-7W"></a>月蚀时加持。<a id="a-7X"></a>焰起持之为毗舍者王。</p>
  <p id="a7Y">若补沙铁作刀子。<a id="a-7Z"></a>月蚀加持。<a id="a-7a"></a>焰起持之为明仙王。<a id="a-7b"></a>功用最胜寿命尤多。</p>
  <p id="a7c">若以蚁坟土塑成形。<a id="a-7d"></a>行者以足加心上。<a id="a-7e"></a>作坛。<a id="a-7f"></a>白芥子毒药及血置于左手中。<a id="a-7g"></a>以右手捻烧。<a id="a-7h"></a>经七日日一千八。<a id="a-7i"></a>王贵敬族亦尔。</p>
  <p id="a7j">若食乞食诵四十万遍。<a id="a-7k"></a>一制帝前布像供养。<a id="a-7l"></a>以密栗嚩薪作火坛。<a id="a-7m"></a>并取其果进一万颗。<a id="a-7n"></a>为持明王。<a id="a-7o"></a>天龙顺伏。</p>
  <p id="a7p">若加持华或果七遍赠人贵敬。</p>
  <p id="a7q">若一日不食。<a id="a-7r"></a>黑月八日布像。<a id="a-7s"></a>阿说他薪作火坛。<a id="a-7t"></a>进黑油麻一千八。<a id="a-7u"></a>王臣贵敬。</p>
  <p id="a7v">若三日绝食。<a id="a-7w"></a>进酥蜜酪白芥子于火中。<a id="a-7x"></a>一日三时二千八满七日。<a id="a-7y"></a>为持明王。</p>
  <p id="a7z">若烧酥满一千八。<a id="a-80"></a>经三日王贵敬。</p>
  <p id="a81">若取舍多华(唐云回香花)酪蜜酥相和。<a id="a-82"></a>进火中一千八。<a id="a-83"></a>满七日即得金钱一百　若烧粳米乳粥一千八。<a id="a-84"></a>日三满月。<a id="a-85"></a>五谷盈溢用之不竭。</p>
  <p id="a86">若紫檀末加酥。<a id="a-87"></a>内华于中。<a id="a-88"></a>进火一百八遍。<a id="a-89"></a>日三满七日迦那至。</p>
  <p id="a8A">若从黑月一日起布像。<a id="a-8B"></a>遏迦薪作火坛。<a id="a-8C"></a>乌麻油和酥。<a id="a-8D"></a>迦瞻摩树华。<a id="a-8E"></a>一内一烧一千八。<a id="a-8F"></a>满七日得金钱八文。</p>
  <p id="a8G">若乳和蜜相和以青莲叶。<a id="a-8H"></a>一内一烧满三十万。<a id="a-8I"></a>伏藏尽现。</p>
  <p id="a8J">若召人。<a id="a-8K"></a>大寒林中布像。<a id="a-8L"></a>香华供养。<a id="a-8M"></a>紫檀末成彼形。<a id="a-8N"></a>佉驮啰木作火坛。<a id="a-8O"></a>男从右女从左足起。<a id="a-8P"></a>一割一烧令尽。<a id="a-8Q"></a>百由旬外一月而至。<a id="a-8R"></a>若大寒林中布像。<a id="a-8S"></a>紫檀摩坛。<a id="a-8T"></a>水和王踪下土一把。<a id="a-8U"></a>塑成形。<a id="a-8V"></a>从右足割进火中令尽。<a id="a-8W"></a>敬重。</p>
  <p id="a8X">若寒林中布像。<a id="a-8Y"></a>香华饮食供养。<a id="a-8Z"></a>进虞么娑于火中。<a id="a-8a"></a>满一千八贵敬。</p>
  <p id="a8b">若进阿底目迦多华于火中十万遍贵敬。</p>
  <p id="a8c">若大寒林中。<a id="a-8d"></a>尾避多迦木作火坛。<a id="a-8e"></a>进么诃么娑昼夜。<a id="a-8f"></a>一切毗舍遮众梵罗刹等敬重。<a id="a-8g"></a>若舍睹噜。<a id="a-8h"></a>今梵罗刹为病。</p>
  <p id="a8i">若悉驮薪作火坛。<a id="a-8j"></a>初生犊子粪和紫檀末。<a id="a-8k"></a>作丸进之日三时。<a id="a-8l"></a>时一千八。<a id="a-8m"></a>满二十七日得牛千头。<a id="a-8n"></a>若截白檀香内杉木脂。<a id="a-8o"></a>进火中日三时。<a id="a-8p"></a>时一千八。<a id="a-8q"></a>满二十一日得大庄五所。</p>
  <p id="a8r">若截杉木进摩咄啰火中一千八。<a id="a-8s"></a>满七日得金钱一千文。</p>
  <p id="a8t">若食麨及水。<a id="a-8u"></a>布像供养坐吉祥草。<a id="a-8v"></a>十五日念诵勿间。<a id="a-8w"></a>绝食三日。<a id="a-8x"></a>黑月十四日布像供养以白芥子油然灯。<a id="a-8y"></a>乃截黑阿迦嚧(唐云沉香)进钵啰奢薪火中一千八。<a id="a-8z"></a>像形动或目动或作吽声。<a id="a-90"></a>若形动为持明轮王。<a id="a-91"></a>若名香和牛酥。<a id="a-92"></a>进火中一千八。<a id="a-93"></a>得群羊。<a id="a-94"></a>牛不走失疫病　若酥蜜相和。<a id="a-95"></a>又内炒稻谷华于中。<a id="a-96"></a>进遏迦火中满十万。<a id="a-97"></a>五谷盈溢。</p>
  <p id="a98">若取红莲叶进河中流入海者。<a id="a-99"></a>满六个月。<a id="a-9A"></a>次绝食三日。<a id="a-9B"></a>白月八日布像供养。<a id="a-9C"></a>乌麻油和名香。<a id="a-9D"></a>截紫檀木杪进火中昼夜。<a id="a-9E"></a>大吉祥天现。<a id="a-9F"></a>以白檀阏伽供养。<a id="a-9G"></a>天云须何愿。<a id="a-9H"></a>白言持明轮王。<a id="a-9I"></a>天从行者口入无碍。<a id="a-9J"></a>即得如意无有天龙鬼神为怨敌者。</p>
  <p id="a9K">若酥蜜酪相和。<a id="a-9L"></a>一内名华。<a id="a-9M"></a>进遏迦火中一千八。<a id="a-9N"></a>妻妾贞洁。</p>
  <p id="a9O">若黑月八日酥蜜相和。<a id="a-9P"></a>内炒稻华于中。<a id="a-9Q"></a>进火中一千八。<a id="a-9R"></a>日三时满七日得千户大庄。</p>
  <p id="a9S">若供养像。<a id="a-9T"></a>黄芥子和郁金。<a id="a-9U"></a>进嚩吒薪火中。<a id="a-9V"></a>一日三时时一千八。<a id="a-9W"></a>满七日国王贵敬。</p>
  <p id="a9X">若供养像。<a id="a-9Y"></a>阿底目迦多薪作火坛。<a id="a-9Z"></a>进其华于中满十万。<a id="a-9a"></a>大臣贵敬。</p>
  <p id="a9b">若供养像。<a id="a-9c"></a>进夜合华于火中一千八。<a id="a-9d"></a>妃贵敬。</p>
  <p id="a9e">若取众名香蜜和。<a id="a-9f"></a>作迦那形。<a id="a-9g"></a>充七日割进火中。<a id="a-9h"></a>日一千八贵敬。</p>
  <p id="a9i">若海盐和芥子油。<a id="a-9j"></a>烧日三时时一千八。<a id="a-9k"></a>经一月族姓人贵敬。</p>
  <p id="a9l">若寒林中坐髑髅上。<a id="a-9m"></a>寒林薪作火坛。<a id="a-9n"></a>进血于中昼夜。<a id="a-9o"></a>茶吉现。<a id="a-9p"></a>以血充阏伽供养之。<a id="a-9q"></a>云有何事。<a id="a-9r"></a>随意乞大愿天神贵仰。</p>
  <p id="a9s">若大寒林中。<a id="a-9t"></a>黑月十四日取裸形尸。<a id="a-9u"></a>肉进火中。<a id="a-9v"></a>从日入至夜半。<a id="a-9w"></a>梵罗刹作忿怒形而为奉教。<a id="a-9x"></a>后日得衣两事金钱一百文。<a id="a-9y"></a>若取寒林华鬘。<a id="a-9z"></a>进火中一千八首陀贵敬。</p>
  <p id="aA0">若以蜡作毗舍遮形。<a id="a-A1"></a>割进火中。<a id="a-A2"></a>毗舍遮众现为奉教。<a id="a-A3"></a>后日得衣服。</p>
  <p id="aA4">若截阿枢迦(无忧也)抄愔愚多油。<a id="a-A5"></a>进火中经一月为持明王。</p>
  <p id="aA6">若进薰陆香于阿枢迦火中。<a id="a-A7"></a>日三时时一千八。<a id="a-A8"></a>经一月得大庄。</p>
  <p id="aA9">若以饮食华供养像。<a id="a-AA"></a>以其华一诵一散像前。<a id="a-AB"></a>满一百万遍。<a id="a-AC"></a>为持明王。</p>
  <p id="aAD">若取摩勒迦华饮食供养。<a id="a-AE"></a>散其华十万见用。</p>
  <p id="aAF">若常持念此密言者无众诸衰难。</p>
  <p id="aAG">若酥乌麻油。<a id="a-AH"></a>一日三时时一千八。<a id="a-AI"></a>进火中满七日得大庄。</p>
  <p id="aAJ">若加持佉驮罗木橛一百八钉。<a id="a-AK"></a>入怨人家内彼善心相向。</p>
  <p id="aAL">若龙华须进佉驮火中。<a id="a-AM"></a>日一千八经一月迦那至。</p>
  <p id="aAN">若酥蜜相和。<a id="a-AO"></a>一内回香华。<a id="a-AP"></a>进阿波末哩迦(唐言牛膝)火中。<a id="a-AQ"></a>满十万家内七宝自涌。</p>
  <p id="aAR">若酥蜜酪和阿波末迦子。<a id="a-AS"></a>进屈嚩迦薪火中。<a id="a-AT"></a>满十万王贵敬。</p>
  <p id="aAU">若黑月一日。<a id="a-AV"></a>阿枢迦树下。<a id="a-AW"></a>庾体迦木敷华。<a id="a-AX"></a>一内酥蜜酪中进火中。<a id="a-AY"></a>满十万得金钱一千文。</p>
  <p id="aAZ">若制底前布像供养。<a id="a-Aa"></a>进俱罗吒迦华于佉驮罗火中。<a id="a-Ab"></a>满七日大威力乌刍瑟么现满愿。</p>
  <p id="aAc">若进阿杜华于佉驮啰炭火中一千八。<a id="a-Ad"></a>七日伏藏现。</p>
  <p id="aAe">若进阿伽悉地华于苦练火中一千八。<a id="a-Af"></a>经七日得金钱一文。</p>
  <p id="aAg">若以内摩勒地华酥蜜酪中。<a id="a-Ah"></a>进瞻卜迦火中。<a id="a-Ai"></a>经一年共诵一十万。<a id="a-Aj"></a>得金钱十万文。</p>
  <p id="aAk">若以泥塑嚩啰呬。<a id="a-Al"></a>紫檀供养持密言尽夜。<a id="a-Am"></a>彼当长喘与行者黄金千斤。</p>
  <p id="aAn">若流入海河立。<a id="a-Ao"></a>其水至骻用阿迦罗充烧香。<a id="a-Ap"></a>以名华一熏进水中满十万。<a id="a-Aq"></a>为大持明王人天归命。<a id="a-Ar"></a>若截阿说他树枝。<a id="a-As"></a>一内酥蜜酪中。<a id="a-At"></a>烧之十万遍为小持明王。</p>
  <p id="aAu">若油麻酥蜜酪相和。<a id="a-Av"></a>进火中满十万见用。<a id="a-Aw"></a>若截松木进火中十万遍见用。<a id="a-Ax"></a>若酥蜜相和。<a id="a-Ay"></a>截蜜栗嚩树根。<a id="a-Az"></a>一内一进火中满十万大富。</p>
  <p id="aB0">若黑月八日供养像华。<a id="a-B1"></a>和郁金华。<a id="a-B2"></a>进火中一日三时。<a id="a-B3"></a>时一千八满七日大富。</p>
  <p id="aB4">若有龙水边。<a id="a-B5"></a>白月五日布像。<a id="a-B6"></a>供养龙脑香龙华须。<a id="a-B7"></a>和进火中满十万。<a id="a-B8"></a>其龙贵敬得宝珠十万颗。</p>
  <p id="aB9">若黑月八日大自在天王庙中。<a id="a-BA"></a>一内阿底目迦多华于酥蜜酪中。<a id="a-BB"></a>进火中日三时时一千八。<a id="a-BC"></a>满七日得大庄五所。<a id="a-BD"></a>若进讷嚩草(骨路也)若进火中。<a id="a-BE"></a>满十万长寿。</p>
  <p id="aBF">若进屈野迦欲敷华于审铭火中满十万王女敬重。</p>
  <p id="aBG">若粳米和乌油麻柤。<a id="a-BH"></a>进脂俱吒火中一千八饶奴婢。</p>
 </body>
</html>