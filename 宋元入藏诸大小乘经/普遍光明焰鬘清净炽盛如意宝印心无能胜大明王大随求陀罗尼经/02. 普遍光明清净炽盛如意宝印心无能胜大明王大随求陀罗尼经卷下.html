<!DOCTYPE html>
<html>
<head>
  <meta charset="utf-8"/>
  <meta name="author" content="不空/唐"/>
  <meta name="library" content="龙藏"/>
  <meta name="catalog" content="龙藏/宋元入藏诸大小乘经"/>
  <title>普遍光明清净炽盛如意宝印心无能胜大明王大随求陀罗尼经卷下</title>
</head>
<body>
  <h1 class="head">普遍光明清净炽盛如意宝印心无能胜大明王大随求陀罗尼经卷下</h1>
  <p>复次大梵。其天帝释共阿苏罗斗战之时。帝释常以此陀罗尼。置于顶髻珠中带持。帝释天众不被伤损。而常得胜安隐还宫。初发心菩萨乃至究竟地菩萨。带持能离种种障难魔业故。若有人带此陀罗尼。一切如来之所加持。一切菩萨之所护念。一切人天国王王子大臣婆罗门长者。常恒恭敬礼拜承事。一切天龙阿苏罗檗路茶紧那罗摩睺罗伽人非人等。皆供养彼带持者。彼等天龙八部皆言。彼人是大丈夫。如来复言彼善男子善女人。能摧一切魔障。离一切疾病。离一切灾横。除一切忧恼。恒为一切天龙之所守护。</p>
  <p>佛告大梵复有四陀罗尼。是无能胜妃大心真言。若有书写带佩于身。常应诵持深心思惟观行。能除恶梦不祥之事。一切安乐皆得成就。</p>
  <p>唵阿蜜哩(二合)多嚩[口*(隶-木+士)]嚩啰嚩啰钵啰(二合)嚩啰尾戍(入)第吽(引)吽颇吒颇吒娑嚩(二合)贺(引)唵阿蜜哩(二合)多尾卢(引)枳[宁*页](一)蘖婆僧啰乞洒(二合)抳阿(引去)羯哩洒(二合)抳吽(引)吽(引)颇吒颇吒娑嚩(二合引)贺唵尾磨黎惹也嚩[口*(隶-木+士)](一)阿蜜哩(二合)帝(二)吽(引)吽(引)吽(引)吽(引)颇吒颇吒颇吒颇吒娑嚩(二合)贺(引)唵(引)跛啰跛啰三跛啰三跛啰(二)印捺啰(二合)也尾戌驮[宁*页]吽(引)吽(引)噜左[口*(隶-木+士)](引)娑嚩(二合引)贺(引)</p>
  <p>才说此四大陀罗尼已。一切诸佛诸大菩萨声闻。异口同音说此大随求大明王无能胜陀罗尼甲胄密言句。以一切如来印印之。此甚难得闻。何况书写受持读诵为他宣说。是故当知是大佛事。如来深极赞叹说随喜者。极难得闻。此大随求大无能胜陀罗尼名。极难得闻极甚难得。能尽诸罪。大力勇健具大威德神力。能生无量功德。能摧一切魔众。能断一切习气聚及魔罗罥。能除他真言毒压祷药法相憎法降伏法。能令恶心众生起大慈心。能护爱乐供养佛菩萨圣众之人。能护书写受持读诵听闻大乘经典者。又能满足修佛菩提者。大梵持此大随求无能胜明王。不被沮坏。于一切处获大供养。如佛大师两足之尊。云何得知。此明王能摧一切诸魔。大梵过去有佛。号广博微笑面摩尼金宝光焰照曜高勇王如来应正觉。初成道时。往诣菩提场欲转法轮。一切如来称赞。尔时一切魔并无量俱胝那庾多眷属围绕。现种种形作可畏声。示种种魔境现作神通。雨种种器仗来往四方而作障难。</p>
  <p>尔时广博微笑面摩尼金宝光焰照曜高勇王如来。于须臾顷寂然而住。意诵此大随求大明王无能胜大陀罗尼七遍。才诵此陀罗尼已。于刹那顷一切魔波旬。见彼如来一一毛孔。出无量俱胝百千那庾多金刚使者。身彼甲胄放大光明。各持刀剑钺斧罥索杖棒三戟叉。各出如是言。捉缚恶魔摧恶心者。斩断其命粉粹诸魔作如来障碍者。即彼一切难调恶魔。以如来大威力。于毛孔中出大丈夫。是诸魔众闷绝擗地。皆失自性神通辩才四散驰走。如来以大慈剑。得胜魔境。成无上菩提。即转一切如来法轮。如一切佛一切障者毗那夜迦。诸恶魔等。悉皆摧坏如来即转法轮。超越生死大海得到彼岸。如是大梵此陀罗尼。有大势力能获神通到于彼岸。若才忆念。于危险处皆得解脱。意乐清净恶心有情起大慈心。是故大梵常当忆念。如理作意依法书写而常带持。</p>
  <p>复次大梵乌禅那城有王。名曰梵施。彼有一人犯王重罪。王敕杀者一人领彼罪人将往山中令断其命。杀者受教领彼罪人。至于山窟将刀欲杀。是其罪人先于右臂。带此随求无能胜陀罗尼。心复忆念。由此大明威力。其刀光焰状如火聚。片片段坏犹如微尘。尔时杀者见此事已。怪未曾有。即以上事具白于王。其王闻已便生大怒。复敕杀者将此罪人送药叉窟。于彼窟中有众多药叉。令食此罪人。受王敕已即领罪人送药叉窟。才送窟中时。药叉众欢喜踊跃奔走向前。欲食罪人。以彼罪人带大随求威德力故。时众药叉见彼罪人身上有大光明炽盛晃曜。诸药叉众悉皆惊怖。各作是念。此火欲来烧我。彼药叉众见是事已甚大惊怖。送此罪人安窟门外旋绕礼拜。</p>
  <p>尔时使者具以上事复白于王其王闻已倍更嗔怒。又敕使者缚彼罪人掷深河中。奉教往掷。才入河中河便枯竭犹如陆地。时彼罪人便住于岸。所被系缚绳索片片断绝。王闻此事极大惊怪。熙怡微笑生大奇特。唤彼罪人问其所缘。汝何所解。罪人白言大王我无所解。我于身上唯带大随求无能胜大明王陀罗尼。王即赞言甚大奇特。此大明微妙能摧死罚。说伽陀曰。</p>
  <p class="l-js-5c">大明甚微妙　　能摧于死罚</p>
  <p class="l-js-5c">诸佛所加持　　拔济诸有情</p>
  <p class="l-js-5c">能解脱苦病　　大明大威德</p>
  <p class="l-js-5c">能脱非时死　　大悲尊所说</p>
  <p class="l-js-5c">能止大疾病　　速证大菩提</p>
  <p>尔时彼王欢喜踊跃。即取彼随求供养礼拜。即以缯帛系罪人首。与其灌顶册称为城主(五天竺国法。若授官荣。皆以缯帛系首。灌顶然后授职也)如是大梵此大随求无能胜大陀罗尼。若有带者于一切处获大供养。若难调伏恶心众生。咸起慈心皆相顺伏。是故常带持此大陀罗尼。</p>
  <p>复次大梵若欲带此陀罗尼者。应择吉日吉宿吉祥之时。依法书此陀罗尼。时大梵王闻是语已。甚大欢喜。五轮著地顶礼佛足。而白佛言以何方法书写此大随求无能胜陀罗尼。</p>
  <p>尔时如来即说伽陀。告大梵言。</p>
  <p class="l-js-5c">大梵汝当知　　我今为汝说</p>
  <p class="l-js-5c">愍念诸有情　　令得大安乐</p>
  <p class="l-js-5c">远离逼迫业　　解脱诸疾病</p>
  <p class="l-js-5c">妇人有胎孕　　有情离贫匮</p>
  <p class="l-js-5c">穷业悉皆除　　当于吉宿时</p>
  <p class="l-js-5c">布沙宿相应　　应当持斋戒</p>
  <p class="l-js-5c">而供养诸佛　　发大菩提心</p>
  <p class="l-js-5c">复生悲愍心　　及起大慈心</p>
  <p class="l-js-5c">于他思利益　　遍诸有情类</p>
  <p class="l-js-5c">龙恼麝檀香　　以此香汤浴</p>
  <p class="l-js-5c">著新净衣服　　更以烧香熏</p>
  <p class="l-js-5c">当用瞿摩夷　　涂小曼荼罗</p>
  <p class="l-js-5c">应取五贤瓶　　皆盛满香水</p>
  <p class="l-js-5c">杂插诸花果　　置于坛四角</p>
  <p class="l-js-5c">余一置坛中　　花鬘及烧香</p>
  <p class="l-js-5c">及与妙涂香　　应烧五味香</p>
  <p class="l-js-5c">檀香飒毕迦　　酥合沈石蜜</p>
  <p class="l-js-5c">和合而烧之　　种种诸妙花</p>
  <p class="l-js-5c">诸花果种子　　随时而供养</p>
  <p class="l-js-5c">涂香用严饰　　酥蜜并乳酪</p>
  <p>[麸-夫+广]麦及乳糜　　盛满供养器</p>
  <p class="l-js-5c">应量皆吉祥　　以瓷瓦碗盛</p>
  <p class="l-js-5c">四角满香器　　佉陀罗木橛</p>
  <p class="l-js-5c">钉于坛四角　　用五色缕缠</p>
  <p class="l-js-5c">于坛四角外　　大梵以此仪</p>
  <p class="l-js-5c">若求悉地者　　应食三白食</p>
  <p class="l-js-5c">书此随求人　　当于坛中坐</p>
  <p class="l-js-5c">敷以净茅荐　　依法而书写</p>
  <p class="l-js-5c">或素或缯帛　　或用于桦皮</p>
  <p class="l-js-5c">或叶或余物　　写此陀罗尼</p>
  <p class="l-js-5c">女人求子息　　当用牛黄书</p>
  <p class="l-js-5c">中心画童子　　璎珞庄严身</p>
  <p class="l-js-5c">满钵盛珍宝　　左手而执持</p>
  <p class="l-js-5c">坐在莲华上　　其华而开敷</p>
  <p class="l-js-5c">又于西隅角　　而画四宝山</p>
  <p class="l-js-5c">其山金宝饰　　殷勤应画此</p>
  <p class="l-js-5c">能令胎安隐　　丈夫求子者</p>
  <p class="l-js-5c">应用郁金书　　彼所求之事</p>
  <p class="l-js-5c">悉皆得成就　　于真言四面</p>
  <p class="l-js-5c">应画种种印　　又画于莲华</p>
  <p class="l-js-5c">或二或三四　　乃至五莲华</p>
  <p class="l-js-5c">其华悉开敷　　八叶具鬓蕊</p>
  <p class="l-js-5c">华茎以缯系　　华上画三戟</p>
  <p class="l-js-5c">戟上复系缯　　复画于钺斧</p>
  <p class="l-js-5c">亦在莲华上　　又于白莲华</p>
  <p class="l-js-5c">于上应画剑　　复在莲华上</p>
  <p class="l-js-5c">而画于商佉　　所画诸莲华</p>
  <p class="l-js-5c">皆在宝池内　　若丈夫带者</p>
  <p class="l-js-5c">不应画童子　　应画天人形</p>
  <p class="l-js-5c">种种宝庄严　　帝王若带者</p>
  <p class="l-js-5c">于中应当画　　观自在菩萨</p>
  <p class="l-js-5c">又于其四面　　画种种印契</p>
  <p class="l-js-5c">若是苾刍带　　应画持金刚</p>
  <p class="l-js-5c">右执金刚杵　　左拳竖头指</p>
  <p class="l-js-5c">拟彼难调者　　又当于四角</p>
  <p class="l-js-5c">而画四天王　　婆罗门带者</p>
  <p class="l-js-5c">画于伊舍那　　刹利若带持</p>
  <p class="l-js-5c">画摩醯首罗　　毗舍若带者</p>
  <p class="l-js-5c">画于天帝释　　或画毗沙门</p>
  <p class="l-js-5c">若是首陀带　　而画那罗延</p>
  <p class="l-js-5c">童男及童女　　画波阇波提</p>
  <p class="l-js-5c">青色女人带　　画卢陀罗天</p>
  <p class="l-js-5c">女人白色者　　应画名称天</p>
  <p class="l-js-5c">女人若肥充　　画彼宝贤将</p>
  <p class="l-js-5c">瘦女人带者　　画满贤药叉</p>
  <p class="l-js-5c">若怀妊妇人　　应画大黑天</p>
  <p class="l-js-5c">或画梵天王　　如是诸人类</p>
  <p class="l-js-5c">各画本所尊　　依法而书写</p>
  <p class="l-js-5c">常带于身上　　所求悉如意</p>
  <p class="l-js-5c">金铜作莲华　　于上安宝珠</p>
  <p class="l-js-5c">如意火爓形　　置在幢刹上</p>
  <p class="l-js-5c">而于此珠内　　安置大随求</p>
  <p class="l-js-5c">于是随求中　　画彼邑城主</p>
  <p class="l-js-5c">若是己舍宅　　建此随求刹</p>
  <p class="l-js-5c">而画本家主　　于随求四面</p>
  <p class="l-js-5c">周匝画莲华　　于华胎蕊上</p>
  <p class="l-js-5c">画于一罥索　　金刚杵及轮</p>
  <p class="l-js-5c">棒及烁讫底　　如是诸契印</p>
  <p class="l-js-5c">各在莲华上　　刹上悬缯幡</p>
  <p class="l-js-5c">应如法供养　　由此随求刹</p>
  <p class="l-js-5c">能护国城邑　　及以护家族</p>
  <p class="l-js-5c">灾祸悉除灭　　疫病及诸疾</p>
  <p class="l-js-5c">饥馑不流行　　他敌不相侵</p>
  <p class="l-js-5c">国土皆安乐　　若遇天亢旱</p>
  <p class="l-js-5c">并以滞雨时　　应画九头龙</p>
  <p class="l-js-5c">头上有宝珠　　火焰而流出</p>
  <p class="l-js-5c">当于龙心上　　画一金刚杵</p>
  <p class="l-js-5c">于龙身四面　　写此大随求</p>
  <p class="l-js-5c">置在于箧中　　亦安幢刹上</p>
  <p class="l-js-5c">应时降甘雨　　滞雨即便睛</p>
  <p class="l-js-5c">商主领众人　　或在于水陆</p>
  <p class="l-js-5c">诸商人带者　　应画商主形</p>
  <p class="l-js-5c">如前安刹上　　离贼及诸怖</p>
  <p class="l-js-5c">悉皆到彼岸　　是故当殷勤</p>
  <p class="l-js-5c">带持及读诵　　吉祥灭诸罪</p>
  <p class="l-js-5c">若是念诵人　　应画自本尊</p>
  <p class="l-js-5c">若日月荧惑　　辰星及岁星</p>
  <p class="l-js-5c">太白与镇星　　彗及罗睺曜</p>
  <p class="l-js-5c">如是等九执　　凌逼本命宿</p>
  <p class="l-js-5c">所作诸灾祸　　悉皆得解脱</p>
  <p class="l-js-5c">或有石女人　　扇姹半姹迦</p>
  <p class="l-js-5c">如是之人类　　由带大随求</p>
  <p class="l-js-5c">尚能有子息　　若此类带者</p>
  <p class="l-js-5c">应画九执曜　　二十八宿天</p>
  <p class="l-js-5c">中画彼人形　　所求悉如意</p>
  <p class="l-js-5c">如世尊所说　　获得最胜处</p>
  <p class="l-js-5c">现世及他世　　常获殊胜乐</p>
  <p class="l-js-5c">三十三天宫　　随意而所生</p>
  <p class="l-js-5c">悦意赡部洲　　最胜族姓家</p>
  <p class="l-js-5c">得生如是族　　或生刹利天</p>
  <p class="l-js-5c">或婆罗门家　　由带大随求</p>
  <p class="l-js-5c">生此最胜处　　书写持读诵</p>
  <p class="l-js-5c">依法而带之　　得往安乐刹</p>
  <p class="l-js-5c">莲华而化生　　决定无疑惑</p>
  <p class="l-js-5c">一切诸如来　　赞说斯功德</p>
  <p class="l-js-5c">称扬不能尽　　关闭地狱门</p>
  <p class="l-js-5c">能开诸天趣　　安乐悉成就</p>
  <p class="l-js-5c">智慧皆圆满　　诸佛及菩萨</p>
  <p class="l-js-5c">常安慰其人　　身常受快乐</p>
  <p class="l-js-5c">骁勇有大力　　如来诚言说</p>
  <p class="l-js-5c">当获转轮位　　安慰人天众</p>
  <p class="l-js-5c">惊怖恶心者　　修此陀罗尼</p>
  <p class="l-js-5c">不久当获得　　不被刀所伤</p>
  <p class="l-js-5c">毒药反水火　　悉皆不能害</p>
  <p class="l-js-5c">非命及夭寿　　诸罪皆远离</p>
  <p class="l-js-5c">见闻及触身　　于一切时处</p>
  <p class="l-js-5c">鬼魅及斗诤　　诸怖皆消灭</p>
  <p class="l-js-5c">恶虫及毒蛇　　囚闭悉解脱</p>
  <p class="l-js-5c">种种疾大病　　悉皆尽除灭</p>
  <p class="l-js-5c">由修持此明　　于诸摩罗众</p>
  <p class="l-js-5c">无碍得通达　　能于一切处</p>
  <p class="l-js-5c">而获大供养　　人中得最胜</p>
  <p>加护修真言</p>
  <h2>修行菩萨随求大护大明王陀罗尼品第二</h2>
  <p>尔时世尊告大梵说伽他曰。</p>
  <p class="l-js-5c">我今为宣说　　修行持明者</p>
  <p class="l-js-5c">说加护仪则　　愍念诸有情</p>
  <p class="l-js-5c">由此拥护故　　获得大成就</p>
  <p class="l-js-5c">所居诸方处　　用此作加持</p>
  <p class="l-js-5c">获得无障碍　　决定心无疑</p>
  <p class="l-js-5c">无怖无热恼　　除灭一切魅</p>
  <p class="l-js-5c">随顺于宿曜　　能断业钩锁</p>
  <p class="l-js-5c">恶食恶跳蓦　　厌书悉消灭</p>
  <p class="l-js-5c">一切诸怨家　　不被凌逼伤</p>
  <p class="l-js-5c">恶视及压祷　　咒药并蛊毒</p>
  <p class="l-js-5c">于他敌险处　　大怖怨敌处</p>
  <p class="l-js-5c">一切悉消融　　由大随求力</p>
  <p class="l-js-5c">诸佛皆拥护　　一切智菩萨</p>
  <p class="l-js-5c">悉皆作加护　　缘觉及声闻</p>
  <p class="l-js-5c">及余多种类　　大威德天龙</p>
  <p class="l-js-5c">皆当而拥护　　诵此密言者</p>
  <p class="l-js-5c">由才闻此故　　明王最胜尊</p>
  <p class="l-js-5c">一切处无畏　　牟尼作是说</p>
  <p class="l-js-5c">恶梦及恶作　　极恶诸逼迫</p>
  <p class="l-js-5c">疾病以缠身　　瘦病销骨肉</p>
  <p class="l-js-5c">及余多种病　　丁疮诸毒肿</p>
  <p class="l-js-5c">恶疰及灾祸　　啮嚼诸有情</p>
  <p class="l-js-5c">为损有情故　　大害极恐怖</p>
  <p class="l-js-5c">悉皆得除灭　　由加护大明</p>
  <p class="l-js-5c">以此明加护　　合死得解脱</p>
  <p class="l-js-5c">若以黑索罥　　将至爓魔宫</p>
  <p class="l-js-5c">命复倍增寿　　由书带大护</p>
  <p class="l-js-5c">若有寿尽者　　七日后当死</p>
  <p class="l-js-5c">才书带此明　　无上大加护</p>
  <p class="l-js-5c">或若才闻故　　依法加持者</p>
  <p class="l-js-5c">处处获安隐　　随意受安乐</p>
  <p class="l-js-5c">六十八俱胝　　一百那庾多</p>
  <p class="l-js-5c">三十三诸天　　辅翼于帝释</p>
  <p class="l-js-5c">来护于此人　　随逐作加护</p>
  <p class="l-js-5c">四大护世王　　金刚手大力</p>
  <p class="l-js-5c">一百明族众　　常加护彼人</p>
  <p class="l-js-5c">日天及月天　　梵王与毗纽</p>
  <p class="l-js-5c">自在夜摩天　　宝贤及力天</p>
  <p class="l-js-5c">满贤大勇猛　　诃利帝及子</p>
  <p class="l-js-5c">半遮罗半支　　俱摩罗众主</p>
  <p class="l-js-5c">吉祥大明妃　　多闻及辩才</p>
  <p class="l-js-5c">商弃尼华齿　　一髻大威德</p>
  <p class="l-js-5c">如是大药叉　　常当而拥护</p>
  <p class="l-js-5c">石女生子息　　胎孕咸增长</p>
  <p class="l-js-5c">常加护彼人　　乃至寿命存</p>
  <p class="l-js-5c">丈夫常得胜　　恐怖斗战处</p>
  <p class="l-js-5c">由此满诸愿　　由依净信天</p>
  <p class="l-js-5c">诸罪悉消灭　　由书此大明</p>
  <p class="l-js-5c">诸佛常观察　　大威德菩萨</p>
  <p class="l-js-5c">彼名称增长　　福寿亦复然</p>
  <p class="l-js-5c">财谷皆丰盛　　获得悉无疑</p>
  <p class="l-js-5c">睡眠及觉悟　　悉皆得安乐</p>
  <p class="l-js-5c">怨家及鬼神　　皆不能沮坏</p>
  <p class="l-js-5c">当于斗战时　　常皆获得胜</p>
  <p class="l-js-5c">若修密言时　　此护最为胜</p>
  <p class="l-js-5c">安乐修诸明　　悉得无障碍</p>
  <p class="l-js-5c">一切密言教　　悉皆得成就</p>
  <p class="l-js-5c">成入一切坛　　速成三昧耶</p>
  <p class="l-js-5c">乃至于来世　　诸佛皆委寄</p>
  <p class="l-js-5c">由持此大护　　诸吉祥皆满</p>
  <p class="l-js-5c">意愿悉成就　　由才书此明</p>
  <p class="l-js-5c">一切乐丰盛　　安乐而舍寿</p>
  <p class="l-js-5c">必生于善趣　　欲生极乐国</p>
  <p class="l-js-5c">持带此明王　　决定无疑惑</p>
  <p class="l-js-5c">斗诤于言讼　　战阵大怖中</p>
  <p class="l-js-5c">诸怖皆远离　　如佛诚言说</p>
  <p class="l-js-5c">常获宿命智　　生生皆无疑</p>
  <p class="l-js-5c">国王皆欢喜　　及后宫眷属</p>
  <p class="l-js-5c">尽皆常恭敬　　常与善人和</p>
  <p class="l-js-5c">皆悉生怜愍　　并人及与天</p>
  <p class="l-js-5c">令彼作加护　　常恒于昼夜</p>
  <p class="l-js-5c">大护成就明　　等正觉所说</p>
  <p>尔时薄伽婆即说随求大护明王大心陀罗尼曰。</p>
  <p>曩谟(引)母驮(引)野曩谟(引)达磨野娜莫僧(去)伽(去引)野曩谟(引)婆(去)誐嚩帝舍(引)枳也(二合)母曩曳摩贺(引)迦(引)噜抳迦(引)野怛他(去引)蘖跢(去引)夜啰贺(二合)帝三(去)藐三(去)母驮(引)野娜莫飒答毗药(二合)三藐三(去)没第(引)毗药(二合)曀钐(去引)娜莫裟讫哩(三合)怛嚩(二合引)母驮(引)舍(引)婆曩物[口*吕](二合)驮曳(引)阿(上)贺弭娜(引)[宁*页]寅(二合引)三(去)钵啰(二合)嚩乞洒(二合)铭萨嚩萨怛嚩(二合引)努(鼻)剑跛夜(引)伊(上)[牟*含](引)尾淰(引)摩贺(引)帝旨(引)摩贺(引)摩攞跛啰(引)讫啰(二合)[牟*含](引)拽暹(引去)婆(去)史单(上)摩(鼻引)怛啰(二合)琰(引)嚩日啰(二合引)娑曩摩[宁*页](引)史鼻(入)疙啰(二合)贺(引)萨[口*大](微闭反引)尾曩(引)野迦(引)室制(二合)嚩怛得乞洒(三合)拏(鼻引)尾攞孕萨跢(引)怛儞也(二合)他(去引)儗(霓以反)哩儗(准上)哩儗哩抳(尼贞反下同)儗哩嚩底麌拏(上)嚩底阿迦舍嚩底阿(去引)迦(引)舍秫弟播(引)跛尾誐帝阿(去引)迦(引)势誐誐曩怛黎阿(去引)迦(引)舍尾佐(引)哩抳入嚩(二合)里多失[口*(隶-木+士)]么抳穆讫底(二合下丁以反)佉(上)唧多冒(上引)里驮[口*(隶-木+士)]苏(上)计(引)势苏(上)嚩讫怛[口*(隶-木+士)](三合)苏(上)宁(引)怛[口*(隶-木+士)](引二合)素[革*(卄/(ㄇ@人)/戊)]啰拏(二合)冒(上引)里阿底(丁以反引)帝阿弩(鼻)答半(二合)宁么曩蘖帝钵啰(二合)底聿(二合)答半(二合)宁曩莫萨[口*大](引)钐(引)母驮(引)南(引)入嚩(二合)里多帝惹(自攞反引)三(去引)母弟(引)素母帝(引)婆誐嚩底素啰乞洒(二合)抳素乞洒(二合)铭素钵啰(二合)陛素娜铭素难(上引)帝(引)左[口*(隶-木+士)]婆誐嚩底跛捺啰(二合)嚩底跛捺[口*(隶-木+士)](二合)素跛捺[口*(隶-木+士)](二合)尾么(鼻)黎惹野跋捺[口*(隶-木+士)](二合)钵啰(二合)赞拏赞腻嚩日啰(二合)赞腻摩贺(引)赞腻矫(鱼矫反引)哩巘驮(引)哩制(上)赞拏(上引)里么(上引)蹬儗(霓夷反)卜羯斯舍嚩哩捺啰(二合引)弭腻唠(引)捺哩(二合)抳萨嚩(引)啰他(二合)娑(去引)驮[宁*页]贺曩贺曩萨嚩设咄噜(二合)喃诺贺诺贺萨嚩讷瑟吒(二合)南毕[口*(隶-木+士)](二合引)多比舍(引)左拏(引)枳[宁*页](引)南(引)么努洒(引)么努(鼻)洒喃(引)跛左跛左纥哩(二合)乃阎尾陀网(二合)娑野尔(引)尾耽萨嚩讷瑟吒(二合)疙啰(二合)贺(引)喃(引)曩(引)舍野曩舍野萨嚩播(引)播(引)跛[宁*页]铭啰乞洒(二合)啰乞洒(二合)[牟*含](引)萨嚩萨怛嚩(二合)难(上)左萨嚩婆(去)庾(引)钵捺啰(二合)[口*大](引)毗药(二合)萨嚩讷瑟吒(二合引)南(引)满驮能矩噜萨嚩枳里尾(二合)洒曩(引)舍[宁*页]沫(鼻引)多难(上)腻么(上引)[宁*页][宁*页]左黎底致(上)底致(准上)[宁*页]咄[齿*来]具(引)啰抳味(引)啰抳钵啰(二合)[革*(卄/(ㄇ@人)/戊)]啰三(去)么[口*(隶-木+士)]赞拏(上引)里么蹬只[革*(卄/(ㄇ@人)/戊)]拶斯素母噜卜羯斯舍嚩哩饷迦里捺啰(二合)尾腻诺贺[宁*页]跛左[宁*页]沫娜[宁*页]萨啰萨啰黎萨啰揽陛呬(去引)曩末地庾(二合引)得讫哩(二合)瑟吒(二合)尾娜(引)哩抳尾驮(引)哩抳么呬里么护(引)么护(引)里[宁*页]蘖奶[宁*页]蘖拏伴霁满帝满底(丁以反)[宁*页]满帝斫讫啰(二合)枳[宁*页]惹(自娜反)黎祖(祖噜反)黎舍嚩哩舍么哩舍(引)嚩哩萨嚩弭野(二合引)地贺啰抳祖(引)腻祖(引)腻[宁*页][宁*页]弭[宁*页]弭[宁*页]没驮哩底哩(二合)路(引)迦惹贺[宁*页]哩(二合)路迦路迦羯哩怛[口*束*页](二合)驮(引)睹迦弭野(二合)嚩路(引)枳[宁*页]嚩日啰(二合引)跛啰戍播(引)舍渴誐斫讫啰(二合)底哩(二合)戍(引)啰震跢(引)么抳摩贺(引)尾儞野(二合引)驮(引)啰抳啰乞洒(二合)啰乞洒(二合)[牟*含](引)萨嚩萨怛嚩(二合引)难(上)左萨嚩怛啰(二合)萨嚩娑他(二合引)曩蘖怛写萨嚩讷瑟吒(二合)婆(去)曳(引)毗药(二合)萨嚩么弩(鼻)洒(引)么努(鼻)洒婆曳(引)毗药(二合)萨嚩尾野(二合)地毗药(二合)嚩日[口*(隶-木+士)](二合)嚩日啰(二合)嚩底嚩日啰(二合)播(引)抳驮[口*(隶-木+士)]呬里呬里弭里弭里唧里唧里悉里嚩啰嚩啰嚩啰祢(引)萨嚩怛啰(二合)惹野腊第娑嚩(二合引)贺播(引)跛尾娜(引)啰抳萨嚩弭野(二合引)地贺啰抳娑嚩(二合引)贺萨嚩怛啰婆(去)野贺啰抳娑嚩(二合)贺(引)补瑟置(二合)娑嚩(二合)娑底(二合)婆嚩都么么(某甲)娑嚩(二合引)贺扇(引)底娑嚩(二合引)贺补瑟置(二合引)娑嚩(二合)贺惹(自攞反下同)野都惹曳惹野嚩底惹野尾补罗尾么黎娑嚩(二合引)贺萨嚩怛他(去引)蘖多(引)地瑟姹(二合)曩布啰底(二合)娑嚩(二合)贺唵步哩步哩嚩日啰(二合)嚩底怛他蘖多纥哩(二合)乃野布啰抳散驮(引)啰抳末罗末罗惹野尾儞曳(二合引)吽吽发吒发吒娑嚩(二合)贺(引)</p>
  <p>佛告大梵。若有人以如来身明陀罗尼句。作加持救济摄受加护。能作息灾作吉祥法。遮止讁罚成大加护。若人寿命欲尽。诵此真言复得延命增寿。久久命存常获安乐得大念持。若以金刚杵才念诵加持。或有非命患大疾者。皆得解脱。一切疾病皆得除灭。长患病者诵此真言。加持袈裟角拂彼病人便即除差。日日诵持者。得大聪慧威力大勤勇辩才成就。一切罪障定受业报悉皆消灭。一切佛菩萨。并天龙药叉等。于受持陀罗尼者。当令精气入身增加威力。身心常得喜悦。大梵此大明王大护陀罗尼。若有乃至傍生禽兽耳根所闻。彼等悉皆于无上菩提永不退转。何况净信善男子善女人。苾刍苾刍尼邬波索迦邬波斯迦。国王王子婆罗门刹利及诸余类。一闻此大随求大护陀罗尼。闻已深心净信恭敬书写读诵。生殷重心修习。为他广演流布。大梵悉皆远离八种非命。彼人身中不生疾病。不被火毒刀杖蛊毒压祷咒诅诸恶药法之所损害。不被身痛头痛。及诸疟病一日二日三日四日乃至七日。及癫痫病悉不能为患。正念睡眠正念觉悟。证大涅槃。现世得大富贵自在。所生之处于彼彼处常得宿命。一切人天皆悉爱敬容仪端正。一切地狱饿鬼傍生皆得解脱。犹如日轮以光明照曜一切有情。譬如月轮以甘露灌洒一切有情身。得适悦其人。以法甘露遍入一切有情心相续中。皆令滋泽欢喜。一切诸恶药又罗刹。步多。毕[口*(隶-木+士)]多。毕舍遮。癫痫鬼。拏枳宁诸魅。毗那也迦等。悉皆以此大随求大护威力不能侵恼。若来逼近。忆念此大护明王。则一切恶心之类。于持诵之人发生欢喜。受教而去。由此大随求大护明王威力。终无怨敌怖畏。是诸怨敌不能凌突。或若有人。于国王大臣婆罗门长者处。所犯愆过罪合当死杀者。持刀剑临刑之时。若才忆念此大护明王。其刀片片断坏犹如微尘。其人当彼之时。得悟一切法平等。获大念力。尔时如来说伽陀曰。</p>
  <p class="l-js-5c">此大护加持　　清净灭诸罪</p>
  <p class="l-js-5c">能作慧吉祥　　增长诸功德</p>
  <p class="l-js-5c">能满诸吉庆　　除灭不吉祥</p>
  <p class="l-js-5c">能见妙好梦　　能净诸恶梦</p>
  <p class="l-js-5c">此大明大护　　护丈夫女人</p>
  <p class="l-js-5c">旷野及险怖　　刹那得解脱</p>
  <p class="l-js-5c">获诸所欲愿　　如正等觉说</p>
  <p class="l-js-5c">若行失道路　　念此大明王</p>
  <p class="l-js-5c">速疾得正道　　得殊胜饮食</p>
  <p class="l-js-5c">以身口意业　　先时作诸罪</p>
  <p class="l-js-5c">所作不善业　　才忆此明故</p>
  <p class="l-js-5c">悉皆得消灭　　书写及受持</p>
  <p class="l-js-5c">转读并念诵　　及为他宣说</p>
  <p class="l-js-5c">诸法皆通达　　如是得法味</p>
  <p class="l-js-5c">诸罪即消灭　　心意所乐求</p>
  <p class="l-js-5c">诸事皆成就　　一切死怖中</p>
  <p class="l-js-5c">毕获而救护　　王官及水火</p>
  <p class="l-js-5c">霜雹并劫贼　　斗战及言讼</p>
  <p class="l-js-5c">利牙爪兽难　　一切悉消融</p>
  <p class="l-js-5c">由诵洛叉遍　　速成就此明</p>
  <p class="l-js-5c">一切诸佛说　　称诵令欢喜</p>
  <p class="l-js-5c">满菩提资粮　　一切所住处</p>
  <p class="l-js-5c">若用此大明　　而作于加持</p>
  <p class="l-js-5c">欲作诸事业　　自他利益事</p>
  <p class="l-js-5c">任运得成就　　以大护无疑</p>
  <p class="l-js-5c">大梵汝当知　　我今复宣说</p>
  <p class="l-js-5c">为患重病人　　应作四方坛</p>
  <p class="l-js-5c">瞿摩和土泥　　用五色粉画</p>
  <p class="l-js-5c">而作曼荼罗　　四瓶安四角</p>
  <p class="l-js-5c">智者依仪轨　　坛上散诸花</p>
  <p class="l-js-5c">应烧殊胜香　　及种种饮食</p>
  <p class="l-js-5c">人见令净信　　如是用香花</p>
  <p class="l-js-5c">依法而奉献　　四角插四箭</p>
  <p class="l-js-5c">用五色缕缠　　令病者澡浴</p>
  <p class="l-js-5c">身著清净衣　　遍体而涂香</p>
  <p class="l-js-5c">引入坛中心　　面对东方坐</p>
  <p class="l-js-5c">尔时持明者　　先诵此大明</p>
  <p class="l-js-5c">令满于七遍　　自加持己身</p>
  <p class="l-js-5c">次诵三七遍　　加持于病者</p>
  <p class="l-js-5c">由诵此大护　　诸疾皆息除</p>
  <p class="l-js-5c">即取一水瓶　　盛香花饮食</p>
  <p class="l-js-5c">七遍作加护　　东方远弃掷</p>
  <p class="l-js-5c">次取南方瓶　　花香食如教</p>
  <p class="l-js-5c">准前诵七遍　　远弃掷南方</p>
  <p class="l-js-5c">次用西方瓶　　花香及饮食</p>
  <p class="l-js-5c">依前加持法　　北方亦复然</p>
  <p class="l-js-5c">尔时持诵者　　仰面向上方</p>
  <p class="l-js-5c">诵此明一遍　　成最胜加持</p>
  <p class="l-js-5c">大梵作是已　　一切苦悉除</p>
  <p class="l-js-5c">如是加持法　　释师子所说</p>
  <p class="l-js-5c">一切诸法中　　无有能与比</p>
  <p class="l-js-5c">三界中胜护　　彼人无夭死</p>
  <p class="l-js-5c">无老亦无病　　怨憎离别苦</p>
  <p class="l-js-5c">若能在理观　　心离于忧苦</p>
  <p class="l-js-5c">及离受蕴苦　　爓魔众供养</p>
  <p class="l-js-5c">爓魔之法王　　恭敬而承事</p>
  <p class="l-js-5c">告彼持明者　　速往于天趣</p>
  <p class="l-js-5c">由此大明故　　地狱尽无余</p>
  <p class="l-js-5c">则乘妙宫殿　　具威至天上</p>
  <p class="l-js-5c">一切人及天　　药叉罗刹众</p>
  <p class="l-js-5c">悉皆而供养　　常当获此福</p>
  <p class="l-js-5c">是故常受持　　金刚手菩萨</p>
  <p class="l-js-5c">秘密药叉将　　帝释舍脂后</p>
  <p class="l-js-5c">诃利帝母众　　半支迦药叉</p>
  <p class="l-js-5c">护世大威德　　日月及星宿</p>
  <p class="l-js-5c">执曜猛恶者　　一切大龙王</p>
  <p class="l-js-5c">诸天并仙众　　阿苏罗及龙</p>
  <p class="l-js-5c">金翅乾闼婆　　紧那摩睺罗</p>
  <p class="l-js-5c">由书带此明　　恒常而随逐</p>
  <p class="l-js-5c">由依法诵持　　获得大荣盛</p>
  <p>尔时世尊说是经已。诸大菩萨大声闻众。及梵天王一切天龙药叉阿苏罗乾闼婆蘖路茶紧那罗摩呼罗伽人非人等。皆大欢喜信受奉行。</p>
  <p>普遍光明清净炽盛如意宝印心无能胜大明王大随求陀罗尼经卷下。</p>
  <p class="l-js-7c">天阿苏罗药叉等　　来听法者应至心</p>
  <p class="l-js-7c">拥护佛法使长存　　各各勤行世尊教</p>
  <p class="l-js-7c">诸有听徒来至此　　或在地上或居空</p>
  <p class="l-js-7c">常于人世起慈心　　日夜自身依法住</p>
  <p class="l-js-7c">愿诸世界常安隐　　无边福智益群生</p>
  <p class="l-js-7c">所有罪业并消除　　远离众苦归圆寂</p>
  <p class="l-js-7c">恒用戒香涂莹体　　常持定服以资身</p>
  <p class="l-js-7c">菩提妙花遍庄严　　随所住处常安乐</p>
</body></html>