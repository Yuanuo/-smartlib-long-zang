<!doctype html>
<html id="z3IBUmJjC" data-ver="69">
 <head>
  <meta charset="utf-8">
  <meta author="释智">
  <meta library="龙藏">
  <meta catalog="宋元入藏诸大小乘经">
  <meta period="元">
 </head>
 <body>
  <h1 id="a1">大明太宗文皇帝御制真实名经序</h1>
  <p id="a2"></p>
  <p id="a3">盖闻真实名经者。<a id="a-4"></a>是诸如来超出有坏智身。<a id="a-5"></a>极显密微妙。<a id="a-6"></a>正觉菩提其义深广。<a id="a-7"></a>犹如意大宝珠宝中最胜。<a id="a-8"></a>故能利益有情增长福慧。<a id="a-9"></a>超离尘垢脱除过愆。<a id="a-A"></a>消弭烦恼解释魔障。<a id="a-B"></a>令彼一切清净圆满即登彼岸。<a id="a-C"></a>昔曼殊室利。<a id="a-D"></a>弘大慈悲发大誓愿。<a id="a-E"></a>以是最妙吉祥作大方便。<a id="a-F"></a>敷扬奥旨拯拔轮回。<a id="a-G"></a>以此饶益功德无际。<a id="a-H"></a>朕惟如来施教。<a id="a-I"></a>但欲使人为善。<a id="a-J"></a>夫为善者。<a id="a-K"></a>为臣为忠为子为孝。<a id="a-L"></a>忠臣孝子。<a id="a-M"></a>行一事而不敢以忘君。<a id="a-N"></a>出一言而惟恐以辱亲。<a id="a-O"></a>尽心于夙夜。<a id="a-P"></a>而毫发之欺蔽不敢以萌于心。<a id="a-Q"></a>鞠躬于朝夕。<a id="a-R"></a>而顷刻之奉承不敢以违于志。<a id="a-S"></a>心惟一于善。<a id="a-T"></a>而无纤芥之恶。<a id="a-U"></a>若是者则何有于愆尤烦恼。<a id="a-V"></a>但为不善之人。<a id="a-W"></a>不忠于君不孝于亲。<a id="a-X"></a>悖礼伤道积愆累恶。<a id="a-Y"></a>所谓报业亦如此人乎。<a id="a-Z"></a>施如仰面唾眱反见自污。<a id="a-a"></a>背拳搏击反见自伤。<a id="a-b"></a>触犯宪条身入狴犴即为地狱。<a id="a-c"></a>如兹果报不爽丝忽。<a id="a-d"></a>若此辈流。<a id="a-e"></a>素蕴不忠不孝之心。<a id="a-f"></a>一旦苟能改悟。<a id="a-g"></a>移不忠以为忠。<a id="a-h"></a>移不孝以为孝。<a id="a-i"></a>去恶而为善。<a id="a-j"></a>则即善人而已。<a id="a-k"></a>朕弘垂愍念推广慈仁。<a id="a-l"></a>故以是经功德与之忏悔。<a id="a-m"></a>犹热濯寒泉顿得清凉。<a id="a-n"></a>饥餐香积顿能成饱。<a id="a-o"></a>贫穷卑贱即得高胜。<a id="a-p"></a>年龄不永皆得长寿。<a id="a-q"></a>诸种善根圆满具足。<a id="a-r"></a>若当露居而忽成楼宇。<a id="a-s"></a>若涉波涛而忽遇舟航。<a id="a-t"></a>如莲华之出水不染淤泥。<a id="a-u"></a>如鹍鹏之运游逍遥云汉。<a id="a-v"></a>凡修善之士欲求佛道。<a id="a-w"></a>坚持禁戒精进不已。<a id="a-x"></a>能究竟是经。<a id="a-y"></a>求真实显密奥义。<a id="a-z"></a>即得五眼清净六识皆空。<a id="a-10"></a>自然超万有而无心。<a id="a-11"></a>含万动而恒寂。<a id="a-12"></a>廓清尘习妙践真如。<a id="a-13"></a>是用光阐大猷敷赞玄化。<a id="a-14"></a>彰述厥旨以翼流通。<a id="a-15"></a>致力于斯者宜尽心焉。</p>
  <p id="a16">永乐九年七月十五日</p>
 </body>
</html>