<!doctype html>
<html id="z3IBUZmeW" data-ver="476">
 <head>
  <meta charset="utf-8">
  <meta author="法贤">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大方广善巧方便经卷第三</h1>
  <p id="a2">“复次，<a id="a-3"></a>善男子，<a id="a-4"></a>何缘菩萨生已现大笑相。<a id="a-5"></a>岂非菩萨以掉举故现是相耶。<a id="a-6"></a>所谓菩萨生已作是思惟。<a id="a-7"></a>我欲普令一切众生。<a id="a-8"></a>悉能同我发菩提心。<a id="a-9"></a>我当得菩提已。<a id="a-A"></a>广度众生出轮回苦。<a id="a-B"></a>我于是事无懈怠想。<a id="a-C"></a>我观一类众生。<a id="a-D"></a>起下劣心迷乱作意。<a id="a-E"></a>于解脱道。<a id="a-F"></a>不能发起广大精进。<a id="a-G"></a>此复云何。<a id="a-H"></a>所谓具大悲心者能起精进。<a id="a-I"></a>彼类众生无如是行。<a id="a-J"></a>我欲令彼成就如是广大精进。<a id="a-K"></a>得最上解脱。<a id="a-L"></a>是故我取一切智果。<a id="a-M"></a>由此因缘心生欢喜。<a id="a-N"></a>以其喜因现大笑相。<a id="a-O"></a>而非菩萨掉举相故。<a id="a-P"></a>又复何缘。<a id="a-Q"></a>菩萨身本无垢而沐浴耶。<a id="a-R"></a>所谓菩萨无量劫来虽离垢染。<a id="a-S"></a>今此现生。<a id="a-T"></a>随顺世间沐浴其身。<a id="a-U"></a>又复何缘。<a id="a-V"></a>菩萨生已而不便从园中诣菩提场成等正觉。<a id="a-W"></a>复入王宫其事云何。<a id="a-X"></a>所谓菩萨身相圆满威德具足。<a id="a-Y"></a>人所瞻者皆获利益。<a id="a-Z"></a>菩萨乃入王宫。<a id="a-a"></a>令彼宫嫔一切眷属咸得瞻睹。<a id="a-b"></a>又欲于其宫中随顺世间作嬉戏事受诸快乐。<a id="a-c"></a>虽同有作而无其实。<a id="a-d"></a>乃至一切所有及转轮王位皆悉弃舍。<a id="a-e"></a>出家修道由此因缘。<a id="a-f"></a>是故菩萨复入王宫。<a id="a-g"></a>又复何缘。<a id="a-h"></a>摩耶夫人生菩萨已七日命终。<a id="a-i"></a>岂非菩萨咎耶。<a id="a-j"></a>所谓菩萨于兜率天。<a id="a-k"></a>将欲下降入母胎藏。<a id="a-l"></a>先以天眼审谛观察。<a id="a-m"></a>见摩耶夫人所有寿量满足十月。<a id="a-n"></a>余复七日即当命尽。<a id="a-o"></a>菩萨如是观已。<a id="a-p"></a>乃入胎藏住经十月。<a id="a-q"></a>由此因缘。<a id="a-r"></a>摩耶夫人七日命终。<a id="a-s"></a>寿量尽故非菩萨咎。<a id="a-t"></a>又复菩萨未出家时。<a id="a-u"></a>遍学世间一切艺能。<a id="a-v"></a>所谓书算咒术工巧歌舞。<a id="a-w"></a>乃至弓箭器仗等事。<a id="a-x"></a>如是学者其义云何。<a id="a-y"></a>所谓菩萨为欲调伏世间显最胜故。<a id="a-z"></a>所以者何。<a id="a-10"></a>而此三千大千世界中。<a id="a-11"></a>无有一人所学艺能胜菩萨者。<a id="a-12"></a>以是缘故。<a id="a-13"></a>菩萨未出家时学如是事。<a id="a-14"></a>又复何缘。<a id="a-15"></a>菩萨未出家时纳妻有子。<a id="a-16"></a>而复广有宫嫔婇女诸眷属等。<a id="a-17"></a>岂非菩萨生贪爱耶。<a id="a-18"></a>所谓菩萨虽同世间起如是相。<a id="a-19"></a>而非菩萨生贪爱心。<a id="a-1A"></a>何以故。<a id="a-1B"></a>菩萨正士已离贪爱。<a id="a-1C"></a>于贪爱中随所施作。<a id="a-1D"></a>而无其实所有。<a id="a-1E"></a>菩萨纳耶输陀罗而为妻者。<a id="a-1F"></a>菩萨为欲令耶输陀罗满宿愿故。<a id="a-1G"></a>彼耶输陀罗。<a id="a-1H"></a>往昔曾于燃灯佛所。<a id="a-1I"></a>发是愿言。<a id="a-1J"></a>愿我当于释迦牟尼佛法中为释种女种诸善根。<a id="a-1K"></a>以彼宿世无虚妄言。<a id="a-1L"></a>是故我今纳以为妻。<a id="a-1M"></a>令彼速得善根成就。<a id="a-1N"></a>随世间相虽复如是。<a id="a-1O"></a>而菩萨心不生过失。<a id="a-1P"></a>后当弃舍出家修道。<a id="a-1Q"></a>所有生罗睺罗子者。<a id="a-1R"></a>谓世间人作是谤言。<a id="a-1S"></a>若无子息生育相继者。<a id="a-1T"></a>彼非丈夫。<a id="a-1U"></a>菩萨息是谤故。<a id="a-1V"></a>乃令耶输陀罗释种之女即时产生罗睺罗子。<a id="a-1W"></a>而此罗睺罗者。<a id="a-1X"></a>不从父母羯逻蓝等秽污所生。<a id="a-1Y"></a>当知从天中没化相生此。<a id="a-1Z"></a>所有广集宫嫔婇女诸眷属者。<a id="a-1a"></a>菩萨为欲各各随应教化开导。<a id="a-1b"></a>悉令获得最上善利。<a id="a-1c"></a>后当弃舍出家修道。<a id="a-1d"></a>菩萨于其宫中。<a id="a-1e"></a>以阿耨多罗三藐三菩提法。<a id="a-1f"></a>教化开导四万二千宫嫔婇女。<a id="a-1g"></a>悉令种是菩提善根。<a id="a-1h"></a>余诸宫女但能信心清净安住正见。<a id="a-1i"></a>是故当知诸菩萨摩诃萨修菩萨行者。<a id="a-1j"></a>随世间相虽处王宫纳妻有子。<a id="a-1k"></a>广集宫嫔诸眷属等。<a id="a-1l"></a>乃至于五欲乐嬉戏顺行。<a id="a-1m"></a>诸有所作皆无其实。<a id="a-1n"></a>清净洁白离诸垢染。<a id="a-1o"></a>无爱无著无动无转。<a id="a-1p"></a>菩萨但为教化一切众生。<a id="a-1q"></a>圆满宿愿成熟善根故。<a id="a-1r"></a>即以不可思议善巧方便神通愿力。<a id="a-1s"></a>变化所生变化所作。<a id="a-1t"></a>于其神通游戏法中。<a id="a-1u"></a>得三摩地寂静快乐。<a id="a-1v"></a>随应所作皆悉利益。<a id="a-1w"></a>菩萨处王宫时。<a id="a-1x"></a>虽受一切象马奴婢。<a id="a-1y"></a>而彼一一皆是宿世殊胜愿力。<a id="a-1z"></a>菩萨为成就故而乃摄受。<a id="a-20"></a>以是因缘。<a id="a-21"></a>当知菩萨纳妻等相非贪爱心。<a id="a-22"></a>又复何缘。<a id="a-23"></a>菩萨一时往阎浮树下结加趺坐。<a id="a-24"></a>彼时日光虽转树影不移。<a id="a-25"></a>其相云何。<a id="a-26"></a>所谓菩萨欲令七俱胝天人获利益故。<a id="a-27"></a>其相如是。<a id="a-28"></a>又复何缘。<a id="a-29"></a>菩萨出游园林。<a id="a-2A"></a>见老病死生怖畏耶。<a id="a-2B"></a>所谓菩萨已离老病死怖。<a id="a-2C"></a>见是相时现恐怖者。<a id="a-2D"></a>欲令众生起厌畏故。<a id="a-2E"></a>又复何缘。<a id="a-2F"></a>菩萨于中夜分踰城出家。<a id="a-2G"></a>而不于彼昼日分耶。<a id="a-2H"></a>所谓菩萨取夜分者。<a id="a-2I"></a>欲令迦毗罗城一切人民皆不见故。<a id="a-2J"></a>又为菩萨令自善根而得增长。<a id="a-2K"></a>白法清净圆满具足。<a id="a-2L"></a>弃舍一切所有乐事。<a id="a-2M"></a>是故菩萨于中夜分踰城出家。<a id="a-2N"></a>又复菩萨出王宫已。<a id="a-2O"></a>至苦行处自手截发。<a id="a-2P"></a>菩萨之父净饭大王。<a id="a-2Q"></a>闻如是事心不生信。<a id="a-2R"></a>云何我子便截发耶。<a id="a-2S"></a>后知其实心生苦恼。<a id="a-2T"></a>是相云何。<a id="a-2U"></a>所谓菩萨以所截发。<a id="a-2V"></a>欲令三千大千世界一切天龙夜叉乾闼婆人非人等。<a id="a-2W"></a>见佛吉祥威光最胜发髻。<a id="a-2X"></a>瞻礼恭敬获大利益。<a id="a-2Y"></a>以是因缘而自截发。<a id="a-2Z"></a>又复菩萨所有迦蹉迦马王。<a id="a-2a"></a>种种庄严驭人餐那善能控驭。<a id="a-2b"></a>菩萨当乘出王宫时。<a id="a-2c"></a>而彼马王欢喜而行后乃弃舍。<a id="a-2d"></a>是相云何。<a id="a-2e"></a>所谓菩萨一切所爱欢喜弃舍无所恋著。<a id="a-2f"></a>欲令末世一切众生。<a id="a-2g"></a>如我今时离诸爱著于我法中如是修学。<a id="a-2h"></a>又复令末世中诸出家者。<a id="a-2i"></a>以彼正命出家学道。<a id="a-2j"></a>以是缘故弃舍马王。<a id="a-2k"></a>又复何缘。<a id="a-2l"></a>菩萨于寂静处。<a id="a-2m"></a>六年苦行历诸难事。<a id="a-2n"></a>岂非菩萨余业障故感是报耶。<a id="a-2o"></a>所谓菩萨。<a id="a-2p"></a>诸障已尽无有苦报。<a id="a-2q"></a>诸所作事但是菩萨善巧方便。<a id="a-2r"></a>善男子。<a id="a-2s"></a>汝前所问我为一生补处菩萨时曾发是言。<a id="a-2t"></a>何故剃须发。<a id="a-2u"></a>云何求菩提。<a id="a-2v"></a>而此菩提最上难得。<a id="a-2w"></a>此因缘者非无利益。<a id="a-2x"></a>今当为汝如实宣说。<a id="a-2y"></a>我念往昔于迦葉如来法中。<a id="a-2z"></a>而为菩萨名曰护明。<a id="a-30"></a>我时以善巧方便。<a id="a-31"></a>于诸众生随其所宜为作利益。<a id="a-32"></a>彼时有五婆罗门是大族姓子。<a id="a-33"></a>先于菩萨乘中修诸梵行。<a id="a-34"></a>后因值遇彼恶知识。<a id="a-35"></a>使令妄失大菩提心。<a id="a-36"></a>彼五婆罗门即于一时起如是心。<a id="a-37"></a>我等已能得菩提法。<a id="a-38"></a>起是心者异见相应。<a id="a-39"></a>我于尔时观知彼心。<a id="a-3A"></a>即以方便欲为开导。<a id="a-3B"></a>乃于彼前发如是言。<a id="a-3C"></a>何故剃须发。<a id="a-3D"></a>云何求菩提。<a id="a-3E"></a>而此菩提最上难得。<a id="a-3F"></a>彼五婆罗门闻是语时。<a id="a-3G"></a>咸作是念。<a id="a-3H"></a>何故护明菩萨发如是言。<a id="a-3I"></a>我知其念。<a id="a-3J"></a>又复告言。<a id="a-3K"></a>何故剃须发。<a id="a-3L"></a>云何求菩提。<a id="a-3M"></a>而此菩提最上难得。<a id="a-3N"></a>我时言已安住真实平等法门。<a id="a-3O"></a>即与五婆罗门同住一处。<a id="a-3P"></a>时有二人。<a id="a-3Q"></a>一名竭致迦啰。<a id="a-3R"></a>二名贡婆迦啰。<a id="a-3S"></a>来诣于我及五婆罗门所。<a id="a-3T"></a>先广称赞迦葉如来最上功德。<a id="a-3U"></a>后复谓我及五婆罗门言。<a id="a-3V"></a>今可往诣迦葉如来应供正等正觉所。<a id="a-3W"></a>我于尔时作是思惟。<a id="a-3X"></a>此五婆罗门善根未熟。<a id="a-3Y"></a>若今同诣迦葉佛所。<a id="a-3Z"></a>我或称赞迦葉如来最上功德。<a id="a-3a"></a>彼五婆罗门不能称赞。<a id="a-3b"></a>作是思惟已。<a id="a-3c"></a>告彼二人言。<a id="a-3d"></a>我自知时作是言已。<a id="a-3e"></a>我即于般若波罗蜜多。<a id="a-3f"></a>住无所住。<a id="a-3g"></a>以般若波罗蜜多力所护故。<a id="a-3h"></a>从是出生善巧方便。<a id="a-3i"></a>即谓五婆罗门言。<a id="a-3j"></a>我向语汝。<a id="a-3k"></a>何故剃须发。<a id="a-3l"></a>云何求菩提。<a id="a-3m"></a>而此菩提最上难得。<a id="a-3n"></a>于如是义汝等未解。<a id="a-3o"></a>今为汝说。<a id="a-3p"></a>以何义故菩提难得。<a id="a-3q"></a>所谓菩萨若于般若波罗蜜多。<a id="a-3r"></a>无所行想无所住想。<a id="a-3s"></a>即于菩提无智无得。<a id="a-3t"></a>如实而观悉无所得。<a id="a-3u"></a>又菩提者。<a id="a-3v"></a>不在内不在外不在中间。<a id="a-3w"></a>不可以身得。<a id="a-3x"></a>不可以心得。<a id="a-3y"></a>毕竟空中一切无得。<a id="a-3z"></a>是故我向谓汝等言。<a id="a-40"></a>何故剃须发。<a id="a-41"></a>云何求菩提。<a id="a-42"></a>而此菩提最上难得。<a id="a-43"></a>当知此说是真实说。<a id="a-44"></a>时五婆罗门闻是法已心得开悟。<a id="a-45"></a>还复安住大乘法中。<a id="a-46"></a>我作是说已。<a id="a-47"></a>住一切法无所得心。<a id="a-48"></a>即离是处。<a id="a-49"></a>又复别诣于一方所。<a id="a-4A"></a>彼五婆罗门尔时亦复同于彼住。<a id="a-4B"></a>是时竭致迦啰。<a id="a-4C"></a>贡婆迦啰。<a id="a-4D"></a>二人承佛威神力故。<a id="a-4E"></a>复诣彼处方便劝导。<a id="a-4F"></a>五婆罗门令彼同往迦葉佛所。<a id="a-4G"></a>我时观彼五婆罗门根缘已熟。<a id="a-4H"></a>即时与彼五婆罗门及其二人。<a id="a-4I"></a>同诣迦葉如来应供正等正觉所。<a id="a-4J"></a>到佛所已各礼佛足。<a id="a-4K"></a>时彼二人以宿世善根力故。<a id="a-4L"></a>见佛相好。<a id="a-4M"></a>尔时各各心得清净。<a id="a-4N"></a>彼五婆罗门得见如来色相光明吉祥威德。<a id="a-4O"></a>心生欢喜。<a id="a-4P"></a>各以宿世善根力故。<a id="a-4Q"></a>还发阿耨多罗三藐三菩提心。<a id="a-4R"></a>我时白佛言。<a id="a-4S"></a>此五婆罗门。<a id="a-4T"></a>善根成熟愿佛化度。</p>
  <p id="a4U">尔时迦葉如来应供正等正觉。<a id="a-4V"></a>即为宣说菩萨藏法。<a id="a-4W"></a>随其所应而能解了。<a id="a-4X"></a>即时皆得无生法忍。<a id="a-4Y"></a>迦葉如来即为我授阿耨多罗三藐三菩提记。<a id="a-4Z"></a>我得记已。<a id="a-4a"></a>即白迦葉佛言。<a id="a-4b"></a>以如来应供正等正觉。<a id="a-4c"></a>摄受此五婆罗门故。<a id="a-4d"></a>而令得见如来。<a id="a-4e"></a>复为宣说菩萨藏法。<a id="a-4f"></a>教化开导皆为得忍。<a id="a-4g"></a>菩萨求佛菩提。<a id="a-4h"></a>不复退转。</p>
  <p id="a4i">复次智上。<a id="a-4j"></a>我昔于彼迦葉如来法中。<a id="a-4k"></a>为一生补处菩萨时。<a id="a-4l"></a>先所发言。<a id="a-4m"></a>何故剃须发。<a id="a-4n"></a>云何求菩提。<a id="a-4o"></a>而此菩提最上难得。<a id="a-4p"></a>作此说者为开导故。<a id="a-4q"></a>由是因缘彼获利益。<a id="a-4r"></a>是故当知诸所言说非无义利。<a id="a-4s"></a>皆是菩萨摩诃萨善巧方便。<a id="a-4t"></a>而非过咎非不善法。<a id="a-4u"></a>若有众生少知少见者。<a id="a-4v"></a>或于持戒清净沙门婆罗门所。<a id="a-4w"></a>发无义语。<a id="a-4x"></a>所谓以智为非智。<a id="a-4y"></a>作是语者不能长夜利益安乐。<a id="a-4z"></a>但能与彼苦受相应。<a id="a-50"></a>此等众生作不善业是过咎者。<a id="a-51"></a>菩萨摩诃萨即不如是。<a id="a-52"></a>一切障累悉已清净。<a id="a-53"></a>无复少分业障可得。<a id="a-54"></a>但为众生灭诸恶法。<a id="a-55"></a>普令堪任趣证解脱。<a id="a-56"></a>智上。<a id="a-57"></a>如昔因缘当如是知。<a id="a-58"></a>又我所有六年苦行历诸难事。<a id="a-59"></a>但为降伏诸外道故。<a id="a-5A"></a>又欲令诸众生起精进故。<a id="a-5B"></a>一麻一麦为所食者。<a id="a-5C"></a>欲令身器得清净故。<a id="a-5D"></a>由此因缘于六年中修诸苦行。<a id="a-5E"></a>而非余业所感报应。<a id="a-5F"></a>我昔如是于六年中修苦行时。<a id="a-5G"></a>有五百万天众仙众。<a id="a-5H"></a>皆得智通三昧。<a id="a-5I"></a>是故当知我修此行以善巧方便为利益故。<a id="a-5J"></a>又复菩萨先受乳糜食已。<a id="a-5K"></a>增益势力方乃行诣菩提场中而取正觉。<a id="a-5L"></a>何不但令其身瘦悴。<a id="a-5M"></a>往彼道场成正觉耶。<a id="a-5N"></a>所谓菩萨悲愍末世一切众生。<a id="a-5O"></a>先受乳糜食已方成正觉。<a id="a-5P"></a>何以故。<a id="a-5Q"></a>末世众生皆以饮食而为资助。<a id="a-5R"></a>有诸众生求道果者。<a id="a-5S"></a>若无饮食资身。<a id="a-5T"></a>彼不能增进。<a id="a-5U"></a>咸生退屈。<a id="a-5V"></a>若得饮食为资助者皆获安隐。<a id="a-5W"></a>以安隐故。<a id="a-5X"></a>于诸善法而悉记念。<a id="a-5Y"></a>乃能增进趣求道果。<a id="a-5Z"></a>我欲令彼末世众生如是学。<a id="a-5a"></a>我先受饮食后方进道。<a id="a-5b"></a>又为令彼献乳糜者牧牛女人圆满施因成就菩提分法。<a id="a-5c"></a>我时食已。<a id="a-5d"></a>安坐道场得菩提果。<a id="a-5e"></a>能于一三摩地中住经千劫。<a id="a-5f"></a>皆由段食力所资故。<a id="a-5g"></a>以是因缘受彼乳糜。<a id="a-5h"></a>又复菩萨既处菩提树下金刚座上。<a id="a-5i"></a>何不速证阿耨多罗三藐三菩提果。<a id="a-5j"></a>而先降伏诸魔军耶。<a id="a-5k"></a>所谓无处可能容受诸恶魔众。<a id="a-5l"></a>菩萨若不以善巧方便而容受者。<a id="a-5m"></a>彼诸恶魔即当娆乱一切众生。<a id="a-5n"></a>是故菩萨处其座已作是思惟。<a id="a-5o"></a>我于今日成等正觉。<a id="a-5p"></a>而此三千大千世界诸众生中。<a id="a-5q"></a>有何等众生心不喜乐。<a id="a-5r"></a>念已观察知诸恶魔心不喜乐。<a id="a-5s"></a>欲于菩萨而生娆害。<a id="a-5t"></a>菩萨尔时又复思惟。<a id="a-5u"></a>我今不应与魔斗战。<a id="a-5v"></a>但以神通作变化事使彼降伏。<a id="a-5w"></a>又令一切天龙夜叉乾闼婆阿修罗迦楼罗紧那罗摩睺罗伽人非人等众。<a id="a-5x"></a>得见菩萨师子游戏。<a id="a-5y"></a>神通相已。<a id="a-5z"></a>发于阿耨多罗三藐三菩提心。<a id="a-60"></a>以是因故普令当得最上涅盘。<a id="a-61"></a>尔时菩萨作是念已。<a id="a-62"></a>即于眉间放大光明。<a id="a-63"></a>其光普照三千大千世界。<a id="a-64"></a>一切魔宫皆悉映蔽。<a id="a-65"></a>于其光中发是声言。<a id="a-66"></a>今此释迦种族净饭王子。<a id="a-67"></a>舍转轮王位出家修道。<a id="a-68"></a>诣菩提场取证阿耨多罗三藐三菩提。<a id="a-69"></a>发是声时复有无数天人四众。<a id="a-6A"></a>来菩萨所瞻礼恭敬。<a id="a-6B"></a>是时一切魔王及魔眷属。<a id="a-6C"></a>见是事已四散驰走惊怖战掉。<a id="a-6D"></a>忧箭入心生大苦恼。<a id="a-6E"></a>时恶魔众忿恚转增。<a id="a-6F"></a>于须臾间化四兵众。<a id="a-6G"></a>绕菩提场面百由旬。<a id="a-6H"></a>种种变现而为娆乱。<a id="a-6I"></a>菩萨尔时住大慈心。<a id="a-6J"></a>虽见是相而无动转。<a id="a-6K"></a>菩萨即以宝网鬘手作降魔相。<a id="a-6L"></a>是时诸魔即皆降伏。<a id="a-6M"></a>尔时有八十四俱胝。<a id="a-6N"></a>天龙夜叉乾闼婆阿修罗迦楼罗紧那罗摩睺罗伽人非人等。<a id="a-6O"></a>皆发阿耨多罗三藐三菩提心。<a id="a-6P"></a>以是缘故菩萨先现降魔相。<a id="a-6Q"></a>当知皆是善巧方便。<a id="a-6R"></a>又复何缘。<a id="a-6S"></a>如来得阿耨多罗三藐三菩提已。<a id="a-6T"></a>于七昼夜中结加趺坐。<a id="a-6U"></a>观彼树王寂然不动。<a id="a-6V"></a>所谓色界有诸天子修寂静行者。<a id="a-6W"></a>见如来应供正等正觉加趺而坐。<a id="a-6X"></a>心大欢喜作是思惟。<a id="a-6Y"></a>如来于七昼夜中依止一心寂静而住。<a id="a-6Z"></a>是心不可得。<a id="a-6a"></a>作是念时。<a id="a-6b"></a>有三万二千色界天子发阿耨多罗三藐三菩提心。<a id="a-6c"></a>我为欲令未来世中诸修道者。<a id="a-6d"></a>悉能如是修寂静行。<a id="a-6e"></a>以是因缘如来得菩提已。<a id="a-6f"></a>于七昼夜观彼树王寂然不动。<a id="a-6g"></a>又复如来得菩提已。<a id="a-6h"></a>何故最初梵王劝请转法轮耶。<a id="a-6i"></a>此因缘者。<a id="a-6j"></a>所谓有诸梵众劝请梵王随应说法。<a id="a-6k"></a>何以故。<a id="a-6l"></a>彼诸梵众谓能依止梵王。<a id="a-6m"></a>复谓梵王能生梵众。<a id="a-6n"></a>于此世间无复最先过梵王者。<a id="a-6o"></a>尔时梵王作是思惟。<a id="a-6p"></a>如来大师为世间尊。<a id="a-6q"></a>随应悉能知众生根。<a id="a-6r"></a>是故我应劝请说法。<a id="a-6s"></a>作是念已诣菩提场。<a id="a-6t"></a>劝请世尊转正法轮。<a id="a-6u"></a>当彼梵王如是劝请。<a id="a-6v"></a>时有六百八十万梵众发阿耨多罗三藐三菩提心。<a id="a-6w"></a>以是缘故。<a id="a-6x"></a>梵王最初劝请转正法轮。<a id="a-6y"></a>复次智上。<a id="a-6z"></a>如来大圆镜智。<a id="a-70"></a>悉能显照一切众生语言心行。<a id="a-71"></a>一切所作无不容受。<a id="a-72"></a>照见众生最初边际。<a id="a-73"></a>有具善根者。<a id="a-74"></a>有不具善根者。<a id="a-75"></a>彼彼众生彼彼业报。<a id="a-76"></a>大圆镜中皆悉显现。<a id="a-77"></a>乃至诸佛如来所作报应亦于中现。<a id="a-78"></a>菩萨诣菩提场成等正觉。<a id="a-79"></a>圆满一切白法最胜功德。<a id="a-7A"></a>如来已断一切不善之法。<a id="a-7B"></a>已能清净一切障累。<a id="a-7C"></a>已能远离一切过失。<a id="a-7D"></a>如是功德大圆镜智皆悉显照。<a id="a-7E"></a>复次智上。<a id="a-7F"></a>如来从大悲心起善巧方便。<a id="a-7G"></a>普为救度一切众生。<a id="a-7H"></a>譬如医师善解医药。<a id="a-7I"></a>诸有病者随其所宣。<a id="a-7J"></a>甘苦辛味和合妙药。<a id="a-7K"></a>应病而授皆得除愈。<a id="a-7L"></a>如来大师亦复如是。<a id="a-7M"></a>具足种种善巧方便。<a id="a-7N"></a>为大医王善疗众病。<a id="a-7O"></a>随观众生有何等病。<a id="a-7P"></a>如其所应以善巧方便。<a id="a-7Q"></a>而为救疗皆令解脱。<a id="a-7R"></a>又如世间彼初生子。<a id="a-7S"></a>慈母乳哺恩育爱怜。<a id="a-7T"></a>不令有少病苦所侵。<a id="a-7U"></a>若后有病慈母即为拣择良药。<a id="a-7V"></a>授与令服。<a id="a-7W"></a>子既服已而得安乐。<a id="a-7X"></a>如来大师亦复如是。<a id="a-7Y"></a>为一切世间之父。<a id="a-7Z"></a>观诸众生如其子想。<a id="a-7a"></a>不令众生有苦恼者。<a id="a-7b"></a>若见众生造彼彼业得彼彼报。<a id="a-7c"></a>如来随应即以善巧方便。<a id="a-7d"></a>而为救度令得解脱。<a id="a-7e"></a>智上。<a id="a-7f"></a>如是所说当知是为善巧方便。</p>
 </body>
</html>