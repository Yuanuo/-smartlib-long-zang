<!doctype html>
<html id="z3IBUZkeV" data-ver="566">
 <head>
  <meta charset="utf-8">
  <meta author="法贤">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大方广善巧方便经卷第二</h1>
  <p id="a2">复次光聚王。<a id="a-3"></a>又如持明人善修瑜伽悉地法门。<a id="a-4"></a>于秘密五种缚中而受系缚。<a id="a-5"></a>随所作法不越三昧。<a id="a-6"></a>是人以一大明句力。<a id="a-7"></a>悉能断除彼一切缚。<a id="a-8"></a>而获安住秘密行门。<a id="a-9"></a>虽在系缚中常不离三昧。<a id="a-A"></a>具善巧方便菩萨摩诃萨亦复如是。<a id="a-B"></a>于五欲境中嬉戏顺行。<a id="a-C"></a>随其所作不坏正行。<a id="a-D"></a>是菩萨以一智慧明力。<a id="a-E"></a>悉能清净一切染法。<a id="a-F"></a>于一切智心而能安住。<a id="a-G"></a>虽受五欲乐。<a id="a-H"></a>常生梵天界。<a id="a-I"></a>光聚王。<a id="a-J"></a>又如世间善用剑者。<a id="a-K"></a>于其剑法巧妙精熟。<a id="a-L"></a>是人一时隐覆利剑。<a id="a-M"></a>独行旷野险难之处。<a id="a-N"></a>于其中路忽见一人。<a id="a-O"></a>单己无伴复无器仗。<a id="a-P"></a>时用剑人见彼人已。<a id="a-Q"></a>生悲愍心即相附近。<a id="a-R"></a>而谓言曰。<a id="a-S"></a>汝今独行一无伴侣。<a id="a-T"></a>又无器仗将何护身。<a id="a-U"></a>汝今同我随其所往。<a id="a-V"></a>终不令汝有所阙失。<a id="a-W"></a>若忽值遇盗贼等事。<a id="a-X"></a>我当为汝作大救护。<a id="a-Y"></a>言已同行。<a id="a-Z"></a>于其中路忽逢贼众。<a id="a-a"></a>时同行人不知此人先隐利剑。<a id="a-b"></a>见是贼已即生怖畏。<a id="a-c"></a>时用剑人发勇猛心无所怯惧。<a id="a-d"></a>即出其剑与彼贼众而共斗敌。<a id="a-e"></a>时彼贼众皆悉断命。<a id="a-f"></a>其用剑人自护身已。<a id="a-g"></a>复能防护彼同行者。<a id="a-h"></a>咸得安隐过斯险难。<a id="a-i"></a>具善巧方便菩萨摩诃萨亦复如是。<a id="a-j"></a>而能具足种种方便执智慧剑。<a id="a-k"></a>虽于五欲境嬉戏顺行。<a id="a-l"></a>终不暂令身根起放逸事。<a id="a-m"></a>能为身根作大防护。<a id="a-n"></a>设于异时遇烦恼魔。<a id="a-o"></a>菩萨亦复无所动转。<a id="a-p"></a>被精进铠不生怖畏。<a id="a-q"></a>以智慧剑断烦恼网悉令清净。<a id="a-r"></a>菩萨常生清净佛土。</p>
  <p id="as">尔时会中有一菩萨名曰作爱。<a id="a-t"></a>于其食时。<a id="a-u"></a>入舍卫大城。<a id="a-v"></a>而行乞食。<a id="a-w"></a>时彼菩萨次第行至一长者舍。<a id="a-x"></a>住立门侧发声乞食。<a id="a-y"></a>长者有女名曰上财。<a id="a-z"></a>颜貌端正人所爱乐。<a id="a-10"></a>是时彼女闻菩萨声。<a id="a-11"></a>即持饮食出施菩萨。<a id="a-12"></a>授其食已。<a id="a-13"></a>即于菩萨生爱乐心。<a id="a-14"></a>若色相若音声而生取著。<a id="a-15"></a>由此因缘起贪染心。<a id="a-16"></a>作爱菩萨见是女已。<a id="a-17"></a>即知其念。<a id="a-18"></a>菩萨尔时于贪染法无所作意。<a id="a-19"></a>即自思惟于须臾间。<a id="a-1A"></a>若起一念贪染心者。<a id="a-1B"></a>是大过失。<a id="a-1C"></a>何以故。<a id="a-1D"></a>今此女人我于何处而生可爱。<a id="a-1E"></a>若彼眼根为可爱者。<a id="a-1F"></a>眼是无常败坏不净肉团。<a id="a-1G"></a>彼自性空何所爱乐。<a id="a-1H"></a>若于耳鼻舌身意根为可爱者。<a id="a-1I"></a>彼彼诸根亦复如是。<a id="a-1J"></a>自性皆空无有实法。<a id="a-1K"></a>何所爱乐。<a id="a-1L"></a>如是从足至顶乃至内外中间。<a id="a-1M"></a>一一如实审谛观察。<a id="a-1N"></a>是中无有少法可得。<a id="a-1O"></a>我今如是如实观已。<a id="a-1P"></a>于一切法悉无所有。<a id="a-1Q"></a>法无有故即法无生。<a id="a-1R"></a>菩萨作是思惟时。<a id="a-1S"></a>即得无生法忍。<a id="a-1T"></a>菩萨得是利已心大欢喜。<a id="a-1U"></a>即于是处踊身虚空。<a id="a-1V"></a>高一多罗树。<a id="a-1W"></a>于其城中右绕七匝出舍卫大城。<a id="a-1X"></a>乘空往诣佛世尊所。</p>
  <p id="a1Y">尔时世尊。<a id="a-1Z"></a>见彼作爱菩萨。<a id="a-1a"></a>威德巍巍犹如鹅王。<a id="a-1b"></a>乘空自在徐缓而来。<a id="a-1c"></a>世尊见已。<a id="a-1d"></a>谓阿难言。<a id="a-1e"></a>阿难。<a id="a-1f"></a>汝见此作爱菩萨从空来不。<a id="a-1g"></a>阿难白佛言。<a id="a-1h"></a>世尊。<a id="a-1i"></a>唯然已见。<a id="a-1j"></a>佛告阿难言。<a id="a-1k"></a>汝今当知。<a id="a-1l"></a>此菩萨者。<a id="a-1m"></a>于一切法离贪爱心。<a id="a-1n"></a>证法无生悉无所得。<a id="a-1o"></a>而能降伏一切魔军。<a id="a-1p"></a>广为众生转正法轮。<a id="a-1q"></a>时佛言已。<a id="a-1r"></a>而彼菩萨即住空中听佛说法。</p>
  <p id="a1s">是时彼上财女人。<a id="a-1t"></a>于长者舍忽然命终。<a id="a-1u"></a>生三十三天。<a id="a-1v"></a>转女人相得天子身。<a id="a-1w"></a>彼天子生时。<a id="a-1x"></a>有七宝庄严微妙宫殿同时出现。<a id="a-1y"></a>纵广十二由旬。<a id="a-1z"></a>复有一万四千天女眷属同时而生。<a id="a-20"></a>是诸天女于须臾间。<a id="a-21"></a>自有智生咸作是念。<a id="a-22"></a>我等今时以何善根得生于此。<a id="a-23"></a>即知先世舍卫城中有长者女。<a id="a-24"></a>于一菩萨起染爱心。<a id="a-25"></a>以是因缘于彼命终生此天中。<a id="a-26"></a>转女人相而为天子。<a id="a-27"></a>彼得无量胜报神通。<a id="a-28"></a>我等由是天子胜因缘故亦得生此。<a id="a-29"></a>作是念已欢喜而住。</p>
  <p id="a2A">尔时彼新生天子即作是念。<a id="a-2B"></a>我昔人间生染爱心。<a id="a-2C"></a>而何今时得是胜报。<a id="a-2D"></a>此因缘者。<a id="a-2E"></a>乃是作爱菩萨增上善力为开导故。<a id="a-2F"></a>我今宜应往诣佛所。<a id="a-2G"></a>恭敬供养彼佛世尊。<a id="a-2H"></a>及欲瞻礼作爱菩萨。</p>
  <p id="a2I">尔时彼天子作是念已。<a id="a-2J"></a>即时与诸天女眷属。<a id="a-2K"></a>持以种种殊妙香华。<a id="a-2L"></a>从彼天界来诣佛所。<a id="a-2M"></a>到已头面礼世尊足。<a id="a-2N"></a>即于佛前合掌向空。<a id="a-2O"></a>遥伸敬礼作爱菩萨。<a id="a-2P"></a>然后以彼所持众香华等。<a id="a-2Q"></a>尊重恭敬供养世尊。<a id="a-2R"></a>作供养已右绕三匝。<a id="a-2S"></a>合掌向佛说伽陀曰。</p>
  <p id="a2T">不可思议人中尊　　不可思议大菩提</p>
  <p id="a2U">不可思议诸佛行　　不可思议诸佛法</p>
  <p id="a2V">我舍卫城长者女　　父本立名为上财</p>
  <p id="a2W">色相端严众所钦　　父母宗亲亦爱念</p>
  <p id="a2X">于一时中有佛子　　具大威德名作爱</p>
  <p id="a2Y">舍卫城中乞食行　　次第来至于我舍</p>
  <p id="a2Z">我时闻彼美音声　　适悦欢喜即取食</p>
  <p id="a2a">持食诣彼作爱前　　以尊重心施佛子</p>
  <p id="a2b">我时见彼妙色相　　心生爱染欲和合</p>
  <p id="a2c">彼因缘故不能成　　我于刹那而命断</p>
  <p id="a2d">我今不能具宣说　　作爱佛子大因缘</p>
  <p id="a2e">于染爱法不相应　　令我灭已生胜处</p>
  <p id="a2f">世尊我虽舍前报　　快哉断我女人相</p>
  <p id="a2g">转成男子大威光　　又复得生于天界</p>
  <p id="a2h">与我同生诸天女　　一万四千为眷属</p>
  <p id="a2i">复有最上七宝严　　微妙宫殿同时现</p>
  <p id="a2j">我时发生如是心　　此为不可思议事</p>
  <p id="a2k">我以染爱心为因　　云何得此清净报</p>
  <p id="a2l">作爱佛子甚希有　　亦名作喜作光明</p>
  <p id="a2m">我身炽盛大威光　　由彼胜因获如是</p>
  <p id="a2n">染因能成如是果　　声闻缘觉不能知</p>
  <p id="a2o">而彼乘中无此法　　唯善逝智而能转</p>
  <p id="a2p">假使殑伽沙数劫　　不能修学诸佛智</p>
  <p id="a2q">我今无余所乐心　　唯求无上菩提果</p>
  <p id="a2r">作爱佛子大威德　　是我最上善知识</p>
  <p id="a2s">我因彼故得见佛　　安住菩提无退转</p>
  <p id="a2t">我知修行菩提者　　于染爱心无所著</p>
  <p id="a2u">如我所转女人相　　普愿一切为男子</p>
  <p id="a2v">我前世中命终后　　父母亲族怀悲恼</p>
  <p id="a2w">恩爱极苦所缠心　　返于沙门生忿恚</p>
  <p id="a2x">我今以佛威神力　　于刹那间诣父所</p>
  <p id="a2y">隐身住空而白言　　勿于沙门生忿恚</p>
  <p id="a2z">起忿恚者大过失　　于长夜中受苦恼</p>
  <p id="a30">上财女者今我是　　已生三十三天中</p>
  <p id="a31">转彼女人前报相　　得大威光天子身</p>
  <p id="a32">父母今诣于佛所　　应当忏彼忿恚心</p>
  <p id="a33">佛是众生大慈父　　一切众生所归趣</p>
  <p id="a34">父母闻说佛声已　　即起广大增胜心</p>
  <p id="a35">尔时父母承佛力　　应声即诣于佛所</p>
  <p id="a36">到已头面礼佛足　　忏悔先起忿恚心</p>
  <p id="a37">白言我今归依佛　　合掌又复伸问言</p>
  <p id="a38">佛法僧宝最尊胜　　当云何作供养事</p>
  <p id="a39">唯佛能知我心意　　如我所问愿佛说</p>
  <p id="a3A">发是言已谛诚住　　一心渴仰而听受</p>
  <p id="a3B">佛告上财父母言　　汝今谛听我所说</p>
  <p id="a3C">若欲供养诸佛者　　应当发起菩提心</p>
  <p id="a3D">当知汝女上财者　　五百生中种善根</p>
  <p id="a3E">今转女身为天子　　为汝父母善开导</p>
  <p id="a3F">父母闻佛如是语　　即发无上菩提心</p>
  <p id="a3G">欢喜称赞作是言　　人中大仙如实语</p>
  <p id="a3H">尔时佛告阿难言　　汝今证知如是事</p>
  <p id="a3I">菩萨方便不思议　　于染心中得净报</p>
  <p id="a3J">如上财女所转相　　一切众生亦如是</p>
  <p id="a3K">阿难如是胜功德　　能令众生皆离苦</p>
  <p id="a3L">今此天子胜福报　　于染爱心常清净</p>
  <p id="a3M">而能恭敬佛世尊　　尊重无上菩提故</p>
  <p id="a3N">多劫已曾供养佛　　于诸佛所种善根</p>
  <p id="a3O">坚固安住菩提心　　决定当得菩提果</p>
  <p id="a3P">尔时尊者阿难白佛言。<a id="a-3Q"></a>世尊。<a id="a-3R"></a>如我意者。<a id="a-3S"></a>譬如须弥山王众宝所成。<a id="a-3T"></a>虽种种宝有种种色。<a id="a-3U"></a>彼黄金色而为最上。<a id="a-3V"></a>菩萨摩诃萨亦复如是。<a id="a-3W"></a>若清净心若染污心。<a id="a-3X"></a>若住法心若隐法心。<a id="a-3Y"></a>虽种种心如是差别。<a id="a-3Z"></a>彼一切智心而为最上。<a id="a-3a"></a>世尊。<a id="a-3b"></a>诸菩萨摩诃萨最初安住一切智心。<a id="a-3c"></a>于诸染法悉能清净。<a id="a-3d"></a>又如有药名曰善现。<a id="a-3e"></a>能治世间一切病苦。<a id="a-3f"></a>菩萨摩诃萨亦复如是。<a id="a-3g"></a>住一切智心已。<a id="a-3h"></a>能断除贪嗔痴等诸烦恼病。</p>
  <p id="a3i">尔时世尊赞尊者阿难言。<a id="a-3j"></a>善哉阿难。<a id="a-3k"></a>如汝所说如是如是。</p>
  <p id="a3l">尔时尊者大迦葉。<a id="a-3m"></a>前白佛言。<a id="a-3n"></a>希有世尊。<a id="a-3o"></a>菩萨摩诃萨能行最上寂静之行。<a id="a-3p"></a>能于一切众生。<a id="a-3q"></a>起悲愍心常所利益。<a id="a-3r"></a>又复能修空无相无愿解脱法门。<a id="a-3s"></a>不乐声闻缘觉之法。<a id="a-3t"></a>于一切处不离一切智心。<a id="a-3u"></a>具不可思议善巧方便。<a id="a-3v"></a>世尊。<a id="a-3w"></a>诸菩萨摩诃萨。<a id="a-3x"></a>一切所行无著无碍。<a id="a-3y"></a>于色声香味触境中。<a id="a-3z"></a>行而不取亦无起作。<a id="a-40"></a>世尊。<a id="a-41"></a>我今乐说譬喻明菩萨行。<a id="a-42"></a>愿佛世尊听许我说。<a id="a-43"></a>佛言大迦葉。<a id="a-44"></a>乐说当说今正是时。<a id="a-45"></a>大迦葉言。<a id="a-46"></a>世尊。<a id="a-47"></a>譬如世间有无数百千人众。<a id="a-48"></a>于其旷野险难之处见有一门。<a id="a-49"></a>而彼人众尔时各各从其门入。<a id="a-4A"></a>过是门已次见道路。<a id="a-4B"></a>其路悬旷险恶多难。<a id="a-4C"></a>彼诸人众见是路已。<a id="a-4D"></a>咸生怖畏。<a id="a-4E"></a>是时有一智人具善方便。<a id="a-4F"></a>欲为多人利益安乐。<a id="a-4G"></a>即告众言。<a id="a-4H"></a>汝等当知。<a id="a-4I"></a>去此不远有一大城。<a id="a-4J"></a>其城广阔严丽清净。<a id="a-4K"></a>人民炽盛安隐丰饶。<a id="a-4L"></a>入彼城者适悦快乐。<a id="a-4M"></a>谁当爱乐入其城中。<a id="a-4N"></a>即能远离险难怖畏。<a id="a-4O"></a>时彼众中有一类人。<a id="a-4P"></a>闻是语已即时发言。<a id="a-4Q"></a>我今乐入。<a id="a-4R"></a>入是城已。<a id="a-4S"></a>见其丰饶安隐快乐。<a id="a-4T"></a>生希有想爱著不舍。<a id="a-4U"></a>即于彼住不复乐出。<a id="a-4V"></a>有一类人。<a id="a-4W"></a>闻说其城即时发言。<a id="a-4X"></a>我亦随顺入彼城中。<a id="a-4Y"></a>是人虽入不乐彼住后复还出。<a id="a-4Z"></a>又复众中有一类人。<a id="a-4a"></a>虽闻是语不能前诣入彼城中。<a id="a-4b"></a>世尊。<a id="a-4c"></a>彼有智人过此城已。<a id="a-4d"></a>又复行于旷野险路。<a id="a-4e"></a>出是路已见一道径。<a id="a-4f"></a>其径狭小可一尺量。<a id="a-4g"></a>径之左面有一大坑深百千肘。<a id="a-4h"></a>径之右面复一大坑深百千肘。<a id="a-4i"></a>若或有人堕是坑者不能出离。<a id="a-4j"></a>彼径四向有一类人发是声言。<a id="a-4k"></a>我于此处生大怖畏。<a id="a-4l"></a>又复去彼狭径不远有四衢道。<a id="a-4m"></a>一类人众游履其道。<a id="a-4n"></a>随其所向。<a id="a-4o"></a>彼彼皆能见有大城。<a id="a-4p"></a>如如所见。<a id="a-4q"></a>彼彼随应而生爱乐。<a id="a-4r"></a>时彼智人见是狭径已。<a id="a-4s"></a>即行其径到安隐处。<a id="a-4t"></a>世尊。<a id="a-4u"></a>世间无数百千人者。<a id="a-4v"></a>当知即是诸愚异生。</p>
  <p id="a4w">一门者。<a id="a-4x"></a>当知即是取一有身。<a id="a-4y"></a>彼旷野险难中见道路者。<a id="a-4z"></a>当知即是生死险难之路。<a id="a-50"></a>其路悬旷者。<a id="a-51"></a>当知即是无明有爱为因受果。<a id="a-52"></a>极悬远故。<a id="a-53"></a>彼有智人能唱导者。<a id="a-54"></a>当知即是具善巧方便菩萨摩诃萨。<a id="a-55"></a>彼大城者。<a id="a-56"></a>即是二乘所证涅盘。<a id="a-57"></a>有一类人入彼大城。<a id="a-58"></a>爱乐安住不求出者。<a id="a-59"></a>当知即是声闻缘觉下劣信解生止息想。<a id="a-5A"></a>彼一类人亦欲随顺入其城中不乐安住后还出者。<a id="a-5B"></a>当知即是余诸菩萨。<a id="a-5C"></a>成就最上信解心故。<a id="a-5D"></a>彼一类人虽闻是语。<a id="a-5E"></a>不能前诣入其城者。<a id="a-5F"></a>当知即是少福无智诸外道辈。<a id="a-5G"></a>彼有智人过此城已。<a id="a-5H"></a>又复出彼旷野路者。<a id="a-5I"></a>当知即是具善巧方便菩萨摩诃萨。<a id="a-5J"></a>精进波罗蜜多故。<a id="a-5K"></a>彼一尺量狭径路者。<a id="a-5L"></a>当知即是最上法界。<a id="a-5M"></a>左面坑者。<a id="a-5N"></a>当知即是彼声闻地。<a id="a-5O"></a>右面坑者。<a id="a-5P"></a>当知即是彼缘觉地。<a id="a-5Q"></a>彼径四面有一类人发怖畏声者。<a id="a-5R"></a>当知即是诸天魔王及魔眷属。<a id="a-5S"></a>彼四衢道者。<a id="a-5T"></a>即是四摄法门。<a id="a-5U"></a>随其所向彼彼皆能见大城者。<a id="a-5V"></a>当知即是彼二乘人。<a id="a-5W"></a>随其所应见佛功德见佛所行。<a id="a-5X"></a>及佛智慧生爱乐故。<a id="a-5Y"></a>时彼智人到安隐处者。<a id="a-5Z"></a>当知即是到一切智地。<a id="a-5a"></a>世尊。<a id="a-5b"></a>如是等譬喻说者。<a id="a-5c"></a>当知皆是菩萨摩诃萨善巧方便引导众生。<a id="a-5d"></a>是为菩萨最上胜行。<a id="a-5e"></a>以是义故。<a id="a-5f"></a>我于菩萨摩诃萨所应敬礼。</p>
  <p id="a5g">尔时世尊赞尊者大迦葉言。<a id="a-5h"></a>善哉善哉。<a id="a-5i"></a>汝大迦葉。<a id="a-5j"></a>善说此语。<a id="a-5k"></a>当佛如是赞迦葉时。<a id="a-5l"></a>会中有万二千众生。<a id="a-5m"></a>得天人身。<a id="a-5n"></a>皆发阿耨多罗三藐三菩提心。<a id="a-5o"></a>佛告大迦葉言。<a id="a-5p"></a>汝今当知。<a id="a-5q"></a>菩萨摩诃萨具善巧方便者。<a id="a-5r"></a>已能成就无量功德。<a id="a-5s"></a>于一切时虽有所作。<a id="a-5t"></a>不复起彼诸不善业。<a id="a-5u"></a>于自于他远离过失。</p>
  <p id="a5v">尔时智上菩萨摩诃萨。<a id="a-5w"></a>于佛会中见如是事。<a id="a-5x"></a>闻如是法。<a id="a-5y"></a>又复恭敬。<a id="a-5z"></a>前白佛言。<a id="a-60"></a>云何世尊。<a id="a-61"></a>往昔为一生补处菩萨时。<a id="a-62"></a>于彼迦葉如来法中。<a id="a-63"></a>曾作是语。<a id="a-64"></a>何故剃须发。<a id="a-65"></a>云何求菩提。<a id="a-66"></a>而此菩提最上难得。<a id="a-67"></a>昔作是语当有何义。<a id="a-68"></a>愿佛于今为我宣说。<a id="a-69"></a>佛告智上菩萨摩诃萨言。<a id="a-6A"></a>止善男子勿作是语。<a id="a-6B"></a>当知菩萨摩诃萨随其所行。<a id="a-6C"></a>随有所说非无利益。<a id="a-6D"></a>何以故。<a id="a-6E"></a>具不可思议方便菩萨。<a id="a-6F"></a>见彼彼正士随所应住。<a id="a-6G"></a>于彼彼众生如应调伏。<a id="a-6H"></a>一切所行。<a id="a-6I"></a>当知不离菩萨摩诃萨善巧方便。</p>
  <p id="a6J">复次智上。<a id="a-6K"></a>我今为汝广说菩萨摩诃萨善巧方便甚深正法。<a id="a-6L"></a>汝应谛听如善作意。<a id="a-6M"></a>善男子。<a id="a-6N"></a>如我往昔为菩萨时。<a id="a-6O"></a>于燃灯佛所。<a id="a-6P"></a>成就不可思议方便。<a id="a-6Q"></a>尔时我于彼佛法中。<a id="a-6R"></a>证得无生法忍。<a id="a-6S"></a>从是已后。<a id="a-6T"></a>我为得忍菩萨。<a id="a-6U"></a>为菩提故转复精进。<a id="a-6V"></a>若一劫若百劫。<a id="a-6W"></a>未尝懈倦。<a id="a-6X"></a>未尝厌舍。<a id="a-6Y"></a>未尝失念。<a id="a-6Z"></a>数数来此轮回趣中。<a id="a-6a"></a>以善方便救度众生。<a id="a-6b"></a>以自慧力随诸所作悉得成就。<a id="a-6c"></a>于后边际不作住想。<a id="a-6d"></a>为利众生无有休息。<a id="a-6e"></a>当知此是菩萨摩诃萨善巧方便。</p>
  <p id="a6f">“复次，<a id="a-6g"></a>善男子，<a id="a-6h"></a>我为菩萨时。<a id="a-6i"></a>为菩提故虽入声闻寂静三摩地。<a id="a-6j"></a>乃至入菩萨三摩地。<a id="a-6k"></a>若身若心无出没想。<a id="a-6l"></a>虽得寂静乐而不住著。<a id="a-6m"></a>虽在三摩地而精进不懈。<a id="a-6n"></a>以六波罗蜜多四摄法门。<a id="a-6o"></a>教化众生。<a id="a-6p"></a>诸有所作未尝懈息。<a id="a-6q"></a>当知此是菩萨摩诃萨善巧方便。<a id="a-6r"></a>又善男子。<a id="a-6s"></a>我为菩萨时已得一生补处。<a id="a-6t"></a>将欲成道转大法轮。<a id="a-6u"></a>即于兜率天宫如实观察。<a id="a-6v"></a>我今为当于此天中成等正觉转法轮耶。<a id="a-6w"></a>为人间耶。<a id="a-6x"></a>如是观察又复思惟。<a id="a-6y"></a>我若即于天中作此利者。<a id="a-6z"></a>阎浮提人不得闻法。<a id="a-70"></a>若于阎浮提中作此利者。<a id="a-71"></a>而此诸天不得闻法。<a id="a-72"></a>我今随其所宜。<a id="a-73"></a>但应下降阎浮提中成等正觉。<a id="a-74"></a>而此诸天亦可利益。<a id="a-75"></a>又复菩萨思惟观察。<a id="a-76"></a>我若从此兜率天宫没已。<a id="a-77"></a>下生人间。<a id="a-78"></a>不入胎藏现受生相。<a id="a-79"></a>于须臾间便成正觉者。<a id="a-7A"></a>彼阎浮提所有众生。<a id="a-7B"></a>当起疑念。<a id="a-7C"></a>此释迦菩萨从何所来。<a id="a-7D"></a>天中来耶。<a id="a-7E"></a>乾闼婆中来耶。<a id="a-7F"></a>变化来耶。<a id="a-7G"></a>以是缘故从天中没下降阎浮。<a id="a-7H"></a>随顺世间入母胎藏。<a id="a-7I"></a>当知此是菩萨摩诃萨善巧方便。</p>
  <p id="a7J">“复次，<a id="a-7K"></a>善男子，<a id="a-7L"></a>菩萨虽住胎藏。<a id="a-7M"></a>世间众生不应于此作实住想。<a id="a-7N"></a>何以故。<a id="a-7O"></a>菩萨本从无垢寂静三摩地安详而起。<a id="a-7P"></a>从天中没。<a id="a-7Q"></a>下降人间。<a id="a-7R"></a>处胎受生。<a id="a-7S"></a>出家苦行。<a id="a-7T"></a>乃至坐菩提场。<a id="a-7U"></a>成等正觉。<a id="a-7V"></a>降伏魔众。<a id="a-7W"></a>转大法轮。<a id="a-7X"></a>如是一切所作。<a id="a-7Y"></a>菩萨于中清净无染。<a id="a-7Z"></a>无动无转不出不没。<a id="a-7a"></a>以是义故。<a id="a-7b"></a>应知清净行菩萨不实住胎藏。<a id="a-7c"></a>当知此是菩萨摩诃萨善巧方便。<a id="a-7d"></a>又复何缘。<a id="a-7e"></a>菩萨但现胎生。<a id="a-7f"></a>不现余生耶。<a id="a-7g"></a>所谓菩萨于一切众生中最上最胜。<a id="a-7h"></a>是洁白分纯一无杂。<a id="a-7i"></a>以如是相现处胎生。<a id="a-7j"></a>当知此是菩萨摩诃萨善巧方便。<a id="a-7k"></a>又复菩萨初入母胎。<a id="a-7l"></a>其相云何。<a id="a-7m"></a>所谓。<a id="a-7n"></a>菩萨入母胎时内外清净。<a id="a-7o"></a>安隐无难不苦不恼。<a id="a-7p"></a>如昔天中所受快乐。<a id="a-7q"></a>菩萨入母胎时。<a id="a-7r"></a>乐受相应亦复如是。<a id="a-7s"></a>不同世人揽彼父母羯逻蓝等秽污不净。<a id="a-7t"></a>为入胎相。<a id="a-7u"></a>又复何缘。<a id="a-7v"></a>菩萨于母胎中。<a id="a-7w"></a>住满十月不增减耶。<a id="a-7x"></a>所谓菩萨不同世人住母胎藏。<a id="a-7y"></a>日月数量有增有减。<a id="a-7z"></a>以增减故胎藏不圆诸根缺减。<a id="a-80"></a>是故菩萨。<a id="a-81"></a>满足十月胎藏圆满。<a id="a-82"></a>诸根具足无所增减。<a id="a-83"></a>当知此是菩萨摩诃萨善巧方便。<a id="a-84"></a>又复何缘。<a id="a-85"></a>菩萨不乐宫殿。<a id="a-86"></a>而返于其园林中生。<a id="a-87"></a>所谓菩萨于其长时。<a id="a-88"></a>远离愦闹乐寂静处修寂静行。<a id="a-89"></a>有诸天龙夜叉乾闼婆等常所卫护。<a id="a-8A"></a>菩萨欲令迦毗罗城一切人民。<a id="a-8B"></a>以诸香华随喜供养各得瞻睹。<a id="a-8C"></a>以是因缘。<a id="a-8D"></a>菩萨于其园林中生。<a id="a-8E"></a>又复何缘。<a id="a-8F"></a>菩萨之母攀其树枝生菩萨耶。<a id="a-8G"></a>谓菩萨母不同世间所有母人。<a id="a-8H"></a>当产生时苦受相应得大苦恼。<a id="a-8I"></a>摩耶夫人生菩萨时。<a id="a-8J"></a>乐受相应得大快乐。<a id="a-8K"></a>以是因缘。<a id="a-8L"></a>菩萨之母攀彼树枝而生菩萨。<a id="a-8M"></a>又复何缘。<a id="a-8N"></a>菩萨于母胎中。<a id="a-8O"></a>能念能知彼三世事。<a id="a-8P"></a>乃至菩萨入胎住胎等事悉能知耶。<a id="a-8Q"></a>所谓清净行菩萨于三界中最上最胜。<a id="a-8R"></a>正念现前于一切法无所忘失。<a id="a-8S"></a>是故菩萨虽住胎中。<a id="a-8T"></a>能念能知彼一切事。<a id="a-8U"></a>又复何缘。<a id="a-8V"></a>菩萨生时。<a id="a-8W"></a>唯帝释天主而来卫护。<a id="a-8X"></a>菩萨生已即为捧接。<a id="a-8Y"></a>尔时无复余天人耶。<a id="a-8Z"></a>所谓。<a id="a-8a"></a>帝释天主先发大愿。<a id="a-8b"></a>菩萨生时为作守护。<a id="a-8c"></a>以彼往昔善根力故。<a id="a-8d"></a>是故菩萨生时唯帝释天主而来卫护。<a id="a-8e"></a>又复何缘。<a id="a-8f"></a>菩萨生已即于四方各行七步。<a id="a-8g"></a>不减至六不增八耶。<a id="a-8h"></a>所谓菩萨正士。<a id="a-8i"></a>神通变化随宜方便。<a id="a-8j"></a>其相如是。<a id="a-8k"></a>由此因缘但行七步无所增减。<a id="a-8l"></a>又复何缘。<a id="a-8m"></a>行七步已即发是言。<a id="a-8n"></a>我于世间最尊最胜。<a id="a-8o"></a>已能解脱老病死法。<a id="a-8p"></a>谓此梵界诸天子众。<a id="a-8q"></a>闻菩萨生。<a id="a-8r"></a>悉来瞻礼。<a id="a-8s"></a>各各随应得其利益。<a id="a-8t"></a>菩萨尔时即自思惟。<a id="a-8u"></a>但此梵界诸天子众得知是事。<a id="a-8v"></a>我今欲令一切普得闻知。<a id="a-8w"></a>作是念已。<a id="a-8x"></a>乃发声言。<a id="a-8y"></a>我于世间最尊最胜。<a id="a-8z"></a>已能解脱老病死法。<a id="a-90"></a>发是言时。<a id="a-91"></a>所有三千大千世界。<a id="a-92"></a>诸天子众及诸梵众。<a id="a-93"></a>闻是声已于须臾间。<a id="a-94"></a>一切皆来至菩萨所。<a id="a-95"></a>合掌恭敬随喜称赞。<a id="a-96"></a>以是因缘乃唱是言。<a id="a-97"></a>我于世间最尊最胜。</p>
 </body>
</html>