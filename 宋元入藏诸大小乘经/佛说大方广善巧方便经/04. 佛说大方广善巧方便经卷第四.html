<!doctype html>
<html id="z3IBUZoeX" data-ver="468">
 <head>
  <meta charset="utf-8">
  <meta author="法贤">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大方广善巧方便经卷第四</h1>
  <p id="a2">复次智上。<a id="a-3"></a>我念过去世。<a id="a-4"></a>时有五百商人入海求宝。<a id="a-5"></a>是时别有一商人。<a id="a-6"></a>其性刚强猛利暴恶。<a id="a-7"></a>于海中路而忽相逢彼一商人即生恶心欲谋珍宝彼自思惟。<a id="a-8"></a>我今宜应设其方便悉断彼诸商人命已。<a id="a-9"></a>当取珍宝还阎浮洲自受快乐。<a id="a-A"></a>是时五百商人众中有一商主。<a id="a-B"></a>名曰善御。<a id="a-C"></a>其性慈和于一切人常生悲愍。<a id="a-D"></a>商主一时止息而卧。<a id="a-E"></a>忽于梦中见大海神出现其相。<a id="a-F"></a>谓商主言。<a id="a-G"></a>汝今当知诸商众外。<a id="a-H"></a>别有一人其性暴恶。<a id="a-I"></a>如是色相如是名字。<a id="a-J"></a>彼人起贼害心欲谋珍宝。<a id="a-K"></a>彼作是念应当速断诸商人命。<a id="a-L"></a>取其珍宝还阎浮洲自受快乐。<a id="a-M"></a>是故我今如彼所念而先语汝。<a id="a-N"></a>汝可思惟作何方便。<a id="a-O"></a>令此恶人不造杀业免地狱报。<a id="a-P"></a>又复商众得全其命。<a id="a-Q"></a>何以故。<a id="a-R"></a>此五百商人。<a id="a-S"></a>皆于阿耨多罗三藐三菩提已住不退转。<a id="a-T"></a>而彼恶人于如是住菩萨法者。<a id="a-U"></a>若造杀业永堕地狱无有出期。<a id="a-V"></a>是故汝今宜设方便善为救度。<a id="a-W"></a>尔时善御商主。<a id="a-X"></a>从梦觉已即作是念。<a id="a-Y"></a>我于今时有何方便。<a id="a-Z"></a>令此恶人不造杀业免地狱报。<a id="a-a"></a>得诸商人各全其命。<a id="a-b"></a>于一日中如是思惟。<a id="a-c"></a>求善方便而未能得。<a id="a-d"></a>乃至七日审谛思惟亦不能得。<a id="a-e"></a>过七日已即作是念。<a id="a-f"></a>我今无复方便可得。<a id="a-g"></a>但当于彼兴杀心者先与断命。<a id="a-h"></a>彼断命故不造杀业免地狱报。<a id="a-i"></a>又令余众得全其命。<a id="a-j"></a>如是念已而复筹量。<a id="a-k"></a>我若与此五百商人共断其命。<a id="a-l"></a>而五百人皆堕地狱。<a id="a-m"></a>我今宜应起大悲心为救护故。<a id="a-n"></a>自手当杀。<a id="a-o"></a>此杀因者。<a id="a-p"></a>设于百千劫中获地狱报亦当忍受。<a id="a-q"></a>但能今时以如是大悲方便。<a id="a-r"></a>令此恶人不造杀业当免地狱无量劫苦。<a id="a-s"></a>又令住菩萨法者。<a id="a-t"></a>诸商人众安隐无难。<a id="a-u"></a>尔时商主作是念已。<a id="a-v"></a>即设方便乃断其命。<a id="a-w"></a>时彼恶人既此命终得生天界。<a id="a-x"></a>智上。<a id="a-y"></a>彼五百商人者。<a id="a-z"></a>当知即是此贤劫中五百如来。<a id="a-10"></a>是时众中为商主者。<a id="a-11"></a>即我身是。<a id="a-12"></a>我于百千劫在轮回中。<a id="a-13"></a>以大悲心出生善巧方便。<a id="a-14"></a>如是种种救度众生。<a id="a-15"></a>于汝意。<a id="a-16"></a>云何。<a id="a-17"></a>菩萨摩诃萨虽经百千劫在轮回中。<a id="a-18"></a>皆为以方便智救度众生。<a id="a-19"></a>勿谓菩萨摩诃萨有业障可得。<a id="a-1A"></a>是故当知诸佛菩萨诸所作业皆悉清净。<a id="a-1B"></a>无复少分障累可得。<a id="a-1C"></a>智上。<a id="a-1D"></a>又复当知如来应供正等正觉。<a id="a-1E"></a>是金刚不坏之身。<a id="a-1F"></a>乃至举足下足皆以神通方便作大利益。<a id="a-1G"></a>是时舍卫城中有二十人。<a id="a-1H"></a>忽与二十极恶知识而相值遇。<a id="a-1I"></a>是诸人等互起恶心欲相谋杀。<a id="a-1J"></a>各各伺求彼彼方便。<a id="a-1K"></a>时四十人承佛威神力故俱诣佛所。<a id="a-1L"></a>到佛所已住立一面。<a id="a-1M"></a>尔时如来应供正等正觉。<a id="a-1N"></a>为欲化度彼四十人。<a id="a-1O"></a>故于刹那间化一大人在佛会中。<a id="a-1P"></a>即白大目干连言。<a id="a-1Q"></a>尊者当知今此大地。<a id="a-1R"></a>不久出现诸草木相。<a id="a-1S"></a>而彼大人作是言。<a id="a-1T"></a>时世尊即为垂其右足。<a id="a-1U"></a>于须臾间。<a id="a-1V"></a>而此大地即生草木各一尺量。<a id="a-1W"></a>时尊者大目干连白佛言。<a id="a-1X"></a>世尊今所出现草木之相。<a id="a-1Y"></a>我于余方可能见不。<a id="a-1Z"></a>佛言不能。<a id="a-1a"></a>尊者大目干连而即随取少分草木。<a id="a-1b"></a>乃自执持。<a id="a-1c"></a>时三千大千世界皆悉震动。<a id="a-1d"></a>于是如来应供正等正觉。<a id="a-1e"></a>以神通力现自身相出过梵界。<a id="a-1f"></a>而此草木亦复随从出过梵界。<a id="a-1g"></a>又复如来以神通力现大海中。<a id="a-1h"></a>而此草木亦随彼住。<a id="a-1i"></a>又复如来以神通力入大山间。<a id="a-1j"></a>而此草木亦随彼住。<a id="a-1k"></a>尔时如来还本座已即收右足。<a id="a-1l"></a>而此草木亦安住不动。</p>
  <p id="a1m">尔时尊者阿难白佛言。<a id="a-1n"></a>世尊如来。<a id="a-1o"></a>往昔有何因缘今现是相。<a id="a-1p"></a>佛言阿难。<a id="a-1q"></a>我于往昔为大商主。<a id="a-1r"></a>入海求宝逢恶知识。<a id="a-1s"></a>我时以大悲心而断其命。<a id="a-1t"></a>昔因缘故今有是相。<a id="a-1u"></a>尔时世尊说伽陀曰。</p>
  <p id="a1v">今此所现如是相　　不住虚空及山海</p>
  <p id="a1w">乃至不住诸地方　　以宿因故如是住</p>
  <p id="a1x">尔时彼四十人咸作是念。<a id="a-1y"></a>如来是大法王。<a id="a-1z"></a>无实业障可得。<a id="a-20"></a>我等互起恶心自相谋害。<a id="a-21"></a>今对佛前宜应忏悔。<a id="a-22"></a>作是念已。<a id="a-23"></a>俱白佛言世尊。<a id="a-24"></a>我等先起恶心互欲杀害。<a id="a-25"></a>是故今时各各忏悔。<a id="a-26"></a>尔时世尊。<a id="a-27"></a>即为如应宣说法要。<a id="a-28"></a>彼四十人皆得智证三昧。<a id="a-29"></a>是时有三百二十万众生。<a id="a-2A"></a>远尘离垢得法眼净。<a id="a-2B"></a>智上。<a id="a-2C"></a>以此因缘。<a id="a-2D"></a>当知诸佛如来。<a id="a-2E"></a>举足下足皆是神通方便作大利益。<a id="a-2F"></a>实无少分业障可得。<a id="a-2G"></a>又复如来已离诸病。<a id="a-2H"></a>何故一时。<a id="a-2I"></a>遣诸苾刍诣耆婆所。<a id="a-2J"></a>求青莲华蕊汁要当何用。<a id="a-2K"></a>所谓我于一时与五百苾刍。<a id="a-2L"></a>结夏未久住于林间。<a id="a-2M"></a>是时有修左啰摩婆尾迦行者。<a id="a-2N"></a>住彼林侧。<a id="a-2O"></a>是人忽有病生。<a id="a-2P"></a>不能进止不能调伏。<a id="a-2Q"></a>即于我所求以妙药而救其苦。<a id="a-2R"></a>我时作是思惟今不应知是病所宜。<a id="a-2S"></a>何以故。<a id="a-2T"></a>我若知其病所宜者。<a id="a-2U"></a>后末世中破坏圣心。<a id="a-2V"></a>于今设何方便得药与疗。<a id="a-2W"></a>但当令此诸苾刍众为求其药。<a id="a-2X"></a>作是念已。<a id="a-2Y"></a>即令诸苾刍诣耆婆所。<a id="a-2Z"></a>求青莲华蕊汁与疗其病。<a id="a-2a"></a>是诸苾刍虽承佛旨。<a id="a-2b"></a>而未即行。<a id="a-2c"></a>尔时净居天子。<a id="a-2d"></a>见诸苾刍已白言。<a id="a-2e"></a>尊者。<a id="a-2f"></a>汝等当如佛旨求如是药。<a id="a-2g"></a>为作救疗勿求别药。<a id="a-2h"></a>令彼服已而趣命终。<a id="a-2i"></a>诸苾刍言。<a id="a-2j"></a>我等若行求药违佛戒法。<a id="a-2k"></a>我等宁自丧命。<a id="a-2l"></a>终不违佛戒法而行。<a id="a-2m"></a>净居天子复白诸苾刍言。<a id="a-2n"></a>如来是大法王。<a id="a-2o"></a>以利益心犹故现相服药除病。<a id="a-2p"></a>汝等今时何不如教。<a id="a-2q"></a>当行求药当行求药。<a id="a-2r"></a>净居天子如是三白已。<a id="a-2s"></a>时诸苾刍息疑悔心。<a id="a-2t"></a>即诣耆婆所求如是药。<a id="a-2u"></a>得是药已授彼病人服已除差。<a id="a-2v"></a>智上。<a id="a-2w"></a>以是因缘我为利益故。<a id="a-2x"></a>乃遣苾刍求如是药。<a id="a-2y"></a>而非如来有诸病恼。<a id="a-2z"></a>又复如来诸福蕴中最上最胜。<a id="a-30"></a>何故最先执持应器。<a id="a-31"></a>入城乞食。<a id="a-32"></a>所谓如来已离诸障无叚食想。<a id="a-33"></a>但为愍念后末世中有诸苾刍少福德者。<a id="a-34"></a>虽入王城聚落持钵乞食。<a id="a-35"></a>而不能得乃生退屈。<a id="a-36"></a>不能长时勤行乞食。<a id="a-37"></a>为令此等苾刍当于尔时作是思惟。<a id="a-38"></a>如来大师。<a id="a-39"></a>于诸世间福聚最胜。<a id="a-3A"></a>犹尚随宜持钵乞食。<a id="a-3B"></a>况复我今末世苾刍。<a id="a-3C"></a>薄福德故乞食所难不应生苦。<a id="a-3D"></a>但当行乞虽复少得而亦为足。<a id="a-3E"></a>智上。<a id="a-3F"></a>如来在世行乞食者。<a id="a-3G"></a>又为随顺作利益故。<a id="a-3H"></a>所谓令诸婆罗门长者居士乃至一切人民。<a id="a-3I"></a>以佛威神所加持故。<a id="a-3J"></a>于现世中饮食丰足。<a id="a-3K"></a>不值饥馑之苦。<a id="a-3L"></a>何以故。<a id="a-3M"></a>如来在世不令诸魔作饥馑难。<a id="a-3N"></a>是故如来以善方便随顺世间。<a id="a-3O"></a>虽受叚食不生爱著。<a id="a-3P"></a>不令婆罗门长者乃至一切人民及余诸天子众等。<a id="a-3Q"></a>起如是念。<a id="a-3R"></a>沙门瞿昙于其叚食爱乐作意。<a id="a-3S"></a>如来为令彼等不生念故。<a id="a-3T"></a>于昼夜中与苾刍众。<a id="a-3U"></a>常住三昧依止一心。<a id="a-3V"></a>寂而无动无高无下。<a id="a-3W"></a>前引于后后如于前。<a id="a-3X"></a>正念相应于一时中我住三昧。<a id="a-3Y"></a>有七万天子发清净心礼敬于我。<a id="a-3Z"></a>我即从三昧出为其如应宣说法要。<a id="a-3a"></a>彼诸天子于诸法中得法眼净。<a id="a-3b"></a>由此因缘。<a id="a-3c"></a>是故当知。<a id="a-3d"></a>诸佛如来现行乞食。<a id="a-3e"></a>但以善巧方便作利益故。<a id="a-3f"></a>又复一时有赞左摩拏嚩迦。<a id="a-3g"></a>于佛如来而生恶意当堕地狱。<a id="a-3h"></a>佛为救护其事云何。<a id="a-3i"></a>所谓如来怨亲平等无复少分障累可得。<a id="a-3j"></a>但为众生安乐利益。<a id="a-3k"></a>我于尔时为欲救护彼赞左摩拏嚩迦。<a id="a-3l"></a>故以我威神力令其得见。<a id="a-3m"></a>兢伽沙数世界诸佛如来。<a id="a-3n"></a>是诸如来大圆镜智中现彼所作业。<a id="a-3o"></a>以诸如来神通力故。<a id="a-3p"></a>令此摩拏嚩迦见自业已。<a id="a-3q"></a>即生悔心作如是言。<a id="a-3r"></a>今于此中真实显现。<a id="a-3s"></a>乃自思惟如来一切白法具足。<a id="a-3t"></a>云何我今但造恶业。<a id="a-3u"></a>于白法分而不能得。<a id="a-3v"></a>彼摩拏嚩迦。<a id="a-3w"></a>作是念时。<a id="a-3x"></a>即得清净正白梵行。<a id="a-3y"></a>于其梦中见佛现身。<a id="a-3z"></a>所有先起恶意之罪皆悉销灭。<a id="a-40"></a>命终已后免地狱报。<a id="a-41"></a>当知皆是如来神力而为救护。<a id="a-42"></a>何以故。<a id="a-43"></a>所谓如来。<a id="a-44"></a>以大悲方便不舍众生故。<a id="a-45"></a>又复一时有孙那利梵志。<a id="a-46"></a>于只陀林中彼以因缘而断其命。<a id="a-47"></a>佛时不知云何名为一切智耶。<a id="a-48"></a>所谓如来无碍正智皆悉具足无不知见。<a id="a-49"></a>如来随诸色相神通等事。<a id="a-4A"></a>皆以威神建立。<a id="a-4B"></a>今此孙那利梵志者。<a id="a-4C"></a>佛观是人寿量已尽决定命终。<a id="a-4D"></a>亦非如来不能了知。<a id="a-4E"></a>又欲以是因缘令诸外道摄伏其心止息自罪。</p>
  <p id="a4F">尔时如来以加持力。<a id="a-4G"></a>于七夜中不入聚落。<a id="a-4H"></a>是时有六十俱胝天人。<a id="a-4I"></a>过七夜已往诣佛所。<a id="a-4J"></a>到佛所已乃为随应宣说法要。<a id="a-4K"></a>即时各得智证三昧。<a id="a-4L"></a>又复何缘。<a id="a-4M"></a>如来昔曾于三月中食马麦耶。<a id="a-4N"></a>所谓如来欲令婆罗门长者等生希有心。<a id="a-4O"></a>又为成就利益事故。<a id="a-4P"></a>所以者何。<a id="a-4Q"></a>我于一时与五百苾刍见五百马。<a id="a-4R"></a>我观彼马宿世善根今已成熟。<a id="a-4S"></a>何以故。<a id="a-4T"></a>此五百马于前前世。<a id="a-4U"></a>已曾为人亲近供养先佛如来。<a id="a-4V"></a>于先佛所发菩提心。<a id="a-4W"></a>后因值遇彼恶知识。<a id="a-4X"></a>破坏善法造诸恶业。<a id="a-4Y"></a>以是报应今受马身。<a id="a-4Z"></a>又复此五百马。<a id="a-4a"></a>往昔曾于日藏菩萨所发大誓愿。<a id="a-4b"></a>以其宿世大愿力故。<a id="a-4c"></a>今复值遇日藏菩萨。<a id="a-4d"></a>以菩提法方便教化令得度脱。<a id="a-4e"></a>是五百马以菩萨威力及自愿力故。<a id="a-4f"></a>各能思念宿生中事。<a id="a-4g"></a>智上。<a id="a-4h"></a>我观彼马有是因缘。<a id="a-4i"></a>生悲愍心欲为化度。<a id="a-4j"></a>乃与苾刍往彼马所。<a id="a-4k"></a>以所食麦即取食之。<a id="a-4l"></a>我自食已而复授彼五百苾刍。<a id="a-4m"></a>时五百马以宿善根力故。<a id="a-4n"></a>见佛及苾刍众食是马麦。<a id="a-4o"></a>即时礼佛及诸苾刍。<a id="a-4p"></a>彼五百马过三月已。<a id="a-4q"></a>皆悉命终生兜率天。<a id="a-4r"></a>即从彼天来诣佛所。<a id="a-4s"></a>恭敬尊重瞻礼供养。<a id="a-4t"></a>佛即随应为说法要。<a id="a-4u"></a>是诸天子悉于阿耨多罗三藐三菩提。<a id="a-4v"></a>住不退转。<a id="a-4w"></a>如来为令此五百马成就如是大利益事故食马麦。<a id="a-4x"></a>智上。<a id="a-4y"></a>当知所有一切饮食。<a id="a-4z"></a>如来食者皆为最上食。<a id="a-50"></a>假使三千大千世界土及乳糖。<a id="a-51"></a>如来食者于是二种。<a id="a-52"></a>等无差别皆成上味。<a id="a-53"></a>何以故。<a id="a-54"></a>如来舌根常得上味。<a id="a-55"></a>是大人相以是缘故。<a id="a-56"></a>当知诸佛如来凡所受食皆为最上食。<a id="a-57"></a>我时谓阿难言。<a id="a-58"></a>汝舍转轮王位出家修道。<a id="a-59"></a>于诸众生起悲愍心。<a id="a-5A"></a>汝今食此马麦而得何味。<a id="a-5B"></a>阿难白佛言世尊。<a id="a-5C"></a>今此马麦甚为希有。<a id="a-5D"></a>我虽生于王宫昔未曾得此最上味。<a id="a-5E"></a>是时阿难食马麦已。<a id="a-5F"></a>于七日中得大喜乐。<a id="a-5G"></a>智上。<a id="a-5H"></a>我时与彼五百苾刍。<a id="a-5I"></a>夏安居已各还所止。<a id="a-5J"></a>是时五百苾刍众中有四十苾刍。<a id="a-5K"></a>食是马麦虽于其味作清净想。<a id="a-5L"></a>还复思念诸苦粝食。<a id="a-5M"></a>如是思念已于七夜中。<a id="a-5N"></a>各得阿罗汉果。<a id="a-5O"></a>智上。<a id="a-5P"></a>当知如来虽食马麦实非宿障报应之事。<a id="a-5Q"></a>但为众生作大利益。<a id="a-5R"></a>又令诸修净戒沙门婆罗门生希有心。<a id="a-5S"></a>复令一切众生如说能行。<a id="a-5T"></a>当知如来一切最胜。<a id="a-5U"></a>诸所施作不坏法行。<a id="a-5V"></a>又复何缘。<a id="a-5W"></a>如来一时谓迦葉言。<a id="a-5X"></a>我患背痛汝可为我说七觉支法。<a id="a-5Y"></a>此因缘者。<a id="a-5Z"></a>所谓尔时有八千天子而共集会。<a id="a-5a"></a>是诸天子先于佛法僧宝未生净信。<a id="a-5b"></a>当于尔时暂闻迦葉说七觉支法。<a id="a-5c"></a>而彼信心渐能开悟。<a id="a-5d"></a>即诣迦葉所。<a id="a-5e"></a>迦葉重复广为分别七觉支法。<a id="a-5f"></a>是八千天子。<a id="a-5g"></a>即时各得智证三昧。<a id="a-5h"></a>乃自思惟众生有病不能听法。<a id="a-5i"></a>若闻法者病得销除。<a id="a-5j"></a>如来是大法王犹故现病。<a id="a-5k"></a>令大迦葉说七觉支法。<a id="a-5l"></a>我等云何不乐听法。<a id="a-5m"></a>彼诸天子作是思惟已即于佛法心得清净。<a id="a-5n"></a>以是利益因故。<a id="a-5o"></a>如来乃现背痛。<a id="a-5p"></a>令大迦葉说七觉支法。<a id="a-5q"></a>当知皆是善巧方便。<a id="a-5r"></a>实非宿障报应之事。<a id="a-5s"></a>又复何缘。<a id="a-5t"></a>昔有庄严幢婆罗门。<a id="a-5u"></a>于一时中向佛世尊发不善语。<a id="a-5v"></a>佛于尔时不生恚碍。<a id="a-5w"></a>所谓如来于天人四众大集会中。<a id="a-5x"></a>已得忍力具足随观诸境不生恚碍。<a id="a-5y"></a>如来尔时于诸众生。<a id="a-5z"></a>住平等心救护心安住心柔软心勇猛心。<a id="a-60"></a>如来住是诸心时。<a id="a-61"></a>有四千众生发阿耨多罗三藐三菩提心。<a id="a-62"></a>以是利益因故。<a id="a-63"></a>如来乃于庄严幢婆罗门不生恚碍。<a id="a-64"></a>当知皆是如来善巧方便。<a id="a-65"></a>实非宿障报应之事。<a id="a-66"></a>复次智上。<a id="a-67"></a>我念昔为菩萨时。<a id="a-68"></a>彼提婆达多在在处处常随于我。<a id="a-69"></a>何以故。<a id="a-6A"></a>彼提婆达多虽来我所伺求娆害。<a id="a-6B"></a>而能令我圆满六波罗蜜多。<a id="a-6C"></a>能令无量众生得大利益。<a id="a-6D"></a>所谓若时欲令众生得大快乐。<a id="a-6E"></a>我不能行布施摄法。<a id="a-6F"></a>提婆达多即来我所。<a id="a-6G"></a>乞妻子奴婢头目手足。<a id="a-6H"></a>我于尔时皆悉能舍。<a id="a-6I"></a>以能舍故彼作是言。<a id="a-6J"></a>如是名为难行之行。<a id="a-6K"></a>能令众生起发善根。<a id="a-6L"></a>我作是施时。<a id="a-6M"></a>有无量众生起爱乐心。<a id="a-6N"></a>于布施行得净信解。<a id="a-6O"></a>又复若时我以菩提愿力住净戒行。<a id="a-6P"></a>提婆达多来诣我所欲破净戒。<a id="a-6Q"></a>我于尔时坚固不动不坏戒行。<a id="a-6R"></a>有无量众生见是事已悉住清净戒地。<a id="a-6S"></a>又复若时提婆达多。<a id="a-6T"></a>于我起其忿恚打骂。<a id="a-6U"></a>我于尔时不生嗔恨住忍辱心。<a id="a-6V"></a>有无量众生见是事已皆住忍行。<a id="a-6W"></a>所有精进禅定智慧等行。<a id="a-6X"></a>以提婆达多故我皆圆满。<a id="a-6Y"></a>及令无量众生得大利益。<a id="a-6Z"></a>智上。<a id="a-6a"></a>当知彼提婆达多虽于我所欲生娆害。<a id="a-6b"></a>而能令我增长善法。<a id="a-6c"></a>为诸众生作利益事。<a id="a-6d"></a>是故应知诸佛如来以善巧方便故。<a id="a-6e"></a>于诸众生随所施作。<a id="a-6f"></a>皆令不坏所有报应。<a id="a-6g"></a>又复如来。<a id="a-6h"></a>于众生界普遍观察。<a id="a-6i"></a>有某众生造如是因得如是报。<a id="a-6j"></a>随所观已设诸方便而为化度。<a id="a-6k"></a>智上。<a id="a-6l"></a>如我上说种种法门。<a id="a-6m"></a>皆是最胜善巧方便。<a id="a-6n"></a>如是法门不应于彼下劣善根众生前说。<a id="a-6o"></a>所以者何。<a id="a-6p"></a>所有众生虽种声闻缘觉相应善根。<a id="a-6q"></a>而亦不能于此最胜善巧方便中如理修学。<a id="a-6r"></a>何以故。<a id="a-6s"></a>非法器故。<a id="a-6t"></a>但当为彼修菩萨法者如实宣说。<a id="a-6u"></a>譬如盲人于夜分中虽有光明亦不能见一切境相。<a id="a-6v"></a>若有目人于其夜分得彼光明。<a id="a-6w"></a>而为照耀一切境相悉能观见。<a id="a-6x"></a>菩萨摩诃萨亦复如是。<a id="a-6y"></a>已修菩萨最胜行法。<a id="a-6z"></a>又能具足善巧方便。<a id="a-70"></a>所有诸佛胜行。<a id="a-71"></a>解脱法门悉能通达。<a id="a-72"></a>智上。<a id="a-73"></a>若有志求无上菩提诸善男子善女人。<a id="a-74"></a>爱乐法故纵在百千由旬之外。<a id="a-75"></a>若有宣说如是善巧方便法门处。<a id="a-76"></a>而亦不怖遥远即来听受。<a id="a-77"></a>何以故。<a id="a-78"></a>若人闻是法已。<a id="a-79"></a>即得广大光明所行清净。<a id="a-7A"></a>于佛法中离诸疑悔。<a id="a-7B"></a>是故当知所有天人四众之中。<a id="a-7C"></a>是法器者。<a id="a-7D"></a>即能爱乐听受此法。<a id="a-7E"></a>非法器者。<a id="a-7F"></a>虽复得闻不生爱乐。<a id="a-7G"></a>佛说是法时。<a id="a-7H"></a>有七万二千众生。<a id="a-7I"></a>发阿耨多罗三藐三菩提心。</p>
  <p id="a7J">尔时尊者阿难。<a id="a-7K"></a>白佛言世尊。<a id="a-7L"></a>此经何名。<a id="a-7M"></a>我等云何受持。<a id="a-7N"></a>佛言阿难。<a id="a-7O"></a>此名善巧方便波罗蜜多正法。<a id="a-7P"></a>亦名一切秘密最上波罗蜜多正法。<a id="a-7Q"></a>如是名字汝当受持。<a id="a-7R"></a>于后末世宣通流布。<a id="a-7S"></a>令诸众生得大利益。</p>
  <p id="a7T">佛说此经已。<a id="a-7U"></a>阿难等诸声闻。<a id="a-7V"></a>智上等诸菩萨摩诃萨。<a id="a-7W"></a>乃至世间天人阿修罗乾闼婆等一切大众。<a id="a-7X"></a>闻佛所说皆大欢喜信受奉行。</p>
 </body>
</html>