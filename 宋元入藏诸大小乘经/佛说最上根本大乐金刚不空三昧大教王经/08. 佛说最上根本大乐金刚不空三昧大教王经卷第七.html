<!doctype html>
<html id="z3IBUn1jL" data-ver="524">
 <head>
  <meta charset="utf-8">
  <meta author="法贤">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说最上根本大乐金刚不空三昧大教王经卷第七</h1>
  <h2 id="a2">最上成就印相分第二十四</h2>
  <p id="a3">尔时金刚手菩萨。<a id="a-4"></a>宣说此决定不空最上善巧微妙广大不可思议甚深之法。<a id="a-5"></a>所有尽无尽成就法。<a id="a-6"></a>皆悉能成。<a id="a-7"></a>行人当随意随处。<a id="a-8"></a>结跏趺坐心意调柔。<a id="a-9"></a>然后以左手结坚固一切智印。<a id="a-A"></a>安于左胯之侧。<a id="a-B"></a>右手戏掷金刚杵。<a id="a-C"></a>以金刚三业成就故。<a id="a-D"></a>是即金刚萨埵。<a id="a-E"></a>依如是法仪。<a id="a-F"></a>速成坚固不退。<a id="a-G"></a>乃至诸大菩萨及如来地。<a id="a-H"></a>于诸成就得大自在。<a id="a-I"></a>如是金刚萨埵一切处坚固。<a id="a-J"></a>行人设复未入曼拏罗。<a id="a-K"></a>修此大印者。<a id="a-L"></a>得诸佛恭敬供养。<a id="a-M"></a>获一切圣财大乐自在。<a id="a-N"></a>此大秘密印三界中最上。<a id="a-O"></a>成就此大印。<a id="a-P"></a>与金刚萨埵等无有异。<a id="a-Q"></a>所有诸成就及种种事业大妙乐等。<a id="a-R"></a>以此大印故皆悉圆满。<a id="a-S"></a>所求之法无不成就。</p>
  <p id="aT">复说金刚萨埵根本大印。<a id="a-U"></a>以此印故。<a id="a-V"></a>于一切曼拏罗。<a id="a-W"></a>所有三昧钩召入寤敬爱等。<a id="a-X"></a>种种成就法皆得圆满。<a id="a-Y"></a>亦名金刚秘密三昧印。<a id="a-Z"></a>其印当十指相合。<a id="a-a"></a>名为金刚合掌。<a id="a-b"></a>又复十指相交如拳。<a id="a-c"></a>名为金刚缚。<a id="a-d"></a>以此金刚缚。<a id="a-e"></a>展二头指及二拇指。<a id="a-f"></a>复屈二中指入于掌内。<a id="a-g"></a>与二拇指相捻。<a id="a-h"></a>二头指平正如金刚杵。<a id="a-i"></a>是名金刚萨埵根本大印。<a id="a-j"></a>即此根本大印。<a id="a-k"></a>复二中指如钩。<a id="a-l"></a>安于本心如作钩召势。<a id="a-m"></a>是名金刚钩印。<a id="a-n"></a>此金刚钩印。<a id="a-o"></a>与金刚萨埵作大爱乐。<a id="a-p"></a>若用此钩印及心明作钩召时。<a id="a-q"></a>金刚萨埵生大爱敬。<a id="a-r"></a>速降曼拏罗。<a id="a-s"></a>当得金刚萨埵大欲大乐。<a id="a-t"></a>如是钩召已。<a id="a-u"></a>所有一切如来及诸菩萨乃至一切有情。<a id="a-v"></a>悉皆平等速得钩召。<a id="a-w"></a>若钩召不降赴者速得破坏。</p>
  <p id="ax">复说大乐金刚三昧心阏伽印。<a id="a-y"></a>先当二手作如金刚钵相。<a id="a-z"></a>然结前金刚印。<a id="a-10"></a>后以二中指如花枝。<a id="a-11"></a>当以心明加持。<a id="a-12"></a>以此三昧阏伽印。<a id="a-13"></a>若授灌顶者。<a id="a-14"></a>是人得一切自在。<a id="a-15"></a>此印功用亦如前印。<a id="a-16"></a>于一切法皆得用之。</p>
  <p id="a17">复说入曼拏罗幡印。<a id="a-18"></a>当右手竖三指如幡。<a id="a-19"></a>拇指与小指头相捻。<a id="a-1A"></a>作嬉戏歌舞。<a id="a-1B"></a>入于曼拏罗而先顶礼本尊。<a id="a-1C"></a>若结此印入曼拏罗者。<a id="a-1D"></a>即成金刚阿阇梨定成供养事。<a id="a-1E"></a>然后随力随意。<a id="a-1F"></a>以香华幖帜等当献供养。<a id="a-1G"></a>复用结幡印。<a id="a-1H"></a>顶礼于本尊而发是言。<a id="a-1I"></a>我今顶礼本尊。<a id="a-1J"></a>言已即作金刚合掌安于顶上。<a id="a-1K"></a>顶礼金刚萨埵及诸如来而伸称赞。<a id="a-1L"></a>然后二手作金刚缚。<a id="a-1M"></a>拇指相交。<a id="a-1N"></a>各屈头指。<a id="a-1O"></a>安自顶上如戴宝冠。<a id="a-1P"></a>复改金刚拳。<a id="a-1Q"></a>于顶左右而作系鬘相。<a id="a-1R"></a>复如垂带势。<a id="a-1S"></a>作是印法已。<a id="a-1T"></a>当想如金刚萨埵授已灌顶。<a id="a-1U"></a>然后以大乐金刚甘露水自灌其顶。<a id="a-1V"></a>作灌顶已。<a id="a-1W"></a>所有金刚阿阇梨法皆得成就。</p>
  <p id="a1X">又复若为弟子授灌顶者。<a id="a-1Y"></a>当以金刚合掌作顶礼印。<a id="a-1Z"></a>以众妙花授与灌顶。<a id="a-1a"></a>如是印法及诸曼拏罗仪。<a id="a-1b"></a>即成一切成就自在。<a id="a-1c"></a>是名金刚萨埵印成就仪。</p>
  <p id="a1d">复说印法。<a id="a-1e"></a>若欲召请金刚萨埵者。<a id="a-1f"></a>行人当跏趺而坐。<a id="a-1g"></a>结大乐秘密金刚钩印。<a id="a-1h"></a>及诵心明而作钩召。<a id="a-1i"></a>然后依法献种种歌舞等供养而伸称赞。<a id="a-1j"></a>复结嬉戏印作礼持诵。<a id="a-1k"></a>以金刚歌舞等供养故。<a id="a-1l"></a>所作之法即得成就。<a id="a-1m"></a>即说最上秘密金刚歌曰。</p>
  <p id="a1n">萨哩嚩(二合引)努啰(引)誐稣珂素(引)怛摩(二合)那娑(引一句)怛鑁(二合)嚩日啰(二合)萨埵波啰摩稣啰多(二)婆嚩弥(引)摩贺(引)稣珂涅哩(二合)除(引)萨啰(二合)野捺(三)钵啰(二合)底钵爹悉[亭*也]左罗具钵啰(二合)拏多(四)</p>
  <p id="a1o">如是金刚歌。<a id="a-1p"></a>若常赞咏者。<a id="a-1q"></a>得大乐尊坚固爱敬作诸成就。<a id="a-1r"></a>此大秘密歌常持于本心。<a id="a-1s"></a>若于赞叹时令唇齿相合。<a id="a-1t"></a>依诸仪轨不离金刚语。<a id="a-1u"></a>善成诸部法咏吽字等歌。<a id="a-1v"></a>随力而作随其所欲。<a id="a-1w"></a>以调顺语业微出其声。<a id="a-1x"></a>令梵音和雅歌咏金刚萨埵法。<a id="a-1y"></a>此最上成就歌。<a id="a-1z"></a>当于一切处随意持诵。<a id="a-20"></a>当用金刚萨埵大印。<a id="a-21"></a>其印左手作智拳。<a id="a-22"></a>右手持金刚杵。<a id="a-23"></a>以此印明当作成就法。</p>
  <p id="a24">如是等印皆依本尊法。<a id="a-25"></a>及用心明所作皆成复说一切如来印相。<a id="a-26"></a>其印以二手。<a id="a-27"></a>先作一切如来金刚智拳。<a id="a-28"></a>如金刚宝灌顶法而作灌顶。<a id="a-29"></a>灌于五处。<a id="a-2A"></a>复作合掌如供养势。<a id="a-2B"></a>磔开其手却作二拳。<a id="a-2C"></a>左拳向外竖立头指。<a id="a-2D"></a>右拳向内安于本心。<a id="a-2E"></a>成印。<a id="a-2F"></a>此一切如来智拳大印。<a id="a-2G"></a>是决定不空。<a id="a-2H"></a>结此印时获不退地。<a id="a-2I"></a>当证阿耨多罗三藐三菩提。<a id="a-2J"></a>是人不可见远离诸禁缚。<a id="a-2K"></a>乃至诸魔军亦不能娆乱又复结此印者。<a id="a-2L"></a>当观如佛。<a id="a-2M"></a>若供养此人。<a id="a-2N"></a>当如供养诸佛菩萨。<a id="a-2O"></a>如是大印仪。<a id="a-2P"></a>所有三昧印莲华印金刚印。<a id="a-2Q"></a>皆亦如是所谓羯磨印者。<a id="a-2R"></a>先二手平仰。<a id="a-2S"></a>二拇指舒向于头指。<a id="a-2T"></a>安于本心已。<a id="a-2U"></a>复作如宝灌顶成印。</p>
  <p id="a2V">又复如前二手平仰各微屈头节。<a id="a-2W"></a>二中指相结如金刚莲华。<a id="a-2X"></a>即成法印。<a id="a-2Y"></a>即说此印明曰。</p>
  <p id="a2Z">阿(引)呼(引)怛囕(二合引)纥哩(二合引)吽(引一句)</p>
  <p id="a2a">又复改羯磨印。<a id="a-2b"></a>以左手作金刚拳。<a id="a-2c"></a>屈拇指入拳内。<a id="a-2d"></a>此成一切如来智拳大印。</p>
  <p id="a2e">又复以右手如捻衣角。<a id="a-2f"></a>钩于本心。<a id="a-2g"></a>而复展手作触地相。<a id="a-2h"></a>此成降诸魔军印。</p>
  <p id="a2i">又复不改此印。<a id="a-2j"></a>而复仰手成印。<a id="a-2k"></a>是名出生印。<a id="a-2l"></a>亦名施愿印。<a id="a-2m"></a>亦名授记印。<a id="a-2n"></a>复以此印作捻衣角。<a id="a-2o"></a>如开莲华势成印。<a id="a-2p"></a>是名出生法印。<a id="a-2q"></a>亦名清净诸法印。<a id="a-2r"></a>复以此印。<a id="a-2s"></a>竖三指如幡即成幡印。<a id="a-2t"></a>结此印。<a id="a-2u"></a>时所有愿求决定成就。</p>
  <p id="a2v">复说一切如来智拳大羯磨印成就。<a id="a-2w"></a>若用此印安病人身其病即差。<a id="a-2x"></a>若安于心诸毒销除。<a id="a-2y"></a>乃至邪印法等悉皆灭坏。<a id="a-2z"></a>即说明曰。</p>
  <p id="a30">唵(引)吽(引一句)</p>
  <p id="a31">用此明同前羯磨印法。<a id="a-32"></a>功能成就。<a id="a-33"></a>若结印持诵此明。<a id="a-34"></a>旋转于身获大辩才。<a id="a-35"></a>所有一切如来最上大密印。<a id="a-36"></a>悉得坚固。<a id="a-37"></a>如是若安于诸根得诸根圆满。<a id="a-38"></a>若称念诸佛已。<a id="a-39"></a>旋转诸方复安于本心。<a id="a-3A"></a>或自求成就或为他作。<a id="a-3B"></a>皆悉得大悦乐。<a id="a-3C"></a>乃至证佛菩提。<a id="a-3D"></a>若结此印观想诸佛。<a id="a-3E"></a>当了五蕴如陶师轮。<a id="a-3F"></a>然后身作礼敬口诵大明一心正念观想。<a id="a-3G"></a>住于舍念戒精进慈定智慧方便力。<a id="a-3H"></a>坚固出生陀罗尼门。<a id="a-3I"></a>满足十地行四无碍解十八不共法。<a id="a-3J"></a>以毗首羯磨法广饶益众生。<a id="a-3K"></a>以金刚三业作大佛事。<a id="a-3L"></a>即说诸大明曰。</p>
  <p id="a3M">唵(引)冒地唧多嚩日哩(二合引一句)</p>
  <p id="a3N">唵(引)三满多跋[打-丁+柰]啰(二合)左哩曳(二合一句)</p>
  <p id="a3O">唵(引)进多(引)摩尼(一句)</p>
  <p id="a3P">唵(引)阿[寧*也]噜提(一句)</p>
  <p id="a3Q">唵(引)惹(引)底尾嚩哩帝(二合引一句)</p>
  <p id="a3R">唵(引)萨哩嚩(二合)尾倪也(二合)儞(引一句)</p>
  <p id="a3S">唵(引)尾啰(引)誐达哩摩(二合)帝(一句)</p>
  <p id="a3T">唵(引)尾(引)哩也(二合)葛嚩济(引一句)</p>
  <p id="a3U">唵(引)萨哩嚩(二合)誐(引)弥儞(引一句)</p>
  <p id="a3V">唵(引)嚩日啰(二合)[打-丁+柰]哩(二合)茶唧帝吽(一句)</p>
  <p id="a3W">唵(引)萨哩嚩(二合)怛他(引)誐帝(一句)</p>
  <p id="a3X">唵(引)莎婆(引)嚩戍驮达哩摩(二合)多(引)倪也(二合引)那尾戍地(一句)</p>
  <p id="a3Y">唵(引)达哩摩(二合)尾输驮[寧*也](一句)</p>
  <p id="a3Z">唵(引)尾逊婆嚩日哩(二合)尼发吒(半音一句)</p>
  <p id="a3a">唵(引)哥(引)摩啰(引)儗(引一句)</p>
  <p id="a3b">唵(引)[口*弱]嚩日哩(二合引一句)</p>
  <p id="a3c">唵(引)吽萨哩嚩(二合)[打-丁+柰](引)摩[寧*也]。</p>
  <p id="a3d">唵(引)纥哩(二合一句)</p>
  <p id="a3e">唵(引)阿哥(引)啰目契(引一句)</p>
  <p id="a3f">唵(引)钵啰(二合)倪也(二合引)播(引)啰弥帝(引一句)阿鑁吽唵(引)阿(引一句)</p>
  <p id="a3g">唵(引)萨哩嚩(二合)怛他(引)誐多哥(引)野(引)儗哩(二合引一句)</p>
  <p id="a3h">唵(引)萨哩嚩(二合)怛他(引)誐多嚩(引)儗尾(二合)戍地(引一句)</p>
  <p id="a3i">唵(引)萨哩嚩(二合)怛他(引)誐多唧多嚩日哩(二合引)</p>
  <p id="a3j">阿(引一句)</p>
  <p id="a3k">如是一切如来语印法鼓。<a id="a-3l"></a>出微妙之音有微妙之义。<a id="a-3m"></a>是大法语是诸佛心。<a id="a-3n"></a>能决定成就所作事业。<a id="a-3o"></a>当依法持诵念诸佛已。<a id="a-3p"></a>然后以一切如来正念及一切如来印。<a id="a-3q"></a>而作成就。</p>
  <p id="a3r">复说金刚火焰日轮印相。<a id="a-3s"></a>先结金刚大印。<a id="a-3t"></a>复改作三昧印。<a id="a-3u"></a>后复作金刚缚已。<a id="a-3v"></a>诸指皆如火焰轮。<a id="a-3w"></a>二中指如金刚杵成印。<a id="a-3x"></a>此印能调伏三界。<a id="a-3y"></a>亦能作敬爱金刚萨埵。</p>
  <p id="a3z">又复不改前印。<a id="a-40"></a>左手作拳。<a id="a-41"></a>头指竖立如期克相。<a id="a-42"></a>右手如钩成印。<a id="a-43"></a>是名降三界印。<a id="a-44"></a>此印能钩召一切。</p>
  <p id="a45">又复二手作忿怒拳已。<a id="a-46"></a>复作金刚钩。<a id="a-47"></a>如期克相成印。<a id="a-48"></a>是名金刚钩印。<a id="a-49"></a>此印善作一切事。<a id="a-4A"></a>能作诸成就。</p>
  <p id="a4B">又复作金刚合掌。<a id="a-4C"></a>十指如火焰成印。<a id="a-4D"></a>是名颦眉菩萨印。<a id="a-4E"></a>此印善作种种事。<a id="a-4F"></a>善调伏诸恶。</p>
  <p id="a4G">又复作金刚合掌。<a id="a-4H"></a>复左手如钩势成印。<a id="a-4I"></a>此印能钩召一切。<a id="a-4J"></a>亦能作入寤法。<a id="a-4K"></a>悉得成就。</p>
  <p id="a4L">又复左手作金刚拳。<a id="a-4M"></a>右手如三叉成印。<a id="a-4N"></a>此印能脱一切枷锁禁缚。</p>
  <p id="a4O">又复二手如开敷莲华成印。<a id="a-4P"></a>此印能断一切烦恼。</p>
  <p id="a4Q">又复二手作金刚缚。<a id="a-4R"></a>二拇指相并成印。<a id="a-4S"></a>亦名降三界印。<a id="a-4T"></a>此印善作钩召调伏最上成就。</p>
  <p id="a4U">又复右手头指。<a id="a-4V"></a>钩左手头指。<a id="a-4W"></a>如挽弓势成印。<a id="a-4X"></a>此印善作钩召。<a id="a-4Y"></a>亦能作诸敬爱。</p>
  <p id="a4Z">又复如降三界印。<a id="a-4a"></a>右手作金刚拳展臂。<a id="a-4b"></a>以小指安左手背成印。<a id="a-4c"></a>此印善破诸恶邪印。<a id="a-4d"></a>善作诸成就。</p>
  <p id="a4e">又复二手作金刚缚。<a id="a-4f"></a>柔软紧密成印。<a id="a-4g"></a>是名金刚成就印。</p>
  <p id="a4h">又复二手作金刚缚。<a id="a-4i"></a>二拇指与头指。<a id="a-4j"></a>如金刚杵成印。<a id="a-4k"></a>此印能破坏诸恶。<a id="a-4l"></a>所有幡印与铃印。<a id="a-4m"></a>皆作最胜法。<a id="a-4n"></a>亦能破坏诸恶。<a id="a-4o"></a>三界中殊胜。<a id="a-4p"></a>是金刚萨埵灌顶印。</p>
  <p id="a4q">又复金刚部贤圣印。<a id="a-4r"></a>二手作金刚拳。<a id="a-4s"></a>依此法仪本部贤圣。<a id="a-4t"></a>以金刚宝作灌顶。<a id="a-4u"></a>作金刚合掌。<a id="a-4v"></a>以净帛覆面。<a id="a-4w"></a>二拇指如金刚。<a id="a-4x"></a>当作金刚灌顶已。<a id="a-4y"></a>然后依法作礼。<a id="a-4z"></a>受持金刚杵。<a id="a-50"></a>乃随力献阿阇梨供养。<a id="a-51"></a>即得成一切法。</p>
  <p id="a52">如是等诸部印相。<a id="a-53"></a>皆依法结同大明用。<a id="a-54"></a>即得所作成就。</p>
  <p data-pb></p>
  <h2 id="a55">最上秘密仪轨分第二十五</h2>
  <p id="a56">尔时诸如来　　及大菩萨众</p>
  <p id="a57">金刚贤圣等　　共异口同音</p>
  <p id="a58">发如是问言　　金刚手菩萨</p>
  <p id="a59">如仁者所说　　最上羯磨法</p>
  <p id="a5A">善作诸成就　　其所说仪轨</p>
  <p id="a5B">微妙真实理　　从无相之法</p>
  <p id="a5C">而现诸仪轨　　是仪轨云何</p>
  <p id="a5D">何名最上教　　复何为根本</p>
  <p id="a5E">何名本无有　　复名金刚手</p>
  <p id="a5F">以何为大欲　　复何名大乐</p>
  <p id="a5G">何名为善贤　　何名高举势</p>
  <p id="a5H">何名诸法中　　自在金刚手</p>
  <p id="a5I">内外大心明　　云何而出生</p>
  <p id="a5J">根本微妙歌　　何说复何义</p>
  <p id="a5K">大金刚三昧　　此法名何等</p>
  <p id="a5L">云何菩提心　　云何三摩地</p>
  <p id="a5M">云何菩提行　　以何降魔军</p>
  <p id="a5N">云何证菩提　　云何本部生</p>
  <p id="a5O">云何欲解脱　　何者三种名</p>
  <p id="a5P">云何一切处　　大金刚大乐</p>
  <p id="a5Q">何不空三昧　　何八曼拏罗</p>
  <p id="a5R">当有何果利　　及成就仪轨</p>
  <p id="a5S">大秘密真理　　以何而演说</p>
  <p id="a5T">云何本尊法　　诸部复云何</p>
  <p id="a5U">云何灌顶理　　云何贤圣众</p>
  <p id="a5V">云何五秘密　　何名虚空藏</p>
  <p id="a5W">如何幖帜法　　一切钩召法</p>
  <p id="a5X">云何诸供养　　云何见前法</p>
  <p id="a5Y">云何成就仪　　云何非勤苦</p>
  <p id="a5Z">如是诸秘密　　最上真实理</p>
  <p id="a5a">为成微妙字　　而广利众生</p>
  <p id="a5b">如上为宣说　　是时金刚手</p>
  <p id="a5c">受诸佛劝请　　为利众生故</p>
  <p id="a5d">而说如上法</p>
  <p id="a5e">所言仪轨者　　谓诸法仪轨</p>
  <p id="a5f">是无仪轨法　　饶益诸众生</p>
  <p id="a5g">而现诸仪轨　　由如是仪轨</p>
  <p id="a5h">清净诸法故</p>
  <p id="a5i">言最上教者　　谓摄一切法</p>
  <p id="a5j">出生佛菩萨　　秘密真实理</p>
  <p id="a5k">是名最上教</p>
  <p id="a5l">所言根本者　　谓即真实智</p>
  <p id="a5m">遍满虚空界　　如金刚坚固</p>
  <p id="a5n">是大欲大乐　　最上微妙字</p>
  <p id="a5o">即金刚萨埵　　诸仪轨实理</p>
  <p id="a5p">所言本无者　　如虚空本性</p>
  <p id="a5q">谓金刚萨埵　　是大坚固身</p>
  <p id="a5r">是名本无有　　言金刚手者</p>
  <p id="a5s">是即大自在　　善施诸成就</p>
  <p id="a5t">是金刚部主　　爱乐微妙字</p>
  <p id="a5u">所言大欲者　　谓离诸过失</p>
  <p id="a5v">了达究竟法　　是名为大欲</p>
  <p id="a5w">所言大乐者　　谓真实妙理</p>
  <p id="a5x">即金刚萨埵　　出生所依故</p>
  <p id="a5y">所言善贤者　　谓清净法界</p>
  <p id="a5z">解脱诸如来　　遍满普贤身</p>
  <p id="a60">其高举势者　　谓所有成就</p>
  <p id="a61">最上自在印　　钩召诸成就</p>
  <p id="a62">是名高举势</p>
  <p id="a63">所言诸法中　　自在金刚手</p>
  <p id="a64">谓即根本教　　真实微妙理</p>
  <p id="a65">若至心诵持　　获一切功德</p>
  <p id="a66">是名诸法中　　自在金刚手</p>
  <p id="a67">所言菩提心　　谓不可思议</p>
  <p id="a68">广大甚深法　　成就诸妙乐</p>
  <p id="a69">能变化一切　　清净菩提心</p>
  <p id="a6A">由是而坚固　　作诸殊胜业</p>
  <p id="a6B">安住三摩地　　即此三摩地</p>
  <p id="a6C">金刚智出生　　从金刚所生</p>
  <p id="a6D">名金刚萨埵　　此即诸佛身</p>
  <p id="a6E">是名菩提心</p>
  <p id="a6F">所言大金刚　　谓摄诸有情</p>
  <p id="a6G">令修我教法　　秘密真实理</p>
  <p id="a6H">若常修习者　　即成大金刚</p>
  <p id="a6I">所言菩提行　　谓观诸有情</p>
  <p id="a6J">染着诸烦恼　　为利益彼故</p>
  <p id="a6K">常行普贤行　　是名菩提行</p>
  <p id="a6L">所言降魔者　　谓即诸魔心</p>
  <p id="a6M">是心即如来　　若能调伏心</p>
  <p id="a6N">无复诸魔娆　　是即降魔军</p>
  <p id="a6O">所言证菩提　　谓解悟本心</p>
  <p id="a6P">坚固菩提智　　了真实妙理</p>
  <p id="a6Q">即成等正觉　　是名证菩提</p>
  <p id="a6R">又言金刚手　　谓调伏诸恶</p>
  <p id="a6S">令迷者悟解　　诸佛金刚杵</p>
  <p id="a6T">坚固菩提心　　诸佛所付授</p>
  <p id="a6U">是法界真理　　受持为器仗</p>
  <p id="a6V">成就诸法故　　是名金刚手</p>
  <p id="a6W">所言本部生　　谓智度为母</p>
  <p id="a6X">方便解为父　　从金刚手法</p>
  <p id="a6Y">出生诸部法　　是名本部生</p>
  <p id="a6Z">所言欲解脱　　谓大欲大乐</p>
  <p id="a6a">善获诸成就　　诸成就乐句</p>
  <p id="a6b">是即大乐法　　是名欲解脱</p>
  <p id="a6c">所言三种名　　谓三世无边</p>
  <p id="a6d">而悉能调伏　　而作三界主</p>
  <p id="a6e">复名为三宝　　复名为三界</p>
  <p id="a6f">能作诸成坏　　是为三种名</p>
  <p id="a6g">所言一切处　　大金刚大乐</p>
  <p id="a6h">谓一切有情　　欲广大利益</p>
  <p id="a6i">其心无定止　　若于一切处</p>
  <p id="a6j">安住坚固心　　了达真实义</p>
  <p id="a6k">是名一切处</p>
  <p id="a6l">所言根本歌　　及内外心明</p>
  <p id="a6m">谓三有最胜　　成就大自在</p>
  <p id="a6n">菩萨利有情　　是大欲大乐</p>
  <p id="a6o">秘密微妙句　　吽字歌心明</p>
  <p id="a6p">乃至外心明　　皆真实理智</p>
  <p id="a6q">以外秘密心　　而生悦乐故</p>
  <p id="a6r">所作皆成就　　名根本歌等</p>
  <p id="a6s">其不空三昧　　谓作成就法</p>
  <p id="a6t">以微妙大乐　　所作获成就</p>
  <p id="a6u">非勤苦而得　　此大三昧法</p>
  <p id="a6v">诸佛不能越　　名不空三昧</p>
  <p id="a6w">八曼拏罗者　　谓随其处所</p>
  <p id="a6x">但以随分力　　各称彼根性</p>
  <p id="a6y">随时作诸法　　即现贤圣众</p>
  <p id="a6z">其所得果报　　获大究竟福</p>
  <p id="a70">作此曼拏罗　　先观察十方</p>
  <p id="a71">当从北起首　　而乃絣四线</p>
  <p id="a72">分列八坛相　　皆依本仪法</p>
  <p id="a73">依本尊相应　　想成曼拏罗</p>
  <p id="a74">作诸成就法　　即此曼拏罗</p>
  <p id="a75">是大真实理</p>
  <p id="a76">所言大秘密　　谓诸秘密法</p>
  <p id="a77">而本无所有　　是大乐金刚</p>
  <p id="a78">即同普贤身　　金刚众大主</p>
  <p id="a79">是名大秘密</p>
  <p id="a7A">所言本尊法　　谓根本最胜</p>
  <p id="a7B">曼拏罗之主　　是最上大欲</p>
  <p id="a7C">是大适悦心　　而常现笑容</p>
  <p id="a7D">其身如月色　　众宝严身相</p>
  <p id="a7E">光明普照耀　　是三有最胜</p>
  <p id="a7F">施诸妙乐境　　善成微妙句</p>
  <p id="a7G">故号为本尊</p>
  <p id="a7H">所言灌顶理　　谓佛宝功德</p>
  <p id="a7I">三界无比法　　唯此宝最胜</p>
  <p id="a7J">受佛灌顶者　　而证法王位</p>
  <p id="a7K">是名灌顶理</p>
  <p id="a7L">所言三摩地　　当结跏趺坐</p>
  <p id="a7M">而结禅定印　　以左手押右</p>
  <p id="a7N">观想金刚手　　是名三摩地</p>
  <p id="a7O">所言贤圣众　　谓金刚贤圣</p>
  <p id="a7P">是真实义智　　善悟解一切</p>
  <p id="a7Q">诸成就最胜　　一切大吉祥</p>
  <p id="a7R">具诸法圣财　　一切法中最</p>
  <p id="a7S">所有成就法　　皆贤圣印相</p>
  <p id="a7T">即金刚萨埵　　秘密大主宰</p>
  <p id="a7U">所言五秘密　　谓毗卢遮那</p>
  <p id="a7V">及不动如来　　宝生无量寿</p>
  <p id="a7W">不空成就等　　是名五秘密</p>
  <p id="a7X">所言诸部者　　谓一切如来</p>
  <p id="a7Y">真实之妙理　　成金刚萨埵</p>
  <p id="a7Z">毗卢遮那佛　　不动如来部</p>
  <p id="a7a">宝生无量寿　　不空成就等</p>
  <p id="a7b">真理亦如是　　又金刚部主</p>
  <p id="a7c">善调诸恶者　　以纯善方便</p>
  <p id="a7d">如日而普照　　此金刚部尊</p>
  <p id="a7e">饶益诸有情　　善成诸教法</p>
  <p id="a7f">毗首金刚部　　是摄大方便</p>
  <p id="a7g">观自在菩萨　　依众莲华部</p>
  <p id="a7h">获最上成就　　观自在菩萨</p>
  <p id="a7i">即金刚萨埵　　莲华部真理</p>
  <p id="a7j">摄三摩地智　　莲华部清净</p>
  <p id="a7k">能净诸有情</p>
  <p id="a7l">所言虚空藏　　谓即大圣财</p>
  <p id="a7m">遍满于虚空　　虚空藏菩萨</p>
  <p id="a7n">是大灌顶法　　所有宝生部</p>
  <p id="a7o">是无尽宝藏　　大灌顶法幢</p>
  <p id="a7p">善摄一切愿　　即金刚萨埵</p>
  <p id="a7q">于诸曼拏罗　　常施真实理</p>
  <p id="a7r">金刚部灌顶　　宝生无量寿</p>
  <p id="a7s">真理亦如是</p>
  <p id="a7t">根本诸幖帜　　是最上成就</p>
  <p id="a7u">以妙真实理　　是自在器仗</p>
  <p id="a7v">五种大秘密　　即是金刚杵</p>
  <p id="a7w">其诸部幖帜　　谓真实理智</p>
  <p id="a7x">诸佛毗首行　　即证大菩提</p>
  <p id="a7y">而彼金刚部　　宝部莲华部</p>
  <p id="a7z">善摄一切义　　成就秘密法</p>
  <p id="a80">所言钩召法　　谓诸秘密仪</p>
  <p id="a81">以金刚钩铃　　而作于钩召</p>
  <p id="a82">所言诸供养　　谓诸秘密仪</p>
  <p id="a83">适悦而供养　　种种歌舞等</p>
  <p id="a84">所言见前法　　谓诸秘密仪</p>
  <p id="a85">各用于本印　　然后当一心</p>
  <p id="a86">持诵真实理　　又复诸如来</p>
  <p id="a87">诸成就见前　　以大三昧法</p>
  <p id="a88">真实微妙理　　是根本真空</p>
  <p id="a89">金刚萨埵性　　是即普贤身</p>
  <p id="a8A">亦为金刚主</p>
  <p id="a8B">所言成就法　　谓诸仪轨中</p>
  <p id="a8C">所作成就事　　当依本尊法</p>
  <p id="a8D">而作诸成就　　但随所住处</p>
  <p id="a8E">诸仪轨皆成　　依法持铃杵</p>
  <p id="a8F">觉悟于世间　　欲成就诸法</p>
  <p id="a8G">速成根本教</p>
  <p id="a8H">所言非勤苦　　谓所作成就</p>
  <p id="a8I">而不须加行　　随意随处所</p>
  <p id="a8J">随欲随饮食　　乃至四威仪</p>
  <p id="a8K">语言及戏笑　　但发至诚心</p>
  <p id="a8L">住等引相应　　依本尊仪法</p>
  <p id="a8M">如是相应理　　速成一切法</p>
  <p id="a8N">此根本大教　　是甚深秘密</p>
  <p id="a8O">若依法修习　　所愿皆圆满</p>
  <p id="a8P">所有诸如来　　及诸大菩萨</p>
  <p id="a8Q">常受持此法　　是最上大乐</p>
  <p id="a8R">真实微妙句　　大欲大妙乐</p>
 </body>
</html>