<!doctype html>
<html id="z3IBUmUjG" data-ver="764">
 <head>
  <meta charset="utf-8">
  <meta author="法贤">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说最上根本大乐金刚不空三昧大教王经卷第二</h1>
  <h2 id="a2">降伏三界金刚三昧大仪轨分第三</h2>
  <p id="a3">尔时释迦牟尼佛。<a id="a-4"></a>说一切法平等最胜摄般若波罗蜜多法门。<a id="a-5"></a>谓贪无性故。<a id="a-6"></a>嗔亦无性。<a id="a-7"></a>嗔无性故。<a id="a-8"></a>痴亦无性。<a id="a-9"></a>痴无性故。<a id="a-A"></a>诸法亦无性。<a id="a-B"></a>诸法无性故。<a id="a-C"></a>般若波罗蜜多亦无性。<a id="a-D"></a>若人于如是般若波罗蜜多法门。<a id="a-E"></a>听闻受持读诵记念者。<a id="a-F"></a>是人设造杀害三界一切众生。<a id="a-G"></a>所有之业亦不复受。<a id="a-H"></a>不堕诸恶趣。<a id="a-I"></a>速证阿耨多罗三藐三菩提。</p>
  <p id="aJ">尔时金刚手菩萨。<a id="a-K"></a>闻佛说此真实理法门已。<a id="a-L"></a>即现颦眉利牙喜怒之相。<a id="a-M"></a>于莲花上立。<a id="a-N"></a>如张弩势。<a id="a-O"></a>结降三界印而说心明曰。</p>
  <p id="aP">吽(引)</p>
  <p id="aQ">说此心明时。<a id="a-R"></a>三界诸天主及三界主乃至大自在天。<a id="a-S"></a>悉皆钩召入于曼拏罗中。<a id="a-T"></a>以调伏法皆令调伏。<a id="a-U"></a>与作安慰令住三昧复现大忿怒相。<a id="a-V"></a>于是大自在天及三界天主并诸眷属。<a id="a-W"></a>见金刚手菩萨作大忿怒相降伏三界。<a id="a-X"></a>皆悉惊怖发声告言。<a id="a-Y"></a>金刚手菩萨救护我等。<a id="a-Z"></a>我等归依于佛受佛圣旨安住三昧。<a id="a-a"></a>所有诸摩怛哩等。<a id="a-b"></a>见菩萨现忿怒相。<a id="a-c"></a>皆大惊怖苦恼迷闷。<a id="a-d"></a>彼邪明邪印咸皆破坏。<a id="a-e"></a>乃至宿曜执持及诸病苦。<a id="a-f"></a>一切毒药皆令销除。<a id="a-g"></a>是时诸摩怛哩等。<a id="a-h"></a>亦发声告言。<a id="a-i"></a>金刚手菩萨救护我等。<a id="a-j"></a>从今已后归依于佛愿赐加被。</p>
  <p id="ak">尔时金刚手菩萨现微笑相。<a id="a-l"></a>引诸天等入曼拏罗令住三昧。<a id="a-m"></a>以宝部法授与灌顶。<a id="a-n"></a>复以金刚部法授其灌顶。<a id="a-o"></a>令尽众生界作大饶益事。<a id="a-p"></a>安外金刚部中。<a id="a-q"></a>是时金刚手菩萨。<a id="a-r"></a>化一明王作忿怒降三界相。<a id="a-s"></a>具种种庄严作大威猛。<a id="a-t"></a>利牙咬唇须发赤竖。<a id="a-u"></a>执金刚杵钩剑刀杖刍哩迦等。<a id="a-v"></a>是大明王依金刚手曼拏罗仪法而住。<a id="a-w"></a>彼诸天等安置于外曼拏罗。<a id="a-x"></a>此曼拏罗外安诸宿曜。</p>
  <p id="ay">尔时金刚手菩萨。<a id="a-z"></a>即入一切如来大悲方便金刚三摩地。<a id="a-10"></a>从定出已。<a id="a-11"></a>说此降三界最胜安想金刚大曼拏罗仪法颂曰。</p>
  <p id="a12">我今略说此　　最胜曼拏罗</p>
  <p id="a13">名降伏三界　　能调难调者</p>
  <p id="a14">依前说法仪　　画外曼拏罗</p>
  <p id="a15">而于内轮中　　分列八尊位</p>
  <p id="a16">中安忿怒尊　　身如青莲色</p>
  <p id="a17">具种种庄严　　颦眉出利牙</p>
  <p id="a18">作忿怒微笑　　立如张弩势</p>
  <p id="a19">是降三界相　　而于两足下</p>
  <p id="a1A">左蹋自在天　　右蹋于天后</p>
  <p id="a1B">炽盛光普照　　内画八辐轮</p>
  <p id="a1C">光明普照耀　　依前外坛仪</p>
  <p id="a1D">画外曼拏罗　　四门各安置</p>
  <p id="a1E">大忿怒之相　　弓箭与剑轮</p>
  <p id="a1F">是为四幖帜　　于外曼拏罗</p>
  <p id="a1G">安诸曜幖帜　　种种上味食</p>
  <p id="a1H">满钵为出生　　安置青色铃</p>
  <p id="a1I">并众色幢旛　　是时阿阇梨</p>
  <p id="a1J">当着青色衣　　而现忿怒相</p>
  <p id="a1K">即结三昧印　　入于曼拏罗</p>
  <p id="a1L">阿阇梨当须　　依法作佛事</p>
  <p id="a1M">从是日已后　　诸天不能见</p>
  <p id="a1N">能成坏一切　　得其诸最胜</p>
  <p id="a1O">所有成就法　　皆令得成就</p>
  <p id="a1P">是时引弟子　　入于曼拏罗</p>
  <p id="a1Q">当结金刚印　　授金刚灌顶</p>
  <p id="a1R">即授金刚杵　　而施与誓愿</p>
  <p id="a1S">此金刚手杵　　能调难调者</p>
  <p id="a1T">汝当常受持　　成就最上法</p>
  <p id="a1U">施其誓愿已　　出于曼拏罗</p>
  <p id="a1V">说是颂已复说拏像法。<a id="a-1W"></a>当依金刚曼拏罗仪。<a id="a-1X"></a>画金刚忿怒尊。<a id="a-1Y"></a>及画大菩萨诸天与摩怛哩众等。<a id="a-1Z"></a>是为最上成就[巾*((ㄇ@人)/登)]像法。<a id="a-1a"></a>然后于[巾*((ㄇ@人)/登)]前依法供养。<a id="a-1b"></a>敷座而坐结根本印持诵百千遍。<a id="a-1c"></a>如是持诵所有世间出世间一切之法皆悉成就。<a id="a-1d"></a>设复于法未得精熟。<a id="a-1e"></a>但常持诵者是人能作敬爱钩召入寤禁缚解除等种种之法。<a id="a-1f"></a>复说诸成就法若欲破坏诸恶者。<a id="a-1g"></a>当依金刚忿怒明王法。<a id="a-1h"></a>若欲破诸邪印者。<a id="a-1i"></a>当现忿怒顾视而持诵之。</p>
  <p id="a1j">若欲灭坏诸魔者。<a id="a-1k"></a>当持金刚杵现大忿怒相持诵。</p>
  <p id="a1l">若欲作禁制者。<a id="a-1m"></a>当现忿怒相持诵。<a id="a-1n"></a>复以金刚杵打其方位。</p>
  <p id="a1o">若欲作诸离散者。<a id="a-1p"></a>当依微妙金刚尾提[寧*也]尊法。</p>
  <p id="a1q">若欲钩召诸恶宿曜者。<a id="a-1r"></a>当现忿怒调伏相旋转金刚杵。</p>
  <p id="a1s">若欲令他憎恚者。<a id="a-1t"></a>当以铁末作护摩法。</p>
  <p id="a1u">若欲发遣诸药刹者。<a id="a-1v"></a>当依大笑尊法持诵。</p>
  <p id="a1w">若欲降诸龙者。<a id="a-1x"></a>当以金刚杵打于地面持诵。</p>
  <p id="a1y">若欲调伏诸天者。<a id="a-1z"></a>当依金刚儞波多尊法持诵。</p>
  <p id="a20">若欲钩召诸天及降伏破坏者。<a id="a-21"></a>当依降三界尊法持诵。</p>
  <p id="a22">若欲求毗沙门天王成就法者。<a id="a-23"></a>当以手按毗沙门天像。<a id="a-24"></a>而作忿怒相持诵。</p>
  <p id="a25">若欲求增长天王成就法者。<a id="a-26"></a>当依金刚补噜沙法持诵。</p>
  <p id="a27">若欲成就欲天者。<a id="a-28"></a>当于欲天像前作忿怒相持诵。</p>
  <p id="a29">若欲成就大梵天者。<a id="a-2A"></a>当用妙乐金刚印。</p>
  <p id="a2B">若欲成就那罗延天者。<a id="a-2C"></a>当用金刚轮锁印。</p>
  <p id="a2D">若欲成就大自在天者。<a id="a-2E"></a>当用金刚戍罗锁印。</p>
  <p id="a2F">若欲成就诸魔怛哩众者。<a id="a-2G"></a>当依金刚众啰刹法。</p>
  <p id="a2H">若欲破坏诸外道邪坛咒法等者。<a id="a-2I"></a>当依金刚大忿怒畔惹那尊法。</p>
  <p id="a2J">若欲摧折一切山林乃至天祠者。<a id="a-2K"></a>当现忿怒明王而顾视之。<a id="a-2L"></a>若欲令复如故者。<a id="a-2M"></a>当依金刚忿怒明王法。</p>
  <p id="a2N">若欲坏灭诸魔者。<a id="a-2O"></a>当依金刚忿怒明王拳法若欲令生诸怖畏者。<a id="a-2P"></a>当依金刚忿怒明王法现大恶相。</p>
  <p id="a2Q">若欲坏灭他军者。<a id="a-2R"></a>当依金刚忿怒药刹法。</p>
  <p id="a2S">若欲破散他军者。<a id="a-2T"></a>当依金刚忿怒啰刹法。</p>
  <p id="a2U">若欲破坏诸天者。<a id="a-2V"></a>当用钉诸天像。<a id="a-2W"></a>若成就天主者亦依此法。</p>
  <p id="a2X">若欲令三界惊怖者。<a id="a-2Y"></a>当用金刚钵啰罗印。</p>
  <p id="a2Z">若欲三界中胜者。<a id="a-2a"></a>当依金刚忿怒明王法。</p>
  <p id="a2b">若欲令三界作入寤禁缚敬爱者。<a id="a-2c"></a>当用金刚忿怒明王印。</p>
  <p id="a2d">若欲令三界作钩召敬爱成就者。<a id="a-2e"></a>当依大乐金刚忿怒明王法。</p>
  <p data-pb></p>
  <h2 id="a2f">清净诸烦恼三昧大仪轨分第四</h2>
  <p id="a2g">尔时世尊释迦牟尼佛。<a id="a-2h"></a>复说一切法平等观自在智印般若波罗蜜多法门。<a id="a-2i"></a>谓烦恼清净故。<a id="a-2j"></a>诸垢亦清净。<a id="a-2k"></a>一切垢清净故。<a id="a-2l"></a>一切罪亦清净。<a id="a-2m"></a>诸法清净故。<a id="a-2n"></a>一切众生亦清净。<a id="a-2o"></a>一切智清净故。<a id="a-2p"></a>般若波罗蜜多亦清净。<a id="a-2q"></a>若人于此清净法门。<a id="a-2r"></a>受持读诵记念思惟。<a id="a-2s"></a>是人虽常处贪欲法中。<a id="a-2t"></a>离诸烦恼譬如清净莲花不染诸垢。<a id="a-2u"></a>当速得证阿耨多罗三藐三菩提。</p>
  <p id="a2v">尔时观自在菩萨。<a id="a-2w"></a>闻释迦牟尼佛说此真实理清净法门已。<a id="a-2x"></a>即现微笑。<a id="a-2y"></a>说此观照诸法无染一切清净法门众色莲花心明曰。</p>
  <p id="a2z">纥哩(二合引)</p>
  <p id="a30">说此心明时出现一切如来。<a id="a-31"></a>皆如观自在相手持莲花。<a id="a-32"></a>咸依观自在菩萨本曼拏罗仪安住。<a id="a-33"></a>是时观自在菩萨。<a id="a-34"></a>即入观照诸法智自在印三摩地。<a id="a-35"></a>从定出已。<a id="a-36"></a>说此调伏一切世间曼拏罗法。<a id="a-37"></a>若人作此大曼拏罗成就法者。<a id="a-38"></a>当于外曼拏罗中画内曼拏罗。<a id="a-39"></a>四方四隅列八尊位。<a id="a-3A"></a>依法具足。<a id="a-3B"></a>于其中间画红色莲花。<a id="a-3C"></a>其花八叶。<a id="a-3D"></a>于其花上画观自在菩萨。<a id="a-3E"></a>于菩萨前画大莲色天。<a id="a-3F"></a>如天魔相其色红赤。<a id="a-3G"></a>手持莲花俱稣摩花并持弓箭。<a id="a-3H"></a>右侧画大莲忿怒自在天。<a id="a-3I"></a>色相如大自在天。<a id="a-3J"></a>于其后面画大莲黑天。<a id="a-3K"></a>如那罗延天色相。<a id="a-3L"></a>于左侧画大莲娑婆主。<a id="a-3M"></a>如梵天王色相。<a id="a-3N"></a>东南隅画大莲持世天。<a id="a-3O"></a>如持世天色相。<a id="a-3P"></a>西南隅画大莲水天。<a id="a-3Q"></a>如大海龙王色相。<a id="a-3R"></a>西北隅画大莲日天。<a id="a-3S"></a>如大日天色相。<a id="a-3T"></a>东北隅画大莲风天。<a id="a-3U"></a>如风天色相。<a id="a-3V"></a>又复外曼拏罗四隅。<a id="a-3W"></a>画四天像谓。<a id="a-3X"></a>纥哩(二合)室哩(二合)儗(引)提(引)如是诸天。<a id="a-3Y"></a>皆以左手持莲花。<a id="a-3Z"></a>右手持本幖帜。<a id="a-3a"></a>于其四门各安幖帜。<a id="a-3b"></a>一者悉帝哩尾屹啰贺。<a id="a-3c"></a>二者萨哩嚩尾屹啰贺。<a id="a-3d"></a>三者稣葛啰尾屹啰贺。<a id="a-3e"></a>四者钵讷摩尾屹啰贺。<a id="a-3f"></a>如是画曼拏罗已。<a id="a-3g"></a>阿阇梨当令弟子着白衣。<a id="a-3h"></a>以净帛覆面。<a id="a-3i"></a>即持妙花而结莲花印。<a id="a-3j"></a>引入于曼拏罗中。<a id="a-3k"></a>令其弟子当至心郑重以花散掷。<a id="a-3l"></a>花所堕处即是本尊。<a id="a-3m"></a>得本尊已。<a id="a-3n"></a>依莲花部灌顶之法当作灌顶。<a id="a-3o"></a>然后诫其弟子曰。<a id="a-3p"></a>汝观诸法当如莲花。<a id="a-3q"></a>诸染烦恼清净如此。<a id="a-3r"></a>即说伽陀曰。</p>
  <p id="a3s">譬如妙色莲　　处泥常清净</p>
  <p id="a3t">贪嗔痴本性　　无染亦如是</p>
  <p id="a3u">所有一切法　　应如是观察</p>
  <p id="a3v">诸法本清净　　当灭诸烦恼</p>
  <p id="a3w">常在诸三昧　　成佛一切智</p>
  <p id="a3x">证如是法已　　是名观自在</p>
  <p id="a3y">说是伽陀已又复告言。<a id="a-3z"></a>从是已后汝身清净。<a id="a-40"></a>所求成就皆随意愿乃至成佛。<a id="a-41"></a>如是弟子欲成就智曼拏罗者。<a id="a-42"></a>亦依[巾*((ㄇ@人)/登)]像法皆得成就。</p>
  <p id="a43">复说未精熟求成就法者。<a id="a-44"></a>若欲令悦乐一切人者。<a id="a-45"></a>当加持莲花八千遍。</p>
  <p id="a46">若欲灭散诸恶者。<a id="a-47"></a>当用大忿怒王莲花印。</p>
  <p id="a48">若欲令魔魅迷乱者。<a id="a-49"></a>当用大莲花嚩啰贺印。</p>
  <p id="a4A">若欲净诸烦恼者。<a id="a-4B"></a>当用大莲花观想印。</p>
  <p id="a4C">若欲降雨者。<a id="a-4D"></a>当画龙形。<a id="a-4E"></a>行人坐其龙上持诵一洛叉数。</p>
  <p id="a4F">若欲去除冥暗者。<a id="a-4G"></a>当用大莲花日光印。</p>
  <p id="a4H">若欲起风及止息者。<a id="a-4I"></a>当用莲花摩噜多印。</p>
  <p data-pb></p>
  <h2 id="a4J">一切宝灌顶大三昧仪轨分第五</h2>
  <p id="a4K">尔时世尊释迦牟尼佛。<a id="a-4L"></a>复说一切如来灌顶出生智藏般若波罗蜜多教。<a id="a-4M"></a>若施灌顶者。<a id="a-4N"></a>获证三界法王位。<a id="a-4O"></a>若施珍财者。<a id="a-4P"></a>获满一切愿。<a id="a-4Q"></a>若施妙法者。<a id="a-4R"></a>得诸法平等。<a id="a-4S"></a>若施饮膳者。<a id="a-4T"></a>得一切身口意快乐。</p>
  <p id="a4U">尔时虚空藏菩萨。<a id="a-4V"></a>闻佛说此真理法门已。<a id="a-4W"></a>现大笑容。<a id="a-4X"></a>于自顶上结宝金刚灌顶鬘印。<a id="a-4Y"></a>结是印已。<a id="a-4Z"></a>说此一切灌顶三昧宝心明曰。</p>
  <p id="a4a">怛囕(二合引)</p>
  <p id="a4b">说此心明时。<a id="a-4c"></a>出现一切灌顶义句等相。<a id="a-4d"></a>如是出已。<a id="a-4e"></a>依宝部曼拏罗仪。<a id="a-4f"></a>现于菩萨像各处本位。</p>
  <p id="a4g">尔时虚空藏菩萨。<a id="a-4h"></a>入一切灌顶宝金刚三摩地。<a id="a-4i"></a>从定出已。<a id="a-4j"></a>说圆满一切愿大摩尼宝三昧大曼拏罗。<a id="a-4k"></a>若人成就此曼拏罗者。<a id="a-4l"></a>当依外曼拏罗法画内曼拏罗。<a id="a-4m"></a>于其中间画八角宝柱。<a id="a-4n"></a>如八曼拏罗相。<a id="a-4o"></a>宝鬘为严饰宝金刚作围。<a id="a-4p"></a>置种种庄严幢幡伞盖等。<a id="a-4q"></a>然后于曼拏罗中画虚空藏菩萨。<a id="a-4r"></a>乘车驾马现大笑容。<a id="a-4s"></a>身深红色二手结灌顶印。<a id="a-4t"></a>于菩萨前安诸如来及宝灌顶菩萨。<a id="a-4u"></a>顶戴宝冠。<a id="a-4v"></a>右侧安持诸宝藏菩萨。<a id="a-4w"></a>于后面复安持法宝藏菩萨。<a id="a-4x"></a>左侧安持诸饮膳菩萨。<a id="a-4y"></a>于其四隅安供养菩萨。<a id="a-4z"></a>宝盖幢幡种种妙乐等。<a id="a-50"></a>于外曼拏罗四门四隅。<a id="a-51"></a>依法安置阏伽瓶及灌顶幖帜供养等。<a id="a-52"></a>如是画曼拏罗已。<a id="a-53"></a>阿阇梨当结宝印。<a id="a-54"></a>依法引弟子入曼拏罗。<a id="a-55"></a>以宝灌顶法。<a id="a-56"></a>授与灌顶及印相幖帜等。<a id="a-57"></a>从是已后所求成就皆得圆满。<a id="a-58"></a>如上所说引弟子入曼拏罗法仪。<a id="a-59"></a>其宝金刚部中所作成就法亦应如是若未精熟法欲受诸灌顶者。<a id="a-5A"></a>当授宝金刚灌顶印。</p>
  <p id="a5B">若欲圆满意愿者。<a id="a-5C"></a>当于日出时持诵。</p>
  <p id="a5D">若欲了诸法义智者。<a id="a-5E"></a>当观诸法清净皆如虚空而持诵之。</p>
  <p id="a5F">若欲求种种上味者。<a id="a-5G"></a>当想本身如虚空日诵千遍。</p>
  <p id="a5H">若欲圆满大愿者。<a id="a-5I"></a>当执宝盖持诵百千遍。</p>
  <p id="a5J">若欲求最胜者。<a id="a-5K"></a>当用宝幢金刚印。</p>
  <p id="a5L">若欲求大名称者。<a id="a-5M"></a>日常持诵。</p>
  <p data-pb></p>
  <h2 id="a5N">一切拳印三昧大仪轨分第六</h2>
  <p id="a5O">尔时释迦牟尼佛。<a id="a-5P"></a>得诸佛智印持诸佛智拳。<a id="a-5Q"></a>是诸佛究竟者。<a id="a-5R"></a>复说一切如来智印安想金刚般若波罗蜜多教。<a id="a-5S"></a>谓摄一切如来身印故。<a id="a-5T"></a>即是一切如来身。<a id="a-5U"></a>摄一切如来语印故。<a id="a-5V"></a>即得一切法自在。<a id="a-5W"></a>摄一切如来心印故。<a id="a-5X"></a>即得一切三摩地。<a id="a-5Y"></a>摄一切如来金刚印故。<a id="a-5Z"></a>即得金刚三业最上成就。</p>
  <p id="a5a">若人于此法门。<a id="a-5b"></a>听闻受持记念思惟。<a id="a-5c"></a>及为他宣说者。<a id="a-5d"></a>是人得成就一切法。<a id="a-5e"></a>通达一切智。<a id="a-5f"></a>圆满一切事。<a id="a-5g"></a>乃至金刚三业得最上成就。<a id="a-5h"></a>速证阿耨多罗三藐三菩提。</p>
  <p id="a5i">尔时金刚拳菩萨。<a id="a-5j"></a>闻佛说此摄大三昧金刚印真实法已。<a id="a-5k"></a>即现欢喜相。<a id="a-5l"></a>即说一切坚固金刚印成就三昧心明曰。</p>
  <p id="a5m">恶。</p>
  <p id="a5n">说此心明时。<a id="a-5o"></a>一切如来及诸众会。<a id="a-5p"></a>化如金刚萨埵。<a id="a-5q"></a>皆结金刚萨埵印。<a id="a-5r"></a>以诸佛如来最上成就印印之。<a id="a-5s"></a>依金刚拳菩萨金刚三业及大印三昧等。<a id="a-5t"></a>依此曼拏罗安住。<a id="a-5u"></a>尔时金刚拳菩萨。<a id="a-5v"></a>入一切如来智印三摩地。<a id="a-5w"></a>从定出已。<a id="a-5x"></a>说此一切印金刚三昧大曼拏罗法。<a id="a-5y"></a>若人建此曼拏罗者。<a id="a-5z"></a>依前曼拏罗仪法。<a id="a-60"></a>画外曼拏罗。<a id="a-61"></a>于此中间画八辐轮。<a id="a-62"></a>于其轮中分列八位。<a id="a-63"></a>于中位安金刚拳菩萨。<a id="a-64"></a>现欢喜相结三昧拳印。<a id="a-65"></a>于此菩萨前。<a id="a-66"></a>安最上金刚身菩萨。<a id="a-67"></a>手持金刚杵。<a id="a-68"></a>于金刚拳菩萨右。<a id="a-69"></a>安金刚舌菩萨。<a id="a-6A"></a>于金刚拳菩萨后面。<a id="a-6B"></a>安金刚定菩萨。<a id="a-6C"></a>手持金刚杵。<a id="a-6D"></a>于金刚拳菩萨左。<a id="a-6E"></a>安最上金刚菩萨。<a id="a-6F"></a>持金刚杵。<a id="a-6G"></a>复于曼拏罗东南隅。<a id="a-6H"></a>安印拳菩萨。<a id="a-6I"></a>西南隅安义拳菩萨。<a id="a-6J"></a>西北隅安智拳菩萨。<a id="a-6K"></a>东北隅安羯磨拳菩萨。<a id="a-6L"></a>如是菩萨皆结本印及持自幖帜。<a id="a-6M"></a>复于四门安金刚香等四菩萨。<a id="a-6N"></a>如是画曼拏罗已。<a id="a-6O"></a>设复有人未成就此法者。<a id="a-6P"></a>入此中已得具一切印成就阿阇梨。<a id="a-6Q"></a>从是已后决定得一切法成就。<a id="a-6R"></a>速证阿耨多罗三藐三菩提。<a id="a-6S"></a>若阿阇梨当传授弟子者。<a id="a-6T"></a>即结金刚拳印。<a id="a-6U"></a>引弟子入曼拏罗中。<a id="a-6V"></a>以金刚灌顶法当授灌顶。<a id="a-6W"></a>授灌顶已。<a id="a-6X"></a>为说伽陀曰。</p>
  <p id="a6Y">金刚身口意　　当观如影像</p>
  <p id="a6Z">诸印亦如是　　此名三昧誓</p>
  <p id="a6a">如上所说弟子入曼拏罗仪。<a id="a-6b"></a>所有此部印相及成就曼拏罗法。<a id="a-6c"></a>皆亦如是。<a id="a-6d"></a>复为未精熟者说成就法。<a id="a-6e"></a>若欲成就诸印相者。<a id="a-6f"></a>当结金刚拳安心持诵。</p>
  <p id="a6g">又复欲成一切印者。<a id="a-6h"></a>当结大金刚拳印。</p>
  <p id="a6i">若欲得一切众生爱敬者。<a id="a-6j"></a>当结金刚大乐拳印。</p>
  <p id="a6k">若欲降诸众生者。<a id="a-6l"></a>当结金刚大拳印。</p>
  <p id="a6m">若欲成就一切三昧者。<a id="a-6n"></a>当结金刚吒枳印。</p>
  <p id="a6o">若欲禁缚诸恶者。<a id="a-6p"></a>当结金刚缚印。</p>
  <p id="a6q">若欲禁缚一切者当结金刚索印。</p>
  <p id="a6r">若欲令昝婆那者。<a id="a-6s"></a>当结金刚隶波拳印。</p>
  <p id="a6t">若欲令卑拏那者。<a id="a-6u"></a>当结金刚缚拳印。</p>
  <p id="a6v">若欲灭坏诸恶者。<a id="a-6w"></a>当结金刚忿怒拳印。</p>
  <p id="a6x">若欲跋叉那者。<a id="a-6y"></a>当结金刚药刹拳印。</p>
  <p id="a6z">若欲破坏诸魔者。<a id="a-70"></a>当结金刚[寧*吉]卑拏那拳印。</p>
  <p id="a71">若欲开通一切者。<a id="a-72"></a>当用金刚锁拳印。</p>
  <p id="a73">若欲令一切入寤者。<a id="a-74"></a>当结金刚阿吠舍拳印。</p>
  <p id="a75">若欲令作[寧*吉]哩爹者。<a id="a-76"></a>当结金刚[寧*吉]哩爹拳印。</p>
  <p id="a77">若欲令一切语言者。<a id="a-78"></a>当结金刚语拳印。</p>
  <p id="a79">若欲禁伏一切者。<a id="a-7A"></a>当结金刚定拳印。</p>
  <p id="a7B">若欲令他军母枳羯啰那者。<a id="a-7C"></a>当结大金刚语拳印。</p>
  <p id="a7D">若欲解诸邪印者。<a id="a-7E"></a>当结金刚解脱拳印。</p>
  <p id="a7F">若欲解诸拏吉儞印者。<a id="a-7G"></a>当结降三界金刚拳印。</p>
  <p id="a7H">若欲破诸恶印者。<a id="a-7I"></a>亦结降三界金刚拳印。</p>
  <p id="a7J">若欲禁制诸印者。<a id="a-7K"></a>当结金刚散提拳印。</p>
  <p id="a7L">若欲令一切印坚固如金刚者。<a id="a-7M"></a>当结金刚拳印。</p>
  <p id="a7N">若欲令印一切者。<a id="a-7O"></a>当结金刚摩怛哩拳印。</p>
  <p id="a7P">若欲摧破诸魔者。<a id="a-7Q"></a>当结妙金刚拳印。</p>
  <p id="a7R">若欲破诸恶者。<a id="a-7S"></a>当结大恶忿怒金刚拳印。</p>
  <p id="a7T">若欲入水行住者。<a id="a-7U"></a>当结金刚禁拳印。</p>
  <p id="a7V">若欲现种种色像者。<a id="a-7W"></a>当结众羯磨金刚拳印。</p>
  <p id="a7X">若欲求隐身法者。<a id="a-7Y"></a>当结不可见金刚拳印。</p>
  <p id="a7Z">若欲成一切行住所作事者。<a id="a-7a"></a>当结虚空金刚拳印。</p>
  <p id="a7b">若欲腾空自在者。<a id="a-7c"></a>当结金刚缚拳印。</p>
  <p id="a7d">若欲成就持明天者。<a id="a-7e"></a>当结金刚剑拳印。</p>
  <p id="a7f">若欲成就诸如来供养者。<a id="a-7g"></a>当结金刚羯磨拳印。</p>
  <p id="a7h">若欲通达一切智者。<a id="a-7i"></a>当结金刚智拳印。</p>
  <p id="a7j">若欲成一切义者。<a id="a-7k"></a>当结金刚义拳印。</p>
  <p id="a7l">若欲求成一切印主者。<a id="a-7m"></a>当结金刚拳印。</p>
  <p id="a7n">若欲成就一切事者。<a id="a-7o"></a>当结诸金刚拳印。</p>
  <p id="a7p">若欲成就一切曼拏罗者。<a id="a-7q"></a>当结金刚手拳印。</p>
  <p id="a7r">若欲令说三世事者。<a id="a-7s"></a>当结金刚舌拳印。</p>
  <p id="a7t">若欲成就金刚手者。<a id="a-7u"></a>当结金刚高举印。</p>
  <p id="a7v">若欲求成就佛者。<a id="a-7w"></a>当结诸佛金刚拳印。</p>
  <p data-pb></p>
  <h2 id="a7x">金刚字轮三昧大仪轨分第七</h2>
  <p id="a7y">尔时释迦牟尼佛。<a id="a-7z"></a>复说诸法无性转字轮般若波罗蜜多教。<a id="a-80"></a>所谓诸法空无自性故。<a id="a-81"></a>诸法无相。<a id="a-82"></a>以无相故生一切法。<a id="a-83"></a>诸法无愿故。<a id="a-84"></a>从无愿生一切法。<a id="a-85"></a>诸法自性清净故。<a id="a-86"></a>般若波罗蜜多清净。</p>
  <p id="a87">尔时妙吉祥菩萨。<a id="a-88"></a>闻佛说此真理法门已。<a id="a-89"></a>即现笑容。<a id="a-8A"></a>以智慧剑表示诸佛。<a id="a-8B"></a>说此最上般若波罗蜜多心明曰。</p>
  <p id="a8C">阿。</p>
  <p id="a8D">说此心明时。<a id="a-8E"></a>一切如来皆悉云集。<a id="a-8F"></a>依前曼拏罗仪安住。<a id="a-8G"></a>尔时妙吉祥菩萨。<a id="a-8H"></a>入一切法自性无性剑三摩地。<a id="a-8I"></a>从定出已。<a id="a-8J"></a>说转字轮三昧曼拏罗法。<a id="a-8K"></a>若建此曼拏罗者。<a id="a-8L"></a>当于外曼拏罗中。<a id="a-8M"></a>依法画八辐轮。<a id="a-8N"></a>于此轮围中。<a id="a-8O"></a>次第书心明。<a id="a-8P"></a>后四方四隅分列八位。<a id="a-8Q"></a>于其中位安妙吉祥菩萨。<a id="a-8R"></a>如童子相。<a id="a-8S"></a>身色莹净犹如虚空。<a id="a-8T"></a>有其四臂。<a id="a-8U"></a>以智慧剑作表示法。<a id="a-8V"></a>光明普照。<a id="a-8W"></a>于菩萨外安诸佛如来。<a id="a-8X"></a>四隅依法安四般若波罗蜜多经。<a id="a-8Y"></a>四门安四幖帜。<a id="a-8Z"></a>谓剑烁吉帝宝钵经。<a id="a-8a"></a>然后阿阇梨结剑印或经印。<a id="a-8b"></a>依法引弟子入曼拏罗中。<a id="a-8c"></a>授与智剑而作灌顶。<a id="a-8d"></a>作灌顶已。<a id="a-8e"></a>为说法誓颂曰。</p>
  <p id="a8f">汝当受智剑　　等般若真理</p>
  <p id="a8g">观佛如虚空　　所表示速成</p>
  <p id="a8h">护持于佛法　　广度诸众生</p>
  <p id="a8i">以剑断业障　　令永尽无余</p>
  <p id="a8j">说此颂已又复告言。<a id="a-8k"></a>由是妙法令汝成就般若波罗蜜多。<a id="a-8l"></a>速证阿耨多罗三藐三菩提若欲成就法曼拏罗者。<a id="a-8m"></a>亦如前仪。</p>
  <p id="a8n">复说成就法。<a id="a-8o"></a>若欲证空三摩地者。<a id="a-8p"></a>当观诸法如虚空故。</p>
  <p id="a8q">若欲证无相三摩地者。<a id="a-8r"></a>当观诸法皆无相故。</p>
  <p id="a8s">若欲证无愿三摩地者。<a id="a-8t"></a>当观诸法皆无愿故。</p>
  <p id="a8u">若欲证自性清净智法者。<a id="a-8v"></a>当观想般若波罗蜜多理趣故。</p>
  <p id="a8w">若欲断一切烦恼者。<a id="a-8x"></a>当观想正法故。</p>
  <p id="a8y">若欲得一切文字真实智者。<a id="a-8z"></a>当观想无性法故。</p>
  <p id="a90">若欲于一切处不著文字观法身者。<a id="a-91"></a>当依摩字等自性。<a id="a-92"></a>观想于空故。</p>
  <p id="a93">若欲证诸佛菩提者。<a id="a-94"></a>当结金刚剑印。</p>
  <p data-pb></p>
  <h2 id="a95">一切曼拏罗金刚轮三昧大仪轨分第八</h2>
  <p id="a96">尔时释迦牟尼佛。<a id="a-97"></a>复说摄一切如来轮入大轮中般若波罗蜜多教。<a id="a-98"></a>所谓入金刚平等故。<a id="a-99"></a>是即入一切如来轮。<a id="a-9A"></a>入义平等故。<a id="a-9B"></a>是即入大菩萨轮。<a id="a-9C"></a>入法平等故。<a id="a-9D"></a>是即入妙法轮。<a id="a-9E"></a>入一切平等故。<a id="a-9F"></a>是即入一切轮。</p>
  <p id="a9G">尔时同心生转法轮菩萨摩诃萨。<a id="a-9H"></a>闻佛说此真理法门已。<a id="a-9I"></a>即现笑容。<a id="a-9J"></a>而说转金刚轮入一切金刚三昧心明曰。</p>
  <p id="a9K">吽(引)</p>
  <p id="a9L">说此心明时。<a id="a-9M"></a>所有一切如来。<a id="a-9N"></a>及三界一切有情。<a id="a-9O"></a>皆悉云集曼拏罗中。<a id="a-9P"></a>复从菩萨心。<a id="a-9Q"></a>出生一切曼拏罗三昧。<a id="a-9R"></a>是时诸佛菩萨依法安住。</p>
  <p id="a9S">尔时同心生转法轮菩萨。<a id="a-9T"></a>入一切轮印三摩地。<a id="a-9U"></a>从定出已。<a id="a-9V"></a>说此入一切三昧轮大曼拏罗法。<a id="a-9W"></a>建是曼拏罗者。<a id="a-9X"></a>当于外曼拏罗中画金刚轮。<a id="a-9Y"></a>于其轮中画同心生转法轮菩萨。<a id="a-9Z"></a>所有诸佛如来及金刚手等菩萨众。<a id="a-9a"></a>亦依前曼拏罗仪画。<a id="a-9b"></a>其曼拏罗四隅。<a id="a-9c"></a>画金刚部四大菩萨。<a id="a-9d"></a>谓金刚萨埵菩萨。<a id="a-9e"></a>金刚忿怒明王菩萨。<a id="a-9f"></a>观自在菩萨。<a id="a-9g"></a>虚空藏菩萨。<a id="a-9h"></a>于四门画四幖帜。<a id="a-9i"></a>如是画曼拏罗已。<a id="a-9j"></a>然后阿阇梨依法结金刚轮印。<a id="a-9k"></a>引弟子入曼拏罗。<a id="a-9l"></a>授以金刚轮令受灌顶。<a id="a-9m"></a>传与四种曼拏罗及本部所有三昧等法。<a id="a-9n"></a>弟子仪法既尔。<a id="a-9o"></a>金刚轮曼拏罗所作成就亦应如是。</p>
  <p id="a9p">复说成就法。<a id="a-9q"></a>欲入一切曼拏罗者。<a id="a-9r"></a>当结金刚轮印安于面门。</p>
  <p id="a9s">若欲入大曼拏罗者。<a id="a-9t"></a>当结大轮印。</p>
  <p id="a9u">若欲入诸印曼拏罗者。<a id="a-9v"></a>当结一切如来金刚印。</p>
  <p id="a9w">若欲入三昧曼拏罗者。<a id="a-9x"></a>当结大三昧轮印。</p>
  <p id="a9y">若欲入羯磨曼拏罗者。<a id="a-9z"></a>当结诸金刚轮印。</p>
  <p id="aA0">又复作敬爱法降伏法印法破坏法入一切处法供养法调伏诸恶法等。<a id="a-A1"></a>皆结八大菩萨印。<a id="a-A2"></a>或结轮印。</p>
  <p data-pb></p>
  <h2 id="aA3">众金刚三昧大仪轨分第九</h2>
  <p id="aA4">尔时释迦牟尼佛。<a id="a-A5"></a>复说最上供养般若波罗蜜多教。<a id="a-A6"></a>所谓发生菩提心故。<a id="a-A7"></a>是即一切如来广大供养。<a id="a-A8"></a>救度一切众生界故。<a id="a-A9"></a>是即一切如来广大供养。<a id="a-AA"></a>摄一切法故。<a id="a-AB"></a>是即一切如来广大供养。<a id="a-AC"></a>若人于般若波罗蜜多教。<a id="a-AD"></a>书持读诵记念思惟者。<a id="a-AE"></a>是即一切如来广大供养。</p>
  <p id="aAF">尔时誐誐那巘惹菩萨。<a id="a-AG"></a>闻佛说此真实法门已。<a id="a-AH"></a>即现微笑。<a id="a-AI"></a>说此一切羯磨不空三昧心明曰。</p>
  <p id="aAJ">唵(引)</p>
  <p id="aAK">说此心明时。<a id="a-AL"></a>所有一切供养遍满虚空界。<a id="a-AM"></a>复从空中化菩萨相。<a id="a-AN"></a>还于誐誐那巘惹菩萨前。<a id="a-AO"></a>依曼拏罗而住。</p>
  <p id="aAP">尔时誐誐那巘惹菩萨。<a id="a-AQ"></a>入一切供养安想三摩地。<a id="a-AR"></a>从定出已。<a id="a-AS"></a>即说最上羯磨金刚不空三昧曼拏罗。<a id="a-AT"></a>作是法者。<a id="a-AU"></a>当于外曼拏罗中间画八角宝柱。<a id="a-AV"></a>于此中间画誐誐那巘惹菩萨。<a id="a-AW"></a>身如月色现微笑容手持器仗。</p>
  <p id="aAX">又复依法画诸菩萨。<a id="a-AY"></a>谓金刚手菩萨观自在菩萨等八大菩萨。<a id="a-AZ"></a>各具本相印法具足。<a id="a-Aa"></a>复于四隅画四供养菩萨。<a id="a-Ab"></a>四门画四幖帜及种种宝具。<a id="a-Ac"></a>如是画已。<a id="a-Ad"></a>阿阇梨当结羯磨金刚印。<a id="a-Ae"></a>依法引弟子入曼拏罗中。<a id="a-Af"></a>以众羯磨金刚灌顶法。<a id="a-Ag"></a>当授灌顶。<a id="a-Ah"></a>授灌顶已作四种供养。<a id="a-Ai"></a>一者身业礼拜。<a id="a-Aj"></a>二者语业称赞真实妙理。<a id="a-Ak"></a>三者意业观想法界之内皆成供养。<a id="a-Al"></a>四者手结金刚印。<a id="a-Am"></a>是名弟子入羯磨曼拏罗仪轨。</p>
  <p id="aAn">复说成就法。<a id="a-Ao"></a>若欲以菩提心供养者。<a id="a-Ap"></a>当观想心金刚故。</p>
  <p id="aAq">若欲以三摩地供养者。<a id="a-Ar"></a>当观想诸法清净故。</p>
  <p id="aAs">若欲以灌顶供养者。<a id="a-At"></a>当观想众羯磨金刚故。</p>
  <p id="aAu">若欲以印供养者。<a id="a-Av"></a>当观想众金刚故。</p>
  <p id="aAw">若欲以虚空供养者。<a id="a-Ax"></a>当以阿字观想故。</p>
  <p id="aAy">若欲供养一切曼拏罗者。<a id="a-Az"></a>当以众金刚轮观想故。</p>
  <p id="aB0">若欲以一切具供养者。<a id="a-B1"></a>当以众金刚观想故。</p>
  <p id="aB2">若欲调伏诸恶成供养者。<a id="a-B3"></a>当现忿怒相加持。<a id="a-B4"></a>以花掷之。</p>
  <p data-pb></p>
  <h2 id="aB5">金刚忿怒三昧大仪轨分第十</h2>
  <p id="aB6">尔时释迦牟尼佛能调难调者。<a id="a-B7"></a>作大智拳印。<a id="a-B8"></a>复说调伏一切有情藏般若波罗蜜多教。<a id="a-B9"></a>所谓一切有情平等故。<a id="a-BA"></a>是即忿怒平等。<a id="a-BB"></a>一切有情调伏故。<a id="a-BC"></a>是即忿怒调伏。<a id="a-BD"></a>一切有情依法故。<a id="a-BE"></a>是即忿怒依法。<a id="a-BF"></a>一切有情自性坚固故。<a id="a-BG"></a>是即忿怒自性坚固。<a id="a-BH"></a>所以者何。<a id="a-BI"></a>如是一切调伏是即菩提故。</p>
  <p id="aBJ">尔时降诸魔金刚药刹菩萨。<a id="a-BK"></a>闻佛说此调伏法门已。<a id="a-BL"></a>即现笑容。<a id="a-BM"></a>复现金刚药刹相。<a id="a-BN"></a>结金刚利牙印。<a id="a-BO"></a>即说金刚忿怒大欢喜心明曰。</p>
  <p id="aBP">郝。</p>
  <p id="aBQ">说此心明时。<a id="a-BR"></a>所有诸恶皆悉调伏。<a id="a-BS"></a>一切有情从菩萨心出。<a id="a-BT"></a>依曼拏罗仪住。</p>
  <p id="aBU">尔时金刚药刹菩萨。<a id="a-BV"></a>入一切方便调伏忿怒金刚三摩地。<a id="a-BW"></a>从定出已。<a id="a-BX"></a>说此调伏诸恶安想金刚药刹曼拏罗法。<a id="a-BY"></a>若成就此法者。<a id="a-BZ"></a>当依前外曼拏罗仪画曼拏罗。<a id="a-Ba"></a>于其中间。<a id="a-Bb"></a>以五色画四方曼拏罗。<a id="a-Bc"></a>四门四隅画八宝柱。<a id="a-Bd"></a>光炎炽盛。<a id="a-Be"></a>于曼拏罗中。<a id="a-Bf"></a>依法画金刚药刹菩萨。<a id="a-Bg"></a>身大青色作大怖畏复大笑相。<a id="a-Bh"></a>利牙外出光明照耀。<a id="a-Bi"></a>于菩萨周匝。<a id="a-Bj"></a>画金刚药刹众。<a id="a-Bk"></a>亦现大恶相。<a id="a-Bl"></a>及画金刚部众幖帜。<a id="a-Bm"></a>复于外曼拏罗隅。<a id="a-Bn"></a>画金刚利牙印。<a id="a-Bo"></a>于其四门各画金刚幖帜。<a id="a-Bp"></a>如是画已。<a id="a-Bq"></a>阿阇梨结金刚利牙印或大笑印。<a id="a-Br"></a>依法引弟子入曼拏罗。<a id="a-Bs"></a>当以金刚利牙灌顶法授其灌顶授灌顶已。<a id="a-Bt"></a>阿阇梨即作金刚药刹势。<a id="a-Bu"></a>以金刚杵打之。<a id="a-Bv"></a>即时金刚药刹画像作大笑声。<a id="a-Bw"></a>若见此瑞相时。<a id="a-Bx"></a>阿阇梨定知得成金刚手菩萨大药刹主。<a id="a-By"></a>阿阇梨即作成就法。<a id="a-Bz"></a>依法结印持诵。<a id="a-C0"></a>献种种供养。<a id="a-C1"></a>及读诵般若波罗蜜多教。<a id="a-C2"></a>如是依法作供养已。<a id="a-C3"></a>出于曼拏罗。</p>
  <p id="aC4">复说成就法。<a id="a-C5"></a>如金刚手菩萨曼拏罗仪。<a id="a-C6"></a>所作成就法亦应如是。</p>
  <p id="aC7">若欲调伏诸恶者。<a id="a-C8"></a>当结金刚利牙印。</p>
  <p id="aC9">若欲调伏一切有情者。<a id="a-CA"></a>当作忿怒势现大笑声持诵心明。</p>
  <p id="aCB">若欲印于一切者。<a id="a-CC"></a>当结金刚拳印。</p>
  <p id="aCD">若欲破坏诸恶者当作彼形加持已即能破坏。</p>
  <p id="aCE">若欲破诸邪坛者。<a id="a-CF"></a>当手持金刚杵入其坛中。</p>
  <p id="aCG">若欲坏彼供养者。<a id="a-CH"></a>当现忿怒势持诵。</p>
  <p id="aCI">若欲惊怖诸恶者。<a id="a-CJ"></a>当以陪啰嚩目顾视之。</p>
 </body>
</html>