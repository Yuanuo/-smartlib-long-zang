<!doctype html>
<html id="z3IBUmYjI" data-ver="564">
 <head>
  <meta charset="utf-8">
  <meta author="法贤">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说最上根本大乐金刚不空三昧大教王经卷第四</h1>
  <h2 id="a2">大乐金刚不空三昧大明印相成就仪轨分第十五</h2>
  <p id="a3">尔时金刚手菩萨复说成就法颂曰。</p>
  <p id="a4">今说成就法　　是最胜究竟</p>
  <p id="a5">由此最胜故　　见获究竟法</p>
  <p id="a6">是以诸菩萨　　悉远离轮回</p>
  <p id="a7">得成就自在　　能成一切义</p>
  <p id="a8">修诸菩萨行　　而成正等觉</p>
  <p id="a9">广习诸余法　　莫能越此教</p>
  <p id="aA">世间诸有情　　无福难度者</p>
  <p id="aB">虽遇佛菩萨　　而不能度脱</p>
  <p id="aC">此教最胜故　　过诸佛菩萨</p>
  <p id="aD">见闻者获益　　广大如虚空</p>
  <p id="aE">清净出三有　　得大欲大乐</p>
  <p id="aF">利益广无边　　所作皆成就</p>
  <p id="aG">设复诸有情　　无福懈怠者</p>
  <p id="aH">见世得圆满　　此最上成就</p>
  <p id="aI">金刚手菩萨说此法已。<a id="a-J"></a>复说不空最胜成就法颂曰。</p>
  <p id="aK">若欲作成就　　当作金刚手</p>
  <p id="aL">塑像及画像　　金银诸宝等</p>
  <p id="aM">雕镂及彩画　　作如是像已</p>
  <p id="aN">行人于像前　　依法作成就</p>
  <p id="aO">当于清旦时　　以众秘密具</p>
  <p id="aP">依法献供养　　然后想己身</p>
  <p id="aQ">如彼金刚手　　即时结大印</p>
  <p id="aR">持诵吽字明　　即成金刚手</p>
  <p id="aS">其法欲成时　　尊像现祥瑞</p>
  <p id="aT">或闻大笑声　　放光或动摇</p>
  <p id="aU">随愿皆成就　　以此成就法</p>
  <p id="aV">所作皆圆满　　诸持明自在</p>
  <p id="aW">最上最无碍　　具一切圣财</p>
  <p id="aX">是大欲大乐　　能调难调者</p>
  <p id="aY">善化度有情　　成就中最胜</p>
  <p id="aZ">一切印自在　　是金刚成就</p>
  <p id="aa">一切大智海　　其相不可见</p>
  <p id="ab">善摄一切法　　胜出于三界</p>
  <p id="ac">能作诸成坏　　一切爱敬首</p>
  <p id="ad">通达一切智　　能施诸成就</p>
  <p id="ae">一切世界中　　以神通变化</p>
  <p id="af">所作皆大胜　　圣财得自在</p>
  <p id="ag">色力等坚固　　无比金刚手</p>
  <p id="ah">世间咸恭敬　　诸菩萨称赞</p>
  <p id="ai">若或诸有情　　得遇金刚手</p>
  <p id="aj">脱老病死苦　　成佛菩萨道</p>
  <p id="ak">随欲而成就　　见世获安隐</p>
  <p id="al">世间出世间　　所作诸仪轨</p>
  <p id="am">自作若他作　　速成一切法</p>
  <p id="an">金刚手菩萨说此法已。<a id="a-o"></a>复说一切仪轨不空大明印相成就法。</p>
  <p id="ap">若依法结大根本印。<a id="a-q"></a>安于本心而诵明曰。</p>
  <p id="ar">涅哩(二合)茶素(引)都(引)舍(一句)萨啰讫多(二合)苏布(引)输(引)弥(引)婆嚩(二)</p>
  <p id="as">此名根本印成就。<a id="a-t"></a>诵此明者。<a id="a-u"></a>速成就根本印故。</p>
  <p id="av">若依法以众香花妓乐等。<a id="a-w"></a>随力供养而发誓愿。<a id="a-x"></a>志心持诵吽字大明者。<a id="a-y"></a>速得一切成就。</p>
  <p id="az">若复依法当结金刚手印。<a id="a-10"></a>发大精进令作成就速得如意。<a id="a-11"></a>是名金刚手一切印成就法。</p>
  <p id="a12">若复依法结三昧印。<a id="a-13"></a>而诵明曰。</p>
  <p id="a14">三摩野萨怛嚩(三合)弥底(一句)</p>
  <p id="a15">此大明能成就三昧印。<a id="a-16"></a>是名一切三昧成就法。</p>
  <p id="a17">若复以金刚歌舞等。<a id="a-18"></a>起大精进而作成就。<a id="a-19"></a>是名一切羯磨最上成就。<a id="a-1A"></a>所有一切供养事。<a id="a-1B"></a>见世得圆满德如金刚手。<a id="a-1C"></a>乃至成就诸佛菩萨。<a id="a-1D"></a>及诸余法皆速圆满。</p>
  <p id="a1E">金刚手菩萨说此如上法已。<a id="a-1F"></a>复说一切仪轨。<a id="a-1G"></a>及一切智成就法。</p>
  <p id="a1H">若欲作敬爱法者。<a id="a-1I"></a>日日依法结大印。<a id="a-1J"></a>而作成就决定如意。</p>
  <p id="a1K">若欲钩召作成就者。<a id="a-1L"></a>当依大乐金刚视法若欲得一切悦乐增长成就法者。<a id="a-1M"></a>当依大乐金刚法。</p>
  <p id="a1N">若欲增长色力寿命者。<a id="a-1O"></a>当依根本金刚啰娑野那法。</p>
  <p id="a1P">若欲求吉祥大富贵者。<a id="a-1Q"></a>当依根本金刚成就法。</p>
  <p id="a1R">若欲具大势力者。<a id="a-1S"></a>当依金刚摩贺咄摩法。</p>
  <p id="a1T">若欲常成就一切法者。<a id="a-1U"></a>当依根本金刚尾俱哩尾多法。</p>
  <p id="a1V">若欲一切文字。<a id="a-1W"></a>及形像出见。<a id="a-1X"></a>闻语言等者。<a id="a-1Y"></a>当依不空金刚真实法。</p>
  <p id="a1Z">若欲诸根圆满闻正法者。<a id="a-1a"></a>当依根本金刚不空真实三昧法。</p>
  <p id="a1b">若欲圆满胜义者。<a id="a-1c"></a>当依出生金刚法。</p>
  <p id="a1d">若欲出见伏藏者。<a id="a-1e"></a>当依根本金刚祢波法若欲圆满诸根发五神通者。<a id="a-1f"></a>当依金刚化药刹法。</p>
  <p id="a1g">若欲令谷稼丰稔雨泽不[億-音+(夫*夫)]。<a id="a-1h"></a>令诸有情获大饶益者。<a id="a-1i"></a>当依金刚自在法。</p>
  <p id="a1j">若欲一切处行住作诸法者。<a id="a-1k"></a>当依根本金刚不空羯磨法。</p>
  <p id="a1l">若欲见诸佛菩萨者。<a id="a-1m"></a>当依根本金刚高举势法。</p>
  <p id="a1n">若欲身如金刚手菩萨现种种相。<a id="a-1o"></a>乃至腾空自在者。<a id="a-1p"></a>当依金刚羯磨法。</p>
  <p id="a1q">若欲为三界主。<a id="a-1r"></a>而作种种事业者。<a id="a-1s"></a>当依根本降三界法。</p>
  <p id="a1t">若欲出见诸天调伏敬爱。<a id="a-1u"></a>令作种种事者。<a id="a-1v"></a>当依根本金刚萨埵法。</p>
  <p id="a1w">若欲救护一切有情调伏敬爱。<a id="a-1x"></a>令作种种利益事者。<a id="a-1y"></a>当依根本金刚祢钵多法。</p>
  <p id="a1z">若欲钩召诸药刹调伏敬爱者。<a id="a-20"></a>当依根本金刚钵啰婆调伏法。</p>
  <p id="a21">若欲作诸善法。<a id="a-22"></a>入曼拏罗供养成就者。<a id="a-23"></a>当依根本金刚萨埵法。</p>
  <p id="a24">若欲钩召诸印法。<a id="a-25"></a>禁缚法。<a id="a-26"></a>坚固成就等法者。<a id="a-27"></a>当依金刚成就法。</p>
  <p id="a28">若欲钩召一切三昧。<a id="a-29"></a>入曼拏罗作成就者。<a id="a-2A"></a>当依金刚最上三昧法。</p>
  <p id="a2B">若欲成一切事业令破魔冤。<a id="a-2C"></a>得己身坚固具大名称者。<a id="a-2D"></a>当依根本最上金刚羯磨法。</p>
  <p id="a2E">若欲一切金刚部贤圣钩召入曼拏罗。<a id="a-2F"></a>安置坚固作敬爱成就者。<a id="a-2G"></a>当依根本金刚法。</p>
  <p id="a2H">若欲大金刚萨埵钩召入曼拏罗。<a id="a-2I"></a>安置坚固敬爱作成就者。<a id="a-2J"></a>当依金刚萨埵法。</p>
  <p id="a2K">若欲请召诸佛如来入曼拏罗。<a id="a-2L"></a>安住敬爱作成就者。<a id="a-2M"></a>当依根本金刚如来法。</p>
  <p id="a2N">若欲召请金刚手菩萨入曼拏罗。<a id="a-2O"></a>安住敬爱作成就者。<a id="a-2P"></a>当依金刚手菩萨法。</p>
  <p id="a2Q">说此成就法已复说颂曰。</p>
  <p id="a2R">若复有行人　　未入曼拏罗</p>
  <p id="a2S">设造诸罪业　　志心求所作</p>
  <p id="a2T">最上不空法　　一切皆成就</p>
  <p id="a2U">尔时金刚手菩萨。<a id="a-2V"></a>复说不空心明法。<a id="a-2W"></a>决定作一切事。<a id="a-2X"></a>此金刚手菩萨是大毗首羯磨。<a id="a-2Y"></a>善作诸法与诸佛等。<a id="a-2Z"></a>所作成就刹那圆满。</p>
  <p id="a2a">若欲广为救护一切众生。<a id="a-2b"></a>息灾安乐增长寿命者。<a id="a-2c"></a>当依金刚舞金刚萨埵顶法。</p>
  <p id="a2d">若欲作曼拏罗结界。<a id="a-2e"></a>安住三昧坚固拥护者。<a id="a-2f"></a>当依金刚舞随求法。</p>
  <p id="a2g">若欲解除诸疟及风黄痰癊等疾者。<a id="a-2h"></a>当依金刚舞入嚩啰法。</p>
  <p id="a2i">若欲灭诸烦恼忧愁等苦者。<a id="a-2j"></a>当依金刚舞耨枯钵扇爹法。</p>
  <p id="a2k">若欲解除诸毒令如甘露者。<a id="a-2l"></a>当依金刚舞解毒法。</p>
  <p id="a2m">若欲令诸宿曜入寤及禁缚。<a id="a-2n"></a>令受三昧法作拥护者。<a id="a-2o"></a>当依金刚舞宿曜解脱法。</p>
  <p id="a2p">若欲脱诸禁缚。<a id="a-2q"></a>破坏一切令起伏者。<a id="a-2r"></a>当依金刚舞金刚忿怒法。</p>
  <p id="a2s">若欲破一切拏吉儞印。<a id="a-2t"></a>及脱宿曜执持。<a id="a-2u"></a>令死者还命。<a id="a-2v"></a>及救护国城者。<a id="a-2w"></a>当依金刚舞随印法。</p>
  <p id="a2x">若欲销除一切罪业。<a id="a-2y"></a>及恶梦不祥等事者。<a id="a-2z"></a>当依金刚舞真实法。</p>
  <p id="a30">若欲令一切有情入寤。<a id="a-31"></a>及语言敬爱发心成就者。<a id="a-32"></a>当用金刚舞一切入寤印。</p>
  <p id="a33">若欲令一切魔冤起伏。<a id="a-34"></a>及成坏等事者。<a id="a-35"></a>当依金刚舞大拏吉儞法。</p>
  <p id="a36">若欲令一切魔冤禁缚迷惑起伏者。<a id="a-37"></a>当依金刚舞大恶啰刹娑法。</p>
  <p id="a38">若欲令他军降伏爱敬者。<a id="a-39"></a>当依金刚舞讫哩爹法。</p>
  <p id="a3A">若欲息诸恚怒令作喜悦免诸怖畏。<a id="a-3B"></a>及论义战阵皆得胜者。<a id="a-3C"></a>当依金刚舞幢庄严法。</p>
  <p id="a3D">若欲起云降雨及止息雷电风雹。<a id="a-3E"></a>去除寒热等者。<a id="a-3F"></a>当依金刚舞主法。</p>
  <p id="a3G">若欲求种种色声香味触等者。<a id="a-3H"></a>当依金刚舞欲自在法。</p>
  <p id="a3I">若欲一切处行住。<a id="a-3J"></a>令作爱敬钩召及降伏等事者。<a id="a-3K"></a>当依金刚舞法。</p>
  <p id="a3L">若欲作一切成就法。<a id="a-3M"></a>谓出见一切贤圣降伏诸龙。<a id="a-3N"></a>乃至息除一切药刹部多摩怛哩等者。<a id="a-3O"></a>当依金刚舞最上金刚身法。</p>
  <p id="a3P">若欲坚固成就一切供养。<a id="a-3Q"></a>及调伏诸魔禁缚一切邪印。<a id="a-3R"></a>乃至尽无尽最上成就法者。<a id="a-3S"></a>当依金刚舞不空毗首羯磨最胜法。</p>
  <p id="a3T">金刚手菩萨说此法已。<a id="a-3U"></a>复说一切印成就仪。<a id="a-3V"></a>行人当于清旦时面东而坐。<a id="a-3W"></a>依法结大印持诵本心明即成一切印。<a id="a-3X"></a>然后依法作成就所作决定。<a id="a-3Y"></a>此大金刚手印能成一切印。</p>
  <p id="a3Z">设复有人未入曼拏罗者。<a id="a-3a"></a>结此大印亦皆成就。</p>
  <p id="a3b">若复阿阇梨欲传此大印。<a id="a-3c"></a>当观根性而传授之。<a id="a-3d"></a>何以故传此印已即成菩萨。<a id="a-3e"></a>设不依法而无诸过。<a id="a-3f"></a>设作诸罪业者。<a id="a-3g"></a>结大印时诸业销除。<a id="a-3h"></a>有所愿求皆得圆满。</p>
  <p data-pb></p>
  <h2 id="a3i">一切如来金刚菩提大仪轨分第十六</h2>
  <p id="a3j">尔时金刚手　　大秘密主尊</p>
  <p id="a3k">以大乐坚固　　令有情清净</p>
  <p id="a3l">摄诸有情界　　皆令得清净</p>
  <p id="a3m">以平等心化　　令入如来部</p>
  <p id="a3n">无量无边刹　　一切诸如来</p>
  <p id="a3o">充满如胡麻　　皆广利众生</p>
  <p id="a3p">令世间清净　　以众生之业</p>
  <p id="a3q">有种种差别　　竟不能清净</p>
  <p id="a3r">佛为彼众生　　自业清净故</p>
  <p id="a3s">哀愍而不舍　　金刚手菩萨</p>
  <p id="a3t">以大秘密教　　转大舍法轮</p>
  <p id="a3u">此大金刚手　　最上大乐尊</p>
  <p id="a3v">利益诸有情　　令刹那觉悟</p>
  <p id="a3w">坚固菩提心　　欲转大法轮</p>
  <p id="a3x">尽诸有情界　　令菩提坚固</p>
  <p id="a3y">时诸佛如来　　以金刚语言</p>
  <p id="a3z">告彼金刚手　　以大悲方便</p>
  <p id="a40">当说菩提心　　是时金刚手</p>
  <p id="a41">受诸佛劝请　　即发如是言</p>
  <p id="a42">我今说大乐　　最上曼拏罗</p>
  <p id="a43">其量等三界　　是根本大轮</p>
  <p id="a44">能清净诸有　　说如是语时</p>
  <p id="a45">三界诸有情　　诸业皆清净</p>
  <p id="a46">悉得成就法　　即时皆云集</p>
  <p id="a47">亦如诸如来　　劝请金刚手</p>
  <p id="a48">宣说如来部　　最上大舍轮</p>
  <p id="a49">由是诸众生　　住金刚三业</p>
  <p id="a4A">金刚手菩萨　　以自性三业</p>
  <p id="a4B">平等为众生　　说是大明曰</p>
  <p id="a4C">唵(引)部(引)亢。</p>
  <p id="a4D">说此大明时　　复有诸如来</p>
  <p id="a4E">即时皆云集　　住菩提道场</p>
  <p id="a4F">尔时金刚手　　即说曼拏罗</p>
  <p id="a4G">利益有情故　　诸法中大乐</p>
  <p id="a4H">其大舍轮者　　依外曼拏罗</p>
  <p id="a4I">画八辐大轮　　于此大轮中</p>
  <p id="a4J">当安佛尊像　　用此大明曰</p>
  <p id="a4K">三摩野萨怛鑁(三合)呼(引一句)悉[亭*也][牟*含](引二)。</p>
  <p id="a4L">于佛尊像前　　复安佛尊像</p>
  <p id="a4M">降伏诸魔相　　于佛右安置</p>
  <p id="a4N">灌顶大菩萨　　佛后复安置</p>
  <p id="a4O">转法轮菩萨　　于佛左安置</p>
  <p id="a4P">成最胜菩萨　　各说心明曰</p>
  <p id="a4Q">嚩日啰(二合)萨埵(一句)</p>
  <p id="a4R">嚩日啰(二合)啰怛那(二合一句)</p>
  <p id="a4S">嚩日啰(二合)达哩摩(二合一句)</p>
  <p id="a4T">嚩日啰(二合)羯哩摩(二合一句)。</p>
  <p id="a4U">而于四隅位　　安四金刚宝</p>
  <p id="a4V">用四大心明　　而彼心明曰</p>
  <p id="a4W">萨埵嚩日哩(二合一句)</p>
  <p id="a4X">嚩日啰(二合)啰怛儞(二合一句)</p>
  <p id="a4Y">嚩日啰(二合)钵纳弥(二合)儞(一句)</p>
  <p id="a4Z">尾说嚩日哩(二合一句)。</p>
  <p id="a4a">复于外四隅　　安祢嚩建拏</p>
  <p id="a4b">钩索锁铃等　　如次安四门</p>
  <p id="a4c">画此大轮已　　先当起心业</p>
  <p id="a4d">出生及香华　　志心而供养</p>
  <p id="a4e">手持众妙华　　结佛三昧印</p>
  <p id="a4f">而安于本心　　顶礼本尊已</p>
  <p id="a4g">然以华散掷　　次旋绕三匝</p>
  <p id="a4h">当召请贤圣　　其召请明曰</p>
  <p id="a4i">唵(引)阿哥(引)噜(引)目亢萨哩嚩(二合)达哩摩(二合)拏(引一句)阿(引)[寧*也]阿耨怛半(二合)那埵(引二)。</p>
  <p id="a4j">诵此大明已　　复以华供养</p>
  <p id="a4k">依法以妙言　　志心而诵曰</p>
  <p id="a4l">惹誐那(引)他没驮冒提苏悉驮曳(引一句)。</p>
  <p id="a4m">以此普召集　　一切诸如来</p>
  <p id="a4n">以诸无生法　　施一切成就</p>
  <p id="a4o">入此曼拏罗　　善得诸成就</p>
  <p id="a4p">如是法圆满　　现种种瑞应</p>
  <p id="a4q">若传授弟子　　令入此坛者</p>
  <p id="a4r">其仪亦如是　　作诸供养已</p>
  <p id="a4s">然后出道场　　可求成就法</p>
  <p id="a4t">复说成就法　　依法造[巾*((ㄇ@人)/登)]像</p>
  <p id="a4u">当画佛世尊　　降伏诸魔众</p>
  <p id="a4v">行人于像前　　依法结智印</p>
  <p id="a4w">以金刚语业　　诵明百千遍</p>
  <p id="a4x">其数满足已　　随意皆成就</p>
  <p id="a4y">见诸佛菩提　　无复诸疑惑</p>
  <p id="a4z">复次金刚手菩萨。<a id="a-50"></a>说此诸三昧最上成就仪法。<a id="a-51"></a>而说颂曰。</p>
  <p id="a52">当想金刚手　　专注于本心</p>
  <p id="a53">即诵三昧明　　其三昧明曰</p>
  <p id="a54">三摩野萨怛嚩(三合一句)。</p>
  <p id="a55">诵满洛叉数　　善获诸成就</p>
  <p id="a56">又复宣说一切羯磨成就法。<a id="a-57"></a>颂曰。</p>
  <p id="a58">佛降众魔军　　转大妙法轮</p>
  <p id="a59">广利益众生　　羯磨印成就</p>
  <p id="a5A">复说一切如来金刚三业诸佛最上成就法。<a id="a-5B"></a>所谓能除诸障累忧恼病苦。<a id="a-5C"></a>恶疮诸毒疟疾重病。<a id="a-5D"></a>复能破诸邪咒。<a id="a-5E"></a>辟除诸恶梦寐不祥魔娆等事。<a id="a-5F"></a>无其中[乏-之+(犮-乂+又)]之难。<a id="a-5G"></a>解诸宿曜执持及拏吉儞。<a id="a-5H"></a>如是灾害皆悉除灭。<a id="a-5I"></a>能令具善三业。<a id="a-5J"></a>获大威力色相圆满。<a id="a-5K"></a>名称吉祥人所恭敬。<a id="a-5L"></a>增长智慧精进勇猛。<a id="a-5M"></a>诸见闻法记念不忘。<a id="a-5N"></a>具修善行住三摩地。<a id="a-5O"></a>长养殊胜三业。<a id="a-5P"></a>圆满十波罗蜜布施持戒忍辱精进禅定慧方便愿力智。<a id="a-5Q"></a>满足十地行入坚固出生陀罗尼门。<a id="a-5R"></a>具诸佛大乐印。<a id="a-5S"></a>通达四智十八不共法。<a id="a-5T"></a>作毗首羯磨。<a id="a-5U"></a>明了诸义性。<a id="a-5V"></a>成就诸佛金刚三业。<a id="a-5W"></a>得诸佛最上成就。<a id="a-5X"></a>以大菩提心。<a id="a-5Y"></a>遍修普贤行。<a id="a-5Z"></a>令诸有情获大利益。<a id="a-5a"></a>复现童真住出生嬉戏。<a id="a-5b"></a>以难胜行坐菩提场。<a id="a-5c"></a>证佛十力降伏魔军。<a id="a-5d"></a>转大法轮摧诸外道。<a id="a-5e"></a>胜出三界现诸神通。<a id="a-5f"></a>作大集会调伏诸恶。<a id="a-5g"></a>住柔顺地净诸恶趣。<a id="a-5h"></a>演妙法义说三密藏。<a id="a-5i"></a>示其仪轨作一切诸成就法。<a id="a-5j"></a>如是等事。<a id="a-5k"></a>皆依一切如来毗首羯磨印法所成。<a id="a-5l"></a>即说颂曰。</p>
  <p id="a5m">如是羯磨印　　速证菩提道</p>
  <p id="a5n">诸修菩提行　　不越此法印</p>
  <p id="a5o">具足大圣财　　能作诸事业</p>
  <p id="a5p">难成义能成　　所作皆无碍</p>
  <p id="a5q">诸佛最上教　　当授诸有情</p>
  <p id="a5r">有能信解者　　为传此法印</p>
  <p id="a5s">设未入坛场　　刹那亦成就</p>
  <p data-pb></p>
  <h2 id="a5t">大金刚火焰日轮仪轨分第十七</h2>
  <p id="a5u">金刚手菩萨　　善作众事业</p>
  <p id="a5v">降诸有情界　　使令得调伏</p>
  <p id="a5w">如来部所生　　常住如来定</p>
  <p id="a5x">以最上成就　　寂静于诸有</p>
  <p id="a5y">尘沙诸如来　　皆起大悲愿</p>
  <p id="a5z">欲广利众生　　令居安乐地</p>
  <p id="a60">以众生诸行　　有种种差别</p>
  <p id="a61">不善之果报　　随业无定止</p>
  <p id="a62">纵经无数劫　　度脱难穷尽</p>
  <p id="a63">是故诸如来　　劝请金刚手</p>
  <p id="a64">为作调伏故　　宣说最胜法</p>
  <p id="a65">尔时金刚手菩萨。<a id="a-66"></a>即说大明曰。</p>
  <p id="a67">乌底瑟吒(二合)三摩野骨噜(二合引)驮(一句)儞逊婆入嚩(二合)罗嚩日啰(二合)吽(引二)。</p>
  <p id="a68">金刚手菩萨　　说此大明时</p>
  <p id="a69">以金刚三业　　出生大明王</p>
  <p id="a6A">住金刚手前　　而结跏趺坐</p>
  <p id="a6B">光明普照曜　　如劫火炽盛</p>
  <p id="a6C">现大威猛势　　手持金刚杵</p>
  <p id="a6D">亦现大光明　　猛焰如火聚</p>
  <p id="a6E">戏掷金刚杵　　变化于三界</p>
  <p id="a6F">犹大劫火中　　出现忿怒相</p>
  <p id="a6G">以金刚语业　　说金刚部明</p>
  <p id="a6H">唵(引)嚩日啰(二合)特哩(二合)俱(半音一句)怛帝哩(二合引)曩摩贺(引)嚩日啰(二合)入嚩(二合引)攞(引)那攞(引)哩哥(二)纥哩(二合)那炀吽(引三)。</p>
  <p id="a6I">说此大明时　　息除诸业障</p>
  <p id="a6J">如盛火焚薪　　大千皆振动</p>
  <p id="a6K">是时诸天众　　及大自在天</p>
  <p id="a6L">光明皆洞然　　而不能安隐</p>
  <p id="a6M">声闻及缘觉　　皆求入涅盘</p>
  <p id="a6N">三界诸天众　　亦皆求救护</p>
  <p id="a6O">诸佛菩提力　　不动而坚固</p>
  <p id="a6P">唯佛大慈悲　　为有情方便</p>
  <p id="a6Q">是时大明王　　出金刚利牙</p>
  <p id="a6R">立如张弩势　　忿怒大恶相</p>
  <p id="a6S">发髻如螺文　　顶冠半月相</p>
  <p id="a6T">风火焰交炽　　内现诸事业</p>
  <p id="a6U">结印作舞势　　出生大秘密</p>
  <p id="a6V">最上曼拏罗　　相应拏吉儞</p>
  <p id="a6W">安住于周匝　　诸佛各依位</p>
  <p id="a6X">皆是金刚部　　诸圣之轨仪</p>
  <p id="a6Y">为成毗首行　　复有诸圣众</p>
  <p id="a6Z">是时皆出现　　亦光明炽盛</p>
  <p id="a6a">安住如诸佛　　无量无边界</p>
  <p id="a6b">所有诸有情　　悉皆令觉寤</p>
  <p id="a6c">利益而召集　　令成最上教</p>
  <p id="a6d">时三界天主　　迷闷而擗地</p>
  <p id="a6e">不复还本心　　金刚手菩萨</p>
  <p id="a6f">最上大自在　　哀愍诸天故</p>
  <p id="a6g">为说最上法　　还命大明曰</p>
  <p id="a6h">唵(引)母底瑟吒(二合)摩贺(引)祢钵多(二合)嚩日哩(二合)尼(引一句)尸(引)竭啰(二合)母他(引)钵野吽(引二)。</p>
  <p id="a6i">说此大明已　　诸天即能起</p>
  <p id="a6j">皆复得本心　　死者还其命</p>
  <p id="a6k">佛未调伏者　　金刚手菩萨</p>
  <p id="a6l">悉令调伏之　　复现忿怒相</p>
  <p id="a6m">戏掷金刚杵　　即敕于诸天</p>
  <p id="a6n">令住我三昧　　诸天受命已</p>
  <p id="a6o">而未能复知　　告白金刚手</p>
  <p id="a6p">圣者不思议　　我等咸惊惧</p>
  <p id="a6q">观此忿怒尊　　敕住于三昧</p>
  <p id="a6r">不知三昧法　　云何而安住</p>
  <p id="a6s">是时金刚手　　而白诸天曰</p>
  <p id="a6t">诸佛之所化　　汝所不能知</p>
  <p id="a6u">故号金刚手　　为汝作依怙</p>
  <p id="a6v">汝归命诸佛　　及法与圣贤</p>
  <p id="a6w">然后归于我　　当依我三昧</p>
  <p id="a6x">是时诸天主　　及彼诸天众</p>
  <p id="a6y">闻如是言已　　而白金刚手</p>
  <p id="a6z">依菩萨圣言　　愿垂哀愍故</p>
  <p id="a70">尔时金刚手　　复现颦眉相</p>
  <p id="a71">作大忿怒威　　以高举威势</p>
  <p id="a72">而以大音声　　降伏于三界</p>
  <p id="a73">说最胜明曰</p>
  <p id="a74">呬(引)。</p>
  <p id="a75">说此心明时　　所有三界主</p>
  <p id="a76">及其诸天众　　皆以降伏心</p>
  <p id="a77">而住于三昧　　授本部灌顶</p>
  <p id="a78">受灌顶法已　　劝请金刚手</p>
  <p id="a79">说心明仪轨　　是大坛场法</p>
  <p id="a7A">金刚手菩萨　　即当为说之</p>
  <p id="a7B">于外曼拏罗　　内画金刚轮</p>
  <p id="a7C">具光明炽盛　　中安降三界</p>
  <p id="a7D">其身大青色　　而现喜怒相</p>
  <p id="a7E">出金刚利牙　　当结跏趺坐</p>
  <p id="a7F">戏掷金刚杵　　光焰普照曜</p>
  <p id="a7G">而复于四方　　安金刚贤圣</p>
  <p id="a7H">手各持标帜　　谓大金刚杵</p>
  <p id="a7I">三叉及宝藏　　众色莲华等</p>
  <p id="a7J">于四隅安置　　箭及朅桩誐</p>
  <p id="a7K">轮并众色幡　　金刚部贤圣</p>
  <p id="a7L">依此大轮仪　　各依位安置</p>
  <p id="a7M">先安七种圣　　一谓金刚印</p>
  <p id="a7N">二号金刚明　　三名金刚王</p>
  <p id="a7O">并余诸眷属　　四持明歌舞</p>
  <p id="a7P">五护门明王　　六金刚讷多</p>
  <p id="a7Q">七谓药刹王　　于外曼拏罗</p>
  <p id="a7R">依法安诸天　　摩度等三尊</p>
  <p id="a7S">亦安置本位　　四隅及四门</p>
  <p id="a7T">安诸天女众　　钩索等明王</p>
  <p id="a7U">各安于本位　　画此曼拏罗</p>
  <p id="a7V">如是安布已　　是时阿阇梨</p>
  <p id="a7W">而作忿努势　　戏掷金刚杵</p>
  <p id="a7X">入于曼拏罗　　即诵吽字明</p>
  <p id="a7Y">作大高举势　　调伏忿怒者</p>
  <p id="a7Z">得本尊欢喜　　忿怒者成就</p>
  <p id="a7a">然后阿阇梨　　手持众妙花</p>
  <p id="a7b">结金刚钩印　　请召于本尊</p>
  <p id="a7c">及金刚贤圣　　其请召明曰</p>
  <p id="a7d">唵(引)摩贺(引)嚩日啰(二合)攞(引)那攞(引)哩哥(二合)夜(引)呬[口*弱](一句)萨哩嚩(二合)嚩日啰(二合)酤攞(引)儞钵啰(二合)吠(引)舍野吽(引二)萨哩嚩(二合)母捺啰(二合引)誐赦鑁驮那怛啰(二合)吒(半音三)萨哩嚩(二合)三摩炀(引)娑(引)达野摩吒(半音四)萨哩嚩(二合)讷瑟啖(二合引)贺那捺郝钵左跋悉铭(二合)骨噜(五)摩贺(引)骨噜(二合)驮(引)屹儞(二合)嚩日哩(二合引)拏吽(引)发吒(半音六)阿阿阿阿(七)。</p>
  <p id="a7e">如是召请已　　明王即降临</p>
  <p id="a7f">及金刚贤圣　　施一切成就</p>
  <p id="a7g">是时曼拏罗　　即现诸瑞相</p>
  <p id="a7h">或闻吽字声　　或复有警觉</p>
  <p id="a7i">时彼阿阇梨　　结降三界印</p>
  <p id="a7j">引弟子入坛　　而授诸大明</p>
  <p id="a7k">金刚钩明曰</p>
  <p id="a7l">吽(引)吽(引)嚩日啰(二合)钵啰(二合)贺啰尾(引)摩吒(半音一句)　三叉大明曰。</p>
  <p id="a7m">吽(引)嚩日啰(二合)戍逻(引)屹儞(二合)频捺摩吒(半音一句)</p>
  <p id="a7n">金刚藏明曰。</p>
  <p id="a7o">吽(引)嚩日啰(二合)酤(引)尸(引)亲捺摩吒(半音一句)</p>
  <p id="a7p">莲花大明曰。</p>
  <p id="a7q">吽(引)嚩日啰(二合)阿摩罗钵讷弥(二合引)摩吒(半音一句)。</p>
  <p id="a7r">复说密印明　　而有大威力</p>
  <p id="a7s">善印诸众生　　所作成就法</p>
  <p id="a7t">决定皆成就　　而说大明曰</p>
  <p id="a7u">吽(引)嚩日啰(二合)玉呬也(二合)悉驮钵啰摩瑜(引)诣(引)说哩讷弥(二合一句)</p>
  <p id="a7v">吽(引)嚩日啰(二合)赞尼(引)说哩朅桩誐阿悉摩贺(引)嚩日啰(二合)葛播(引)罗摩(引)逻(引)末酤致(引)噜卢噜梨(引)恨泥(二合一句)</p>
  <p id="a7w">吽(引)嚩日啰(二合)那(引)啰(引)野拏[口*爾](一句)</p>
  <p id="a7x">吽(引)嚩日啰(二合)钵多(引)计(引)[口*爾](一句)。</p>
  <p id="a7y">此四拏吉儞　　最胜心印明</p>
  <p id="a7z">各以此本明　　安置曼拏罗</p>
  <p id="a80">说诸大明已　　然以三昧誓</p>
  <p id="a81">诫示于弟子　　使之令谛听</p>
  <p id="a82">广利益众生　　增长于佛法</p>
  <p id="a83">调伏令得度　　作金刚成就</p>
  <p id="a84">说三昧誓已　　当令其弟子</p>
  <p id="a85">诵吽字大明　　加持于头指</p>
  <p id="a86">使彼诸有情　　及彼恶魔者</p>
  <p id="a87">由是大明力　　皆悉令调伏</p>
  <p id="a88">然后当依法　　授弟子灌顶</p>
  <p id="a89">明王四种法　　次第而传授</p>
  <p id="a8A">印及印所用　　坏灭并还命</p>
  <p id="a8B">当以此印明　　而为作拥护</p>
  <p id="a8C">如是调伏已　　诸恶不复生</p>
  <p id="a8D">既从是已后　　诸善法增长</p>
  <p id="a8E">见成就诸法　　复说成就法</p>
  <p id="a8F">行人于像前　　戏掷金刚杵</p>
  <p id="a8G">诵明洛叉数　　持诵其数满</p>
  <p id="a8H">德如金刚手　　忿怒大明王</p>
  <p id="a8I">离老病死苦　　善调一切恶</p>
  <p id="a8J">于一切世间　　无复诸怖畏</p>
  <p id="a8K">欲成就大明　　于四威仪中</p>
  <p id="a8L">诵一洛叉数　　所作成就法</p>
  <p id="a8M">现世得圆满　　诸成就自在</p>
  <p id="a8N">远离诸苦恼　　堪受妙供养</p>
  <p id="a8O">难调者能调　　行住无所畏</p>
  <p id="a8P">若欲印成就　　当结最上印</p>
  <p id="a8Q">随意诵大明　　行人见世中</p>
  <p id="a8R">成大忿怒王　　所作皆成就</p>
  <p id="a8S">若欲成三昧　　行人当面东</p>
  <p id="a8T">结彼三昧印　　持诵三昧明</p>
  <p id="a8U">随意作诸法　　皆速得圆满</p>
  <p id="a8V">若欲求成就　　最上羯磨法</p>
  <p id="a8W">诵明利乐故　　速成诸事业</p>
  <p id="a8X">复次宣说最上成就法。<a id="a-8Y"></a>所谓发遣诸魔禁伏邪法。<a id="a-8Z"></a>印诸有情调伏众恶。<a id="a-8a"></a>解脱枷锁差诸疟病。<a id="a-8b"></a>解诸毒药散诸宿曜。<a id="a-8c"></a>欲作此等诸法者。<a id="a-8d"></a>皆依降三界尊仪法。</p>
  <p id="a8e">又复若欲作一切入寤。<a id="a-8f"></a>及动摇嬉戏歌舞书写旋转。<a id="a-8g"></a>乃至钩召三界等。<a id="a-8h"></a>皆依金刚忿怒明王印。</p>
  <p id="a8i">若欲钩召一切入于曼拏罗。<a id="a-8j"></a>及破他军见幻化事。<a id="a-8k"></a>改易时节开敷花果。<a id="a-8l"></a>或令谷稼滋茂。<a id="a-8m"></a>及解诸恶病毒药宿曜拏吉儞。<a id="a-8n"></a>令战阵得胜。<a id="a-8o"></a>结界拥护解脱系缚。<a id="a-8p"></a>乃至敬爱等法。<a id="a-8q"></a>皆依金刚忿怒明王毗首羯磨印。</p>
  <p id="a8r">若欲成就诸天降伏龙众。<a id="a-8s"></a>遣诸药刹而为仆使。<a id="a-8t"></a>令一切啰刹生大惊怖。<a id="a-8u"></a>调伏拏吉儞众及摩怛哩哥。<a id="a-8v"></a>宿曜执持魔魅军众。<a id="a-8w"></a>邪坛咒术悉令破灭。<a id="a-8x"></a>使诸勇猛皆令怖畏。<a id="a-8y"></a>及能成就四大天王帝释大梵那罗延天大自在天等。<a id="a-8z"></a>及成就菩萨诸佛敬爱等事。<a id="a-90"></a>钩召有情令住三昧。<a id="a-91"></a>如是等种种之法。<a id="a-92"></a>皆依金刚忿怒明王最上成就法。<a id="a-93"></a>即说颂曰。</p>
  <p id="a94">如是最上法　　若欲成就者</p>
  <p id="a95">当持诵心明　　而见忿怒相</p>
 </body>
</html>