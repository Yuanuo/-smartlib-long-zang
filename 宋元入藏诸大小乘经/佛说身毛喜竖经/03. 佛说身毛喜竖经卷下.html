<!doctype html>
<html id="z3IBUbSfQ" data-ver="831">
 <head>
  <meta charset="utf-8">
  <meta author="惟净">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说身毛喜竖经卷下</h1>
  <p id="a2">复次舍利子。<a id="a-3"></a>云何同彼最上苦切逼身。<a id="a-4"></a>谓我身支尘土坌污初则微少渐增后积。<a id="a-5"></a>譬如鼎讷迦树枝叶。<a id="a-6"></a>尘坌从微渐增。<a id="a-7"></a>后积成大。<a id="a-8"></a>我之身分亦复如是。<a id="a-9"></a>舍利子。<a id="a-A"></a>我虽尘垢坌污增积然于昼夜未尝念言。<a id="a-B"></a>呜呼何故今我此身尘垢所合。<a id="a-C"></a>谁当为我之所拂除。<a id="a-D"></a>舍利子。<a id="a-E"></a>此即是为同彼最上苦切逼身。</p>
  <p id="aF">又舍利子。<a id="a-G"></a>云何同彼最上寂静。<a id="a-H"></a>谓于旷野寂静之处。<a id="a-I"></a>坐卧居止。<a id="a-J"></a>远离喧繁一切愦闹。<a id="a-K"></a>弃置所应受用之具。<a id="a-L"></a>独处闲寂随所应住。<a id="a-M"></a>舍利子。<a id="a-N"></a>我时如是同其所行。<a id="a-O"></a>或牧牛人。<a id="a-P"></a>或畜养人。<a id="a-Q"></a>或采薪人。<a id="a-R"></a>或治园人。<a id="a-S"></a>或行路人。<a id="a-T"></a>是等见已。<a id="a-U"></a>我即奔驰极深隐处。<a id="a-V"></a>勿复令见。<a id="a-W"></a>譬如野鹿。<a id="a-X"></a>或见如上牧放等人。<a id="a-Y"></a>奔深隐处。<a id="a-Z"></a>而远避之。<a id="a-a"></a>怖彼所见。<a id="a-b"></a>我居旷野。<a id="a-c"></a>远离愦闹亦复如是。<a id="a-d"></a>此即是为同彼所行最上寂静。<a id="a-e"></a>舍利子。<a id="a-f"></a>虽如是行求之少分。<a id="a-g"></a>人中上法。<a id="a-h"></a>尚不能得。<a id="a-i"></a>况圣知见。<a id="a-j"></a>最胜所证。<a id="a-k"></a>何以故。<a id="a-l"></a>彼于圣慧。<a id="a-m"></a>不能了知。<a id="a-n"></a>复不觉悟。<a id="a-o"></a>由于圣慧。<a id="a-p"></a>不觉了故。<a id="a-q"></a>何能出要。<a id="a-r"></a>尽苦边际。<a id="a-s"></a>舍利子。<a id="a-t"></a>若于圣慧。<a id="a-u"></a>如实觉了。<a id="a-v"></a>即能闭三有门。<a id="a-w"></a>尽生死道。<a id="a-x"></a>后不复生。</p>
  <p id="ay">又舍利子。<a id="a-z"></a>世有一类婆罗门者。<a id="a-10"></a>作如是言。<a id="a-11"></a>我于冬分月。<a id="a-12"></a>初八夜遇雪飞时。<a id="a-13"></a>于其旷野孤迥之所。<a id="a-14"></a>或近河侧。<a id="a-15"></a>裸露其身。<a id="a-16"></a>于深雪中。<a id="a-17"></a>一向而卧。<a id="a-18"></a>过于夜分。<a id="a-19"></a>如是所行。<a id="a-1A"></a>计为清净。<a id="a-1B"></a>舍利子。<a id="a-1C"></a>我知是事。<a id="a-1D"></a>亦同彼行。<a id="a-1E"></a>乃于冬分月初八夜。<a id="a-1F"></a>遇雪飞时。<a id="a-1G"></a>于其旷野孤迥之所。<a id="a-1H"></a>或近河侧。<a id="a-1I"></a>裸露其身。<a id="a-1J"></a>于深雪中。<a id="a-1K"></a>一向而卧。<a id="a-1L"></a>过于夜分。<a id="a-1M"></a>舍利子。<a id="a-1N"></a>虽如是行求之少分人中上法。<a id="a-1O"></a>尚不能得。<a id="a-1P"></a>况圣知见。<a id="a-1Q"></a>最胜所证。<a id="a-1R"></a>何以故。<a id="a-1S"></a>彼于圣慧。<a id="a-1T"></a>不能了知。<a id="a-1U"></a>复不觉悟。<a id="a-1V"></a>由于圣慧。<a id="a-1W"></a>不觉了故。<a id="a-1X"></a>何能出要。<a id="a-1Y"></a>尽苦边际。<a id="a-1Z"></a>舍利子。<a id="a-1a"></a>若于圣慧。<a id="a-1b"></a>如实觉了。<a id="a-1c"></a>即能闭三有门。<a id="a-1d"></a>尽生死道。<a id="a-1e"></a>后不复生。</p>
  <p id="a1f">又舍利子。<a id="a-1g"></a>世有一类婆罗门者。<a id="a-1h"></a>作如是言。<a id="a-1i"></a>我于冬分月初八夜。<a id="a-1j"></a>遇雪飞时。<a id="a-1k"></a>诣于深水。<a id="a-1l"></a>量过项处。<a id="a-1m"></a>住是水中。<a id="a-1n"></a>经于夜分。<a id="a-1o"></a>如是所行。<a id="a-1p"></a>计为清净。<a id="a-1q"></a>舍利子。<a id="a-1r"></a>我知是事。<a id="a-1s"></a>亦同彼行。<a id="a-1t"></a>乃于冬分月初八夜。<a id="a-1u"></a>遇雪飞时。<a id="a-1v"></a>诣于深水量过项处。<a id="a-1w"></a>住是水中。<a id="a-1x"></a>经于夜分。<a id="a-1y"></a>舍利子。<a id="a-1z"></a>虽如是行。<a id="a-20"></a>求之少分。<a id="a-21"></a>人中上法。<a id="a-22"></a>尚不能得。<a id="a-23"></a>况圣知见。<a id="a-24"></a>最胜所证。<a id="a-25"></a>广说乃至。<a id="a-26"></a>尽生死道。<a id="a-27"></a>后不复生。</p>
  <p id="a28">又舍利子。<a id="a-29"></a>世有一类婆罗门者。<a id="a-2A"></a>作如是言。<a id="a-2B"></a>我当盛夏炎暑之月。<a id="a-2C"></a>酷热可畏。<a id="a-2D"></a>日正中时。<a id="a-2E"></a>住于沙中。<a id="a-2F"></a>其沙深积。<a id="a-2G"></a>量过于膝。<a id="a-2H"></a>我于尔时。<a id="a-2I"></a>裸露其身。<a id="a-2J"></a>翘立一足。<a id="a-2K"></a>日光所照。<a id="a-2L"></a>随日而转。<a id="a-2M"></a>如是所行。<a id="a-2N"></a>计为清净。<a id="a-2O"></a>舍利子。<a id="a-2P"></a>我知是事。<a id="a-2Q"></a>亦同彼行。<a id="a-2R"></a>乃于盛夏炎暑之月。<a id="a-2S"></a>酷热可畏。<a id="a-2T"></a>日正中时。<a id="a-2U"></a>过于膝量。<a id="a-2V"></a>深沙之中。<a id="a-2W"></a>裸露其身。<a id="a-2X"></a>翘立一足。<a id="a-2Y"></a>为日所照。<a id="a-2Z"></a>随日而转。<a id="a-2a"></a>舍利子。<a id="a-2b"></a>是时若男若女。<a id="a-2c"></a>一切人众。<a id="a-2d"></a>知是事已。<a id="a-2e"></a>咸悉奔诣接踵骈隘。<a id="a-2f"></a>以求瞻睹。<a id="a-2g"></a>众所评议。<a id="a-2h"></a>我心自调。<a id="a-2i"></a>得其所乐。<a id="a-2j"></a>不念热恼。<a id="a-2k"></a>不起懈意。<a id="a-2l"></a>舍利子。<a id="a-2m"></a>虽如是行求之少分。<a id="a-2n"></a>人中上法。<a id="a-2o"></a>尚不能得。<a id="a-2p"></a>况圣知见。<a id="a-2q"></a>最胜所证。<a id="a-2r"></a>广说乃至。<a id="a-2s"></a>尽生死道。<a id="a-2t"></a>后不复生。</p>
  <p id="a2u">又舍利子。<a id="a-2v"></a>世有一类婆罗门者。<a id="a-2w"></a>作如是言。<a id="a-2x"></a>我以艰苦。<a id="a-2y"></a>而求难所得食。<a id="a-2z"></a>计为清净。<a id="a-30"></a>舍利子。<a id="a-31"></a>我知是时。<a id="a-32"></a>亦同彼行。<a id="a-33"></a>何等是为难所求食。<a id="a-34"></a>谓我专诣旷野之中群牛聚处。<a id="a-35"></a>于彼求乞犊子之乳。<a id="a-36"></a>随其所得。<a id="a-37"></a>而用食之。<a id="a-38"></a>此即是为难所求食。<a id="a-39"></a>舍利子。<a id="a-3A"></a>虽如是行求之少分。<a id="a-3B"></a>人中上法。<a id="a-3C"></a>尚不能得。<a id="a-3D"></a>况圣知见。<a id="a-3E"></a>最胜所证。<a id="a-3F"></a>广说乃至。<a id="a-3G"></a>尽生死道。<a id="a-3H"></a>后不复生。</p>
  <p id="a3I">又舍利子。<a id="a-3J"></a>世有一类婆罗门者。<a id="a-3K"></a>但食其麦。<a id="a-3L"></a>计为清净。<a id="a-3M"></a>作如是言。<a id="a-3N"></a>若但食麦。<a id="a-3O"></a>如是修行。<a id="a-3P"></a>而得清净。<a id="a-3Q"></a>彼取麦已。<a id="a-3R"></a>或碎其末。<a id="a-3S"></a>或[泳-永+陶]其水。<a id="a-3T"></a>或以多种治事而食。<a id="a-3U"></a>为其资养。<a id="a-3V"></a>舍利子。<a id="a-3W"></a>我知是事。<a id="a-3X"></a>亦同彼行。<a id="a-3Y"></a>何等是我取麦为食。<a id="a-3Z"></a>舍利子。<a id="a-3a"></a>我唯取其一粒而食。<a id="a-3b"></a>无复加二。<a id="a-3c"></a>后于异时。<a id="a-3d"></a>由食麦故。<a id="a-3e"></a>身支肥重。<a id="a-3f"></a>或复滋泽。<a id="a-3g"></a>亦我不起是念。<a id="a-3h"></a>复过其量。<a id="a-3i"></a>取麦食之。<a id="a-3j"></a>亦唯一粒。<a id="a-3k"></a>无复加二。<a id="a-3l"></a>舍利子。<a id="a-3m"></a>我以一麦食故。<a id="a-3n"></a>而极羸瘦。<a id="a-3o"></a>身分上下。<a id="a-3p"></a>如迦罗迦鸟及阿娑多鸟。<a id="a-3q"></a>又复足腨枯细。<a id="a-3r"></a>人所恶观。<a id="a-3s"></a>如驼如羊。<a id="a-3t"></a>其足无异。<a id="a-3u"></a>又于项背。<a id="a-3v"></a>露现其骨。<a id="a-3w"></a>或窊或凸。<a id="a-3x"></a>犹如累石。<a id="a-3y"></a>高下不等。<a id="a-3z"></a>又如露地空闲草舍。<a id="a-40"></a>两面透彻。<a id="a-41"></a>椓木疏离。<a id="a-42"></a>中复开敞。<a id="a-43"></a>互可窥视。<a id="a-44"></a>我之两胁。<a id="a-45"></a>骨节疏露。<a id="a-46"></a>中复开敞。<a id="a-47"></a>亦可互见。<a id="a-48"></a>又如暑月日光炎炽所曝之水。<a id="a-49"></a>至夕有人。<a id="a-4A"></a>于其水中。<a id="a-4B"></a>覆观星宿。<a id="a-4C"></a>极深极远。<a id="a-4D"></a>微微映现。<a id="a-4E"></a>我之两目。<a id="a-4F"></a>瘦极深远。<a id="a-4G"></a>似有所见。<a id="a-4H"></a>亦复如是。<a id="a-4I"></a>又如苦瓠。<a id="a-4J"></a>青未成熟。<a id="a-4K"></a>人所断取。<a id="a-4L"></a>而彼枝叶。<a id="a-4M"></a>寻即萎悴。<a id="a-4N"></a>渐次枯弱。<a id="a-4O"></a>后乃干合。<a id="a-4P"></a>我之身分。<a id="a-4Q"></a>自头至足。<a id="a-4R"></a>亦复如是。<a id="a-4S"></a>初即憔悴。<a id="a-4T"></a>渐次羸弱。<a id="a-4U"></a>后极消瘦。<a id="a-4V"></a>肌骨相合。<a id="a-4W"></a>舍利子。<a id="a-4X"></a>我初身体。<a id="a-4Y"></a>强自摄持。<a id="a-4Z"></a>攀附荆棘。<a id="a-4a"></a>而为倚仗。<a id="a-4b"></a>力所不任。<a id="a-4c"></a>欲起还坐。<a id="a-4d"></a>支节解散。<a id="a-4e"></a>头颈低垂。<a id="a-4f"></a>劣不能语。<a id="a-4g"></a>其犹哑羊。<a id="a-4h"></a>我虽如是。<a id="a-4i"></a>而乃坚固。<a id="a-4j"></a>内摄其心。<a id="a-4k"></a>外策其体。<a id="a-4l"></a>善自调息。<a id="a-4m"></a>复欲举身。<a id="a-4n"></a>还为尘土之所坌污。<a id="a-4o"></a>以其尘土所积污故。<a id="a-4p"></a>我之身毛。<a id="a-4q"></a>销磨悉尽。<a id="a-4r"></a>舍利子。<a id="a-4s"></a>彼时周匝城邑聚落。<a id="a-4t"></a>若男若女。<a id="a-4u"></a>而悉奔驰。<a id="a-4v"></a>竞共瞻睹。<a id="a-4w"></a>咸作是言。<a id="a-4x"></a>苦哉苦哉。<a id="a-4y"></a>沙门瞿昙。<a id="a-4z"></a>身体销瘦。<a id="a-50"></a>加复青黑。<a id="a-51"></a>昔日形貌。<a id="a-52"></a>妙善端严。<a id="a-53"></a>亦有威光。<a id="a-54"></a>今何隐没。<a id="a-55"></a>苦切修练。<a id="a-56"></a>容质若斯。<a id="a-57"></a>舍利子。<a id="a-58"></a>虽如是行。<a id="a-59"></a>求之少分。<a id="a-5A"></a>人中上法。<a id="a-5B"></a>尚不能得。<a id="a-5C"></a>况圣知见。<a id="a-5D"></a>最胜所证。<a id="a-5E"></a>广说乃至。<a id="a-5F"></a>尽生死道。<a id="a-5G"></a>后不复生。</p>
  <p id="a5H">又舍利子。<a id="a-5I"></a>世有一类婆罗门者。<a id="a-5J"></a>但食其米。<a id="a-5K"></a>计为清净。<a id="a-5L"></a>作如是言。<a id="a-5M"></a>若但食米。<a id="a-5N"></a>如是修行。<a id="a-5O"></a>而得清净。<a id="a-5P"></a>彼取米已。<a id="a-5Q"></a>或碎其末。<a id="a-5R"></a>或[泳-永+陶]其水。<a id="a-5S"></a>或以多种治事而食。<a id="a-5T"></a>为其资养。<a id="a-5U"></a>舍利子。<a id="a-5V"></a>我知是事。<a id="a-5W"></a>亦同彼行。<a id="a-5X"></a>何等是我取米为食。<a id="a-5Y"></a>舍利子。<a id="a-5Z"></a>我唯取其一粒而食。<a id="a-5a"></a>无复加二。<a id="a-5b"></a>后于异时。<a id="a-5c"></a>由食米故。<a id="a-5d"></a>身支肥重。<a id="a-5e"></a>或复滋泽。<a id="a-5f"></a>我亦不起是念。<a id="a-5g"></a>复过其量。<a id="a-5h"></a>取米食之。<a id="a-5i"></a>亦唯一粒。<a id="a-5j"></a>无复加二。<a id="a-5k"></a>舍利子。<a id="a-5l"></a>我当如是修苦行。<a id="a-5m"></a>时有诸人民。<a id="a-5n"></a>来作是言。<a id="a-5o"></a>昔日形貌。<a id="a-5p"></a>妙善端严。<a id="a-5q"></a>亦有威光。<a id="a-5r"></a>今何隐没。<a id="a-5s"></a>苦切修练容质若斯。<a id="a-5t"></a>舍利子。<a id="a-5u"></a>虽如是行。<a id="a-5v"></a>求之少分。<a id="a-5w"></a>人中上法。<a id="a-5x"></a>尚不能得。<a id="a-5y"></a>况圣知见。<a id="a-5z"></a>最胜所证。<a id="a-60"></a>广说乃至。<a id="a-61"></a>尽生死道。<a id="a-62"></a>后不复生。</p>
  <p id="a63">又舍利子。<a id="a-64"></a>世有一类婆罗门者。<a id="a-65"></a>但食其麻。<a id="a-66"></a>计为清净。<a id="a-67"></a>作如是言。<a id="a-68"></a>若但食麻。<a id="a-69"></a>如是修行。<a id="a-6A"></a>而得清净。<a id="a-6B"></a>彼取麻已。<a id="a-6C"></a>或碎其末。<a id="a-6D"></a>或[泳-永+陶]其水。<a id="a-6E"></a>或以多种治事而食。<a id="a-6F"></a>为其资养。<a id="a-6G"></a>舍利子。<a id="a-6H"></a>我知是事。<a id="a-6I"></a>亦同彼行。<a id="a-6J"></a>何等是我取麻为食。<a id="a-6K"></a>舍利子。<a id="a-6L"></a>我唯取其一粒而食。<a id="a-6M"></a>无复加二。<a id="a-6N"></a>后于异时。<a id="a-6O"></a>由食麻故。<a id="a-6P"></a>身支肥重。<a id="a-6Q"></a>或复滋泽。<a id="a-6R"></a>我亦不起是念。<a id="a-6S"></a>复过其量。<a id="a-6T"></a>取麻食之。<a id="a-6U"></a>亦唯一粒。<a id="a-6V"></a>无复加二。<a id="a-6W"></a>我当如是修苦行。<a id="a-6X"></a>时有诸人民。<a id="a-6Y"></a>来作是言。<a id="a-6Z"></a>昔日形貌。<a id="a-6a"></a>妙善端严。<a id="a-6b"></a>亦有威光。<a id="a-6c"></a>今何隐没。<a id="a-6d"></a>苦切修练。<a id="a-6e"></a>容质若斯。<a id="a-6f"></a>舍利子。<a id="a-6g"></a>虽如是行。<a id="a-6h"></a>求之少分。<a id="a-6i"></a>人中上法。<a id="a-6j"></a>尚不能得。<a id="a-6k"></a>况圣知见。<a id="a-6l"></a>最胜所证。<a id="a-6m"></a>广说乃至。<a id="a-6n"></a>尽生死道。<a id="a-6o"></a>后不复生。</p>
  <p id="a6p">又舍利子。<a id="a-6q"></a>世有一类婆罗门者。<a id="a-6r"></a>不食一切。<a id="a-6s"></a>计为清净。<a id="a-6t"></a>作如是言。<a id="a-6u"></a>若于一切所食之物。<a id="a-6v"></a>悉不食者。<a id="a-6w"></a>如是修行。<a id="a-6x"></a>而得清净。<a id="a-6y"></a>舍利子。<a id="a-6z"></a>我知是事。<a id="a-70"></a>亦同彼行。<a id="a-71"></a>我于一切所食之物。<a id="a-72"></a>悉不食之。<a id="a-73"></a>由不食故。<a id="a-74"></a>身极羸瘦。<a id="a-75"></a>如是广说。<a id="a-76"></a>苦行修行。<a id="a-77"></a>乃至人众。<a id="a-78"></a>来作是言。<a id="a-79"></a>苦哉苦哉。<a id="a-7A"></a>沙门瞿昙。<a id="a-7B"></a>仪容疙瘦。<a id="a-7C"></a>如莽虞鸟。<a id="a-7D"></a>昔日形貌。<a id="a-7E"></a>妙善端严。<a id="a-7F"></a>亦有威光。<a id="a-7G"></a>今何隐没。<a id="a-7H"></a>苦切修练。<a id="a-7I"></a>容质若斯。<a id="a-7J"></a>舍利子。<a id="a-7K"></a>我于尔时。<a id="a-7L"></a>窃作是念。<a id="a-7M"></a>世诸沙门婆罗门等。<a id="a-7N"></a>历诸极苦。<a id="a-7O"></a>加复残毁。<a id="a-7P"></a>逼迫其身。<a id="a-7Q"></a>皆为己行。<a id="a-7R"></a>以求清净我于是中。<a id="a-7S"></a>亦随所行。<a id="a-7T"></a>正使碎身。<a id="a-7U"></a>如其尘末。<a id="a-7V"></a>都无胜利。<a id="a-7W"></a>乃至过去未来世中。<a id="a-7X"></a>及今现在。<a id="a-7Y"></a>一切沙门婆罗门等。<a id="a-7Z"></a>历诸极苦。<a id="a-7a"></a>加复残毁。<a id="a-7b"></a>逼迫其身。<a id="a-7c"></a>皆为己行。<a id="a-7d"></a>以求清净。<a id="a-7e"></a>我于是中。<a id="a-7f"></a>悉随所行。<a id="a-7g"></a>正使碎身。<a id="a-7h"></a>如其尘末。<a id="a-7i"></a>都无胜利。<a id="a-7j"></a>我今不复如是苦切。<a id="a-7k"></a>逼迫其身。<a id="a-7l"></a>彼求人中少分上法。<a id="a-7m"></a>尚不能得。<a id="a-7n"></a>况圣知见。<a id="a-7o"></a>最胜所证。<a id="a-7p"></a>故知此道非正觉道。<a id="a-7q"></a>我不复修。<a id="a-7r"></a>舍利子。<a id="a-7s"></a>我时又念。<a id="a-7t"></a>初出家后。<a id="a-7u"></a>我往释种园中阎浮树下。<a id="a-7v"></a>安详而坐。<a id="a-7w"></a>日影不转荫覆清凉。<a id="a-7x"></a>我于尔时。<a id="a-7y"></a>离诸欲染不善之法。<a id="a-7z"></a>有寻有伺。<a id="a-80"></a>离生喜乐。<a id="a-81"></a>证初禅定此为正道。<a id="a-82"></a>如实觉了。<a id="a-83"></a>我于处处。<a id="a-84"></a>勤历诸道。<a id="a-85"></a>此正道外。<a id="a-86"></a>无复余道。<a id="a-87"></a>而为真实。<a id="a-88"></a>是故我今宁假如是一切不食。<a id="a-89"></a>身体羸瘦。<a id="a-8A"></a>加复疲倦。<a id="a-8B"></a>而自残毁。<a id="a-8C"></a>以取其道。<a id="a-8D"></a>我今应可随以所食而用食之。<a id="a-8E"></a>作是念时。<a id="a-8F"></a>有一外道。<a id="a-8G"></a>所奉苦行仙圣。<a id="a-8H"></a>知我之念。<a id="a-8I"></a>来诣我所。<a id="a-8J"></a>而相谓言。<a id="a-8K"></a>圣者瞿昙。<a id="a-8L"></a>汝之苦行。<a id="a-8M"></a>勿宜退转。<a id="a-8N"></a>我于身毛孔中。<a id="a-8O"></a>当出威光。<a id="a-8P"></a>助佐于汝。<a id="a-8Q"></a>令汝身支自然滋益。<a id="a-8R"></a>舍利子。<a id="a-8S"></a>我时复作是念。<a id="a-8T"></a>我所不食。<a id="a-8U"></a>一切之物。<a id="a-8V"></a>国邑聚落。<a id="a-8W"></a>一切人众。<a id="a-8X"></a>咸悉闻知。<a id="a-8Y"></a>沙门瞿昙。<a id="a-8Z"></a>苦行修行。<a id="a-8a"></a>一切不食。<a id="a-8b"></a>身体羸瘦。<a id="a-8c"></a>今时或谓。<a id="a-8d"></a>有苦行仙圣。<a id="a-8e"></a>身出威光。<a id="a-8f"></a>助佐滋益彼彼人众。<a id="a-8g"></a>岂非以我为妄语邪。<a id="a-8h"></a>故我怖彼妄语。<a id="a-8i"></a>厌谤仙圣之言。<a id="a-8j"></a>止而不受。<a id="a-8k"></a>舍利子。<a id="a-8l"></a>我时作是念已。<a id="a-8m"></a>乃渐增广随用食之。<a id="a-8n"></a>或绿豆汁。<a id="a-8o"></a>或黄豆汁。<a id="a-8p"></a>或赤豆汁。<a id="a-8q"></a>以资其命。<a id="a-8r"></a>如是渐次随用食故。<a id="a-8s"></a>身力势分渐渐而生。<a id="a-8t"></a>力势生已先诣龙河。<a id="a-8u"></a>次泥连河到已徐缓。<a id="a-8v"></a>沐浴其身。<a id="a-8w"></a>洁净清凉。<a id="a-8x"></a>渐次行至。<a id="a-8y"></a>一聚落中。<a id="a-8z"></a>有一女人。<a id="a-90"></a>名曰善生。<a id="a-91"></a>即以乳糜而奉于我。<a id="a-92"></a>我既食已。<a id="a-93"></a>乃诣邪嚩悉迦仙人住处。<a id="a-94"></a>求吉祥草。<a id="a-95"></a>得已执持。<a id="a-96"></a>渐次往诣大菩提树。<a id="a-97"></a>到已右绕其树三匝。<a id="a-98"></a>于彼树下。<a id="a-99"></a>内外周布吉祥之草。<a id="a-9A"></a>而为其座。<a id="a-9B"></a>舍利子。<a id="a-9C"></a>我时于上结加趺坐。<a id="a-9D"></a>端身正念。<a id="a-9E"></a>离诸欲染不善之法。<a id="a-9F"></a>有寻有伺。<a id="a-9G"></a>离生喜乐。<a id="a-9H"></a>证初禅定。<a id="a-9I"></a>次当止息寻伺。<a id="a-9J"></a>内心清净。<a id="a-9K"></a>住一境性。<a id="a-9L"></a>无寻无伺。<a id="a-9M"></a>定生喜乐。<a id="a-9N"></a>证二禅定。<a id="a-9O"></a>次当离于喜贪住舍念行。<a id="a-9P"></a>如实正知。<a id="a-9Q"></a>身受妙乐。<a id="a-9R"></a>如圣所观。<a id="a-9S"></a>舍念之行。<a id="a-9T"></a>离喜妙乐。<a id="a-9U"></a>证三禅定。<a id="a-9V"></a>次当苦乐。<a id="a-9W"></a>悉断如先。<a id="a-9X"></a>所起悦意恼意。<a id="a-9Y"></a>而悉离着。<a id="a-9Z"></a>不苦不乐。<a id="a-9a"></a>舍念清净证四禅定。<a id="a-9b"></a>舍利子。<a id="a-9c"></a>我时次第。<a id="a-9d"></a>住三摩呬多心。<a id="a-9e"></a>清净洁白离随烦恼软品之业。<a id="a-9f"></a>安住不动。<a id="a-9g"></a>于初夜分。<a id="a-9h"></a>如实证得。<a id="a-9i"></a>天眼智明。<a id="a-9j"></a>心善开晓。<a id="a-9k"></a>舍利子。<a id="a-9l"></a>我所证得。<a id="a-9m"></a>天眼清净。<a id="a-9n"></a>过于人眼。<a id="a-9o"></a>观见世间一切有情。<a id="a-9p"></a>生灭好丑若贵若贱。<a id="a-9q"></a>随业所受皆如实知。<a id="a-9r"></a>若诸有情。<a id="a-9s"></a>于身口意。<a id="a-9t"></a>造不善业。<a id="a-9u"></a>毁谤贤圣。<a id="a-9v"></a>起于邪见。<a id="a-9w"></a>由彼积集邪见业故。<a id="a-9x"></a>身坏命终。<a id="a-9y"></a>堕在恶趣。<a id="a-9z"></a>生地狱中。<a id="a-A0"></a>若诸有情。<a id="a-A1"></a>于身口意。<a id="a-A2"></a>造众善业。<a id="a-A3"></a>不谤贤圣。<a id="a-A4"></a>起于正见。<a id="a-A5"></a>由彼积集正见业故。<a id="a-A6"></a>身坏命终。<a id="a-A7"></a>生于善趣天界之中。<a id="a-A8"></a>我于如是等事。<a id="a-A9"></a>以净天眼。<a id="a-AA"></a>而悉知见。<a id="a-AB"></a>又舍利子。<a id="a-AC"></a>我时次第。<a id="a-AD"></a>住三摩呬多心。<a id="a-AE"></a>清净洁白。<a id="a-AF"></a>离随烦恼软品之业。<a id="a-AG"></a>安住不动。<a id="a-AH"></a>于中夜分。<a id="a-AI"></a>如实证得。<a id="a-AJ"></a>宿命智明。<a id="a-AK"></a>心善开晓。<a id="a-AL"></a>舍利子。<a id="a-AM"></a>我所证得。<a id="a-AN"></a>宿命之智。<a id="a-AO"></a>能知过去种种之事。<a id="a-AP"></a>所谓一生二生三四五生。<a id="a-AQ"></a>若十二十。<a id="a-AR"></a>乃至百生千生百千生。<a id="a-AS"></a>无数百千生。<a id="a-AT"></a>如是无数生中。<a id="a-AU"></a>若成若坏成坏劫事。<a id="a-AV"></a>昔如是姓。<a id="a-AW"></a>如是名字。<a id="a-AX"></a>如是种族。<a id="a-AY"></a>如是色相。<a id="a-AZ"></a>如是饮食。<a id="a-Aa"></a>如是寿量。<a id="a-Ab"></a>苦乐等事。<a id="a-Ac"></a>此灭彼生。<a id="a-Ad"></a>彼灭此生。<a id="a-Ae"></a>如是无数种事。<a id="a-Af"></a>我以宿命智力。<a id="a-Ag"></a>如实思念。<a id="a-Ah"></a>又舍利子。<a id="a-Ai"></a>我时次第住三摩呬多心。<a id="a-Aj"></a>清净洁白。<a id="a-Ak"></a>离随烦恼软品之业。<a id="a-Al"></a>安住不动。<a id="a-Am"></a>于后夜分。<a id="a-An"></a>如实证得。<a id="a-Ao"></a>漏尽智明。<a id="a-Ap"></a>心善开晓。<a id="a-Aq"></a>次第于其明星现时。<a id="a-Ar"></a>吉祥欢喜。<a id="a-As"></a>人中大龙。<a id="a-At"></a>人中师子。<a id="a-Au"></a>人中大仙。<a id="a-Av"></a>人中勇猛。<a id="a-Aw"></a>人中众色莲华。<a id="a-Ax"></a>人中白莲华。<a id="a-Ay"></a>人中最上。<a id="a-Az"></a>人中无上善调御者。<a id="a-B0"></a>人中调御士。<a id="a-B1"></a>于一切处。<a id="a-B2"></a>知所应知。<a id="a-B3"></a>得所应得。<a id="a-B4"></a>觉所应觉。<a id="a-B5"></a>证所应证。<a id="a-B6"></a>如是一切。<a id="a-B7"></a>于刹那间。<a id="a-B8"></a>起相应心。<a id="a-B9"></a>以如实智。<a id="a-BA"></a>成正觉道。</p>
  <p id="aBB">复次舍利子。<a id="a-BC"></a>我知世间有沙门婆罗门。<a id="a-BD"></a>作如是言。<a id="a-BE"></a>若人幼少。<a id="a-BF"></a>颜貌光泽。<a id="a-BG"></a>顶发黝润。<a id="a-BH"></a>志气壮盛。<a id="a-BI"></a>心力具全。<a id="a-BJ"></a>年正二十。<a id="a-BK"></a>或过二十。<a id="a-BL"></a>是人能于正慧。<a id="a-BM"></a>随转修行。<a id="a-BN"></a>若复有人。<a id="a-BO"></a>年寿耆耄。<a id="a-BP"></a>心力衰微。<a id="a-BQ"></a>将欲谢世。<a id="a-BR"></a>是人不能于其正慧随转修行。<a id="a-BS"></a>舍利子。<a id="a-BT"></a>我今耆耄。<a id="a-BU"></a>年将八十。<a id="a-BV"></a>俯期谢世。<a id="a-BW"></a>譬如朽故车轮。<a id="a-BX"></a>以杂绳索。<a id="a-BY"></a>而用系缚。<a id="a-BZ"></a>强使运转。<a id="a-Ba"></a>我亦如是。<a id="a-Bb"></a>舍利子。<a id="a-Bc"></a>汝可周行。<a id="a-Bd"></a>从国至国。<a id="a-Be"></a>从邑至邑。<a id="a-Bf"></a>观察诸有声闻弟子。<a id="a-Bg"></a>于如来身及神通力胜慧辩才。<a id="a-Bh"></a>此之五事。<a id="a-Bi"></a>皆悉减少。<a id="a-Bj"></a>舍利子。<a id="a-Bk"></a>若人顶以火盆。<a id="a-Bl"></a>从国至国。<a id="a-Bm"></a>从邑至邑。<a id="a-Bn"></a>如是周行。<a id="a-Bo"></a>未足为难。<a id="a-Bp"></a>若于胜慧辩才。<a id="a-Bq"></a>不令减少。<a id="a-Br"></a>是则为难。<a id="a-Bs"></a>又舍利子。<a id="a-Bt"></a>若或有人。<a id="a-Bu"></a>虽遇如来大师出世。<a id="a-Bv"></a>于苦法乐法非苦乐法。<a id="a-Bw"></a>悉以净心宣说正语。<a id="a-Bx"></a>是人返以为妄失法。<a id="a-By"></a>舍利子。<a id="a-Bz"></a>不应以佛正语为妄失法。<a id="a-C0"></a>何以故。<a id="a-C1"></a>如来大师。<a id="a-C2"></a>出现世间。<a id="a-C3"></a>于苦乐法非苦乐法。<a id="a-C4"></a>悉以净心。<a id="a-C5"></a>宣说正语。<a id="a-C6"></a>是无妄失法。<a id="a-C7"></a>舍利子如贤劫中。<a id="a-C8"></a>有四如来。<a id="a-C9"></a>出现世间。<a id="a-CA"></a>如是四佛。<a id="a-CB"></a>声闻弟子。<a id="a-CC"></a>次第至今寿命百岁。<a id="a-CD"></a>彼彼所有念行慧寿。<a id="a-CE"></a>皆悉具足。<a id="a-CF"></a>譬如力士持挽硬弓端直而射。<a id="a-CG"></a>悉获中的。<a id="a-CH"></a>舍利子。<a id="a-CI"></a>前三如来。<a id="a-CJ"></a>声闻弟子。<a id="a-CK"></a>亦复如是。<a id="a-CL"></a>念行慧寿。<a id="a-CM"></a>皆悉具足。<a id="a-CN"></a>彼彼皆能于日日中。<a id="a-CO"></a>亲近请问诸法之义。<a id="a-CP"></a>舍利子。<a id="a-CQ"></a>今我法中。<a id="a-CR"></a>声闻弟子。<a id="a-CS"></a>一能请问。<a id="a-CT"></a>而无有载。<a id="a-CU"></a>又复一闻我说。<a id="a-CV"></a>不能于中审解所说文句义理。<a id="a-CW"></a>况复末世余诸弟子。<a id="a-CX"></a>若时饮食。<a id="a-CY"></a>嗜着其味。<a id="a-CZ"></a>睡眠疲倦。<a id="a-Ca"></a>运动憩止。<a id="a-Cb"></a>大小便事。<a id="a-Cc"></a>诸所施作。<a id="a-Cd"></a>时悉妨废。<a id="a-Ce"></a>舍利子。<a id="a-Cf"></a>前之三佛声闻弟子。<a id="a-Cg"></a>寿量长远今寿百岁。<a id="a-Ch"></a>极为迅速。<a id="a-Ci"></a>舍利子。<a id="a-Cj"></a>过百岁时。<a id="a-Ck"></a>胜慧辩才。<a id="a-Cl"></a>有所减失。<a id="a-Cm"></a>舍利子。<a id="a-Cn"></a>彼时声闻弟子。<a id="a-Co"></a>以如来大师出世所说正语。<a id="a-Cp"></a>为妄失法。<a id="a-Cq"></a>舍利子。<a id="a-Cr"></a>彼不应以佛说正语而为妄失。<a id="a-Cs"></a>何以故。<a id="a-Ct"></a>如来大师出现世间。<a id="a-Cu"></a>于苦乐法非苦乐法。<a id="a-Cv"></a>悉以净心所说正语。<a id="a-Cw"></a>是无妄失法。</p>
  <p id="aCx">尔时会中。<a id="a-Cy"></a>有一尊者。<a id="a-Cz"></a>名曰龙护。<a id="a-D0"></a>去佛不远。<a id="a-D1"></a>执孔雀扇。<a id="a-D2"></a>侍佛之侧。<a id="a-D3"></a>时即置扇。<a id="a-D4"></a>前诣佛所。<a id="a-D5"></a>合掌顶礼。<a id="a-D6"></a>而白佛言。<a id="a-D7"></a>我今得闻此正法已。<a id="a-D8"></a>身毛悚竖。<a id="a-D9"></a>生大欢喜。<a id="a-DA"></a>世尊。<a id="a-DB"></a>此经何名。<a id="a-DC"></a>我等云何奉持。<a id="a-DD"></a>佛言龙护。<a id="a-DE"></a>今此正法。<a id="a-DF"></a>名身毛喜竖。<a id="a-DG"></a>如是名字。<a id="a-DH"></a>汝当受持。</p>
  <p id="aDI">佛说是经已。<a id="a-DJ"></a>毗舍离国。<a id="a-DK"></a>最胜大城。<a id="a-DL"></a>最胜林中。<a id="a-DM"></a>诸苾刍众。<a id="a-DN"></a>闻佛所说。<a id="a-DO"></a>欢喜信受。</p>
 </body>
</html>