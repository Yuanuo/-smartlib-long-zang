<!doctype html>
<html id="z3IBUbRfP" data-ver="788">
 <head>
  <meta charset="utf-8">
  <meta author="惟净">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说身毛喜竖经卷中</h1>
  <p id="a2">复次舍利子。<a id="a-3"></a>所有地狱之道及地狱因。<a id="a-4"></a>乃至有情所受报应。<a id="a-5"></a>我悉能知。<a id="a-6"></a>今复少以譬喻略明斯义。<a id="a-7"></a>舍利子。<a id="a-8"></a>譬如世间有大火聚。<a id="a-9"></a>高等人量。<a id="a-A"></a>或踰人量。<a id="a-B"></a>其火炽盛。<a id="a-C"></a>后当息灭。<a id="a-D"></a>烟焰暖气。<a id="a-E"></a>而悉销尽。<a id="a-F"></a>或有一人。<a id="a-G"></a>于盛夏时炎暑之月。<a id="a-H"></a>物景炽然。<a id="a-I"></a>酷热可畏。<a id="a-J"></a>其人自远而来。<a id="a-K"></a>加复疲困。<a id="a-L"></a>饥渴所逼。<a id="a-M"></a>但随道径。<a id="a-N"></a>诣火灭处。<a id="a-O"></a>欲求憩止。<a id="a-P"></a>其傍有一明目之人。<a id="a-Q"></a>见彼炎热极困苦者奔驰道径而求憩止。<a id="a-R"></a>时明目人。<a id="a-S"></a>窃作是念。<a id="a-T"></a>彼大火聚。<a id="a-U"></a>高等人量。<a id="a-V"></a>或踰人量。<a id="a-W"></a>其火方息。<a id="a-X"></a>非清凉地。<a id="a-Y"></a>是人往彼。<a id="a-Z"></a>或坐或卧。<a id="a-a"></a>转增热恼。<a id="a-b"></a>甚不适意。<a id="a-c"></a>必受极苦。<a id="a-d"></a>作是念时。<a id="a-e"></a>彼人前往。<a id="a-f"></a>果如所念。<a id="a-g"></a>受极苦恼。<a id="a-h"></a>舍利子。<a id="a-i"></a>有一类人。<a id="a-j"></a>堕地狱者。<a id="a-k"></a>亦复如是。<a id="a-l"></a>彼人若心若意。<a id="a-m"></a>我悉能知。<a id="a-n"></a>由其不知正道所行。<a id="a-o"></a>身坏命终。<a id="a-p"></a>堕于恶趣。<a id="a-q"></a>生地狱中。<a id="a-r"></a>甚不适意。<a id="a-s"></a>受极苦恼。<a id="a-t"></a>如来以净天眼过于人眼。<a id="a-u"></a>谛观斯事。<a id="a-v"></a>舍利子。<a id="a-w"></a>是故如来。<a id="a-x"></a>于地狱道及地狱因。<a id="a-y"></a>乃至有情所受报应。<a id="a-z"></a>而悉能知。</p>
  <p id="a10">又舍利子。<a id="a-11"></a>彼畜生道及畜生因。<a id="a-12"></a>乃至有情所受报应。<a id="a-13"></a>我悉能知。<a id="a-14"></a>舍利子。<a id="a-15"></a>譬如世间有秽恶聚。<a id="a-16"></a>高等人量。<a id="a-17"></a>或踰人量。<a id="a-18"></a>秽恶之物。<a id="a-19"></a>周匝充满。<a id="a-1A"></a>或有一人。<a id="a-1B"></a>于盛夏时炎暑之月。<a id="a-1C"></a>物景炽然。<a id="a-1D"></a>酷热可畏。<a id="a-1E"></a>其人自远而来。<a id="a-1F"></a>加复疲困。<a id="a-1G"></a>饥渴所逼。<a id="a-1H"></a>但随道径。<a id="a-1I"></a>诣秽恶处。<a id="a-1J"></a>欲求憩止。<a id="a-1K"></a>其傍有一明目之人。<a id="a-1L"></a>见彼炎热极困苦者奔驰道径而求憩止。<a id="a-1M"></a>时明目人。<a id="a-1N"></a>窃作是念。<a id="a-1O"></a>彼秽恶聚。<a id="a-1P"></a>高等人量。<a id="a-1Q"></a>或踰人量。<a id="a-1R"></a>是人往彼。<a id="a-1S"></a>非清凉地。<a id="a-1T"></a>转增热恼。<a id="a-1U"></a>甚不光泽。<a id="a-1V"></a>不可爱乐。<a id="a-1W"></a>必受极苦。<a id="a-1X"></a>作是念时。<a id="a-1Y"></a>其人前往。<a id="a-1Z"></a>或坐或卧。<a id="a-1a"></a>果如所念。<a id="a-1b"></a>甚不光泽。<a id="a-1c"></a>不可爱乐。<a id="a-1d"></a>舍利子。<a id="a-1e"></a>有一类人。<a id="a-1f"></a>堕畜生者。<a id="a-1g"></a>亦复如是。<a id="a-1h"></a>彼人若心若意。<a id="a-1i"></a>我悉能知。<a id="a-1j"></a>由其不知正道所行。<a id="a-1k"></a>身坏命终。<a id="a-1l"></a>堕于恶趣。<a id="a-1m"></a>生畜生中。<a id="a-1n"></a>甚不光泽。<a id="a-1o"></a>不可爱乐。<a id="a-1p"></a>复不适意。<a id="a-1q"></a>受极苦恼。<a id="a-1r"></a>如来以净天眼过于人眼谛观斯事。<a id="a-1s"></a>舍利子。<a id="a-1t"></a>是故如来。<a id="a-1u"></a>于畜生道及畜生因。<a id="a-1v"></a>乃至有情所受报应。<a id="a-1w"></a>而悉能知。</p>
  <p id="a1x">又舍利子。<a id="a-1y"></a>彼饿鬼道及饿鬼因。<a id="a-1z"></a>乃至有情所受报应。<a id="a-20"></a>我悉能知。<a id="a-21"></a>舍利子。<a id="a-22"></a>譬如有树高等人量。<a id="a-23"></a>或踰人量。<a id="a-24"></a>枯朽干悴。<a id="a-25"></a>枝叶凋坠。<a id="a-26"></a>时有一人。<a id="a-27"></a>于盛夏时炎暑之月。<a id="a-28"></a>物景炽然。<a id="a-29"></a>酷热可畏。<a id="a-2A"></a>其人自远而来。<a id="a-2B"></a>加复疲困。<a id="a-2C"></a>饥渴所逼。<a id="a-2D"></a>但随道径诣枯树下欲求憩止。<a id="a-2E"></a>其傍有一明目之人。<a id="a-2F"></a>见彼人往枯树之下而求憩止。<a id="a-2G"></a>窃作是念。<a id="a-2H"></a>此人往彼。<a id="a-2I"></a>非清凉地。<a id="a-2J"></a>转受其苦。<a id="a-2K"></a>作是念时。<a id="a-2L"></a>其人前往。<a id="a-2M"></a>或坐或卧。<a id="a-2N"></a>果如所念。<a id="a-2O"></a>转受其苦。<a id="a-2P"></a>舍利子。<a id="a-2Q"></a>有一类人。<a id="a-2R"></a>堕饿鬼者。<a id="a-2S"></a>亦复如是。<a id="a-2T"></a>彼人若心若意。<a id="a-2U"></a>我悉能知。<a id="a-2V"></a>由其不知正道所行。<a id="a-2W"></a>身坏命终。<a id="a-2X"></a>堕于恶趣。<a id="a-2Y"></a>生饿鬼中。<a id="a-2Z"></a>转受其苦。<a id="a-2a"></a>如来以净天眼过于人眼。<a id="a-2b"></a>谛观斯事。<a id="a-2c"></a>舍利子。<a id="a-2d"></a>是故如来。<a id="a-2e"></a>于饿鬼道及饿鬼因。<a id="a-2f"></a>乃至有情所受报应。<a id="a-2g"></a>而悉能知。</p>
  <p id="a2h">又舍利子。<a id="a-2i"></a>彼阿修罗道阿修罗因。<a id="a-2j"></a>乃至有情所受报应。<a id="a-2k"></a>我悉能知。<a id="a-2l"></a>舍利子。<a id="a-2m"></a>譬如有树蚁聚其下高等人量。<a id="a-2n"></a>或踰人量。<a id="a-2o"></a>或有一人。<a id="a-2p"></a>于盛夏时炎暑之月。<a id="a-2q"></a>物景炽然。<a id="a-2r"></a>酷热可畏其人自远而来。<a id="a-2s"></a>加复疲困。<a id="a-2t"></a>饥渴所逼。<a id="a-2u"></a>但随道径。<a id="a-2v"></a>诣彼树下。<a id="a-2w"></a>欲求憩止。<a id="a-2x"></a>其傍有一明目之人。<a id="a-2y"></a>见彼人往蚁树之下而求憩止。<a id="a-2z"></a>窃作是念。<a id="a-30"></a>此人往彼。<a id="a-31"></a>非安隐地。<a id="a-32"></a>转受其苦。<a id="a-33"></a>作是念时。<a id="a-34"></a>其人前往。<a id="a-35"></a>或坐或卧。<a id="a-36"></a>果如所念。<a id="a-37"></a>转受其苦。<a id="a-38"></a>舍利子。<a id="a-39"></a>有一类人。<a id="a-3A"></a>堕阿修罗趣者。<a id="a-3B"></a>亦复如是。<a id="a-3C"></a>彼人若心若意。<a id="a-3D"></a>我悉能知。<a id="a-3E"></a>由其不知正道所行。<a id="a-3F"></a>身坏命终。<a id="a-3G"></a>堕于恶趣。<a id="a-3H"></a>阿修罗中。<a id="a-3I"></a>转受其苦。<a id="a-3J"></a>如来以净天眼过于人眼。<a id="a-3K"></a>谛观斯事。<a id="a-3L"></a>舍利子。<a id="a-3M"></a>是故如来。<a id="a-3N"></a>于阿修罗道及阿修罗因。<a id="a-3O"></a>乃至有情所受报应。<a id="a-3P"></a>而悉能知。</p>
  <p id="a3Q">又舍利子。<a id="a-3R"></a>所有人道及人趣因。<a id="a-3S"></a>乃至有情所受报应。<a id="a-3T"></a>我悉能知。<a id="a-3U"></a>舍利子。<a id="a-3V"></a>譬如有树高等人量。<a id="a-3W"></a>或踰人量。<a id="a-3X"></a>盘根茎干。<a id="a-3Y"></a>而悉广大。<a id="a-3Z"></a>然其枝叶。<a id="a-3a"></a>而不相等。<a id="a-3b"></a>或处疏隙。<a id="a-3c"></a>或处郁密。<a id="a-3d"></a>敷荫于下。<a id="a-3e"></a>亦悉差别或有一人。<a id="a-3f"></a>于盛夏时炎暑之月物景炽然。<a id="a-3g"></a>酷热可畏。<a id="a-3h"></a>其人自远而来。<a id="a-3i"></a>加复疲困。<a id="a-3j"></a>饥渴所逼。<a id="a-3k"></a>但随道径。<a id="a-3l"></a>诣彼树下。<a id="a-3m"></a>欲求憩止。<a id="a-3n"></a>其傍有一明目之人。<a id="a-3o"></a>见彼人往大树之下而求憩止。<a id="a-3p"></a>窃作是念。<a id="a-3q"></a>此人往彼大树之下。<a id="a-3r"></a>或坐或卧。<a id="a-3s"></a>亦苦亦乐。<a id="a-3t"></a>间杂所受。<a id="a-3u"></a>作是念时。<a id="a-3v"></a>其人前往。<a id="a-3w"></a>或坐或卧。<a id="a-3x"></a>果如所念。<a id="a-3y"></a>苦乐杂受。<a id="a-3z"></a>舍利子。<a id="a-40"></a>一类有情。<a id="a-41"></a>生人趣者。<a id="a-42"></a>亦复如是。<a id="a-43"></a>彼人若心若意。<a id="a-44"></a>我悉能知。<a id="a-45"></a>由其不知圣所行道。<a id="a-46"></a>身坏命终。<a id="a-47"></a>生人趣中。<a id="a-48"></a>苦乐杂受。<a id="a-49"></a>如来以净天眼过于人眼。<a id="a-4A"></a>谛观斯事。<a id="a-4B"></a>舍利子。<a id="a-4C"></a>是故如来。<a id="a-4D"></a>于彼人道及人趣因。<a id="a-4E"></a>乃至有情所受报应。<a id="a-4F"></a>而悉能知。</p>
  <p id="a4G">又舍利子。<a id="a-4H"></a>所有天道及天趣因。<a id="a-4I"></a>乃至有情所受报应。<a id="a-4J"></a>我悉能知舍利子。<a id="a-4K"></a>譬如有一高广楼阁。<a id="a-4L"></a>周匝污墁。<a id="a-4M"></a>重复坚密。<a id="a-4N"></a>中无空隙。<a id="a-4O"></a>户扉窗牖。<a id="a-4P"></a>而悉扃闭。<a id="a-4Q"></a>使彼风日不能侵映。<a id="a-4R"></a>于其中间。<a id="a-4S"></a>敷设于座。<a id="a-4T"></a>以赤缯帛。<a id="a-4U"></a>而为茵缛。<a id="a-4V"></a>次第增累。<a id="a-4W"></a>厚十六重。<a id="a-4X"></a>又于其上。<a id="a-4Y"></a>覆以白缯。<a id="a-4Z"></a>或有一人。<a id="a-4a"></a>于盛夏时炎暑之月。<a id="a-4b"></a>物景炽然。<a id="a-4c"></a>酷热可畏。<a id="a-4d"></a>其人自远而来。<a id="a-4e"></a>加复疲困。<a id="a-4f"></a>饥渴所逼。<a id="a-4g"></a>随路而进。<a id="a-4h"></a>欲登其上。<a id="a-4i"></a>以求憩止。<a id="a-4j"></a>其傍有一明目之人。<a id="a-4k"></a>见彼人来欲登其上而求憩止。<a id="a-4l"></a>窃作是念。<a id="a-4m"></a>此人若或登其楼阁。<a id="a-4n"></a>窗户荫闭。<a id="a-4o"></a>茵缛重厚。<a id="a-4p"></a>甚可爱乐。<a id="a-4q"></a>而复适意。<a id="a-4r"></a>必受其乐。<a id="a-4s"></a>作是念时。<a id="a-4t"></a>其人前往。<a id="a-4u"></a>登于重阁。<a id="a-4v"></a>或坐或卧。<a id="a-4w"></a>果如所念。<a id="a-4x"></a>受于快乐。<a id="a-4y"></a>舍利子。<a id="a-4z"></a>有一类人。<a id="a-50"></a>生天界者亦复如是。<a id="a-51"></a>彼人若心若意。<a id="a-52"></a>我悉能知。<a id="a-53"></a>由其不知圣所行道。<a id="a-54"></a>身坏命终。<a id="a-55"></a>生于善趣天界之中。<a id="a-56"></a>适悦快乐。<a id="a-57"></a>如来以净天眼过于人眼。<a id="a-58"></a>谛观斯事。<a id="a-59"></a>舍利子是故如来。<a id="a-5A"></a>于彼天道及天趣因。<a id="a-5B"></a>乃至有情所受报应。<a id="a-5C"></a>而悉能知。</p>
  <p id="a5D">又舍利子。<a id="a-5E"></a>所有涅槃圣道及涅槃因。<a id="a-5F"></a>有情所证涅槃果法。<a id="a-5G"></a>我悉能知。<a id="a-5H"></a>舍利子。<a id="a-5I"></a>譬如世间城邑不远。<a id="a-5J"></a>有天池沼。<a id="a-5K"></a>方面四等。<a id="a-5L"></a>其水清净。<a id="a-5M"></a>澄湛可爱。<a id="a-5N"></a>周匝皆是庵摩罗树。<a id="a-5O"></a>赡部之树。<a id="a-5P"></a>颇拏娑树。<a id="a-5Q"></a>婆咩罗树。<a id="a-5R"></a>俱嚩播泥嚩多树。<a id="a-5S"></a>龙须树等。<a id="a-5T"></a>遍覆四面。<a id="a-5U"></a>触其水者。<a id="a-5V"></a>身支胜益。<a id="a-5W"></a>或有一人。<a id="a-5X"></a>于盛夏时炎暑之月。<a id="a-5Y"></a>物景炽然。<a id="a-5Z"></a>酷热可畏。<a id="a-5a"></a>其人自远而来。<a id="a-5b"></a>加复疲困。<a id="a-5c"></a>饥渴所逼。<a id="a-5d"></a>恒随道路。<a id="a-5e"></a>诣彼池沼。<a id="a-5f"></a>欲饮其水。<a id="a-5g"></a>沐浴其身。<a id="a-5h"></a>涤除炎热疲困之苦。<a id="a-5i"></a>其傍有一明目之人。<a id="a-5j"></a>见彼人来诣池沼处。<a id="a-5k"></a>窃作是念。<a id="a-5l"></a>此人远来。<a id="a-5m"></a>疲困所苦。<a id="a-5n"></a>若诣彼池。<a id="a-5o"></a>饮其水已。<a id="a-5p"></a>沐浴其身。<a id="a-5q"></a>息除炎热疲困之苦。<a id="a-5r"></a>后当随意诣树影间。<a id="a-5s"></a>或坐或卧。<a id="a-5t"></a>随其所欲。<a id="a-5u"></a>得安隐乐。<a id="a-5v"></a>作是念时。<a id="a-5w"></a>彼人前往。<a id="a-5x"></a>果如所念。<a id="a-5y"></a>舍利子。<a id="a-5z"></a>有一类人证涅槃者。<a id="a-60"></a>亦复如是。<a id="a-61"></a>彼人若心若意。<a id="a-62"></a>我悉能知。<a id="a-63"></a>由其履践圣所行道。<a id="a-64"></a>修涅槃因得涅槃果。<a id="a-65"></a>诸漏已尽。<a id="a-66"></a>非漏随增。<a id="a-67"></a>心善解脱。<a id="a-68"></a>慧善解脱。<a id="a-69"></a>以自神力。<a id="a-6A"></a>证如是法。<a id="a-6B"></a>如来谛观斯事。<a id="a-6C"></a>见彼有情。<a id="a-6D"></a>漏尽解脱。<a id="a-6E"></a>证法得乐。<a id="a-6F"></a>我生已尽。<a id="a-6G"></a>梵行已立。<a id="a-6H"></a>所作已办。<a id="a-6I"></a>不受后有。<a id="a-6J"></a>舍利子是故如来。<a id="a-6K"></a>于涅槃道及涅槃法。<a id="a-6L"></a>乃至有情证涅槃果。<a id="a-6M"></a>而悉能知。<a id="a-6N"></a>舍利子。<a id="a-6O"></a>彼长者子。<a id="a-6P"></a>于如是事。<a id="a-6Q"></a>虽知虽见。<a id="a-6R"></a>以不信故。<a id="a-6S"></a>乃发是言。<a id="a-6T"></a>沙门瞿昙。<a id="a-6U"></a>尚无人中最上之法。<a id="a-6V"></a>况圣知见。<a id="a-6W"></a>最胜所证。<a id="a-6X"></a>入于论难。<a id="a-6Y"></a>彼为声闻。<a id="a-6Z"></a>宣说诸法。<a id="a-6a"></a>所求所修。<a id="a-6b"></a>以自辩才及不正智。<a id="a-6c"></a>而为所证。<a id="a-6d"></a>其所说法。<a id="a-6e"></a>岂能出要。<a id="a-6f"></a>尽苦边际。<a id="a-6g"></a>舍利子。<a id="a-6h"></a>由彼心言及彼所见相续谤故。<a id="a-6i"></a>速堕地狱。<a id="a-6j"></a>如坠重担。<a id="a-6k"></a>又如声闻苾刍。<a id="a-6l"></a>戒定慧学皆悉具足。<a id="a-6m"></a>少用勤力。<a id="a-6n"></a>智获果证。<a id="a-6o"></a>不以为难。<a id="a-6p"></a>彼堕恶趣。<a id="a-6q"></a>亦复如是。</p>
  <p id="a6r">复次舍利子世有一类婆罗门者。<a id="a-6s"></a>作事火法。<a id="a-6t"></a>计为清净。<a id="a-6u"></a>彼相谓言。<a id="a-6v"></a>某甲某甲。<a id="a-6w"></a>人作事火法。<a id="a-6x"></a>而得清净。<a id="a-6y"></a>舍利子。<a id="a-6z"></a>彼事火法。<a id="a-70"></a>极不清净。<a id="a-71"></a>非我往昔曾不修习。<a id="a-72"></a>虽历所修。<a id="a-73"></a>终无胜利。<a id="a-74"></a>以无始来。<a id="a-75"></a>久远世中。<a id="a-76"></a>不出生死。<a id="a-77"></a>而刹帝利婆罗门及长者等。<a id="a-78"></a>大族之中。<a id="a-79"></a>随见所行。<a id="a-7A"></a>求之少分。<a id="a-7B"></a>人中上法。<a id="a-7C"></a>尚不能得。<a id="a-7D"></a>况圣知见最胜所证。<a id="a-7E"></a>何以故。<a id="a-7F"></a>彼所计者。<a id="a-7G"></a>于其圣慧。<a id="a-7H"></a>不能了知。<a id="a-7I"></a>复不觉悟。<a id="a-7J"></a>由于圣慧不觉了故。<a id="a-7K"></a>何能出要尽苦边际。<a id="a-7L"></a>舍利子。<a id="a-7M"></a>若于圣慧。<a id="a-7N"></a>如实觉了。<a id="a-7O"></a>即能闭三有门。<a id="a-7P"></a>尽生死道。<a id="a-7Q"></a>后不复生。</p>
  <p id="a7R">又舍利子。<a id="a-7S"></a>世有一类婆罗门者。<a id="a-7T"></a>以作福施会。<a id="a-7U"></a>计为清净。<a id="a-7V"></a>彼相谓言。<a id="a-7W"></a>某甲某甲。<a id="a-7X"></a>人作福施会。<a id="a-7Y"></a>而得清净。<a id="a-7Z"></a>舍利子。<a id="a-7a"></a>彼福施会。<a id="a-7b"></a>极不清净。<a id="a-7c"></a>非我往昔曾不修习。<a id="a-7d"></a>虽历所修。<a id="a-7e"></a>终无胜利。<a id="a-7f"></a>以无始来久远世中不出生死。<a id="a-7g"></a>而刹帝利婆罗门长者大族。<a id="a-7h"></a>随见所行。<a id="a-7i"></a>多种作法。<a id="a-7j"></a>所谓杀马祀天。<a id="a-7k"></a>杀人祀天。<a id="a-7l"></a>杀象祀天。<a id="a-7m"></a>杀羊祀天。<a id="a-7n"></a>设法受食。<a id="a-7o"></a>作无遮会。<a id="a-7p"></a>以众色莲华作清净事。<a id="a-7q"></a>以白莲华作清净事。<a id="a-7r"></a>以物投火作祀天法。<a id="a-7s"></a>作帝释天法。<a id="a-7t"></a>作月天法。<a id="a-7u"></a>及出金宝作施会等。<a id="a-7v"></a>如是所修。<a id="a-7w"></a>求之少分。<a id="a-7x"></a>人中上法。<a id="a-7y"></a>尚不能得。<a id="a-7z"></a>况圣知见最胜所证。<a id="a-80"></a>何以故。<a id="a-81"></a>彼于圣慧。<a id="a-82"></a>不能了知。<a id="a-83"></a>复不觉悟。<a id="a-84"></a>由于圣慧。<a id="a-85"></a>不觉了故。<a id="a-86"></a>何能出要。<a id="a-87"></a>尽苦边际。<a id="a-88"></a>舍利子。<a id="a-89"></a>若于圣慧。<a id="a-8A"></a>如实觉了。<a id="a-8B"></a>即能闭三有门。<a id="a-8C"></a>尽生死道。<a id="a-8D"></a>后不复生。</p>
  <p id="a8E">又舍利子。<a id="a-8F"></a>世有一类婆罗门者。<a id="a-8G"></a>以自教中所有咒法。<a id="a-8H"></a>计为清净。<a id="a-8I"></a>彼相谓言。<a id="a-8J"></a>某甲某甲人以其咒法。<a id="a-8K"></a>而得清净。<a id="a-8L"></a>舍利子。<a id="a-8M"></a>彼咒法者。<a id="a-8N"></a>极不清净。<a id="a-8O"></a>非我往昔曾不修习。<a id="a-8P"></a>虽历所修。<a id="a-8Q"></a>终无胜利。<a id="a-8R"></a>以无始来久远世中不出生死。<a id="a-8S"></a>而刹帝利婆罗门长者大族随见所行。<a id="a-8T"></a>求之少分。<a id="a-8U"></a>人中上法。<a id="a-8V"></a>尚不能得。<a id="a-8W"></a>况圣知见。<a id="a-8X"></a>最胜所。<a id="a-8Y"></a>证何以故。<a id="a-8Z"></a>彼于圣慧。<a id="a-8a"></a>不能了知。<a id="a-8b"></a>复不觉悟。<a id="a-8c"></a>由于圣慧。<a id="a-8d"></a>不觉了故。<a id="a-8e"></a>何能出要。<a id="a-8f"></a>尽苦边际。<a id="a-8g"></a>舍利子。<a id="a-8h"></a>若于圣慧。<a id="a-8i"></a>如实觉了。<a id="a-8j"></a>即能闭三有门。<a id="a-8k"></a>尽生死道。<a id="a-8l"></a>后不复生。</p>
  <p id="a8m">又舍利子。<a id="a-8n"></a>世有一类婆罗门者。<a id="a-8o"></a>在轮回中。<a id="a-8p"></a>受生死身。<a id="a-8q"></a>计为清净。<a id="a-8r"></a>彼相谓言。<a id="a-8s"></a>某甲某甲人。<a id="a-8t"></a>在轮回中。<a id="a-8u"></a>受生死身。<a id="a-8v"></a>而得清净。<a id="a-8w"></a>舍利子。<a id="a-8x"></a>轮回生死。<a id="a-8y"></a>极不清净。<a id="a-8z"></a>非我往昔不历生死。<a id="a-90"></a>以无始来久远世中。<a id="a-91"></a>不能出离。<a id="a-92"></a>除五净居天。<a id="a-93"></a>舍利子。<a id="a-94"></a>净居天中。<a id="a-95"></a>一生彼已。<a id="a-96"></a>不复还来人间受生。<a id="a-97"></a>即于彼天。<a id="a-98"></a>趣证涅槃。<a id="a-99"></a>舍利子。<a id="a-9A"></a>未出生死者。<a id="a-9B"></a>求之少分。<a id="a-9C"></a>人中上法。<a id="a-9D"></a>尚不能得。<a id="a-9E"></a>况圣知见。<a id="a-9F"></a>最胜所证。<a id="a-9G"></a>何以故。<a id="a-9H"></a>彼所计者。<a id="a-9I"></a>于其圣慧。<a id="a-9J"></a>不能了知。<a id="a-9K"></a>复不觉悟。<a id="a-9L"></a>由于圣慧。<a id="a-9M"></a>不觉了故。<a id="a-9N"></a>何能出要。<a id="a-9O"></a>尽苦边际。<a id="a-9P"></a>舍利子若于圣慧。<a id="a-9Q"></a>如实觉了。<a id="a-9R"></a>即能闭三有门。<a id="a-9S"></a>尽生死道后不复生。</p>
  <p id="a9T">又舍利子。<a id="a-9U"></a>世有一类婆罗门者。<a id="a-9V"></a>以六趣处。<a id="a-9W"></a>计为清净。<a id="a-9X"></a>彼相谓言。<a id="a-9Y"></a>某甲某甲。<a id="a-9Z"></a>人往六趣处。<a id="a-9a"></a>而得清净舍利子。<a id="a-9b"></a>而彼六趣极不清净。<a id="a-9c"></a>非我往昔曾所不历。<a id="a-9d"></a>以无始来久远世中。<a id="a-9e"></a>六趣轮转。<a id="a-9f"></a>除五净居天舍利子。<a id="a-9g"></a>净居天中一生彼已。<a id="a-9h"></a>不复还来人间受生即于彼天。<a id="a-9i"></a>趣证涅槃。<a id="a-9j"></a>舍利子。<a id="a-9k"></a>未离诸趣者。<a id="a-9l"></a>求之少分。<a id="a-9m"></a>人中上法。<a id="a-9n"></a>尚不能得。<a id="a-9o"></a>况圣知见。<a id="a-9p"></a>最胜所证。<a id="a-9q"></a>何以故。<a id="a-9r"></a>彼所计者。<a id="a-9s"></a>于其圣慧。<a id="a-9t"></a>不能了知。<a id="a-9u"></a>复不觉悟。<a id="a-9v"></a>由于圣慧。<a id="a-9w"></a>不觉了故。<a id="a-9x"></a>何能出要。<a id="a-9y"></a>尽苦边际。<a id="a-9z"></a>舍利子。<a id="a-A0"></a>若于圣慧。<a id="a-A1"></a>如实觉了。<a id="a-A2"></a>即能闭三有门尽生死道。<a id="a-A3"></a>后不复生。</p>
  <p id="aA4">又舍利子。<a id="a-A5"></a>世有一类婆罗门者。<a id="a-A6"></a>以所生处。<a id="a-A7"></a>计为清净。<a id="a-A8"></a>彼相谓言。<a id="a-A9"></a>某甲某甲人。<a id="a-AA"></a>生于某处。<a id="a-AB"></a>而得清净。<a id="a-AC"></a>舍利子。<a id="a-AD"></a>彼所生处。<a id="a-AE"></a>极不清净。<a id="a-AF"></a>非我往昔不历所生。<a id="a-AG"></a>以无始来久远世中。<a id="a-AH"></a>不出生死。<a id="a-AI"></a>除五净居天。<a id="a-AJ"></a>舍利子。<a id="a-AK"></a>净居天中。<a id="a-AL"></a>一生彼已。<a id="a-AM"></a>不复还来人间受生。<a id="a-AN"></a>即于彼天趣证涅槃。<a id="a-AO"></a>舍利子。<a id="a-AP"></a>未离所生者。<a id="a-AQ"></a>求之少分。<a id="a-AR"></a>人中上法。<a id="a-AS"></a>尚不能得。<a id="a-AT"></a>况圣知见。<a id="a-AU"></a>最胜所证。<a id="a-AV"></a>何以故。<a id="a-AW"></a>彼所计者。<a id="a-AX"></a>于其圣慧。<a id="a-AY"></a>不能了知。<a id="a-AZ"></a>复不觉悟。<a id="a-Aa"></a>由于圣慧。<a id="a-Ab"></a>不觉了故。<a id="a-Ac"></a>何能出要。<a id="a-Ad"></a>尽苦边际舍利子。<a id="a-Ae"></a>若于圣慧。<a id="a-Af"></a>如实觉了。<a id="a-Ag"></a>即能闭三有门尽生死道。<a id="a-Ah"></a>后不复生。</p>
  <p id="aAi">又舍利子。<a id="a-Aj"></a>世有一类婆罗门者。<a id="a-Ak"></a>以自种子。<a id="a-Al"></a>计为清净彼相谓言。<a id="a-Am"></a>某甲某甲人。<a id="a-An"></a>依自种子。<a id="a-Ao"></a>而得清净。<a id="a-Ap"></a>舍利子。<a id="a-Aq"></a>彼之种子极不清净。<a id="a-Ar"></a>非我往昔不依种生。<a id="a-As"></a>以无始来久远世中不出生死。<a id="a-At"></a>除五净居天舍利子。<a id="a-Au"></a>净居天中一生彼已。<a id="a-Av"></a>不复还来人间受生。<a id="a-Aw"></a>即于彼天趣证涅槃。<a id="a-Ax"></a>舍利子。<a id="a-Ay"></a>未出生死者。<a id="a-Az"></a>求之少分。<a id="a-B0"></a>人中上法尚不能得况圣知见。<a id="a-B1"></a>最胜所证。<a id="a-B2"></a>何以故。<a id="a-B3"></a>彼所计者。<a id="a-B4"></a>于其圣慧。<a id="a-B5"></a>不能了知。<a id="a-B6"></a>复不觉悟由于圣慧。<a id="a-B7"></a>不觉了故何能出要。<a id="a-B8"></a>尽苦边际。<a id="a-B9"></a>舍利子。<a id="a-BA"></a>若于圣慧如实觉了。<a id="a-BB"></a>即能闭三有门尽生死道。<a id="a-BC"></a>后不复生。</p>
  <p id="aBD">又舍利子。<a id="a-BE"></a>世有一类婆罗门者。<a id="a-BF"></a>作如是言。<a id="a-BG"></a>若修四种之法。<a id="a-BH"></a>得具足者。<a id="a-BI"></a>是为梵行清净舍利子。<a id="a-BJ"></a>彼修四法。<a id="a-BK"></a>以为梵行。<a id="a-BL"></a>得清净者我悉能知。<a id="a-BM"></a>我于是中。<a id="a-BN"></a>皆得最上。<a id="a-BO"></a>何等为四。<a id="a-BP"></a>一者彼能修行。<a id="a-BQ"></a>我亦同彼最上修行。<a id="a-BR"></a>二者彼能厌离。<a id="a-BS"></a>我亦同彼最上厌离。<a id="a-BT"></a>三者彼能苦切逼身。<a id="a-BU"></a>我亦同彼最上苦切逼身。<a id="a-BV"></a>四者彼能寂静。<a id="a-BW"></a>我亦同彼最上寂静。<a id="a-BX"></a>舍利子云何同彼最上修行。<a id="a-BY"></a>谓彼外道。<a id="a-BZ"></a>或常举手。<a id="a-Ba"></a>我亦同之。<a id="a-Bb"></a>或不坐床席。<a id="a-Bc"></a>或常蹲踞。<a id="a-Bd"></a>或食秽气粗粝饮食。<a id="a-Be"></a>或不定止一处随意旋转。<a id="a-Bf"></a>或剃发留髭。<a id="a-Bg"></a>或卧棘刺之上。<a id="a-Bh"></a>或卧版木之上。<a id="a-Bi"></a>或空舍中住。<a id="a-Bj"></a>或定住一处。<a id="a-Bk"></a>或一日三浴。<a id="a-Bl"></a>乃至种种苦逼其身。<a id="a-Bm"></a>我亦一一随彼所行。<a id="a-Bn"></a>是为同彼最上修行。<a id="a-Bo"></a>云何同彼最上厌离。<a id="a-Bp"></a>舍利子。<a id="a-Bq"></a>谓彼外道。<a id="a-Br"></a>或离服裸形举手受食。<a id="a-Bs"></a>我亦随行。<a id="a-Bt"></a>或不受丑面人食。<a id="a-Bu"></a>不受颦蹙面人之食。<a id="a-Bv"></a>不食两臼中间之食。<a id="a-Bw"></a>不食两杵中间之食。<a id="a-Bx"></a>不食两杖中间之食。<a id="a-By"></a>不食两壁中间之食。<a id="a-Bz"></a>不受怀妊人食。<a id="a-C0"></a>不受执炮者食。<a id="a-C1"></a>不与二人同一器食若处。<a id="a-C2"></a>或有乞丐之人在于门首。<a id="a-C3"></a>即不食之若处。<a id="a-C4"></a>或有犬在门首。<a id="a-C5"></a>亦不食之若处。<a id="a-C6"></a>或有蝇虫旋复。<a id="a-C7"></a>亦不食之。<a id="a-C8"></a>不受无言人食不受多言人食。<a id="a-C9"></a>若人言去不受彼食。<a id="a-CA"></a>若人言来不受彼食。<a id="a-CB"></a>若因诤讼所成之食。<a id="a-CC"></a>而亦不受。<a id="a-CD"></a>或唯受其一家之食。<a id="a-CE"></a>或复二三至七家食。<a id="a-CF"></a>或一餐一咽。<a id="a-CG"></a>或复二三至七餐咽。<a id="a-CH"></a>或一日一食。<a id="a-CI"></a>或复二三。<a id="a-CJ"></a>或复七日。<a id="a-CK"></a>或复半月。<a id="a-CL"></a>至于一月乃一食之。<a id="a-CM"></a>于所食中不食于麨。<a id="a-CN"></a>亦不食饭。<a id="a-CO"></a>不食小豆。<a id="a-CP"></a>不饮华果所造之酒。<a id="a-CQ"></a>不饮米所造酒。<a id="a-CR"></a>不食于肉。<a id="a-CS"></a>不食乳酪及以酥油。<a id="a-CT"></a>亦不食蜜及蜜所造之果。<a id="a-CU"></a>或不饮浆。<a id="a-CV"></a>不食多种[火*(十/甲/寸)]炙之食。<a id="a-CW"></a>唯饮洗稻之水。<a id="a-CX"></a>以为资养。<a id="a-CY"></a>或食秽稻。<a id="a-CZ"></a>或食茅草或食棘树之果。<a id="a-Ca"></a>或食生米。<a id="a-Cb"></a>或食牛粪。<a id="a-Cc"></a>或食树根枝叶果实。<a id="a-Cd"></a>或复专诣旷野之中。<a id="a-Ce"></a>采彼多种根茎枝叶种子等食舍利子。<a id="a-Cf"></a>彼如是行。<a id="a-Cg"></a>我亦随行。<a id="a-Ch"></a>是为我修最上厌离。</p>
 </body>
</html>