<!doctype html>
<html id="z3IBUaWex" data-ver="475">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说发菩提心破诸魔经卷上</h1>
  <p id="a2">如是我闻：<a id="a-3"></a>一时，<a id="a-4"></a>佛在王舍城迦兰陀竹林精舍，<a id="a-5"></a>与大苾刍众千二百五十人俱，<a id="a-6"></a>并诸菩萨摩诃萨众而共集会。</p>
  <p id="a7">是时，<a id="a-8"></a>王舍大城有迦葉氏大婆罗门住在彼城。<a id="a-9"></a>而忽一时，<a id="a-A"></a>于夜梦中见此阎浮提世界，<a id="a-B"></a>有其千叶广大莲华，<a id="a-C"></a>七宝庄严清净可爱。<a id="a-D"></a>而彼华中有大月轮，<a id="a-E"></a>洁白圆满，<a id="a-F"></a>周匝光明炽盛照耀。<a id="a-G"></a>彼婆罗门，<a id="a-H"></a>于其梦中得见是相，<a id="a-I"></a>心大欢喜适悦庆快。<a id="a-J"></a>从梦觉已，<a id="a-K"></a>作是思惟：<a id="a-L"></a>“我闻沙门瞿昙是大智者，<a id="a-M"></a>诸有智人无能过上，<a id="a-N"></a>善巧方便大慧具足。<a id="a-O"></a>我宜往彼请问其相。<a id="a-P"></a>”</p>
  <p id="aQ">时，<a id="a-R"></a>婆罗门作是念已，<a id="a-S"></a>过于夜分至明旦时，<a id="a-T"></a>诣迦兰陀竹林精舍佛世尊所，<a id="a-U"></a>到已头面礼世尊足，<a id="a-V"></a>合掌恭敬，<a id="a-W"></a>如梦所见具以白佛。</p>
  <p id="aX">尔时，<a id="a-Y"></a>世尊告婆罗门言：<a id="a-Z"></a>“如汝所梦是吉祥相。<a id="a-a"></a>婆罗门，<a id="a-b"></a>汝今当知，<a id="a-c"></a>若人梦中见四种相者，<a id="a-d"></a>皆是最上吉祥胜相。<a id="a-e"></a>何等为四？<a id="a-f"></a>一者、<a id="a-g"></a>白莲华，<a id="a-h"></a>二者、<a id="a-i"></a>白伞盖，<a id="a-j"></a>三者、<a id="a-k"></a>月轮，<a id="a-l"></a>四者、<a id="a-m"></a>佛像。<a id="a-n"></a>若见如是四种相者，<a id="a-o"></a>当知必得最上大利。<a id="a-p"></a>”</p>
  <p id="aq">尔时，<a id="a-r"></a>世尊欲重宣此义，<a id="a-s"></a>而说偈曰：</p>
  <p id="at">“梦中若见莲华相，<a id="a-u"></a> 及白伞盖皆吉祥，</p>
  <p id="av">或见清净大月轮，<a id="a-w"></a> 梦者当获最上利！</p>
  <p id="ax">又复若见佛形像，<a id="a-y"></a> 是相最上中最胜，</p>
  <p id="az">斯人一切所爱敬，<a id="a-10"></a> 当能成就诸功德。<a id="a-11"></a>”</p>
  <p id="a12">尔时，<a id="a-13"></a>婆罗门复白佛言：<a id="a-14"></a>“世尊，<a id="a-15"></a>何等名为最上大利？<a id="a-16"></a>佛以何缘作如是说？<a id="a-17"></a>”</p>
  <p id="a18">尔时，<a id="a-19"></a>世尊即以伽陀，<a id="a-1A"></a>答婆罗门曰：</p>
  <p id="a1B">“我今为说彼大利，<a id="a-1C"></a> 汝婆罗门当谛听！</p>
  <p id="a1D">若人能发菩提心，<a id="a-1E"></a> 成二足尊名大利。</p>
  <p id="a1F">转轮圣王位尊胜，<a id="a-1G"></a> 统四大洲而自在；</p>
  <p id="a1H">若有众生乐成就，<a id="a-1I"></a> 应当发起菩提心。</p>
  <p id="a1J">帝释天主胜福报，<a id="a-1K"></a> 三十三天中自在；</p>
  <p id="a1L">若有众生乐成就，<a id="a-1M"></a> 应当发起菩提心。</p>
  <p id="a1N">欲色无色三界中，<a id="a-1O"></a> 彼彼福报皆增胜；</p>
  <p id="a1P">若有众生乐成就，<a id="a-1Q"></a> 应当发起菩提心。</p>
  <p id="a1R">所有众生界无边，<a id="a-1S"></a> 如其所应善化度；</p>
  <p id="a1T">若有广为利乐者，<a id="a-1U"></a> 应当发起菩提心。</p>
  <p id="a1V">世间所有大医王，<a id="a-1W"></a> 普能疗治一切病；</p>
  <p id="a1X">若有众生乐成就，<a id="a-1Y"></a> 应当发起菩提心。</p>
  <p id="a1Z">作大光明现世间，<a id="a-1a"></a> 一切暗冥皆照耀；</p>
  <p id="a1b">若有众生乐成就，<a id="a-1c"></a> 应当发起菩提心。</p>
  <p id="a1d">虽复生于三界中，<a id="a-1e"></a> 断除一切颠倒行；</p>
  <p id="a1f">若有众生乐出离，<a id="a-1g"></a> 应当发起菩提心。</p>
  <p id="a1h">所有烦恼等诸障，<a id="a-1i"></a> 及余一切不善法；</p>
  <p id="a1j">若有众生乐除断，<a id="a-1k"></a> 应当发起菩提心。</p>
  <p id="a1l">所有三界诸结使，<a id="a-1m"></a> 随所造作为魔摄；</p>
  <p id="a1n">若有众生乐除断，<a id="a-1o"></a> 应当发起菩提心。</p>
  <p id="a1p">若能调伏于无明，<a id="a-1q"></a> 一切爱网悉能断；</p>
  <p id="a1r">若有众生乐出离，<a id="a-1s"></a> 应当发起菩提心。</p>
  <p id="a1t">彼贪爱法若断除，<a id="a-1u"></a> 一切垢染皆清净；</p>
  <p id="a1v">若有众生乐出离，<a id="a-1w"></a> 应当发起菩提心。</p>
  <p id="a1x">所生族氏及色力，<a id="a-1y"></a> 愚人持彼生憍倨；</p>
  <p id="a1z">若有众生乐除断，<a id="a-20"></a> 应当发起菩提心。</p>
  <p id="a21">愚执我见寿者见，<a id="a-22"></a> 于自善利生憍倨；</p>
  <p id="a23">若有众生乐除断，<a id="a-24"></a> 应当发起菩提心。</p>
  <p id="a25">于诸色法生憍倨，<a id="a-26"></a> 从染爱生过失大；</p>
  <p id="a27">若有众生乐除断，<a id="a-28"></a> 应当发起菩提心。</p>
  <p id="a29">多闻持戒及修行，<a id="a-2A"></a> 愚人恃以生憍倨；</p>
  <p id="a2B">若有众生乐除断，<a id="a-2C"></a> 应当发起菩提心。</p>
  <p id="a2D">住阿兰若行乞食，<a id="a-2E"></a> 于如是事生憍倨；</p>
  <p id="a2F">若有众生乐除断，<a id="a-2G"></a> 应当发起菩提心。</p>
  <p id="a2H">应供自在具神通，<a id="a-2I"></a> 恃己尊胜生憍倨；</p>
  <p id="a2J">若有众生乐除断，<a id="a-2K"></a> 应当发起菩提心。</p>
  <p id="a2L">愚痴执著我人相，<a id="a-2M"></a> 恃彼我相生憍倨；</p>
  <p id="a2N">若有众生乐除断，<a id="a-2O"></a> 应当发起菩提心。</p>
  <p id="a2P">现在未来佛世尊，<a id="a-2Q"></a> 尊重恭敬而获福；</p>
  <p id="a2R">若有众生乐斯利，<a id="a-2S"></a> 应当发起菩提心。</p>
  <p id="a2T">诸佛出兴于世间，<a id="a-2U"></a> 转大法轮普化度；</p>
  <p id="a2V">若有众生乐听受，<a id="a-2W"></a> 应当发起菩提心。</p>
  <p id="a2X">一切恶法断所断，<a id="a-2Y"></a> 一切善法修所修；</p>
  <p id="a2Z">若有众生乐成就，<a id="a-2a"></a> 应当发起菩提心。</p>
  <p id="a2b">诸修道者修梵行，<a id="a-2c"></a> 由是得证无漏道；</p>
  <p id="a2d">若有众生乐成就，<a id="a-2e"></a> 应当发起菩提心。</p>
  <p id="a2f">我所宣说无常法，<a id="a-2g"></a> 各各于身自观察；</p>
  <p id="a2h">若有众生乐了知，<a id="a-2i"></a> 应当发起菩提心。</p>
  <p id="a2j">我说有漏行皆苦，<a id="a-2k"></a> 智者见苦而生厌；</p>
  <p id="a2l">若有众生乐出离，<a id="a-2m"></a> 应当发起菩提心。</p>
  <p id="a2n">我为有情广宣说，<a id="a-2o"></a> 当知一切法无我；</p>
  <p id="a2p">若有众生乐通达，<a id="a-2q"></a> 应当发起菩提心。</p>
  <p id="a2r">宣说涅盘寂灭法，<a id="a-2s"></a> 证悟无上大菩提；</p>
  <p id="a2t">若有众生乐成就，<a id="a-2u"></a> 应当发起菩提心。</p>
  <p id="a2v">我所称赞菩提心，<a id="a-2w"></a> 汝婆罗门恭敬闻；</p>
  <p id="a2x">如闻深信能发心，<a id="a-2y"></a> 乃名修行菩提者。<a id="a-2z"></a>”</p>
  <p id="a30">尔时，<a id="a-31"></a>婆罗门闻佛宣说是伽陀已，<a id="a-32"></a>即白佛言：<a id="a-33"></a>“世尊，<a id="a-34"></a>若有人发菩提心者，<a id="a-35"></a>是人当得几数福蕴？<a id="a-36"></a>”</p>
  <p id="a37">尔时，<a id="a-38"></a>世尊复以伽陀，<a id="a-39"></a>答婆罗门曰：</p>
  <p id="a3A">“正使一切众生类，<a id="a-3B"></a> 普集此佛世界中，</p>
  <p id="a3C">一一修持净戒行，<a id="a-3D"></a> 悉能安住戒学地，</p>
  <p id="a3E">而彼福蕴量无边，<a id="a-3F"></a> 于诸福中为最上；</p>
  <p id="a3G">若人能发菩提心，<a id="a-3H"></a> 十六分中不及一。</p>
  <p id="a3I">正使一切众生类，<a id="a-3J"></a> 普集此佛世界中，</p>
  <p id="a3K">一一发生净信心，<a id="a-3L"></a> 悉能安住信行地，</p>
  <p id="a3M">而彼福蕴量无边，<a id="a-3N"></a> 于诸福中为最上；</p>
  <p id="a3O">若人能发菩提心，<a id="a-3P"></a> 十六分中不及一。</p>
  <p id="a3Q">正使一切众生类，<a id="a-3R"></a> 普集此佛世界中，</p>
  <p id="a3S">一一修习妙法门，<a id="a-3T"></a> 悉能安住法行地，</p>
  <p id="a3U">而彼福蕴量无边，<a id="a-3V"></a> 于诸福中为最上；</p>
  <p id="a3W">若人能发菩提心，<a id="a-3X"></a> 十六分中不及一。</p>
  <p id="a3Y">正使一切众生类，<a id="a-3Z"></a> 普集此佛世界中，</p>
  <p id="a3a">广修须陀洹行法，<a id="a-3b"></a> 悉住须陀洹果位，</p>
  <p id="a3c">而彼福蕴量无边，<a id="a-3d"></a> 于诸福中为最上；</p>
  <p id="a3e">若人能发菩提心，<a id="a-3f"></a> 十六分中不及一。</p>
  <p id="a3g">正使一切众生类，<a id="a-3h"></a> 普集此佛世界中，</p>
  <p id="a3i">广修斯陀含行法，<a id="a-3j"></a> 悉住斯陀含果位，</p>
  <p id="a3k">而彼福蕴量无边，<a id="a-3l"></a> 于诸福中为最上；</p>
  <p id="a3m">若人能发菩提心，<a id="a-3n"></a> 十六分中不及一。</p>
  <p id="a3o">正使一切众生类，<a id="a-3p"></a> 普集此佛世界中，</p>
  <p id="a3q">广修阿那含行法，<a id="a-3r"></a> 悉住阿那含果位，</p>
  <p id="a3s">而彼福蕴量无边，<a id="a-3t"></a> 于诸福中为最上；</p>
  <p id="a3u">若人能发菩提心，<a id="a-3v"></a> 十六分中不及一。</p>
  <p id="a3w">正使一切众生类，<a id="a-3x"></a> 普集此佛世界中，</p>
  <p id="a3y">广修阿罗汉行法，<a id="a-3z"></a> 悉住阿罗汉果位，</p>
  <p id="a40">而彼福蕴量无边，<a id="a-41"></a> 于诸福中为最上；</p>
  <p id="a42">若人能发菩提心，<a id="a-43"></a> 十六分中不及一。</p>
  <p id="a44">若人于此佛世界，<a id="a-45"></a> 广集上妙旃檀香，</p>
  <p id="a46">造佛塔寺胜庄严，<a id="a-47"></a> 高广等彼须弥量，</p>
  <p id="a48">如是福蕴亦无边，<a id="a-49"></a> 于诸福中为最上；</p>
  <p id="a4A">若人能发菩提心，<a id="a-4B"></a> 十六分中不及一。</p>
  <p id="a4C">又若造立诸佛塔，<a id="a-4D"></a> 如是分量所应作，</p>
  <p id="a4E">随所作已广庄严，<a id="a-4F"></a> 是诸众生胜果报，</p>
  <p id="a4G">而彼福利广无边，<a id="a-4H"></a> 于诸福中为最上；</p>
  <p id="a4I">若人能发菩提心，<a id="a-4J"></a> 十六分中不及一。</p>
  <p id="a4K">又若一切众生类，<a id="a-4L"></a> 假使住寿满一劫，</p>
  <p id="a4M">以诸乐具施众生，<a id="a-4N"></a> 随众生意使圆满，</p>
  <p id="a4O">如是福蕴量无边，<a id="a-4P"></a> 于诸福中为最上；</p>
  <p id="a4Q">若人能发菩提心，<a id="a-4R"></a> 十六分中不及一。</p>
  <p id="a4S">我所宣说如是等，<a id="a-4T"></a> 一一皆为最上法，</p>
  <p id="a4U">若有众生忻乐者，<a id="a-4V"></a> 当求菩提寂静果，</p>
  <p id="a4W">住是果者得大利，<a id="a-4X"></a> 无比无等最尊胜。</p>
  <p id="a4Y">是故若人闻此法，<a id="a-4Z"></a> 应当尊重正慧行，</p>
  <p id="a4a">广修如是福蕴者，<a id="a-4b"></a> 速证无上大菩提。<a id="a-4c"></a>”</p>
  <p id="a4d">尔时，<a id="a-4e"></a>婆罗门闻佛世尊如是称赞菩提心已，<a id="a-4f"></a>即白佛言：<a id="a-4g"></a>“世尊，<a id="a-4h"></a>我于菩提心中无少法可转。<a id="a-4i"></a>”</p>
  <p id="a4j">佛告婆罗门言：<a id="a-4k"></a>“如是，<a id="a-4l"></a>如是。<a id="a-4m"></a>婆罗门，<a id="a-4n"></a>若人发菩提心者，<a id="a-4o"></a>实无法可转。<a id="a-4p"></a>何以故？<a id="a-4q"></a>婆罗门，<a id="a-4r"></a>当知菩提有其三种。<a id="a-4s"></a>何等为三？<a id="a-4t"></a>所谓声闻菩提、<a id="a-4u"></a>缘觉菩提、<a id="a-4v"></a>无上菩提。</p>
  <p id="a4w">“此中何名声闻菩提？<a id="a-4x"></a>婆罗门，<a id="a-4y"></a>谓若有人虽发菩提心，<a id="a-4z"></a>但乐自利不乐利他，<a id="a-50"></a>于利他心不能发起，<a id="a-51"></a>不能修持，<a id="a-52"></a>不能趣入，<a id="a-53"></a>不能安住，<a id="a-54"></a>于此经法不乐听受，<a id="a-55"></a>亦复不能为他宣说；<a id="a-56"></a>于后生中而不受身断去来想，<a id="a-57"></a>亦不能得平等正智；<a id="a-58"></a>于现生中乐求解脱。<a id="a-59"></a>婆罗门，<a id="a-5A"></a>以是义故名为声闻菩提。</p>
  <p id="a5B">“又复何名缘觉菩提？<a id="a-5C"></a>谓若有人虽发菩提心，<a id="a-5D"></a>于大乘法不乐修习而不记念，<a id="a-5E"></a>亦复自利趣求果证不乐利他，<a id="a-5F"></a>于利他心不能修持，<a id="a-5G"></a>不能趣入，<a id="a-5H"></a>不能安住，<a id="a-5I"></a>于此经法不乐听受，<a id="a-5J"></a>亦不为他宣说教示，<a id="a-5K"></a>不能安住平等正智；<a id="a-5L"></a>但起心念观诸缘法，<a id="a-5M"></a>随所观察而得解脱。<a id="a-5N"></a>婆罗门，<a id="a-5O"></a>以是义故名为缘觉菩提。</p>
  <p id="a5P">“又复何名无上菩提？<a id="a-5Q"></a>谓若有人，<a id="a-5R"></a>自能发生阿耨多罗三藐三菩提心已，<a id="a-5S"></a>复劝他人发如是心；<a id="a-5T"></a>于此经法自所听受修习记念，<a id="a-5U"></a>复为他人广说其义；<a id="a-5V"></a>于轮回身不生厌倦，<a id="a-5W"></a>乐欲利乐一切众生；<a id="a-5X"></a>住平等智自解脱已，<a id="a-5Y"></a>欲令一切众生皆得解脱；<a id="a-5Z"></a>自利利他得安隐乐，<a id="a-5a"></a>以己善利普施一切天人大众。<a id="a-5b"></a>婆罗门，<a id="a-5c"></a>以是义故，<a id="a-5d"></a>名为无上菩提。<a id="a-5e"></a>修是行者，<a id="a-5f"></a>名为菩萨乘人。</p>
  <p id="a5g">“婆罗门，<a id="a-5h"></a>汝今当知，<a id="a-5i"></a>佛语谛诚无有虚妄。<a id="a-5j"></a>如我所说，<a id="a-5k"></a>阿耨多罗三藐三菩提心是最上义。<a id="a-5l"></a>若离此大菩提心而发声闻、<a id="a-5m"></a>缘觉心者，<a id="a-5n"></a>不能利他，<a id="a-5o"></a>终不得至大涅盘界。<a id="a-5p"></a>何以故？<a id="a-5q"></a>而彼声闻、<a id="a-5r"></a>缘觉自所利己，<a id="a-5s"></a>不复生起利他胜行，<a id="a-5t"></a>以是缘故，<a id="a-5u"></a>不能具足诸佛法分；<a id="a-5v"></a>虽发菩提心而自谓解脱，<a id="a-5w"></a>彼菩提心亦不能得利他果报。<a id="a-5x"></a>婆罗门，<a id="a-5y"></a>若人能发阿耨多罗三藐三菩提心者，<a id="a-5z"></a>于自于他皆悉平等，<a id="a-60"></a>以自所利欢喜布施，<a id="a-61"></a>即以此心普摄世间一切众生，<a id="a-62"></a>乃为世间最上大利，<a id="a-63"></a>亦名世间善调御者，<a id="a-64"></a>如是即能住平等智，<a id="a-65"></a>最上最胜不可思议。<a id="a-66"></a>婆罗门，<a id="a-67"></a>此即名为大菩提心，<a id="a-68"></a>汝当如是如实了知。<a id="a-69"></a>”</p>
  <p id="a6A">尔时，<a id="a-6B"></a>婆罗门白佛言：<a id="a-6C"></a>“世尊，<a id="a-6D"></a>佛说解脱云何有其种种相耶？<a id="a-6E"></a>”</p>
  <p id="a6F">佛言：<a id="a-6G"></a>“婆罗门，<a id="a-6H"></a>声闻、<a id="a-6I"></a>缘觉、<a id="a-6J"></a>如来解脱无种种相。<a id="a-6K"></a>婆罗门，<a id="a-6L"></a>譬如有人乘三种兽欲诣宝所，<a id="a-6M"></a>虽所履道随有差别，<a id="a-6N"></a>彼所向处而无有异。<a id="a-6O"></a>其三兽者谓驴、<a id="a-6P"></a>马、<a id="a-6Q"></a>象。<a id="a-6R"></a>彼驴乘者，<a id="a-6S"></a>力势羸劣；<a id="a-6T"></a>由此因缘，<a id="a-6U"></a>是人虽至宝所，<a id="a-6V"></a>不能以其珍宝广施众生，<a id="a-6W"></a>但乐自利取证涅盘。<a id="a-6X"></a>彼马乘者，<a id="a-6Y"></a>轻利快捷；<a id="a-6Z"></a>由彼力故，<a id="a-6a"></a>是人虽至宝所，<a id="a-6b"></a>亦复不能以其珍宝广施众生，<a id="a-6c"></a>但与众生作净福田。<a id="a-6d"></a>彼象乘者，<a id="a-6e"></a>行步平正，<a id="a-6f"></a>勇健多力；<a id="a-6g"></a>由彼力故，<a id="a-6h"></a>是人得至一切宝聚广大城中，<a id="a-6i"></a>至彼城已即作是念：<a id="a-6j"></a>‘三乘珍宝皆于此出！<a id="a-6k"></a>我当以此无量珍宝，<a id="a-6l"></a>普施无边一切众生，<a id="a-6m"></a>广为众生作大利乐。<a id="a-6n"></a>’婆罗门，<a id="a-6o"></a>三乘行人修三乘法，<a id="a-6p"></a>亦复如是。<a id="a-6q"></a>彼驴乘者即声闻乘，<a id="a-6r"></a>彼马乘者即缘觉乘，<a id="a-6s"></a>彼象乘者即是大乘。<a id="a-6t"></a>汝今当知，<a id="a-6u"></a>彼三乘道虽种种相，<a id="a-6v"></a>所证涅盘、<a id="a-6w"></a>所得解脱，<a id="a-6x"></a>无种种相亦无差别。</p>
  <p id="a6y">“婆罗门，<a id="a-6z"></a>又如世间有三士夫，<a id="a-70"></a>俱欲过渡一深大河。<a id="a-71"></a>彼第一人，<a id="a-72"></a>依一小叶浮水而渡。<a id="a-73"></a>彼第二人而胜于前，<a id="a-74"></a>依其板木浮水而渡。<a id="a-75"></a>彼第三人又复胜前，<a id="a-76"></a>乘以大船与多人众，<a id="a-77"></a>安隐而渡得至彼岸；<a id="a-78"></a>此复犹如世间长子，<a id="a-79"></a>使其父母无所防护，<a id="a-7A"></a>于一切处离诸忧恼。<a id="a-7B"></a>婆罗门，<a id="a-7C"></a>彼第一人依叶而渡者，<a id="a-7D"></a>当知即是声闻乘人。<a id="a-7E"></a>彼第二人依其板木而得渡者，<a id="a-7F"></a>当知即是缘觉乘人。<a id="a-7G"></a>彼第三人乘船得渡者，<a id="a-7H"></a>当知即是菩萨乘人，<a id="a-7I"></a>自所得度复度他人。<a id="a-7J"></a>婆罗门，<a id="a-7K"></a>是故当知。<a id="a-7L"></a>彼三乘人所修行法虽种种相，<a id="a-7M"></a>而声闻、<a id="a-7N"></a>缘觉及彼如来所证涅盘无种种相。<a id="a-7O"></a>”</p>
  <p id="a7P">尔时，<a id="a-7Q"></a>世尊欲重宣此义，<a id="a-7R"></a>而说偈曰：</p>
  <p id="a7S">“三乘证涅盘，<a id="a-7T"></a> 同一涅盘法；</p>
  <p id="a7U">证道虽差别，<a id="a-7V"></a> 涅盘无二相。</p>
  <p id="a7W">三世一切佛，<a id="a-7X"></a> 得最上解脱，</p>
  <p id="a7Y">如是等法眼，<a id="a-7Z"></a> 正觉尊所说。</p>
  <p id="a7a">是最上法智，<a id="a-7b"></a> 出生诸方便，</p>
  <p id="a7c">诸有修行者，<a id="a-7d"></a> 应当如是学。<a id="a-7e"></a>”</p>
 </body>
</html>