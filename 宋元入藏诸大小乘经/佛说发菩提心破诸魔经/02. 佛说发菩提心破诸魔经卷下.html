<!doctype html>
<html id="z3IBUabey" data-ver="525">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说发菩提心破诸魔经卷下</h1>
  <p id="a2">尔时，<a id="a-3"></a>大婆罗门白佛言：<a id="a-4"></a>“世尊，<a id="a-5"></a>诸修大乘法者，<a id="a-6"></a>当行何行？<a id="a-7"></a>”</p>
  <p id="a8">佛告婆罗门言：<a id="a-9"></a>“如我今说，<a id="a-A"></a>当如是行。<a id="a-B"></a>婆罗门，<a id="a-C"></a>汝今当知，<a id="a-D"></a>若有修大乘法者，<a id="a-E"></a>自发阿耨多罗三藐三菩提心已，<a id="a-F"></a>复劝他人发如是心，<a id="a-G"></a>于此经法广为他人宣说教示，<a id="a-H"></a>如是等人应当亲近尊重恭敬。<a id="a-I"></a>是人以四摄法普摄众生。<a id="a-J"></a>何等为四？<a id="a-K"></a>所谓布施、<a id="a-L"></a>爱语、<a id="a-M"></a>利行、<a id="a-N"></a>同事。</p>
  <p id="aO">“此中何名布施？<a id="a-P"></a>所谓于财施中若少若多，<a id="a-Q"></a>随其自力起广大心，<a id="a-R"></a>以此所施摄彼悭贪，<a id="a-S"></a>如是名为修大乘者布施所摄。</p>
  <p id="aT">“何名爱语？<a id="a-U"></a>所谓于一切处见诸众生，<a id="a-V"></a>应当面目熙怡，<a id="a-W"></a>语言柔顺，<a id="a-X"></a>以诸方便安慰善来，<a id="a-Y"></a>以此爱语摄彼粗恶，<a id="a-Z"></a>如是名为修大乘者爱语所摄。</p>
  <p id="aa">“何名利行？<a id="a-b"></a>所谓见诸善法昼夜勤作，<a id="a-c"></a>于诸众生起慈愍心，<a id="a-d"></a>以生净信摄诸无信，<a id="a-e"></a>以持净戒摄诸毁禁，<a id="a-f"></a>于一切处常乐利益，<a id="a-g"></a>如是名为修大乘者利行所摄。</p>
  <p id="ah">“何名同事？<a id="a-i"></a>所谓于一切处先同其事，<a id="a-j"></a>复以方便教令精进坚固菩提。<a id="a-k"></a>诸有智者于如是法当如是行，<a id="a-l"></a>如是行者是为菩萨所修正行。<a id="a-m"></a>若如是勇猛乃名最胜，<a id="a-n"></a>得到彼岸，<a id="a-o"></a>悉能通达最上法门。<a id="a-p"></a>如是名为修大乘者同事所摄。<a id="a-q"></a>”</p>
  <p id="ar">尔时，<a id="a-s"></a>婆罗门白佛言：<a id="a-t"></a>“世尊，<a id="a-u"></a>诸菩萨摩诃萨依何而住，<a id="a-v"></a>乃能得成二足尊果？<a id="a-w"></a>住有几种？<a id="a-x"></a>愿佛世尊，<a id="a-y"></a>广为宣说所有住法。<a id="a-z"></a>如是说者，<a id="a-10"></a>即同宣说菩提法门最上希有！<a id="a-11"></a>”</p>
  <p id="a12">佛告婆罗门言：<a id="a-13"></a>“汝今当知住有三种，<a id="a-14"></a>所谓天住、<a id="a-15"></a>梵住、<a id="a-16"></a>圣住。</p>
  <p id="a17">“此中何名天住？<a id="a-18"></a>所谓但修慈行。<a id="a-19"></a>若人先于东方，<a id="a-1A"></a>身业行慈、<a id="a-1B"></a>语业行慈、<a id="a-1C"></a>意业行慈广大炽盛；<a id="a-1D"></a>南西北方、<a id="a-1E"></a>四维、<a id="a-1F"></a>上、<a id="a-1G"></a>下亦复如是，<a id="a-1H"></a>身业行慈、<a id="a-1I"></a>语业行慈、<a id="a-1J"></a>意业行慈广大炽盛，<a id="a-1K"></a>此说名为天住。</p>
  <p id="a1L">“何名梵住？<a id="a-1M"></a>所谓修四无量行。<a id="a-1N"></a>何等为四？<a id="a-1O"></a>谓慈、<a id="a-1P"></a>悲、<a id="a-1Q"></a>喜、<a id="a-1R"></a>舍，<a id="a-1S"></a>此说名为梵住。</p>
  <p id="a1T">“何名圣住？<a id="a-1U"></a>所谓修三解脱门。<a id="a-1V"></a>何等为三？<a id="a-1W"></a>所谓空、<a id="a-1X"></a>无相、<a id="a-1Y"></a>无愿，<a id="a-1Z"></a>此说名为圣住。<a id="a-1a"></a>菩萨摩诃萨当依如是圣住中住。<a id="a-1b"></a>”</p>
  <p id="a1c">尔时，<a id="a-1d"></a>世尊欲重宣此义，<a id="a-1e"></a>说伽陀曰：</p>
  <p id="a1f">“我所说三住，<a id="a-1g"></a> 是勇猛胜法，</p>
  <p id="a1h">为诸菩萨众，<a id="a-1i"></a> 随所应宣说。</p>
  <p id="a1j">若于一切时，<a id="a-1k"></a> 如说而能行，</p>
  <p id="a1l">我当称赞彼，<a id="a-1m"></a> 是求菩提者。</p>
  <p id="a1n">天住及梵住，<a id="a-1o"></a> 圣住亦复然，</p>
  <p id="a1p">于此三住中，<a id="a-1q"></a> 随应而安住。</p>
  <p id="a1r">若如是住者，<a id="a-1s"></a> 当得无灭句。<a id="a-1t"></a>”</p>
  <p id="a1u">尔时，<a id="a-1v"></a>婆罗门白佛言：<a id="a-1w"></a>“世尊，<a id="a-1x"></a>菩提法门，<a id="a-1y"></a>其义云何？<a id="a-1z"></a>未来世中，<a id="a-20"></a>若有众生问我此义，<a id="a-21"></a>我无智慧，<a id="a-22"></a>所有佛法不能通达，<a id="a-23"></a>我于尔时当云何答？<a id="a-24"></a>愿佛世尊，<a id="a-25"></a>广为我说。<a id="a-26"></a>”</p>
  <p id="a27">尔时，<a id="a-28"></a>世尊为婆罗门，<a id="a-29"></a>说伽陀曰：</p>
  <p id="a2A">“婆罗门当知，<a id="a-2B"></a> 我所为汝说，</p>
  <p id="a2C">此广大正法，<a id="a-2D"></a> 劝发菩提心。</p>
  <p id="a2E">诸无智慧者，<a id="a-2F"></a> 由此而获得，</p>
  <p id="a2G">若了此法门，<a id="a-2H"></a> 是即菩提义。</p>
  <p id="a2I">此所说正法，<a id="a-2J"></a> 劝发菩提心，</p>
  <p id="a2K">随众生所问，<a id="a-2L"></a> 一一能开示。</p>
  <p id="a2M">此所说正法，<a id="a-2N"></a> 劝发菩提心，</p>
  <p id="a2O">邪见诸疑惑，<a id="a-2P"></a> 一切皆能断。</p>
  <p id="a2Q">于后末世中，<a id="a-2R"></a> 若有人得此，</p>
  <p id="a2S">正法堕手者，<a id="a-2T"></a> 是人若布施，</p>
  <p id="a2U">谓广大财等，<a id="a-2V"></a> 即圆满施行，</p>
  <p id="a2W">由施成就故，<a id="a-2X"></a> 得到于彼岸。</p>
  <p id="a2Y">又复末世中，<a id="a-2Z"></a> 若有人得此，</p>
  <p id="a2a">正法堕手者，<a id="a-2b"></a> 是人若持戒，</p>
  <p id="a2c">清净而无缺，<a id="a-2d"></a> 即圆满戒行，</p>
  <p id="a2e">由戒成就故，<a id="a-2f"></a> 得到于彼岸。</p>
  <p id="a2g">又复末世中，<a id="a-2h"></a> 若有人得此，</p>
  <p id="a2i">正法堕手者，<a id="a-2j"></a> 是人若忍辱，</p>
  <p id="a2k">安受诸娆恼，<a id="a-2l"></a> 即圆满忍行，</p>
  <p id="a2m">由忍成就故，<a id="a-2n"></a> 得到于彼岸。</p>
  <p id="a2o">又复末世中，<a id="a-2p"></a> 若有人得此，</p>
  <p id="a2q">正法堕手者，<a id="a-2r"></a> 是人若精进，</p>
  <p id="a2s">勇猛而发起，<a id="a-2t"></a> 即精进行圆，</p>
  <p id="a2u">由精进成就，<a id="a-2v"></a> 得到于彼岸。</p>
  <p id="a2w">又复末世中，<a id="a-2x"></a> 若有人得此，</p>
  <p id="a2y">正法堕手者，<a id="a-2z"></a> 是人若修定，</p>
  <p id="a30">住三摩呬多，<a id="a-31"></a> 即圆满定行，</p>
  <p id="a32">由定成就故，<a id="a-33"></a> 得到于彼岸。</p>
  <p id="a34">又复末世中，<a id="a-35"></a> 若有人得此，</p>
  <p id="a36">正法堕手者，<a id="a-37"></a> 是人若修慧，</p>
  <p id="a38">解了最胜法，<a id="a-39"></a> 即圆满胜慧，</p>
  <p id="a3A">由慧成就故，<a id="a-3B"></a> 得到于彼岸。</p>
  <p id="a3C">又复末世中，<a id="a-3D"></a> 若有人得此，</p>
  <p id="a3E">正法堕手者，<a id="a-3F"></a> 能尊重供养，</p>
  <p id="a3G">当知如是人，<a id="a-3H"></a> 名求菩提者，</p>
  <p id="a3I">得近佛菩提，<a id="a-3J"></a> 决定当成就。</p>
  <p id="a3K">八十俱胝佛，<a id="a-3L"></a> 加持此正法，</p>
  <p id="a3M">若得堕手者，<a id="a-3N"></a> 获最上法聚。</p>
  <p id="a3O">若现在佛前，<a id="a-3P"></a> 闻此正法者，</p>
  <p id="a3Q">当知如是人，<a id="a-3R"></a> 了知菩萨义，</p>
  <p id="a3S">爱乐佛菩提，<a id="a-3T"></a> 我知如是人，</p>
  <p id="a3U">我见如是人，<a id="a-3V"></a> 我念彼名字，</p>
  <p id="a3W">我及一切佛，<a id="a-3X"></a> 亦共所称赞。</p>
  <p id="a3Y">若人闻此法，<a id="a-3Z"></a> 不转为他说，</p>
  <p id="a3a">彼生我慢心，<a id="a-3b"></a> 造广大过失，</p>
  <p id="a3c">当知彼等人，<a id="a-3d"></a> 不尊重正法。<a id="a-3e"></a>”</p>
  <p id="a3f">尔时，<a id="a-3g"></a>婆罗门白佛言：<a id="a-3h"></a>“善哉！<a id="a-3i"></a>世尊，<a id="a-3j"></a>善说此法门即是菩提义。<a id="a-3k"></a>若人于现世中，<a id="a-3l"></a>爱乐了知如是义者，<a id="a-3m"></a>是人不久于此世间得大勇猛，<a id="a-3n"></a>未来世中善说胜法安住菩提，<a id="a-3o"></a>广为多人作大利益。<a id="a-3p"></a>”</p>
  <p id="a3q">佛言：<a id="a-3r"></a>“婆罗门，<a id="a-3s"></a>汝今已能得正智慧，<a id="a-3t"></a>能说如是利益语言。<a id="a-3u"></a>婆罗门，<a id="a-3v"></a>若有人今于我前闻是法已，<a id="a-3w"></a>我涅盘后于末世中，<a id="a-3x"></a>若能于此正法书持读诵者，<a id="a-3y"></a>当知是人爱乐圣道发菩提心。<a id="a-3z"></a>婆罗门，<a id="a-40"></a>我于往昔求菩提时，<a id="a-41"></a>于一阿兰若处遇一苾刍宣说此法，<a id="a-42"></a>我当暂得闻是法时，<a id="a-43"></a>涕泪悲泣即自思惟：<a id="a-44"></a>‘我宿世中以何业障，<a id="a-45"></a>于此正法先不得闻？<a id="a-46"></a>’作是念已，<a id="a-47"></a>即取抟食施彼苾刍，<a id="a-48"></a>后复白言：<a id="a-49"></a>‘如所闻法，<a id="a-4A"></a>我不能知。<a id="a-4B"></a>我今乐闻，<a id="a-4C"></a>愿为广说。<a id="a-4D"></a>’时彼苾刍，<a id="a-4E"></a>如其所应为我宣说。<a id="a-4F"></a>婆罗门，<a id="a-4G"></a>我于尔时闻是法已，<a id="a-4H"></a>即发愿言：<a id="a-4I"></a>‘愿我当来以此正法，<a id="a-4J"></a>于末世中加持护念，<a id="a-4K"></a>广为众生宣布演说。<a id="a-4L"></a>’婆罗门，<a id="a-4M"></a>我时又念：<a id="a-4N"></a>‘今此正法，<a id="a-4O"></a>我于何时能为众生如应宣说？<a id="a-4P"></a>后末世中诸众生类，<a id="a-4Q"></a>少能于此爱乐修习。<a id="a-4R"></a>’后彼彼时，<a id="a-4S"></a>此法在世，<a id="a-4T"></a>佛不现前，<a id="a-4U"></a>我于是事深生悲愍。<a id="a-4V"></a>婆罗门，<a id="a-4W"></a>我当作是念时，<a id="a-4X"></a>有佛名无量光，<a id="a-4Y"></a>发如是言：<a id="a-4Z"></a>‘以愿力故，<a id="a-4a"></a>果报成就。<a id="a-4b"></a>’婆罗门，<a id="a-4c"></a>以是义故，<a id="a-4d"></a>我所悲愍一切众生，<a id="a-4e"></a>积集痴暗受轮回怖。<a id="a-4f"></a>后末世中有诸苾刍，<a id="a-4g"></a>于此正法起厌离心，<a id="a-4h"></a>毁坏禁戒作不律仪，<a id="a-4i"></a>以是缘故，<a id="a-4j"></a>不能宣通如是正法。</p>
  <p id="a4k">“是故，<a id="a-4l"></a>婆罗门，<a id="a-4m"></a>我为利益诸众生故广说此经。<a id="a-4n"></a>汝应当知，<a id="a-4o"></a>今此正法是广大法门，<a id="a-4p"></a>总摄四种阿含。<a id="a-4q"></a>何等为四？<a id="a-4r"></a>所谓杂阿含、<a id="a-4s"></a>长阿含、<a id="a-4t"></a>中阿含、<a id="a-4u"></a>增一阿含，<a id="a-4v"></a>如是等总摄一切声闻藏法。<a id="a-4w"></a>诸声闻人若于是中修学者，<a id="a-4x"></a>即为声闻藏，<a id="a-4y"></a>而能出生声闻乘果，<a id="a-4z"></a>亦摄声闻菩提分法。<a id="a-50"></a>又此经中摄彼一切最上所说菩萨藏法，<a id="a-51"></a>是故得名诸法之母。<a id="a-52"></a>所有毗奈耶藏、<a id="a-53"></a>阿毗达磨藏亦于此经摄，<a id="a-54"></a>乃至八万四千法蕴一一皆从此经中出。<a id="a-55"></a>又此经法是即一切智智最上根本，<a id="a-56"></a>而复出生声闻、<a id="a-57"></a>缘觉之智，<a id="a-58"></a>广大甚深不可思议，<a id="a-59"></a>是大光明普照三有。<a id="a-5A"></a>此即从一切智根本出生诸佛菩提所有布施功德，<a id="a-5B"></a>持戒、<a id="a-5C"></a>忍辱、<a id="a-5D"></a>精进、<a id="a-5E"></a>禅定、<a id="a-5F"></a>智慧及彼最胜解脱。<a id="a-5G"></a>如是等众功德藏，<a id="a-5H"></a>悉于此经如理宣说。<a id="a-5I"></a>又复苦集灭道四圣谛法，<a id="a-5J"></a>而亦于此经中演说。<a id="a-5K"></a>以要言之，<a id="a-5L"></a>此经总说诸行无常、<a id="a-5M"></a>诸法无我、<a id="a-5N"></a>涅盘寂静。<a id="a-5O"></a>以是义故，<a id="a-5P"></a>若声闻乘、<a id="a-5Q"></a>若缘觉乘、<a id="a-5R"></a>若大乘法，<a id="a-5S"></a>随其所应是中广说。<a id="a-5T"></a>又此经者于诸法中，<a id="a-5U"></a>广大称赞彼菩提心，<a id="a-5V"></a>是故此经最上最胜。<a id="a-5W"></a>婆罗门，<a id="a-5X"></a>若有人现见诸佛亲闻是法者，<a id="a-5Y"></a>当知是人已从先佛闻《宝严经》，<a id="a-5Z"></a>于彼经中已闻此法。<a id="a-5a"></a>是故当知今此经法，<a id="a-5b"></a>于三世中曾无断绝，<a id="a-5c"></a>彼彼众生随应得闻。<a id="a-5d"></a>”</p>
  <p id="a5e">尔时，<a id="a-5f"></a>婆罗门白佛言：<a id="a-5g"></a>“希有世尊！<a id="a-5h"></a>佛所说法最上甚深。<a id="a-5i"></a>若诸无智众生，<a id="a-5j"></a>得闻如是无量功德藏最上正法，<a id="a-5k"></a>不能深生爱乐心者，<a id="a-5l"></a>是人于阿耨多罗三藐三菩提，<a id="a-5m"></a>当以何缘而能成就？<a id="a-5n"></a>又复世尊，<a id="a-5o"></a>何因缘故多有众生，<a id="a-5p"></a>于此大乘最上法中，<a id="a-5q"></a>心生疑惑？<a id="a-5r"></a>”</p>
  <p id="a5s">佛言：<a id="a-5t"></a>“婆罗门，<a id="a-5u"></a>汝今当知，<a id="a-5v"></a>此三千大千世界中，<a id="a-5w"></a>有百俱胝天魔宫殿、<a id="a-5x"></a>百俱胝魔王，<a id="a-5y"></a>一一各有百俱胝天魔眷属，<a id="a-5z"></a>常时于此最上法门，<a id="a-60"></a>伺求其便起诸难事，<a id="a-61"></a>不令众生书持读诵。<a id="a-62"></a>何以故？<a id="a-63"></a>此三千大千世界中，<a id="a-64"></a>多有众生取证阿罗汉果；<a id="a-65"></a>今得闻此大乘法门，<a id="a-66"></a>有善男子、<a id="a-67"></a>善女人，<a id="a-68"></a>发阿耨多罗三藐三菩提心者，<a id="a-69"></a>彼前功德称量较计，<a id="a-6A"></a>而不及此发菩提心，<a id="a-6B"></a>是故天魔伺求难事。<a id="a-6C"></a>魔为难故，<a id="a-6D"></a>多有众生以此因缘心生疑惑。<a id="a-6E"></a>婆罗门，<a id="a-6F"></a>又复此经为诸法中王，<a id="a-6G"></a>以是缘故多诸难事。<a id="a-6H"></a>”</p>
  <p id="a6I">尔时，<a id="a-6J"></a>婆罗门白佛言：<a id="a-6K"></a>“世尊，<a id="a-6L"></a>以何方便能令诸魔而自调伏？<a id="a-6M"></a>”</p>
  <p id="a6N">佛言：<a id="a-6O"></a>“婆罗门，<a id="a-6P"></a>我有秘密总持法门名曰破魔。<a id="a-6Q"></a>我若说此法门时，<a id="a-6R"></a>所有一切魔及魔众皆悉破坏。<a id="a-6S"></a>婆罗门，<a id="a-6T"></a>譬如日轮光明出照世间，<a id="a-6U"></a>一切暗冥皆悉隐没；<a id="a-6V"></a>破魔法门亦复如是，<a id="a-6W"></a>我若说时，<a id="a-6X"></a>一切魔众皆悉破坏。<a id="a-6Y"></a>”</p>
  <p id="a6Z">时，<a id="a-6a"></a>婆罗门白佛言：<a id="a-6b"></a>“世尊，<a id="a-6c"></a>何等是秘密总持破魔法门？<a id="a-6d"></a>愿佛为说。<a id="a-6e"></a>”</p>
  <p id="a6f">佛告婆罗门言：<a id="a-6g"></a>“汝当谛听破魔法门，<a id="a-6h"></a>其名如是：</p>
  <p id="a6i">“那谟(引)阿帝(引)多阿那(引)誐多钵啰(二合)怛喻(二合)怛半(二合)泥(引)毗药(二合一)萨哩嚩(二合)没提(引)毗喻(二合引二)婆誐嚩讷毗药(三合三)怛[寧+也](寧也切)他(引四)嗢哩没(二合)那(五)娑摩哩没(二合)那(六)嗢没那没那(七)壹贺没那(八)怛怛啰(二合)没那(九)你誐摩(十)多逻呬(引)腊没[馬+犬](二合十一)怛怛啰(二合)没(十二)怛噜贺誐多(十三)誐摩那致(十四)摩呬(引)耨娑摩(十五)讷讷(十六)摩嚩啰苏珂(十七)阿罗弥(引)多(引)伊迦啰叉(引十八)。<a id="a-6j"></a>”</p>
  <p id="a6k">世尊说是秘密总持破魔法门时，<a id="a-6l"></a>一切魔宫皆大震动；<a id="a-6m"></a>一切魔王及诸魔众，<a id="a-6n"></a>皆悉惊怖战掉，<a id="a-6o"></a>心生苦恼不能安坐，<a id="a-6p"></a>咸作是念：<a id="a-6q"></a>“世尊为一切众生，<a id="a-6r"></a>悲愍利益令得安隐，<a id="a-6s"></a>以慈悲喜舍饶益众生。<a id="a-6t"></a>何故今时，<a id="a-6u"></a>我等诸魔不为饶益，<a id="a-6v"></a>受斯苦恼不能安坐？<a id="a-6w"></a>”</p>
  <p id="a6x">“复次，<a id="a-6y"></a>婆罗门，<a id="a-6z"></a>我今以是秘密总持章句，<a id="a-70"></a>而加持此发菩提心大乘经典。<a id="a-71"></a>后末世中，<a id="a-72"></a>于一切处说此经时，<a id="a-73"></a>不为一切天、<a id="a-74"></a>龙、<a id="a-75"></a>夜叉、<a id="a-76"></a>乾闼婆、<a id="a-77"></a>阿修罗、<a id="a-78"></a>迦楼罗、<a id="a-79"></a>紧那罗、<a id="a-7A"></a>摩睺罗伽、<a id="a-7B"></a>人非人等伺得其便，<a id="a-7C"></a>宣通流布无诸难事。<a id="a-7D"></a>若有人书持读诵此正法者，<a id="a-7E"></a>是人远离王难、<a id="a-7F"></a>贼难、<a id="a-7G"></a>水火虫兽一切难事。<a id="a-7H"></a>何以故？<a id="a-7I"></a>今此正法最上秘密，<a id="a-7J"></a>我为悲愍利乐一切众生故，<a id="a-7K"></a>如是宣说。<a id="a-7L"></a>婆罗门，<a id="a-7M"></a>佛常不离慈悲喜舍饶益众生。<a id="a-7N"></a>若善男子、<a id="a-7O"></a>善女人，<a id="a-7P"></a>如所宣说如理修习者，<a id="a-7Q"></a>是人当得三业善行灭除诸罪，<a id="a-7R"></a>于一切时离诸苦恼。<a id="a-7S"></a>婆罗门，<a id="a-7T"></a>以是因缘，<a id="a-7U"></a>汝应当知，<a id="a-7V"></a>今此正法能除一切苦，<a id="a-7W"></a>能灭一切罪，<a id="a-7X"></a>能破一切魔，<a id="a-7Y"></a>成就一切法。<a id="a-7Z"></a>”</p>
  <p id="a7a">尔时，<a id="a-7b"></a>世尊欲重宣此义，<a id="a-7c"></a>说伽陀曰：</p>
  <p id="a7d">“魔于修善者，<a id="a-7e"></a> 常伺求其便，</p>
  <p id="a7f">欲起诸难事，<a id="a-7g"></a> 破坏彼善法。</p>
  <p id="a7h">若闻说此经，<a id="a-7i"></a> 一句或一偈，</p>
  <p id="a7j">彼诸恶魔众，<a id="a-7k"></a> 而悉自调伏。</p>
  <p id="a7l">大惊怖战掉，<a id="a-7m"></a> 苦恼不安坐，</p>
  <p id="a7n">由彼罪业因，<a id="a-7o"></a> 获果报如是。</p>
  <p id="a7p">于一切众生，<a id="a-7q"></a> 常起恼害心，</p>
  <p id="a7r">障诸善法故，<a id="a-7s"></a> 彼因果无失。</p>
  <p id="a7t">若人于此法，<a id="a-7u"></a> 书持读诵者，</p>
  <p id="a7v">是人当远离，<a id="a-7w"></a> 王难及贼难，</p>
  <p id="a7x">水火虫兽等，<a id="a-7y"></a> 诸难不能侵，</p>
  <p id="a7z">乃至人非人，<a id="a-80"></a> 伺不得其便。</p>
  <p id="a81">身语心善行，<a id="a-82"></a> 断除一切罪，</p>
  <p id="a83">于一切时中，<a id="a-84"></a> 不生诸苦恼。</p>
  <p id="a85">远离诸魔事，<a id="a-86"></a> 不见诸魔相，</p>
  <p id="a87">及离诸烦恼，<a id="a-88"></a> 由持此经故。</p>
  <p id="a89">若闻此经已，<a id="a-8A"></a> 如闻而善学，</p>
  <p id="a8B">善解一切法，<a id="a-8C"></a> 进趣于彼岸。</p>
  <p id="a8D">若修此法者，<a id="a-8E"></a> 通达菩提行，</p>
  <p id="a8F">从菩提道来，<a id="a-8G"></a> 成就正等觉。<a id="a-8H"></a>”</p>
  <p id="a8I">佛说此经已，<a id="a-8J"></a>迦葉氏大婆罗门，<a id="a-8K"></a>及诸菩萨、<a id="a-8L"></a>声闻，<a id="a-8M"></a>世间天、<a id="a-8N"></a>人、<a id="a-8O"></a>阿修罗、<a id="a-8P"></a>乾闼婆等，<a id="a-8Q"></a>一切大众闻佛所说，<a id="a-8R"></a>皆大欢喜，<a id="a-8S"></a>信受奉行。</p>
 </body>
</html>