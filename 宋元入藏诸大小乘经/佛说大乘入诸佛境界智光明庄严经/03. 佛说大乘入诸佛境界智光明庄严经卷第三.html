<!doctype html>
<html id="z3IBUhlhi" data-ver="511">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘入诸佛境界智光明庄严经卷第三</h1>
  <p id="a2">复次妙吉祥。<a id="a-3"></a>众生相状有下中上故。<a id="a-4"></a>乃谓虚空有下中上。<a id="a-5"></a>如来应供正等正觉亦复如是。<a id="a-6"></a>一切处平等无差别分别。<a id="a-7"></a>无生无灭。<a id="a-8"></a>非过去未来现在。<a id="a-9"></a>无色相无戏论。<a id="a-A"></a>无表示无施设。<a id="a-B"></a>无觉触无系着。<a id="a-C"></a>无称量过诸称量。<a id="a-D"></a>无比喻超越比喻。<a id="a-E"></a>无住无取超眼境界。<a id="a-F"></a>离心意识无状貌。<a id="a-G"></a>无文字无音声。<a id="a-H"></a>无作意无出无入。<a id="a-I"></a>无高无下超言境界。<a id="a-J"></a>于一切处随知随入。<a id="a-K"></a>但为众生有下中上性。<a id="a-L"></a>故见如来有下中上。<a id="a-M"></a>妙吉祥。<a id="a-N"></a>如来亦不作是念。<a id="a-O"></a>今此一类下品信解众生。<a id="a-P"></a>我当为现下品身相。<a id="a-Q"></a>此之一类中品信解众生。<a id="a-R"></a>我当为现中品身相。<a id="a-S"></a>此之一类上品信解众生。<a id="a-T"></a>我当为现上品身相。<a id="a-U"></a>如来说法亦复如是。<a id="a-V"></a>但以一音为众生说。<a id="a-W"></a>随众生类各得解了。<a id="a-X"></a>如来又复不作是念。<a id="a-Y"></a>此类众生下品信解。<a id="a-Z"></a>我当为说声闻乘法。<a id="a-a"></a>此类众生中品信解。<a id="a-b"></a>我当为说缘觉乘法。<a id="a-c"></a>此类众生上品信解。<a id="a-d"></a>我当为说菩萨乘法。<a id="a-e"></a>如来又复不作是念。<a id="a-f"></a>此类众生信解布施。<a id="a-g"></a>我当为说布施波罗蜜多法。<a id="a-h"></a>此类众生信解持戒忍辱精进禅定智慧。<a id="a-i"></a>我当为说彼等诸波罗蜜多法。<a id="a-j"></a>如来于诸法中不生分别。<a id="a-k"></a>何以故。<a id="a-l"></a>如来法身毕竟无生。<a id="a-m"></a>如来以无生故。<a id="a-n"></a>不以名色宣说随识而转。<a id="a-o"></a>如来于刹那间暂无分别。<a id="a-p"></a>如来具无尽相。<a id="a-q"></a>尽际实际皆决定故。<a id="a-r"></a>是即一切法平等际。<a id="a-s"></a>如来应供正等正觉。<a id="a-t"></a>一切处平等。<a id="a-u"></a>无下中上差别分别。<a id="a-v"></a>一切法平等。<a id="a-w"></a>无下中上差别分别。<a id="a-x"></a>亦复如是。<a id="a-y"></a>何以故。<a id="a-z"></a>以一切法无所得故。<a id="a-10"></a>妙吉祥。<a id="a-11"></a>若一切法无所得。<a id="a-12"></a>即一切法平等。<a id="a-13"></a>若法平等即法常住。<a id="a-14"></a>若常住即无动。<a id="a-15"></a>若无动即无依。<a id="a-16"></a>若一切法无所依止。<a id="a-17"></a>即心无所住。<a id="a-18"></a>心无住故。<a id="a-19"></a>即无生而生。<a id="a-1A"></a>若如是观即心心所转而不颠倒。<a id="a-1B"></a>彼不颠倒心即如说而得。<a id="a-1C"></a>若如说而得即无戏论。<a id="a-1D"></a>若无戏论即无所行。<a id="a-1E"></a>若无所行即无流散。<a id="a-1F"></a>若无流散即无聚集。<a id="a-1G"></a>若法无流散即法性无违。<a id="a-1H"></a>若法性无违即一切处而悉随顺。<a id="a-1I"></a>若一切处随顺即法自性无动。<a id="a-1J"></a>若法自性无动即法自性乃有所得。<a id="a-1K"></a>若法自性有所得者。<a id="a-1L"></a>即无有少法而可决择。<a id="a-1M"></a>何以故。<a id="a-1N"></a>当知因缘所生性故。<a id="a-1O"></a>若因缘生性即毕竟无生。<a id="a-1P"></a>若毕竟无生即得寂静。<a id="a-1Q"></a>若得寂静即一切法作意悉同无依。<a id="a-1R"></a>若一切法作意悉同无依即都无依止。<a id="a-1S"></a>若无依止即无得无非得。<a id="a-1T"></a>若无得无非得即得法常住。<a id="a-1U"></a>若得法常住即深固法相应。<a id="a-1V"></a>若深固法相应即无有少法可住。<a id="a-1W"></a>亦无佛法。<a id="a-1X"></a>何以故。<a id="a-1Y"></a>觉了空性故。<a id="a-1Z"></a>若觉了空性即是菩提。<a id="a-1a"></a>如是空无相无愿无造作。<a id="a-1b"></a>无著无生无取无依。<a id="a-1c"></a>悉觉了故。<a id="a-1d"></a>即是菩提。<a id="a-1e"></a>菩提者与深固法相应。<a id="a-1f"></a>相应之名由是建立。<a id="a-1g"></a>是故无高无下法相应。<a id="a-1h"></a>无作非无作相应。<a id="a-1i"></a>无缚无解相应。<a id="a-1j"></a>无一性无多性相应。<a id="a-1k"></a>无来无去相应。<a id="a-1l"></a>是即深固法相应。<a id="a-1m"></a>若深固法相应。<a id="a-1n"></a>彼即无所相应亦无所断复无果证。<a id="a-1o"></a>何以故。<a id="a-1p"></a>心法本来自性明亮。<a id="a-1q"></a>但为客尘烦恼之所坌污。<a id="a-1r"></a>而实不能染污自性。<a id="a-1s"></a>若自性明亮即无烦恼。<a id="a-1t"></a>若无烦恼即无对治。<a id="a-1u"></a>谓以对治烦恼皆悉断故。<a id="a-1v"></a>所以者何。<a id="a-1w"></a>无已净。<a id="a-1x"></a>无当净不离清净本来如是。<a id="a-1y"></a>若清净即无生。<a id="a-1z"></a>若无生即无动。<a id="a-20"></a>若无动即断诸喜悦。<a id="a-21"></a>一切所爱皆亦断灭。<a id="a-22"></a>若诸爱灭彼即无生。<a id="a-23"></a>若法无生即是菩提。<a id="a-24"></a>若菩提即平等。<a id="a-25"></a>若平等即真如。<a id="a-26"></a>若真如即一切有为无为法而悉无住。<a id="a-27"></a>若真如中无彼有为及无为法即无二施设。<a id="a-28"></a>若有为无为法无二施设彼即真如。<a id="a-29"></a>若彼真如即无异真如。<a id="a-2A"></a>若无异真如。<a id="a-2B"></a>无种类真如。<a id="a-2C"></a>若无种类真如即无来真如。<a id="a-2D"></a>若无来真如即无去真如。<a id="a-2E"></a>若无去真如即如所说真如。<a id="a-2F"></a>若如所说真如即无生真如。<a id="a-2G"></a>若无生真如即无染无净。<a id="a-2H"></a>若无染无净即无生无灭。<a id="a-2I"></a>若无生无灭即涅槃平等。<a id="a-2J"></a>若涅槃平等即无生死亦无涅槃。<a id="a-2K"></a>若无生死亦无涅槃。<a id="a-2L"></a>即无过去未来现在。<a id="a-2M"></a>若无过去未来现在。<a id="a-2N"></a>即无下中上法。<a id="a-2O"></a>若无下中上法。<a id="a-2P"></a>彼即是真如。<a id="a-2Q"></a>真如之名由是建立。<a id="a-2R"></a>此说真如。<a id="a-2S"></a>亦名实性。<a id="a-2T"></a>此说实性。<a id="a-2U"></a>亦名如性。<a id="a-2V"></a>此说如性。<a id="a-2W"></a>亦即真如。<a id="a-2X"></a>真如与我而本无二。<a id="a-2Y"></a>亦无种类。<a id="a-2Z"></a>无二义者即是菩提。<a id="a-2a"></a>菩提者觉了义。<a id="a-2b"></a>此所说义。<a id="a-2c"></a>即是证入三解脱门之智。<a id="a-2d"></a>宣说一切法智。<a id="a-2e"></a>解入一切法三世平等。<a id="a-2f"></a>一切法无破坏义。<a id="a-2g"></a>此所说义即是无义。<a id="a-2h"></a>无音声无记说。<a id="a-2i"></a>无诠表及诠表所起。<a id="a-2j"></a>此说名智。<a id="a-2k"></a>所谓义随知智识随知智。<a id="a-2l"></a>此说智义。<a id="a-2m"></a>即是如性智义。<a id="a-2n"></a>识随知智义。<a id="a-2o"></a>如是胜义即是法性。<a id="a-2p"></a>彼法性义即是义随知智识随知智。<a id="a-2q"></a>胜义随知智。<a id="a-2r"></a>如其法性即如其义。<a id="a-2s"></a>若法性即法住性。<a id="a-2t"></a>法寂静性。<a id="a-2u"></a>彼法寂静即无所转。<a id="a-2v"></a>若法无转。<a id="a-2w"></a>即文与义而悉平等。<a id="a-2x"></a>若文义平等。<a id="a-2y"></a>即无二之义平等。<a id="a-2z"></a>若彼义平等义识亦平等。<a id="a-30"></a>此即是为入无二门平等之智。<a id="a-31"></a>由是世俗胜义而悉平等。<a id="a-32"></a>世俗义平等故。<a id="a-33"></a>即空义平等性平等。<a id="a-34"></a>若空性义平等故。<a id="a-35"></a>即补特伽罗平等性平等。<a id="a-36"></a>若补特伽罗平等故。<a id="a-37"></a>即法平等性平等。<a id="a-38"></a>若法平等故。<a id="a-39"></a>即信解平等性平等。<a id="a-3A"></a>若信解平等彼觉了故。<a id="a-3B"></a>即是菩提。<a id="a-3C"></a>妙吉祥。<a id="a-3D"></a>若于色平等性有著有碍者。<a id="a-3E"></a>即于眼有碍。<a id="a-3F"></a>以色及眼自性智无所碍故。<a id="a-3G"></a>若于诸见有著有碍者。<a id="a-3H"></a>即于身有碍。<a id="a-3I"></a>以诸见趣身中自性空智无所碍故。<a id="a-3J"></a>若于不深固作意有著有碍者。<a id="a-3K"></a>即于法光明有碍。<a id="a-3L"></a>以深固作意伺察诸法自性空智无所碍故。<a id="a-3M"></a>若于疑惑垢染有著有碍者。<a id="a-3N"></a>即于解脱有碍。<a id="a-3O"></a>以信解解脱如实之智无所碍故。<a id="a-3P"></a>若于懈怠垢染有著有碍者。<a id="a-3Q"></a>即于现证坚固精进有碍。<a id="a-3R"></a>以如所说法觉了之性无所碍故。<a id="a-3S"></a>若于诸障有著有碍者。<a id="a-3T"></a>即于七觉支法有碍。<a id="a-3U"></a>以无障解脱智无所碍故。<a id="a-3V"></a>应知一切法自性清净。<a id="a-3W"></a>但由因缘和合而转。<a id="a-3X"></a>而诸菩萨当善了知一切法中染因净因。<a id="a-3Y"></a>若染因若净因。<a id="a-3Z"></a>皆清净已即无所住。<a id="a-3a"></a>谓我所起及见所起是染因。<a id="a-3b"></a>入无我法忍辱是净因。<a id="a-3c"></a>我我所见是染因。<a id="a-3d"></a>于内寂静外无所行是净因。<a id="a-3e"></a>欲嗔害寻是染因。<a id="a-3f"></a>慈悲喜舍入伺察法忍辱是净因。<a id="a-3g"></a>四颠倒是染因。<a id="a-3h"></a>四念处是净因。<a id="a-3i"></a>五盖是染因。<a id="a-3j"></a>五根是净因。<a id="a-3k"></a>六处是染因。<a id="a-3l"></a>六念是净因。<a id="a-3m"></a>七不正法是染因。<a id="a-3n"></a>七觉支法是净因。<a id="a-3o"></a>八邪法是染因。<a id="a-3p"></a>八正法是净因。<a id="a-3q"></a>九恼处是染因。<a id="a-3r"></a>九次第定是净因。<a id="a-3s"></a>十不善业道是染因。<a id="a-3t"></a>十善业道是净因。<a id="a-3u"></a>总要而言。<a id="a-3v"></a>一切不善作意皆是染因。<a id="a-3w"></a>一切善作意皆是净因。<a id="a-3x"></a>若染因若净因。<a id="a-3y"></a>彼一切法自性皆空。<a id="a-3z"></a>无众生无寿者。<a id="a-40"></a>无养者无补特伽罗。<a id="a-41"></a>无主宰。<a id="a-42"></a>无摄受无所作。<a id="a-43"></a>如幻无相内心寂静。<a id="a-44"></a>若内寂静是即遍寂。<a id="a-45"></a>若遍寂即自性。<a id="a-46"></a>若法自性即无所得。<a id="a-47"></a>若无所得即无依止。<a id="a-48"></a>若无依止即如虚空。<a id="a-49"></a>当知染净。<a id="a-4A"></a>彼一切法与虚空等。<a id="a-4B"></a>然彼虚空亦不坏法性。<a id="a-4C"></a>何以故。<a id="a-4D"></a>妙吉祥。<a id="a-4E"></a>是中无有少法可得若生若灭。<a id="a-4F"></a>妙吉祥白佛言。<a id="a-4G"></a>世尊。<a id="a-4H"></a>若尔者如来取证菩提。<a id="a-4I"></a>皆谓何乎。<a id="a-4J"></a>佛言。<a id="a-4K"></a>妙吉祥。<a id="a-4L"></a>如来以无根本无住故得菩提。<a id="a-4M"></a>妙吉祥言。<a id="a-4N"></a>何名根本复何名住。<a id="a-4O"></a>佛言。<a id="a-4P"></a>妙吉祥。<a id="a-4Q"></a>有身为根本。<a id="a-4R"></a>依虚妄分别而住。<a id="a-4S"></a>诸佛如来以菩提平等故。<a id="a-4T"></a>即是一切法平等智。<a id="a-4U"></a>是故说名无根本无住。<a id="a-4V"></a>如来以如是故现成正觉。<a id="a-4W"></a>妙吉祥。<a id="a-4X"></a>当知诸法寂静近寂。<a id="a-4Y"></a>何名寂静何名近寂。<a id="a-4Z"></a>内谓寂静外谓近寂。<a id="a-4a"></a>何以故。<a id="a-4b"></a>以眼空故我我所自性亦空。<a id="a-4c"></a>此名寂静。<a id="a-4d"></a>知眼空已色无所取。<a id="a-4e"></a>此名近寂。<a id="a-4f"></a>以耳空故我我所自性亦空。<a id="a-4g"></a>此名寂静。<a id="a-4h"></a>知耳空已声无所取。<a id="a-4i"></a>此名近寂。<a id="a-4j"></a>以鼻空故我我所自性亦空。<a id="a-4k"></a>此名寂静。<a id="a-4l"></a>知鼻空已香无所取。<a id="a-4m"></a>此名近寂。<a id="a-4n"></a>以舌空故我我所自性亦空。<a id="a-4o"></a>此名寂静。<a id="a-4p"></a>知舌空已味无所取。<a id="a-4q"></a>此名近寂。<a id="a-4r"></a>以身空故我我所自性亦空。<a id="a-4s"></a>此名寂静。<a id="a-4t"></a>知身空已触无所取。<a id="a-4u"></a>此名近寂。<a id="a-4v"></a>以意空故我我所自性亦空。<a id="a-4w"></a>此名寂静。<a id="a-4x"></a>知意空已法无所取。<a id="a-4y"></a>此名近寂。<a id="a-4z"></a>妙吉祥。<a id="a-50"></a>菩提自性明亮。<a id="a-51"></a>心自性明亮。<a id="a-52"></a>以何因故。<a id="a-53"></a>说自性明亮。<a id="a-54"></a>谓即自性无染污故与虚空等。<a id="a-55"></a>虚空自性而悉周遍。<a id="a-56"></a>如虚空性。<a id="a-57"></a>毕竟自性本明亮故。<a id="a-58"></a>又妙吉祥。<a id="a-59"></a>菩提无入无出。<a id="a-5A"></a>何名无入无出。<a id="a-5B"></a>谓无摄取故名无入。<a id="a-5C"></a>谓无弃舍故名无出。<a id="a-5D"></a>如来证解无入无出。<a id="a-5E"></a>如所证解即同真如。<a id="a-5F"></a>无此无彼以一切法离彼此故。<a id="a-5G"></a>是故如来现成正觉。<a id="a-5H"></a>又妙吉祥。<a id="a-5I"></a>菩提无相亦无所缘。<a id="a-5J"></a>何名无相及无所缘。<a id="a-5K"></a>谓眼识无所得此名无相。<a id="a-5L"></a>色无所观此名无所缘。<a id="a-5M"></a>耳识无所得此名无相。<a id="a-5N"></a>声无所闻此名无所缘。<a id="a-5O"></a>鼻识无所得此名无相。<a id="a-5P"></a>香无所嗅此名无所缘。<a id="a-5Q"></a>舌识无所得此名无相。<a id="a-5R"></a>味无所尝此名无所缘。<a id="a-5S"></a>身识无所得此名无相。<a id="a-5T"></a>触无所觉此名无所缘。<a id="a-5U"></a>意识无所得此名无相。<a id="a-5V"></a>法无所分别此名无所缘。<a id="a-5W"></a>妙吉祥。<a id="a-5X"></a>此等皆是诸圣境界。<a id="a-5Y"></a>所有三界非圣境界。<a id="a-5Z"></a>由是应行圣境界故。<a id="a-5a"></a>又妙吉祥。<a id="a-5b"></a>菩提非过去未来现在。<a id="a-5c"></a>三世平等故。<a id="a-5d"></a>三轮断故。<a id="a-5e"></a>三轮者。<a id="a-5f"></a>谓过去心不转。<a id="a-5g"></a>未来识无取。<a id="a-5h"></a>现在意无动。<a id="a-5i"></a>彼心意识设有所住。<a id="a-5j"></a>而无分别不离分别。<a id="a-5k"></a>无计度不离计度。<a id="a-5l"></a>无过去已作。<a id="a-5m"></a>无未来领纳。<a id="a-5n"></a>无现在戏论。<a id="a-5o"></a>又妙吉祥。<a id="a-5p"></a>菩提非身得。<a id="a-5q"></a>无所为故。<a id="a-5r"></a>非身得者。<a id="a-5s"></a>谓即眼识无所了知。<a id="a-5t"></a>耳鼻舌身意识无所了知。<a id="a-5u"></a>以非心意识所了知故。<a id="a-5v"></a>即是无为。<a id="a-5w"></a>此说无为。<a id="a-5x"></a>谓即无生无住无灭三轮清净。<a id="a-5y"></a>如其无为。<a id="a-5z"></a>于有为法应如是知。<a id="a-60"></a>何以故。<a id="a-61"></a>一切法无自性故。<a id="a-62"></a>以法无自性。<a id="a-63"></a>即法无有二。<a id="a-64"></a>又妙吉祥。<a id="a-65"></a>菩提是无差别句。<a id="a-66"></a>何名无差别。<a id="a-67"></a>复何名句。<a id="a-68"></a>谓无想是无差别。<a id="a-69"></a>真如是句。<a id="a-6A"></a>无住是无差别。<a id="a-6B"></a>法界是句。<a id="a-6C"></a>无种种性是无差别。<a id="a-6D"></a>实际是句。<a id="a-6E"></a>无所缘是无差别。<a id="a-6F"></a>无动是句。<a id="a-6G"></a>空是无差别。<a id="a-6H"></a>无相是句。<a id="a-6I"></a>无寻伺是无差别。<a id="a-6J"></a>无想是句。<a id="a-6K"></a>无求愿是无差别。<a id="a-6L"></a>无众生是句。<a id="a-6M"></a>众生无自性是无差别。<a id="a-6N"></a>虚空是句。<a id="a-6O"></a>无所得是无差别。<a id="a-6P"></a>无生是句。<a id="a-6Q"></a>无灭是无差别。<a id="a-6R"></a>无为是句。<a id="a-6S"></a>无所行是无差别。<a id="a-6T"></a>菩提是句。<a id="a-6U"></a>寂止是无差别。<a id="a-6V"></a>涅槃是句。<a id="a-6W"></a>无所取是无差别。<a id="a-6X"></a>无生是句。<a id="a-6Y"></a>又妙吉祥。<a id="a-6Z"></a>菩提者非身可证。<a id="a-6a"></a>何以故。<a id="a-6b"></a>身虽有生无思无动。<a id="a-6c"></a>如草木瓦砾。<a id="a-6d"></a>其心如幻。<a id="a-6e"></a>空虚不实无所造作。<a id="a-6f"></a>妙吉祥。<a id="a-6g"></a>若于身心如实觉了。<a id="a-6h"></a>即是菩提。<a id="a-6i"></a>世俗所行非胜义谛。<a id="a-6j"></a>何以故。<a id="a-6k"></a>胜义谛中无身无心无法无非法。<a id="a-6l"></a>无实无不实。<a id="a-6m"></a>无真无妄。<a id="a-6n"></a>无语言无非语言。<a id="a-6o"></a>一切法是菩提。<a id="a-6p"></a>所以者何。<a id="a-6q"></a>菩提无处所。<a id="a-6r"></a>非语言诠表。<a id="a-6s"></a>犹如虚空无处所故。<a id="a-6t"></a>亦无造作无生无灭。<a id="a-6u"></a>非语言诠表。<a id="a-6v"></a>如来以菩提无处所。<a id="a-6w"></a>无造作无生灭。<a id="a-6x"></a>无诠表故。<a id="a-6y"></a>如实如理审伺察时。<a id="a-6z"></a>彼一切法悉无言说。<a id="a-70"></a>菩提亦复如是。<a id="a-71"></a>如实伺察时亦无言说。<a id="a-72"></a>何以故。<a id="a-73"></a>语言无实故无生灭故又妙吉祥。<a id="a-74"></a>菩提无所取无含藏。<a id="a-75"></a>何名无所取。<a id="a-76"></a>何名无含藏。<a id="a-77"></a>了知眼故名无所取。<a id="a-78"></a>色无所得名无含藏。<a id="a-79"></a>了知耳故名无所取。<a id="a-7A"></a>声无所得名无含藏。<a id="a-7B"></a>了知鼻故名无所取。<a id="a-7C"></a>香无所得名无含藏。<a id="a-7D"></a>了知舌故名无所取。<a id="a-7E"></a>味无所得名无含藏。<a id="a-7F"></a>了知身故名无所取。<a id="a-7G"></a>触无所得名无含藏。<a id="a-7H"></a>了知意故名无所取。<a id="a-7I"></a>法无所得名无含藏。<a id="a-7J"></a>如来以是无所取无含藏故。<a id="a-7K"></a>现证菩提证菩提已。<a id="a-7L"></a>于眼无所取色无所得眼识无住。<a id="a-7M"></a>耳无所取声无所得耳识无住。<a id="a-7N"></a>鼻无所取香无所得鼻识无住。<a id="a-7O"></a>舌无所取味无所得舌识无住。<a id="a-7P"></a>身无所取触无所得身识无住。<a id="a-7Q"></a>意无所取法无所得意识无住。<a id="a-7R"></a>以识无住故。<a id="a-7S"></a>乃名如来应供正等正觉。<a id="a-7T"></a>又妙吉祥当知。<a id="a-7U"></a>众生有四种法而住于心。<a id="a-7V"></a>何等为四。<a id="a-7W"></a>谓色受想行一切众生而住其心。<a id="a-7X"></a>谓以众生于四法中心有住故。<a id="a-7Y"></a>如来乃说。<a id="a-7Z"></a>不生不灭无所了知。<a id="a-7a"></a>建立菩提名之为空。<a id="a-7b"></a>以菩提空故。<a id="a-7c"></a>即一切法空如来亦空。<a id="a-7d"></a>以是空故现成正觉。<a id="a-7e"></a>妙吉祥。<a id="a-7f"></a>非为空故取证菩提亦空。<a id="a-7g"></a>当知法中有一理智。<a id="a-7h"></a>所谓空性。<a id="a-7i"></a>以菩提不空故即菩提无二。<a id="a-7j"></a>是故菩提及空悉无种类。<a id="a-7k"></a>何以故。<a id="a-7l"></a>彼一切法本无二故。<a id="a-7m"></a>无状貌无种类。<a id="a-7n"></a>无名无相离心意识。<a id="a-7o"></a>无生无灭无行无不行。<a id="a-7p"></a>亦无积集无文字无忘失。<a id="a-7q"></a>由如是故。<a id="a-7r"></a>乃说诸法空无所取。<a id="a-7s"></a>此中所说非胜义谛。<a id="a-7t"></a>谓胜义谛中无法可得乃说名空。<a id="a-7u"></a>妙吉祥。<a id="a-7v"></a>譬如虚空故。<a id="a-7w"></a>此说虚空者。<a id="a-7x"></a>谓无言故名为虚空。<a id="a-7y"></a>妙吉祥。<a id="a-7z"></a>空亦复如是。<a id="a-80"></a>此所说空。<a id="a-81"></a>谓无言故名之为空。<a id="a-82"></a>若如是解入即一切法无名。<a id="a-83"></a>以无名故彼一切法假名施设。<a id="a-84"></a>妙吉祥。<a id="a-85"></a>名者不在方不离方。<a id="a-86"></a>如名不在方不离方故。<a id="a-87"></a>于法名字乃有所说。<a id="a-88"></a>其所说法亦不在方不离方。<a id="a-89"></a>彼一切法亦复如是。<a id="a-8A"></a>如来了知本来如是。<a id="a-8B"></a>不生不灭无起无相。<a id="a-8C"></a>离心意识无文字无音声。<a id="a-8D"></a>如所了知亦然解脱如吉祥。<a id="a-8E"></a>当知一切法无缚无解。</p>
 </body>
</html>