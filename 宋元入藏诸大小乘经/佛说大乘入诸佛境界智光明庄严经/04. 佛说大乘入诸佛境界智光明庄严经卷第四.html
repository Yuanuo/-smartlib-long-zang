<!doctype html>
<html id="z3IBUhnhj" data-ver="328">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘入诸佛境界智光明庄严经卷第四</h1>
  <p id="a2">佛言。<a id="a-3"></a>妙吉祥。<a id="a-4"></a>菩提者与虚空等。<a id="a-5"></a>谓以虚空无高无下。<a id="a-6"></a>菩提亦然无高无下。<a id="a-7"></a>由是如来成等正觉。<a id="a-8"></a>虽成正觉。<a id="a-9"></a>亦无少法如微尘许若高若下诸所施作。<a id="a-A"></a>此如是法若如是知即是实智。<a id="a-B"></a>妙吉祥。<a id="a-C"></a>以何义故名为实智。<a id="a-D"></a>谓一切法了无根本无生无灭。<a id="a-E"></a>彼无实性亦无所得。<a id="a-F"></a>若有实性即是灭法。<a id="a-G"></a>彼虽有生而无主宰复无摄受。<a id="a-H"></a>妙吉祥。<a id="a-I"></a>若无主宰无摄受法即是灭法。<a id="a-J"></a>此等诸法若生若灭。<a id="a-K"></a>当知皆是缘法所转。<a id="a-L"></a>亦非此中有少法可转。<a id="a-M"></a>然佛如来不于诸法说断灭相。</p>
  <p id="aN">复次妙吉祥。<a id="a-O"></a>菩提者即是如说句。<a id="a-P"></a>以何义故名如说句。<a id="a-Q"></a>如说句者即是菩提。<a id="a-R"></a>如其菩提色受想行识亦然。<a id="a-S"></a>而不离真如。<a id="a-T"></a>如其菩提眼耳鼻舌身意。<a id="a-U"></a>色声香味触法处亦然。<a id="a-V"></a>而不离真如。<a id="a-W"></a>如其菩提眼界色界眼识界。<a id="a-X"></a>耳界声界耳识界。<a id="a-Y"></a>鼻界香界鼻识界。<a id="a-Z"></a>舌界味界舌识界。<a id="a-a"></a>身界触界身识界。<a id="a-b"></a>意界法界意识界亦然。<a id="a-c"></a>而不离真如。<a id="a-d"></a>如其菩提地界水界火界风界亦然。<a id="a-e"></a>而不离真如。<a id="a-f"></a>此等诸法如是施设。<a id="a-g"></a>其所施设谓蕴处界。<a id="a-h"></a>由是如来成等正觉。<a id="a-i"></a>所成正觉离颠倒法。<a id="a-j"></a>如其先法后法亦然中法亦然。<a id="a-k"></a>前际不生后际不去中际性离。<a id="a-l"></a>此如是法是即名为如所说句。<a id="a-m"></a>如其一法多法亦然。<a id="a-n"></a>如其多法一法亦然。<a id="a-o"></a>妙吉祥。<a id="a-p"></a>若一性若多性皆无所得。<a id="a-q"></a>若有相若无相无入无住。<a id="a-r"></a>何名为相何名无相。<a id="a-s"></a>所言相者。<a id="a-t"></a>谓即生起一切善法。<a id="a-u"></a>言无相者。<a id="a-v"></a>谓一切法无所得故。<a id="a-w"></a>又相者谓即心无所住分位。<a id="a-x"></a>无相者即无相三摩地解脱法门。<a id="a-y"></a>又相者即一切法思惟称量算数伺察。<a id="a-z"></a>无相者谓出过称量。<a id="a-10"></a>何名出过称量。<a id="a-11"></a>谓识法无故。<a id="a-12"></a>又相者即有为伺察。<a id="a-13"></a>无相者即无为伺察。</p>
  <p id="a14">复次妙吉祥。<a id="a-15"></a>菩提者即是无漏无取。<a id="a-16"></a>何名无漏。<a id="a-17"></a>何名无取。<a id="a-18"></a>无漏者。<a id="a-19"></a>谓离四种有漏之法。<a id="a-1A"></a>何等为四。<a id="a-1B"></a>一者欲漏。<a id="a-1C"></a>二者有漏。<a id="a-1D"></a>三者无明漏。<a id="a-1E"></a>四者见漏。<a id="a-1F"></a>无取者。<a id="a-1G"></a>谓离四种取着之法。<a id="a-1H"></a>何等为四。<a id="a-1I"></a>一者欲取。<a id="a-1J"></a>二者见取。<a id="a-1K"></a>三者戒禁取。<a id="a-1L"></a>四者我语取。<a id="a-1M"></a>如是四取。<a id="a-1N"></a>悉由无明暗蔽爱法滋润互相取着。<a id="a-1O"></a>妙吉祥。<a id="a-1P"></a>若或本初于我语取根本。<a id="a-1Q"></a>能了知者即我清净。<a id="a-1R"></a>我清净已。<a id="a-1S"></a>随知一切众生清净。<a id="a-1T"></a>由我清净故即彼一切众生清净。<a id="a-1U"></a>若一切众生清净即法无二无二种类。<a id="a-1V"></a>彼无二义即无生无灭。<a id="a-1W"></a>妙吉祥。<a id="a-1X"></a>若无生无灭即无心意识可转。<a id="a-1Y"></a>若无心意识可转即无分别。<a id="a-1Z"></a>若无分别即深固作意相应无明不能发起。<a id="a-1a"></a>若彼无明不发起者。<a id="a-1b"></a>即十二有支亦不生长。<a id="a-1c"></a>若十二有支不生长者即法无生。<a id="a-1d"></a>若法无生即法决定。<a id="a-1e"></a>若法决定即调伏义。<a id="a-1f"></a>若调伏义即是胜义。<a id="a-1g"></a>若其胜义即离补特伽罗义。<a id="a-1h"></a>若离补特伽罗义即不可说义。<a id="a-1i"></a>若不可说义即缘生义。<a id="a-1j"></a>若缘生义即是法义。<a id="a-1k"></a>若法义即如来义。<a id="a-1l"></a>如是所说。<a id="a-1m"></a>若见缘生即能见法。<a id="a-1n"></a>若能见法即见如来。<a id="a-1o"></a>彼诸所见。<a id="a-1p"></a>若其如理审伺察时。<a id="a-1q"></a>是中亦无少法可见。<a id="a-1r"></a>妙吉祥。<a id="a-1s"></a>何名少法。<a id="a-1t"></a>谓心所缘。<a id="a-1u"></a>若无心所缘即无所见。<a id="a-1v"></a>由如是法故如来成等正觉。<a id="a-1w"></a>平等故平等。</p>
  <p id="a1x">复次妙吉祥。<a id="a-1y"></a>菩提者。<a id="a-1z"></a>是清净义。<a id="a-20"></a>无垢义。<a id="a-21"></a>无著义。<a id="a-22"></a>何名清净。<a id="a-23"></a>何名无垢。<a id="a-24"></a>何名无著。<a id="a-25"></a>谓空解脱门即是清净。<a id="a-26"></a>无相解脱门即是无垢。<a id="a-27"></a>无愿解脱门即是无著。<a id="a-28"></a>无生是清净。<a id="a-29"></a>无作意是无垢。<a id="a-2A"></a>无起是无著。<a id="a-2B"></a>自性是清净。<a id="a-2C"></a>圆净是无垢。<a id="a-2D"></a>明亮是无著。<a id="a-2E"></a>无戏论是清净。<a id="a-2F"></a>离戏论是无垢。<a id="a-2G"></a>戏论寂止是无著。<a id="a-2H"></a>真如是清净。<a id="a-2I"></a>法界是无垢。<a id="a-2J"></a>实际是无著。<a id="a-2K"></a>虚空是清净。<a id="a-2L"></a>寥廓是无垢。<a id="a-2M"></a>广大是无著。<a id="a-2N"></a>了知内法是清净。<a id="a-2O"></a>外无所行是无垢。<a id="a-2P"></a>内外无所得是无著。<a id="a-2Q"></a>了知蕴法是清净。<a id="a-2R"></a>界法自性是无垢。<a id="a-2S"></a>离诸处法是无著。<a id="a-2T"></a>过去尽智是清净。<a id="a-2U"></a>未来无生智是无垢。<a id="a-2V"></a>现在法界安住智是无著。<a id="a-2W"></a>妙吉祥。<a id="a-2X"></a>此如是等。<a id="a-2Y"></a>清净无垢无著诸义。<a id="a-2Z"></a>于一句中普能摄入。<a id="a-2a"></a>谓寂静句。<a id="a-2b"></a>若寂静即遍寂。<a id="a-2c"></a>若遍寂即近寂。<a id="a-2d"></a>若近寂即寂止。<a id="a-2e"></a>若寂止此说即是大牟尼法。</p>
  <p id="a2f">复次妙吉祥。<a id="a-2g"></a>如其虚空菩提亦然。<a id="a-2h"></a>如其菩提诸法亦然。<a id="a-2i"></a>如其诸法众生亦然。<a id="a-2j"></a>如其众生刹土亦然。<a id="a-2k"></a>如其刹土涅盘亦然。<a id="a-2l"></a>妙吉祥。<a id="a-2m"></a>此说即是涅盘平等。<a id="a-2n"></a>为一切法毕竟边际清净之因。<a id="a-2o"></a>无对治离对治因。<a id="a-2p"></a>本来清净。<a id="a-2q"></a>本来无垢。<a id="a-2r"></a>本来无著。<a id="a-2s"></a>如来了知彼一切法。<a id="a-2t"></a>如是相故现成正觉。<a id="a-2u"></a>然后观察诸众生界。<a id="a-2v"></a>建立清净无垢无著游戏法门。<a id="a-2w"></a>以是名字于诸众生大悲心转。</p>
  <p id="a2x">复次妙吉祥。<a id="a-2y"></a>云何是菩萨所行菩萨胜行。<a id="a-2z"></a>谓若菩萨无尽无不尽。<a id="a-30"></a>无生无不生。<a id="a-31"></a>于毕竟尽相无所领受。<a id="a-32"></a>然亦不坏毕竟无生。<a id="a-33"></a>妙吉祥。<a id="a-34"></a>菩萨若如是行。<a id="a-35"></a>是为菩萨胜行。</p>
  <p id="a36">复次妙吉祥。<a id="a-37"></a>菩萨于过去心已尽此无所行。<a id="a-38"></a>未来心未至此无所行。<a id="a-39"></a>现在心无住此无所行。<a id="a-3A"></a>菩萨于其过去未来现在诸心悉无所著。<a id="a-3B"></a>菩萨若如是行。<a id="a-3C"></a>是为菩萨胜行。</p>
  <p id="a3D">又复布施之法。<a id="a-3E"></a>诸佛如来与诸菩萨。<a id="a-3F"></a>而无其二无二种类。<a id="a-3G"></a>菩萨若如是行。<a id="a-3H"></a>是为菩萨胜行。<a id="a-3I"></a>持戒忍辱精进禅定智慧亦复如是。<a id="a-3J"></a>诸佛如来与诸菩萨。<a id="a-3K"></a>而无其二无二种类。<a id="a-3L"></a>菩萨若如是行。<a id="a-3M"></a>是为菩萨胜行。</p>
  <p id="a3N">又妙吉祥。<a id="a-3O"></a>菩萨不行色空。<a id="a-3P"></a>不行色不空。<a id="a-3Q"></a>菩萨若如是行。<a id="a-3R"></a>是为菩萨胜行。<a id="a-3S"></a>何以故。<a id="a-3T"></a>色即是空色自性空。<a id="a-3U"></a>受想行识亦复如是。<a id="a-3V"></a>是故不行识空。<a id="a-3W"></a>不行识不空。<a id="a-3X"></a>菩萨若如是行。<a id="a-3Y"></a>是为菩萨胜行。<a id="a-3Z"></a>何以故。<a id="a-3a"></a>谓心意识无所得故。<a id="a-3b"></a>妙吉祥。<a id="a-3c"></a>此中无少法可有若知若断若修若证。<a id="a-3d"></a>悉无所有由如是故。<a id="a-3e"></a>此说名尽。<a id="a-3f"></a>如是乃为毕竟尽相。<a id="a-3g"></a>若毕竟尽即无所尽。<a id="a-3h"></a>无尽亦无尽。<a id="a-3i"></a>何以故。<a id="a-3j"></a>如所说尽故。<a id="a-3k"></a>若如所说尽彼即无法可尽。<a id="a-3l"></a>若无法可尽即是无为。<a id="a-3m"></a>若无为即无生亦无灭。<a id="a-3n"></a>若佛出世若不出世法性常住。<a id="a-3o"></a>以法住故即是法界。<a id="a-3p"></a>如法界住故智无所转亦非无转。<a id="a-3q"></a>以智无转非无转故。<a id="a-3r"></a>如是法理若悟入者。<a id="a-3s"></a>即得无漏无生无灭。<a id="a-3t"></a>此名漏尽。<a id="a-3u"></a>妙吉祥。<a id="a-3v"></a>是故当知虽复世俗音声文字总聚施设。<a id="a-3w"></a>是中无有少法若生若灭。</p>
  <p id="a3x">尔时妙吉祥童真菩萨摩诃萨即从座起。<a id="a-3y"></a>偏袒右肩右膝着地向佛合掌。<a id="a-3z"></a>以妙伽陀伸赞叹曰。</p>
  <p id="a40">无形显色无状貌　　是中无灭亦无生</p>
  <p id="a41">无住亦复根本无　　无所缘尊今赞礼</p>
  <p id="a42">以无住故无出入　　亦复无彼诸分位</p>
  <p id="a43">已能解脱六处长　　无所缘尊今赞礼</p>
  <p id="a44">一切法中无所住　　有性无性皆远离</p>
  <p id="a45">诸行平等得圆成　　无所缘尊今赞礼</p>
  <p id="a46">已能出离于三界　　虚空平等性中住</p>
  <p id="a47">世间诸欲不染心　　无所缘尊今赞礼</p>
  <p id="a48">三摩呬多常安处　　行住坐卧亦复然</p>
  <p id="a49">诸威仪事妙肃成　　无所缘尊今赞礼</p>
  <p id="a4A">平等而来平等去　　平等性中妙安住</p>
  <p id="a4B">不坏平等性法门　　无所缘尊今赞礼</p>
  <p id="a4C">大圣善入平等性　　诸法皆住等引心</p>
  <p id="a4D">遍入无相妙法门　　无所缘尊今赞礼</p>
  <p id="a4E">大圣无住无所缘　　定中高积慧峰峻</p>
  <p id="a4F">普遍诸法得圆成　　无所缘尊今赞礼</p>
  <p id="a4G">众生威仪及色相　　语言音声亦复然</p>
  <p id="a4H">普能示现刹那间　　无所缘尊今赞礼</p>
  <p id="a4I">大圣已离于名色　　于蕴界法亦普断</p>
  <p id="a4J">复能善入无相门　　无所缘尊今赞礼</p>
  <p id="a4K">大圣善离于诸相　　诸相境界亦远离</p>
  <p id="a4L">已能善入无相门　　无所缘尊今赞礼</p>
  <p id="a4M">无所思惟无分别　　净意亦复无所住</p>
  <p id="a4N">无诸作意无念生　　无所缘尊今赞礼</p>
  <p id="a4O">譬如虚空无含藏　　已离戏论无所著</p>
  <p id="a4P">其心平等复如空　　无所缘尊今赞礼</p>
  <p id="a4Q">譬如虚空无中边　　诸佛法性亦如是</p>
  <p id="a4R">已能超越三世门　　无所缘尊今赞礼</p>
  <p id="a4S">诸佛犹如虚空相　　即此虚空亦无相</p>
  <p id="a4T">已能解脱事及因　　无所缘尊今赞礼</p>
  <p id="a4U">一切法中无依止　　如水中月无所取</p>
  <p id="a4V">无我相亦无音声　　无所缘尊今赞礼</p>
  <p id="a4W">大圣不依止蕴法　　界处诸法亦复然</p>
  <p id="a4X">已能解脱颠倒心　　无所缘尊今赞礼</p>
  <p id="a4Y">大圣已离于二边　　亦复断除于我见</p>
  <p id="a4Z">法界平等得圆成　　无所缘尊今赞礼</p>
  <p id="a4a">色相名数已解脱　　亦复远离不正法</p>
  <p id="a4b">无取无舍平等心　　无所缘尊今赞礼</p>
  <p id="a4c">已能超越诸魔法　　一切法中悉通达</p>
  <p id="a4d">妙入无障碍法门　　无所缘尊今赞礼</p>
  <p id="a4e">正智不说诸法有　　亦复不说诸法无</p>
  <p id="a4f">无语言道无发生　　无所缘尊今赞礼</p>
  <p id="a4g">圣不依止于二法　　久已摧折我慢幢</p>
  <p id="a4h">解脱二无二法门　　无所缘尊今赞礼</p>
  <p id="a4i">所有身语意过失　　大圣久已普除断</p>
  <p id="a4j">不可譬喻不可思　　无所缘尊今赞礼</p>
  <p id="a4k">大圣无转无发悟　　一切过失悉远离</p>
  <p id="a4l">智为先导遍所行　　无所缘尊今赞礼</p>
  <p id="a4m">无漏净念最微妙　　实不实法悉了知</p>
  <p id="a4n">亦无系着无思惟　　无所缘尊今赞礼</p>
  <p id="a4o">大圣于心无所缘　　而能遍知一切心</p>
  <p id="a4p">亦无自他想念生　　无所缘尊今赞礼</p>
  <p id="a4q">无所缘中有所缘　　于一切心不迷着</p>
  <p id="a4r">无障碍法已圆明　　无所缘尊今赞礼</p>
  <p id="a4s">大圣于心无所缘　　亦复自性无所有</p>
  <p id="a4t">无心平等得圆成　　无所缘尊今赞礼</p>
  <p id="a4u">大圣不依于智法　　而能遍观诸刹土</p>
  <p id="a4v">一切众生行亦然　　无所缘尊今赞礼</p>
  <p id="a4w">智者于心无所得　　是中亦复毕竟无</p>
  <p id="a4x">于一切法正遍知　　无所缘尊今赞礼</p>
  <p id="a4y">知一切法皆如幻　　即此幻亦无所有</p>
  <p id="a4z">已能解脱幻法门　　无所缘尊今赞礼</p>
  <p id="a50">正觉虽行于世间　　亦不依止于世法</p>
  <p id="a51">复无世间分别心　　无所缘尊今赞礼</p>
  <p id="a52">大圣于彼空中行　　由空所成空境界</p>
  <p id="a53">空与非空圣所宣　　无所缘尊今赞礼</p>
  <p id="a54">现大神通起化事　　悉依如幻三摩地</p>
  <p id="a55">离种种性遍入门　　无所缘尊今赞礼</p>
  <p id="a56">了知非一非多性　　若近若远无所转</p>
  <p id="a57">无高无下平等心　　无所缘尊今赞礼</p>
  <p id="a58">金刚喻定现在前　　一刹那中成正觉</p>
  <p id="a59">遍入无对碍法门　　无所缘尊今赞礼</p>
  <p id="a5A">虽知涅盘无所动　　亦于三世善调伏</p>
  <p id="a5B">具足种种方便门　　无所缘尊今赞礼</p>
  <p id="a5C">于彼一切众生类　　善解智慧及方便</p>
  <p id="a5D">然亦不动涅盘门　　无所缘尊今赞礼</p>
  <p id="a5E">大圣无相无发悟　　已离戏论无对碍</p>
  <p id="a5F">无我故无对碍心　　无所缘尊今赞礼</p>
  <p id="a5G">已离疑惑无过失　　无我我所亦复然</p>
  <p id="a5H">于一切处正遍知　　无所缘尊今赞礼</p>
 </body>
</html>