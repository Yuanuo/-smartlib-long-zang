<!doctype html>
<html id="z3IBUhohk" data-ver="272">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘入诸佛境界智光明庄严经卷第五</h1>
  <p id="a2">稽首十力度烦恼　　稽首广大施无畏</p>
  <p id="a3">善住不共诸法中　　稽首世间尊胜者</p>
  <p id="a4">稽首能断众结缚　　稽首已住于彼岸</p>
  <p id="a5">稽首救世诸苦尊　　稽首不住于生死</p>
  <p id="a6">普遍通达众生行　　于一切处离意念</p>
  <p id="a7">如莲不着于水中　　净空寂默常亲近</p>
  <p id="a8">圣师种种无上句　　稽首无缘度染海</p>
  <p id="a9">普遍善观诸相门　　于诸愿求无所有</p>
  <p id="aA">佛大威力不思议　　犹如虚空无依止</p>
  <p id="aB">稽首广持胜德门　　稽首犹如妙高胜</p>
  <p id="aC">尔时世尊赞妙吉祥童真菩萨摩诃萨言。<a id="a-D"></a>善哉善哉妙吉祥。<a id="a-E"></a>如是如是妙吉祥。<a id="a-F"></a>勿于诸佛起色相见。<a id="a-G"></a>勿于诸法谓其无相。<a id="a-H"></a>勿谓诸佛独居法界。<a id="a-I"></a>亦勿谓佛处大众中。<a id="a-J"></a>当知诸佛无见无闻。<a id="a-K"></a>无所供养无供养者。<a id="a-L"></a>诸佛如来无有少法若一性若多性而可施作。<a id="a-M"></a>亦勿谓佛得菩提果。<a id="a-N"></a>亦勿谓佛有法可现。<a id="a-O"></a>无见无闻无念无知。<a id="a-P"></a>佛亦无言已说现说当说诸法。<a id="a-Q"></a>亦非诸佛现成正觉。<a id="a-R"></a>亦无有法能成正觉。<a id="a-S"></a>亦非诸佛断染证净。<a id="a-T"></a>设有所作离见闻觉知。<a id="a-U"></a>何以故。<a id="a-V"></a>妙吉祥当知。<a id="a-W"></a>一切法本来清净故。</p>
  <p id="aX">复次妙吉祥。<a id="a-Y"></a>汝等当知此经功德不可思议。<a id="a-Z"></a>若有菩萨以三千大千世界微尘等数一切众生。<a id="a-a"></a>普令建立成缘觉果。<a id="a-b"></a>然于此正法不生信解。<a id="a-c"></a>若有菩萨于此正法生信解者。<a id="a-d"></a>其所获福比前福蕴广多无量。<a id="a-e"></a>何况自书或教人书。<a id="a-f"></a>所得福蕴倍复增胜。</p>
  <p id="ag">又妙吉祥。<a id="a-h"></a>若复有人以三千大千世界所有一切众生之类。<a id="a-i"></a>若卵生若胎生。<a id="a-j"></a>若湿生若化生。<a id="a-k"></a>若有色若无色。<a id="a-l"></a>若有想若无想。<a id="a-m"></a>若非有想若非无想。<a id="a-n"></a>若二足若四足。<a id="a-o"></a>若无足若多足。<a id="a-p"></a>彼如是等诸众生类。<a id="a-q"></a>普令建立皆得人身。<a id="a-r"></a>得人身已悉令发起大菩提心。<a id="a-s"></a>发大菩提心已一一菩萨。<a id="a-t"></a>于不可思议殑伽沙数佛刹土中。<a id="a-u"></a>为微尘等诸佛菩萨并声闻众。<a id="a-v"></a>以饮食衣服坐卧之物。<a id="a-w"></a>病缘医药及诸乐具。<a id="a-x"></a>供给供养经殑伽沙劫。<a id="a-y"></a>彼彼诸佛入涅盘后。<a id="a-z"></a>造七宝塔广一由旬高百由旬众宝界道。<a id="a-10"></a>摩尼真珠殊妙严饰。<a id="a-11"></a>竖立种种宝幢幡盖。<a id="a-12"></a>自在王宝妙网垂覆种种庄严。<a id="a-13"></a>若复有人深心清净。<a id="a-14"></a>能于如是入诸佛境界智光明庄严甚深正法。<a id="a-15"></a>闻已信解或复悟入。<a id="a-16"></a>起清净心少略乃至一四句偈为人演说。<a id="a-17"></a>此所获福不可称数。<a id="a-18"></a>现证佛智成办福行殊胜事业。<a id="a-19"></a>比前菩萨布施福蕴。<a id="a-1A"></a>百分不及一。<a id="a-1B"></a>千分不及一。<a id="a-1C"></a>百千分不及一。<a id="a-1D"></a>千俱胝分不及一。<a id="a-1E"></a>百千俱胝分不及一。<a id="a-1F"></a>算分数分及譬喻分。<a id="a-1G"></a>乃至乌波尼杀昙分。<a id="a-1H"></a>皆不及一。<a id="a-1I"></a>又妙吉祥。<a id="a-1J"></a>若有在家菩萨于阿僧祇殑伽沙数诸佛菩萨及声闻所。<a id="a-1K"></a>以其饮食衣服坐卧之具病缘医药。<a id="a-1L"></a>经阿僧祇殑伽沙劫供给供养。<a id="a-1M"></a>或有出家菩萨戒行清净深心具足。<a id="a-1N"></a>于其一切牛畜聚中。<a id="a-1O"></a>少略乃至施以一食。<a id="a-1P"></a>此获福蕴比前福蕴。<a id="a-1Q"></a>百分不及一。<a id="a-1R"></a>千分不及一。<a id="a-1S"></a>百千分不及一。<a id="a-1T"></a>千俱胝分不及一。<a id="a-1U"></a>百千俱胝分不及一。<a id="a-1V"></a>算分数分及譬喻分。<a id="a-1W"></a>乃至乌波尼杀昙分。<a id="a-1X"></a>皆不及一。</p>
  <p id="a1Y">又妙吉祥。<a id="a-1Z"></a>若三千大千世界如微尘等出家菩萨。<a id="a-1a"></a>若行具足深心清净者。<a id="a-1b"></a>一一菩萨于十方世界阿僧祇殑伽沙数诸佛菩萨及声闻所。<a id="a-1c"></a>以其饮食衣服坐卧之具病缘医药。<a id="a-1d"></a>经阿僧祇殑伽沙数劫中供给供养。<a id="a-1e"></a>彼诸菩萨所获福蕴其数无量。<a id="a-1f"></a>若有菩萨或在家者或出家者。<a id="a-1g"></a>戒行具足深心清净。<a id="a-1h"></a>于此正法闻已信解。<a id="a-1i"></a>若自书写或教人书。<a id="a-1j"></a>此所获福比前菩萨布施福蕴倍复增胜。<a id="a-1k"></a>百分不及一。<a id="a-1l"></a>千分不及一。<a id="a-1m"></a>百千俱胝算数譬喻。<a id="a-1n"></a>皆不及一。</p>
  <p id="a1o">又妙吉祥。<a id="a-1p"></a>若有菩萨以三千大千世界满中七宝。<a id="a-1q"></a>经三千大千世界微尘数劫。<a id="a-1r"></a>布施供养佛菩萨等。<a id="a-1s"></a>若有菩萨于此正法。<a id="a-1t"></a>少略乃至一四句偈。<a id="a-1u"></a>能解入者此所获福。<a id="a-1v"></a>比前福蕴百分不及一。<a id="a-1w"></a>千分不及一。<a id="a-1x"></a>百千俱胝算数譬喻。<a id="a-1y"></a>皆不及一。</p>
  <p id="a1z">妙吉祥。<a id="a-20"></a>且置如上经三千大千世界微尘数劫布施福行。<a id="a-21"></a>妙吉祥。<a id="a-22"></a>假使阿僧祇殑伽沙数等诸菩萨。<a id="a-23"></a>一一菩萨皆于阿僧祇殑伽沙数佛刹土中。<a id="a-24"></a>以阎浮檀金所成诸妙宝树及殊妙衣服。<a id="a-25"></a>普遍光明真珠摩尼宝网垂覆。<a id="a-26"></a>自在王摩尼宝所成楼阁。<a id="a-27"></a>以电光明摩尼宝。<a id="a-28"></a>而为界道。<a id="a-29"></a>竖立殊妙幢幡宝盖。<a id="a-2A"></a>圆满作已。<a id="a-2B"></a>普为阿僧祇殑伽沙数佛世尊等日日供养。<a id="a-2C"></a>如是经于阿僧祇殑伽沙劫修布施行。<a id="a-2D"></a>或有菩萨于此最上甚深正法生信解已。<a id="a-2E"></a>少略乃至一四句偈。<a id="a-2F"></a>为余菩萨如理宣说令其解入。<a id="a-2G"></a>此获福蕴比前菩萨布施福蕴。<a id="a-2H"></a>百分不及一。<a id="a-2I"></a>千分不及一。<a id="a-2J"></a>百千俱胝算数譬喻。<a id="a-2K"></a>皆不及一。</p>
  <p id="a2L">又妙吉祥。<a id="a-2M"></a>正使三界成已。<a id="a-2N"></a>所有一切地狱饿鬼畜生趣中诸众生类。<a id="a-2O"></a>若有在家菩萨为彼地狱饿鬼畜生趣中一切众生普令救拔。<a id="a-2P"></a>得出离已皆悉建立成缘觉果。<a id="a-2Q"></a>若有出家菩萨于诸牛畜聚中。<a id="a-2R"></a>少略乃至施以一食。<a id="a-2S"></a>此所获福无有称量。</p>
  <p id="a2T">又妙吉祥。<a id="a-2U"></a>正使十方所有一切佛刹土中。<a id="a-2V"></a>不可说俱胝那庾多百千如微尘等出家菩萨。<a id="a-2W"></a>一一菩萨于十方世界一一方分皆有十佛刹不可说俱胝那庾多百千如微尘等诸佛世尊。<a id="a-2X"></a>彼一一佛并诸菩萨声闻大众。<a id="a-2Y"></a>经十佛刹不可说俱胝那庾多百千微尘数劫。<a id="a-2Z"></a>以饮食衣服坐卧之具病缘医药。<a id="a-2a"></a>为彼一一诸佛如来。<a id="a-2b"></a>于日日中以十佛刹不可说俱胝那庾多百千如微尘等世界充满自在王摩尼妙宝布施供养。<a id="a-2c"></a>若有菩萨于此正法生信解已。<a id="a-2d"></a>于其牛畜聚中少略乃至施以一食。<a id="a-2e"></a>此所获福比前菩萨布施福蕴。<a id="a-2f"></a>百分不及一。<a id="a-2g"></a>千分不及一。<a id="a-2h"></a>百千俱胝算数譬喻。<a id="a-2i"></a>皆不及一。<a id="a-2j"></a>何以故。<a id="a-2k"></a>今此正法若得闻者。<a id="a-2l"></a>即得不退转。<a id="a-2m"></a>诸大菩萨大智印故。</p>
  <p id="a2n">又妙吉祥。<a id="a-2o"></a>若有菩萨能为十方一切世界一切众生。<a id="a-2p"></a>悉令建立皆住随信行地。<a id="a-2q"></a>若有菩萨为一众生建立令住随义行地。<a id="a-2r"></a>此所获福无有称量。</p>
  <p id="a2s">又妙吉祥。<a id="a-2t"></a>若有菩萨能为十方一切世界一切众生建立令住随义行地。<a id="a-2u"></a>若有菩萨为一众生建立令住随法行地。<a id="a-2v"></a>此所获福无有称量。</p>
  <p id="a2w">又妙吉祥。<a id="a-2x"></a>若有菩萨能为十方一切世界一切众生。<a id="a-2y"></a>建立令住随法行地。<a id="a-2z"></a>若有菩萨为一众生建立令住须陀洹果。<a id="a-30"></a>此所获福无有称量。</p>
  <p id="a31">又妙吉祥。<a id="a-32"></a>若有菩萨能为十方一切世界一切众生。<a id="a-33"></a>建立令住须陀洹果。<a id="a-34"></a>若有菩萨为一众生建立令住斯陀含果。<a id="a-35"></a>此所获福无有称量。</p>
  <p id="a36">又妙吉祥。<a id="a-37"></a>若有菩萨能为十方一切世界一切众生。<a id="a-38"></a>建立令住斯陀含果。<a id="a-39"></a>若有菩萨为一众生建立令住阿那含果。<a id="a-3A"></a>此所获福无有称量。</p>
  <p id="a3B">又妙吉祥。<a id="a-3C"></a>若有菩萨能为十方一切世界一切众生。<a id="a-3D"></a>建立令住阿那含果。<a id="a-3E"></a>若有菩萨为一众生建立令住阿罗汉果。<a id="a-3F"></a>此所获福无有称量。</p>
  <p id="a3G">又妙吉祥。<a id="a-3H"></a>若有菩萨能为十方一切世界一切众生。<a id="a-3I"></a>建立令住阿罗汉果。<a id="a-3J"></a>若有菩萨为一众生建立令住缘觉之果。<a id="a-3K"></a>此所获福无有称量。</p>
  <p id="a3L">又妙吉祥。<a id="a-3M"></a>若有菩萨能为十方一切世界一切众生。<a id="a-3N"></a>建立令住缘觉之果。<a id="a-3O"></a>若有菩萨为一众生建立令发大菩提心。<a id="a-3P"></a>此所获福无有称量。</p>
  <p id="a3Q">又妙吉祥。<a id="a-3R"></a>若有菩萨能为十方一切世界一切众生。<a id="a-3S"></a>建立令发菩提心已。<a id="a-3T"></a>若有菩萨为一众生建立令住不退转位。<a id="a-3U"></a>此所获福无有称量。</p>
  <p id="a3V">又妙吉祥。<a id="a-3W"></a>正使菩萨普为一切众生。<a id="a-3X"></a>建立皆住不退转位。<a id="a-3Y"></a>若有菩萨发清净心。<a id="a-3Z"></a>于此最上甚深正法。<a id="a-3a"></a>正信解已。<a id="a-3b"></a>能自书写若教人书。<a id="a-3c"></a>或复为他广大宣说。<a id="a-3d"></a>少略乃至令一众生于此最上甚深正法信解悟入者。<a id="a-3e"></a>所获福蕴无量无数不可称计。</p>
  <p id="a3f">尔时世尊。<a id="a-3g"></a>普为大众说伽陀曰。</p>
  <p id="a3h">若有诸菩萨　　供十俱胝佛</p>
  <p id="a3i">受持正法门　　极尽时边际</p>
  <p id="a3j">复于甚深典　　爱乐而听受</p>
  <p id="a3k">此福广无边　　果报中最胜</p>
  <p id="a3l">若有诸菩萨　　神力往十方</p>
  <p id="a3m">十俱胝佛所　　亲近而供养</p>
  <p id="a3n">遍礼人中尊　　最上诸正士</p>
  <p id="a3o">悲愍诸众生　　增长众利乐</p>
  <p id="a3p">今此甚深经　　诸佛共宣说</p>
  <p id="a3q">若能为他人　　须臾敷演者</p>
  <p id="a3r">是即佛教中　　善开发净信</p>
  <p id="a3s">彼所获福果　　广大复最胜</p>
  <p id="a3t">诸佛大悲愍　　宣示此正法</p>
  <p id="a3u">如广大灯明　　普照人天界</p>
  <p id="a3v">中有猛利慧　　及具大力者</p>
  <p id="a3w">能发信解心　　速得成佛果</p>
  <p id="a3x">如是善逝教　　若有得闻者</p>
  <p id="a3y">闻已复为他　　展转而宣演</p>
  <p id="a3z">如为彼诸佛　　最上人中尊</p>
  <p id="a40">入大无余依　　清净涅盘已</p>
  <p id="a41">能建立宝塔　　增耸复殊妙</p>
  <p id="a42">众宝所庄严　　高踰有顶际</p>
  <p id="a43">竖立胜幡盖　　宝铃出妙声</p>
  <p id="a44">上彻有顶天　　严好而广大</p>
  <p id="a45">若有诸菩萨　　爱乐此经典</p>
  <p id="a46">于如是相中　　闻已发净信</p>
  <p id="a47">于彼清净处　　安布是正法</p>
  <p id="a48">此所获福蕴　　广大而最胜</p>
  <p id="a49">若有诸菩萨　　受持此正法</p>
  <p id="a4A">广为他流通　　涤除吝法垢</p>
  <p id="a4B">此所获福蕴　　功德胜无量</p>
  <p id="a4C">趣求大菩提　　随愿而获得</p>
  <p id="a4D">此甚深经典　　诸佛之所宣</p>
  <p id="a4E">诸大菩萨众　　多受持宣演</p>
  <p id="a4F">十方一切佛　　悉于虚空界</p>
  <p id="a4G">普现诸佛身　　令一切瞻仰</p>
  <p id="a4H">佛说此经已。<a id="a-4I"></a>妙吉祥菩萨摩诃萨。<a id="a-4J"></a>并余无数不思议不可说诸菩萨众。<a id="a-4K"></a>及大声闻。<a id="a-4L"></a>一切世间天人阿修罗乾闼婆等。<a id="a-4M"></a>闻佛所说皆大欢喜。<a id="a-4N"></a>信受奉行。</p>
 </body>
</html>