<!doctype html>
<html id="z3IBUqDkb" data-ver="301">
 <head>
  <meta charset="utf-8">
  <meta author="天息灾">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">大方广菩萨藏文殊师利根本仪轨经卷第二十</h1>
  <h2 id="a2">生无量功德果报品第二十七</h2>
  <p id="a3">尔时世尊释迦牟尼佛。<a id="a-4"></a>复观察净光天。<a id="a-5"></a>告妙吉祥童子言。<a id="a-6"></a>妙吉祥所有一切真言。<a id="a-7"></a>广大仪轨一切秘密明。<a id="a-8"></a>若有修行者。<a id="a-9"></a>生无量功德获一切果报。<a id="a-A"></a>我今为修行者称量成就速疾之义。<a id="a-B"></a>若有多生于此仪轨曾修行者。<a id="a-C"></a>法易成就而此成就为最为上。<a id="a-D"></a>童子若有众生。<a id="a-E"></a>能依次第修习秘密明法者。<a id="a-F"></a>是最上修行是大智者。<a id="a-G"></a>若不依法无以得成。<a id="a-H"></a>若依法修行相应和合。<a id="a-I"></a>得最上句。<a id="a-J"></a>若依法修行诵真言者。<a id="a-K"></a>不得令口有声。<a id="a-L"></a>若口有声诵为非诵。<a id="a-M"></a>须默然持诵当得成就。<a id="a-N"></a>彼持诵行人求法成就者。<a id="a-O"></a>当须食三白食及诸果药。<a id="a-P"></a>若如是食者决定得最上法成就。<a id="a-Q"></a>又若一心观想决定。<a id="a-R"></a>当得安静无恼。<a id="a-S"></a>若食不依法及不专注。<a id="a-T"></a>所求真言不得成就。<a id="a-U"></a>至于梵王及彼帝释所有真言。<a id="a-V"></a>不能成就。<a id="a-W"></a>何况诸佛菩萨所有真言。<a id="a-X"></a>及彼悭贪我慢及性懈怠。<a id="a-Y"></a>恒乐世法不能离欲。<a id="a-Z"></a>如此之人无成就分至于天人阿修罗等真言之法。<a id="a-a"></a>若不依仪则及不专注。<a id="a-b"></a>亦不得作降伏等法。<a id="a-c"></a>若作者返得迷惑及与愚痴。<a id="a-d"></a>或作法人有如是相者。<a id="a-e"></a>将来当感恶趣之果。<a id="a-f"></a>若或见有如是等者。<a id="a-g"></a>当以佛部真言作降伏法。<a id="a-h"></a>而与救护得解脱已。<a id="a-i"></a>彼人复以专注次第。<a id="a-j"></a>再持诵者亦得成就。<a id="a-k"></a>以彼真言威德力故。<a id="a-l"></a>及得大善寂静。<a id="a-m"></a>复得不空成就。<a id="a-n"></a>与作降伏救护者。<a id="a-o"></a>我说此人是众生善友。<a id="a-p"></a>速能成就三乘平等寂静之道。<a id="a-q"></a>又有专注身心依法念诵难成就者。<a id="a-r"></a>是人宿有轮回之业。<a id="a-s"></a>更须重重忏悔。<a id="a-t"></a>求罪消灭必得解脱。<a id="a-u"></a>过是已后于真言中当得成就。<a id="a-v"></a>得见果报所作不虚。<a id="a-w"></a>若有因即有果。<a id="a-x"></a>若无因者定是无果。<a id="a-y"></a>因果和合有生有灭。<a id="a-z"></a>因仪则法生寂静界。<a id="a-10"></a>以彼专心亲近善友。<a id="a-11"></a>行于佛法作大佛事生大善性。<a id="a-12"></a>彼持诵行人。<a id="a-13"></a>若于末法之世人心颠倒之时。<a id="a-14"></a>于此法中得成就者。<a id="a-15"></a>于当来世亦得成就。<a id="a-16"></a>乃至究竟大善寂静。<a id="a-17"></a>为于世间宣说无造无作寂静之句。<a id="a-18"></a>诸佛如来清净之义。<a id="a-19"></a>一切诸佛不可言说。<a id="a-1A"></a>而于其中说于秘密成就之句。<a id="a-1B"></a>彼秘密句。<a id="a-1C"></a>是佛如来无性自性之所生出。<a id="a-1D"></a>以大法力为于世间。<a id="a-1E"></a>当令众生决定成就。<a id="a-1F"></a>若复众生于末法时。<a id="a-1G"></a>修真言行求佛菩提。<a id="a-1H"></a>于真如空相不能成就者。<a id="a-1I"></a>当宜疾速。<a id="a-1J"></a>于时时中不得间断。<a id="a-1K"></a>依于仪则作法修行。<a id="a-1L"></a>承真言功决定成就。<a id="a-1M"></a>此教法中有诸行人。<a id="a-1N"></a>于佛在时修真言行。<a id="a-1O"></a>速得最上成就。<a id="a-1P"></a>于佛灭后像法之时。<a id="a-1Q"></a>修真言行得中品成就。<a id="a-1R"></a>于末法时得下品成就。<a id="a-1S"></a>于诸时中善能修习真言法行。<a id="a-1T"></a>必定获得三种大果。<a id="a-1U"></a>若佛在时于如来族。<a id="a-1V"></a>恒得成就。<a id="a-1W"></a>于佛灭后唯莲华族而得成就。<a id="a-1X"></a>于末法时唯金刚族最得成就。<a id="a-1Y"></a>彼观自在菩萨妙吉祥菩萨。<a id="a-1Z"></a>多罗菩萨部里俱胝菩萨。<a id="a-1a"></a>金刚手菩萨。<a id="a-1b"></a>如是等菩萨以愿力故。<a id="a-1c"></a>令诸众生于真言中得决定成就。<a id="a-1d"></a>若一切时有诸行人。<a id="a-1e"></a>于真言中深心爱乐决定修习。<a id="a-1f"></a>若为求诸圣贤。<a id="a-1g"></a>及降伏一切夜叉罗刹。<a id="a-1h"></a>用上品心决定成就。<a id="a-1i"></a>若有行人于末法时。<a id="a-1j"></a>依幖帜说。<a id="a-1k"></a>世间所有诸仙人。<a id="a-1l"></a>阿修罗夜叉罗刹迦楼罗毗舍左。<a id="a-1m"></a>乃至部多众及彼宿曜。<a id="a-1n"></a>人非人类住欲界者。<a id="a-1o"></a>于人世间作不饶益者。<a id="a-1p"></a>而作调伏。<a id="a-1q"></a>决定成就所有大福德者。<a id="a-1r"></a>梵王帝释及噜捺啰。<a id="a-1s"></a>乃至伊舍那天那罗延天。<a id="a-1t"></a>如是大福大力天等。<a id="a-1u"></a>于诸行人一切所作皆悉随愿。<a id="a-1v"></a>至于一切极恶部多。<a id="a-1w"></a>于诸人中作恼乱者。<a id="a-1x"></a>以真言力而调伏之皆得随愿。<a id="a-1y"></a>若于末法之时大怖之中。<a id="a-1z"></a>于诸真言无上品心。<a id="a-20"></a>不能于法精勤修习。<a id="a-21"></a>不得果报者。<a id="a-22"></a>于他世中亦不成就。<a id="a-23"></a>妙吉祥我今与汝受记。<a id="a-24"></a>汝于末法大怖之世。<a id="a-25"></a>可于是时救度。<a id="a-26"></a>化导善根众生。<a id="a-27"></a>于佛法僧归信供养之者。<a id="a-28"></a>乃至于彼修真言行人而作拥护。</p>
  <p data-pb></p>
  <h2 id="a29">说印仪则品第二十八</h2>
  <p id="a2A">尔时世尊释迦牟尼佛。<a id="a-2B"></a>复观察净光天众。<a id="a-2C"></a>告妙吉祥童子言。<a id="a-2D"></a>妙吉祥谛听。<a id="a-2E"></a>汝最上秘密真言及彼印法。<a id="a-2F"></a>不得为无信众生。<a id="a-2G"></a>及于佛教无信重者宣说。<a id="a-2H"></a>乃至不入曼拏罗三昧者。<a id="a-2I"></a>断三宝族者。<a id="a-2J"></a>不亲近善友者。<a id="a-2K"></a>无福无德者。<a id="a-2L"></a>亲近恶人者。<a id="a-2M"></a>亲近罪友者。<a id="a-2N"></a>远离佛法者。<a id="a-2O"></a>一切虚妄者。<a id="a-2P"></a>于此仪轨不依阿阇梨教者。<a id="a-2Q"></a>不受灌顶者。<a id="a-2R"></a>于汝童子最上秘密曼拏罗三昧不见者。<a id="a-2S"></a>不依如来族者。<a id="a-2T"></a>如是人等皆不得为说。<a id="a-2U"></a>何以故如是之人所持真言一切部多。<a id="a-2V"></a>而不信受。<a id="a-2W"></a>及不依行故。<a id="a-2X"></a>为以心不信佛法。<a id="a-2Y"></a>远离菩提道故。<a id="a-2Z"></a>所有印法仪轨不得传付如是等人。<a id="a-2a"></a>复不得于是人等而显现故。<a id="a-2b"></a>或有大愚迷者。<a id="a-2c"></a>深贪爱者亦不得传付。<a id="a-2d"></a>若妄传付者。<a id="a-2e"></a>彼人于法不得成就。<a id="a-2f"></a>彼持诵人是心颠倒。<a id="a-2g"></a>彼人若得或。<a id="a-2h"></a>辄有为作。<a id="a-2i"></a>乃于自身速得破坏。<a id="a-2j"></a>若是心信善者。<a id="a-2k"></a>于三昧真如而获得者。<a id="a-2l"></a>归重三宝常供养者。<a id="a-2m"></a>于佛法中行仪轨者。<a id="a-2n"></a>或有发菩提心。<a id="a-2o"></a>知庄严菩提心。<a id="a-2p"></a>恒行菩提道。<a id="a-2q"></a>如是人等可与宣说印法仪则。<a id="a-2r"></a>又有行于真言仪轨法。<a id="a-2s"></a>求三昧次第者。<a id="a-2t"></a>为欲求成大菩提道。<a id="a-2u"></a>又复发菩萨辟支佛声闻等心求正法者。<a id="a-2v"></a>得为宣说秘密印法。<a id="a-2w"></a>若以信心离大悭妒。<a id="a-2x"></a>依于佛法行无碍行者。<a id="a-2y"></a>当与宣说秘密印法。<a id="a-2z"></a>妙吉祥我说真言印法定量。<a id="a-30"></a>正满八百不增不减。<a id="a-31"></a>乃至过去诸佛亦同此量。<a id="a-32"></a>汝妙吉祥大仪轨法平等无别。<a id="a-33"></a>所有一切佛真言藏所说亦尔。<a id="a-34"></a>妙吉祥凡有所作利益成就。<a id="a-35"></a>当须真言及印一一和合。<a id="a-36"></a>如车二轮不得阙一。<a id="a-37"></a>若阙一者无能运转。<a id="a-38"></a>一切真言无印所作亦复如是。<a id="a-39"></a>若真言及印相应和合。<a id="a-3A"></a>事速成就转彼三界。<a id="a-3B"></a>一切天人阿修罗等不为难事。<a id="a-3C"></a>何况求作人间之事。<a id="a-3D"></a>若依法修行决定得果。<a id="a-3E"></a>印有真言二种相应。<a id="a-3F"></a>求清净仪则制伏部多。<a id="a-3G"></a>若依第一佛子真言及印修行者。<a id="a-3H"></a>于三种事如在掌中诵者。<a id="a-3I"></a>得大地富贵一切随意。<a id="a-3J"></a>所有真言定印及印定真言真言不得阙印。<a id="a-3K"></a>印亦不得阙于真言。<a id="a-3L"></a>印及真言须具和合。<a id="a-3M"></a>凡所作事必获果证。<a id="a-3N"></a>彼真言印互相依倚。<a id="a-3O"></a>如因成果如果酬因。<a id="a-3P"></a>持诵行人若依法用作无法不成。<a id="a-3Q"></a>若依仪则。<a id="a-3R"></a>以一切定印所印真言。<a id="a-3S"></a>作请召事无有不成。<a id="a-3T"></a>乃至最上世界。<a id="a-3U"></a>及轮回中所有众生。<a id="a-3V"></a>用请召者亦无不成。<a id="a-3W"></a>若或于此请召之事有不成者。<a id="a-3X"></a>当依仪则请大力诸菩萨乃至十地菩萨为作拥护。<a id="a-3Y"></a>使一切部多等作障难者。<a id="a-3Z"></a>不能得见不能得近。<a id="a-3a"></a>当令行人得法成就。<a id="a-3b"></a>若具此一切佛真言法印。<a id="a-3c"></a>于行住中得为拥护。<a id="a-3d"></a>又一切真言中有印。<a id="a-3e"></a>一切印中亦有真言。<a id="a-3f"></a>印与真言互相生出。<a id="a-3g"></a>若修行者依法念诵及作护摩。<a id="a-3h"></a>一切圣道此中生出。<a id="a-3i"></a>若彼行人精勤修习。<a id="a-3j"></a>不懈不怠复不退屈。<a id="a-3k"></a>得一切真言不空。<a id="a-3l"></a>成就佛之所言言不虚妄。<a id="a-3m"></a>若依仪轨恒修行者。<a id="a-3n"></a>有大利益。<a id="a-3o"></a>妙吉祥童子。<a id="a-3p"></a>此仪轨王真言印法。<a id="a-3q"></a>我皆重重宣说。<a id="a-3r"></a>所有广大利益果报亦重重宣说。<a id="a-3s"></a>如是宣说此最上秘密广大真言印决定法。<a id="a-3t"></a>时彼妙吉祥。<a id="a-3u"></a>以童子相现熙怡颜。<a id="a-3v"></a>问于世尊最上牟尼。<a id="a-3w"></a>何因菩萨变化所生。<a id="a-3x"></a>得大精进十地之位。<a id="a-3y"></a>又此广大真言义法。<a id="a-3z"></a>过去诸佛之所宣说。<a id="a-40"></a>今释师子为何亦说。<a id="a-41"></a>我今有疑唯愿开示。</p>
  <p id="a42">尔时如来最上牟尼。<a id="a-43"></a>以迦陵频伽微妙梵音。<a id="a-44"></a>说于菩萨得十地位。<a id="a-45"></a>又说真言利益等事。<a id="a-46"></a>妙吉祥我于过去多劫之前。<a id="a-47"></a>为菩萨时。<a id="a-48"></a>有佛号开花王如来。<a id="a-49"></a>我于彼佛得此秘密大仪轨王。<a id="a-4A"></a>即为众生作其利益。<a id="a-4B"></a>以悲愍心发其大愿。<a id="a-4C"></a>愿于最上如来佛法中生。<a id="a-4D"></a>于末法时。<a id="a-4E"></a>以此教法转彼法轮。<a id="a-4F"></a>我以如是经无量时。<a id="a-4G"></a>为于众生得十地位。<a id="a-4H"></a>于次后时。<a id="a-4I"></a>此仪轨王我传于汝。<a id="a-4J"></a>我入灭后世间空虚。<a id="a-4K"></a>南阎浮提远离如是佛法之藏。<a id="a-4L"></a>汝于是时末法之中。<a id="a-4M"></a>教彼众生作此仪轨。<a id="a-4N"></a>汝以此广大仪轨王。<a id="a-4O"></a>为于众生发起大行。<a id="a-4P"></a>若于末法大怖之时。<a id="a-4Q"></a>或有众生无正道心。<a id="a-4R"></a>及有人王不行正法。<a id="a-4S"></a>恒以恶心恼害众生。<a id="a-4T"></a>又有一切恶人非人。<a id="a-4U"></a>于此大教欲作破坏妄加毁谤。<a id="a-4V"></a>当为此等不饶益者。<a id="a-4W"></a>说此一切调伏法藏秘密真言。<a id="a-4X"></a>童子汝此过去为利益故。<a id="a-4Y"></a>发菩萨行求于仪轨。<a id="a-4Z"></a>乃至于彼佛涅盘后。<a id="a-4a"></a>以佛遗教而作佛事。<a id="a-4b"></a>于世世中作童子形。<a id="a-4c"></a>随我行处以真言相教化众生。<a id="a-4d"></a>童子此是汝之过去所作愿力。<a id="a-4e"></a>汝今复为童子。<a id="a-4f"></a>得我为说。<a id="a-4g"></a>童子汝复又于别佛刹土无佛世时。<a id="a-4h"></a>为于众生以真言相。<a id="a-4i"></a>为于一切愚痴之者。<a id="a-4j"></a>教导开化使知佛法求解脱道。<a id="a-4k"></a>当复施与一切富贵。<a id="a-4l"></a>童子我灭度后末法之时。<a id="a-4m"></a>为于世间一切众生。<a id="a-4n"></a>现汝最上童子之形。<a id="a-4o"></a>当于大野雪地及适悦地。<a id="a-4p"></a>乃至跋提河岸我涅盘处。<a id="a-4q"></a>如是诸处随大愿心而作佛事。</p>
 </body>
</html>