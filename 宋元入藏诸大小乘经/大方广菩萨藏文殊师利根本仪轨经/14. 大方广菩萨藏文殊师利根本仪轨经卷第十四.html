<!doctype html>
<html id="z3IBUq5kV" data-ver="522">
 <head>
  <meta charset="utf-8">
  <meta author="天息灾">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">大方广菩萨藏文殊师利根本仪轨经卷第十四</h1>
  <h2 id="a2">阴阳善恶征应品第十八</h2>
  <p id="a3">尔时世尊释迦牟尼佛。<a id="a-4"></a>告一切世界所有一切十方住者一切大力最上诸宿曜天言。<a id="a-5"></a>圣者汝当谛听。<a id="a-6"></a>我今演说一切真言法义。<a id="a-7"></a>有诸求成就者。<a id="a-8"></a>兼承汝等宿曜之力当获成就。<a id="a-9"></a>诸宿曜天今此妙吉祥大仪轨王教敕及诸仪轨。<a id="a-A"></a>汝等当住亦当依行。</p>
  <p id="aB">尔时世尊释迦牟尼佛。<a id="a-C"></a>为利益一切众生说彼宿曜运行合于善恶。<a id="a-D"></a>彼持诵行人于真言义。<a id="a-E"></a>及一切智求成就者。<a id="a-F"></a>或得成就及不成就事。<a id="a-G"></a>星宿天若彼羊宫奎宿娄宿胃宿此三宿直。<a id="a-H"></a>又合火星直日。<a id="a-I"></a>彼持诵人于上中下三品之事。<a id="a-J"></a>一切所求皆不成就。<a id="a-K"></a>何以故缘彼恶星所障碍故。<a id="a-L"></a>若复昴宿毕宿嘴宿参宿。<a id="a-M"></a>井宿鬼宿柳宿星宿。<a id="a-N"></a>张宿翼宿轸宿角宿。<a id="a-O"></a>亢宿氐宿房宿心宿。<a id="a-P"></a>尾宿箕宿斗宿牛宿女宿。<a id="a-Q"></a>如上众宿悉皆吉善。<a id="a-R"></a>于持诵人而有利益。<a id="a-S"></a>若危宿室宿壁宿此三宿直日。<a id="a-T"></a>若为恶事当得成就。<a id="a-U"></a>又复奎宿直日人若生者具大福德。<a id="a-V"></a>有大勇猛及多所知。<a id="a-W"></a>又若虚宿直日福德正行皆得成就。<a id="a-X"></a>余有最上星宿。<a id="a-Y"></a>末法之时不为灾福。<a id="a-Z"></a>所谓帝洒野(二合)乌波波捺星。<a id="a-a"></a>迦儞瑟吒(二合)星。<a id="a-b"></a>儞瑟吒(二合)星。<a id="a-c"></a>阿路迦星。<a id="a-d"></a>部誐捺星。<a id="a-e"></a>输婆捺星。<a id="a-f"></a>阿儞噜驮星。<a id="a-g"></a>夜输星。<a id="a-h"></a>帝惹啰吒星。<a id="a-i"></a>啰惹星及路迦星。<a id="a-j"></a>如是众多星等数有六万四千。<a id="a-k"></a>此星等于末法时彼无有力。<a id="a-l"></a>我今所说大仪轨王。<a id="a-m"></a>当有大力利益众生。<a id="a-n"></a>而彼世间劫初成时。<a id="a-o"></a>一切众生于虚空中自在行住。<a id="a-p"></a>而于彼时无老无死。<a id="a-q"></a>又彼之时无宿曜无日月。<a id="a-r"></a>亦无时节亦无阴阳。<a id="a-s"></a>亦无天人阿修罗等。<a id="a-t"></a>又彼之时虽有众生未有族姓。<a id="a-u"></a>人皆清净无善无恶。<a id="a-v"></a>亦无所食亦无食者。<a id="a-w"></a>亦无持斋亦无咒法。<a id="a-x"></a>彼多众生但有世间之想。<a id="a-y"></a>以过去业牵因堕于地不能飞空。<a id="a-z"></a>是时便有所食便有贪吝。<a id="a-10"></a>身既重浊大力乃失。<a id="a-11"></a>是时便有日月星宿。<a id="a-12"></a>遂分昼夜乃有时节及与阴阳。<a id="a-13"></a>乃说天上人间胜劣有异。<a id="a-14"></a>故有天人阿修罗等。<a id="a-15"></a>我于尔时身为菩萨。<a id="a-16"></a>见彼众生有如是已。<a id="a-17"></a>心悲愍故而现异身。<a id="a-18"></a>所谓现作仙人之身。<a id="a-19"></a>或现梵王之身大自在天身。<a id="a-1A"></a>那罗延身迦楼罗身。<a id="a-1B"></a>乃至夜叉罗刹毗舍左等种种之身。<a id="a-1C"></a>于生生中为一切众生。<a id="a-1D"></a>恒常解说菩提行义。<a id="a-1E"></a>又复我于过去为菩萨时。<a id="a-1F"></a>世间一切众生。<a id="a-1G"></a>愚痴黑闇无智无慧。<a id="a-1H"></a>我为此等说于世间一切工巧技艺。<a id="a-1I"></a>阴阳算数围陀典籍。<a id="a-1J"></a>正法邪法戒律本行。<a id="a-1K"></a>乃至声明论等。<a id="a-1L"></a>我虽如是过去之世。<a id="a-1M"></a>为于世间说如此事。<a id="a-1N"></a>我亦无有所得所知。<a id="a-1O"></a>但为菩提及解脱等。<a id="a-1P"></a>如是虽在轮回中行。<a id="a-1Q"></a>而彼轮回不能系缚。<a id="a-1R"></a>于是久久之间。<a id="a-1S"></a>乐求寂静涅盘无著无灭真正之句。<a id="a-1T"></a>常依于法修其因行。<a id="a-1U"></a>乃得自生之智。<a id="a-1V"></a>成解脱业得佛菩提。</p>
  <p id="a1W">又复过去为于菩提。<a id="a-1X"></a>由如饥馑于外道处。<a id="a-1Y"></a>求脱轮回而不能得。<a id="a-1Z"></a>于菩提道倍复甚难。<a id="a-1a"></a>我以乐行善业得自生智。<a id="a-1b"></a>复得涅盘依此修行。<a id="a-1c"></a>而恒说于诸论。<a id="a-1d"></a>诱喻众生得解脱成就。<a id="a-1e"></a>彼不知法人。<a id="a-1f"></a>被此轮回业缘长绳所缚。<a id="a-1g"></a>以此业力不能解脱善恶因果。<a id="a-1h"></a>我故说此一法阴阳星宿分于善恶。<a id="a-1i"></a>及说四护世等地水火风。<a id="a-1j"></a>而此四大和合所作。<a id="a-1k"></a>发生众生种种集因。<a id="a-1l"></a>而为彼时修真言行令得成就。<a id="a-1m"></a>彼持诵人专心护持修善破恶。<a id="a-1n"></a>于诸世间最尊最上。<a id="a-1o"></a>于末法时得真言成就。<a id="a-1p"></a>又令帝释及自在天等之所出现。<a id="a-1q"></a>于如是时。<a id="a-1r"></a>佛亦现汝大智妙吉祥童子相。<a id="a-1s"></a>行于世间悲愍一切众生。<a id="a-1t"></a>为令众生于时时中得法成就。<a id="a-1u"></a>妙吉祥有阴阳宿曜法二十八宿十二宫分各各分别。<a id="a-1v"></a>彼宿曜等与宫相合。<a id="a-1w"></a>随诸有情各各生处宫分之位彼宿曜等或行或住。<a id="a-1x"></a>或逆或顺生善恶果。<a id="a-1y"></a>若有众生生于羊宫合于娄宿胃宿。<a id="a-1z"></a>此等诸宿有力。<a id="a-20"></a>最宜货易财宝丰溢。<a id="a-21"></a>若彼具足遇者得富贵自在。<a id="a-22"></a>若生时或值日没。<a id="a-23"></a>彼人得恶事多历险难。<a id="a-24"></a>受身瘦薄又好绮语。<a id="a-25"></a>若生时见日作红色。<a id="a-26"></a>及大地红色刹那瞬息之间。<a id="a-27"></a>彼有重德。<a id="a-28"></a>若复生背宿曜无所见者。<a id="a-29"></a>是彼种种众生。<a id="a-2A"></a>丛杂生处杂行所生。<a id="a-2B"></a>亦得丛杂快乐富盛。<a id="a-2C"></a>又如是时生处。<a id="a-2D"></a>说三十种善恶果报。<a id="a-2E"></a>若火星直日是恶生处。<a id="a-2F"></a>然彼人大腹姿容润泽。<a id="a-2G"></a>长眼爱语又足心力。<a id="a-2H"></a>若木星直日卯时生者。<a id="a-2I"></a>及得日月星宿于昼夜分合其本位。<a id="a-2J"></a>乃是贤圣生处。<a id="a-2K"></a>若复生时宿曜逆倒。<a id="a-2L"></a>果感不实事多邪恶。<a id="a-2M"></a>若复生时得其正顺必感善果。<a id="a-2N"></a>于彼生地而得安住。<a id="a-2O"></a>若复身相白色是其上人。<a id="a-2P"></a>若有众生生于牛宫合于昴宿毕宿。<a id="a-2Q"></a>此为上宫吉星所照。<a id="a-2R"></a>须臾之间而彼众生生者。<a id="a-2S"></a>得富贵吉祥忍辱具足。<a id="a-2T"></a>长寿多子丰饶财宝。<a id="a-2U"></a>复得为君主。<a id="a-2V"></a>此之生人作成就法。<a id="a-2W"></a>于须臾间而知善恶。<a id="a-2X"></a>若遇参宿有法知解。<a id="a-2Y"></a>为世间人之所爱见。<a id="a-2Z"></a>若遇昴宿者于三海中为主。<a id="a-2a"></a>若生时宿曜分明。<a id="a-2b"></a>得为一小国之主。<a id="a-2c"></a>若生时宿曜具足重重临照。<a id="a-2d"></a>得为大地主。<a id="a-2e"></a>或五年或十年处彼大位。</p>
  <p id="a2f">若于阴阳宫生合于婆里誐嚩星直日。<a id="a-2g"></a>又与嘴宿参宿井宿合日生者。<a id="a-2h"></a>此人痴愚善恶不分。<a id="a-2i"></a>好乐女人复多邪染。<a id="a-2j"></a>受身黑色或复紫色。<a id="a-2k"></a>然不悭吝好大舍财。<a id="a-2l"></a>若土星直日于此宫中生者。<a id="a-2m"></a>于彼日中或复夜中。<a id="a-2n"></a>随彼时分乃至须臾得值遇者。<a id="a-2o"></a>大富自在有大心力。<a id="a-2p"></a>其余善恶称量说之。</p>
  <p id="a2q">若于蟹宫合鬼宿柳宿生者。<a id="a-2r"></a>此所生人而有尊重是第一生处若得夜半时生是最上人。<a id="a-2s"></a>此人受身金色或紫色。<a id="a-2t"></a>清净吉祥殊妙有异兼有大智。<a id="a-2u"></a>若依法为因得一切义成就。<a id="a-2v"></a>至于大财大位皆不难得。</p>
  <p id="a2w">若于师子宫合于星宿张宿。<a id="a-2x"></a>及得太阳值日生者。<a id="a-2y"></a>此人有大勇猛复贪肉食亦复于深山险难之处。<a id="a-2z"></a>得为其王亦获自在。<a id="a-30"></a>若具如上之事。<a id="a-31"></a>及于彼处为王者。<a id="a-32"></a>此决定是日出时生。</p>
  <p id="a33">若于双女宫生合于翼宿及轸宿者。<a id="a-34"></a>此人有勇猛好为盗心。<a id="a-35"></a>常散乱乐行邪染。<a id="a-36"></a>亦得为王或得为军主。<a id="a-37"></a>若依此宫生者。<a id="a-38"></a>或得木星合者。<a id="a-39"></a>及得木为本命者此为最上。<a id="a-3A"></a>常得护持遇恶皆吉。<a id="a-3B"></a>若于秤宫合于角宿亢宿氐宿生者。<a id="a-3C"></a>此之生人注短仁义。<a id="a-3D"></a>此宫非善若得月照及得金土。<a id="a-3E"></a>同此宿分生者。<a id="a-3F"></a>又在夜初分生者。<a id="a-3G"></a>或得为王或有富贵。<a id="a-3H"></a>若人生时不定或不贵者。<a id="a-3I"></a>为性贪爱亦多嗔怒。<a id="a-3J"></a>若于禁咒好于饮博。<a id="a-3K"></a>亦得大人爱乐见重。</p>
  <p id="a3L">若人生于蝎宫。<a id="a-3M"></a>合房宿心宿尾宿生者又得火。<a id="a-3N"></a>星为本命。<a id="a-3O"></a>此人主慈。<a id="a-3P"></a>心学业成就。<a id="a-3Q"></a>复多勇猛不怖危难能忍劳苦。<a id="a-3R"></a>若得于日中时生者。<a id="a-3S"></a>或得为王于大战阵决定得胜。<a id="a-3T"></a>若彼火星如童子形。<a id="a-3U"></a>一刹那间临照此宫。<a id="a-3V"></a>彼地彼时所有人主。<a id="a-3W"></a>而诞异子宜应护持。<a id="a-3X"></a>必具大智聪明多记孝顺有力。<a id="a-3Y"></a>复好朋友寿命延长。<a id="a-3Z"></a>若火星逆倒事即差异。</p>
  <p id="a3a">若人生于人马宫。<a id="a-3b"></a>合箕宿斗宿生者。<a id="a-3c"></a>及得木为本命。<a id="a-3d"></a>若人于午后及夜分生者。<a id="a-3e"></a>或求王位必破自族然后得成。<a id="a-3f"></a>当在中年而得富贵。<a id="a-3g"></a>虽得富贵须在小处。<a id="a-3h"></a>譬如人过中年如日过午。<a id="a-3i"></a>而于大位大财稍更难得。<a id="a-3j"></a>若是宿曜逆倒而见生之人。<a id="a-3k"></a>事宜种种差异。</p>
  <p id="a3l">若生于摩竭宫。<a id="a-3m"></a>合于牛宿女宿生者。<a id="a-3n"></a>及得土为本命。<a id="a-3o"></a>又或得在初夜及中夜早晨生者。<a id="a-3p"></a>又更别有大吉星曜。<a id="a-3q"></a>同照临者当得王位。<a id="a-3r"></a>又此人生处不择一切贵贱之族禀性柔和法主眼赤。<a id="a-3s"></a>受身紫色或黑色。<a id="a-3t"></a>有勇猛不怖畏。<a id="a-3u"></a>或得王位合在多水之国而为其主。<a id="a-3v"></a>然长寿能忍劳苦。<a id="a-3w"></a>若或星曜逆倒。<a id="a-3x"></a>所有之事而必差忒。</p>
  <p id="a3y">若人于宝瓶宫生。<a id="a-3z"></a>合于虚宿危宿生者。<a id="a-40"></a>又得土为本命。<a id="a-41"></a>此人若得生于夜分及早晨时。<a id="a-42"></a>又得月或金星临照者。<a id="a-43"></a>是人得恶业清净有大智慧。<a id="a-44"></a>富贵自在受用快乐。<a id="a-45"></a>如是星曜逆倒所临照人。<a id="a-46"></a>得贫病苦恼。</p>
  <p id="a47">若人生双鱼宫。<a id="a-48"></a>合于室宿毕宿奎宿生者。<a id="a-49"></a>又得金为本命。<a id="a-4A"></a>又在夜半及日中时。<a id="a-4B"></a>或过中少分已来生者。<a id="a-4C"></a>及得金星及别吉曜同照临者。<a id="a-4D"></a>法合梵行清净有大智慧。<a id="a-4E"></a>具最上善知法吉祥。<a id="a-4F"></a>此之生人身黄白色颜貌殊妙。<a id="a-4G"></a>禀性仁孝眷属和睦。<a id="a-4H"></a>凡所为事精进坚固。<a id="a-4I"></a>长寿大福一切称意。<a id="a-4J"></a>合于东小国为主。<a id="a-4K"></a>彼地少寒及地多卑湿。<a id="a-4L"></a>多居水中以宫分所主之故。<a id="a-4M"></a>若得土木临照此为最上。<a id="a-4N"></a>或得为大国主。<a id="a-4O"></a>若如是者此乃决定知其生时。<a id="a-4P"></a>宫中多有最上吉祥种种之星。</p>
  <p id="a4Q">又复更说年月日时寿命之量。<a id="a-4R"></a>初一日至十五日为白月。<a id="a-4S"></a>十六日至三十日为黑月。<a id="a-4T"></a>二半月成一月。<a id="a-4U"></a>十二月为一年。<a id="a-4V"></a>于此一年分六时或分三时。<a id="a-4W"></a>末法之时人正寿命百岁于此寿量之数。<a id="a-4X"></a>亦或短或长中天不定。<a id="a-4Y"></a>又复人间多有非人侵害寿命。<a id="a-4Z"></a>行诸恶事而作惊怖。<a id="a-4a"></a>又彼天人阿修罗等。<a id="a-4b"></a>若行不善相斗战时。<a id="a-4c"></a>此时人间现诸恶相。<a id="a-4d"></a>所谓非时地动。<a id="a-4e"></a>忽作风雹闪电异常。<a id="a-4f"></a>天火黑烟处处皆起。<a id="a-4g"></a>是彼计都星作日月蚀。<a id="a-4h"></a>若有如是种种诸恶相现。<a id="a-4i"></a>所现之国必定众生感有重重疾病。<a id="a-4j"></a>饥馑夭柱国王崩丧。<a id="a-4k"></a>一切人民皆大忧惶。<a id="a-4l"></a>诸出家人亦大怖畏。</p>
  <p id="a4m">又复分别说诸地动。<a id="a-4n"></a>若复娄宿井宿星宿。<a id="a-4o"></a>此等宿日及宫分之地方所地动者。<a id="a-4p"></a>彼之国内盗贼恶人。<a id="a-4q"></a>处处皆起而为侵害。<a id="a-4r"></a>南方国王注有大灾。<a id="a-4s"></a>又复胃宿昂宿毕宿参宿。<a id="a-4t"></a>此等宿日及彼宫分有地动者。<a id="a-4u"></a>人民大怖及彼边方。<a id="a-4v"></a>一切恶人竞为贼盗。<a id="a-4w"></a>国外四境诸小王等。<a id="a-4x"></a>互相侵害而为冤家。<a id="a-4y"></a>病疾流行死者非数。<a id="a-4z"></a>又主西方国王崩丧。<a id="a-50"></a>又复觜宿鬼宿柳宿张宿及彼翼宿。<a id="a-51"></a>此等宿日及彼宫分若地动者。<a id="a-52"></a>国内大乱人民不安。<a id="a-53"></a>因彼饥馑互相侵夺。<a id="a-54"></a>还被系缚受大苦恼。<a id="a-55"></a>又复轸宿角宿亢宿氐宿房宿心宿。<a id="a-56"></a>此等宿日及彼宿分有地动者。<a id="a-57"></a>雪山周回遍有恶人。<a id="a-58"></a>及儞波罗国境内边地一切小王。<a id="a-59"></a>决定互相侵夺相杀。<a id="a-5A"></a>又复尾宿箕宿。<a id="a-5B"></a>此等宿日及彼宫分有地动者。<a id="a-5C"></a>于彼东方满城国乌吒国。<a id="a-5D"></a>迦摩噜国鑁誐罗国。<a id="a-5E"></a>如是诸国王等崩丧不疑。<a id="a-5F"></a>又矫拏国主侵犯他国。<a id="a-5G"></a>自致其病或复崩丧。<a id="a-5H"></a>又海岸及恒河岸住者。<a id="a-5I"></a>一切人民注有漂泛。<a id="a-5J"></a>及一切疾疫。</p>
  <p id="a5K">若斗宿牛宿女宿危宿室宿壁宿奎宿。<a id="a-5L"></a>此等宿日及宫分之地。<a id="a-5M"></a>若日中时有地动者。<a id="a-5N"></a>分野之地所有众山一切崩坏。<a id="a-5O"></a>彼北印土西印土南印土周回四境住者。<a id="a-5P"></a>互相侵夺有大灾起处处饥馑以至国破。<a id="a-5Q"></a>若早晨动者国内灾息人民安乐。<a id="a-5R"></a>若上时有恶地动者。<a id="a-5S"></a>彼摩竭陀国中内外上人。<a id="a-5T"></a>皆受苦恼国王有难。<a id="a-5U"></a>若过午后或晚际若有动者。<a id="a-5V"></a>国境之内一切出家之人有病疾起。<a id="a-5W"></a>或疟病或疮疖等苦恼之事。<a id="a-5X"></a>七昼夜后灾沴乃退。<a id="a-5Y"></a>若日过时地动者。<a id="a-5Z"></a>四姓修行上人受苦恼事。<a id="a-5a"></a>或王及重臣知法者有灾。<a id="a-5b"></a>又或婆罗门刹帝利毗舍首陀。<a id="a-5c"></a>乃至最上工巧之人。<a id="a-5d"></a>于第一义善能分别了解及修行。<a id="a-5e"></a>乃至多闻多记之者皆得病苦。<a id="a-5f"></a>若晚后日没之时地动者。<a id="a-5g"></a>杂类畜生等疫死。<a id="a-5h"></a>若初夜分时地动者。<a id="a-5i"></a>及彼初夜前后动者。<a id="a-5j"></a>兼现不祥有大风雨及降大雹者。<a id="a-5k"></a>必有他兵侵扰逼夺大位。<a id="a-5l"></a>若初夜第二分时地动者。<a id="a-5m"></a>他兵入境自患腹病。<a id="a-5n"></a>及阳毒阴毒诸疾疫病乃至致死。<a id="a-5o"></a>自境人民逃亡异地。<a id="a-5p"></a>若夜第二分中间时地动及有大风者。<a id="a-5q"></a>帝宫之内楼阁台谢皆悉倾坏。<a id="a-5r"></a>及彼树木亦皆摧折。<a id="a-5s"></a>乃至城壁及寺舍殿堂。<a id="a-5t"></a>及以山间傍生住处皆悉破坏。<a id="a-5u"></a>若夜半时地动者。<a id="a-5v"></a>东方国主有子大灾兼彼国内人民饥馑。<a id="a-5w"></a>若过半夜后地动者。<a id="a-5x"></a>大地灾息一切安乐。<a id="a-5y"></a>若半夜后分地动者。<a id="a-5z"></a>中国王必病至崩后有苦恼恶事互相侵害。<a id="a-60"></a>若夜第三分时动者凡是微贱之人而得快乐。<a id="a-61"></a>唯蚊虻蛱蝶之类一切皆死唯得时熟。<a id="a-62"></a>若早晨地动者国中有大火灾。<a id="a-63"></a>若一切州日出时地动者。<a id="a-64"></a>中国一切处贼起互有侵夺。<a id="a-65"></a>乃至国中七日后有王崩丧若是过七日不定。<a id="a-66"></a>若地动时或兼霹雳电光白色者。<a id="a-67"></a>亦大不祥。<a id="a-68"></a>若无地动恒常霹雳。<a id="a-69"></a>电光白者吉善。<a id="a-6A"></a>若地动时电光赤色。<a id="a-6B"></a>有火及有黑烟者王当崩丧。<a id="a-6C"></a>若地动时霹雳。<a id="a-6D"></a>电光作黄色及黄赤杂间色者有大灾难。<a id="a-6E"></a>彼持诵人若于国中行时。<a id="a-6F"></a>闻美妙音有所魔难若闻鼓声美善者即善。<a id="a-6G"></a>若声恶者即恶。<a id="a-6H"></a>而彼地处有极恶事。<a id="a-6I"></a>将来必定有谷贵饥馑之事。<a id="a-6J"></a>若持诵之人行于人间。<a id="a-6K"></a>遇斯征祥及宿曜之者。<a id="a-6L"></a>宜以成就之法而为利益。<a id="a-6M"></a>若作法者。<a id="a-6N"></a>须求。<a id="a-6O"></a>吉善宿曜直日方可作法。<a id="a-6P"></a>吉善星者娄宿胃宿鬼宿室宿壁宿奎宿房宿。<a id="a-6Q"></a>如上宿曜直日为最上吉善。<a id="a-6R"></a>若得此日修成就法有成就义。<a id="a-6S"></a>或结坛亦得。<a id="a-6T"></a>此宿曜中黄白色星直日最为上吉。<a id="a-6U"></a>若十五日及月尽日。<a id="a-6V"></a>或出往他处所为不成。<a id="a-6W"></a>亦不得作一切真言曼拏罗仪轨。<a id="a-6X"></a>必不得成就此日于真言必有魔难。<a id="a-6Y"></a>若月一日三日五日及十三日十七日结坛吉。<a id="a-6Z"></a>若作护摩求法成就者。<a id="a-6a"></a>若得吉日吉星当获成就。<a id="a-6b"></a>若得木星金星月星水星者吉。<a id="a-6c"></a>合此等吉星宜为一切事。<a id="a-6d"></a>常四日临照世间。<a id="a-6e"></a>所有大地作成就法处障难不成。<a id="a-6f"></a>诸恶解脱翻恶为善。<a id="a-6g"></a>今说时分之量。<a id="a-6h"></a>自一弹指至一百弹指为一初分时。<a id="a-6i"></a>四初分时为一中分时。<a id="a-6j"></a>四中分时为一移分时。<a id="a-6k"></a>四移分时为一日。<a id="a-6l"></a>倍此为一昼夜分。<a id="a-6m"></a>我今复说时分之量。<a id="a-6n"></a>入灭眴息最为疾速。<a id="a-6o"></a>以十入息为一灭分。<a id="a-6p"></a>十灭为一刹那分。<a id="a-6q"></a>十刹那为一须臾分。<a id="a-6r"></a>一百须臾为一昼夜分。<a id="a-6s"></a>彼知法者当须了知此时分之量。<a id="a-6t"></a>又复以一日分为三时。<a id="a-6u"></a>若作念诵护摩求成就者。<a id="a-6v"></a>所有坐卧洗浴及彼食饮。<a id="a-6w"></a>如是时分当须了知。<a id="a-6x"></a>又一昼一夜名为一日。<a id="a-6y"></a>十五日为半月。<a id="a-6z"></a>两半月为一月。<a id="a-70"></a>阴阳者当了知。<a id="a-71"></a>如是六月为罗睺障时。<a id="a-72"></a>十二月为一年。<a id="a-73"></a>十二年为大年。<a id="a-74"></a>如是一切星曜及阿修罗。<a id="a-75"></a>于此大年之中或顺或逆作诸善恶。<a id="a-76"></a>又白月分十五日月满之时。<a id="a-77"></a>罗睺阿修罗王现全蚀日月者。<a id="a-78"></a>大地中有大刀兵会。<a id="a-79"></a>当须了知如是之事。<a id="a-7A"></a>若现如是大恶相时。<a id="a-7B"></a>有无数障难。<a id="a-7C"></a>至末法后世间之人不修福事。<a id="a-7D"></a>是令日月全被障蚀。<a id="a-7E"></a>若于尾宿之分或日没之际。<a id="a-7F"></a>或月没之际或日月中时。<a id="a-7G"></a>如是之时蚀者。<a id="a-7H"></a>乃是罗睺阿修罗王影之所障。<a id="a-7I"></a>东方之王决定崩丧。<a id="a-7J"></a>必有东方边地之主而来侵害。<a id="a-7K"></a>若娄宿毕宿胃宿。<a id="a-7L"></a>此等星宿之分日月蚀者。<a id="a-7M"></a>彼乌姹国主及一切人生种种病。<a id="a-7N"></a>所谓阴病阳病风病及发众病。<a id="a-7O"></a>若星宿张宿翼宿轸宿亢宿氐宿。<a id="a-7P"></a>此等宿分若日月蚀者。<a id="a-7Q"></a>亦决定罗睺为障。<a id="a-7R"></a>此东方罗拏国主鑁誐吒国及摩竭陀国等。<a id="a-7S"></a>王患眼病王子有大灾。<a id="a-7T"></a>仍有恶心怨家来集极甚怖畏。<a id="a-7U"></a>若参宿觜宿井宿鬼宿柳宿。<a id="a-7V"></a>如是星宿之分。<a id="a-7W"></a>若见日月蚀者。<a id="a-7X"></a>彼摩竭陀国王而被侵害。<a id="a-7Y"></a>及忠臣乃至人民等。<a id="a-7Z"></a>合有病苦怖畏之事。<a id="a-7a"></a>若房宿心宿之分若见蚀者。<a id="a-7b"></a>一切人民合有役病。<a id="a-7c"></a>一切上人有种种苦恼。<a id="a-7d"></a>及禁缚侵害之事。<a id="a-7e"></a>若箕宿斗宿女宿。<a id="a-7f"></a>如是之分有日蚀者。<a id="a-7g"></a>及月有赤晕者。<a id="a-7h"></a>彼地分定有饥馑。<a id="a-7i"></a>若斗宿牛宿室宿危宿。<a id="a-7j"></a>如是之分若有蚀者。<a id="a-7k"></a>是罗睺障蚀。<a id="a-7l"></a>一切人民有王所逼迫及贼盗之怖。<a id="a-7m"></a>及国界之内处处饥馑人民忧苦。<a id="a-7n"></a>若奎宿壁宿之分若有蚀者。<a id="a-7o"></a>若先月蚀后有日蚀者。<a id="a-7p"></a>于半月中摩竭陀国王位损失。<a id="a-7q"></a>今此所说大地动处。<a id="a-7r"></a>兼罗睺所现祯祥。<a id="a-7s"></a>星宿之分日月之蚀。<a id="a-7t"></a>于彼彼处国界之内。<a id="a-7u"></a>生起祯应作大灾难显其善恶。<a id="a-7v"></a>若地动处有烟起及大阴雨。<a id="a-7w"></a>若如是者五日。<a id="a-7x"></a>中部嚩国有大灾难。<a id="a-7y"></a>彼恒河北边一切人民疫病亡殁。<a id="a-7z"></a>乃至人王亦有崩丧。<a id="a-80"></a>乃至雪山四周深山之内。<a id="a-81"></a>彼有国土君主及大臣等。<a id="a-82"></a>有种种忧苦崩丧。<a id="a-83"></a>乃至王子妃后亦主亡殁。<a id="a-84"></a>若星宿之分有地动。<a id="a-85"></a>彼处有烟现无雨。<a id="a-86"></a>过五日不晴。<a id="a-87"></a>或多日人互不相见。<a id="a-88"></a>及不见人所住处。<a id="a-89"></a>彼人互相各大惊怖者。<a id="a-8A"></a>彼国及王俱说崩丧。<a id="a-8B"></a>若地动时或有霹雳惊怖一切。<a id="a-8C"></a>或有所说二三大恶。<a id="a-8D"></a>夜中或现白虹。<a id="a-8E"></a>若于白月时现白色乌。<a id="a-8F"></a>或见怪异飞禽。<a id="a-8G"></a>及不吉时节现飞禽怪异。<a id="a-8H"></a>彼之所在有大怖畏。<a id="a-8I"></a>复有二足四足无足多足。<a id="a-8J"></a>飞禽傍生之类而为怪者。<a id="a-8K"></a>令人大怖必有大祸。<a id="a-8L"></a>如是众多无数怪异。<a id="a-8M"></a>所现之时起诸灾难。<a id="a-8N"></a>所有如是善恶祯祥感应之事。<a id="a-8O"></a>无不皆因众生过去之时。<a id="a-8P"></a>所作所修之业。</p>
 </body>
</html>