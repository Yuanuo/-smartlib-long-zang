<!doctype html>
<html id="z3IBUq1kS" data-ver="529">
 <head>
  <meta charset="utf-8">
  <meta author="天息灾">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">大方广菩萨藏文殊师利根本仪轨经卷第十一</h1>
  <h2 id="a2">数珠仪则品第十二</h2>
  <p id="a3">尔时世尊释迦牟尼。<a id="a-4"></a>观察诸净光天众。<a id="a-5"></a>告妙吉祥童子言。<a id="a-6"></a>妙吉祥汝今谛听。<a id="a-7"></a>明真言行修行行人。<a id="a-8"></a>为一切有情持诵真言。<a id="a-9"></a>及诸经法平等成就法。<a id="a-A"></a>数珠仪则一切真言。<a id="a-B"></a>汝当谛听深心谛受。</p>
  <p id="aC">尔时妙吉祥童子闻是说已。<a id="a-D"></a>白世尊言善哉世尊。<a id="a-E"></a>愿为说彼一切真言行。<a id="a-F"></a>当令诸修行人及一切有情。<a id="a-G"></a>闻如是已皆悉能令获得三昧。</p>
  <p id="aH">尔时世尊告妙吉祥童子言。<a id="a-I"></a>妙吉祥谛听谛听。<a id="a-J"></a>我今为汝分别广说。<a id="a-K"></a>所有一切乐真言行诸有情等。<a id="a-L"></a>若能清净受持一心专精。<a id="a-M"></a>于一切义皆得成就。<a id="a-N"></a>我今说最初真言曰。</p>
  <p id="aO">曩莫三满哆没驮(引)喃(引)阿进怛野(二合引)讷部(二合)哆噜闭赧(引)怛儞也(二合)他(引)唵(引)俱噜俱噜萨哩嚩(二合引)啰他(二合引)娑(引)驮野娑驮野萨哩嚩(二合)努瑟吒(二合)尾谟(引)贺儞誐誐曩(引)末罗湿吠(二合引)尾戍(引)驮野娑嚩(二合引)贺(引)</p>
  <p id="aP">此真言若有行人。<a id="a-Q"></a>凡欲造作数珠。<a id="a-R"></a>一切诸事所求清净。<a id="a-S"></a>至于钻磨贯穿种种受持。<a id="a-T"></a>凡所作事皆悉成就。<a id="a-U"></a>初睹珠树将欲收取。<a id="a-V"></a>先当加持彼树及拥护自身。<a id="a-W"></a>须专注诚心念此真言三十七遍。<a id="a-X"></a>然于树下眠宿一夜。<a id="a-Y"></a>以求前相善恶之应。<a id="a-Z"></a>彼人若于梦中。<a id="a-a"></a>见彼非人现丑恶相。<a id="a-b"></a>彼持课人如实知已。<a id="a-c"></a>复更日日于晨朝时。<a id="a-d"></a>往彼树下瞻观。<a id="a-e"></a>或更不见彼欲所采之珠。<a id="a-f"></a>此者乃是大不吉相。<a id="a-g"></a>彼持课人速当远离彼树。<a id="a-h"></a>往诣别处求吉祥树。<a id="a-i"></a>珠树数种。<a id="a-j"></a>第一金刚子。<a id="a-k"></a>第二印捺啰子。<a id="a-l"></a>第三菩提子。<a id="a-m"></a>第四患子。<a id="a-n"></a>及别树等子具足者。<a id="a-o"></a>若得此等诸子树已。<a id="a-p"></a>当先使同行人上树。<a id="a-q"></a>若无同行人当自上树选最上枝有子具足者。<a id="a-r"></a>念前真言加持之。<a id="a-s"></a>彼上树人每上树时心不迷倒。<a id="a-t"></a>乃至身及杪枝。<a id="a-u"></a>直至收得其子。<a id="a-v"></a>此为最上珠。<a id="a-w"></a>我说此珠为最上用。<a id="a-x"></a>得最上法成就。<a id="a-y"></a>若至中枝获中等珠。<a id="a-z"></a>得中法成就。<a id="a-10"></a>若至下枝获下珠者。<a id="a-11"></a>当成就最下果报。<a id="a-12"></a>其子若是瘦屑。<a id="a-13"></a>及有虫蚀皆不堪用。<a id="a-14"></a>若得西枝子为珠者。<a id="a-15"></a>得法成就当获财富。<a id="a-16"></a>若得北枝子为珠者。<a id="a-17"></a>当得圣贤爱重夜叉及一切部多皆悉降伏。<a id="a-18"></a>至于天人乃至乾闼婆紧那罗罗刹等皆悉降伏。<a id="a-19"></a>若依仪轨作诸事业。<a id="a-1A"></a>一切正事皆得增益。<a id="a-1B"></a>复得一切成就所求皆得。<a id="a-1C"></a>若得东枝复见彼枝有果见在。<a id="a-1D"></a>若得彼子为珠者。<a id="a-1E"></a>凡所修行持课行人得持明成就。<a id="a-1F"></a>作种种事皆得圆满。<a id="a-1G"></a>专心受持亦获长寿。<a id="a-1H"></a>若得南枝长而无叶。<a id="a-1I"></a>彼虽有子不可为珠。<a id="a-1J"></a>若为珠者害众生命。<a id="a-1K"></a>故彼持课人当一心远离。<a id="a-1L"></a>彼南枝若不长及有叶。<a id="a-1M"></a>彼或有子堪为珠者。<a id="a-1N"></a>彼持课人亦须舍离。<a id="a-1O"></a>何以故犹能杀冤家故。<a id="a-1P"></a>若舍而不取乃获福无量。<a id="a-1Q"></a>若得下枝长而下指乃至入地。<a id="a-1R"></a>彼枝有子得为珠者。<a id="a-1S"></a>彼持课人当依仪轨专注受持。<a id="a-1T"></a>念诵者凡是地中山间。<a id="a-1U"></a>所有空窟有修罗住处。<a id="a-1V"></a>是持课人皆悉能入。<a id="a-1W"></a>与修罗男女同住于修罗宫中。<a id="a-1X"></a>经于一劫受最上快乐。<a id="a-1Y"></a>初于树上得珠子已下树之时。<a id="a-1Z"></a>彼持课人诵前真言而作拥护。<a id="a-1a"></a>当求清净之处次第成作。<a id="a-1b"></a>或自或他随心所欲。<a id="a-1c"></a>随彼远近乐住之处或恒住处。<a id="a-1d"></a>将欲办造。<a id="a-1e"></a>宜先一一清洁身心专注。<a id="a-1f"></a>然执取珠子钻持磨莹。<a id="a-1g"></a>一一逐件各念真言。<a id="a-1h"></a>或三遍或五遍或二十一遍。<a id="a-1i"></a>诵真言已智者说言。<a id="a-1j"></a>今为某事一一言述。<a id="a-1k"></a>咒愿毕已乃得珠体清净。<a id="a-1l"></a>复令童女合线。<a id="a-1m"></a>而用五色丝合色如花鬘。<a id="a-1n"></a>或三合或五合。<a id="a-1o"></a>随珠所受当须紧合。<a id="a-1p"></a>智者选子切须匀好不得朽损及与缺减。<a id="a-1q"></a>并须圆满仍细为上。<a id="a-1r"></a>彼菩提子金刚子印捺罗子患子等。<a id="a-1s"></a>及用别子一一拣选殊妙上等。<a id="a-1t"></a>彼持课人要当一心专注成办。<a id="a-1u"></a>此外或用金银真珠水精砗磲码瑙。<a id="a-1v"></a>及以珊瑚种种诸宝。<a id="a-1w"></a>或用最上摩尼宝等。<a id="a-1x"></a>必须圆满肥润勿令缺减。<a id="a-1y"></a>凡贯穿时摄心专注不得散乱。<a id="a-1z"></a>珠成之后所有求愿疾得灵应。<a id="a-20"></a>若无前来诸色树子珍宝等物。<a id="a-21"></a>祗用吉祥草结作亦得。<a id="a-22"></a>珠数不定亦有三品。<a id="a-23"></a>上品一百八。<a id="a-24"></a>中品五十四。<a id="a-25"></a>下品二十七。<a id="a-26"></a>别有最上品当用一千八十为数。<a id="a-27"></a>复有用金银铜铁鋀石铅锡等铸。<a id="a-28"></a>或一种二种三种铸成。<a id="a-29"></a>唯求坚牢圆满勿令缺减。<a id="a-2A"></a>仍须光明莹净如宝璎珞。<a id="a-2B"></a>凡持课行人当须持戒清净。<a id="a-2C"></a>然更就长流河水。<a id="a-2D"></a>及别净水清净澡浴竟。<a id="a-2E"></a>然将数珠先以净土揩摩后用水洗。<a id="a-2F"></a>然后复用五香水洗。<a id="a-2G"></a>复以上妙涂香及上色白栴檀香。<a id="a-2H"></a>及恭俱摩等香水摩拭竟。<a id="a-2I"></a>彼持课行人将此珠就诣佛像处。<a id="a-2J"></a>其佛像或塑或画。<a id="a-2K"></a>当求最上严饰第一等像释迦牟尼佛人天之师。<a id="a-2L"></a>依于佛言结其地界安置佛像。<a id="a-2M"></a>于彼佛前端身正坐。<a id="a-2N"></a>一心专注诵真言一千八十遍。<a id="a-2O"></a>或一百八遍。<a id="a-2P"></a>以两手捧奉上本师释迦牟尼佛。<a id="a-2Q"></a>奉献佛竟。<a id="a-2R"></a>秖于佛前安置此珠。<a id="a-2S"></a>放此珠时如圆坛相。<a id="a-2T"></a>或如蛇盘相缠相。<a id="a-2U"></a>彼持课行人至夜。<a id="a-2V"></a>秖于佛前地上。<a id="a-2W"></a>布草眠宿以求前相。<a id="a-2X"></a>若于梦中得见佛及辟支佛声闻等相。<a id="a-2Y"></a>彼人所求决定成就。<a id="a-2Z"></a>若见童子。<a id="a-2a"></a>及见幼小童子种种相貌。<a id="a-2b"></a>复得施献数珠。<a id="a-2c"></a>彼持课人于陀罗尼得一切成就。<a id="a-2d"></a>或别见善相而于所求一切易得。</p>
  <p data-pb></p>
  <h2 id="a2e">护摩品第十三</h2>
  <p id="a2f">尔时世尊释迦牟尼佛。<a id="a-2g"></a>复观察诸净光天众。<a id="a-2h"></a>告妙吉祥童子言。<a id="a-2i"></a>妙吉祥今当广说妙真言句护摩等事最上仪则。<a id="a-2j"></a>若有依行得持明成就。<a id="a-2k"></a>所有安居火天微妙诸行最上仪则我今当说。<a id="a-2l"></a>云何彼一切行人持明修行等事。<a id="a-2m"></a>我今先说秘密火心真言曰。</p>
  <p id="a2n">唵乌底瑟姹(二合)贺哩冰誐罗路呬哆(引)乞叉(二合)祢呬捺那(引)波野吽[口*癹]吒[口*癹]吒萨哩嚩尾觐曩(二合)曩舍野萨嚩(二合引)贺(引)</p>
  <p id="a2o">妙吉祥此是火天最上心明。<a id="a-2p"></a>若有所作欲得一切成就。<a id="a-2q"></a>常当先须持念此大火天心明。<a id="a-2r"></a>三加持酥作护摩事。<a id="a-2s"></a>请于火天必能来降。<a id="a-2t"></a>若有行人依法修行作三种事。<a id="a-2u"></a>所谓息灾增益降伏等事。<a id="a-2v"></a>所使干湿柴木长短厚薄用不用法。<a id="a-2w"></a>凡息灾法当用无忧树柴。<a id="a-2x"></a>其柴可长一尺二尺厚可三指仍须润泽。<a id="a-2y"></a>依法使用必获吉祥。<a id="a-2z"></a>若是枯朽及与半烧。<a id="a-30"></a>兼或虫蚀皆不堪用。<a id="a-31"></a>或使叶者须得绿色及白色者。<a id="a-32"></a>若是黑色及有半烧虫窍等。<a id="a-33"></a>亦不可使用。<a id="a-34"></a>作护摩炉亦不得太高。<a id="a-35"></a>凡作炉处须选胜地清净之处。<a id="a-36"></a>成就山间或河岸边或安居地。<a id="a-37"></a>或寒林或空舍并可为作。<a id="a-38"></a>或是深山顶空伽蓝大旷野处亦得。<a id="a-39"></a>此等处是诸佛如来所说最上修行之处。<a id="a-3A"></a>选得处已。<a id="a-3B"></a>其地先须掘深一肘或三四肘已来。<a id="a-3C"></a>除去其中一切不祥之物。<a id="a-3D"></a>若是一生清净之地无诸杂秽。<a id="a-3E"></a>秖掘一肘已来。<a id="a-3F"></a>更求好土用填其内。<a id="a-3G"></a>其炉秖阔二肘。<a id="a-3H"></a>或圆或方或半月样。<a id="a-3I"></a>周回泥饰作莲华缘。<a id="a-3J"></a>于中间安三股金刚杵。<a id="a-3K"></a>安置杵已。<a id="a-3L"></a>仍备一切护摩所用之物。<a id="a-3M"></a>复作草座荐去坛一肘安置。<a id="a-3N"></a>持课行人于荐上坐作护摩事。<a id="a-3O"></a>彼人求最上事速成就者。<a id="a-3P"></a>先须自心决定不生疑虑。</p>
  <p id="a3Q">若作息灾当面东坐。<a id="a-3R"></a>作增益者当面北坐。<a id="a-3S"></a>若作降伏当面南坐。<a id="a-3T"></a>彼持课人若欲所作成就者。<a id="a-3U"></a>常须持诵勿令间断。<a id="a-3V"></a>作护摩时。<a id="a-3W"></a>使用尾罗树柴阿哩迦柴。<a id="a-3X"></a>布罗叉柴儞乞噜驮柴。<a id="a-3Y"></a>如上诸木皆须润湿。<a id="a-3Z"></a>为息灾增益等用。<a id="a-3a"></a>若作降伏用干枯者。<a id="a-3b"></a>若阿摩树柴及一头尖者。<a id="a-3c"></a>一切皆不得用。<a id="a-3d"></a>若作增益息灾等事。<a id="a-3e"></a>无湿柴者即用乾者。<a id="a-3f"></a>用时即使软嫰青吉祥草周遍缠裹。<a id="a-3g"></a>绿色柔润如孔雀颈。<a id="a-3h"></a>如是法则以为恒式。<a id="a-3i"></a>其草若赤及干枯者亦不得用。<a id="a-3j"></a>若使用者我说此人获无量罪。<a id="a-3k"></a>作护摩时求恒常清净无虫之水以为洒净。<a id="a-3l"></a>当周遍洒三匝已着火天处。<a id="a-3m"></a>复以草一握已来为一束。<a id="a-3n"></a>着近手处要点火。<a id="a-3o"></a>其未着不得口吹。<a id="a-3p"></a>及用触衣触叶及用手等。<a id="a-3q"></a>扇火须用扇子及清净衣物扇火。<a id="a-3r"></a>其火着已持课行人。<a id="a-3s"></a>为护摩等引三遍时得洒净。<a id="a-3t"></a>以右手作护摩取团食三掷。<a id="a-3u"></a>并酥乳食等掷献已。<a id="a-3v"></a>诵根本真言。<a id="a-3w"></a>礼本师释迦牟尼佛。<a id="a-3x"></a>及一切佛随意作礼。<a id="a-3y"></a>次持诵火天心真言一七遍请彼火天。<a id="a-3z"></a>复以上妙香花献请。<a id="a-40"></a>彼持诵人与智者坐位坐。<a id="a-41"></a>更不别用真言。<a id="a-42"></a>先以稻谷花蜜酪等相和。<a id="a-43"></a>揾湿柴三片作护摩火天。<a id="a-44"></a>若为增益事及真言事。<a id="a-45"></a>当揾两头。<a id="a-46"></a>将欲作法事诵真言或一洛叉。<a id="a-47"></a>或一千八或一百八。<a id="a-48"></a>自初起首持诵。<a id="a-49"></a>一诵一掷柴物入火。<a id="a-4A"></a>直至数满不得间断。<a id="a-4B"></a>所使柴及酪乳蜜等须预备办。<a id="a-4C"></a>临事不得阙用。<a id="a-4D"></a>作护摩者先须知火烟焰色相。<a id="a-4E"></a>吉祥成就不成就法。<a id="a-4F"></a>若作息灾护摩者。<a id="a-4G"></a>火焰炽盛复一聚者。<a id="a-4H"></a>兼得无烟者是吉祥相。<a id="a-4I"></a>增益亦然。<a id="a-4J"></a>有烟者降伏法非吉祥相。<a id="a-4K"></a>佛所不护。<a id="a-4L"></a>若是息灾得火焰白色。<a id="a-4M"></a>是最上吉祥之相。<a id="a-4N"></a>所作成就得真言成就。<a id="a-4O"></a>若赤色者得增益成就。<a id="a-4P"></a>若是烟作赤黑色者。<a id="a-4Q"></a>亦得三种成就。<a id="a-4R"></a>若作云色及种种相。<a id="a-4S"></a>彼所作事及真言皆不能成就。<a id="a-4T"></a>其火焰炽盛时。<a id="a-4U"></a>于中或见大地色及种种相。<a id="a-4V"></a>复如初起首依法。<a id="a-4W"></a>复作持诵及护摩等。<a id="a-4X"></a>如吉相现当得真言成就。<a id="a-4Y"></a>先所说曼拏罗仪则及作护摩。<a id="a-4Z"></a>请召发遣火天等事所有真言。<a id="a-4a"></a>皆是过去诸佛如来亲所宣说。<a id="a-4b"></a>若有行人能于彼佛像前。<a id="a-4c"></a>以猛利心不生疑虑。<a id="a-4d"></a>诵彼真言如数满足决定成就。<a id="a-4e"></a>彼持课行人若是身边。<a id="a-4f"></a>先有世间一切罪业不清净事。<a id="a-4g"></a>佛未加护当须重重忏谢。<a id="a-4h"></a>诚心持诵后必能成就。<a id="a-4i"></a>若于像前心不间断。<a id="a-4j"></a>恒时持诵或作护摩。<a id="a-4k"></a>一切前事皆悉能知。<a id="a-4l"></a>当来获得菩萨位及五通天转轮圣王等。<a id="a-4m"></a>亦得为地下主。<a id="a-4n"></a>亦得为虚空长寿抱[摩*也](切身)天。<a id="a-4o"></a>及得夜叉夜叉女及阿修罗众降伏。<a id="a-4p"></a>及能调伏诸鬼神等。<a id="a-4q"></a>及得诸大天。<a id="a-4r"></a>乃至菩萨摩诃萨十地之位。<a id="a-4s"></a>彼持课行人若恒持诵不间断及作护摩者。<a id="a-4t"></a>而于世间所作成就。<a id="a-4u"></a>至于增益息灾降伏三种之事。<a id="a-4v"></a>决定获得最上成就。<a id="a-4w"></a>得见果报中下品事不为难也。<a id="a-4x"></a>彼行人作护摩时。<a id="a-4y"></a>当结五髻印诵枳世儞真言。<a id="a-4z"></a>作一切事拥护自身。<a id="a-50"></a>诵此真言七遍或八遍此为恒式。<a id="a-51"></a>真言曰。</p>
  <p id="a52">曩莫萨哩嚩(二合)没驮冒地萨怛嚩(二合引)曩(引)摩钵啰(二合)底贺哆誐[帝*孕](切身)誐哆(引)喃(引)怛[(仁-二+爾)*也](切身)他(引)唵(引)入嚩(二合)罗底瑟吒(二合)吽(牛鸣音呼)噜噜尾湿嚩(二合)三婆嚩三婆吠(引)娑嚩(二合引)贺(引)</p>
  <p id="a53">此真言用加持柴及花香涂香一切护摩物等。<a id="a-54"></a>二遍或七遍。<a id="a-55"></a>掷入火炉一诵一掷。<a id="a-56"></a>乃至洒净水亦须加持。<a id="a-57"></a>凡所作念诵护摩一切诸事。<a id="a-58"></a>依起首次第不失当求成就。<a id="a-59"></a>先结五髻大印。<a id="a-5A"></a>及诵枳世儞真言。<a id="a-5B"></a>而作拥护起首诵持。<a id="a-5C"></a>当获一切成就智。<a id="a-5D"></a>若或得见祥瑞及妙善声。<a id="a-5E"></a>彼人得成就真言施愿彼诸行人先所求事。<a id="a-5F"></a>作诵持真言者。<a id="a-5G"></a>彼人当得一切成就。<a id="a-5H"></a>若护摩中得鼓音殊胜妙声。<a id="a-5I"></a>彼持诵人得说护摩事一切处成就。<a id="a-5J"></a>若复有祥瑞殊胜妙音飞禽种种声相。<a id="a-5K"></a>我说此声是善吉祥。<a id="a-5L"></a>复闻诸天适悦种种言音。<a id="a-5M"></a>及现天盖幢幡天女庄严之相。<a id="a-5N"></a>及得阏伽满瓶之瑞。<a id="a-5O"></a>乃至复见世间最上无数色相。<a id="a-5P"></a>此是种种真言法成就之相。</p>
  <p data-pb></p>
  <h2 id="a5Q">曼拏罗成就法大轮一字明王画像仪则品第十四</h2>
  <p id="a5R">尔时世尊复观察净光天众。<a id="a-5S"></a>告妙吉祥童子言。<a id="a-5T"></a>汝妙吉祥有秘密明成就法。<a id="a-5U"></a>是一切真言中大真言智如来法藏法云。<a id="a-5V"></a>入一切真言自性虚空。<a id="a-5W"></a>于世间出世间为最上师。<a id="a-5X"></a>妙吉祥譬如如来正等正觉调御丈夫天人师佛世尊。<a id="a-5Y"></a>于一切有情中为最尊第一之师。<a id="a-5Z"></a>童子如是一切真言中。<a id="a-5a"></a>此明王为第一。<a id="a-5b"></a>乃是过去恒河沙等无数如来最上之说。<a id="a-5c"></a>佛世尊宝幢如来。<a id="a-5d"></a>内心最上秘密一切吉祥法。<a id="a-5e"></a>诸佛赞叹能施一切众生无畏。<a id="a-5f"></a>灭一切罪令一切众生所愿圆满。<a id="a-5g"></a>云何世尊释迦牟尼眉间毫相放大光明。<a id="a-5h"></a>请召十方一切如来。<a id="a-5i"></a>彼光所照十方上下一切佛刹。<a id="a-5j"></a>彼中依住一切众生。<a id="a-5k"></a>蒙光所照皆受快乐。<a id="a-5l"></a>其光复还入世尊释迦牟尼佛顶。<a id="a-5m"></a>世尊顶上大光焰相。<a id="a-5n"></a>普遍照耀一切众生。<a id="a-5o"></a>出忿怒大力种种色相圆光庄严身大轮一字王明王。<a id="a-5p"></a>出已光照一切虚空上下一切明王。<a id="a-5q"></a>复有百千俱胝那由他眷属围绕。<a id="a-5r"></a>以一切世间出世间供养。<a id="a-5s"></a>奉献赞叹大轮明王。<a id="a-5t"></a>为一切真言力安住一切佛。<a id="a-5u"></a>安住一切十地菩萨。<a id="a-5v"></a>以最上宝满一切虚空上下悉皆庄严。<a id="a-5w"></a>复以大摩尼宝庄严身。<a id="a-5x"></a>化百千俱胝那由他种种相光净端严。<a id="a-5y"></a>自称说一字声。<a id="a-5z"></a>放大光明焰大光明。<a id="a-60"></a>于世尊释迦牟尼佛上面前虚空中瞻敬而住。<a id="a-61"></a>而彼光明照净光天一切大众。</p>
  <p id="a62">尔时世尊释迦牟尼佛言。<a id="a-63"></a>我此大轮一字明。<a id="a-64"></a>是一切宝幢如来内心最上秘密能于彼佛像前以猛利心。<a id="a-65"></a>不生疑虑诵彼真言。<a id="a-66"></a>如数满足决定成就。<a id="a-67"></a>彼持课行人若是身边。<a id="a-68"></a>先有世间一切罪业不清净事。<a id="a-69"></a>佛未加护。<a id="a-6A"></a>当须重重忏谢诚心持诵。<a id="a-6B"></a>后必能得成就。<a id="a-6C"></a>若于像前心不间断。<a id="a-6D"></a>恒时持诵或作护摩一切前事。<a id="a-6E"></a>皆悉能知。<a id="a-6F"></a>当来获得菩萨位。<a id="a-6G"></a>及五通天转轮圣王等。<a id="a-6H"></a>亦得为地下主。<a id="a-6I"></a>亦得为虚空长寿抱[摩*也](切身)天。<a id="a-6J"></a>及得夜叉夜叉女。<a id="a-6K"></a>及阿修罗众降伏。<a id="a-6L"></a>及能调伏诸鬼神等。<a id="a-6M"></a>及得诸大天。<a id="a-6N"></a>乃至菩萨摩诃萨十地之位。<a id="a-6O"></a>彼持课行人若恒持诵不间断及作护摩者。<a id="a-6P"></a>而于世间所作成就。<a id="a-6Q"></a>至于增益息灾降伏三种之事。<a id="a-6R"></a>决定获得最上成就。<a id="a-6S"></a>得见果报中下品事不为难也。<a id="a-6T"></a>彼行人作护摩时当结五髻印诵枳世儞真言作一切事拥护自身诵此真言七遍或八遍此为恒式真言曰。</p>
  <p id="a6U">曩莫萨哩嚩(二合)没驮冒地萨怛嚩(二合引)曩(引)摩钵啰(二合)底贺哆誐[帝*孕](切身)誐哆(引)喃(引)怛[(仁-二+爾)*也](切身)他(引)唵(引)入嚩(二合)罗底瑟咤(二合)吽(牛鸣音呼)噜噜尾湿嚩(二合)三婆嚩三婆吠(引)娑嚩(二合引)贺(引)</p>
  <p id="a6V">此真言用加持柴及花香涂香一切拥护。<a id="a-6W"></a>我于一切宝幢如来处。<a id="a-6X"></a>得彼娑陵捺啰王佛。<a id="a-6Y"></a>无量寿佛努钵啰娑贺佛。<a id="a-6Z"></a>妙眼佛妙幢佛。<a id="a-6a"></a>花王佛苏闭那多佛。<a id="a-6b"></a>路迦牟尼佛金光佛等。<a id="a-6c"></a>及一切过去应正等觉。<a id="a-6d"></a>悉皆随喜宣说彼一字大轮明。<a id="a-6e"></a>彼明云何所谓唵部林(二合)妙吉祥此是一切如来第一微妙内心。<a id="a-6f"></a>名大吉祥大轮一字明。<a id="a-6g"></a>若有求者得一切真言成就。<a id="a-6h"></a>汝妙吉祥此最上仪轨王。<a id="a-6i"></a>是一切真言最上秘密敕。<a id="a-6j"></a>若持诵者所有一切业障皆得清净。<a id="a-6k"></a>诵者当先诵三洛叉遍数满足时。<a id="a-6l"></a>童子汝此仪轨王。<a id="a-6m"></a>于一切世出世一切法一切真言仪轨皆得成就。<a id="a-6n"></a>若作拥护能隐身。<a id="a-6o"></a>入一切部多中无所障碍。<a id="a-6p"></a>于世间出世间不能为害。</p>
  <p id="a6q">尔时世尊释迦牟尼佛。<a id="a-6r"></a>说是大轮一字明王持诵仪轨时。<a id="a-6s"></a>三千大千一切世界六种震动。<a id="a-6t"></a>光照一切佛刹。<a id="a-6u"></a>彼诸佛刹一切如来。<a id="a-6v"></a>悉皆集会彼净光天众会而坐。<a id="a-6w"></a>彼一切佛刹所有众生之类光所照者。<a id="a-6x"></a>得大福德及得声闻辟支佛。<a id="a-6y"></a>乃至令得菩萨十地不退转位。<a id="a-6z"></a>乃至无上正等正觉。<a id="a-70"></a>复有无量无边世界无数众生。<a id="a-71"></a>在于地狱饿鬼傍生苦趣住者。<a id="a-72"></a>蒙彼大明王大光明所照触者。<a id="a-73"></a>皆得苦恼解脱。<a id="a-74"></a>受大快乐欢喜无量。<a id="a-75"></a>当来决定获得三乘之位。</p>
  <p id="a76">尔时世尊释迦牟尼佛。<a id="a-77"></a>复观察彼大众。<a id="a-78"></a>告妙吉祥童子言。<a id="a-79"></a>童子谛听此大轮明王。<a id="a-7A"></a>有大力势一切无畏。<a id="a-7B"></a>凡持诵行人所愿圆满。<a id="a-7C"></a>得入一切真言法广大仪轨。<a id="a-7D"></a>能得一切真言成就。<a id="a-7E"></a>能令众生具足平等。<a id="a-7F"></a>有大精进解诸方便。<a id="a-7G"></a>成最上智趣于菩提。<a id="a-7H"></a>坐于道场得大涅盘。</p>
  <p id="a7I">复次说广大画像仪则曼拏罗成就法。<a id="a-7J"></a>若有如前安住真言行人。<a id="a-7K"></a>求成就大轮明王未曾有法。<a id="a-7L"></a>于一切真言最上自在有大力势。<a id="a-7M"></a>能满一切所愿。<a id="a-7N"></a>能破坏世间一切灾难如佛现世。<a id="a-7O"></a>若求中下品事。<a id="a-7P"></a>一切成就得大安乐。<a id="a-7Q"></a>极善寂静破诸罪业。<a id="a-7R"></a>童子此大轮明王。<a id="a-7S"></a>于诸世间是天中天最上佛日。<a id="a-7T"></a>名一切法自性智真如际最上仪轨。<a id="a-7U"></a>凡所行人宜应谛受。<a id="a-7V"></a>若欲画者先当以正心专注。<a id="a-7W"></a>求最上白氎匀细新好鲜白无垢。<a id="a-7X"></a>凡蚕丝所织皆不得用。<a id="a-7Y"></a>其[疊*毛]阔一肘长二肘。<a id="a-7Z"></a>若无当用树皮无虫蚀者。<a id="a-7a"></a>所求画人必须长者清净之士。<a id="a-7b"></a>不得酬价所索便与。<a id="a-7c"></a>起首画日。<a id="a-7d"></a>须就三长月吉祥之日。<a id="a-7e"></a>画人当先沐浴清净着鲜洁衣。<a id="a-7f"></a>内外相应淳善专注。<a id="a-7g"></a>仍与受三归五戒然后起首。<a id="a-7h"></a>先画本尊佛相。<a id="a-7i"></a>身如金色圆光周遍。<a id="a-7j"></a>坐于大宝山大宝龛中。<a id="a-7k"></a>广博相称。<a id="a-7l"></a>而用真珠杂宝璎珞宝鬘庄严。<a id="a-7m"></a>周遍内外众宝严饰。<a id="a-7n"></a>于佛顶上独画伞盖。<a id="a-7o"></a>以众宝庄严。<a id="a-7p"></a>盖上画二飞仙持盖。<a id="a-7q"></a>于佛右边画于行人。<a id="a-7r"></a>其宝山根下周回四面画大海水。<a id="a-7s"></a>山从海出。<a id="a-7t"></a>像前周遍。<a id="a-7u"></a>画曩誐枳娑罗花奔曩誐花。<a id="a-7v"></a>嚩俱罗花喻体迦花。<a id="a-7w"></a>摩罗迦花俱苏摩花。<a id="a-7x"></a>必哩焰虞花俱噜嚩花。<a id="a-7y"></a>印捺嚩蓝花燥誐地花。<a id="a-7z"></a>奔拏哩迦等种种花卉。<a id="a-80"></a>复以如是等花及众妙香。<a id="a-81"></a>和合作阏伽奉献供养。<a id="a-82"></a>所画本尊当如迦尼迦花瞻卜迦花色相具足。<a id="a-83"></a>或如金色殊妙无比。<a id="a-84"></a>或画宝胜佛或画大福最上宝幢牟尼佛得一切法宝自在佛。<a id="a-85"></a>于大宝山大宝龛中结跏趺坐。<a id="a-86"></a>用优钵啰花庄严宝龛。<a id="a-87"></a>彼佛面相慈悲端严。<a id="a-88"></a>作说法印施无畏相。<a id="a-89"></a>于龛外画持诵人。<a id="a-8A"></a>偏袒右肩右膝着地。<a id="a-8B"></a>手执香炉瞻仰供养。<a id="a-8C"></a>山根四面画大海水山从海出。<a id="a-8D"></a>此画像彼持诵人。<a id="a-8E"></a>当依仪则如法念诵。<a id="a-8F"></a>作彼增益所求皆得。</p>
  <p id="a8G">我今说彼曼拏罗天。<a id="a-8H"></a>彼持诵人若持诵时。<a id="a-8I"></a>皆悉能解。<a id="a-8J"></a>所持诵真言恒须精熟。<a id="a-8K"></a>及得灌顶真言仪轨。<a id="a-8L"></a>妙吉祥此所说曼拏罗具足受灌顶法。<a id="a-8M"></a>此灌顶曼拏罗一切真言皆能知解。<a id="a-8N"></a>恒时持诵拥护自身。<a id="a-8O"></a>及拥护同行之人。<a id="a-8P"></a>灌顶大师阿阇梨必须戒行具足。<a id="a-8Q"></a>有大智慧具福德相。<a id="a-8R"></a>身心柔软悲愍含识。<a id="a-8S"></a>恒为一切有情说于大乘。<a id="a-8T"></a>凡所摄受弟子不过八人多即远离。<a id="a-8U"></a>如前所说曼拏罗仪轨。<a id="a-8V"></a>皆是一切如来之所宣说。<a id="a-8W"></a>汝须敬重常所修行。</p>
 </body>
</html>