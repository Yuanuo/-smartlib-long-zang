<!doctype html>
<html id="z3IBUq0kR" data-ver="418">
 <head>
  <meta charset="utf-8">
  <meta author="天息灾">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">大方广菩萨藏文殊师利根本仪轨经卷第十</h1>
  <h2 id="a2">第四净行观想护摩成就法品第十一之二</h2>
  <p id="a3">如是阿阇梨。<a id="a-4"></a>于彼王城聚落乞食。<a id="a-5"></a>归已。<a id="a-6"></a>于清净处安置其钵。<a id="a-7"></a>即出房外用无虫净水。<a id="a-8"></a>举其左手以洗双足。<a id="a-9"></a>足既净已。<a id="a-A"></a>复取净土以洗于手。<a id="a-B"></a>持诵真言七遍而为加持。<a id="a-C"></a>然用清净器物盛新退下黄牛粪。<a id="a-D"></a>以无虫净水相和调合。<a id="a-E"></a>于其佛前作七曼拏罗。<a id="a-F"></a>四方平正或一肘或半肘。<a id="a-G"></a>第一曼拏罗广阔一肘献释迦牟尼佛。<a id="a-H"></a>第二曼拏罗献菩萨。<a id="a-I"></a>第三曼拏罗献本尊真言。<a id="a-J"></a>第四曼拏罗献辟支佛。<a id="a-K"></a>第五曼拏啰献三宝。<a id="a-L"></a>第六曼拏罗献一切贤圣。<a id="a-M"></a>第七曼拏罗献一切众生令获利益。<a id="a-N"></a>如是仪法日日修作不得缺犯。<a id="a-O"></a>作曼拏罗已。<a id="a-P"></a>复于寂静之处。<a id="a-Q"></a>密诵真言而重忏悔。<a id="a-R"></a>忏讫而起。<a id="a-S"></a>令彼净人于河于泉等。<a id="a-T"></a>取无虫净水盛净器内。<a id="a-U"></a>一心洗手。<a id="a-V"></a>复洗头面耳鼻等皆令洁净。<a id="a-W"></a>然漱口三二遍。<a id="a-X"></a>持诵五遍或七遍。<a id="a-Y"></a>即捧空钵往诣流泉河涧等处。<a id="a-Z"></a>如法洗钵。<a id="a-a"></a>洗已归院。<a id="a-b"></a>以钵盛前所求之饭少许。<a id="a-c"></a>而供养佛及本尊法教。<a id="a-d"></a>复诵真言。<a id="a-e"></a>所受用钵或金作银作铜作。<a id="a-f"></a>或瓦作或树叶。<a id="a-g"></a>皆可为其应器。<a id="a-h"></a>所持钵饭作供养已。<a id="a-i"></a>复分一分与后来者。<a id="a-j"></a>或客人或贫苦者。<a id="a-k"></a>不得多与量力施之。<a id="a-l"></a>恐自不足减于气力。<a id="a-m"></a>有妨持诵及焚修事。<a id="a-n"></a>若是献佛之食自不得吃。<a id="a-o"></a>转施贫人或飞禽等。<a id="a-p"></a>若自吃食不得伤饱持诵成患。<a id="a-q"></a>余剩之食施诸贫苦。<a id="a-r"></a>如是佛说一切众生。<a id="a-s"></a>以食为命皆依食住。<a id="a-t"></a>假使天人阿修罗乾闼婆。<a id="a-u"></a>龙夜叉紧那罗。<a id="a-v"></a>罗叉饿鬼毗舍左部多。<a id="a-w"></a>乌娑哆啰迦及诸星曜等。<a id="a-x"></a>未有不依食住而不食者。<a id="a-y"></a>或自然饮食或造作段食。<a id="a-z"></a>若欲界人天唯是段食。<a id="a-10"></a>若色界诸天饮食细妙以禅定为食。<a id="a-11"></a>若无色四空香为食故。<a id="a-12"></a>是故佛说令诸众生。<a id="a-13"></a>依食资身进修道法。<a id="a-14"></a>持诵法教修诸梵行。<a id="a-15"></a>恭敬圣贤孝养父母。<a id="a-16"></a>乃至无上佛道成就不难。<a id="a-17"></a>譬如有人食所资故。<a id="a-18"></a>勇猛强力担负重担。<a id="a-19"></a>远行前路不以为难。<a id="a-1A"></a>行者亦然身力安健。<a id="a-1B"></a>上求菩提下度有情。<a id="a-1C"></a>作大利乐亦不为难。<a id="a-1D"></a>是故于过去世有佛世尊。<a id="a-1E"></a>名曰迦葉如来应正等觉。<a id="a-1F"></a>为彼一切贫苦众生。<a id="a-1G"></a>于其饮食恒所乏少。<a id="a-1H"></a>令心逼迫常受饥苦。<a id="a-1I"></a>利益彼等而为宣说最上真言。<a id="a-1J"></a>令得具足种种饮食消除饥病。<a id="a-1K"></a>佛言一切声闻之辈。<a id="a-1L"></a>有菩提行而欲进修。<a id="a-1M"></a>须假段食以支身命。<a id="a-1N"></a>汝今谛听当为汝说。<a id="a-1O"></a>是时会中声闻之众。<a id="a-1P"></a>皆大欢喜而白佛言。<a id="a-1Q"></a>世尊法王甚为希有。<a id="a-1R"></a>慈愍众生三界第一。<a id="a-1S"></a>唯愿饶益我等说此最上真言。<a id="a-1T"></a>是时释迦牟尼即受其请。<a id="a-1U"></a>发迦陵频伽声响如雷鼓。<a id="a-1V"></a>告部多众言。<a id="a-1W"></a>汝今谛听。<a id="a-1X"></a>所有十方世界现在会者。<a id="a-1Y"></a>二足四足多足无足。<a id="a-1Z"></a>及过去未来一切众生。<a id="a-1a"></a>我今利乐于彼令得饮食丰足。<a id="a-1b"></a>即说往昔迦葉世尊所说真言。</p>
  <p id="a1c">曩莫三满哆没驮(引)喃(引)阿钵啰(二合)底贺哆舍(引)娑曩(引)喃怛儞野(二合)他唵(引)誐誐儞(引)誐誐曩巘喏(引)阿(引)曩野萨哩缚(二合)护卢护卢三摩野摩努娑摩(二合)啰阿(引)迦里沙(二合)尼摩(引)尾楞嚩摩(引)尾楞嚩野体(引)悉弭(二合)旦弭(引)三波(引)捺野娑嚩(二合)贺(引)</p>
  <p id="a1d">尔时迦葉世尊正等正觉。<a id="a-1e"></a>说此广大真言法时。<a id="a-1f"></a>于虚空中起大饮食云。<a id="a-1g"></a>遍覆三千大千世界。<a id="a-1h"></a>于其云中降彼种种美食。<a id="a-1i"></a>令彼众生随意取食。<a id="a-1j"></a>皆获饱满离诸饥苦。<a id="a-1k"></a>复有渴者于其云中降八功德水。<a id="a-1l"></a>于刹那间普皆充足。<a id="a-1m"></a>时彼会中一切大众叹未曾有。<a id="a-1n"></a>何故云中有斯美膳。<a id="a-1o"></a>是佛世尊所说微妙秘密真言威力所置。<a id="a-1p"></a>我得随喜顶戴奉行。<a id="a-1q"></a>即从坐起五体投地。<a id="a-1r"></a>礼足欢喜而退一面。</p>
  <p id="a1s">我释迦世尊亦为饶益愍念众生。<a id="a-1t"></a>说此仪轨王最上真言。<a id="a-1u"></a>令彼一切饥渴众生充足饮食。<a id="a-1v"></a>若持诵者先须依法。<a id="a-1w"></a>求成真言胜妙之行。<a id="a-1x"></a>于山顶上安置圣妙吉祥中品[巾*(穴/登)]像。<a id="a-1y"></a>以种种香花饮食献大供养。<a id="a-1z"></a>持诵者每日吃三白食。<a id="a-20"></a>或只乳食亦得。<a id="a-21"></a>即诵迦葉如来正等正觉所说真言七洛叉。<a id="a-22"></a>然用佉祢啰湿木优昙钵湿木吉祥果湿木皆长一尺以酥酪蜜揾令滋润。<a id="a-23"></a>诵前真言作于护摩八千遍。<a id="a-24"></a>于夜半已来于其天中起黑风云。<a id="a-25"></a>彼持诵者不得怕怖亦不得起。<a id="a-26"></a>但诵圣妙吉祥八字心真言。<a id="a-27"></a>与彼同伴法事之者作其拥护。<a id="a-28"></a>彼黑风云即便自散。<a id="a-29"></a>又于空中现女人相。<a id="a-2A"></a>一切庄严光明照耀。<a id="a-2B"></a>向诵者言我得成就汝上人起。<a id="a-2C"></a>诵者用惹帝花香献阏伽水。<a id="a-2D"></a>作此法时女人不现。<a id="a-2E"></a>如是自身与其同伴二十五人。<a id="a-2F"></a>所求饮食天自雨下。<a id="a-2G"></a>及随意受用之物皆得充足。<a id="a-2H"></a>持诵者献阏伽水发遣贤圣。<a id="a-2I"></a>旋绕[巾*(穴/登)]像三匝毕已。<a id="a-2J"></a>作礼诸佛一切菩萨。</p>
  <p id="a2K">复次作虚空行等成就法。<a id="a-2L"></a>如先所说种种清净之地或山或海等地。<a id="a-2M"></a>持诵者及同伴人。<a id="a-2N"></a>依前仪则持诵真言作其拥护。<a id="a-2O"></a>用中品[巾*(穴/登)]面西安置。<a id="a-2P"></a>持诵者面东坐吉祥草座。<a id="a-2Q"></a>用佉祢啰木为柴。<a id="a-2R"></a>以白莲华酥酪蜜。<a id="a-2S"></a>合和为团作八千护摩。<a id="a-2T"></a>每日三时而作护摩。<a id="a-2U"></a>如是至二十一日。<a id="a-2V"></a>到夜半时作护摩法毕。<a id="a-2W"></a>持诵者即见圣妙吉祥所求皆得。<a id="a-2X"></a>或虚空中行或隐没身形。<a id="a-2Y"></a>或大福长寿或王所爱敬。<a id="a-2Z"></a>乃至成就声闻辟支佛菩萨之地。<a id="a-2a"></a>于五神通亦得成就。<a id="a-2b"></a>今此坛法有大胜力所欲皆得。<a id="a-2c"></a>请召圣贤发遣神鬼咒成仙药。<a id="a-2d"></a>及无智愚迷作种种过失以真言威力亦得解脱。</p>
  <p id="a2e">复次释迦牟尼说中品成就法。<a id="a-2f"></a>如前所说清净胜地。<a id="a-2g"></a>面西安置[巾*(穴/登)]像。<a id="a-2h"></a>持诵者面东坐吉祥草座。<a id="a-2i"></a>以香花供养广作法事。<a id="a-2j"></a>每日三时志念真言。<a id="a-2k"></a>如是数满六洛叉。<a id="a-2l"></a>念诵毕已以迦尼迦啰花白檀恭俱摩香。<a id="a-2m"></a>合和为团作百千护摩。<a id="a-2n"></a>其数足已[巾*(穴/登)]自振动。<a id="a-2o"></a>复出光明普遍照耀。<a id="a-2p"></a>不久之间得三十三天帝释之位。<a id="a-2q"></a>若以此[巾*(穴/登)]顶戴受持。<a id="a-2r"></a>得入三地具五神通。<a id="a-2s"></a>为生说法复至七地。<a id="a-2t"></a>乃至未来得成正觉。<a id="a-2u"></a>若持诵者依前仪轨。<a id="a-2v"></a>作法持诵皆得成就如迦葉世尊所说真言依法持诵。<a id="a-2w"></a>所求美食八功德水。<a id="a-2x"></a>决定成就随意丰足。<a id="a-2y"></a>若依妙吉祥根本仪轨结界持诵。<a id="a-2z"></a>所求金银珍宝摩尼珠宝。<a id="a-30"></a>上妙仙药等无不成就。<a id="a-31"></a>如上仪轨法行若彼阿阇梨。<a id="a-32"></a>勤诵修习常得成就。<a id="a-33"></a>又持诵者若依法持诵。<a id="a-34"></a>所乞得者种种饮食。<a id="a-35"></a>若欲食时先供圣贤。<a id="a-36"></a>深生惭愧然可自食。<a id="a-37"></a>若有余食送在河中或无人净处。<a id="a-38"></a>施诸畜类有情。<a id="a-39"></a>施已洗钵一心专注。<a id="a-3A"></a>若是瓦钵洗已熏干。<a id="a-3B"></a>其余木钵金银等钵。<a id="a-3C"></a>洗净无垢即得受用。<a id="a-3D"></a>若稍不净不得使用。<a id="a-3E"></a>如佛教敕若乞食之钵。<a id="a-3F"></a>不得杂用盛物亦不得吃食。<a id="a-3G"></a>乃至香药果子等皆不得盛。<a id="a-3H"></a>又诸比丘如无应器。<a id="a-3I"></a>或用荷叶吃食或用莲华叶优钵罗叶。<a id="a-3J"></a>妙香华叶最上华叶。<a id="a-3K"></a>布罗叉叶优昙钵叶若尼俱陀树叶及根茎枝条俱不得用。<a id="a-3L"></a>娑罗树叶阿没罗树叶。<a id="a-3M"></a>波吒罗树叶室里沙树叶菩提树叶并不得于叶中盛食吃食。<a id="a-3N"></a>复有释迦如来行住坐卧之处。<a id="a-3O"></a>所有华果树木并不得受用。<a id="a-3P"></a>若有违犯破自三昧。<a id="a-3Q"></a>离前叶外其余树叶许用吃食。<a id="a-3R"></a>若瓦器铜器银器金器。<a id="a-3S"></a>水精琉璃之器。<a id="a-3T"></a>及铁石等器皆得吃食。<a id="a-3U"></a>又若莲华若诸树叶。<a id="a-3V"></a>或以供养诸佛菩萨及声闻缘觉者亦不得用。<a id="a-3W"></a>若持诵者如前所说树叶。<a id="a-3X"></a>及供献佛众圣者华叶树叶。<a id="a-3Y"></a>并不得受用吃食。<a id="a-3Z"></a>若有求法持诵者。<a id="a-3a"></a>受用供佛之叶吃食之时。<a id="a-3b"></a>下品成就之法决定不成。<a id="a-3c"></a>何况中品上品。<a id="a-3d"></a>吉祥增益息灾降伏。<a id="a-3e"></a>一切所愿之事定不成就。<a id="a-3f"></a>若有乐修净行精勤持戒。<a id="a-3g"></a>得成就一切真言者许其同食。<a id="a-3h"></a>若非此辈不得同食。<a id="a-3i"></a>亦不得互相招唤往来同食。<a id="a-3j"></a>如所乞之食虽少。<a id="a-3k"></a>须作丰足之想。<a id="a-3l"></a>若诸持诵之者。<a id="a-3m"></a>依此仪轨如是而行。<a id="a-3n"></a>于一切真言求成就法。<a id="a-3o"></a>如观掌中必得成就。<a id="a-3p"></a>汝等谛听我今复说洁净真言威力广大。<a id="a-3q"></a>若持诵者念此真言七遍。<a id="a-3r"></a>所有一切饮食以手按之。<a id="a-3s"></a>成洁净食可得自吃。<a id="a-3t"></a>天人及部多众于彼身上。<a id="a-3u"></a>以手摩触按之皆成洁净。<a id="a-3v"></a>真言曰。</p>
  <p id="a3w">曩莫三满哆没驮(引)喃(引)阿钵啰(二合)底贺哆舍(引)娑曩(引)喃(引)怛儞野(二合)他(引)唵(引)萨里嚩(二合)紧唧沙曩(引)舍儞曩(引)舍野曩(引)舍野萨里嚩(二合)讷瑟吒(二合)钵啰(二合)喻讫旦(二合)三摩野努娑摩(二合)啰吽[口*弱]娑嚩(二合引)贺。</p>
  <p id="a3x">此真言若吃食已复诵七遍。<a id="a-3y"></a>以手摩触自身及头顶上。<a id="a-3z"></a>然经顷刻之间。<a id="a-40"></a>于彼[巾*(穴/登)]前读诵一切经典。<a id="a-41"></a>佛母般若经。<a id="a-42"></a>圣月灯经三摩地经。<a id="a-43"></a>十地经。<a id="a-44"></a>金光明经。<a id="a-45"></a>孔雀王经。<a id="a-46"></a>宝幢陀罗尼经。<a id="a-47"></a>如是等经早辰读诵。<a id="a-48"></a>至于午时随读多少。<a id="a-49"></a>即时回向收经案上。<a id="a-4A"></a>以净衣盖覆作礼经卷。<a id="a-4B"></a>往于河岸手捻净土。<a id="a-4C"></a>诵此真言七遍然后洗浴。<a id="a-4D"></a>复说真言曰。</p>
  <p id="a4E">曩莫三满哆没驮(引)喃(引)阿钵啰(二合)底贺哆舍(引)娑曩(引)喃(引)怛儞野(二合)他(引)唵(引)萨里嚩(二合)讷瑟站(二合引)钵啰(二合)讷瑟站(二合)娑旦(二合)婆野吽印儞达啰达里尼俱摩啰吉里(二合)拏噜闭尼满驮满驮三摩野摩拏娑摩(二合)啰颇吒娑嚩(二合引)贺。</p>
  <p id="a4F">今此真言于曼拏罗能结界。<a id="a-4G"></a>拥护降伏一切障难。<a id="a-4H"></a>若以线上加持七遍。<a id="a-4I"></a>系在身上一切处行。<a id="a-4J"></a>作一切事皆得拥护。<a id="a-4K"></a>若结五髻大印诵一浴叉。<a id="a-4L"></a>所求之事无不成就。<a id="a-4M"></a>若以瞿摩夷净土用无虫水。<a id="a-4N"></a>持诵者洗浴身上及涂坛地。<a id="a-4O"></a>兼所用器物并成洁净。<a id="a-4P"></a>不得用不流死水恶水。<a id="a-4Q"></a>亦不得戏论众生。<a id="a-4R"></a>又须观想自身。<a id="a-4S"></a>为苦为空无常无我。<a id="a-4T"></a>无主无宰无救无归。<a id="a-4U"></a>轮回无已深怀苦想。<a id="a-4V"></a>如入深水一心专注。<a id="a-4W"></a>若离此观如鸳鸯去伴恒增痛苦。<a id="a-4X"></a>又彼诵者恒须观想。<a id="a-4Y"></a>诸佛境界七宝莲池。<a id="a-4Z"></a>青黄赤白莲华荷叶满池开敷。<a id="a-4a"></a>于池四边种种严饰。<a id="a-4b"></a>世尊于彼坐师子座。<a id="a-4c"></a>金色光明圆满相好悉皆具足。<a id="a-4d"></a>于佛右边有圣妙吉祥。<a id="a-4e"></a>诸相庄严坐莲华座手执白拂。<a id="a-4f"></a>或坐或立或红或白或金色如是观想。<a id="a-4g"></a>彼佛左边有圣观自在。<a id="a-4h"></a>如中秋月色手执白拂。<a id="a-4i"></a>复有八菩萨。<a id="a-4j"></a>慈氏普贤地藏虚空藏。<a id="a-4k"></a>除盖障灭罪金刚手妙财。<a id="a-4l"></a>并前为十菩萨右边八辟支佛。<a id="a-4m"></a>赞那曩辟支佛巘摩那曩辟支佛。<a id="a-4n"></a>计都辟支佛妙计都辟支佛。<a id="a-4o"></a>白计都辟支佛哩瑟吒辟支佛。<a id="a-4p"></a>乌波哩瑟吒辟支佛儞弥辟支佛。<a id="a-4q"></a>及八大声闻。<a id="a-4r"></a>大目干连舍利弗。<a id="a-4s"></a>憍梵波提宾头卢。<a id="a-4t"></a>颇罗堕毕陵伽婆娑罗睺罗。<a id="a-4u"></a>大迦葉阿难陀如是观想。<a id="a-4v"></a>又彼大声闻相近有无边比丘众。<a id="a-4w"></a>于辟支佛相近有无边辟支佛众。<a id="a-4x"></a>八大菩萨相近有无边菩萨众。<a id="a-4y"></a>乃至大众遍虚空界。<a id="a-4z"></a>如是作其观想。<a id="a-50"></a>又持诵者复观自身。<a id="a-51"></a>在池水之中水至于脐。<a id="a-52"></a>以天上人间种种名华。<a id="a-53"></a>曼陀罗华大曼陀罗华。<a id="a-54"></a>驮睹瑟迦里华雨华。<a id="a-55"></a>印儞嚩啰华莲华大莲华。<a id="a-56"></a>如是之华积如妙高山。<a id="a-57"></a>及种种幢幡宝盖天衣妙香。<a id="a-58"></a>燃百千那由他俱胝灯。<a id="a-59"></a>而用供养一切诸佛及诸菩萨声闻缘觉。<a id="a-5A"></a>兼与一切众生施食供养。<a id="a-5B"></a>复想世尊眉间放白毫光照一切有情。<a id="a-5C"></a>若持诵者如是依法仪轨作此观行。<a id="a-5D"></a>不久成就菩提大果。<a id="a-5E"></a>又佛说此观行法则。<a id="a-5F"></a>利益一切众生。<a id="a-5G"></a>于持诵者胜行第一。<a id="a-5H"></a>又如佛说三种曼拏罗三品成就法三等[巾*(穴/登)]像仪则。<a id="a-5I"></a>彼持诵者依法次第。<a id="a-5J"></a>审用净心作其观想。<a id="a-5K"></a>能断一切根随烦恼。<a id="a-5L"></a>然后献阏伽水发遣贤圣。<a id="a-5M"></a>复想自身却出水中。<a id="a-5N"></a>方得观行周圆。<a id="a-5O"></a>汝诵真言者恒令修习无复忘失。<a id="a-5P"></a>若欲持诵如前仪轨。<a id="a-5Q"></a>还于净处安排[巾*(穴/登)]像。<a id="a-5R"></a>结界请召供养加持。<a id="a-5S"></a>作护摩求其拥护一如前说。<a id="a-5T"></a>今此仪中更令赞叹诸佛菩萨贤圣。<a id="a-5U"></a>若欲大小便利远离坛场无风密处。<a id="a-5V"></a>白日面东夜间面南。<a id="a-5W"></a>亦不得思惟佛法等事。<a id="a-5X"></a>非洁净处如是事讫。<a id="a-5Y"></a>用净土无虫净水洗手。<a id="a-5Z"></a>诵前真言三十遍。<a id="a-5a"></a>小便诵七遍。<a id="a-5b"></a>或[希*鼻]鼻涕唾去坛不近不远。<a id="a-5c"></a>亦须洗净两手。<a id="a-5d"></a>然于每日洗足。<a id="a-5e"></a>先洗右足后洗左足。<a id="a-5f"></a>不得两足相触。<a id="a-5g"></a>然以涂香结净。<a id="a-5h"></a>又持诵者复有五种清净。<a id="a-5i"></a>第一身业清净。<a id="a-5j"></a>第二口业清净。<a id="a-5k"></a>第三意业清净。<a id="a-5l"></a>第四行真实清净。<a id="a-5m"></a>第五说真实清净法。<a id="a-5n"></a>复能通达微妙第一甚深之法。<a id="a-5o"></a>远离杀生偷盗邪淫。<a id="a-5p"></a>妄语恶口两舌。<a id="a-5q"></a>贪嗔邪见破戒非法。<a id="a-5r"></a>若行非法杀生偷盗。<a id="a-5s"></a>愚痴邪见谤毁正法。<a id="a-5t"></a>是人永劫堕彼焰魔罗界为傍生饿鬼。<a id="a-5u"></a>或入黑绳等活乃至阿鼻大地狱中受种种大苦。<a id="a-5v"></a>设得人身诸根不具愚迷闇钝。<a id="a-5w"></a>何能成就最上之法。<a id="a-5x"></a>是故持诵之者。<a id="a-5y"></a>远离诸恶亲近善友。<a id="a-5z"></a>依法勤修于诸真言。<a id="a-60"></a>必得成就最上之法。</p>
  <p id="a61">又此仪轨有上中下。<a id="a-62"></a>若持诵者一一依其仪轨志心行法。<a id="a-63"></a>法事和合人法具足。<a id="a-64"></a>所求之事一切成就。<a id="a-65"></a>又真言之行所成之果全在仪轨。<a id="a-66"></a>仪轨圆满是事相应。<a id="a-67"></a>即真言有力功利殊常。<a id="a-68"></a>所欲所求决定成就。<a id="a-69"></a>虽诵真言若亏仪轨行不相应。<a id="a-6A"></a>即真言法无其胜用。<a id="a-6B"></a>若求大果必不成就。<a id="a-6C"></a>又此三品仪轨。<a id="a-6D"></a>一一依法不得杂用。<a id="a-6E"></a>若上品中用中品仪。<a id="a-6F"></a>若中品内用上品法。<a id="a-6G"></a>若下品中行中品事。<a id="a-6H"></a>若下品中行上品法。<a id="a-6I"></a>如是互有杂用三品。<a id="a-6J"></a>所求皆不成就。<a id="a-6K"></a>若彼行者起首作法。<a id="a-6L"></a>如法行仪如仪作法心无二缘。<a id="a-6M"></a>是行正法成就真言。<a id="a-6N"></a>复能利乐一切众生。<a id="a-6O"></a>若异此仪而行于法。<a id="a-6P"></a>法成非法真言不成。<a id="a-6Q"></a>行有唐捐福无所获过去诸佛说此三昧福利群生。<a id="a-6R"></a>若彼佛子于此仪轨王。<a id="a-6S"></a>善能通达依法持诵。<a id="a-6T"></a>即真言相为菩提道。<a id="a-6U"></a>此人不久而坐道场圆成大觉。<a id="a-6V"></a>复次诵法之者。<a id="a-6W"></a>于真言法则深妙之事。<a id="a-6X"></a>秘密之行虽得成就。<a id="a-6Y"></a>亦须恒持戒品长作禅观不断持诵。<a id="a-6Z"></a>如坛法未成阙少供物。<a id="a-6a"></a>可得暂住。<a id="a-6b"></a>坛法周足勇猛精进。<a id="a-6c"></a>课诵相读三昧不间。<a id="a-6d"></a>累劫之罪而得除灭。<a id="a-6e"></a>一切众生皆获功德。<a id="a-6f"></a>譬如大转轮王一切财宝悉皆具足。<a id="a-6g"></a>随意受用而无有尽。<a id="a-6h"></a>今此真言如来所说。<a id="a-6i"></a>一切功德皆悉具足。<a id="a-6j"></a>随诸有情利乐无尽。</p>
 </body>
</html>