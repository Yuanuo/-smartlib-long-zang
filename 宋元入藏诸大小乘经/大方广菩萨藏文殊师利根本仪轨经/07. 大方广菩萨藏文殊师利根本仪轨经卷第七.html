<!doctype html>
<html id="z3IBUpwkO" data-ver="454">
 <head>
  <meta charset="utf-8">
  <meta author="天息灾">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">大方广菩萨藏文殊师利根本仪轨经卷第七</h1>
  <h2 id="a2">上品[巾*(穴/登)]像仪则品第四之二</h2>
  <p id="a3">复次线法既成而求造[巾*(穴/登)]之者。<a id="a-4"></a>彼所作人须身貌端正。<a id="a-5"></a>不肥不瘦无病无苦。<a id="a-6"></a>不老不弱不恶不丑。<a id="a-7"></a>喘息不粗疮疥不患。<a id="a-8"></a>诸根具足形色端严复须心意柔和乐修善行。<a id="a-9"></a>智慧通达工巧最上可令作[巾*(穴/登)]。<a id="a-A"></a>若得此人造其[巾*(穴/登)]像利益第一。<a id="a-B"></a>又此[巾*(穴/登)]像有三品别。<a id="a-C"></a>上品[巾*(穴/登)]像有上品福利。<a id="a-D"></a>中品[巾*(穴/登)]像中品福利。<a id="a-E"></a>下品[巾*(穴/登)]像下品福利。<a id="a-F"></a>若得前造[巾*(穴/登)]之人。<a id="a-G"></a>所要功价不计多少。<a id="a-H"></a>不得怖惧吝惜依价令作。<a id="a-I"></a>若自乏财方便求告。<a id="a-J"></a>令彼作[巾*(穴/登)]必得成就。<a id="a-K"></a>[巾*(穴/登)]像功德如得成就。<a id="a-L"></a>而用最上殊胜香花。<a id="a-M"></a>及人天爱乐。<a id="a-N"></a>珍玩宝器饮食衣服卧具汤药一一供养。<a id="a-O"></a>令一切有情获大利益正觉正说。<a id="a-P"></a>又阿阇梨复先为彼作[巾*(穴/登)]之人受其斋戒。<a id="a-Q"></a>又须拣择吉日。<a id="a-R"></a>须得三长善月白月白日。<a id="a-S"></a>吉星宿曜可令造[巾*(穴/登)]。<a id="a-T"></a>如要别月须值二月或三月。<a id="a-U"></a>花卉开芳春和之景。<a id="a-V"></a>日初出时即令制造。<a id="a-W"></a>所有造[巾*(穴/登)]使用器物绳线等物。<a id="a-X"></a>并须用牛粪净土和水同洗。<a id="a-Y"></a>洗已复用五种无虫净水重洗。<a id="a-Z"></a>于寂静之地用白檀恭俱摩香水作法洒净。<a id="a-a"></a>用前造[巾*(穴/登)]器物于此安置。<a id="a-b"></a>复以香花志心供养。<a id="a-c"></a>阿阇梨洗浴清净着新净衣。<a id="a-d"></a>戴冠服食白檀敬俱摩龙脑等香。<a id="a-e"></a>离饥渴想心怀欢喜。<a id="a-f"></a>持白芥子诵真言八百遍掷于芥子向四方四维上下。<a id="a-g"></a>复结五髻大印持其芥子。<a id="a-h"></a>于造[巾*(穴/登)]人顶上加持得大拥护。<a id="a-i"></a>若上品[巾*(穴/登)]阔四肘长八肘。<a id="a-j"></a>中品[巾*(穴/登)]阔二肘长五肘。<a id="a-k"></a>下品[巾*(穴/登)]阔佛尺一尺长三肘半。<a id="a-l"></a>佛尺者即身长八尺者一肘为佛尺也。<a id="a-m"></a>此是三品[巾*(穴/登)]之定量。<a id="a-n"></a>又上品[巾*(穴/登)]能成就最上入圣之事等。<a id="a-o"></a>中品[巾*(穴/登)]佛灭度后求最上位。<a id="a-p"></a>求最上福德俱获成就。<a id="a-q"></a>下品[巾*(穴/登)]求人天快乐财帛珍宝。<a id="a-r"></a>及降伏之事俱获成就。<a id="a-s"></a>若依此法决定成就若不依此法直如天帝亦不成就。<a id="a-t"></a>依法奉行贱下之人亦得成就。<a id="a-u"></a>诸佛世尊宣布法教真言密行。<a id="a-v"></a>利益一切众生为菩提因。</p>
  <p id="aw">若人于此真言法教志意受持。<a id="a-x"></a>所有一切世间出世间曼拏罗无不成就。<a id="a-y"></a>彼人不久得大菩提。<a id="a-z"></a>此法若不利益菩提行者。<a id="a-10"></a>佛则不为宣说。<a id="a-11"></a>又妙吉祥童子所说[巾*(穴/登)]像法则。<a id="a-12"></a>此中亦有日限次第。<a id="a-13"></a>若造其[巾*(穴/登)]志心制造。<a id="a-14"></a>或五日成八日成十六日成。<a id="a-15"></a>若人专意经一昼夜成。<a id="a-16"></a>此名最上成就利益甚多。<a id="a-17"></a>若彼作人大小便利。<a id="a-18"></a>离其[巾*(穴/登)]地百步之余。<a id="a-19"></a>其事讫已净水洗浴别着净衣。<a id="a-1A"></a>复用白檀涂其身体及于手足。<a id="a-1B"></a>然须专心志意。<a id="a-1C"></a>细密坚牢如法为[巾*(穴/登)]又须尺量合宜。<a id="a-1D"></a>不得剩少。<a id="a-1E"></a>所剩线头如法系结。<a id="a-1F"></a>用好[巾*(穴/登)]竿平正悬挂。<a id="a-1G"></a>就于白月吉辰令造了毕。<a id="a-1H"></a>与彼价直勿使缺少。<a id="a-1I"></a>令彼安心如法受用。<a id="a-1J"></a>阿阇梨以此[巾*(穴/登)]身于清净处如法安置用上妙香花加持供养。<a id="a-1K"></a>拥护自身及于线[巾*(穴/登)]。<a id="a-1L"></a>大力妙吉祥真言所说。<a id="a-1M"></a>过去诸佛亦说如是。<a id="a-1N"></a>我今亦为宣说如是。<a id="a-1O"></a>一切真言行真言相。<a id="a-1P"></a>具大精进有大势力。<a id="a-1Q"></a>能作能成种种佛事。<a id="a-1R"></a>复能救度南阎浮提愚迷众生。<a id="a-1S"></a>邪见颠倒弃背圣言。<a id="a-1T"></a>轮回黑暗令得解脱。<a id="a-1U"></a>若有信乐真言。<a id="a-1V"></a>依法受持发大勇猛行大精进上求菩提。<a id="a-1W"></a>决定成就如佛所说。<a id="a-1X"></a>若有不信众生。<a id="a-1Y"></a>不能种彼菩提种子。<a id="a-1Z"></a>譬如碱卤之地。<a id="a-1a"></a>不能生于百谷之苗集其种子信为万善之根本。<a id="a-1b"></a>而能出生一切智种。<a id="a-1c"></a>于此真言信解受持。<a id="a-1d"></a>所求之事皆得成就若彼阿阇梨求彼画者画于[巾*(穴/登)]像。<a id="a-1e"></a>亦须自解装画所用。<a id="a-1f"></a>画人须最上巧妙诸相具足。<a id="a-1g"></a>柔和慈善形色端严。<a id="a-1h"></a>离诸过失还令受戒。<a id="a-1i"></a>加持一如造[巾*(穴/登)]之仪则。<a id="a-1j"></a>所用彩色并须上好光净离其尘垢。<a id="a-1k"></a>然用龙脑白檀恭俱摩等香。<a id="a-1l"></a>熏裛彩色诵真言八百遍加持彼色。<a id="a-1m"></a>复以龙花奔曩誐花。<a id="a-1n"></a>嚩俱罗花雨花。<a id="a-1o"></a>驮睹瑟迦哩花摩隶迦花俱苏摩花等。<a id="a-1p"></a>用散[巾*(穴/登)]上。<a id="a-1q"></a>令彼画人面向东坐吉祥草座。<a id="a-1r"></a>一心想念诸佛菩萨以求加被。<a id="a-1s"></a>然可细意精心。<a id="a-1t"></a>描画功德勿生疲倦。<a id="a-1u"></a>先画释迦牟尼佛。<a id="a-1v"></a>一切诸相并须具足。<a id="a-1w"></a>三十二相八十种好。<a id="a-1x"></a>坐宝莲华圆光炽盛面貌熙怡光明遍体作说法相。<a id="a-1y"></a>所坐莲华琉璃为茎。<a id="a-1z"></a>于莲花下复有大池。<a id="a-20"></a>池中有二龙王。<a id="a-21"></a>一名难陀二名跋难陀。<a id="a-22"></a>左手执莲花茎右手顶礼瞻仰如来。<a id="a-23"></a>半如人相半如蛇形。<a id="a-24"></a>身白色具诸庄严。<a id="a-25"></a>又彼莲池多有莲花荷叶水族飞禽。<a id="a-26"></a>具相庄严殊妙端正。<a id="a-27"></a>又彼如来所坐莲茎上下周回。<a id="a-28"></a>出无数莲花次第高低一一得所。<a id="a-29"></a>世尊左边复有八大菩萨各坐莲华座。</p>
  <p id="a2A">第一妙吉祥菩萨。<a id="a-2B"></a>如白莲色或恭俱摩色或金色。<a id="a-2C"></a>作童子相头有五髻。<a id="a-2D"></a>具足庄严端正殊妙。<a id="a-2E"></a>左手执优钵罗花右手顶礼如来。<a id="a-2F"></a>面戴喜怒身具圆光结跏趺坐。<a id="a-2G"></a>第二莲华圣月光菩萨亦作童子相。<a id="a-2H"></a>第三莲华妙财菩萨。<a id="a-2I"></a>第四莲华上障。<a id="a-2J"></a>能除一切盖菩萨。<a id="a-2K"></a>第五虚空藏菩萨。<a id="a-2L"></a>第六地藏菩萨。<a id="a-2M"></a>第七无价菩萨。<a id="a-2N"></a>第八妙眼意菩萨。<a id="a-2O"></a>此诸菩萨皆作童子之相。<a id="a-2P"></a>一一圆满庄严。</p>
  <p id="a2Q">彼佛右边复有八大菩萨具种种庄严。</p>
  <p id="a2R">第一慈氏菩萨最近佛坐。<a id="a-2S"></a>作梵行相头戴宝冠。<a id="a-2T"></a>身真金色体着红衣复挂红仙衣。<a id="a-2U"></a>身相端严具三种幖帜。<a id="a-2V"></a>左手持瓶杖于肩上挂黑鹿皮。<a id="a-2W"></a>右手执数珠顶礼如来。<a id="a-2X"></a>瞻仰世尊心如在定。<a id="a-2Y"></a>第二莲华圣普贤菩萨。<a id="a-2Z"></a>身作紫绿色具一切庄严相。<a id="a-2a"></a>左手执如意摩尼宝。<a id="a-2b"></a>右手持吉祥果作施愿相。<a id="a-2c"></a>第三圣观自在菩萨。<a id="a-2d"></a>身如中秋月色具一切庄严顶戴宝冠白衣络腋。<a id="a-2e"></a>顶中复戴化无量寿佛端严而坐。<a id="a-2f"></a>左手执莲华右手作施愿相遍身光明如心作观想。<a id="a-2g"></a>第四圣金刚手菩萨。<a id="a-2h"></a>身作金色一切庄严。<a id="a-2i"></a>左手执金刚杵右手作施愿相执果。<a id="a-2j"></a>身挂璎珞头戴宝冠。<a id="a-2k"></a>冠有光明真珠络腋。<a id="a-2l"></a>体着白衣复挂白仙衣。<a id="a-2m"></a>偏袒右肩如观自在。<a id="a-2n"></a>第五莲华大圣意菩萨。<a id="a-2o"></a>第六善意菩萨。<a id="a-2p"></a>第七遍照藏菩萨。<a id="a-2q"></a>第八灭罪菩萨。</p>
  <p id="a2r">如是彼诸菩萨各各手执经果。<a id="a-2s"></a>身挂仙衣诸相具足一切庄严。<a id="a-2t"></a>彼菩萨上复画八辟支佛。<a id="a-2u"></a>作僧形相身着红衣。<a id="a-2v"></a>于宝莲华上结跏趺坐。<a id="a-2w"></a>如大丈夫面有善相。<a id="a-2x"></a>遍身光明手作散华相。<a id="a-2y"></a>散摩隶花雨花驮睹瑟迦里花龙花奔拏迦花。<a id="a-2z"></a>一一画之普散[巾*(穴/登)]上。</p>
  <p id="a30">复于释迦牟尼佛左边圣妙吉祥上。<a id="a-31"></a>画妙高山宫殿楼阁。<a id="a-32"></a>以无数妙宝庄严优钵罗花遍满其上。<a id="a-33"></a>于彼山中复画八佛世尊。</p>
  <p id="a34">第一宝顶如来。<a id="a-35"></a>顶有琉璃宝红莲华宝帝青宝大青宝石藏宝等。<a id="a-36"></a>如是大宝普放光明犹如日出。<a id="a-37"></a>彼佛身着黄衣。<a id="a-38"></a>偏袒右肩结跏趺坐。<a id="a-39"></a>具三十二相八十种好。<a id="a-3A"></a>一切庄严作说法相。<a id="a-3B"></a>第二开花王如来。<a id="a-3C"></a>身真金色放大宝光。<a id="a-3D"></a>散适意花龙花嚩俱罗等花。<a id="a-3E"></a>结跏趺坐观察圣妙吉祥菩萨。<a id="a-3F"></a>第三娑陵捺啰王如来。<a id="a-3G"></a>身如金莲华色作说法相。<a id="a-3H"></a>第四妙眼如来。<a id="a-3I"></a>第五耨钵啰娑憾如来。<a id="a-3J"></a>第六遍照如来第七药师琉璃王如来。<a id="a-3K"></a>第八断一切苦王如来。</p>
  <p id="a3L">如是八佛普皆金色。<a id="a-3M"></a>目视释迦如来。<a id="a-3N"></a>手作无畏之相又于如来上空中。<a id="a-3O"></a>有云雨诸香花。<a id="a-3P"></a>于[巾*(穴/登)]二角画二净光天子。<a id="a-3Q"></a>住虚空中顶礼声闻缘觉菩萨诸佛。<a id="a-3R"></a>前说八辟支佛者。<a id="a-3S"></a>所谓巘驮辟支佛摩捺曩辟支佛。<a id="a-3T"></a>赞捺曩辟支佛乌钵哩瑟吒辟支佛。<a id="a-3U"></a>湿吐多辟支佛悉多计睹辟支佛。<a id="a-3V"></a>儞弭辟支佛苏儞弭辟支佛于辟支佛后复画。<a id="a-3W"></a>八大声闻尊者所谓尊者舍利弗尊者大目干连。<a id="a-3X"></a>尊者大迦葉尊者须菩提。<a id="a-3Y"></a>尊者罗睺罗尊者难陀。<a id="a-3Z"></a>尊者婆捺哩迦尊者劫宾那。<a id="a-3a"></a>如是等声闻缘觉。<a id="a-3b"></a>诸相具足福德端严。<a id="a-3c"></a>合掌虔恭瞻仰世尊。</p>
  <p id="a3d">又于释迦佛上面。<a id="a-3e"></a>别画二净光天子。<a id="a-3f"></a>身着花鬘衣手执宝盖。<a id="a-3g"></a>用真珠璎珞宝鬘莲华。<a id="a-3h"></a>大青宝等殊妙庄严。<a id="a-3i"></a>覆释迦如来头顶。<a id="a-3j"></a>又于佛足下有莲华池。<a id="a-3k"></a>与妙吉祥及乌跋。<a id="a-3l"></a>难陀龙王相近画。<a id="a-3m"></a>一宝山从莲池出上。<a id="a-3n"></a>有宝岩周回宝树。<a id="a-3o"></a>挂珊瑚蔓草木花果。<a id="a-3p"></a>皆是珍宝庄严。<a id="a-3q"></a>有大仙人于山居止此山北边画焰曼德迦忿怒明王作大恶相。<a id="a-3r"></a>右手执索左手执杖。<a id="a-3s"></a>面戴颦眉腹形广大。<a id="a-3t"></a>身如墨色可喻黑云。<a id="a-3u"></a>髭发俱长作黄赤色。<a id="a-3v"></a>两眼俱红十指甲长。<a id="a-3w"></a>一切庄严挂虎皮衣。<a id="a-3x"></a>瞻仰妙吉祥如受敕相。<a id="a-3y"></a>遍体光焰能破坏一切障难。<a id="a-3z"></a>于其山下坐大石上。<a id="a-40"></a>又近难陀龙王画持诵者。<a id="a-41"></a>随彼身貌衣服画之。<a id="a-42"></a>右膝着地手执香炉。<a id="a-43"></a>世尊释迦牟尼足下右边。<a id="a-44"></a>从莲华池出大宝山。<a id="a-45"></a>庄严殊妙亦如前山之相。<a id="a-46"></a>于山北面亦画忿怒明王。</p>
  <p id="a47">又于圣观自在下。<a id="a-48"></a>复画其山作红莲华色。<a id="a-49"></a>亦以珍宝庄严。<a id="a-4A"></a>以琉璃宝作山峰顶。<a id="a-4B"></a>圣观自在菩萨化一圣多罗菩萨。<a id="a-4C"></a>居此山峰身真金色。<a id="a-4D"></a>不肥不瘦不老不少。<a id="a-4E"></a>着种种衣最上着红仙衣。<a id="a-4F"></a>作女人相种种庄严。<a id="a-4G"></a>左手执优钵罗花右手作施愿相。<a id="a-4H"></a>面戴喜怒色结跏趺坐。<a id="a-4I"></a>遍身光明瞻仰圣观自在。<a id="a-4J"></a>于前琉璃峰上复画龙华树。<a id="a-4K"></a>其花殊妙满树开敷枝叶四垂。<a id="a-4L"></a>在菩萨顶上如彼伞盖。<a id="a-4M"></a>于菩萨前种种珍宝光明严饰。<a id="a-4N"></a>此菩萨能破一切障难断诸怖畏。<a id="a-4O"></a>若持诵之者与作拥护。<a id="a-4P"></a>作天女像亦是佛所变化。<a id="a-4Q"></a>能施一切众生所求之愿皆得满足。<a id="a-4R"></a>复为妙吉祥童子之母。<a id="a-4S"></a>利益一切有情。<a id="a-4T"></a>于此山中亦画忿怒明王。<a id="a-4U"></a>诸佛说言此大明王。<a id="a-4V"></a>有大功能有大势力。<a id="a-4W"></a>具大暴恶作大忿怒。<a id="a-4X"></a>能破一切障难。<a id="a-4Y"></a>若有毁谤圣教刚强众生。<a id="a-4Z"></a>能善调伏令彼信受。<a id="a-4a"></a>若有持诵之者而作拥护。<a id="a-4b"></a>复有毁谤真言轻慢三宝。<a id="a-4c"></a>及造一切罪业。<a id="a-4d"></a>或在空居或住地上。<a id="a-4e"></a>或居地下并令调伏随顺修学于此所画[巾*(穴/登)]像。<a id="a-4f"></a>令四方四角上下周正。<a id="a-4g"></a>于[巾*(穴/登)]下面近缘画大海龙王。<a id="a-4h"></a>形如人相身体白色端严殊妙。<a id="a-4i"></a>以摩尼珍宝庄饰于身遍身光明。<a id="a-4j"></a>于其顶髻戴七龙头。<a id="a-4k"></a>具大福德行大精进。<a id="a-4l"></a>名阿难多亦名大龙。<a id="a-4m"></a>面北合掌瞻仰如来。<a id="a-4n"></a>奉佛教敕利益世间一切众生破诸障难。<a id="a-4o"></a>此[巾*(穴/登)]仪则最为殊胜。<a id="a-4p"></a>过去如来随机演说我今略说。<a id="a-4q"></a>若有持诵之者彼人得无边福。<a id="a-4r"></a>复有俱胝劫所作重罪。<a id="a-4s"></a>于一刹那中速得消散。<a id="a-4t"></a>若有十恶五逆破戒造恶。<a id="a-4u"></a>轮回恶趣为下贱类。<a id="a-4v"></a>不曾于法受持随喜。<a id="a-4w"></a>若遇此[巾*(穴/登)]随喜瞻仰。<a id="a-4x"></a>于刹那间令罪速灭。<a id="a-4y"></a>何况持诵之者。<a id="a-4z"></a>于此真言妙法常行成就。<a id="a-50"></a>若复有人经俱胝劫供养一切佛。<a id="a-51"></a>所得福德而无有量。<a id="a-52"></a>彼持诵者及有画[巾*(穴/登)]功德者。<a id="a-53"></a>亦复如是福德无量。<a id="a-54"></a>若复有人以香花饮食。<a id="a-55"></a>供养恒河沙数无量诸佛及诸菩萨声闻辟支迦。<a id="a-56"></a>彼获福果不可称量。<a id="a-57"></a>若人于此真言仪轨读诵供养。<a id="a-58"></a>所获功德亦复如是不可称量。<a id="a-59"></a>又复若有受法弟子。<a id="a-5A"></a>于此[巾*(穴/登)]前成就一切真言行。<a id="a-5B"></a>求彼声闻辟支佛及大菩萨。<a id="a-5C"></a>彼人决定速得成就。</p>
  <p data-pb></p>
  <h2 id="a5D">中品[巾*(穴/登)]像仪则品第五</h2>
  <p id="a5E">时世尊释迦牟尼佛。<a id="a-5F"></a>观彼一切大众愿乐欲闻。<a id="a-5G"></a>告妙吉祥童子言。<a id="a-5H"></a>我为汝等说彼中等[巾*(穴/登)]像法则。<a id="a-5I"></a>汝今谛听善思念之无复忘失。<a id="a-5J"></a>妙吉祥若使工巧之人。<a id="a-5K"></a>令造绵线及制画[巾*(穴/登)]像。<a id="a-5L"></a>加持轨范种种法则。<a id="a-5M"></a>并如前说上等之事。<a id="a-5N"></a>今此中等所有[巾*(穴/登)]像尺量停分。<a id="a-5O"></a>及彼佛菩萨声闻等执持仪则少有不同。<a id="a-5P"></a>今于[巾*(穴/登)]上先画净光天以颇胝迦宝为地。<a id="a-5Q"></a>白真珠璎珞普为严饰。<a id="a-5R"></a>宽广平正殊妙第一。<a id="a-5S"></a>于此天中画世尊释迦牟尼佛。<a id="a-5T"></a>坐七宝师子之座。<a id="a-5U"></a>一切诸相具足庄严。<a id="a-5V"></a>对彼人天作说法相。<a id="a-5W"></a>于佛右边画圣妙吉祥。<a id="a-5X"></a>身如红莲华色或恭俱摩色或如日色。<a id="a-5Y"></a>左肩连挂优钵罗华头有五髻为童子形。<a id="a-5Z"></a>面戴喜色合掌恭敬。<a id="a-5a"></a>坐立右膝瞻仰世尊。<a id="a-5b"></a>复于世尊左边画圣观自在面如秋天满月。<a id="a-5c"></a>诸相庄严具如前说。<a id="a-5d"></a>复加手执白拂拂世尊身相。<a id="a-5e"></a>次画慈氏菩萨普贤菩萨。<a id="a-5f"></a>金刚手菩萨大意菩萨。<a id="a-5g"></a>善意菩萨虚空藏菩萨除盖障菩萨。<a id="a-5h"></a>皆如观自在菩萨一一庄严。<a id="a-5i"></a>又彼菩萨上画八佛世尊。<a id="a-5j"></a>所谓开华王如来宝顶如来。<a id="a-5k"></a>毗舍浮如来羯俱忖曩如来。<a id="a-5l"></a>金仙人如来迦葉如来。<a id="a-5m"></a>妙眼如来俱那含牟尼如来。<a id="a-5n"></a>彼等如来着浅红衣。<a id="a-5o"></a>右手作施愿相左手执袈裟角偏袒右肩。<a id="a-5p"></a>遍身光明诸相具足。<a id="a-5q"></a>于世尊右边。<a id="a-5r"></a>近圣妙吉祥菩萨画大会众。<a id="a-5s"></a>复画八辟支佛八大声闻名号如前。<a id="a-5t"></a>其中大目干连与舍利弗。<a id="a-5u"></a>各执白拂侍立佛边。<a id="a-5v"></a>依次复画欲界四天王帝释天主。<a id="a-5w"></a>夜摩天主睹史天主。<a id="a-5x"></a>乐变化天主他化天主。<a id="a-5y"></a>及色界大梵天王净光天子。<a id="a-5z"></a>乃至色究竟天次第画之。<a id="a-60"></a>又世尊师子座下。<a id="a-61"></a>直至[巾*(穴/登)]缘画大海水出大宝山近[巾*(穴/登)]一角画持诵者。<a id="a-62"></a>依彼相仪右膝着地。<a id="a-63"></a>手执香炉志意低头。<a id="a-64"></a>又宝山中画焰曼德迦忿怒明王亦如前仪。<a id="a-65"></a>复于世尊左边师子座下圣观自在足下。<a id="a-66"></a>于宝山上画多罗菩萨坐亦如前仪。<a id="a-67"></a>于[巾*(穴/登)]上二角相近。<a id="a-68"></a>画二净光天子其身白色。<a id="a-69"></a>于上空中乘云而住。<a id="a-6A"></a>作雨华相雨下瞻卜迦华。<a id="a-6B"></a>优钵罗华莲华。<a id="a-6C"></a>摩梨迦华雨华。<a id="a-6D"></a>驮睹迦里迦华龙华。<a id="a-6E"></a>奔曩誐华妙华。<a id="a-6F"></a>如是种种香华具种种色相。<a id="a-6G"></a>佛说此中等[巾*(穴/登)]像。<a id="a-6H"></a>于其世间成就中等增益利乐之事。<a id="a-6I"></a>若有众生愚暗邪迷轮回诸趣。<a id="a-6J"></a>不能知彼妙吉祥中等[巾*(穴/登)]像。<a id="a-6K"></a>但造五逆十恶一切重罪。<a id="a-6L"></a>若刹那中随喜瞻礼。<a id="a-6M"></a>是诸罪业速得清净。<a id="a-6N"></a>复令病者得愈贫者得财无子得子。<a id="a-6O"></a>若有受持读诵书写供养。<a id="a-6P"></a>此人得大功德。<a id="a-6Q"></a>于人天中受福快乐。<a id="a-6R"></a>彼人命终之后当得成于无上佛道。<a id="a-6S"></a>若有令他书写随喜受持供养。<a id="a-6T"></a>彼人获福经俱胝劫说不能尽。</p>
  <h2 id="a6U">下品[巾*(穴/登)]像仪则品第六</h2>
  <p id="a6V">尔时世尊释迦牟尼佛。<a id="a-6W"></a>复告妙吉祥童子言。<a id="a-6X"></a>我今说彼第三下等[巾*(穴/登)]像秘密仪则。<a id="a-6Y"></a>若有一切众生懒堕。<a id="a-6Z"></a>懈怠不勤修习。<a id="a-6a"></a>于此[巾*(穴/登)]像随喜瞻礼。<a id="a-6b"></a>亦能成就殊胜利益。<a id="a-6c"></a>若造[巾*(穴/登)]法则。<a id="a-6d"></a>所有修线造[巾*(穴/登)]画像加持。<a id="a-6e"></a>大体仪轨亦如前说。<a id="a-6f"></a>今此[巾*(穴/登)]内先画妙吉祥。<a id="a-6g"></a>于师子座上结跏趺坐为童子形诸相端严。<a id="a-6h"></a>光明普照作说法相。<a id="a-6i"></a>左边画圣普贤菩萨。<a id="a-6j"></a>坐优钵罗华座右手执拂左手执如意宝身作紫绿色。<a id="a-6k"></a>右边画圣观自在菩萨。<a id="a-6l"></a>右手执拂左手持莲华遍身光明。<a id="a-6m"></a>于妙吉祥师子座下。<a id="a-6n"></a>至[巾*(穴/登)]缘画金山。<a id="a-6o"></a>复于师子座右边。<a id="a-6p"></a>画焰曼德迦忿怒明王。<a id="a-6q"></a>彼明王下画持诵者。<a id="a-6r"></a>手执香炉亦如前说。<a id="a-6s"></a>于妙吉祥上画开华王如来。<a id="a-6t"></a>彼佛身长十六指。<a id="a-6u"></a>坐宝山岩犹如楼阁。<a id="a-6v"></a>彼[巾*(穴/登)]四面俱有宝山。<a id="a-6w"></a>[巾*(穴/登)]上面山峰令高。<a id="a-6x"></a>于上虚空画二净光天子。<a id="a-6y"></a>一名清净二名妙净。<a id="a-6z"></a>降雨种种香华。<a id="a-70"></a>亦如前说仪则无别。<a id="a-71"></a>今此第三下品[巾*(穴/登)]像有大增益。<a id="a-72"></a>若诸有情经百千俱胝劫。<a id="a-73"></a>所作诸恶重罪。<a id="a-74"></a>若能志心随喜瞻礼。<a id="a-75"></a>一切业障皆得消散。</p>
  <p id="a76">若复有人供养诸佛。<a id="a-77"></a>经百千俱胝劫所得功德。<a id="a-78"></a>不及依下品[巾*(穴/登)]法持诵之者。<a id="a-79"></a>十六分中一分功德。<a id="a-7A"></a>所以者何此[巾*(穴/登)]像法势力殊妙。<a id="a-7B"></a>所作所求皆得成就。<a id="a-7C"></a>复能降伏梵王仙人水天日天。<a id="a-7D"></a>俱吠啰天罗刹财主。<a id="a-7E"></a>阿修罗王摩睺罗伽。<a id="a-7F"></a>月天风天焰魔天及那罗延等。<a id="a-7G"></a>以此[巾*(穴/登)]像真言皆来降伏。<a id="a-7H"></a>若求息灾增益吉祥无不成就。<a id="a-7I"></a>若欲调伏破坏情物。<a id="a-7J"></a>不得用之佛不许作。</p>
 </body>
</html>