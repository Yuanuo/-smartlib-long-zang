<!doctype html>
<html id="z3IBUpzkQ" data-ver="494">
 <head>
  <meta charset="utf-8">
  <meta author="天息灾">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">大方广菩萨藏文殊师利根本仪轨经卷第九</h1>
  <h2 id="a2">第三成就最上法品第十</h2>
  <p id="a3">尔时世尊释迦牟尼佛。<a id="a-4"></a>复说此仪轨王最上成就法。<a id="a-5"></a>若彼诵者作法之时。<a id="a-6"></a>乘船入大恒河住河中间。<a id="a-7"></a>以乳为食诵真言三十洛叉。<a id="a-8"></a>别诸真言诵之皆得。<a id="a-9"></a>若诵数足见一切龙。<a id="a-A"></a>即作护摩炉如莲华相。<a id="a-B"></a>用前第一[巾*(穴/登)]面西安。<a id="a-C"></a>置献大供养。<a id="a-D"></a>持诵者面东坐吉祥草座。<a id="a-E"></a>以白檀恭俱摩香熏裛龙花。<a id="a-F"></a>复用佉祢啰木为柴入在炉中。<a id="a-G"></a>每一龙花加持七遍而作护摩。<a id="a-H"></a>如是护摩数满三万。<a id="a-I"></a>作护摩时如有龙现。<a id="a-J"></a>或持香药或持宝物。<a id="a-K"></a>而与持诵者不得受之。<a id="a-L"></a>若护摩毕已。<a id="a-M"></a>得持明轮王速具神通。<a id="a-N"></a>一切龙王皆悉降伏。<a id="a-O"></a>如同侍从随意自在。<a id="a-P"></a>无有能胜之者。<a id="a-Q"></a>寿命三十中劫。<a id="a-R"></a>亲见圣妙吉祥。<a id="a-S"></a>寻以摩顶具五神通。<a id="a-T"></a>不久当来得成佛果。<a id="a-U"></a>复有成就最上法。<a id="a-V"></a>亦于大恒河中作法。<a id="a-W"></a>先用吉祥果木一段。<a id="a-X"></a>为其舟船牢固造作。<a id="a-Y"></a>复用吉祥果木为于篙棹。<a id="a-Z"></a>所用船工心须巧妙。<a id="a-a"></a>多有方便运彼舟船。<a id="a-b"></a>往来安稳恒在中流。<a id="a-c"></a>持诵者所有受持根本真言。<a id="a-d"></a>或六字真言三字真言一字真言。<a id="a-e"></a>及明王眷属真言为成就法。<a id="a-f"></a>于船中面西安[巾*(穴/登)]。<a id="a-g"></a>持诵者面东持于斋戒。<a id="a-h"></a>以乳果子药苗药根等为食。<a id="a-i"></a>一日三时洗浴三时换衣。<a id="a-j"></a>默然志心于彼[巾*(穴/登)]前。<a id="a-k"></a>诵前真言六十洛叉。<a id="a-l"></a>持诵毕已船自往于大海。<a id="a-m"></a>所用之物随行受持。<a id="a-n"></a>入大海时不得怕怖。<a id="a-o"></a>唯持诵者一人可得回船余者皆否。<a id="a-p"></a>须臾之间可行百千由旬。<a id="a-q"></a>然就海中作成就法。<a id="a-r"></a>先作护摩炉如瓮。<a id="a-s"></a>用佉祢啰木为柴。<a id="a-t"></a>用白檀龙脑龙花合和为团。<a id="a-u"></a>以瓦器内盛。<a id="a-v"></a>或大或小临时俱得。<a id="a-w"></a>团数须满六十洛叉加持作护摩。<a id="a-x"></a>亦然于护摩时。<a id="a-y"></a>有楞伽国住者罗叉变丑恶形。<a id="a-z"></a>复有龙宫名大富贵。<a id="a-10"></a>彼有大龙王从龙宫出。<a id="a-11"></a>变种种身现善恶相。<a id="a-12"></a>与彼罗刹发如是言。<a id="a-13"></a>汝起汝起为我作主。<a id="a-14"></a>如是复有阿修罗夜叉天人摩护罗伽及一切圣者。<a id="a-15"></a>发善软言劝请令起。<a id="a-16"></a>不得便起亦不得惊怖。<a id="a-17"></a>持诵者即诵真言。<a id="a-18"></a>左手结祈克印祈克彼等。<a id="a-19"></a>即生怕怖寻便退散。<a id="a-1A"></a>护摩作毕龙鬼既无。<a id="a-1B"></a>持诵者并所有船。<a id="a-1C"></a>刹那中间往色究竟天。<a id="a-1D"></a>及诸刹土往来自在。<a id="a-1E"></a>发菩提心见圣妙吉祥。<a id="a-1F"></a>获得五通大力。<a id="a-1G"></a>所有一切龙一切罗叉。<a id="a-1H"></a>一切夜叉一切阿修罗。<a id="a-1I"></a>一切天人一切众生。<a id="a-1J"></a>皆悉降伏受诵者敕。<a id="a-1K"></a>复得一切诸佛菩萨圣贤慈心护念。<a id="a-1L"></a>所有摩多鬼及一切鬼神不见其身。<a id="a-1M"></a>何况能为恼乱。</p>
  <p id="a1N">复有成就最上法。<a id="a-1O"></a>用吉祥果木一段。<a id="a-1P"></a>于恒河滩制作舟船。<a id="a-1Q"></a>复令一百二十人执灯。<a id="a-1R"></a>身着白衣作于拥护。<a id="a-1S"></a>然将第一[巾*(穴/登)]。<a id="a-1T"></a>如前仪则安置献大供养。<a id="a-1U"></a>复用龙花白檀恭俱摩龙脑。<a id="a-1V"></a>合和为团数作三万。<a id="a-1W"></a>以佉祢啰木为柴用作护摩。<a id="a-1X"></a>作护摩毕已人及舟船刹那中间。<a id="a-1Y"></a>往彼梵世随意自在。<a id="a-1Z"></a>复见圣妙吉祥得菩萨地。<a id="a-1a"></a>具大五通住寿一劫。<a id="a-1b"></a>作大持明轮王。<a id="a-1c"></a>彼执灯者得持明天。<a id="a-1d"></a>同为侍从常供诸佛。<a id="a-1e"></a>于未来世当成正觉。</p>
  <p id="a1f">复有成就最上法。<a id="a-1g"></a>或于河岸海岸。<a id="a-1h"></a>及大海中离于喧闹寂静之处。<a id="a-1i"></a>起坛持诵求最上法皆得成就。<a id="a-1j"></a>或雪山香山。<a id="a-1k"></a>香醉山。<a id="a-1l"></a>阿没祢山三峰山。<a id="a-1m"></a>及有花果树林之处。<a id="a-1n"></a>如佛所说应是山川林野深净之处。<a id="a-1o"></a>离诸杂秽众恶之类。<a id="a-1p"></a>忻乐诵持真言法行皆得成就。<a id="a-1q"></a>若南印度或于吉祥山吉祥舍利塔等亦得成就法。<a id="a-1r"></a>若北印度迦湿弥罗国儞波罗国迦。<a id="a-1s"></a>尾尸国以次。<a id="a-1t"></a>小支那国大支那国。<a id="a-1u"></a>所有山林河海清净之处。<a id="a-1v"></a>皆得成就真言行法。<a id="a-1w"></a>若于聚落城邑而作法者。<a id="a-1x"></a>须是国王重臣信敬佛法。<a id="a-1y"></a>人民士庶孝养父母恭敬贤圣。<a id="a-1z"></a>无诸外道邪见众生。<a id="a-20"></a>如是国土于寂静处。<a id="a-21"></a>或于舍下或于露地。<a id="a-22"></a>皆可起坛求成就法。<a id="a-23"></a>若于中天大印度内。<a id="a-24"></a>所有殑伽河岸。<a id="a-25"></a>焰母曩河岸。<a id="a-26"></a>信度河岸捺哩摩(二合)那河岸。<a id="a-27"></a>嚩讫史(二合)河岸。<a id="a-28"></a>赞捺啰(二合)娑誐河岸。<a id="a-29"></a>净岸迦嚩哩河岸。<a id="a-2A"></a>娑啰莎底河岸。<a id="a-2B"></a>枲多大河岸。<a id="a-2C"></a>如是胜地可得成就最上法。<a id="a-2D"></a>复有胜地。<a id="a-2E"></a>金刚座大塔中。<a id="a-2F"></a>转法轮处。<a id="a-2G"></a>安瑞像塔中。<a id="a-2H"></a>及迦毗罗城摩耶夫人生太子处。<a id="a-2I"></a>鹫峰山中。<a id="a-2J"></a>华氏大城。<a id="a-2K"></a>俱尸那城。<a id="a-2L"></a>末度啰城。<a id="a-2M"></a>曲女城。<a id="a-2N"></a>坞济儞城。<a id="a-2O"></a>广严城。<a id="a-2P"></a>如是国土聚落。<a id="a-2Q"></a>皆是福德吉祥胜地。<a id="a-2R"></a>所作所求皆得成就。<a id="a-2S"></a>若有天人住处或尸陀林或有一堂一殿安尊像处。<a id="a-2T"></a>或有华果大树下。<a id="a-2U"></a>或山顶高显处。<a id="a-2V"></a>或优楼频螺大池上。<a id="a-2W"></a>或摩噜波国满城中。<a id="a-2X"></a>及儞奔拏河恒河入处海门边钵啰野誐大尸陀林。<a id="a-2Y"></a>及佛寺塔庙一切世间殊胜之地。<a id="a-2Z"></a>俱获成就最上秘密法。<a id="a-2a"></a>所有边陲之地野外。<a id="a-2b"></a>无诸花果树木之地不得作法。<a id="a-2c"></a>所有恶人集聚不律仪处暂住即得。<a id="a-2d"></a>久住持诵结坛作法终不成就。<a id="a-2e"></a>若佛菩萨缘觉声闻一切圣贤经行之处最为殊胜。<a id="a-2f"></a>其阿阇梨先须于真言仪轨法则道业并须精熟。<a id="a-2g"></a>复须持戒清净离诸贪欲。<a id="a-2h"></a>智慧通达利益众生。<a id="a-2i"></a>然可依法持明结坛诵咒作于护摩。<a id="a-2j"></a>所求灭罪其罪皆除。<a id="a-2k"></a>所求吉祥一切成就。<a id="a-2l"></a>如起首作法。<a id="a-2m"></a>先面西安置[巾*(穴/登)]像。<a id="a-2n"></a>持诵者面东。<a id="a-2o"></a>座用蚁子所运之土恒河岸上土。<a id="a-2p"></a>复用白檀恭俱摩龙脑等香合和为泥。<a id="a-2q"></a>于彼[巾*(穴/登)]前作一孔雀。<a id="a-2r"></a>于净地生者长吉祥草。<a id="a-2s"></a>于彼[巾*(穴/登)]前作如车轮形。<a id="a-2t"></a>令持诵者右手执其轮左手执孔雀。<a id="a-2u"></a>于白月十五日夜。<a id="a-2v"></a>[巾*(穴/登)]前作大供养烧龙脑香。<a id="a-2w"></a>至天明日出时。<a id="a-2x"></a>彼泥孔雀变成大孔雀王。<a id="a-2y"></a>轮亦出光。<a id="a-2z"></a>持诵者现作天身。<a id="a-30"></a>身有光明如日初出。<a id="a-31"></a>着最上衣庄严于身。<a id="a-32"></a>即时顶礼诸佛菩萨。<a id="a-33"></a>旋绕[巾*(穴/登)]像已即自收[巾*(穴/登)]。<a id="a-34"></a>经须臾之间乘彼孔雀过于梵天。<a id="a-35"></a>有无数百千那由他俱胝天人为其眷属。<a id="a-36"></a>自作天轮王寿命六十中劫。<a id="a-37"></a>随意自在富贵具足无能胜者。<a id="a-38"></a>亲见圣妙吉祥为善知识。<a id="a-39"></a>此人不久当得成佛。</p>
  <p id="a3A">复有成就法。<a id="a-3B"></a>如是所乐拄杖净瓶。<a id="a-3C"></a>齿刷络腋雄黄眼药。<a id="a-3D"></a>刀剑弓箭钺斧种种器仗等。<a id="a-3E"></a>或二足四足驼骡象马师子龙虎等。<a id="a-3F"></a>或飞禽之类孔雀白鹤鸾凤等禽。<a id="a-3G"></a>用白蚁所运之土。<a id="a-3H"></a>或河岸土及诸妙香。<a id="a-3I"></a>合和为泥。<a id="a-3J"></a>如前器仗生类。<a id="a-3K"></a>随意所乐以泥作之。<a id="a-3L"></a>或坐具卧具伞盖头冠。<a id="a-3M"></a>一切庄严之具亦随意作之。<a id="a-3N"></a>或是僧家所用之物。<a id="a-3O"></a>数珠革屣衣钵锡杖剪刀针匙等物。<a id="a-3P"></a>若是锡杖刀斧等。<a id="a-3Q"></a>并用上好镔铁作之。<a id="a-3R"></a>其余之物用前香泥修制。<a id="a-3S"></a>修制既成复用五净之水洗过。<a id="a-3T"></a>然用阏伽水洒净。<a id="a-3U"></a>或一字真言或别真言诵八百遍。<a id="a-3V"></a>以为结净自作拥护。<a id="a-3W"></a>以次如前所说。<a id="a-3X"></a>于清净秘密之处。<a id="a-3Y"></a>面西安置第一[巾*(穴/登)]像。<a id="a-3Z"></a>持诵者面东坐于彼像前。<a id="a-3a"></a>献大供养烧龙脑香等。<a id="a-3b"></a>于十五日夜执持所造物像。<a id="a-3c"></a>志心诵前根本真言。<a id="a-3d"></a>至于天明日出之时。<a id="a-3e"></a>[巾*(穴/登)]出大光。<a id="a-3f"></a>所有前香泥象马及彼鸾凤。<a id="a-3g"></a>乘之即可腾空自在。<a id="a-3h"></a>若刀剑器仗乃至数珠革屣等执之亦然。<a id="a-3i"></a>身如日出放大光明。<a id="a-3j"></a>作天轮王为一切天主。<a id="a-3k"></a>寿一大劫。<a id="a-3l"></a>有无数百千那由他俱胝天人为其眷属。<a id="a-3m"></a>居最上摩尼宝殿。<a id="a-3n"></a>前所乘象马等类。<a id="a-3o"></a>恒自随身具大势力。<a id="a-3p"></a>自己真言常得成就。<a id="a-3q"></a>他所咒法亦能破之。<a id="a-3r"></a>于自诵者作大拥护。<a id="a-3s"></a>令彼阿阇梨有大势力。<a id="a-3t"></a>具大精进成广大身。<a id="a-3u"></a>得圣妙吉祥赞言善哉。<a id="a-3v"></a>以手摩顶为善知识。<a id="a-3w"></a>乃至当得坐菩提道场成就佛身。<a id="a-3x"></a>得一切众生尊重供养。<a id="a-3y"></a>令诸有情到真实际获不退位。<a id="a-3z"></a>是故我今略说最上成就法行。<a id="a-40"></a>于最上寂静之地。<a id="a-41"></a>建置最上第一[巾*(穴/登)]像。<a id="a-42"></a>作大最上殊胜供养行。<a id="a-43"></a>大最上真言事业。<a id="a-44"></a>所以持诵者乘空自在。<a id="a-45"></a>得天轮王大菩萨位。<a id="a-46"></a>具五神通住千佛刹。<a id="a-47"></a>于圣妙吉祥前。<a id="a-48"></a>成就一切智智。<a id="a-49"></a>复能布大法云降甘露法雨。<a id="a-4A"></a>普润世间利乐有情。<a id="a-4B"></a>以最上成就法力。<a id="a-4C"></a>而能现作诸佛菩萨缘觉声闻一切贤圣。<a id="a-4D"></a>如是殊胜一切所欲。<a id="a-4E"></a>吉祥之事皆得成就。</p>
  <p data-pb></p>
  <h2 id="a4F">第四净行观想护摩成就法品第十一之一</h2>
  <p id="a4G">尔时世尊释迦牟尼佛。<a id="a-4H"></a>观察净光天中大会之众。<a id="a-4I"></a>根机成熟纯善相应。<a id="a-4J"></a>告妙吉祥童子言。<a id="a-4K"></a>我为汝等欲说中品[巾*(穴/登)]像仪则之事。<a id="a-4L"></a>有中品事业中品成就法。<a id="a-4M"></a>善哉汝等谛听善思念之。</p>
  <p id="a4N">尔时妙吉祥童子。<a id="a-4O"></a>白佛言世尊。<a id="a-4P"></a>如来为一切世间天人师。<a id="a-4Q"></a>利乐有情救拔群品。<a id="a-4R"></a>唯愿世尊悲愍我等及末世众生。<a id="a-4S"></a>今所有法略为宣说。</p>
  <p id="a4T">世尊告妙吉祥。<a id="a-4U"></a>汝今谛听。<a id="a-4V"></a>若有持诵阿阇梨。<a id="a-4W"></a>若能修诸梵行持戒清净。<a id="a-4X"></a>身心柔软悲愍有情。<a id="a-4Y"></a>若安居处于此一切真言成就法。<a id="a-4Z"></a>作其观想持诵护摩。<a id="a-4a"></a>决定不虚皆得成就。<a id="a-4b"></a>如仪轨王所说。<a id="a-4c"></a>若曼拏罗阿阇梨摄受弟子。<a id="a-4d"></a>令入曼拏罗与彼灌顶。<a id="a-4e"></a>所受弟子依法进修。<a id="a-4f"></a>恒入三昧身心平等。<a id="a-4g"></a>智慧明达所言诚谛。<a id="a-4h"></a>离诸妄念勇猛不退。<a id="a-4i"></a>恭敬孝顺不老不少。<a id="a-4j"></a>于诸利养而无爱着。<a id="a-4k"></a>于自戒行亦无缺犯。<a id="a-4l"></a>悲愍有情一切平等。<a id="a-4m"></a>如是之者于此真言密行。<a id="a-4n"></a>先作精熟而后求法。<a id="a-4o"></a>又此阿阇梨于妙吉祥曼拏罗真言密行。<a id="a-4p"></a>深入无碍得大总持。<a id="a-4q"></a>善能分别三密妙行。<a id="a-4r"></a>于法界性无畏无著。<a id="a-4s"></a>人相具足生贵族家。<a id="a-4t"></a>勇猛精进善疗众病断贪嗔痴。<a id="a-4u"></a>有如是德是名曼拏罗阿阇梨。<a id="a-4v"></a>与彼为师其行无等。<a id="a-4w"></a>若彼弟子夫欲求法。<a id="a-4x"></a>于妙吉祥童子仪轨三昧。<a id="a-4y"></a>深怀爱乐发恭敬心。<a id="a-4z"></a>五体投地诚心告白。<a id="a-50"></a>我今愿乐求受灌顶。<a id="a-51"></a>唯愿阇梨慈悲摄受。<a id="a-52"></a>阿阇梨观彼弟子。<a id="a-53"></a>威仪梵行戒品身心。<a id="a-54"></a>得如前说者即时摄受。<a id="a-55"></a>依法轨仪试验彼等。<a id="a-56"></a>与彼灌顶教授真言。<a id="a-57"></a>令入三昧学秘密印。<a id="a-58"></a>如斯坚固信乐不退。<a id="a-59"></a>即为解脱一切真言成就仪轨。<a id="a-5A"></a>若非此人于此仪轨不得为说。<a id="a-5B"></a>若彼弟子得阿阇梨欢喜。<a id="a-5C"></a>随自力缘如法供养。<a id="a-5D"></a>时阿阇梨教授养育如同父子。<a id="a-5E"></a>所业既就。<a id="a-5F"></a>复令随处建置道场。<a id="a-5G"></a>所有仪轨如前所说。<a id="a-5H"></a>拣好坛地无诸杂秽瓦砾骸骨。<a id="a-5I"></a>清净之处。<a id="a-5J"></a>安置[巾*(穴/登)]像召请贤圣。<a id="a-5K"></a>以香花灯烛种种供养。<a id="a-5L"></a>献阏伽水献座及发遣。<a id="a-5M"></a>一日三时洗浴着新净衣。<a id="a-5N"></a>持诵等日日如是。<a id="a-5O"></a>复次阿阇梨精进持戒。<a id="a-5P"></a>审谛思惟微妙法界。<a id="a-5Q"></a>深厌世间远离幻法。<a id="a-5R"></a>于诸真言通达无二。<a id="a-5S"></a>成就甚深最上法行。<a id="a-5T"></a>自作拥护如佛所说。<a id="a-5U"></a>此真言王若人依行必获圣道。<a id="a-5V"></a>又持诵者善能分别三世业报。<a id="a-5W"></a>于微细罪生广大怖。<a id="a-5X"></a>所有世间咒法诸佛真言。<a id="a-5Y"></a>金刚部族莲华部族。<a id="a-5Z"></a>如是法教不惮辛勤。<a id="a-5a"></a>勇猛修习学令成就。<a id="a-5b"></a>如得成就于寂静处。<a id="a-5c"></a>如理思惟志心持诵。<a id="a-5d"></a>利益有情植众德本。<a id="a-5e"></a>有如是行德而可为师。<a id="a-5f"></a>若有学者书写受持真言法行。<a id="a-5g"></a>作曼拏罗求受灌顶。<a id="a-5h"></a>如得成就利益无尽。<a id="a-5i"></a>复自随其缘力供养于师。<a id="a-5j"></a>以饮食衣服卧具汤药。<a id="a-5k"></a>香花灯果恭敬供养。<a id="a-5l"></a>如供诸佛而无有异。<a id="a-5m"></a>于四威仪无令缺犯。<a id="a-5n"></a>保重于师如保己命。<a id="a-5o"></a>所学成就长寿无病。<a id="a-5p"></a>一切所愿皆得满足。<a id="a-5q"></a>若彼弟子尊重事师得师欢喜。<a id="a-5r"></a>所有过去现在诸佛世尊声闻缘觉。<a id="a-5s"></a>及诸菩萨一切天人皆生欢喜。<a id="a-5t"></a>若师有德无德有梵行无梵行不得毁谤。<a id="a-5u"></a>又师自道法。<a id="a-5v"></a>如法解说无复吝惜。<a id="a-5w"></a>令彼修学长养法眼。<a id="a-5x"></a>使一切众生归依有处。<a id="a-5y"></a>如是弟子依阿阇梨。<a id="a-5z"></a>得入诸佛秘密法藏。<a id="a-60"></a>如是阿阇梨依彼弟子。<a id="a-61"></a>传通圣法令下善种。<a id="a-62"></a>是故师资相应成就。<a id="a-63"></a>佛法不断三宝相续。<a id="a-64"></a>若无弟子付受法教。<a id="a-65"></a>恒行慈愍贫苦众生。<a id="a-66"></a>与彼宣说入圣法财。<a id="a-67"></a>大乘仪轨真言法教。<a id="a-68"></a>上中下品修行要道。<a id="a-69"></a>最上希有难得之法。<a id="a-6A"></a>渐次诱引令得修习。<a id="a-6B"></a>熏生智种而得通达。<a id="a-6C"></a>最上法行依教奉行。<a id="a-6D"></a>随处还修曼拏罗法。<a id="a-6E"></a>如前仪说拣择胜地。<a id="a-6F"></a>于恒河岸信度河岸。<a id="a-6G"></a>或大海或大野或高山。<a id="a-6H"></a>或近山或深山。<a id="a-6I"></a>或树下或林中或中国聚落。<a id="a-6J"></a>如是殊胜清净之处。<a id="a-6K"></a>志诚持诵心离散乱。<a id="a-6L"></a>随缘乞食。<a id="a-6M"></a>食已默然冥心密诵。<a id="a-6N"></a>降魔息灾无不成就。<a id="a-6O"></a>若复为人所为之者。<a id="a-6P"></a>亦须信重爱乐忍辱柔和。<a id="a-6Q"></a>诸根无缺人相具足。<a id="a-6R"></a>一切法事次第教授。<a id="a-6S"></a>令彼早起于大河中取彼河水。<a id="a-6T"></a>滤过无虫用自洗浴令身无垢。<a id="a-6U"></a>复用粖香志意加持。<a id="a-6V"></a>然用涂身即令入坛。<a id="a-6W"></a>彼阿阇梨亦自洗浴于河岸坐。<a id="a-6X"></a>复用净土洗手二十一遍。<a id="a-6Y"></a>然后刷牙整顿衣服。<a id="a-6Z"></a>于其佛前头面作礼。<a id="a-6a"></a>以香花饮食种种供养种种赞叹。<a id="a-6b"></a>重用香花献阏伽水。<a id="a-6c"></a>献已礼敬复自白言。<a id="a-6d"></a>某甲弟子无始流浪罪业无边。<a id="a-6e"></a>身口七支其过不一。<a id="a-6f"></a>今对佛前志诚发露愿罪消灭。<a id="a-6g"></a>如是忏悔复从坐起。<a id="a-6h"></a>于彼[巾*(穴/登)]前坐吉祥草座。<a id="a-6i"></a>手执数珠一心持诵。<a id="a-6j"></a>所诵真言。<a id="a-6k"></a>须是依师传受。<a id="a-6l"></a>文言决定即许持诵。<a id="a-6m"></a>若非传受若句义差错。<a id="a-6n"></a>及别真言不得持诵。<a id="a-6o"></a>恐不成就。<a id="a-6p"></a>又此坛法有上中下。<a id="a-6q"></a>今唯说中品法事诵课仪轨。<a id="a-6r"></a>真言梵韵皆作中品。<a id="a-6s"></a>又所发音韵亦不得高亦不得低。<a id="a-6t"></a>声调和雅文句分明。<a id="a-6u"></a>此为中等[巾*(穴/登)]像亦然。<a id="a-6v"></a>过去诸佛同所宣说。<a id="a-6w"></a>又每诵真言勿令异人听闻。<a id="a-6x"></a>恐彼疑惑返成坠堕。<a id="a-6y"></a>须于寂静之处结界安居志心持诵。<a id="a-6z"></a>若持诵时于夜第四分或半夜时。<a id="a-70"></a>趺坐持诵至早晨日出。<a id="a-71"></a>以次中午献阏伽水发遣贤圣。<a id="a-72"></a>其事讫已。<a id="a-73"></a>宣扬义理解说法句。<a id="a-74"></a>以次读诵经典。<a id="a-75"></a>读十地经般若波罗蜜经等。<a id="a-76"></a>如是读诵恭敬供养投地作礼。<a id="a-77"></a>复诵根本真言。<a id="a-78"></a>调伏诸根专心佛道。<a id="a-79"></a>即得成就最上之法。<a id="a-7A"></a>复次阿阇梨若入聚落求化食时。<a id="a-7B"></a>默然净行密诵法句。<a id="a-7C"></a>顾瞻道路无虫之地而得行之。<a id="a-7D"></a>所乞之舍人有道心。<a id="a-7E"></a>正见重佛即得乞食。<a id="a-7F"></a>若无道心邪见颠倒。<a id="a-7G"></a>非因计因不得往彼。<a id="a-7H"></a>恐生疑谤坠堕彼等。<a id="a-7I"></a>又于聚落若见美妙色声等境。<a id="a-7J"></a>不得贪着妄生适悦。<a id="a-7K"></a>如入军阵勇猛无畏破彼强敌。<a id="a-7L"></a>如遇冤家深怀嫌厌。<a id="a-7M"></a>若见女人想观不净。<a id="a-7N"></a>臭恶脓血蛆虫烂坏如尸陀林。<a id="a-7O"></a>种种枯骸深生厌离。<a id="a-7P"></a>若彼愚盲生颠倒见。<a id="a-7Q"></a>若处执乐非净计净。<a id="a-7R"></a>于彼女色耽着不舍。<a id="a-7S"></a>业绳缠缚堕六趣中。<a id="a-7T"></a>轮回往来无有穷尽。<a id="a-7U"></a>生死相续苦恼不断。<a id="a-7V"></a>譬如有人执索秋千。<a id="a-7W"></a>往复高低绳不离手。<a id="a-7X"></a>业绳亦尔。<a id="a-7Y"></a>六趣升沉业不离身。<a id="a-7Z"></a>如轮给水如蚁循环而无穷尽。<a id="a-7a"></a>佛说女人为苦根本。<a id="a-7b"></a>由是诸苦相续而生。<a id="a-7c"></a>是故行人宜心远离。<a id="a-7d"></a>若阿阇梨如为女人喻若得病。<a id="a-7e"></a>无其增益所求不成。<a id="a-7f"></a>上品中品乃至下品成就之法。<a id="a-7g"></a>皆不成就为破戒罪。<a id="a-7h"></a>诸佛菩萨而无护念。<a id="a-7i"></a>一切真言都无胜力。<a id="a-7j"></a>人天福报少分快乐亦不可有。<a id="a-7k"></a>何况真言最上之法。<a id="a-7l"></a>又若亲近女人。<a id="a-7m"></a>于未来世欲求菩提涅槃永不成就。<a id="a-7n"></a>何以故女色坏人障圣道故。<a id="a-7o"></a>譬如有人截多罗树头。<a id="a-7p"></a>于其截处芽永不生。<a id="a-7q"></a>智种亦然。<a id="a-7r"></a>女刀截故善芽不发。<a id="a-7s"></a>是故女人过失既深切要远离。<a id="a-7t"></a>若彼智者心不邪乱离妄清净。<a id="a-7u"></a>观彼女色如空中花如水中月。<a id="a-7v"></a>不贪不着无得无舍。<a id="a-7w"></a>于曼拏罗成最上法。<a id="a-7x"></a>是名曼拏罗阿阇梨清净乞食之行。</p>
 </body>
</html>