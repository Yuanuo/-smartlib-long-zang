<!doctype html>
<html id="z3IBUpykP" data-ver="440">
 <head>
  <meta charset="utf-8">
  <meta author="天息灾">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">大方广菩萨藏文殊师利根本仪轨经卷第八</h1>
  <h2 id="a2">第四[巾*(穴/登)]像仪则品第七</h2>
  <p id="a3">尔时妙吉祥童子。<a id="a-4"></a>即从坐起绕佛三匝。<a id="a-5"></a>顶礼佛足而白佛言。<a id="a-6"></a>善哉善哉如来应供正等正觉。<a id="a-7"></a>为利益世间一切众生。<a id="a-8"></a>善能说此正法真言一切明义。<a id="a-9"></a>令诸有情依此道法方便修习。<a id="a-A"></a>成就一切菩萨真言行。<a id="a-B"></a>当得最上菩提涅槃。<a id="a-C"></a>今此真言甚深秘密。<a id="a-D"></a>拔济世间利益广大。<a id="a-E"></a>若佛灭后恶世之中。<a id="a-F"></a>一切声闻缘觉菩萨圣贤普皆隐没。<a id="a-G"></a>是时众生懈怠放逸。<a id="a-H"></a>不信经法亲近恶友。<a id="a-I"></a>虚妄奸诈邪见颠倒。<a id="a-J"></a>若闻此法惊怖疑惑。<a id="a-K"></a>此人命终入阿鼻狱。<a id="a-L"></a>流浪生死永不解脱。<a id="a-M"></a>唯愿世尊慈悲怜愍。<a id="a-N"></a>方便解说真言相应[巾*(穴/登)]像仪则。<a id="a-O"></a>令诸众生降伏其心到无畏地。</p>
  <p id="aP">尔时释迦如来。<a id="a-Q"></a>告妙吉祥童子言。<a id="a-R"></a>善哉善哉妙吉祥。<a id="a-S"></a>汝能为于末世众生。<a id="a-T"></a>问于如来最上秘密真言行义成就[巾*(穴/登)]像要妙仪则。<a id="a-U"></a>汝等谛听当为汝说。<a id="a-V"></a>我有六字真言名微妙心。<a id="a-W"></a>是一切真言最上秘密大义藏。<a id="a-X"></a>汝等信受无复疑惑。<a id="a-Y"></a>若彼众生成就此法降伏其心。<a id="a-Z"></a>决定成就佛果菩提。<a id="a-a"></a>过去七十六俱胝佛同所宣说。<a id="a-b"></a>我今为汝及末世众生略而说之。</p>
  <p id="ac">唵(引)嚩(引)[吉*也](切身)替(引)惹药。</p>
  <p id="ad">唵(引)嚩(引)[吉*也](切身)世(引)诜(引)娑嚩(二合入)</p>
  <p id="ae">唵(引)嚩(引)[吉*也](切身)欠惹药。</p>
  <p id="af">唵(引)嚩(引)[吉*也](切身)儞瑟致(二合引)药。</p>
  <p id="ag">唵(引)嚩(引)[吉*也](切身)捺摩诺。</p>
  <p id="ah">唵(引)嚩(引)[吉*也](切身)摩曩索。</p>
  <p id="ai">尔时世尊说此真言已。<a id="a-j"></a>告妙吉祥言。<a id="a-k"></a>此六道六字微妙心真言。<a id="a-l"></a>具足大力大精进最上无等。<a id="a-m"></a>一切诸佛同所宣说最胜殊妙。<a id="a-n"></a>若此真言流布世间。<a id="a-o"></a>利乐众生如佛住世而无有异。<a id="a-p"></a>又此法教有上中下。<a id="a-q"></a>今微妙心最上第一。<a id="a-r"></a>开菩提道入如来族。<a id="a-s"></a>成正觉乘得无上果。<a id="a-t"></a>若如来法教将欲灭时。<a id="a-u"></a>今此真言能为拥护令得久住。<a id="a-v"></a>若复有人依此轨仪志心持诵。<a id="a-w"></a>求于世间最上福德无不成就。<a id="a-x"></a>设复有人心未谛信。<a id="a-y"></a>于此坛仪试验建置。<a id="a-z"></a>所求之事亦得成就。<a id="a-10"></a>何况志诚依法持诵。</p>
  <p id="a11">尔时世尊说此[巾*(穴/登)]像仪则真言法教。<a id="a-12"></a>为未来世五浊众生。<a id="a-13"></a>短命贫穷懈怠痴愚。<a id="a-14"></a>不能精进修广大行。<a id="a-15"></a>随彼浅机而略说之。<a id="a-16"></a>先令修合白线或一两或半两。<a id="a-17"></a>以线织[巾*(穴/登)]。<a id="a-18"></a>[巾*(穴/登)]长一肘阔半肘。<a id="a-19"></a>下留少许线脚。<a id="a-1A"></a>或以绢帛为[巾*(穴/登)]亦得。<a id="a-1B"></a>如要[巾*(穴/登)]大或长二肘四肘六肘八肘至十肘亦得。<a id="a-1C"></a>所有发毛等并须去之。<a id="a-1D"></a>洁净护持无令黠污。<a id="a-1E"></a>用白檀龙脑恭俱摩等香熏裛其[巾*(穴/登)]。<a id="a-1F"></a>然于净洁之地安置一清净器物。<a id="a-1G"></a>以[巾*(穴/登)]盛彼器中。<a id="a-1H"></a>然后用白檀恭俱摩龙脑等香。<a id="a-1I"></a>入无虫净水之内相和。<a id="a-1J"></a>洒裛线[巾*(穴/登)]。<a id="a-1K"></a>依法安置三日作其拥护。<a id="a-1L"></a>阿阇梨志心清净。<a id="a-1M"></a>于白月十五日向[巾*(穴/登)]前。<a id="a-1N"></a>面东坐吉祥草座。<a id="a-1O"></a>诵此真言八千遍。</p>
  <p id="a1P">怛儞也(二合)他(引)唵(引)呬(引)呬(引)婆誐鑁嚩护噜钵驮啰尾儞也(二合)作刍诜(引)阿嚩路(引)迦野阿嚩路(引)迦野[牟*含](引)三摩野摩努娑摩(二合)俱摩(引)啰噜波驮哩尼摩贺(引)冒地萨怛嚩(二合)紧进啰(引)野细吽颇吒颇吒。</p>
  <p id="a1Q">阿阇梨持此真言足已。<a id="a-1R"></a>只于[巾*(穴/登)]边眠睡。<a id="a-1S"></a>如梦中见好祥端。<a id="a-1T"></a>[巾*(穴/登)]法必成堪令画像。<a id="a-1U"></a>如所梦不祥[巾*(穴/登)]法未成。<a id="a-1V"></a>复于器中取出[巾*(穴/登)]身而令阴干。<a id="a-1W"></a>其[巾*(穴/登)]干已别用圆满洁净之器。<a id="a-1X"></a>盛[巾*(穴/登)]在中。<a id="a-1Y"></a>于清净之地秘密之处依法安置。<a id="a-1Z"></a>令持诵者复念六字微妙心真言一洛叉。<a id="a-1a"></a>作其拥护。<a id="a-1b"></a>彼[巾*(穴/登)]决定成就。<a id="a-1c"></a>满三日后取出[巾*(穴/登)]身。<a id="a-1d"></a>就三长月令画此[巾*(穴/登)]。<a id="a-1e"></a>若欲别月修建之时。<a id="a-1f"></a>须就白月吉日。<a id="a-1g"></a>复得吉星曜直日仍至夜半子时。<a id="a-1h"></a>令彼画人持受戒品。<a id="a-1i"></a>至于天明就清净之地烧龙脑香。<a id="a-1j"></a>然令画[巾*(穴/登)]先画圣妙吉祥童子。<a id="a-1k"></a>作小童子相头有五髻。<a id="a-1l"></a>金色严身体着青衣。<a id="a-1m"></a>复以青仙衣披挂身上。<a id="a-1n"></a>于师子座上半跏趺坐。<a id="a-1o"></a>右足踏于宝座。<a id="a-1p"></a>宝座之下复有白莲华。<a id="a-1q"></a>作说法相上下端严诸相圆满。<a id="a-1r"></a>面戴喜怒之相。<a id="a-1s"></a>观视持诵之者。<a id="a-1t"></a>右边圣普贤坐白莲华。<a id="a-1u"></a>诸相具足一切庄严。<a id="a-1v"></a>身紫缘色着于青衣。<a id="a-1w"></a>真珠璎珞以为络腋。<a id="a-1x"></a>左手执如意宝珠右手执白拂。<a id="a-1y"></a>妙吉祥左边画圣观自在。<a id="a-1z"></a>亦坐白莲身如中秋月色。<a id="a-20"></a>诸相具足一切庄严亦着青衣。<a id="a-21"></a>还以真珠璎珞以为络腋。<a id="a-22"></a>左手执白莲华右手执金柄拂。<a id="a-23"></a>面戴喜相瞻仰于妙吉祥。<a id="a-24"></a>又此所坐白莲从池水生。<a id="a-25"></a>于一茎干有三枝莲华。<a id="a-26"></a>中枝白莲华坐妙吉祥。<a id="a-27"></a>两边白莲华右坐普贤左坐观自在。<a id="a-28"></a>其莲华茎作大绿宝色。<a id="a-29"></a>于大无热恼池出二大龙王。<a id="a-2A"></a>一名难陀二名跋难陀。<a id="a-2B"></a>身作白色一切庄严。<a id="a-2C"></a>各于头上戴七龙头。<a id="a-2D"></a>上半如人相下半如蛇形。<a id="a-2E"></a>于此池中捧白莲华茎。<a id="a-2F"></a>举头瞻视妙吉祥菩萨。<a id="a-2G"></a>其池之内无数莲华。<a id="a-2H"></a>或开未开而用庄严。<a id="a-2I"></a>又于圣妙吉祥右边。<a id="a-2J"></a>近[巾*(穴/登)]角画持诵者。<a id="a-2K"></a>如彼相仪画之。<a id="a-2L"></a>右膝着地手执香炉瞻仰道场会。<a id="a-2M"></a>又于圣妙吉祥上近[巾*(穴/登)]二角画二天子乘云空中。<a id="a-2N"></a>往来飞行作雨花相雨下殊妙之花遍于[巾*(穴/登)]上。<a id="a-2O"></a>种种开敷如前仪则。<a id="a-2P"></a>所有圣妙吉祥普贤观自在及彼执持之物。<a id="a-2Q"></a>兼持诵阿阇梨并须依法周足画之。<a id="a-2R"></a>如不依法阙少一事。<a id="a-2S"></a>坛法不成所求无就。<a id="a-2T"></a>若人无力或可随缘建置其法不定。<a id="a-2U"></a>如所得造[巾*(穴/登)]匹帛。<a id="a-2V"></a>或一尺或一肘或半肘亦得为[巾*(穴/登)]。<a id="a-2W"></a>画人或信法或不信法。<a id="a-2X"></a>或持戒或不持戒。<a id="a-2Y"></a>或净或不净亦可得画。<a id="a-2Z"></a>若彼持诵者或自或他。<a id="a-2a"></a>须信重佛法持戒清净发菩提心。<a id="a-2b"></a>如是彼人于真言行必得成就。<a id="a-2c"></a>若人于外道邪论及彼小乘而不乐着。<a id="a-2d"></a>于此大乘信乐修习。<a id="a-2e"></a>必得成于无上佛道。<a id="a-2f"></a>若于白法而不信者。<a id="a-2g"></a>于菩提种终无出生之用。<a id="a-2h"></a>譬如焦谷永绝其芽。<a id="a-2i"></a>若人信受依法持诵。<a id="a-2j"></a>所有世间出世间一切真言。<a id="a-2k"></a>及诸贤圣无不成就。<a id="a-2l"></a>我今所说上中下品。<a id="a-2m"></a>及彼小[巾*(穴/登)]法则之事。<a id="a-2n"></a>一切所求皆得成就。</p>
  <p data-pb></p>
  <h2 id="a2o">第一成就最上法品第八</h2>
  <p id="a2p">尔时世尊释迦牟尼佛。<a id="a-2q"></a>告妙吉祥童子言。<a id="a-2r"></a>我为众生说此广大殊胜[巾*(穴/登)]像法则。<a id="a-2s"></a>能令少善众生成就广大功德。<a id="a-2t"></a>今欲为汝分别较量福德业报。<a id="a-2u"></a>汝今谛听善思念之。</p>
  <p id="a2v">尔时妙吉祥童子白佛言世尊。<a id="a-2w"></a>善哉善哉今为我等。<a id="a-2x"></a>分别较量真言法行所得功德。<a id="a-2y"></a>唯愿世尊慈悲怜愍方便解说。</p>
  <p id="a2z">尔时释迦如来。<a id="a-30"></a>于其面门放大光明。<a id="a-31"></a>其光四色青黄赤白。<a id="a-32"></a>普照大众复照三千大千世界。<a id="a-33"></a>一切魔王失大威力。<a id="a-34"></a>所有摩尼珠宝一切宿曜日月光明。<a id="a-35"></a>皆所映蔽而无照烛。<a id="a-36"></a>于是佛光却入面门。</p>
  <p id="a37">尔时金刚手菩萨摩诃萨在大众中。<a id="a-38"></a>即从坐起头面礼足。<a id="a-39"></a>白佛言世尊。<a id="a-3A"></a>以何因缘放大光明。<a id="a-3B"></a>普照三千一切世界。<a id="a-3C"></a>必有因缘愿佛为说。</p>
  <p id="a3D">世尊告言金刚手。<a id="a-3E"></a>如是如是。<a id="a-3F"></a>如来现瑞必有所因。<a id="a-3G"></a>今为汝等说此妙吉祥根本仪轨真言经王。<a id="a-3H"></a>令彼有情所作所求皆得成就。<a id="a-3I"></a>一切平等令入法行。<a id="a-3J"></a>若有信敬受持读诵书写礼拜。<a id="a-3K"></a>以龙脑香涂香及烧香。<a id="a-3L"></a>花鬘伞盖幢幡。<a id="a-3M"></a>伎乐螺钹妙音。<a id="a-3N"></a>如是随缘供养。<a id="a-3O"></a>发回向心欲求大福。<a id="a-3P"></a>或闻法教依法奉行。<a id="a-3Q"></a>或随喜恭敬。<a id="a-3R"></a>我与彼人皆受阿耨多罗三藐三菩提记。<a id="a-3S"></a>如是放光而宣此事。<a id="a-3T"></a>若有先入三昧净持戒品受灌顶者。<a id="a-3U"></a>于此仪轨王根本心真言外心真言。<a id="a-3V"></a>或别真言及一字真言。<a id="a-3W"></a>却旷野处以水果子及药等根叶。<a id="a-3X"></a>用充斋食洁净身心。<a id="a-3Y"></a>随意诵前真言三十洛叉。<a id="a-3Z"></a>复上山峰上。<a id="a-3a"></a>面西安置前第四[巾*(穴/登)]像。<a id="a-3b"></a>阿阇梨面东坐吉祥草座。<a id="a-3c"></a>用白檀恭俱摩香水。<a id="a-3d"></a>浸白莲华一洛叉。<a id="a-3e"></a>向[巾*(穴/登)]前献释迦牟尼佛及诸佛菩萨缘觉声闻一切贤圣。<a id="a-3f"></a>又以龙脑香诸杂名花。<a id="a-3g"></a>随缘供献天龙神等。<a id="a-3h"></a>于[巾*(穴/登)]前作护摩炉如莲华相。<a id="a-3i"></a>就三长月十五日夜半子时。<a id="a-3j"></a>用白檀为柴烧火。<a id="a-3k"></a>复用恭俱摩龙脑。<a id="a-3l"></a>和合作团数可八千。<a id="a-3m"></a>用作护摩而为拥护。<a id="a-3n"></a>时释迦牟尼佛遍身出光犹如火聚。<a id="a-3o"></a>即时阿阇梨以恭俱摩白檀水。<a id="a-3p"></a>淹白莲华献阏伽水。<a id="a-3q"></a>速绕[巾*(穴/登)]三匝。<a id="a-3r"></a>即顶礼一切诸佛菩萨声闻缘觉。<a id="a-3s"></a>既顶礼已即收[巾*(穴/登)]受持。<a id="a-3t"></a>不久之间速得神通。<a id="a-3u"></a>经一弹指顷过梵天界到开花佛刹。<a id="a-3v"></a>得见开花王如来及无数百千菩萨供养恭敬。<a id="a-3w"></a>于妙吉祥前亲得听法。<a id="a-3x"></a>住彼佛会寿命一劫。<a id="a-3y"></a>所持[巾*(穴/登)]像亦在彼处。<a id="a-3z"></a>诸佛菩萨恒为护念。<a id="a-40"></a>诸佛法藏皆悉通达。<a id="a-41"></a>复得无量神通大力。<a id="a-42"></a>入千佛刹遍现千身。<a id="a-43"></a>与妙吉祥而为善知识。<a id="a-44"></a>此人决定成无上觉。</p>
  <p data-pb></p>
  <h2 id="a45">第二成就最上法品第九</h2>
  <p id="a46">尔时一切大众安详而坐。<a id="a-47"></a>世尊释迦牟尼佛于大众中。<a id="a-48"></a>告彼天众言汝等谛听。<a id="a-49"></a>圣妙吉祥童子所行结坛真言成就法。<a id="a-4A"></a>若有持诵之者能作拥护。<a id="a-4B"></a>今最上秘密微妙心大明王真言一切佛说。<a id="a-4C"></a>若诵比明如诵一切真言。<a id="a-4D"></a>汝等天众不得违犯此明王真言。<a id="a-4E"></a>若依法持诵请召降伏。<a id="a-4F"></a>假使圣妙吉祥尚不敢违。<a id="a-4G"></a>何况别诸菩萨。<a id="a-4H"></a>能破一切障难。<a id="a-4I"></a>亦能破一切世间出世间真言。<a id="a-4J"></a>今一字真言具大精进有大势力。<a id="a-4K"></a>唯一字真言于一切真言中。<a id="a-4L"></a>最上无畏而得第一。<a id="a-4M"></a>天众问言今此真言。<a id="a-4N"></a>云何名为一字复有何力。<a id="a-4O"></a>世尊说言今此一字。<a id="a-4P"></a>能具一切义能作一切事。<a id="a-4Q"></a>能断一切咒能破一切罪业。<a id="a-4R"></a>亦能圆满一切真言。<a id="a-4S"></a>于一切世间出世间真言中而为最上。<a id="a-4T"></a>为一切如来心。<a id="a-4U"></a>圆满一切愿。<a id="a-4V"></a>更无能胜此真言者。</p>
  <p id="a4W">唵(引)瑟致陵(三合)</p>
  <p id="a4X">此为圣者最上秘密。<a id="a-4Y"></a>能作一切事。<a id="a-4Z"></a>名为一字明王不得违犯。<a id="a-4a"></a>能藏护众生身。<a id="a-4b"></a>令一切部多不能得见无能得便。<a id="a-4c"></a>为一切佛之吉祥。<a id="a-4d"></a>能成就一切真言。<a id="a-4e"></a>能作一切世间师。<a id="a-4f"></a>能作一切自在心。<a id="a-4g"></a>能悲愍一切有情。<a id="a-4h"></a>能破坏一切障难。<a id="a-4i"></a>如意所作皆得成就。<a id="a-4j"></a>一切真言先所未念。<a id="a-4k"></a>亦得精熟而不忘失。<a id="a-4l"></a>自着衣服诵此真言。<a id="a-4m"></a>衣上加持见者爱敬。<a id="a-4n"></a>加持齿木刷牙无患。<a id="a-4o"></a>白迦啰尾啰木加持七遍。<a id="a-4p"></a>若用刷齿所欲之者不求自得。<a id="a-4q"></a>如有眼病用其盐粖加持七遍。<a id="a-4r"></a>然将点眼速得除差。</p>
  <p id="a4s">若患耳病用象粪内所生菌子。<a id="a-4t"></a>及吉没迦树叶。<a id="a-4u"></a>用慢火烧。<a id="a-4v"></a>烧已去皮令温和更入盐粖。<a id="a-4w"></a>都共合和一处加持七遍。<a id="a-4x"></a>以药点耳刹那中即差。</p>
  <p id="a4y">若女人难产生者而受痛苦。<a id="a-4z"></a>用阿吒噜沙迦药根。<a id="a-50"></a>以无虫净水磨药涂于脐上。<a id="a-51"></a>自然生下母子俱安。</p>
  <p id="a52">若人伤刀箭恶疮。<a id="a-53"></a>用陈酥加持八遍。<a id="a-54"></a>吃此酥兼涂疮上彼疮立差。</p>
  <p id="a55">若患气病及泻痢。<a id="a-56"></a>青盐或红盐或别盐加持七遍。<a id="a-57"></a>然吃此盐彼病立差。</p>
  <p id="a58">若人患吐逆。<a id="a-59"></a>用么睹笼誐药根。<a id="a-5A"></a>以无虫净水磨。<a id="a-5B"></a>诵此真言加持。<a id="a-5C"></a>或加持一遍二遍俱得除差。</p>
  <p id="a5D">又女人难产用阿湿嚩巘驮药根。<a id="a-5E"></a>以黄牛酥煎已。<a id="a-5F"></a>复用黄牛乳同磨。<a id="a-5G"></a>加持二十五遍。<a id="a-5H"></a>女人月水后三日吃。<a id="a-5I"></a>不得邪染夫自亦然。<a id="a-5J"></a>若行邪染其药无力。<a id="a-5K"></a>若所生子于母腹内。<a id="a-5L"></a>或一年二年三年五年或多年不生。<a id="a-5M"></a>或被他人禁咒不生。<a id="a-5N"></a>或药法制伏不生。<a id="a-5O"></a>或自有病不生。<a id="a-5P"></a>或所患病进退不恒令不产生。<a id="a-5Q"></a>如是种种障碍生产不得。<a id="a-5R"></a>以加持力皆得产生俱获安乐。<a id="a-5S"></a>若是冤家作法障碍难生。<a id="a-5T"></a>用陈酥孔雀尾加持二十七遍。<a id="a-5U"></a>合和同研细研已。<a id="a-5V"></a>丸如诃子大。<a id="a-5W"></a>复用白乳糖酥加持二遍然后同吃。<a id="a-5X"></a>服食七日而得平善。<a id="a-5Y"></a>若患头疼。<a id="a-5Z"></a>用乌翅加持七遍。<a id="a-5a"></a>以翅拂患人头速得安乐。<a id="a-5b"></a>若男女孩子所患诸病。<a id="a-5c"></a>用阿囕谟根儞梨迦根。<a id="a-5d"></a>使乳汁同磨加持八百遍。<a id="a-5e"></a>然后服食即得安乐。</p>
  <p id="a5f">若有患隔四日疟病。<a id="a-5g"></a>或三日二日恒日如是恶病。<a id="a-5h"></a>用乳粥与酥同和加持八百遍。<a id="a-5i"></a>与吃即得安乐。<a id="a-5j"></a>若值捺吉儞鬼执者。<a id="a-5k"></a>自口念八百遍。<a id="a-5l"></a>观视病人即得安乐。<a id="a-5m"></a>若一切人所值恶鬼执者。<a id="a-5n"></a>所谓摩多啰布单曩吠多拏童子鬼等。<a id="a-5o"></a>加持自手八百遍。<a id="a-5p"></a>以自手摩患人顶即得安乐。<a id="a-5q"></a>若诵一遍自身得拥护。<a id="a-5r"></a>若诵两遍同行者得拥护。<a id="a-5s"></a>若诵三遍一家得拥护。<a id="a-5t"></a>诵四遍聚落得拥护。<a id="a-5u"></a>若诵五遍一州得拥护。<a id="a-5v"></a>如是若诵千遍一国得拥护如是皆能拥护。<a id="a-5w"></a>及彼调伏一切能作。<a id="a-5x"></a>若有忘失文句还得明记。<a id="a-5y"></a>今此真言虽具调伏逼害之力。<a id="a-5z"></a>佛不许作恐害情物。</p>
  <p id="a60">又复建坛之法。<a id="a-61"></a>于彼无人净处。<a id="a-62"></a>或近河岸海岸。<a id="a-63"></a>或恒河岸或别余江河之岸。<a id="a-64"></a>所有清净之处。<a id="a-65"></a>持诵者一日三时洗浴换衣。<a id="a-66"></a>默然乞食以菜果为食。<a id="a-67"></a>食已志心念真言三十洛叉。<a id="a-68"></a>如有祥瑞时即所求成就。<a id="a-69"></a>便于加持之处。<a id="a-6A"></a>安置第一[巾*(穴/登)]像排列供养。<a id="a-6B"></a>或用金器或银器或铜器或瓦器或磁器等。<a id="a-6C"></a>陈列香花而用供养。<a id="a-6D"></a>复令一洛叉人燃灯一洛叉。<a id="a-6E"></a>用都噜瑟(二合)香油盏内满盛。<a id="a-6F"></a>以白氎布等为其灯心。<a id="a-6G"></a>于彼像前普遍燃之。<a id="a-6H"></a>照曜一切相次之间。<a id="a-6I"></a>[巾*(穴/登)]出光焰犹如火聚。<a id="a-6J"></a>即时空中忽有鼓声。<a id="a-6K"></a>赞言善哉持诵阿阇梨。<a id="a-6L"></a>若闻此声速向[巾*(穴/登)]前。<a id="a-6M"></a>献阏伽水旋绕三匝。<a id="a-6N"></a>顶礼一切诸佛贤圣。<a id="a-6O"></a>即收捧[巾*(穴/登)]像而作受持。<a id="a-6P"></a>不久之间及然灯之人得大神通。<a id="a-6Q"></a>于虚空中有一洛叉一天宫来迎此人。<a id="a-6R"></a>复有诸天伎乐歌舞作唱天女赞叹。<a id="a-6S"></a>复得持明轮王与彼持诵之者受于灌顶。<a id="a-6T"></a>诸然灯者种种天衣而得严身。<a id="a-6U"></a>遍体光明喻如日出住一大劫。<a id="a-6V"></a>若阿阇梨为天轮王寿命延长。<a id="a-6W"></a>得诸同行及诸天人以为侍者。<a id="a-6X"></a>身体细妙下位难见。<a id="a-6Y"></a>于一切贤圣之中最上最尊。<a id="a-6Z"></a>天人爱敬于刹那中过于梵天。<a id="a-6a"></a>持一切物供养诸佛及众菩萨。<a id="a-6b"></a>天帝之德亦不可及。<a id="a-6c"></a>何况别诸天人。<a id="a-6d"></a>与圣妙吉祥为善知识。<a id="a-6e"></a>于未来世当得成佛。</p>
  <p id="a6f">复有成就之法。<a id="a-6g"></a>先须于大旷野寂静之地。<a id="a-6h"></a>离诸喧闹人物之类。<a id="a-6i"></a>复有莲华池。<a id="a-6j"></a>池畔须有山。<a id="a-6k"></a>于此山上所有妙吉祥仪轨经中一字真言。<a id="a-6l"></a>及诸佛菩萨所说真言。<a id="a-6m"></a>彼人随意受持作法者。<a id="a-6n"></a>食莲华根为斋。<a id="a-6o"></a>志心诵持真言三十六洛叉。<a id="a-6p"></a>课诵毕已。<a id="a-6q"></a>持执前仪轨所说第一[巾*(穴/登)]安置山上。<a id="a-6r"></a>用莲华白檀恭俱摩香水。<a id="a-6s"></a>浸佉祢啰木柴。<a id="a-6t"></a>先安置莲华三万六千茎于炉内。<a id="a-6u"></a>以所浸佉祢啰木同作护摩。<a id="a-6v"></a>若护摩毕已。<a id="a-6w"></a>世尊释迦牟尼佛像。<a id="a-6x"></a>于[巾*(穴/登)]中放光照持诵者。<a id="a-6y"></a>照已复入[巾*(穴/登)]内令持诵者得五神通。<a id="a-6z"></a>入菩萨地光净如日。<a id="a-70"></a>随意自在寿三十六劫。<a id="a-71"></a>复过三十六洛叉佛刹。<a id="a-72"></a>彼佛威力令得见三十六俱胝佛持彼教法。<a id="a-73"></a>于彼佛所而作供养。<a id="a-74"></a>与圣妙吉祥为善知识。<a id="a-75"></a>于未来世得无上菩提究竟涅槃。</p>
 </body>
</html>