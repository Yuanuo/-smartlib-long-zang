<!doctype html>
<html id="z3IBUq6kW" data-ver="486">
 <head>
  <meta charset="utf-8">
  <meta author="天息灾">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">大方广菩萨藏文殊师利根本仪轨经卷第十五</h1>
  <h2 id="a2">略说大轮一字品第十九</h2>
  <p id="a3">尔时世尊释迦牟尼佛。<a id="a-4"></a>复告诸宿曜天并诸眷属言。<a id="a-5"></a>汝等谛听。<a id="a-6"></a>此妙吉祥童子。<a id="a-7"></a>真言仪轨灌顶曼拏罗法护摩仪则。<a id="a-8"></a>汝等一切不得违犯。<a id="a-9"></a>彼持诵行人于最上仪轨求明成就者。<a id="a-A"></a>汝阴阳行步日辰星宿会遇之者。<a id="a-B"></a>汝等宿曜勿令无智诸恶等辈而为障碍。<a id="a-C"></a>当令佛法一切奉行。<a id="a-D"></a>汝诸天众为作拥护。<a id="a-E"></a>所有一切诸恶等辈。<a id="a-F"></a>当须降伏发遣勿使得便。<a id="a-G"></a>令诸行人依法而住。</p>
  <p id="aH">尔时世尊释迦牟尼佛。<a id="a-I"></a>入三摩地。<a id="a-J"></a>名为出生一切佛顶消除一切众生诸恶障难。<a id="a-K"></a>是时世尊释迦牟尼佛。<a id="a-L"></a>入三摩地已。<a id="a-M"></a>乃有十方世界一切如来。<a id="a-N"></a>集诣净光天上来集会已。<a id="a-O"></a>咸共观见世尊释迦牟尼佛在三摩地。<a id="a-P"></a>是时诸佛各各前诣世尊释迦牟尼佛所。<a id="a-Q"></a>同声赞请世尊不可思议大威德者。<a id="a-R"></a>以大无畏利益世间。<a id="a-S"></a>善说一切真言仪轨。<a id="a-T"></a>与诸如来所说无异。<a id="a-U"></a>世尊彼佛顶大轮一字明王。<a id="a-V"></a>具大精进有大力势最尊最上。<a id="a-W"></a>于末法时能于世间作大利益。<a id="a-X"></a>决定能破一切部多及恶星宿。<a id="a-Y"></a>乃至摩多啰等。<a id="a-Z"></a>起于恶心作障难者。<a id="a-a"></a>当宜宣说。<a id="a-b"></a>复为悲愍一切众生。<a id="a-c"></a>又复拥护持诵行人令得如愿。<a id="a-d"></a>彼佛顶大轮一字明王。<a id="a-e"></a>具大精进一切自在。<a id="a-f"></a>唯愿如来为利乐故。<a id="a-g"></a>说彼明王及与仪轨。<a id="a-h"></a>彼诸如来作是请已默然而住。</p>
  <p id="ai">是时佛会及三千大千世界。<a id="a-j"></a>佛神力故现大光明如大火聚。<a id="a-k"></a>于诸世间光所照处。<a id="a-l"></a>无一有情不快乐者。</p>
  <p id="am">尔时世尊释迦牟尼佛。<a id="a-n"></a>周遍观察。<a id="a-o"></a>告净光天所住一切天众。<a id="a-p"></a>并一切声闻辟支佛等。<a id="a-q"></a>及诸菩萨摩诃萨。<a id="a-r"></a>乃至在会诸如来言。<a id="a-s"></a>一切大众善听。<a id="a-t"></a>此佛顶大轮一字明王仪轨。<a id="a-u"></a>乃是一切如来无边威力无能胜最上大轮大明王。<a id="a-v"></a>我今当说。</p>
  <p id="aw">尔时佛言我三界大师。<a id="a-x"></a>于末法时能调难调一切天龙夜叉。<a id="a-y"></a>乾闼婆阿修罗紧曩罗摩睺罗伽等。<a id="a-z"></a>乃至种种异类诸恶众生。<a id="a-10"></a>所有供养及种种事。<a id="a-11"></a>能令行人一切皆得。<a id="a-12"></a>我说佛顶大轮一字明王。<a id="a-13"></a>于末法时法欲灭时为法拥护。<a id="a-14"></a>若有于此大轮一字明王得成就者。<a id="a-15"></a>乃至于诸如来法欲灭时能为佛事。<a id="a-16"></a>复能拥护诸佛如来一切法藏。<a id="a-17"></a>汝诸天众及一切众生。<a id="a-18"></a>当以深心谛听谛受。<a id="a-19"></a>即说佛顶大轮一字明曰。</p>
  <p id="a1A">部林(二合)</p>
  <p id="a1B">天等此大轮一字明王。<a id="a-1C"></a>乃是诸佛世尊一切智智真言之相。<a id="a-1D"></a>住大悲行一切众生之师。<a id="a-1E"></a>为吉祥真言之主。<a id="a-1F"></a>此佛顶一字法界。<a id="a-1G"></a>如摩尼珠随色变异。<a id="a-1H"></a>佛说二种界谓有漏无漏界。<a id="a-1I"></a>如来之身具足相界。<a id="a-1J"></a>生于世间为有相尊。<a id="a-1K"></a>说有漏色身分法界无相。<a id="a-1L"></a>说为最上是无相界。<a id="a-1M"></a>为住大悲行于世间。<a id="a-1N"></a>而彼法界说为无漏分。<a id="a-1O"></a>诸天等此真言之相摩尼无异。<a id="a-1P"></a>一切智智亦复如是。<a id="a-1Q"></a>而此真言诸佛皆说。<a id="a-1R"></a>若为大地一切之事皆能成就。<a id="a-1S"></a>我今略说。<a id="a-1T"></a>若能依法作一切事所求皆得。</p>
  <p id="a1U">复次此大轮佛顶一字明王。<a id="a-1V"></a>于佛灭后末法之时行于世间。<a id="a-1W"></a>为无能胜诸真言主。<a id="a-1X"></a>诸佛菩萨悉所受持。<a id="a-1Y"></a>乃是过去佛菩萨等之所传说。<a id="a-1Z"></a>此最上仪轨我今略说。<a id="a-1a"></a>若复所在有彼行人。<a id="a-1b"></a>专心持诵此大明者。<a id="a-1c"></a>于彼所在五由旬内地界之中。<a id="a-1d"></a>所有一切诸恶宿曜不能侵近。<a id="a-1e"></a>乃至一切诸恶不能为害。<a id="a-1f"></a>至于天人圣人亦不敢近。<a id="a-1g"></a>彼持诵者当自随意。<a id="a-1h"></a>若复更有他人。<a id="a-1i"></a>于世间出世间求成就者。<a id="a-1j"></a>彼人所有法则种种咒法悉能解除。<a id="a-1k"></a>或以吉祥草一把握已。<a id="a-1l"></a>诵真言八百遍。<a id="a-1m"></a>得数满已以刀截断或令自断。<a id="a-1n"></a>若为咒法彼皆得断。<a id="a-1o"></a>若以吉祥草缚为人。<a id="a-1p"></a>用红线系彼人必缚。<a id="a-1q"></a>若将瓦器咒八百遍。<a id="a-1r"></a>瓦器破坏彼亦破坏。<a id="a-1s"></a>若将芥子以人血染散于地上。<a id="a-1t"></a>复以迦尾啰木枝打彼人授打。<a id="a-1u"></a>先所说一切调伏法可依法作。<a id="a-1v"></a>若为息灾当以乳汁作护摩。<a id="a-1w"></a>用酥亦得。<a id="a-1x"></a>或增益法亦同此作。<a id="a-1y"></a>若作拳可禁一切真言。<a id="a-1z"></a>若欲解者心念自解。<a id="a-20"></a>或欲求真言成就者。<a id="a-21"></a>如彼禁成一切皆得成就。<a id="a-22"></a>或求别仪轨成就者。<a id="a-23"></a>同此亦得。<a id="a-24"></a>若此真言成就。<a id="a-25"></a>当用请召或用发遣。<a id="a-26"></a>乃至拥护悉皆可得。<a id="a-27"></a>至于隐身亦可能得。<a id="a-28"></a>若不依咒敕事不成者。<a id="a-29"></a>以酥蜜酪并脂麻合和。<a id="a-2A"></a>作护摩八千遍。<a id="a-2B"></a>一日三时至七日。<a id="a-2C"></a>必得成就必依咒敕。</p>
  <p id="a2D">若求成天人。<a id="a-2E"></a>用湿松木柴八百片。<a id="a-2F"></a>作护摩七夜得成。<a id="a-2G"></a>若为降龙用酥蜜酪作护摩来降。<a id="a-2H"></a>若降夜叉用酪饭作护摩来降。<a id="a-2I"></a>若降夜叉女所用亦然。<a id="a-2J"></a>若降一切乾闼婆。<a id="a-2K"></a>用无忧树木柴及必哩演虞木柴兼花。<a id="a-2L"></a>得降。<a id="a-2M"></a>及降夜叉女龙女等法同。<a id="a-2N"></a>若为星曜用白芥子。<a id="a-2O"></a>若为王事亦同。<a id="a-2P"></a>若为婆罗门用花。<a id="a-2Q"></a>若为吠舍用酥乳酪。<a id="a-2R"></a>为首陀用糠及尘土。<a id="a-2S"></a>为女人用盐作护摩。<a id="a-2T"></a>若为童女用米绿豆同煮粥护摩。<a id="a-2U"></a>若以稻谷花并脂麻。<a id="a-2V"></a>和酥作护摩。<a id="a-2W"></a>得一切降伏。<a id="a-2X"></a>若一日三时作护摩满七日七夜。<a id="a-2Y"></a>于一切事皆得如愿。<a id="a-2Z"></a>如是作已如佛顶如来教彼天众。</p>
  <p id="a2a">尔时释迦牟尼佛。<a id="a-2b"></a>为于世间说清净法。<a id="a-2c"></a>告最上第一佛子言。<a id="a-2d"></a>妙吉祥大菩萨。<a id="a-2e"></a>我此所说大轮一字明王一分仪轨。<a id="a-2f"></a>广大尊胜如来天中天。<a id="a-2g"></a>若经劫数说不能尽。<a id="a-2h"></a>我今为利益诸众生故略而宣说。</p>
  <p id="a2i">尔时妙吉祥大菩萨。<a id="a-2j"></a>及十方一切诸如来等。<a id="a-2k"></a>于彼净光天上。<a id="a-2l"></a>请大无畏正等正觉两足之尊。<a id="a-2m"></a>为利益。<a id="a-2n"></a>末法一切众生故。<a id="a-2o"></a>请说如是广大无畏大明王真言所有仪则。<a id="a-2p"></a>速得成就。</p>
  <p data-pb></p>
  <h2 id="a2q">略说一字大轮明王画像成就品第二十</h2>
  <p id="a2r">尔时世尊释迦牟尼佛。<a id="a-2s"></a>观察净光天。<a id="a-2t"></a>告妙吉祥童子言。<a id="a-2u"></a>妙吉祥谛听。<a id="a-2v"></a>所有最上大轮一字明王仪轨先已广说。<a id="a-2w"></a>我今复为末法之时。<a id="a-2x"></a>懈怠众生钝根无智。<a id="a-2y"></a>不能修习广大仪法而求成就。<a id="a-2z"></a>今为悲愍诸众生故。<a id="a-30"></a>更略宣说。<a id="a-31"></a>同最上法当得成就。</p>
  <p id="a32">妙吉祥童子。<a id="a-33"></a>若有持诵行人求最上成就者。<a id="a-34"></a>先求新帛不截茸线者。<a id="a-35"></a>当去尘发令纯清净。<a id="a-36"></a>以上妙彩色。<a id="a-37"></a>画一切世间主最上法王调御丈夫二足世尊宝幢如来。<a id="a-38"></a>转法轮相圆光晃耀周遍庄严。<a id="a-39"></a>于佛前左面。<a id="a-3A"></a>画圣金刚手菩萨。<a id="a-3B"></a>次画梵王。<a id="a-3C"></a>有面画持鬘天人。<a id="a-3D"></a>次画持诵行人。<a id="a-3E"></a>于此像前每日三时。<a id="a-3F"></a>烧沉水香诵真言十洛叉。<a id="a-3G"></a>数圆满已然后成办诸法。<a id="a-3H"></a>若有行入求轮成就者。<a id="a-3I"></a>先用镔铁作轮。<a id="a-3J"></a>具十二辐。<a id="a-3K"></a>就三长月吉日起首。<a id="a-3L"></a>于像前一日三时烧沉水香。<a id="a-3M"></a>诵真言满十洛叉。<a id="a-3N"></a>数满毕已。<a id="a-3O"></a>于十五日献种种供养烧沉香。<a id="a-3P"></a>以手按轮诵真言。<a id="a-3Q"></a>直至轮上光出。<a id="a-3R"></a>其功得成就。<a id="a-3S"></a>彼持诵人执轮为持明轮王。<a id="a-3T"></a>若他人于光出时得见者。<a id="a-3U"></a>彼人亦得神通。<a id="a-3V"></a>若人求伞盖成就者。<a id="a-3W"></a>作清净殊妙白伞盖。<a id="a-3X"></a>上安金轮。<a id="a-3Y"></a>如法作已。<a id="a-3Z"></a>于像前伞盖下。<a id="a-3a"></a>坐诵真言。<a id="a-3b"></a>直至自起日日三时烧沉香。<a id="a-3c"></a>诵真言十洛叉数满毕已。<a id="a-3d"></a>于十五日献种种供养。<a id="a-3e"></a>手擎伞盖诵真言。<a id="a-3f"></a>直至光焰出。<a id="a-3g"></a>手执得成持明大轮王。<a id="a-3h"></a>但是三长月。<a id="a-3i"></a>就五日或十五日皆得成就。<a id="a-3j"></a>于此成就之间。<a id="a-3k"></a>得了知一切法得一切神通。<a id="a-3l"></a>得诸佛菩萨护念得一切众生尊重。<a id="a-3m"></a>于世间中得千轮王为眷属。<a id="a-3n"></a>若有求佛顶成就者。<a id="a-3o"></a>当作杖可长一肘。<a id="a-3p"></a>用金银或铜或摩尼等作已手按诵真言直至光出。<a id="a-3q"></a>长受持得随意。<a id="a-3r"></a>为一切众生说法。<a id="a-3s"></a>寿命一大劫。<a id="a-3t"></a>或求宝瓶成就者。<a id="a-3u"></a>用金作瓶满盛五宝五谷五药用白缯盖口。<a id="a-3v"></a>于三长月吉日起首作法。<a id="a-3w"></a>于次月得成就。<a id="a-3x"></a>于彼瓶中所求皆得无尽。<a id="a-3y"></a>或求如意宝成就者。<a id="a-3z"></a>当以金作珠。<a id="a-40"></a>或以玻胝迦珠。<a id="a-41"></a>以白缯盖。<a id="a-42"></a>如仪诵持得成就。<a id="a-43"></a>于所思求皆得如愿。<a id="a-44"></a>如是得住天人中。<a id="a-45"></a>若有持佛无能胜真言。<a id="a-46"></a>满一俱胝获得神通。<a id="a-47"></a>身如净光天人寿命一大劫。<a id="a-48"></a>世尊此佛顶王白伞盖等若诵十洛叉。<a id="a-49"></a>凡所作事皆得成就。<a id="a-4A"></a>如是无能胜佛顶。<a id="a-4B"></a>依别经中仪轨。<a id="a-4C"></a>所作所求皆亦得成就。<a id="a-4D"></a>次以佛顶大轮诵十洛叉。<a id="a-4E"></a>能成一切真言明大轮王。<a id="a-4F"></a>若有求金刚杵成就者。<a id="a-4G"></a>当用赤檀作独股金刚杵。<a id="a-4H"></a>或作镔铁金刚杵。<a id="a-4I"></a>作成已于三长月十五日。<a id="a-4J"></a>先以五净水自洗浴讫。<a id="a-4K"></a>于像前献种种供养。<a id="a-4L"></a>燃酥灯一百盏。<a id="a-4M"></a>然后复以香水浴金刚杵讫。<a id="a-4N"></a>然以自身奉上诸佛菩萨。<a id="a-4O"></a>及此佛顶王白伞盖。<a id="a-4P"></a>及光聚等眷属。<a id="a-4Q"></a>然更结界。<a id="a-4R"></a>自作拥护亦拥护同修行人。<a id="a-4S"></a>作拥护已。<a id="a-4T"></a>右手执金刚杵于像前坐。<a id="a-4U"></a>澄寂身心过夜初分。<a id="a-4V"></a>于夜第二分时专注虔诚诵真言。<a id="a-4W"></a>直至杵上光出。<a id="a-4X"></a>彼一切持明天及龙药叉。<a id="a-4Y"></a>乃至一切天人皆来集会。<a id="a-4Z"></a>赞叹迎请归于天上作天轮王。<a id="a-4a"></a>得身如金刚手菩萨金刚力等。<a id="a-4b"></a>于一刹那或须臾间。<a id="a-4c"></a>直上色究竟天上住寿一大劫。<a id="a-4d"></a>得见慈氏菩萨瞻礼听法。<a id="a-4e"></a>彼命终后随愿得生。<a id="a-4f"></a>或有求剑成就者。<a id="a-4g"></a>当求第一妙好之剑锋利无缺者。<a id="a-4h"></a>得已收掌先持戒。<a id="a-4i"></a>然后就善月吉日。<a id="a-4j"></a>于佛献大供养。<a id="a-4k"></a>手执如前诵法。<a id="a-4l"></a>直至光出是得成就。<a id="a-4m"></a>得成就已并及助伴皆得神通。<a id="a-4n"></a>复变自身如十五六岁。<a id="a-4o"></a>得飞行自在住寿一劫。<a id="a-4p"></a>或有求雄黄成就者。<a id="a-4q"></a>以无畏心于鬼宿直日。<a id="a-4r"></a>收买上好雄黄。<a id="a-4s"></a>不得酬价随索便与。<a id="a-4t"></a>得已于三昼夜净持戒行。<a id="a-4u"></a>复设食斋僧已求哀咒愿。<a id="a-4v"></a>如是作已更献种种供养。<a id="a-4w"></a>然酥灯一千盏。<a id="a-4x"></a>又三昼夜斋戒。<a id="a-4y"></a>于一切有情发慈悲心。<a id="a-4z"></a>以自身奉献诸佛并大菩萨。<a id="a-50"></a>然诵真言加持雄黄。<a id="a-51"></a>直至三种相现是法成就。<a id="a-52"></a>所谓热相烟相光焰相。<a id="a-53"></a>思惟如前某事成就。<a id="a-54"></a>若热相成就者。<a id="a-55"></a>以芥子大点于眉间。<a id="a-56"></a>得一切天龙药叉部多毕舍遮等。<a id="a-57"></a>住南瞻部洲者。<a id="a-58"></a>常来拥护由如侍从寿命千岁。<a id="a-59"></a>若烟出成就者。<a id="a-5A"></a>以芥子子大点眉间。<a id="a-5B"></a>得隐身成就。<a id="a-5C"></a>若欲入天龙之中隐身。<a id="a-5D"></a>即入得于一切隐身中为王。<a id="a-5E"></a>寿命三千岁。<a id="a-5F"></a>若光焰出用点眉间。<a id="a-5G"></a>得成持明天王。<a id="a-5H"></a>变身如天童子相端正第一。<a id="a-5I"></a>超过一切天人。<a id="a-5J"></a>并诸眷属皆得神通住寿一劫。<a id="a-5K"></a>命终之后生兜率天。<a id="a-5L"></a>若求三戟叉成就者。<a id="a-5M"></a>当用镔铁作三戟叉。<a id="a-5N"></a>先诵真言受持一年。<a id="a-5O"></a>后起一沙塔献大供养。<a id="a-5P"></a>别出众生食。<a id="a-5Q"></a>施一切可受此食者。<a id="a-5R"></a>然结跏趺坐。<a id="a-5S"></a>右手执三戟叉。<a id="a-5T"></a>诵真言直至所座振动。<a id="a-5U"></a>百千光明出现是法成就。<a id="a-5V"></a>于须臾间转身。<a id="a-5W"></a>如第二大自在天为持明天王。<a id="a-5X"></a>面有三目具大神通威德自在。<a id="a-5Y"></a>得大自在天及一切天人等来雨花供养。<a id="a-5Z"></a>又得一切持明天及一切天人悉来雨花供养。<a id="a-5a"></a>彼天人等皆共围绕住寿一大劫。<a id="a-5b"></a>命终之后得生极乐世界。<a id="a-5c"></a>若有人见此成就之时。<a id="a-5d"></a>能瞻礼者亦获得神通。<a id="a-5e"></a>或是起恶心者。<a id="a-5f"></a>彼瞻视之间即皆自退。<a id="a-5g"></a>或有求尸成就者。<a id="a-5h"></a>于尸林中收一尸未损坏者。<a id="a-5i"></a>于遍身亦不得有瘢痕。<a id="a-5j"></a>仍须身肢具足者。<a id="a-5k"></a>得已用佉祢啰木四橛钉之。<a id="a-5l"></a>彼持诵人于尸上坐。<a id="a-5m"></a>用宝粖作护摩。<a id="a-5n"></a>掷粖入口中。<a id="a-5o"></a>彼尸从舌出如意宝。<a id="a-5p"></a>见宝出已收之。<a id="a-5q"></a>收得宝已成天轮王。<a id="a-5r"></a>或所欲诸般器仗。<a id="a-5s"></a>心所思惟皆悉能得。<a id="a-5t"></a>宝光明出照百由旬。<a id="a-5u"></a>皆悉晃耀得大随意。<a id="a-5v"></a>若寿命尽随乐得生。<a id="a-5w"></a>若生人间得四轮王位。<a id="a-5x"></a>命终之后复生无垢世界。<a id="a-5y"></a>复有尸成就法。<a id="a-5z"></a>当求如前不坏之尸。<a id="a-60"></a>用四枣木橛钉之。<a id="a-61"></a>掷粖入口中作护摩。<a id="a-62"></a>得舌出已截取。<a id="a-63"></a>收得已与一百眷属同得神通。<a id="a-64"></a>住寿一中劫。<a id="a-65"></a>居妙高山顶受大快乐。<a id="a-66"></a>命终之后复生人间得大自在。<a id="a-67"></a>若有求钩成就者。<a id="a-68"></a>以吉祥草作钩可长一肘。<a id="a-69"></a>作已取黑月一日夜。<a id="a-6A"></a>用五净水洗一夜。<a id="a-6B"></a>得洁净已。<a id="a-6C"></a>于佛并金刚手菩萨献大供养。<a id="a-6D"></a>燃酥灯一百盏。<a id="a-6E"></a>或求金刚钩亦然。<a id="a-6F"></a>以光聚白伞盖先自作拥护。<a id="a-6G"></a>依曼拏罗仪则结界。<a id="a-6H"></a>先加持橛诵七遍。<a id="a-6I"></a>然取四方下位钉之。<a id="a-6J"></a>结界讫。<a id="a-6K"></a>于夜第二分时一心专注结跏趺坐。<a id="a-6L"></a>以钩及香花并种种供养。<a id="a-6M"></a>礼拜奉献诸佛菩萨已。<a id="a-6N"></a>右手执钩诵真言。<a id="a-6O"></a>直至地狱一切有情。<a id="a-6P"></a>罪苦消灭已自得神通。<a id="a-6Q"></a>再礼诸佛菩萨。<a id="a-6R"></a>礼已手执圣钩行。<a id="a-6S"></a>如天人一切天龙药叉等。<a id="a-6T"></a>遥见作礼住寿一劫。<a id="a-6U"></a>命终之后得见金刚手菩萨住金刚手宫。<a id="a-6V"></a>若求[巾*(穴/登)]成就。<a id="a-6W"></a>若得光明出得天轮王。<a id="a-6X"></a>若求真言成就。<a id="a-6Y"></a>诵彼大轮一字明。<a id="a-6Z"></a>满一洛叉毕已。<a id="a-6a"></a>一夜清净身心无诸杂乱。<a id="a-6b"></a>献大供养已。<a id="a-6c"></a>用阿里迦木柴着火。<a id="a-6d"></a>用脂麻及酥蜜酪等。<a id="a-6e"></a>和作八千团作护摩。<a id="a-6f"></a>护摩毕真言王自来常如侍从。<a id="a-6g"></a>或有求大自在天成就者。<a id="a-6h"></a>于大自在天献大供养。<a id="a-6i"></a>以阿里迦木柴八千片。<a id="a-6j"></a>着火作护摩。<a id="a-6k"></a>彼大自在天即来。<a id="a-6l"></a>来时作大恶声不得惊怖。<a id="a-6m"></a>有言问行人何求。<a id="a-6n"></a>诵者白言大自在天我求一切明成就。<a id="a-6o"></a>天言如汝所求一切皆得。<a id="a-6p"></a>言讫不现。<a id="a-6q"></a>如是所求那罗延天。<a id="a-6r"></a>及大梵天等皆得如愿。<a id="a-6s"></a>先所说彼天等成就仪则。<a id="a-6t"></a>若作时先深自拥护。<a id="a-6u"></a>或有求降夜叉女。<a id="a-6v"></a>念彼夜叉女名七昼夜。<a id="a-6w"></a>用无忧树华作护摩。<a id="a-6x"></a>即来降伏。<a id="a-6y"></a>作七昼夜竟决定须来。<a id="a-6z"></a>来时或求作母。<a id="a-70"></a>或求作姊妹或求作妻。<a id="a-71"></a>或若不来得病头裂。<a id="a-72"></a>或降龙女亦同夜叉女仪则。<a id="a-73"></a>若降夜叉当三月用酪饭作护摩毕已。<a id="a-74"></a>一夜身心清净不得杂乱。<a id="a-75"></a>作大供养献佛。<a id="a-76"></a>复出大众生食奉夜叉。<a id="a-77"></a>但意中作念令彼夜叉降我。<a id="a-78"></a>若以酥蜜奉和合八千团。<a id="a-79"></a>近尼俱陀树作护摩。<a id="a-7A"></a>彼毗沙门等夜叉来现。<a id="a-7B"></a>当奉献阿里迦花阏伽水等。<a id="a-7C"></a>毗沙门问言欲何所求。<a id="a-7D"></a>诵者言当日日遣一夜叉来。<a id="a-7E"></a>当要役使我。<a id="a-7F"></a>于百由旬内凡有所须当随我愿。<a id="a-7G"></a>我所乐去处要当随意。<a id="a-7H"></a>及药成就所要皆作。<a id="a-7I"></a>彼报言一切皆得。<a id="a-7J"></a>或有求见金刚手菩萨得愿成就者。<a id="a-7K"></a>当先持诵精熟已依法修行。<a id="a-7L"></a>或三或七重重求法成就。<a id="a-7M"></a>于三长月十五日作大供养。<a id="a-7N"></a>奉献如来及献金刚手菩萨。<a id="a-7O"></a>斋设众僧。<a id="a-7P"></a>如是作已过夜初分。<a id="a-7Q"></a>于夜第二分时澄心思惟。<a id="a-7R"></a>观想金刚手菩萨如在目前。<a id="a-7S"></a>以安息香丸如莲子大。<a id="a-7T"></a>作护摩成。<a id="a-7U"></a>夜一分时若得菩萨衣动。<a id="a-7V"></a>及地震动或闻雷声。<a id="a-7W"></a>是诸天人先来下降雨花。<a id="a-7X"></a>次金刚手菩萨与一切明王。<a id="a-7Y"></a>及最上明王等眷属。<a id="a-7Z"></a>乃至一切天龙药叉彦达缚紧那罗等。<a id="a-7a"></a>前后围绕来至诵所。<a id="a-7b"></a>菩萨来已。<a id="a-7c"></a>彼在地狱一切有情受大苦恼者。<a id="a-7d"></a>于一刹那顷皆得解脱。<a id="a-7e"></a>诵者得见菩萨祥瑞。<a id="a-7f"></a>便礼拜献阏伽水请菩萨住。<a id="a-7g"></a>彼菩萨乃谓诵者言汝求何事。<a id="a-7h"></a>诵者曰或求作天轮王。<a id="a-7i"></a>或求入修罗窟。<a id="a-7j"></a>或求一切天人中轮王。<a id="a-7k"></a>乃至求金刚身及菩萨住处亦得。<a id="a-7l"></a>至于求金刚手一切器仗。<a id="a-7m"></a>思惟之间悉得生出。<a id="a-7n"></a>住寿一大劫。<a id="a-7o"></a>命终之后得生金刚世界。<a id="a-7p"></a>乃至诸天悉得如愿。</p>
 </body>
</html>