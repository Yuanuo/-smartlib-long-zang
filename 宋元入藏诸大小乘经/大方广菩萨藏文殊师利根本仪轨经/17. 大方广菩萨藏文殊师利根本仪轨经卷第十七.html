<!doctype html>
<html id="z3IBUq9kY" data-ver="518">
 <head>
  <meta charset="utf-8">
  <meta author="天息灾">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">大方广菩萨藏文殊师利根本仪轨经卷第十七</h1>
  <h2 id="a2">妙吉祥心么字唵字成就法仪则品第二十二</h2>
  <p id="a3">尔时世尊释迦牟尼佛。<a id="a-4"></a>复观察净光天众。<a id="a-5"></a>告妙吉祥童子言。<a id="a-6"></a>妙吉祥汝别有画像仪则成就法。<a id="a-7"></a>能成就一切事业。<a id="a-8"></a>妙吉祥汝一字心真言。<a id="a-9"></a>或汝六字根本么字真言。<a id="a-A"></a>或六字心。<a id="a-B"></a>或唵字真言。<a id="a-C"></a>如是等真言仪轨王。<a id="a-D"></a>于佛灭后末法之时。<a id="a-E"></a>佛刹空虚世间无主无人救度。<a id="a-F"></a>此仪轨王为主救度令得安住。<a id="a-G"></a>妙吉祥我今宣说仪轨次第。<a id="a-H"></a>如前用不截茸线新帛清净无垢。<a id="a-I"></a>长七肘阔三肘。<a id="a-J"></a>以白檀龙脑水调彩色。<a id="a-K"></a>画我世尊释迦牟尼佛。<a id="a-L"></a>坐莲华座作说法。<a id="a-M"></a>目观妙吉祥童子相。<a id="a-N"></a>于右边次第。<a id="a-O"></a>画妙财菩萨真实菩萨。<a id="a-P"></a>圣无尽意菩萨妙吉祥童子。<a id="a-Q"></a>顶礼世尊相。<a id="a-R"></a>左边次第。<a id="a-S"></a>画普贤菩萨圣观自在菩萨贤护菩萨等。<a id="a-T"></a>所有如来相好一一具足。<a id="a-U"></a>诸菩萨相殊妙最上。<a id="a-V"></a>佛菩萨身量随[巾*(穴/登)]相称。<a id="a-W"></a>其圣观自在及妙财二菩萨。<a id="a-X"></a>手执白拂。<a id="a-Y"></a>诸余菩萨各各执华瞻仰如来。<a id="a-Z"></a>种种庄严微妙第一。<a id="a-a"></a>于前下面画一地天。<a id="a-b"></a>手捧宝匣从地涌出。<a id="a-c"></a>半身出地半身不现。<a id="a-d"></a>于上面空中画二天人。<a id="a-e"></a>手持华鬘雨散天华。<a id="a-f"></a>如上佛菩萨等。<a id="a-g"></a>各有身光互相晃耀。<a id="a-h"></a>内外辉映一一严洁。<a id="a-i"></a>彩画毕已持此画像。<a id="a-j"></a>就舍利塔所如法安置画像讫。<a id="a-k"></a>彼持诵行人内外严洁心不散乱。<a id="a-l"></a>于此像前面西而坐。<a id="a-m"></a>诵妙吉祥心或根本等真言满一洛叉。<a id="a-n"></a>自初起首直至成就。<a id="a-o"></a>一日三时洗浴三时换衣。<a id="a-p"></a>持戒清净默然乞食。<a id="a-q"></a>或菜或果无诸荤杂。<a id="a-r"></a>所乞得食分作四分。<a id="a-s"></a>一分奉献三宝。<a id="a-t"></a>一分奉献妙吉祥菩萨。<a id="a-u"></a>一分施一切有情。<a id="a-v"></a>一分充自食。<a id="a-w"></a>勿令身心有所苦恼。<a id="a-x"></a>发如来意为诸众生不起少心。<a id="a-y"></a>独为自己作是观想求愿圆满。<a id="a-z"></a>念真言献香华灯涂。<a id="a-10"></a>乃至食等及沐浴诸圣。<a id="a-11"></a>沐浴者以香水沐浴诸圣像影。<a id="a-12"></a>然后于佛像前。<a id="a-13"></a>以诸华香食等恒常供献。<a id="a-14"></a>每献食供养先普献三宝。<a id="a-15"></a>后献慈氏次观自在次普贤。<a id="a-16"></a>乃至虚空藏。<a id="a-17"></a>无尽意。<a id="a-18"></a>月光童子。<a id="a-19"></a>除盖障。<a id="a-1A"></a>圣金刚手。<a id="a-1B"></a>圣多罗。<a id="a-1C"></a>大孔雀明王。<a id="a-1D"></a>圣无能胜。<a id="a-1E"></a>佛母般若波罗蜜多。<a id="a-1F"></a>香华涂香食等。<a id="a-1G"></a>一切如是彼先献已。<a id="a-1H"></a>然后施从外一重地位。<a id="a-1I"></a>一切驼驴象马形作障碍者。<a id="a-1J"></a>以白蚁封土作彼形像。<a id="a-1K"></a>作形像已与种种饮食及菜果等。<a id="a-1L"></a>如是施已发遣远离。<a id="a-1M"></a>然后以吉祥草为座。<a id="a-1N"></a>座已发最上善心。<a id="a-1O"></a>念一切佛名号。<a id="a-1P"></a>然后只于测近清净处。<a id="a-1Q"></a>布吉祥草于上卧。<a id="a-1R"></a>及吃食来往经行等。<a id="a-1S"></a>远离寻常诸卧具等。<a id="a-1T"></a>一日三时念佛名号及作观想。<a id="a-1U"></a>若是得见殊胜好梦。<a id="a-1V"></a>不得去他人处说。<a id="a-1W"></a>可于佛前言白。<a id="a-1X"></a>如是依次第速疾诵真言一洛叉。<a id="a-1Y"></a>余时常读诵佛母般若波罗蜜多。<a id="a-1Z"></a>若念诵时瞻仰妙吉祥童子。<a id="a-1a"></a>若作念诵莫令文句阙少。<a id="a-1b"></a>若遍数满足已然起作礼。<a id="a-1c"></a>复以种种供养献佛。<a id="a-1d"></a>如是仪则先行精熟已。<a id="a-1e"></a>持彼画像随于处所求诸成就。</p>
  <p id="a1f">此先行成已。<a id="a-1g"></a>复以白檀作妙吉祥菩萨坐莲华座。<a id="a-1h"></a>左手执佛母般若波罗蜜多经。<a id="a-1i"></a>右手执果。<a id="a-1j"></a>如是作已于殊胜清净之地。<a id="a-1k"></a>面西安置。<a id="a-1l"></a>于彼像前作护摩炉。<a id="a-1m"></a>为一切法作四方炉。<a id="a-1n"></a>深二尺。<a id="a-1o"></a>用五谷作泥饰护摩炉。<a id="a-1p"></a>如是仪则用阿湿嚩他木湿柴。<a id="a-1q"></a>或用无忧树木湿柴。<a id="a-1r"></a>以如是等柴着火。<a id="a-1s"></a>复用粳米和酥乳酪蜜等都盛一铜器中。<a id="a-1t"></a>然后柴真言八千遍。<a id="a-1u"></a>满杓作护摩。<a id="a-1v"></a>如是作已然后为所求事。<a id="a-1w"></a>取月一日起首作法。<a id="a-1x"></a>用尼俱陀树湿柴着火。<a id="a-1y"></a>得见无烟已。<a id="a-1z"></a>用真言请召火天。<a id="a-20"></a>真言曰。</p>
  <p id="a21">阿誐蹉贺里闭讷婆罗儞钵哆(二合)[口*爾]贺嚩(二合)路呬哆叉祢呬捺捺(引)贺。</p>
  <p id="a22">诵此真言三遍。<a id="a-23"></a>请召护摩已。<a id="a-24"></a>然后请召妙吉祥菩萨。<a id="a-25"></a>真言曰。</p>
  <p id="a26">阿誐蹉誐蹉俱摩(引)啰部多萨里嚩(二合)萨怛嚩(二合引)啰他(二合)母儞野(二合)睹憾娑贺焰迦啰波(二合)野献淡补瑟半度半左钵啰(二合)底仡里(二合)恨拏(二合)娑嚩(二合引)贺。</p>
  <p id="a27">诵此真言伸请召已。<a id="a-28"></a>献诸供养香华阏伽水等。<a id="a-29"></a>然后作护摩七遍七掷团食。<a id="a-2A"></a>如是满七日。<a id="a-2B"></a>复用粳米油麻及酥乳等。<a id="a-2C"></a>作粥奉献及常自食足此。<a id="a-2D"></a>后决定得见妙吉祥童子。<a id="a-2E"></a>后用湿白檀长二指。<a id="a-2F"></a>作柴八千片作护摩。<a id="a-2G"></a>日日烧一百片至数满足。<a id="a-2H"></a>决定受人间最上施主供养。<a id="a-2I"></a>或用惹帝花一洛叉作护摩。<a id="a-2J"></a>决定得最上施主爱重。<a id="a-2K"></a>或以莲华一千。<a id="a-2L"></a>揾酥蜜酪作护摩。<a id="a-2M"></a>得大财宝。<a id="a-2N"></a>若以三弭木湿柴。<a id="a-2O"></a>着火油麻作护摩。<a id="a-2P"></a>得大财主。<a id="a-2Q"></a>若早晨于河中以水作护摩。<a id="a-2R"></a>得一切人爱重。<a id="a-2S"></a>或以阿里迦木湿柴。<a id="a-2T"></a>揾酥蜜酪一洛叉作护摩。<a id="a-2U"></a>得千人受用丰足。<a id="a-2V"></a>或用阿波末里誐木湿柴作护摩。<a id="a-2W"></a>得一切病消除。<a id="a-2X"></a>或用有乳木柴柴着火。<a id="a-2Y"></a>用油麻作团食一洛叉。<a id="a-2Z"></a>作护摩所求皆得。<a id="a-2a"></a>若有国王求国土。<a id="a-2b"></a>用莲华一洛叉作护摩得愿满足。<a id="a-2c"></a>或用大麦一洛叉作护摩。<a id="a-2d"></a>得五谷受用无尽。<a id="a-2e"></a>或用安息香必里焰虞香。<a id="a-2f"></a>和酥作护摩得子息。<a id="a-2g"></a>若以惹帝华捻一一华。<a id="a-2h"></a>水中作护摩。<a id="a-2i"></a>以余华与人。<a id="a-2j"></a>彼人嗅之得爱重。<a id="a-2k"></a>或以供俱摩华麝香丁香口含之。<a id="a-2l"></a>念诵人所见皆爱重。<a id="a-2m"></a>或以胡椒诵八千遍已。<a id="a-2n"></a>口含作嗔怒言彼自爱重。<a id="a-2o"></a>若以结界得成隐身。<a id="a-2p"></a>若见怨家意念之怨心自息。<a id="a-2q"></a>若恒持诵得一切人爱重。<a id="a-2r"></a>若于早晨以惹帝华并净水。<a id="a-2s"></a>地上作护摩。<a id="a-2t"></a>得真言成就无敢违犯。<a id="a-2u"></a>若有怖畏者意念即除。<a id="a-2v"></a>若有怨怒者睹面自息。<a id="a-2w"></a>若为他人以一切香华作护摩彼获爱重。<a id="a-2x"></a>或以水诵七遍早晨饮。<a id="a-2y"></a>恶业苦恼决定除灭。<a id="a-2z"></a>或将清水诵七遍洗面。<a id="a-30"></a>世间一切见者悉皆爱重。<a id="a-31"></a>若加持华与人得彼人爱重。<a id="a-32"></a>若以粳米作护摩一洛叉。<a id="a-33"></a>得人间第一尊贵。<a id="a-34"></a>以油麻及莲华一千作护摩得钱一千。<a id="a-35"></a>若不酬价买。<a id="a-36"></a>安息香并娑惹啰娑香及吉祥香等。<a id="a-37"></a>与香水和合作护摩五日。<a id="a-38"></a>六个月内得一千功德。<a id="a-39"></a>若一七日三时。<a id="a-3A"></a>用曼陀罗华作护摩得牛。<a id="a-3B"></a>用阿里迦华得谷。<a id="a-3C"></a>用世里沙华得马。<a id="a-3D"></a>用无忧华得金。<a id="a-3E"></a>用尾部里多吉华得衣。<a id="a-3F"></a>又复若以惹帝花护摩。<a id="a-3G"></a>及诸上妙华。<a id="a-3H"></a>于水中作护摩。<a id="a-3I"></a>但心中所求一切上衣皆得。<a id="a-3J"></a>若加持眼药七遍点眼。<a id="a-3K"></a>贫者亦得大富。<a id="a-3L"></a>若于夜分坐持诵。<a id="a-3M"></a>于眠睡中得吉祥梦境。<a id="a-3N"></a>若求极贵人爱重者。<a id="a-3O"></a>求足下土。<a id="a-3P"></a>与白芥子油麻和合。<a id="a-3Q"></a>作护摩七日。<a id="a-3R"></a>每日三时作必得。<a id="a-3S"></a>若求贵重之人爱重者。<a id="a-3T"></a>用婆罗怛迦和油麻。<a id="a-3U"></a>作护摩七日七夜获得。<a id="a-3V"></a>或求婆罗门爱重者。<a id="a-3W"></a>用乳粥并酥作护摩一切皆得。<a id="a-3X"></a>若欲毗舍爱重者。<a id="a-3Y"></a>用大麦砂糖作护摩。<a id="a-3Z"></a>若欲首陀爱重者。<a id="a-3a"></a>用团食作护摩即得。<a id="a-3b"></a>若为救病诵八百遍。<a id="a-3c"></a>摩病者顶一切得差。<a id="a-3d"></a>一切病加持线系身皆差。<a id="a-3e"></a>若瘿病加持白蚁土涂之即差。</p>
  <p id="a3f">复有七种仪则。<a id="a-3g"></a>第一画像仪则最上法。<a id="a-3h"></a>如先所说求新帛清净无杂。<a id="a-3i"></a>画圣妙吉祥菩萨。<a id="a-3j"></a>如童子相身肉红色。<a id="a-3k"></a>坐莲华座种种庄严。<a id="a-3l"></a>右边画圣观自在菩萨。<a id="a-3m"></a>左边画普贤菩萨。<a id="a-3n"></a>身量小如妙吉祥菩萨。<a id="a-3o"></a>画像成已。<a id="a-3p"></a>求清净之地及佛舍利塔处如法念诵。<a id="a-3q"></a>满一俱胝已得啰惹之福。<a id="a-3r"></a>若用湿白檀柴。<a id="a-3s"></a>揾供俱摩香水。<a id="a-3t"></a>护摩一洛叉同前。<a id="a-3u"></a>若用湿沉香柴。<a id="a-3v"></a>揾酥蜜酪护摩同前。<a id="a-3w"></a>若以惹帝华。<a id="a-3x"></a>和酥蜜酪作护摩同前。<a id="a-3y"></a>若用莲华聚作护摩。<a id="a-3z"></a>得钱如华聚大小。<a id="a-40"></a>若用尾部里哆吉果。<a id="a-41"></a>一洛叉作护摩得大财主。<a id="a-42"></a>若用湿柴安息香。<a id="a-43"></a>同护摩八千得谷。<a id="a-44"></a>若恒以脂麻护摩得谷无尽。<a id="a-45"></a>若以粳米一洛叉护摩。<a id="a-46"></a>得衣食荫庇千人。<a id="a-47"></a>若以多子者果子及舍弭果子作护摩。<a id="a-48"></a>得妙童女供事。<a id="a-49"></a>若以舍弭树叶作护摩一切如意。<a id="a-4A"></a>以阿誐悉帝华。<a id="a-4B"></a>揾乳作护摩。<a id="a-4C"></a>得净行者奉重。<a id="a-4D"></a>若用白迦啰尾啰华。<a id="a-4E"></a>及迦尾迦啰华作护摩。<a id="a-4F"></a>得最上人爱重。<a id="a-4G"></a>用曼陀罗华作护摩。<a id="a-4H"></a>得最上人爱重。<a id="a-4I"></a>用曼陀罗花作护摩得一切首陀爱重。<a id="a-4J"></a>用阿里迦华。<a id="a-4K"></a>揾酥蜜酪作护摩。<a id="a-4L"></a>救一切病。<a id="a-4M"></a>若以如是仪则。<a id="a-4N"></a>用香华一洛叉。<a id="a-4O"></a>献佛足下常受快乐。<a id="a-4P"></a>若以菩提树湿柴着火。<a id="a-4Q"></a>用舍弭华一千作护摩。<a id="a-4R"></a>能除一切星曜所执。<a id="a-4S"></a>若以牛黄书真言。<a id="a-4T"></a>顶戴入军阵。<a id="a-4U"></a>一切器仗不伤。<a id="a-4V"></a>若以真言成就妙吉祥菩萨乘象。<a id="a-4W"></a>在军阵前。<a id="a-4X"></a>他军见之自退。<a id="a-4Y"></a>若以童子相菩萨坐金孔雀。<a id="a-4Z"></a>安幢上擎于阵前。<a id="a-4a"></a>他军见之自退。<a id="a-4b"></a>若以惹帝华一洛叉献佛足。<a id="a-4c"></a>即于彼处布吉祥草卧。<a id="a-4d"></a>于梦中所求皆见。<a id="a-4e"></a>若燃灯一千盏。<a id="a-4f"></a>其中一盏用藕丝缠甘草为心。<a id="a-4g"></a>然灯供养。<a id="a-4h"></a>彼人决定得见妙吉祥菩萨。<a id="a-4i"></a>如一切赞叹殊妙之相。</p>
  <p id="a4j">又有求成第二仪则。<a id="a-4k"></a>用一生金银未曾别用者。<a id="a-4l"></a>作妙吉祥童子。<a id="a-4m"></a>右手作施愿。<a id="a-4n"></a>左手持佛母般若波罗蜜多经。<a id="a-4o"></a>如是作已于舍利塔前安置。<a id="a-4p"></a>对像诵真言一洛叉满已。<a id="a-4q"></a>于晨朝献大供养。<a id="a-4r"></a>以童男童女作诸歌舞。<a id="a-4s"></a>自读诵大乘经法。<a id="a-4t"></a>供养毕献三朵妙华及阏伽水。<a id="a-4u"></a>献已发遣。<a id="a-4v"></a>先所说仪法有请召发遣等印。<a id="a-4w"></a>若念诵时结莲华印。<a id="a-4x"></a>若请召用幢印。<a id="a-4y"></a>若献座用吉祥印。<a id="a-4z"></a>若献阏伽用满印。<a id="a-50"></a>若献华用一尊印。<a id="a-51"></a>若献灯用愿印。<a id="a-52"></a>献香用合掌印。<a id="a-53"></a>献涂香用孔雀坐印。<a id="a-54"></a>献食用杖印。<a id="a-55"></a>凡作念诵前诸仪轨。<a id="a-56"></a>皆用此诸印法。<a id="a-57"></a>自初起首至法成就。<a id="a-58"></a>应是请召及诸供养发遣。<a id="a-59"></a>皆用印法。<a id="a-5A"></a>直至毕日。<a id="a-5B"></a>若以惹帝华献佛。<a id="a-5C"></a>及献阏伽已。<a id="a-5D"></a>于佛前卧。<a id="a-5E"></a>于梦中得见佛作说法相有菩萨围绕。<a id="a-5F"></a>若为作如是种种之事。<a id="a-5G"></a>当须持戒不得散乱。<a id="a-5H"></a>于白月一日起首。<a id="a-5I"></a>以吉祥香和蜜作护摩。<a id="a-5J"></a>得最上尊贵。<a id="a-5K"></a>若诵一俱胝。<a id="a-5L"></a>得亲见妙吉祥如人语话。<a id="a-5M"></a>若得说法及得光照。<a id="a-5N"></a>得不退菩萨位。</p>
  <p id="a5O">复有第三仪则。<a id="a-5P"></a>用赤檀作童子相。<a id="a-5Q"></a>一边作爱子。<a id="a-5R"></a>次摩耶夫人手攀无忧树。<a id="a-5S"></a>一边安置盐及白黑芥子和合。<a id="a-5T"></a>以赤檀作彼形相。<a id="a-5U"></a>作已截断作护摩彼自爱重。<a id="a-5V"></a>或以尼俱律陀树子作护摩。<a id="a-5W"></a>若为他作他得爱重。<a id="a-5X"></a>或以优钵罗子。<a id="a-5Y"></a>若为他作护摩他得爱重。<a id="a-5Z"></a>或用枣子为人作护摩。<a id="a-5a"></a>彼人得爱重。<a id="a-5b"></a>若以乌昙钵罗子。<a id="a-5c"></a>为彼人作护摩。<a id="a-5d"></a>彼人得爱重。<a id="a-5e"></a>若以悉哩巘吒迦木作护摩。<a id="a-5f"></a>得婆罗门爱重。<a id="a-5g"></a>若以藕作护摩。<a id="a-5h"></a>得刹帝利爱重。<a id="a-5i"></a>若以龙花作护摩。<a id="a-5j"></a>得毗舍爱重。<a id="a-5k"></a>若以稻谷作护摩。<a id="a-5l"></a>得首陀爱重。<a id="a-5m"></a>若以盐及乳糖。<a id="a-5n"></a>和为团八千。<a id="a-5o"></a>作护摩一日三时。<a id="a-5p"></a>七日满毕。<a id="a-5q"></a>若为他作彼得爱重。<a id="a-5r"></a>若以苦楝叶芥子和油护摩。<a id="a-5s"></a>一日三时。<a id="a-5t"></a>七日为满得彼爱重。<a id="a-5u"></a>若以莲华一洛叉。<a id="a-5v"></a>作护摩得金。<a id="a-5w"></a>若以迦罗惹里迦花八千。<a id="a-5x"></a>作护摩得大聚落。<a id="a-5y"></a>若以波吒罗花作护摩。<a id="a-5z"></a>得谷无尽。<a id="a-60"></a>若以吉祥花作护摩得金。<a id="a-61"></a>若以菖蒲根。<a id="a-62"></a>揾酥蜜酪作护摩。<a id="a-63"></a>与一切论者论议得胜。<a id="a-64"></a>或没啰憾弭药。<a id="a-65"></a>酥和盛铜器中。<a id="a-66"></a>诵真言直至一万。<a id="a-67"></a>然后自吃。<a id="a-68"></a>得于一切论者中得胜。<a id="a-69"></a>若有嗔怒者诵八千已。<a id="a-6A"></a>观彼自息。</p>
  <p id="a6B">复有第四仪则。<a id="a-6C"></a>如前以新帛清净无垢已。<a id="a-6D"></a>令画人持戒。<a id="a-6E"></a>用最上彩色。<a id="a-6F"></a>画圣妙吉祥菩萨。<a id="a-6G"></a>坐莲座作说法相。<a id="a-6H"></a>右边画圣大弥佉罗。<a id="a-6I"></a>左边画圣佛母般若波罗蜜多菩萨。<a id="a-6J"></a>端严相身着白衣一切严饰。<a id="a-6K"></a>下面画莲华池。<a id="a-6L"></a>池中莲华种种繁满。<a id="a-6M"></a>画龙王出半身相。<a id="a-6N"></a>手执莲华茎。<a id="a-6O"></a>右边画消除障难圣无能胜大明王相。<a id="a-6P"></a>口出火焰作颦眉相。<a id="a-6Q"></a>左边画圣钵啰拏舍嚩里明王。<a id="a-6R"></a>手执罥索钺斧眼红黑色。<a id="a-6S"></a>拥护持诵行人。<a id="a-6T"></a>次画持诵人。<a id="a-6U"></a>随自颜色形相。<a id="a-6V"></a>手捧莲华鬘。<a id="a-6W"></a>作瞻仰妙吉祥菩萨相。<a id="a-6X"></a>于上面画持花鬘散华天人。<a id="a-6Y"></a>以此画像。<a id="a-6Z"></a>于有佛舍利塔处面西安置。<a id="a-6a"></a>行人于此像前。<a id="a-6b"></a>诵真言一俱胝。<a id="a-6c"></a>满已献。<a id="a-6d"></a>大灯供养。<a id="a-6e"></a>献已复诵圣般若波罗蜜多菩萨满一万遍。<a id="a-6f"></a>注意瞻仰妙吉祥菩萨相。<a id="a-6g"></a>若得此画像动者得人间第一尊贵。<a id="a-6h"></a>若得眼动得作天人。<a id="a-6i"></a>若笑得轮啰惹。<a id="a-6j"></a>若得言语证得初地菩萨位。<a id="a-6k"></a>入诸佛会听法。<a id="a-6l"></a>若于此像前。<a id="a-6m"></a>[((土/口)*殳)/牛]有犊黄牛乳取酥。<a id="a-6n"></a>得酥已盛于铜器中。<a id="a-6o"></a>诵真言直至三种相现。<a id="a-6p"></a>若得热相。<a id="a-6q"></a>诵者得大智慧大闻持等。<a id="a-6r"></a>若得烟出。<a id="a-6s"></a>证隐身自在。<a id="a-6t"></a>若是焰出当获神通。<a id="a-6u"></a>复有以菖蒲根用惹帝花缠。<a id="a-6v"></a>用坯器盛已诵真言。<a id="a-6w"></a>直至苗出诵人取吃得闻持。<a id="a-6x"></a>诵一俱胝得亲见妙吉祥听闻说法。<a id="a-6y"></a>若以金作百叶莲华已。<a id="a-6z"></a>于像前右膝着地。<a id="a-70"></a>诵真言直至焰出。<a id="a-71"></a>手执得天轮王。<a id="a-72"></a>他人不能得见。<a id="a-73"></a>若以雄黄或雌黄。<a id="a-74"></a>合眼药用吉祥果盛。<a id="a-75"></a>诵真言直至作声。<a id="a-76"></a>用少许点眼中。<a id="a-77"></a>所有地行一切夜叉罗刹。<a id="a-78"></a>及毗舍左等类中当得为主。<a id="a-79"></a>若以上等剑无损缺者。<a id="a-7A"></a>于像前手按。<a id="a-7B"></a>诵真言直至如蛇起头。<a id="a-7C"></a>若执之得天轮王住寿一劫若复以雄黄用三种金裹。<a id="a-7D"></a>雄黄丸子口中含。<a id="a-7E"></a>诵真言直至振动。<a id="a-7F"></a>诵人得隐身复得六天自在。<a id="a-7G"></a>若作此仪者。<a id="a-7H"></a>其持诵行人当须一切善法具足不得贪欲。<a id="a-7I"></a>复有取舍弭树子及菩提树子。<a id="a-7J"></a>三金裹已口中含。<a id="a-7K"></a>诵真言直至振动。<a id="a-7L"></a>得隐身复得神通寿命千岁。<a id="a-7M"></a>复以银作轮。<a id="a-7N"></a>持于修罗窟前诵。<a id="a-7O"></a>直至轮击。<a id="a-7P"></a>修罗窟门开入中无障。<a id="a-7Q"></a>彼修罗女出迎。<a id="a-7R"></a>诵者入中寿命一劫。<a id="a-7S"></a>复有用铁作三戟叉。<a id="a-7T"></a>持诵行人若持。<a id="a-7U"></a>于阿修罗窟前作念诵。<a id="a-7V"></a>一切障难破坏。<a id="a-7W"></a>彼自出迎。<a id="a-7X"></a>若欲住彼得寿一劫。<a id="a-7Y"></a>当得见于弥勒世尊。</p>
  <p id="a7Z">复有第五仪则。<a id="a-7a"></a>若用白阿里迦木。<a id="a-7b"></a>作拇指大妙吉祥菩萨。<a id="a-7c"></a>作已献阿里迦花一洛叉。<a id="a-7d"></a>得贵人之位。<a id="a-7e"></a>若用白迦啰尾啰根拇指许大。<a id="a-7f"></a>作妙吉祥菩萨。<a id="a-7g"></a>以迦啰尾啰花献一洛叉。<a id="a-7h"></a>得真言成就。<a id="a-7i"></a>若以迦啰贺吒木。<a id="a-7j"></a>作妙吉祥菩萨一尺许大。<a id="a-7k"></a>以贺吒花献一洛叉。<a id="a-7l"></a>得多人爱重得为军主。<a id="a-7m"></a>若用白檀作五寸大妙吉祥菩萨。<a id="a-7n"></a>以惹帝花献一洛叉得贵人位。<a id="a-7o"></a>若以菩提树木作一指长像。<a id="a-7p"></a>献净水一瓮得多人爱重。<a id="a-7q"></a>若以一切香作像。<a id="a-7r"></a>献一切香花所求皆得。<a id="a-7s"></a>若恒时以沉香木湿柴作护摩。<a id="a-7t"></a>一切持诵人中得尊重。<a id="a-7u"></a>恒时持诵除大五逆罪。<a id="a-7v"></a>命终之后得亲见妙吉祥听法。<a id="a-7w"></a>若急诵八百。<a id="a-7x"></a>于一切众生中得隐身。<a id="a-7y"></a>得为持念主。<a id="a-7z"></a>一切瞻仰爱重。<a id="a-80"></a>若为他作一切皆得如是童子仪则种种之事。<a id="a-81"></a>皆悉得作唯除贪欲。</p>
  <p id="a82">复有第六调伏仪则。<a id="a-83"></a>如是所说于末法时。<a id="a-84"></a>当为利益众生使得成就。<a id="a-85"></a>我更与说第七仪则。<a id="a-86"></a>当为浊恶之时利益薄福众生。<a id="a-87"></a>与传此法令得菩萨三乘之道。<a id="a-88"></a>令解方便上下品事。<a id="a-89"></a>复为末法时一切众生。<a id="a-8A"></a>贪爱迷惑及嗔浊重者。<a id="a-8B"></a>及为所系缚者。<a id="a-8C"></a>当为解脱道胜善果报。<a id="a-8D"></a>如来所说真言仪轨。<a id="a-8E"></a>有大力势具大精进。<a id="a-8F"></a>当为广大利益。<a id="a-8G"></a>末法之时一切众生。<a id="a-8H"></a>使得不空成就。<a id="a-8I"></a>我释师子人中最上天中之天。<a id="a-8J"></a>当于妙吉祥法中。<a id="a-8K"></a>略说如是最上利益之法。<a id="a-8L"></a>令得一切所作成就。</p>
 </body>
</html>