<!doctype html>
<html id="z3IBUptkM" data-ver="509">
 <head>
  <meta charset="utf-8">
  <meta author="天息灾">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">大方广菩萨藏文殊师利根本仪轨经卷第五</h1>
  <h2 id="a2">菩萨变化仪轨品第二之二</h2>
  <p id="a3">所说真言仪轨。<a id="a-4"></a>为彼水陆有情及阿修罗等。<a id="a-5"></a>令具种种功德。<a id="a-6"></a>真言曰。</p>
  <p id="a7">曩莫三满哆没驮(引)喃(引)摩钵啰(二合)底贺哆舍(引)娑曩(引)喃(引)怛儞也(二合)他(引)唵舍俱曩摩贺(引)舍俱曩钵纳摩(二合)尾怛怛博讫叉(二合)萨哩嚩(二合)半曩誐曩(引)舍迦佉佉佉呬佉呬三摩野摩努娑摩(二合)啰吽底瑟吒(二合)冒他萨怛冒(二合)波野底(入)</p>
  <p id="a8">此真言行。<a id="a-9"></a>复用大印具足精进。<a id="a-A"></a>难化者能化。<a id="a-B"></a>难调者能调。<a id="a-C"></a>病苦之者速得平安。<a id="a-D"></a>消众毒药破诸恶事不生疑惑。</p>
  <p id="aE">复次菩萨真言行力。<a id="a-F"></a>能随众生普遍教化。<a id="a-G"></a>如迦楼罗经说。<a id="a-H"></a>菩萨悲愍有情。<a id="a-I"></a>随诸众生或现为迦楼罗鸟。<a id="a-J"></a>形容广大降伏毒龙令彼生善。<a id="a-K"></a>此真言仪轨说。<a id="a-L"></a>如来真言族及莲华族等多方变化。<a id="a-M"></a>利益有情而无冤憎。<a id="a-N"></a>譬如慈母育养多子恩爱平等。<a id="a-O"></a>菩萨慈悲度诸众生亦复如是。<a id="a-P"></a>我行真言行。<a id="a-Q"></a>过去佛说今我亦说。<a id="a-R"></a>妙吉祥复说。</p>
  <p id="aS">尔时妙吉祥童子。<a id="a-T"></a>观察净光天上一切大众不思议未会有事。<a id="a-U"></a>入三摩地名照见一切三昧。<a id="a-V"></a>安住菩萨所行法行。<a id="a-W"></a>令诸众生悉得利乐。<a id="a-X"></a>入此三摩地已。<a id="a-Y"></a>于净光天化出不可思议未曾有摩尼宝藏种种庄严曼拏罗。<a id="a-Z"></a>假使一切声闻辟支佛。<a id="a-a"></a>乃至十地得自在菩萨。<a id="a-b"></a>而不能画此曼拏罗。<a id="a-c"></a>何况凡夫之人。<a id="a-d"></a>此最上曼拏罗平等法行。<a id="a-e"></a>妙吉祥童子而能通达。<a id="a-f"></a>唯诸佛世尊一切菩萨声闻辟支佛。<a id="a-g"></a>可能依法奉行得受灌顶。<a id="a-h"></a>妙吉祥童子不思议威德力行佛菩萨最上三摩地。<a id="a-i"></a>入曼拏罗心意。<a id="a-j"></a>现生之时唯自了知。<a id="a-k"></a>彼诸心智何可度量。<a id="a-l"></a>岂将有相工巧而图画邪。</p>
  <p id="am">尔时妙吉祥童子。<a id="a-n"></a>告诸众言。<a id="a-o"></a>圣者谛听入大曼拏罗三昧。<a id="a-p"></a>如来菩萨不可违犯。<a id="a-q"></a>何况别余众生圣与非圣。</p>
  <p id="ar">尔时妙吉祥童子。<a id="a-s"></a>告金刚手秘密主言。<a id="a-t"></a>佛子三昧心法理出人情。<a id="a-u"></a>今为如来入灭方便说之。<a id="a-v"></a>令诸众生得入世间出世间一切真言行皆得成就。</p>
  <p id="aw">尔时金刚手秘密主。<a id="a-x"></a>告妙吉祥童子言。<a id="a-y"></a>佛子世尊若涅槃之后。<a id="a-z"></a>为诸众生说曼拏罗真言行。<a id="a-10"></a>令彼随喜修学。<a id="a-11"></a>皆得成就无上佛道。<a id="a-12"></a>若有愚痴众生。<a id="a-13"></a>不依法行违犯三昧真言不成。<a id="a-14"></a>虽有大福梵行不依此仪。<a id="a-15"></a>不得三昧真言不成。<a id="a-16"></a>若不依法。<a id="a-17"></a>假使帝释巧说方便。<a id="a-18"></a>不得三昧真言不成。<a id="a-19"></a>何况地居之人。<a id="a-1A"></a>若善知教法依法行事。<a id="a-1B"></a>念诵之时世间出世间。<a id="a-1C"></a>真言三昧决定成就。<a id="a-1D"></a>入妙吉祥童子曼拏罗教法之者。<a id="a-1E"></a>一切所求无不圆满。</p>
  <p id="a1F">尔时金刚手秘密主大菩萨。<a id="a-1G"></a>请妙吉祥菩萨。<a id="a-1H"></a>为诸有情略说曼拏罗仪轨。<a id="a-1I"></a>如是请已。<a id="a-1J"></a>是时妙吉祥童子。<a id="a-1K"></a>而为宣说。</p>
  <p id="a1L">夫建曼拏罗。<a id="a-1M"></a>须在三长月。<a id="a-1N"></a>于此月内须得白月勿使黑月。<a id="a-1O"></a>于白月中或一日或十五日。<a id="a-1P"></a>复须拣择好日。<a id="a-1Q"></a>有吉祥星曜方得起坛。<a id="a-1R"></a>若于三长月外欲建曼拏罗时。<a id="a-1S"></a>得好吉祥之日早辰而可用之。<a id="a-1T"></a>复须拣择清净之地。<a id="a-1U"></a>或近城郭或近入海河岸或向海中。<a id="a-1V"></a>或阿阇梨自住处皆可起坛。<a id="a-1W"></a>若近城郭向东北上。<a id="a-1X"></a>不近不远即可堪用。<a id="a-1Y"></a>所用之地无沙石瓦砾。<a id="a-1Z"></a>灰炭粪土髑髅之类。<a id="a-1a"></a>并须去除令其清净。<a id="a-1b"></a>阿阇梨于此安住。<a id="a-1c"></a>或七日至半月依法严持坛地。<a id="a-1d"></a>然用无虫五净之水。<a id="a-1e"></a>白檀香龙脑香供俱摩香和合水内。<a id="a-1f"></a>用五髻大印念焰曼德迦大忿怒明王真言八千遍。<a id="a-1g"></a>加持净水洒净十方四维上下俱令清净。<a id="a-1h"></a>所居坛地四方各十六肘。<a id="a-1i"></a>或十二肘或八肘。<a id="a-1j"></a>此分上中下三等。<a id="a-1k"></a>一切智智说此坛法。<a id="a-1l"></a>若求国位安泰登其王位可用上坛。<a id="a-1m"></a>若求增益福寿可用中坛。<a id="a-1n"></a>若求一切吉祥之事可用下坛八肘者。</p>
  <p id="a1o">复次若别为所求之事。<a id="a-1p"></a>粉彼曼拏罗。<a id="a-1q"></a>于其坛地堀深二肘。<a id="a-1r"></a>有若炭灰塼石瓦砾骨发蛇虫之类不可起坛。<a id="a-1s"></a>须别觅好地而乃修办。<a id="a-1t"></a>不计山中旷野河岸一无障碍。<a id="a-1u"></a>直须正意细心观察无虫清净之地。<a id="a-1v"></a>所掘之地复须别取上好净土而用填之。<a id="a-1w"></a>填已实筑平满。<a id="a-1x"></a>所填净土仍须用前五净之水同和填之。<a id="a-1y"></a>三等曼拏罗随意可作。<a id="a-1z"></a>又于坛四方各钉一佉祢啰木橛。<a id="a-20"></a>念忿怒明王真言七遍加持于橛。<a id="a-21"></a>复以五色线亦诵忿怒明王真言七遍。<a id="a-22"></a>以此五色线于曼拏罗四方。<a id="a-23"></a>缠绕此坛相。<a id="a-24"></a>四方中位名内院。<a id="a-25"></a>令阿阇梨居其中位。<a id="a-26"></a>念根本真言八千遍。<a id="a-27"></a>结五髻大印同用诵真言足已。<a id="a-28"></a>彼阿阇梨却出坛外。<a id="a-29"></a>旋绕曼拏罗匝已。<a id="a-2A"></a>面东踞草荐而坐。<a id="a-2B"></a>志心顶礼一切诸佛及诸菩萨。<a id="a-2C"></a>以前五色线系四方橛上。<a id="a-2D"></a>绕坛一匝用为界绳。<a id="a-2E"></a>精熟法事持诵一夜。<a id="a-2F"></a>彼曼拏罗阿阇梨坚持清斋。<a id="a-2G"></a>依根本仪轨举动用心。<a id="a-2H"></a>令修大乘行者依法持戒。<a id="a-2I"></a>一夜同行法事。<a id="a-2J"></a>复用五色粉念六字心真言。<a id="a-2K"></a>加持彼粉且按置曼拏罗中。<a id="a-2L"></a>复于坛外四面。<a id="a-2M"></a>庄严按置幢幡。<a id="a-2N"></a>栽芭蕉树及种种果树以为门道。<a id="a-2O"></a>然令鼓乐螺钹等齐韵发声。<a id="a-2P"></a>此为吉祥音。<a id="a-2Q"></a>音乐等止已。<a id="a-2R"></a>复为四众略说法要。<a id="a-2S"></a>复于曼拏罗四方。<a id="a-2T"></a>各读大乘经典。<a id="a-2U"></a>南方读佛母般若波罗蜜经。<a id="a-2V"></a>西方读圣月光三摩地经。<a id="a-2W"></a>北方读圣华严经。<a id="a-2X"></a>东方读圣金光明经。<a id="a-2Y"></a>如是法师读此四本经法已。<a id="a-2Z"></a>阿阇梨从曼拏罗起。<a id="a-2a"></a>用白檀龙脑供俱摩白色香。<a id="a-2b"></a>用上好华同和一处。<a id="a-2c"></a>念根本真言加持。<a id="a-2d"></a>以此香华散在曼拏罗一切处。<a id="a-2e"></a>阿阇梨出外七日食酥。<a id="a-2f"></a>复用二人至三人。<a id="a-2g"></a>具大福德发菩提心持戒者。<a id="a-2h"></a>同入曼拏罗中念根本真言自作拥护。<a id="a-2i"></a>以五色粉粉此坛上。<a id="a-2j"></a>所用纷粖使金银等五色宝微细如尘。<a id="a-2k"></a>或铜等五色亦得。<a id="a-2l"></a>若是国王及大福德人。<a id="a-2m"></a>建造此坛上求无上菩提决定得成。<a id="a-2n"></a>若有随喜之者亦得菩提。<a id="a-2o"></a>何况别余吉祥之事无不成就。<a id="a-2p"></a>若释迦如来灭度之后。<a id="a-2q"></a>恶世薄福众生。<a id="a-2r"></a>何能见闻如是大福德坛仪之法。</p>
  <p id="a2s">尔时大光妙吉祥童子。<a id="a-2t"></a>为诸贫苦众生。<a id="a-2u"></a>略说曼拏罗仪轨。<a id="a-2v"></a>用粳米为粖微细如面。<a id="a-2w"></a>染成五色青黄赤白黑。<a id="a-2x"></a>曼拏罗阿阇梨自结五髻大印。<a id="a-2y"></a>念根本真言加持彼粉然后阿阇梨于曼拏罗东南方。<a id="a-2z"></a>依法作一火坛。<a id="a-30"></a>其坛阔二肘深一肘。<a id="a-31"></a>周回如莲华叶相。<a id="a-32"></a>用波罗舍木及吉祥果树木为湿柴可长一尺。<a id="a-33"></a>俱得湿润者可用。<a id="a-34"></a>复使酥酪蜜三种。<a id="a-35"></a>揾湿柴两头。<a id="a-36"></a>结野瑟致印念根本真言。<a id="a-37"></a>请召火天。<a id="a-38"></a>复念一字心根本真言八百遍即作护摩(即是烧前柴也)次与巧妙画人同行法事。<a id="a-39"></a>曼拏罗阿阇梨自戴头冠。<a id="a-3A"></a>内心志意想像诸佛菩萨如对目前。<a id="a-3B"></a>复念献香真言合掌恭敬。<a id="a-3C"></a>顶礼诸佛菩萨顶礼妙吉祥童子已。<a id="a-3D"></a>将前五色粉。<a id="a-3E"></a>与彼画人同共粉画坛面。<a id="a-3F"></a>先于曼拏罗中间画释迦牟尼佛。<a id="a-3G"></a>坐宝师子座诸相具足如在净光天上作说法相。<a id="a-3H"></a>曼拏罗阿阇梨及同事画人。<a id="a-3I"></a>复念根本真言自作拥护。<a id="a-3J"></a>次与一切鬼神出其生食。<a id="a-3K"></a>于此坛外四方上下。<a id="a-3L"></a>散施饮食令彼饱满。<a id="a-3M"></a>阿阇梨复须洗浴身体着洁净衣。<a id="a-3N"></a>近于火坛作拥护法。<a id="a-3O"></a>复用酥供俱摩香。<a id="a-3P"></a>和为团食作八千个。<a id="a-3Q"></a>阿阇梨坐吉祥净草座上念根本真言。<a id="a-3R"></a>用前团食而作护摩。<a id="a-3S"></a>又用白芥子复诵焰曼德迦忿怒明王真言八百遍。<a id="a-3T"></a>加持芥子合在净器中。<a id="a-3U"></a>或有不祥诸恶形相。<a id="a-3V"></a>或有恶声或暴恶风雨。<a id="a-3W"></a>或日有恶相及种种障难。<a id="a-3X"></a>但用前白芥子作护摩七遍诸恶自灭。<a id="a-3Y"></a>若有人为障难。<a id="a-3Z"></a>以芥子作护摩五遍。<a id="a-3a"></a>彼人障难不成而自降伏。<a id="a-3b"></a>经一刹那复得鬼魅所著。<a id="a-3c"></a>假使天帝释为其障难。<a id="a-3d"></a>亦乃不久而得无常。<a id="a-3e"></a>何况恶心者人及非人等作其障难。<a id="a-3f"></a>此焰曼德迦忿怒明王。<a id="a-3g"></a>破坏怖畏其事如是。<a id="a-3h"></a>又彼持诵者坐吉祥草座。<a id="a-3i"></a>诵焰曼德迦忿怒明王已。<a id="a-3j"></a>于释迦牟尼佛像右边。<a id="a-3k"></a>画二辟支佛。<a id="a-3l"></a>于莲华座上结跏趺坐。<a id="a-3m"></a>又于彼佛足前。<a id="a-3n"></a>画二大声闻。<a id="a-3o"></a>作听法相。<a id="a-3p"></a>彼声闻右边画观自在菩萨。<a id="a-3q"></a>一切庄严如秋满月座莲华座。<a id="a-3r"></a>左手执莲华右手作施愿相。<a id="a-3s"></a>彼观自在右边。<a id="a-3t"></a>画白衣尊胜。<a id="a-3u"></a>左手执莲华右手顶礼世尊释迦牟尼。<a id="a-3v"></a>亦坐莲华首戴宝冠偏袒右肩。<a id="a-3w"></a>如是复画多罗菩萨部哩俱胝菩萨各各如法而坐。<a id="a-3x"></a>于彼菩萨之上复画佛母般若波罗蜜多。<a id="a-3y"></a>佛眼佛顶尊胜王。<a id="a-3z"></a>及画十六大菩萨。<a id="a-40"></a>所谓。</p>
  <p id="a41">普贤菩萨地藏菩萨。<a id="a-42"></a>虚空藏菩萨除盖障菩萨。<a id="a-43"></a>灭罪菩萨慈氏菩萨。<a id="a-44"></a>手执白拂瞻仰世尊。<a id="a-45"></a>清净行菩萨无垢幢菩萨。<a id="a-46"></a>妙财菩萨月光菩萨。<a id="a-47"></a>无垢称菩萨除一切病菩萨。<a id="a-48"></a>一切法自在王菩萨世间行菩萨。<a id="a-49"></a>大慧菩萨持慧菩萨。<a id="a-4A"></a>如是十六大菩萨。<a id="a-4B"></a>庄严色相普皆圆满。<a id="a-4C"></a>又于向上复画忿怒大明王及诸明王莲华部族。<a id="a-4D"></a>依法结印随处安住。<a id="a-4E"></a>于坛四面各空闲位。<a id="a-4F"></a>唯画莲华请召贤圣于此安排。<a id="a-4G"></a>又于释迦牟尼佛右边。<a id="a-4H"></a>画二辟支佛。<a id="a-4I"></a>一名巘驮摩捺曩。<a id="a-4J"></a>二名坞波哩瑟吒。<a id="a-4K"></a>于佛左边复画二辟支佛。<a id="a-4L"></a>一名赞捺曩二名悉驮。<a id="a-4M"></a>于佛足下画二大声闻。<a id="a-4N"></a>大迦葉波大迦多演曩。<a id="a-4O"></a>所有一切坛向东开门。<a id="a-4P"></a>又于声闻左边画圣金刚手。<a id="a-4Q"></a>如优波罗色一切庄严色相圆满。<a id="a-4R"></a>右手执拂左手摩忿怒明王顶。<a id="a-4S"></a>金刚拳明王金刚钩明王。<a id="a-4T"></a>金刚锁明王妙臂明王金刚军明王。<a id="a-4U"></a>随相幖帜逐位而坐。<a id="a-4V"></a>一切忿怒明王及诸明王并其眷属。<a id="a-4W"></a>各各依法结印。<a id="a-4X"></a>于彼左边复画羯磨金刚杵印。<a id="a-4Y"></a>于坛四面皆尔。<a id="a-4Z"></a>阿阇梨请召明王眷属于此安居。<a id="a-4a"></a>于彼坛上复画八尊胜佛顶。<a id="a-4b"></a>体有金色遍身光明。<a id="a-4c"></a>各结印法似大轮明王相貌。<a id="a-4d"></a>圆满庄严瞻仰观佛。<a id="a-4e"></a>所谓。</p>
  <p id="a4f">大轮尊胜佛顶白伞盖佛顶。<a id="a-4g"></a>尊胜佛顶最胜佛顶。<a id="a-4h"></a>光聚佛顶高佛顶等。<a id="a-4i"></a>于前辟支佛左边画门。<a id="a-4j"></a>于门外右边画一大菩萨。<a id="a-4k"></a>名出世间行。<a id="a-4l"></a>作持发髻头冠。<a id="a-4m"></a>右手持数珠左手持净瓶。<a id="a-4n"></a>面向门作喜怒颦蹙色。<a id="a-4o"></a>门左边画一大菩萨名无能胜。<a id="a-4p"></a>相仪清净。<a id="a-4q"></a>亦戴头冠。<a id="a-4r"></a>左手持瓶杖右手持数珠作施愿相。<a id="a-4s"></a>面向门亦作喜怒颦蹙。<a id="a-4t"></a>相又于宝殿内有法轮。<a id="a-4u"></a>法轮下有师子座。<a id="a-4v"></a>彼有大菩萨即妙吉祥。<a id="a-4w"></a>现童子相身如供俱摩香色。<a id="a-4x"></a>相仪清净面戴喜怒。<a id="a-4y"></a>左手持优钵罗华右手作施愿持吉祥果。<a id="a-4z"></a>头有五髻真珠璎珞。<a id="a-50"></a>着娇尸迦天衣。<a id="a-51"></a>偏袒右肩光明遍照。<a id="a-52"></a>一切庄严皆作童子之相。<a id="a-53"></a>坐莲华座面向曼拏罗门。<a id="a-54"></a>观瞻焰曼德迦忿怒明王。<a id="a-55"></a>彼菩萨右边莲华座下。<a id="a-56"></a>复画焰曼德迦忿怒明王。<a id="a-57"></a>作大恶相遍身光明。<a id="a-58"></a>瞻仰菩萨如受敕相。<a id="a-59"></a>于右边莲华下画五大菩萨。<a id="a-5A"></a>作净光天子相。<a id="a-5B"></a>所谓。</p>
  <p id="a5C">无垢菩萨深善菩萨。<a id="a-5D"></a>清净菩萨灭障菩萨。<a id="a-5E"></a>普照菩萨。<a id="a-5F"></a>一切如彼净光天上。<a id="a-5G"></a>普皆遍有无数珍宝光明。<a id="a-5H"></a>散种种华殊胜庄严。<a id="a-5I"></a>复以五色粉。<a id="a-5J"></a>于曼拏罗四方画四门楼。<a id="a-5K"></a>于曼拏罗东北。<a id="a-5L"></a>画上界开华王如来。<a id="a-5M"></a>宜小画佛身坐莲华座。<a id="a-5N"></a>作观瞻释迦佛相。<a id="a-5O"></a>普放光明结跏趺坐作施愿手。<a id="a-5P"></a>彼佛右边画大轮佛顶尊胜印。<a id="a-5Q"></a>左边光明聚印佛眼印。<a id="a-5R"></a>般若波罗蜜多印。<a id="a-5S"></a>圣观自在上般若波罗蜜多印。<a id="a-5T"></a>世尊右边画无量寿。<a id="a-5U"></a>观瞻如来作施愿手。<a id="a-5V"></a>坐莲华座普遍光明。<a id="a-5W"></a>彼佛右边安衣钵印。<a id="a-5X"></a>如是次第有闲空之处。<a id="a-5Y"></a>复画开华王如来及莲华印。<a id="a-5Z"></a>右边画佛顶光明聚印普遍光明彼右边安宝幢如来。<a id="a-5a"></a>坐宝山上作说法相。<a id="a-5b"></a>于彼佛身出种种光焰。<a id="a-5c"></a>作青绿红色普遍光明。<a id="a-5d"></a>彼佛左边粉画尊胜佛顶印转法轮印。<a id="a-5e"></a>皆有光明照曜。<a id="a-5f"></a>左边复有锡杖净瓶数珠及宝座印。<a id="a-5g"></a>依次粉之。<a id="a-5h"></a>复于门颊粉三股金刚杵普遍光明。<a id="a-5i"></a>于妙吉祥足下。<a id="a-5j"></a>安五髻大印优钵罗华印皆具光明。<a id="a-5k"></a>如是坛相并须具足。<a id="a-5l"></a>所有入曼拏罗门。<a id="a-5m"></a>或东或西安置俱得。<a id="a-5n"></a>于曼拏罗外用五色细粉。<a id="a-5o"></a>粉彼四隅及四方门楼。<a id="a-5p"></a>于内曼拏罗外四方各空二肘。<a id="a-5q"></a>于此粉画大梵天。<a id="a-5r"></a>具四头而着白天衣。<a id="a-5s"></a>偏袒右肩以白线络腋。<a id="a-5t"></a>身貌金色髻戴金冠。<a id="a-5u"></a>左右两手俱持瓶杖。<a id="a-5v"></a>复于右边画极光净天子。<a id="a-5w"></a>身有金色着娇阇邪衣天仙衣。<a id="a-5x"></a>作禅定相面含喜色。<a id="a-5y"></a>发髻戴冠白线络腋。<a id="a-5z"></a>结跏趺坐右手作施愿相。<a id="a-60"></a>右边色究竟天子。<a id="a-61"></a>着娇阇邪衣天仙衣。<a id="a-62"></a>一切庄严面含喜相。<a id="a-63"></a>结跏趺坐如在禅定。<a id="a-64"></a>白线络腋右手作施愿相。</p>
  <p id="a65">依次复粉忉利天子夜摩天子睹史天子化乐天子他化自在天子。<a id="a-66"></a>所有仪相皆依次第一一周备。<a id="a-67"></a>又于帝释足下画四大王天子恒娇天子持鬘天子坚手天子。<a id="a-68"></a>依其次第仪相具足。<a id="a-69"></a>南方画少光天福生天无热天善见天善现天等天子。<a id="a-6A"></a>随其相仪普令具足。<a id="a-6B"></a>及西方界位俱画如是诸天。<a id="a-6C"></a>又于第二重曼拏罗外。<a id="a-6D"></a>第三重曼拏罗四面。<a id="a-6E"></a>依次画四天王。<a id="a-6F"></a>北方入曼拏罗门。<a id="a-6G"></a>右边画财主及诸宝藏。<a id="a-6H"></a>一切庄严如夜叉相仪。<a id="a-6I"></a>右边依次复画宝贤满贤夜叉主。<a id="a-6J"></a>及诃利帝母大夜叉女。<a id="a-6K"></a>怀抱爱童子作瞻仰曼拏罗相。<a id="a-6L"></a>复有半支迦宾誐罗鼻沙拏等夜叉各近夜叉印位。<a id="a-6M"></a>次有水天手执罥索又。<a id="a-6N"></a>于四方画八大龙王。<a id="a-6O"></a>难陀龙王跋难陀龙王。<a id="a-6P"></a>德叉迦龙王嚩苏枳龙王等。<a id="a-6Q"></a>如是依其次第排两位画之。<a id="a-6R"></a>次画夜叉罗叉干达婆紧那罗摩睺罗伽。<a id="a-6S"></a>仙人圣人誐鬼毗舍左。<a id="a-6T"></a>迦楼罗人非人等。<a id="a-6U"></a>复画最上大药最上摩尼宝。<a id="a-6V"></a>最大高山最大江河最大州城。<a id="a-6W"></a>并须最大第一南方画七个摩哆罗并诸眷属。<a id="a-6X"></a>东南方画火天普遍光明。<a id="a-6Y"></a>手持瓶杖数珠。<a id="a-6Z"></a>发髻戴冠着白衣天仙衣。<a id="a-6a"></a>偏袒右肩白线络腋身作金色。<a id="a-6b"></a>种种庄严幖帜形相。<a id="a-6c"></a>亦作两位画之。<a id="a-6d"></a>此曼拏罗外大自在天乘牛。<a id="a-6e"></a>手执三股叉。<a id="a-6f"></a>及乌摩天女身有金色种种严饰。<a id="a-6g"></a>次有童子天形如童子。<a id="a-6h"></a>乘于孔雀手执枪六个头面面色红。<a id="a-6i"></a>着黄衣天仙衣。<a id="a-6j"></a>左手执铃红幡。<a id="a-6k"></a>次排部陵儗哩致大众主。<a id="a-6l"></a>作极瘦相。<a id="a-6m"></a>难祢枳湿嚩啰大黑神。<a id="a-6n"></a>七个摩哆罗。<a id="a-6o"></a>随其幖帜相仪一一庄严。<a id="a-6p"></a>复画八天七仙人那罗延天。<a id="a-6q"></a>四臂执宝棒螺剑。<a id="a-6r"></a>乘金翅鸟一切庄严复安八宿。<a id="a-6s"></a>曜二十七星宿临行大地。<a id="a-6t"></a>复有八小曜依位粉画。<a id="a-6u"></a>复画十五日黑白之相。<a id="a-6v"></a>十二宫分十二月年。<a id="a-6w"></a>四妹乘船五兄弟住其水中。<a id="a-6x"></a>其余部类等但画其印。<a id="a-6y"></a>所有贤圣作两位排列。<a id="a-6z"></a>三重曼拏罗各列贤圣之位。<a id="a-70"></a>三重曼拏罗俱作四方相。<a id="a-71"></a>佛世尊众圣中第一须画右边莲华族圣观自在。<a id="a-72"></a>左边金刚族金刚手一一须画。<a id="a-73"></a>普贤菩萨妙吉祥童子。<a id="a-74"></a>此是菩萨中第一依次须画。<a id="a-75"></a>其余但画其印。<a id="a-76"></a>内曼拏罗外中曼拏罗处。<a id="a-77"></a>于东位上画娑婆世界主大梵天王及极光净天。<a id="a-78"></a>南方画色究竟天。<a id="a-79"></a>及无色界四天画无形色位。<a id="a-7A"></a>北方帝释天主夜摩天主。<a id="a-7B"></a>睹史天主乐变化天主。<a id="a-7C"></a>他化天主及少光天子。<a id="a-7D"></a>一一须画天主。<a id="a-7E"></a>其余诸天但画其印。<a id="a-7F"></a>于第三重曼拏罗北方。<a id="a-7G"></a>画伊沙曩部多主并护摩。<a id="a-7H"></a>第二重近门画童子天及妙吉祥。<a id="a-7I"></a>乘孔雀手执枪。<a id="a-7J"></a>身红色着黄衣偏袒右肩。<a id="a-7K"></a>右手执铃红幡作童子相仪。<a id="a-7L"></a>瞻仰曼拏罗。<a id="a-7M"></a>东方画飞禽摩哩建拏仙人。<a id="a-7N"></a>其余画印。<a id="a-7O"></a>东南方画四妹及五兄弟。<a id="a-7P"></a>同乘船在大海中行及火天。<a id="a-7Q"></a>如是南方画尾鼻沙拏罗刹主。<a id="a-7R"></a>住楞伽山中。<a id="a-7S"></a>次画金毗罗神如夜叉形在大树下此是菩萨。<a id="a-7T"></a>次画饿鬼王及毗舍左王作丑恶相。<a id="a-7U"></a>其余但画印。<a id="a-7V"></a>次南方画难陀乌波难陀龙王。<a id="a-7W"></a>及日天子宿曜中第一。<a id="a-7X"></a>西方画迦毗罗牟尼仙人。<a id="a-7Y"></a>及尼干子外道仙人。<a id="a-7Z"></a>皆作外道相。<a id="a-7a"></a>依其次第复画彼印。<a id="a-7b"></a>西北方画财主夜叉王。<a id="a-7c"></a>五髻干达婆王。<a id="a-7d"></a>大树紧那罗王。<a id="a-7e"></a>其余画印。<a id="a-7f"></a>第四重曼拏罗外。<a id="a-7g"></a>画五色缘道及印相具足。<a id="a-7h"></a>曼拏罗四方。<a id="a-7i"></a>画四门楼及四大天王。<a id="a-7j"></a>如前所有印相具足。<a id="a-7k"></a>入门右边画优钵罗华。<a id="a-7l"></a>左边画莲华及金刚斧。<a id="a-7m"></a>剑枪三股叉宝棒宝轮。<a id="a-7n"></a>娑嚩悉底迦宝瓶鱼螺。<a id="a-7o"></a>军持净瓶幢幡罥索。<a id="a-7p"></a>铃刀弓箭金锤。<a id="a-7q"></a>如是种种幖帜相状印法四方俱画。<a id="a-7r"></a>于四方坛外复画四大印。<a id="a-7s"></a>又于曼拏罗北方。<a id="a-7t"></a>复安五股金刚角相。<a id="a-7u"></a>安莲华普遍光明。<a id="a-7v"></a>南方曼拏罗作半月相。<a id="a-7w"></a>安钵普遍光明。<a id="a-7x"></a>西方曼拏罗团圆相。<a id="a-7y"></a>安青莲华并茎叶普遍光明。<a id="a-7z"></a>复于四隅有四印。<a id="a-80"></a>西北角曼拏罗作团圆相。<a id="a-81"></a>安罥索普遍光明。<a id="a-82"></a>西南角曼拏罗作半月相。<a id="a-83"></a>安杖普遍光明。<a id="a-84"></a>东南隅曼拏罗作三角相。<a id="a-85"></a>安钺斧普遍光明。<a id="a-86"></a>东北方曼拏罗作四方相。<a id="a-87"></a>安剑普遍光明。<a id="a-88"></a>于曼拏罗门外用五色粉。<a id="a-89"></a>画上中下三印。<a id="a-8A"></a>所谓衣钵革屣普遍光明。<a id="a-8B"></a>为利益一切众生。<a id="a-8C"></a>依此曼拏罗仪轨教说。</p>
 </body>
</html>