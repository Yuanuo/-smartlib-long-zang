<!doctype html>
<html id="z3IBUq4kU" data-ver="457">
 <head>
  <meta charset="utf-8">
  <meta author="天息灾">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">大方广菩萨藏文殊师利根本仪轨经卷第十三</h1>
  <h2 id="a2">一切法行义品第十五之余</h2>
  <p id="a3">我今复说善人相貌持诵修行。<a id="a-4"></a>于真言行得成就义上中下品法。<a id="a-5"></a>若复有人族望尊高。<a id="a-6"></a>种姓清净身相殊异。<a id="a-7"></a>色如真金头如伞盖。<a id="a-8"></a>发色绀青面如满月。<a id="a-9"></a>额相广平眉不杂乱。<a id="a-A"></a>眼长而红睫不交杂。<a id="a-B"></a>鼻如截筒唇色赤好。<a id="a-C"></a>舌如莲叶牙齿齐白。<a id="a-D"></a>髭相青密颏圆齶深。<a id="a-E"></a>顶发右旋耳相垂下。<a id="a-F"></a>有精神复勇猛爱语无嗔。<a id="a-G"></a>少贪离欲常好清净。<a id="a-H"></a>乐着妙衣好食上味。<a id="a-I"></a>净行自居所言诚谛。<a id="a-J"></a>归重三宝供养贤圣。<a id="a-K"></a>孝顺父母悲愍有情。<a id="a-L"></a>智慧高深复长寿命。<a id="a-M"></a>修行决志精进不退。<a id="a-N"></a>乐求菩萨摩诃萨位乃至无上正等觉位。<a id="a-O"></a>斯等之人决定成就上品之法。<a id="a-P"></a>必能了解一切仪轨甚深之义。<a id="a-Q"></a>又复有人或刹帝利。<a id="a-R"></a>及婆罗门诸清净种族。<a id="a-S"></a>人相具足身紫色或白色。<a id="a-T"></a>胸臆圆满乳相高起。<a id="a-U"></a>毛毫右旋大腹深脐。<a id="a-V"></a>其腰广阔两肩平满。<a id="a-W"></a>两腋两肋如师子王。<a id="a-X"></a>手臂佣长筋脉不现。<a id="a-Y"></a>上下相称不矬不长。<a id="a-Z"></a>具勇猛心好秘密行。<a id="a-a"></a>乐于持戒复好布施。<a id="a-b"></a>言行真实悲愍一切。<a id="a-c"></a>学法无畏恒乐世间出世间智。<a id="a-d"></a>发菩提心常供养三宝。<a id="a-e"></a>亦具大福德勤行精进修持不退。<a id="a-f"></a>此之相人于中品法决定成就。<a id="a-g"></a>又复有人种姓清净。<a id="a-h"></a>身肢具足无缺无减。<a id="a-i"></a>或紫色或白色。<a id="a-j"></a>光泽肥好不大肥瘦。<a id="a-k"></a>偏顺下分而有殊特。<a id="a-l"></a>腰身广阔腿相圆满。<a id="a-m"></a>胫膝上下不曲不戾。<a id="a-n"></a>如鹿王踹。<a id="a-o"></a>二隐密相具足圆满。<a id="a-p"></a>足掌之内红色滋润。<a id="a-q"></a>有吉祥轮相幢相门楼相。<a id="a-r"></a>鱼相幡相优钵罗花相。<a id="a-s"></a>如是诸相悉皆严好。<a id="a-t"></a>又复好乐清净不杂恶人少贪嗔痴。<a id="a-u"></a>有大福德常行慈愍。<a id="a-v"></a>好行布施供养三宝。<a id="a-w"></a>亦复供养三十三天。<a id="a-x"></a>于世出世法精进修习。<a id="a-y"></a>斯等相人于第三品法决定成就。<a id="a-z"></a>又复有人发菩提心修菩提行。<a id="a-10"></a>总具如上三品妙相。<a id="a-11"></a>又具种种功德慈悲喜舍。<a id="a-12"></a>勇猛精进修习大明大陀罗尼。<a id="a-13"></a>志行不退无怖无畏。<a id="a-14"></a>决定超越诸修行人。<a id="a-15"></a>获得最上第一成就之法。</p>
  <p id="a16">我前已说。<a id="a-17"></a>持诵行人以宿福故具诸妙相。<a id="a-18"></a>而于修行决定成就。<a id="a-19"></a>又复有吉祥星宿吉祥时分。<a id="a-1A"></a>于一刹那一瞬息间。<a id="a-1B"></a>轮转天际临顾世间。<a id="a-1C"></a>所有众生于此时分生时遇者。<a id="a-1D"></a>有大吉祥获大福德。<a id="a-1E"></a>修诸大法决定成就若有众生无宿善根多恶业故。<a id="a-1F"></a>即于生时遇恶星宿。<a id="a-1G"></a>决定无福诸根缺减人相不具。<a id="a-1H"></a>所修大法决定不能得成就故。<a id="a-1I"></a>若复生时在于晨朝遇于鬼宿奎宿。<a id="a-1J"></a>张宿星宿。<a id="a-1K"></a>亢宿房宿。<a id="a-1L"></a>角宿毕宿昴宿等。<a id="a-1M"></a>及日初出同时临顾。<a id="a-1N"></a>此人所作所修皆得成就。<a id="a-1O"></a>又于晨朝及日中时兼在白月。<a id="a-1P"></a>遇金星木星水星。<a id="a-1Q"></a>此等宿曜有大力势。<a id="a-1R"></a>临顾世间一切众生。<a id="a-1S"></a>于此之时人若生者。<a id="a-1T"></a>所修善业及修行持诵大明大陀罗尼。<a id="a-1U"></a>一切事业决定成就。<a id="a-1V"></a>又复此金星木星水星。<a id="a-1W"></a>随有一星与日与月。<a id="a-1X"></a>同居方所临顾生者。<a id="a-1Y"></a>此人生后必大富贵寿命长远。<a id="a-1Z"></a>得大自在一切见重。<a id="a-1a"></a>又复有人于日中后日没时生。<a id="a-1b"></a>而彼生者于此时分。<a id="a-1c"></a>多遇恶星临顾方所。<a id="a-1d"></a>恶星者所谓土星火星。<a id="a-1e"></a>罗睺星计都星。<a id="a-1f"></a>多啰星及黑暗哩瑟吒等星。<a id="a-1g"></a>如是等星亦非实恶。<a id="a-1h"></a>若是上上品人宿善根力。<a id="a-1i"></a>福慧具足生时遇者。<a id="a-1j"></a>于大福德转增威势。<a id="a-1k"></a>若是中品于善恶事各减其半。<a id="a-1l"></a>若是下品善根微劣及有宿业。<a id="a-1m"></a>如是之人生时遇者。<a id="a-1n"></a>无有福德兼无智慧。<a id="a-1o"></a>不修善业多贪嗔痴。<a id="a-1p"></a>又于此时遇天晦瞑。<a id="a-1q"></a>风雨暴恶电闪晃耀。<a id="a-1r"></a>雷霆大震雨雹俱下。<a id="a-1s"></a>于中云色或变红赤。<a id="a-1t"></a>斯皆大恶。<a id="a-1u"></a>若于生时遇着此者。<a id="a-1v"></a>其人诸根缺减颜貌丑陋。<a id="a-1w"></a>受身屈曲疮癞庄严。<a id="a-1x"></a>无主无依贫穷微贱。<a id="a-1y"></a>或受戒律违犯不守。<a id="a-1z"></a>圣贤悲愍伤其坠堕。<a id="a-20"></a>如是之人于恶增上于善转退。<a id="a-21"></a>一切吉祥全无少分。<a id="a-22"></a>于诸修习真言行业。<a id="a-23"></a>如盲聋人不见不闻。<a id="a-24"></a>设遇闻见不能生信。<a id="a-25"></a>如是之事说不可尽。<a id="a-26"></a>又复如是众生以少福故。<a id="a-27"></a>或被一切部多及摩多啰等诸恶鬼神。<a id="a-28"></a>住于身中而作恼乱。<a id="a-29"></a>复有众生归向三宝奉重贤圣。<a id="a-2A"></a>乃至于佛十地菩萨辟支声闻等处曾种善本。<a id="a-2B"></a>以贪嗔重故不得解脱。<a id="a-2C"></a>虽复有得生于天上。<a id="a-2D"></a>乃至得生无色界天尽三界际。<a id="a-2E"></a>未免轮回还复堕落。<a id="a-2F"></a>阎浮生聚亦复受身或愚或痴。<a id="a-2G"></a>又被部多及摩多啰等诸恶鬼神。<a id="a-2H"></a>住于身中而作恼乱。<a id="a-2I"></a>诸有智者及彼圣人。<a id="a-2J"></a>见此事已广说行相令彼持诵行人一一解了。<a id="a-2K"></a>彼持诵人以常诵大陀罗尼大明力故。<a id="a-2L"></a>诸鬼神等不能障碍。<a id="a-2M"></a>彼持诵人心不昏迷威德具足于陀罗尼得大自在。<a id="a-2N"></a>于此大地所有部多及哆啰等。<a id="a-2O"></a>住人身中作恼乱者。<a id="a-2P"></a>皆能呼召使来集现。<a id="a-2Q"></a>各各令其如实自说。<a id="a-2R"></a>以陀罗尼力离彼人身。<a id="a-2S"></a>又复与彼说深妙法令其调伏。<a id="a-2T"></a>彼部多等去离人已。<a id="a-2U"></a>恒病之人而得解脱。<a id="a-2V"></a>以陀罗尼力调伏恶者增益善者。<a id="a-2W"></a>于善于恶而得自在。<a id="a-2X"></a>又前说阴阳风三种界。<a id="a-2Y"></a>合贪嗔痴三种法。<a id="a-2Z"></a>由贪嗔痴法不息灭故。<a id="a-2a"></a>令阴阳风而有增盛。<a id="a-2b"></a>又合地为四大。<a id="a-2c"></a>地与水合火与风合。<a id="a-2d"></a>又有虚空而为第五。<a id="a-2e"></a>于上之数人所恒知。<a id="a-2f"></a>彼医病人于四大界心生疑惑。<a id="a-2g"></a>身虽四大病从何生。<a id="a-2h"></a>若不从生病自谁有。<a id="a-2i"></a>于生不生起二种疑。<a id="a-2j"></a>为四大外别有所作。<a id="a-2k"></a>此人天人乃至非人。<a id="a-2l"></a>及诸有情所有增损。<a id="a-2m"></a>唯除过去现在未来三世诸佛正遍知觉。<a id="a-2n"></a>皆同所说无二无别。<a id="a-2o"></a>如是善恶随因得果。<a id="a-2p"></a>种种苦恼皆自业作。<a id="a-2q"></a>此下品人无福无依。<a id="a-2r"></a>诸非人类乃得其便。<a id="a-2s"></a>若是上品之人善力殊胜生合吉星。<a id="a-2t"></a>唯有奇特祥瑞之应。<a id="a-2u"></a>诸非人类及诸恶事悉皆远离。<a id="a-2v"></a>恒善寂静得大安乐。<a id="a-2w"></a>彼有所求大明大陀罗尼。<a id="a-2x"></a>最上仪轨速得成就。<a id="a-2y"></a>至于过去现在未来诸正遍知。<a id="a-2z"></a>于经法中说于世间最上第一无我之法。<a id="a-30"></a>真如解脱最寂静句无上句。<a id="a-31"></a>真言大陀罗尼一切仪轨成就之法。<a id="a-32"></a>使诸行人得一切智智。<a id="a-33"></a>我释迦牟尼佛所说。<a id="a-34"></a>如是大仪轨法诸仪轨中王。<a id="a-35"></a>若有情等依法修行。<a id="a-36"></a>当得无病无尽句恒寂静句。<a id="a-37"></a>无烦恼句菩提涅槃句。<a id="a-38"></a>乃至一切真言句义三种菩提。<a id="a-39"></a>一切智智所得因业诸仪轨中不能见闻。<a id="a-3A"></a>乃是佛菩萨等。<a id="a-3B"></a>为利益一切世间诸有情故所说所传。<a id="a-3C"></a>佛说如是广大真言王仪轨时。<a id="a-3D"></a>于三界中所有诸真言王无不降伏。<a id="a-3E"></a>若复牟尼月没世间空时佛教灭尽。<a id="a-3F"></a>此仪轨王乃住不行。<a id="a-3G"></a>妙吉祥童子此大力真言王仪轨佛所宣说。<a id="a-3H"></a>若有众生后时闻已。<a id="a-3I"></a>虔心信重志愿求者。<a id="a-3J"></a>于世间出世间诸所有法皆得成就。<a id="a-3K"></a>诸佛所说无虚妄说。<a id="a-3L"></a>若有行人于真言王。<a id="a-3M"></a>恒持诵者及乐护摩法者。<a id="a-3N"></a>彼同三世一切智智之所传授。<a id="a-3O"></a>安住真言王仪轨法中无疑。<a id="a-3P"></a>所有世间一切众生无有智慧。<a id="a-3Q"></a>于善恶事非善恶事吉不吉事。<a id="a-3R"></a>于如是事生疑惑者。<a id="a-3S"></a>当为此等说于如来应正等觉。<a id="a-3T"></a>世出世间最上一切解脱之法。<a id="a-3U"></a>令作种种世间所重真言王法。<a id="a-3V"></a>为于一切众生之聚。<a id="a-3W"></a>妙吉祥童子汝所求。<a id="a-3X"></a>我说彼世间善恶之事及诸法要。<a id="a-3Y"></a>但为利益一切众生。<a id="a-3Z"></a>过去诸佛亦同所说。<a id="a-3a"></a>可使未来佛种不断。<a id="a-3b"></a>若持诵者于此所说一切智力。<a id="a-3c"></a>深生信重精进无疑。<a id="a-3d"></a>所行之行同一切智智。<a id="a-3e"></a>若持诵人于过去世。<a id="a-3f"></a>曾作诸恶业障未尽。<a id="a-3g"></a>而于今生所作事业不成就者。<a id="a-3h"></a>当依诸佛所说悔法志心忏悔。<a id="a-3i"></a>必得业障除灭。<a id="a-3j"></a>复更依法修行速得成就。<a id="a-3k"></a>或是愚迷之人。<a id="a-3l"></a>轮回业重不能依法忏悔修行。<a id="a-3m"></a>所作所求不能成就。<a id="a-3n"></a>于诸有情无由利乐。<a id="a-3o"></a>又复诸持诵人须修定业。<a id="a-3p"></a>若不修定不能趣入解脱之门。<a id="a-3q"></a>若能修定与法为缘。<a id="a-3r"></a>决定解脱速证菩提。</p>
  <p data-pb></p>
  <h2 id="a3s">法义品第十六</h2>
  <p id="a3t">尔时世尊释迦牟尼佛。<a id="a-3u"></a>复观察净光天。<a id="a-3v"></a>告妙吉祥童子言。<a id="a-3w"></a>汝妙吉祥谛听。<a id="a-3x"></a>彼夜叉王金刚手菩萨。<a id="a-3y"></a>于大众中问我画像法广大事业。<a id="a-3z"></a>我已先说又复问我一切真言行人所得之梦是善是恶。<a id="a-40"></a>我为持诵之者说此一切梦应之时。<a id="a-41"></a>彼夜叉王金刚手菩萨心喜合掌。<a id="a-42"></a>以彼头顶礼我足已白言世尊。<a id="a-43"></a>佛今所说利益世间及为于我。<a id="a-44"></a>利益众生使得快乐。<a id="a-45"></a>彼持诵者所得之梦。<a id="a-46"></a>善恶行相所得功德。<a id="a-47"></a>众生求作若有恒行。<a id="a-48"></a>最上行业所得因果。<a id="a-49"></a>并过去未来现在一切善恶及一切智。<a id="a-4A"></a>乃至所得无相无著无碍清净。<a id="a-4B"></a>最上真言相应善寂净句。<a id="a-4C"></a>及佛一切威力。<a id="a-4D"></a>及说行人持真言法行。<a id="a-4E"></a>禀上品形相与梦符契种种之事。<a id="a-4F"></a>彼夜叉王复言。<a id="a-4G"></a>最上师子释迦牟尼。<a id="a-4H"></a>于贤劫中第四成佛。<a id="a-4I"></a>坐树降魔现大威力。<a id="a-4J"></a>具大精进显大智慧。<a id="a-4K"></a>示大福德为世所尊。<a id="a-4L"></a>彼夜叉王金刚手菩萨。<a id="a-4M"></a>以如是言伸赞叹已。<a id="a-4N"></a>顶礼佛足还复本座默然而住。</p>
  <p id="a4O">尔时大智妙吉祥童子而发问言。<a id="a-4P"></a>释迦牟尼佛及过去佛。<a id="a-4Q"></a>善哉世尊应正等觉。<a id="a-4R"></a>彼广大事智乃至众多有情。<a id="a-4S"></a>生处星宿善恶行相事智因果。<a id="a-4T"></a>及修行所求增益事业。<a id="a-4U"></a>彼持诵人心有所疑得成不成。<a id="a-4V"></a>乃至求世间福最尊最高自在快乐。<a id="a-4W"></a>求一切圣位乃至一切智智。<a id="a-4X"></a>惟愿世尊略而解说。</p>
  <p id="a4Y">尔时世尊释迦牟尼佛。<a id="a-4Z"></a>闻此说已为彼佛子。<a id="a-4a"></a>发清净梵音大精进法鼓之音。<a id="a-4b"></a>又如迦陵频伽微妙之音。<a id="a-4c"></a>告彼童子妙吉祥言。<a id="a-4d"></a>童子若有行人。<a id="a-4e"></a>为于世间利益一切求成就者。<a id="a-4f"></a>当须诚谛专注慈心悲愍。<a id="a-4g"></a>发大誓愿清净之心。<a id="a-4h"></a>如是之人为利他故决定成就。<a id="a-4i"></a>妙吉祥童子若彼行人。<a id="a-4j"></a>于最上大明大陀罗尼恒乐受持。<a id="a-4k"></a>彼人是转法轮降伏魔罗。<a id="a-4l"></a>得最上适悦。<a id="a-4m"></a>若复众生耳闻目睹心生爱乐。<a id="a-4n"></a>决定获得殊胜快乐。<a id="a-4o"></a>妙吉祥童子白佛言。<a id="a-4p"></a>如来威力及最上智无能知者。<a id="a-4q"></a>而彼佛子亦复如是。<a id="a-4r"></a>佛言妙吉祥。<a id="a-4s"></a>彼佛子若行此行得相应成就。<a id="a-4t"></a>至于一切世间最上之人。<a id="a-4u"></a>不能知其威德智力。<a id="a-4v"></a>乃至欲界天及色界无色界天。<a id="a-4w"></a>及彼天主亦不能知其威德智力。<a id="a-4x"></a>乃至初地至于十地亦皆不知。<a id="a-4y"></a>妙吉祥唯佛如来能了知故。<a id="a-4z"></a>汝妙吉祥最上仪轨。<a id="a-50"></a>过去未来及彼现在一切诸佛皆同名故。<a id="a-51"></a>若有闻者清净修行。<a id="a-52"></a>无诸异缘摄心不乱。<a id="a-53"></a>彼之行人得寂静住。<a id="a-54"></a>得最上善趣所作上法无诸障碍。<a id="a-55"></a>修真言行速得成就。<a id="a-56"></a>求成佛道得大圆满。<a id="a-57"></a>于菩提树若行若坐。<a id="a-58"></a>为诸众生转于法轮。<a id="a-59"></a>而此功德诸佛所说。<a id="a-5A"></a>妙吉祥汝之名号若有念者。<a id="a-5B"></a>佛说功德不可思议恒现威力。<a id="a-5C"></a>所有过去一切佛无数真言仪轨无能说者。<a id="a-5D"></a>汝清净妙吉祥童子。<a id="a-5E"></a>能说一切诸佛真言之行。<a id="a-5F"></a>童子汝以佛智教于一切。<a id="a-5G"></a>此净光天一切大众。<a id="a-5H"></a>皆随汝教无敢违者。</p>
  <p data-pb></p>
  <h2 id="a5I">随业因果品第十七</h2>
  <p id="a5J">尔时释迦牟尼佛。<a id="a-5K"></a>入一切如来神通变化三摩地。<a id="a-5L"></a>而于眉间放大光明。<a id="a-5M"></a>作青黄红白颇璃色等。<a id="a-5N"></a>照于十方诸佛刹土一切世界。<a id="a-5O"></a>于诸世界光明普照。<a id="a-5P"></a>于须臾间普召一切天诸宿曜。<a id="a-5Q"></a>彼诸宿曜随召而至。<a id="a-5R"></a>到众会已礼敬而住。<a id="a-5S"></a>佛之光明威盖众会普遍照已还从世尊眉间而入。<a id="a-5T"></a>彼诸宿曜及其眷属。<a id="a-5U"></a>见佛世尊眉光入时。<a id="a-5V"></a>各各合掌战惧归命。<a id="a-5W"></a>须臾之间迷闷倒地。<a id="a-5X"></a>承佛慈力还自稣息。</p>
  <p id="a5Y">尔时世尊释迦牟尼佛。<a id="a-5Z"></a>告一切宿曜并诸眷属言。<a id="a-5a"></a>汝等勿怖诚心谛听。<a id="a-5b"></a>诸星宿天汝圣天众。<a id="a-5c"></a>我念众生愚痴无智不识我意。<a id="a-5d"></a>我欲如是诸众生等。<a id="a-5e"></a>于诸世间。<a id="a-5f"></a>起种种心修种种行利益自他。<a id="a-5g"></a>趣求如来第一金刚坚固之身。<a id="a-5h"></a>以迷倒故乐求人天阿修罗等。<a id="a-5i"></a>复入轮回旷野种种诸趣。<a id="a-5j"></a>随彼所作善恶之业。<a id="a-5k"></a>受于世间种种之身。<a id="a-5l"></a>所受之身无有主宰。<a id="a-5m"></a>若复所作最上为人天主。<a id="a-5n"></a>除随业缘余无所有。<a id="a-5o"></a>彼之业缘要假因生。<a id="a-5p"></a>彼因所生要从缘立。<a id="a-5q"></a>如是因缘互相和合。<a id="a-5r"></a>是生四大四大生蕴。<a id="a-5s"></a>趣无边行行趣他界。<a id="a-5t"></a>是故分别无量出生。<a id="a-5u"></a>后复命终以无智火。<a id="a-5v"></a>业风作故性皆烧燃。<a id="a-5w"></a>盖为不行平等三乘无碍之行。<a id="a-5x"></a>大乘长时作随因缘。<a id="a-5y"></a>中乘辟支佛行自为智不利他故。<a id="a-5z"></a>小乘声闻乐住断见。<a id="a-60"></a>执心不回无别求趣。<a id="a-61"></a>又复愚痴迷惑之时作种种业。<a id="a-62"></a>住于世间求世间成就。<a id="a-63"></a>若复于此寂静无病句无烦恼句。<a id="a-64"></a>八正清净无碍之道。<a id="a-65"></a>于如是法当勤修习。<a id="a-66"></a>离于不善诸恶之业。<a id="a-67"></a>彼自得住无碍三乘之行。<a id="a-68"></a>又复告星宿天。<a id="a-69"></a>彼息灾者有三种法。<a id="a-6A"></a>持诵行人修三种业得三种果。<a id="a-6B"></a>于此三种当须了知。<a id="a-6C"></a>又彼二种颠倒之业。<a id="a-6D"></a>亦得见三种族。<a id="a-6E"></a>彼复得见八种族。<a id="a-6F"></a>又复见一种族。<a id="a-6G"></a>一切真言住佛清净心寂静涅槃族。<a id="a-6H"></a>如是所说因业皆是真言之相。<a id="a-6I"></a>彼阴阳亦然。<a id="a-6J"></a>说为世间成就。<a id="a-6K"></a>彼如是所作之业所得因果。<a id="a-6L"></a>由如种谷见苗当知结实。<a id="a-6M"></a>彼成就法亦复如是。<a id="a-6N"></a>若得祥瑞定知成就。<a id="a-6O"></a>譬如白色说为最上。<a id="a-6P"></a>阴阳亦然。<a id="a-6Q"></a>若吉祥合为诸具足。<a id="a-6R"></a>一切诸法皆是方便。<a id="a-6S"></a>唯以一业而为最上。<a id="a-6T"></a>彼若无业身无所住何得祥瑞。<a id="a-6U"></a>若具如是祥瑞行相及以生族。<a id="a-6V"></a>方知彼得种种善业若于相于业无所有者。<a id="a-6W"></a>而于中间无能知者。<a id="a-6X"></a>又如病人气力羸少。<a id="a-6Y"></a>颜容瘦悴方知是患。<a id="a-6Z"></a>又复见众生业得如是身。<a id="a-6a"></a>是善是恶果报祥瑞。<a id="a-6b"></a>说为生相星宿天。<a id="a-6c"></a>我先已说一切众生所生时节。<a id="a-6d"></a>及彼吉日随业所感合吉祥星。<a id="a-6e"></a>又见飞禽种种之相。<a id="a-6f"></a>复闻语言微妙之声。<a id="a-6g"></a>及于梦中得吉祥相。<a id="a-6h"></a>如是祥瑞因缘行相。<a id="a-6i"></a>彼持诵人于诸真言法中求成就者。<a id="a-6j"></a>当须了知是成就相。<a id="a-6k"></a>又须知一切障难诸不吉相。<a id="a-6l"></a>及恶梦寐诸星宿天。<a id="a-6m"></a>往昔过去娑陵捺啰王佛正遍知者。<a id="a-6n"></a>于菩提道场说大真言王破一切障难。<a id="a-6o"></a>及诸恶梦不祥等事皆得消灭。<a id="a-6p"></a>令得菩提一切智智。<a id="a-6q"></a>时彼魔王常兴恶心作诸障难。<a id="a-6r"></a>现彼种种大恶之相。<a id="a-6s"></a>令彼见者生大怖畏。<a id="a-6t"></a>于诸修行而令退屈。<a id="a-6u"></a>彼魔福力久时而住。<a id="a-6v"></a>彼持诵者以真言王。<a id="a-6w"></a>具佛威德大进精力大神通力于须臾间彼诸障难。<a id="a-6x"></a>消灭一切恶梦恶相及恶众生种种之事。<a id="a-6y"></a>星宿天汝当谛听。<a id="a-6z"></a>彼过去娑陵捺啰王如来。<a id="a-70"></a>为调伏诸恶星宿及恶天魔。<a id="a-71"></a>一切部多等并诸眷属。<a id="a-72"></a>乃至地居二足四足。<a id="a-73"></a>无足多足诸恶之类种种众生。<a id="a-74"></a>以大真言王调伏教化令生善心。<a id="a-75"></a>于他有情不生恼乱。<a id="a-76"></a>汝当听说真言王曰。</p>
  <p id="a77">曩莫三满哆没驮(引)喃(引)阿钵啰(二合)底贺哆舍(引)娑曩(引)喃(引)怛[(仁-二+爾)*也](切身)他唵(引)佉佉佉呬佉呬吽吽入嚩(二合)啰入嚩(二合)啰钵啰(二合)入嚩(二合)啰钵啰(二合)入嚩(二合)啰底瑟姹(二合)底瑟姹(二合)瑟致哩(二合)颇吒颇吒。</p>
  <p id="a78">佛言此真言王。<a id="a-79"></a>名为大佛顶炽盛光。<a id="a-7A"></a>若有常持诵者。<a id="a-7B"></a>能消灭一切诸恶不吉祥事。<a id="a-7C"></a>能降伏一切部多。<a id="a-7D"></a>能破一切障难。<a id="a-7E"></a>能成就八十千种种吉祥之事。<a id="a-7F"></a>若诵持者于持诵时心不散乱。<a id="a-7G"></a>虔诚专注我天中天正等正觉。<a id="a-7H"></a>须臾之间到彼诸星宿天。<a id="a-7I"></a>及一切部多作恶之者所住之处。<a id="a-7J"></a>以大佛顶真言王无等精进力大精进力而降伏之。<a id="a-7K"></a>令彼作恶之者。<a id="a-7L"></a>见此无数大佛顶王怕怖无量。<a id="a-7M"></a>与诸眷属悉皆求入三摩地而为救护。</p>
 </body>
</html>