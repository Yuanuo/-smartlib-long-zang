<!doctype html>
<html id="z3IBUkWij" data-ver="690">
 <head>
  <meta charset="utf-8">
  <meta author="不空">
  <meta library="龙藏">
  <meta catalog="宋元入藏诸大小乘经">
  <meta period="唐">
 </head>
 <body>
  <h1 id="a1">菩提场所说一字顶轮王经卷三</h1>
  <h2 id="a2">末法成就品第七</h2>
  <p id="a3">尔时世尊。<a id="a-4"></a>复次为利益说此事业成就。<a id="a-5"></a>说伽他曰。</p>
  <p id="a6">当于未来世　　劣慧之有情</p>
  <p id="a7">为彼作利益　　说此小悉地</p>
  <p id="a8">若具于仪则　　必定而成就</p>
  <p id="a9">不择时宿曜　　不择念诵处</p>
  <p id="aA">应当请本尊　　而求诸悉地</p>
  <p id="aB">及钩召于他　　或取于六分</p>
  <p id="aC">应如是加持　　及说念诵相</p>
  <p id="aD">当于念嚩时　　若阙加护法</p>
  <p id="aE">夺人精气鬼　　盗窃成就物</p>
  <p id="aF">并拏枳宁等　　盗不思议物</p>
  <p id="aG">当于念诵时　　一切悉皆作</p>
  <p id="aH">失物得无疑　　取不坏摄嚩</p>
  <p id="aI">殊胜自终者　　割割其莽娑</p>
  <p id="aJ">和调姜椒等　　除弃筋及骨</p>
  <p id="aK">真言者依法　　即应施八方</p>
  <p id="aL">先定尸林处　　彼住鬼罗刹</p>
  <p id="aM">真言者于彼　　以稻华护摩</p>
  <p id="aN">即速现神验　　四衢及树下</p>
  <p id="aO">山间大怖处　　高声而唱言</p>
  <p id="aP">尸林贸莽娑　　鬼众大欢喜</p>
  <p id="aQ">所求皆与之　　成就隐形法</p>
  <p id="aR">严具及眼药　　雄黄等悉与</p>
  <p id="aS">成就佛顶者</p>
  <p id="aT">尔时释迦牟尼佛。<a id="a-U"></a>观未来有情。<a id="a-V"></a>说速疾成就法。<a id="a-W"></a>复说伽他曰。</p>
  <p id="aX">即取彼摄嚩　　如前不坏者</p>
  <p id="aY">成就迷怛啰　　迥树大河侧</p>
  <p id="aZ">于尸莽求成　　清净而洗涂</p>
  <p id="aa">香华以严饰　　及余真言明</p>
  <p id="ab">或以轮王顶　　而用作加护</p>
  <p id="ac">求成如是事　　若不如是者</p>
  <p id="ad">魔损害不疑　　即应依仪轨</p>
  <p id="ae">善伴骁勇者　　行者坐心上</p>
  <p id="af">结拳打彼额　　应诵真言王</p>
  <p id="ag">无间而多诵　　彼踊跃而起</p>
  <p id="ah">名拳起尸法　　当入于水中</p>
  <p id="ai">日出乃至夜　　结拳诵真言</p>
  <p id="aj">成安怛但那　　应取人莽娑</p>
  <p id="ak">割截而护摩　　依仪作成就</p>
  <p id="al">慧者不放逸　　莽娑为怛啰</p>
  <p id="am">所求皆悉地　　此诸佛所说</p>
  <p id="an">贪着于女人　　贪染之有情</p>
  <p id="ao">戒品无所堪　　如是之有情</p>
  <p id="ap">归依于三宝　　六念以成器</p>
  <p id="aq">应作如是思　　随力而修行</p>
  <p id="ar">修行者应当　　勤修菩提心</p>
  <p id="as">设离彼修习　　任运得成就</p>
  <p id="at">行者而不应　　食于青黑物</p>
  <p id="au">于食生厌离　　不坐卧高床</p>
  <p id="av">不应鼓颊食　　亦不[口*(十/甲/寸)]唼食</p>
  <p id="aw">所食量多少　　大如孔雀卵</p>
  <p id="ax">住威仪而食　　如是等威仪</p>
  <p id="ay">修行者应食　　寂默而念诵</p>
  <p id="az">当住于木默　　并住于修行</p>
  <p id="a10">应住于身默　　而作于护摩</p>
  <p id="a11">应住于一默　　悉地即成佛</p>
  <p id="a12">若不如是默　　真言不成就</p>
  <p id="a13">于真言修行　　寂默而迎请</p>
  <p id="a14">当诵真言明　　不共他同食</p>
  <p id="a15">乃至于亲族　　不应与同食</p>
  <p id="a16">衣服及卧具　　锤铜熟铜器</p>
  <p id="a17">以灰醋物洗　　洗已而食用</p>
  <p id="a18">水中作念诵　　皆说诸仪则</p>
  <p id="a19">不应与他人　　而共同寝处</p>
  <p id="a1A">杂居生于过　　贪染等摄受</p>
  <p id="a1B">调弄戏笑等　　由此生于过</p>
  <p id="a1C">吉日斋戒处　　须臾取时分</p>
  <p id="a1D">应作诸成就　　自身及为他</p>
  <p id="a1E">咸皆于日宿　　年月期限等</p>
  <p id="a1F">善恶诸悉地　　行者次第修</p>
  <p id="a1G">于三神通分　　此中成就胜</p>
  <p id="a1H">于此胜悉地　　成就佛顶法</p>
  <p id="a1I">于二分八日　　十四十五日</p>
  <p id="a1J">应知如是节　　尤加而供养</p>
  <p id="a1K">以童女縒缕　　复用香水洗</p>
  <p id="a1L">住戒而造作　　应作最胜像</p>
  <p id="a1M">用以白檀等　　更洗令清净</p>
  <p id="a1N">而不应截屈　　然后而加持</p>
  <p id="a1O">午时应修持　　具戒令其净</p>
  <p id="a1P">使匠者令画　　然后修真言</p>
  <p id="a1Q">吉日宿斋戒　　应成最胜像</p>
  <p id="a1R">如是板等上　　画得亦称赞</p>
  <p id="a1S">普通所先说　　佛顶等胜像</p>
  <p id="a1T">当离毛发过　　于绁或于板</p>
  <p id="a1U">坐于师子座　　而画其本形</p>
  <p id="a1V">应用殊胜色　　而以香胶和</p>
  <p id="a1W">支分皆圆具　　其香离甲麝</p>
  <p id="a1X">用水应净滤　　知已无过失</p>
  <p id="a1Y">智者应画像　　当于像中央</p>
  <p id="a1Z">画佛师子座　　皆以相庄严</p>
  <p id="a1a">炽盛之光明　　从顶而流出</p>
  <p id="a1b">法轮之大印　　应画于佛前</p>
  <p id="a1c">应画如是佛　　金色而晃曜</p>
  <p id="a1d">右画观自在　　虎皮以为裾</p>
  <p id="a1e">应画忿怒形　　持佛并念珠</p>
  <p id="a1f">顶髻无量寿　　肃然具三目</p>
  <p id="a1g">着莲华色衣　　愍念诸有情</p>
  <p id="a1h">左边金刚手　　身色如青莲</p>
  <p id="a1i">应画忿怒形　　以忿怒眷属</p>
  <p id="a1j">持明大女使　　金刚宾蘖罗</p>
  <p id="a1k">金刚笑师子　　金刚拳圣者</p>
  <p id="a1l">甘露军吒利　　近身而应画</p>
  <p id="a1m">难调令调尊　　执持金刚拂</p>
  <p id="a1n">马头尊明王　　意乐成就尊</p>
  <p id="a1o">白衣尊多罗　　毗俱知遍照</p>
  <p id="a1p">如是之圣众　　持莲左边安</p>
  <p id="a1q">一切皆应画　　如彼本形状</p>
  <p id="a1r">广大画像仪　　如大曼茶罗</p>
  <p id="a1s">略示画像法　　如来之所说</p>
  <p id="a1t">于佛世尊所　　两边应当画</p>
  <p id="a1u">无能胜大慈　　毫相并佛眼</p>
  <p id="a1v">此等本形画　　金色初日晖</p>
  <p id="a1w">皆坐于莲华　　彼住真言身</p>
  <p id="a1x">此胜微妙像　　诸顶成就中</p>
  <p id="a1y">以善轨则修　　应画如是像</p>
  <p id="a1z">善闲教法者　　清净画匠人</p>
  <p id="a20">犎牛毛作笔　　应取吉祥树</p>
  <p id="a21">用此木为[巾*(穴/登)]　　是像依法画</p>
  <p id="a22">应坐于茅荐　　当画此佛像</p>
  <p id="a23">得此普通像　　一切皆成就</p>
  <p id="a24">乃于过去时　　是妙音童真</p>
  <p id="a25">无比威德者　　身中出光明</p>
  <p id="a26">犹如火聚光　　种种寂意乐</p>
  <p id="a27">照曜我三有　　如是种之光</p>
  <p id="a28">妙音身中出　　是时获三地</p>
  <p id="a29">五通大威德　　则成为菩萨</p>
  <p id="a2A">作有情利益　　佛顶不思议</p>
  <p id="a2B">自身是如来　　三摩地形相</p>
  <p id="a2C">示现于众生　　变化于三有</p>
  <p id="a2D">一切佛形相　　以定现轮王</p>
  <p id="a2E">说大真言王　　能作众生利</p>
  <p id="a2F">犹如如意宝</p>
  <p id="a2G">尔时世尊告曼殊室利童真菩萨言。<a id="a-2H"></a>汝曼殊室利童真。<a id="a-2I"></a>利益有情被大甲胄。<a id="a-2J"></a>以善巧方便调伏有情。<a id="a-2K"></a>种种变化色身。<a id="a-2L"></a>佛菩萨缘觉声闻摄受有情而为说法。<a id="a-2M"></a>令其觉悟。<a id="a-2N"></a>时曼殊室利童真菩萨白佛言。<a id="a-2O"></a>世尊以几所名号。<a id="a-2P"></a>佛顶真言三摩地行差别。<a id="a-2Q"></a>世尊于世界转。<a id="a-2R"></a>佛言所谓名俱摩罗名印捺啰帝。<a id="a-2S"></a>名铄羯啰名坏宫。<a id="a-2T"></a>名梵王名毗钮。<a id="a-2U"></a>名大自在名自在。<a id="a-2V"></a>名劫比罗名部丹多。<a id="a-2W"></a>名牟尼名底哩他。<a id="a-2X"></a>名羯啰沙名地。<a id="a-2Y"></a>名部弥名持宝。<a id="a-2Z"></a>名弥也弥也(二合)娑名一切去。<a id="a-2a"></a>名一切处面名湿嚩。<a id="a-2b"></a>名寂静名涅槃名己化名变化。<a id="a-2c"></a>名难摧名天。<a id="a-2d"></a>名阿苏罗名主。<a id="a-2e"></a>名尊名主宰。<a id="a-2f"></a>名最胜名引导。<a id="a-2g"></a>名调伏者名福。<a id="a-2h"></a>名吉祥名一切义成就。<a id="a-2i"></a>名世尊名商羯啰。<a id="a-2j"></a>名作寂名空。<a id="a-2k"></a>名胜义名不实。<a id="a-2l"></a>名感名名称。<a id="a-2m"></a>名与者名悲者。<a id="a-2n"></a>名慧名三摩地。<a id="a-2o"></a>名慈名水天。<a id="a-2p"></a>名师子名犎牛。<a id="a-2q"></a>名天名龙。<a id="a-2r"></a>名药叉名仙名大仙名作者。<a id="a-2s"></a>名流出者名世主。<a id="a-2t"></a>名毗摩质多罗名三目。<a id="a-2u"></a>名千眼名清净。<a id="a-2v"></a>名威灵名三摩地。<a id="a-2w"></a>名三摩地出生名三摩地生。<a id="a-2x"></a>名才士名啰惹。<a id="a-2y"></a>名丈夫师子名丈夫主。<a id="a-2z"></a>名胜义名胜义实。<a id="a-30"></a>名证名证实。<a id="a-31"></a>名三界主名世尊。<a id="a-32"></a>名无主名主。<a id="a-33"></a>名眼名实。<a id="a-34"></a>名梦莲华名光。<a id="a-35"></a>名火名鬼主。<a id="a-36"></a>名离欲名寂静欲。<a id="a-37"></a>名远离欲名远离过。<a id="a-38"></a>名坏过名尽过。<a id="a-39"></a>名摧过名健军主。<a id="a-3A"></a>名大王名护世。<a id="a-3B"></a>名持地名翳啰靺多。<a id="a-3C"></a>名香象名白莲华。<a id="a-3D"></a>名说空名现空。<a id="a-3E"></a>名现悲名现道。<a id="a-3F"></a>名有名不有名分别。<a id="a-3G"></a>名无分别名离分别。<a id="a-3H"></a>名坏分别名护世。<a id="a-3I"></a>名善国名共许。<a id="a-3J"></a>名夜摩名施财。<a id="a-3K"></a>名嚩噜拏名俱尾罗。<a id="a-3L"></a>名持国名善现。<a id="a-3M"></a>名苏弥卢名金刚。<a id="a-3N"></a>名如金刚名天妙。<a id="a-3O"></a>名天妙趣名勇猛。<a id="a-3P"></a>名大勇猛名能生。<a id="a-3Q"></a>名大能生名常。<a id="a-3R"></a>名无常名常无常。<a id="a-3S"></a>名转轮王真言名大真言。<a id="a-3T"></a>名大药名论师。<a id="a-3U"></a>名大论师名胜名无上。<a id="a-3V"></a>名白名说白。<a id="a-3W"></a>名丈夫名说丈夫。<a id="a-3X"></a>名娑竭罗名大娑竭罗名海名大海。<a id="a-3Y"></a>名乌娜地名月。<a id="a-3Z"></a>名日名罗摩。<a id="a-3a"></a>名洛乞叉么拏名想庄严。<a id="a-3b"></a>名云名大云。<a id="a-3c"></a>名聚名大聚。<a id="a-3d"></a>名不相似名罗睺。<a id="a-3e"></a>名军名大军。<a id="a-3f"></a>名群名大群。<a id="a-3g"></a>名人主名大人主。<a id="a-3h"></a>名水藏名大水藏。<a id="a-3i"></a>名龙象名师子骁勇。<a id="a-3j"></a>名奇特名希熙。<a id="a-3k"></a>名大希熙。<a id="a-3l"></a>名财。<a id="a-3m"></a>名大财名具财。<a id="a-3n"></a>名大财宝名阿罗汉害烦恼。<a id="a-3o"></a>名幻化者名持幻化。<a id="a-3p"></a>名变化名作变化。<a id="a-3q"></a>名具义名能斗战。<a id="a-3r"></a>名非异名不异。<a id="a-3s"></a>名命名非命。<a id="a-3t"></a>名山名大山。<a id="a-3u"></a>名难坏名安乐慈住。<a id="a-3v"></a>名神通名具力。<a id="a-3w"></a>名具慧名不相似光。<a id="a-3x"></a>又曼殊师利童子。<a id="a-3y"></a>于我作如是知。<a id="a-3z"></a>名不灭不生。<a id="a-40"></a>名真如名真性。<a id="a-41"></a>名实际名实性。<a id="a-42"></a>名众法名法界。<a id="a-43"></a>名涅槃名实。<a id="a-44"></a>名无二名有相。<a id="a-45"></a>名纯名意成。<a id="a-46"></a>曼殊室利童子。<a id="a-47"></a>于此娑河世界。<a id="a-48"></a>知我名如来名佛。<a id="a-49"></a>名大师人天作。<a id="a-4A"></a>如是知我名离欲。<a id="a-4B"></a>童真于此世界。<a id="a-4C"></a>调伏有情行意趣中。<a id="a-4D"></a>成熟五阿僧祇百千为愚夫声闻。<a id="a-4E"></a>示现名。<a id="a-4F"></a>作如是言说。<a id="a-4G"></a>知我尔所名号。<a id="a-4H"></a>调伏成熟众生故。<a id="a-4I"></a>于诸契经中说。<a id="a-4J"></a>如是童真于洹河沙数佛世界中。<a id="a-4K"></a>以种种名号有情知我。<a id="a-4L"></a>童子随调伏成熟有情。<a id="a-4M"></a>如来说法。<a id="a-4N"></a>如来无所分别无功用。<a id="a-4O"></a>无量种真言色身事相而转。</p>
  <p id="a4P">尔时世尊复告曼殊室利菩萨言而说伽他曰。</p>
  <p id="a4Q">白分善时日　　于端严宿曜</p>
  <p id="a4R">澡洗着净衣　　斋戒住仪轨</p>
  <p id="a4S">八日十三日　　十四十五日</p>
  <p id="a4T">或用于五日　　依仪轨而作</p>
  <p id="a4U">护摩及供养　　应施于八方</p>
  <p id="a4V">于如是等日　　殷勤而供养</p>
  <p id="a4W">诸佛及缘觉　　大威德声闻</p>
  <p id="a4X">观自在菩萨　　金刚手大力</p>
  <p id="a4Y">常忆念此等　　修行者殷勤</p>
  <p id="a4Z">供养如是等　　菩萨威德者</p>
  <p id="a4a">圣天悉欢喜　　明天威德者</p>
  <p id="a4b">于此修行人　　悉皆而欢喜</p>
  <p id="a4c">行者于世天　　供养不应礼</p>
  <p id="a4d">一切诸真言　　威力不思议</p>
  <p id="a4e">新产及死家　　残食及祭食</p>
  <p id="a4f">月经女作食　　及以彼家食</p>
  <p id="a4g">旃陀罗家食　　臭秽陈宿食</p>
  <p id="a4h">再经于烝煮　　如上所说食</p>
  <p id="a4i">行者不应食　　及献圣众食</p>
  <p id="a4j">亦不应食啖　　如是等之家</p>
  <p id="a4k">悉不往饮食　　及不往止宿</p>
  <p id="a4l">破坏悉地故　　修行者当应</p>
  <p id="a4m">三时归三宝　　应发菩提心</p>
  <p id="a4n">而作三种净　　身净及语净</p>
  <p id="a4o">意净第三种　　常观于六念</p>
  <p id="a4p">如是常修行　　日日受八戒</p>
  <p id="a4q">当住于律仪　　应作如是言</p>
  <p id="a4r">阿阇梨存念　　称名我某甲</p>
  <p id="a4s">始从于今日　　至明日出时</p>
  <p id="a4t">而于其中间　　不断一切命</p>
  <p id="a4u">不盗他财物　　梵行不淫欲</p>
  <p id="a4v">不作于欺诳　　不歌舞作乐</p>
  <p id="a4w">不香鬘涂彩　　不饮酒放逸</p>
  <p id="a4x">不应非时食　　不卧高大床</p>
  <p id="a4y">如罗汉己持　　我今亦如是</p>
  <p id="a4z">尔时释迦牟尼世尊。<a id="a-50"></a>观察金刚手菩萨。<a id="a-51"></a>说轮王佛顶世间出世间上上真言明教。<a id="a-52"></a>应三肘或两肘。<a id="a-53"></a>随意大小应作。<a id="a-54"></a>取细绁去毛发者。<a id="a-55"></a>以香汤令净洗。<a id="a-56"></a>安于东面。<a id="a-57"></a>于吉日宿直。<a id="a-58"></a>如先所说画像法。<a id="a-59"></a>画人应授与八支戒。<a id="a-5A"></a>其画人诸根圆具。<a id="a-5B"></a>成就十善业道者。<a id="a-5C"></a>于彩色中不应用皮胶。<a id="a-5D"></a>画佛形像。<a id="a-5E"></a>身如金色作说法印。<a id="a-5F"></a>于白莲华上结跏趺坐。<a id="a-5G"></a>如来遍身光明炽盛。<a id="a-5H"></a>从光中出众多轮。<a id="a-5I"></a>从顶出光明。<a id="a-5J"></a>背后上应画山峰。<a id="a-5K"></a>于下右边应画持诵者。<a id="a-5L"></a>如本形持香炉瞻仰世尊势。<a id="a-5M"></a>秘密主此是轮王佛最胜画像法。<a id="a-5N"></a>一切如来之所略说。<a id="a-5O"></a>为令愍念有情故说。<a id="a-5P"></a>尔时世尊说伽他曰。</p>
  <p id="a5Q">若见此佛像　　一切佛所说</p>
  <p id="a5R">略说微妙像　　能灭诸罪业</p>
  <p id="a5S">一切诸功德　　悉皆到彼岸</p>
  <p id="a5T">诸天龙供养　　若见此胜像</p>
  <p id="a5U">是人天供养　　现世得成就</p>
  <p id="a5V">由此真言力　　由见此像故</p>
  <p id="a5W">此即多佛说　　悉皆而称赞</p>
  <p id="a5X">为彼成就故　　决定获悉地</p>
  <p id="a5Y">功德皆增长　　由见此像故</p>
  <p id="a5Z">诸罪悉皆灭　　此像为最胜</p>
  <p id="a5a">获四如意足　　功德如大海</p>
  <p id="a5b">获得胜智慧　　由修轮王明</p>
  <p id="a5c">得清净无垢　　智慧皆殊胜</p>
  <p id="a5d">成佛两足尊　　人天咸供养</p>
  <p id="a5e">由持此真言　　转轮殊胜王</p>
  <p id="a5f">是人清净者　　修真言行者</p>
  <p id="a5g">此是诸佛体　　威德无与等</p>
  <p id="a5h">不思议最胜　　天龙及药叉</p>
  <p id="a5i">罗刹与步多　　必舍遮起尸</p>
  <p id="a5j">是等威德者　　见修顶轮王</p>
  <p id="a5k">成就持明者　　悉皆而消融</p>
  <p id="a5l">帝释大威德　　若见成就者</p>
  <p id="a5m">分座而同坐　　及余威德天</p>
  <p id="a5n">三界无有比　　与悉地者等</p>
  <p id="a5o">若见彼不起　　头破作七分</p>
  <p id="a5p">设于俱胝劫　　世尊若自说</p>
  <p id="a5q">功德无有尽　　顶王不思议</p>
  <p id="a5r">若人修此者　　彼成就最胜</p>
  <p id="a5s">得为忉利王　　彼人终不死</p>
  <p id="a5t">无量俱胝众　　围绕往余刹</p>
  <p id="a5u">变身如佛形　　化诸有情类</p>
  <p id="a5v">变身金刚手　　利乐诸有情</p>
  <p id="a5w">化作天帝释　　或现于梵王</p>
  <p id="a5x">调伏诸有情　　变现为帝释</p>
  <p id="a5y">有大威神通　　拔济诸恶趣</p>
  <p id="a5z">地狱夜摩界　　饿鬼及傍生</p>
  <p id="a60">于城邑聚落　　旷野及山林</p>
  <p id="a61">变化诸资具　　饮食妙卧具</p>
  <p id="a62">愍念诸有情　　悉皆而给施</p>
  <p id="a63">我略说顶论　　修行持明者</p>
  <p id="a64">获得五神通　　则成大菩萨</p>
  <p id="a65">人中最胜尊</p>
  <p data-pb></p>
  <h2 id="a66">密印品第八</h2>
  <p id="a67">尔时释迦牟尼佛。<a id="a-68"></a>告一切菩萨众。<a id="a-69"></a>善男子汝等应受一切如来出生大三摩地。<a id="a-6A"></a>无比力超胜一切如来。<a id="a-6B"></a>住真言身一切如来族真实大印真言。<a id="a-6C"></a>无比威光神通。<a id="a-6D"></a>流出无边奇特。<a id="a-6E"></a>现威神力能生一切菩萨。<a id="a-6F"></a>能摧一切俱胝魔。<a id="a-6G"></a>摄伏一切菩萨。<a id="a-6H"></a>令难调之人起于慈心。<a id="a-6I"></a>善男子能成办一切事业。<a id="a-6J"></a>我今说大印。<a id="a-6K"></a>尔时金刚手白佛言。<a id="a-6L"></a>世尊世尊唯愿说从一切如来支分出生大印真言。<a id="a-6M"></a>为众生利益故。<a id="a-6N"></a>作易方便成就。<a id="a-6O"></a>佛言汝当谛听我为汝说。<a id="a-6P"></a>我今分别解说。</p>
  <p id="a6Q">二手内相叉作拳。<a id="a-6R"></a>竖二大指。<a id="a-6S"></a>此是一切如来心印。<a id="a-6T"></a>即此印屈左大指入掌。<a id="a-6U"></a>是为持莲华者印。<a id="a-6V"></a>即前印屈右大指入掌。<a id="a-6W"></a>左大指直竖。<a id="a-6X"></a>是持金刚者印真言曰。</p>
  <p id="a6Y">曩谟萨嚩没驮冒地萨怛嚩(二合)南阿(引)尾啰吽欠。</p>
  <p id="a6Z">此是一切如来心印真言。<a id="a-6a"></a>秘密主此名大勤勇心真言。<a id="a-6b"></a>一切如来真实法。<a id="a-6c"></a>能解脱地狱傍生夜摩恶趣。<a id="a-6d"></a>能令一切有情作如来事。<a id="a-6e"></a>摄召一切菩萨。<a id="a-6f"></a>金刚手我略说。<a id="a-6g"></a>能召梵王帝释夜摩水天俱尾罗等。<a id="a-6h"></a>住十地菩萨大自在者。<a id="a-6i"></a>尚能请召。<a id="a-6j"></a>何况余类。<a id="a-6k"></a>如前二手作拳。<a id="a-6l"></a>舒二中指竖相合。<a id="a-6m"></a>屈上第三节。<a id="a-6n"></a>屈二头指互安于二大指甲上。<a id="a-6o"></a>此名轮王根本大印。<a id="a-6p"></a>恒河沙数量如来之所说。<a id="a-6q"></a>未来佛当说此大轮王印。<a id="a-6r"></a>此印名大印。<a id="a-6s"></a>说为轮王顶。<a id="a-6t"></a>此明即是佛利益有情故。<a id="a-6u"></a>智者成就人。<a id="a-6v"></a>若结此印处。<a id="a-6w"></a>诸恶魔障等。<a id="a-6x"></a>是处不敢住。<a id="a-6y"></a>秘密主此轮王根本印。<a id="a-6z"></a>一切如来之所宣说。<a id="a-70"></a>于百俱胝劫。<a id="a-71"></a>不能尽说其福利。<a id="a-72"></a>设于千恒河沙数劫。<a id="a-73"></a>亦不能说其功能福利赞扬威德。<a id="a-74"></a>尔时如来说伽他曰。</p>
  <p id="a75">智者若受持　　大威德菩萨</p>
  <p id="a76">俱胝魔罗众　　常不被沮坏</p>
  <p id="a77">乃至百劫中　　不堕于恶趣</p>
  <p id="a78">若持轮王印　　并诵是真言</p>
  <p id="a79">由受持之福　　如来大师说</p>
  <p id="a7A">于百俱胝劫　　不能而赞叹</p>
  <p id="a7B">若有持此明　　持戒精进者</p>
  <p id="a7C">应修此真言　　轮王大力者</p>
  <p id="a7D">彼人不失慧　　及不失正念</p>
  <p id="a7E">于千俱胝劫　　未尝有忘失</p>
  <p id="a7F">金刚手此大印。<a id="a-7G"></a>无比量力威德。<a id="a-7H"></a>准前根本印。<a id="a-7I"></a>二中指直竖合。<a id="a-7J"></a>是则高顶王印。<a id="a-7K"></a>以此于佛顶族中。<a id="a-7L"></a>为灌顶印。</p>
  <p id="a7M">以二手虚心合掌。<a id="a-7N"></a>屈二无名指入于掌中。<a id="a-7O"></a>以二大指面。<a id="a-7P"></a>押二无名指甲上。<a id="a-7Q"></a>屈二头指相拄令圆。<a id="a-7R"></a>如伞盖形。<a id="a-7S"></a>此名白伞盖顶王印准前印舒二头指。<a id="a-7T"></a>则是光聚顶王印。<a id="a-7U"></a>准前印以二头指。<a id="a-7V"></a>各安中指第三节。<a id="a-7W"></a>是胜顶王印。<a id="a-7X"></a>是则吉祥法轮大印。<a id="a-7Y"></a>名十二行相法轮印。<a id="a-7Z"></a>一切佛之所说。<a id="a-7a"></a>能坏一切烦恼。<a id="a-7b"></a>若见此印。<a id="a-7c"></a>如亲见如来。<a id="a-7d"></a>即此印以二头指。<a id="a-7e"></a>[打-丁+必]二中指背。<a id="a-7f"></a>即名烦恼雹印。<a id="a-7g"></a>亦名如来结跏印。</p>
  <p id="a7h">金刚手此等五大印。<a id="a-7i"></a>如来族中名转轮王大印。<a id="a-7j"></a>秘密主此轮王大印等。<a id="a-7k"></a>烦恼雹。<a id="a-7l"></a>法轮。<a id="a-7m"></a>光聚顶。<a id="a-7n"></a>胜顶。<a id="a-7o"></a>高顶。<a id="a-7p"></a>并白伞盖顶。<a id="a-7q"></a>如是等印。<a id="a-7r"></a>悉皆是轮王印。</p>
  <p id="a7s">以二手虚心合掌。<a id="a-7t"></a>双屈二大指入掌中。<a id="a-7u"></a>此印名如来心印。<a id="a-7v"></a>亦名如来大勇猛印。</p>
  <p id="a7w">以此印真言。<a id="a-7x"></a>七遍加持心。<a id="a-7y"></a>先世流转中所作一切罪。<a id="a-7z"></a>悉皆得除灭。<a id="a-80"></a>即顶上解散。<a id="a-81"></a>通一切成就。<a id="a-82"></a>以此加持自身。<a id="a-83"></a>即成一切如来之所加持身真言曰。</p>
  <p id="a84">曩谟三满多没驮南唵麌那[口*梨]尾[口*梨]娑嚩(二合引)诃。</p>
  <p id="a85">此大真言同五字真言。<a id="a-86"></a>修行以此护身。<a id="a-87"></a>常应加持于心。<a id="a-88"></a>兼用五字获大威德力。</p>
  <p id="a89">以二手虚心合掌。<a id="a-8A"></a>十指互相交。<a id="a-8B"></a>令虚其掌。<a id="a-8C"></a>此名一切办事佛顶印真言曰。</p>
  <p id="a8D">曩谟三满多没驮南唵吒噜(二合)满驮娑嚩(二合引)诃(引)</p>
  <p id="a8E">金刚手此一切办事真言。<a id="a-8F"></a>于佛顶教中。<a id="a-8G"></a>此是一切佛顶心。<a id="a-8H"></a>于一切事业处。<a id="a-8I"></a>当用。<a id="a-8J"></a>修行者以此应护身。</p>
  <p id="a8K">以右手握大拇指作拳。<a id="a-8L"></a>以左手执袈裟角。<a id="a-8M"></a>此名锡杖印真言曰。</p>
  <p id="a8N">曩谟三满多没驮南唵度那(引)尔多啰拏吽(引)</p>
  <p id="a8O">此是锡杖明　　能制难调者</p>
  <p id="a8P">护身故应用　　常于成就处</p>
  <p id="a8Q">应用锡杖印　　印真言相应</p>
  <p id="a8R">先以左手仰掌安于脐下。<a id="a-8S"></a>以右手覆左手上。<a id="a-8T"></a>右手小指与左手大指。<a id="a-8U"></a>互相加其掌令虚。<a id="a-8V"></a>名如来钵印。</p>
  <p id="a8W">当于恐怖处　　饥渴障难时</p>
  <p id="a8X">应诵是真言　　诸苦悉无有</p>
  <p id="a8Y">真言曰。</p>
  <p id="a8Z">唵卢迦播攞(引)地瑟耻(二合)多驮啰驮(引)啰也摩诃努婆(去)嚩没驮跛怛啰(二合)娑嚩(二合引)诃(引)</p>
  <p id="a8a">钵真言大力　　诸佛所加持</p>
  <p id="a8b">一切诸众生　　由念除饥渴</p>
  <p id="a8c">险道旷野中　　修行者忆念</p>
  <p id="a8d">当加于自身　　真言印相应</p>
  <p id="a8e">以二手内相交仰掌。<a id="a-8f"></a>二头指侧相拄。<a id="a-8g"></a>二大指各捻头指下节。<a id="a-8h"></a>倒安眉间。<a id="a-8i"></a>名如来毫相印真言曰。</p>
  <p id="a8j">曩谟萨嚩怛他(去引)檗帝瓢啰曷(二合)毗药(二合)三藐三没第毗药(二合)系系满驮满驮底瑟姹(二合)底瑟姹(二合)驮(引)啰也驮(引)啰也儞论驮儞论度(引)啰拏(二合)么尼娑嚩(二合引)诃(引)</p>
  <p id="a8k">此是毫相印　　能具大人相</p>
  <p id="a8l">能与诸悉地　　是印大威德</p>
  <p id="a8m">若人持此印　　毫相威德者</p>
  <p id="a8n">彼皆得成就　　由结诵此明</p>
  <p id="a8o">用前印加持于颈。<a id="a-8p"></a>则成颈印。<a id="a-8q"></a>加持于鼻则成鼻印。<a id="a-8r"></a>如来鼻真言曰。</p>
  <p id="a8s">曩谟三满多没驮南唵哩尼吽泮娑嚩(二合引)诃(引)</p>
  <p id="a8t">行者加自鼻　　彼终无鼻疾</p>
  <p id="a8u">于百俱胝劫　　彼终不患鼻</p>
  <p id="a8v">二手密合掌。<a id="a-8w"></a>屈二头指。<a id="a-8x"></a>各安中指背上。<a id="a-8y"></a>大指屈入掌。<a id="a-8z"></a>名为佛眼印。</p>
  <p id="a90">一切佛顶中　　应用此大印</p>
  <p id="a91">最胜灭诸罪　　决定得成就</p>
  <p id="a92">修轮王佛顶　　若常结此印</p>
  <p id="a93">清净而受持　　不久彼成就</p>
  <p id="a94">一切佛顶法　　设积百劫福</p>
  <p id="a95">若得此印契　　诵佛眼真言</p>
  <p id="a96">其福与彼等　　此佛眼印明</p>
  <p id="a97">能成一切业</p>
  <p id="a98">即说真言曰。</p>
  <p id="a99">曩谟萨嚩怛他[卄/(阿-可+辛)/木]帝瓢啰曷(二合)毗药(二合)三藐三没第毗药(二合)唵(引四)噜噜塞普(二合)噜入嚩(二合)攞底瑟姹(二合)悉驮噜左儞萨嚩啰他(二合)娑但儞娑嚩(二合引)诃。</p>
  <p id="a9A">尔时世尊告金刚手菩萨言。<a id="a-9B"></a>金刚手此佛眼大明妃。<a id="a-9C"></a>我从十俱胝如来所。<a id="a-9D"></a>授得此陀罗尼。<a id="a-9E"></a>金刚手由忆念此明。<a id="a-9F"></a>一切真言圣天。<a id="a-9G"></a>现其修行者前。<a id="a-9H"></a>于一切真言教法悉皆成就。<a id="a-9I"></a>由诵持此真言。<a id="a-9J"></a>一切金刚族悉皆成就。<a id="a-9K"></a>是故金刚手修佛顶真言者。<a id="a-9L"></a>先当诵持此明妃三遍。<a id="a-9M"></a>或七遍或二十一遍。<a id="a-9N"></a>金刚手此佛眼大明妃。<a id="a-9O"></a>我今释迦牟尼。<a id="a-9P"></a>说为利益诸有情故。<a id="a-9Q"></a>金刚手此陀罗尼。<a id="a-9R"></a>暴恶嗔怒有情前应诵。<a id="a-9S"></a>皆得欢喜。<a id="a-9T"></a>难调暴恶鬼魅。<a id="a-9U"></a>降伏皆欢喜。<a id="a-9V"></a>于一切斗诤言讼斗战。<a id="a-9W"></a>皆得寂静。<a id="a-9X"></a>秘密主若修行佛顶真言者。<a id="a-9Y"></a>不得成就。<a id="a-9Z"></a>彼应以此大明妃真言相和诵之。<a id="a-9a"></a>决定有大应验。<a id="a-9b"></a>速疾成就。<a id="a-9c"></a>若未经一二三期限。<a id="a-9d"></a>不得和诵。<a id="a-9e"></a>乃至第四遍求悉地不得成就。<a id="a-9f"></a>然后加此大明妃真言和诵。<a id="a-9g"></a>当速疾现验得成就。<a id="a-9h"></a>初一二三四所不应加。<a id="a-9i"></a>若加之则损持明者。<a id="a-9j"></a>则用前印。<a id="a-9k"></a>以二头指各[打-丁+必]中指背。<a id="a-9l"></a>是如来眉印。<a id="a-9m"></a>一切如来说我今演说。</p>
  <p id="a9n">设有讫哩(二合)底迦</p>
  <p id="a9o">及嚩萨苏天　　秘密大威德</p>
  <p id="a9p">及欲天子等　　并及持犁天</p>
  <p id="a9q">如是诸天类　　若见是印契</p>
  <p id="a9r">怖畏而驰走　　何况地居者</p>
  <p id="a9s">真言曰。</p>
  <p id="a9t">曩谟三满多没驮南唵纥哩(二合)吽。</p>
  <p id="a9u">即以前眉印。<a id="a-9v"></a>开竖二大指如口形。<a id="a-9w"></a>相去中指两穬麦。<a id="a-9x"></a>常结此口印。<a id="a-9y"></a>置于自口上真言曰。</p>
  <p id="a9z">曩谟三满多没驮南枳哩枳哩。</p>
  <p id="aA0">此明大威德　　速疾作诸业</p>
  <p id="aA1">若常加持口　　修行成就人</p>
  <p id="aA2">彼人语无碍　　尽于三界中</p>
  <p id="aA3">彼人常言音　　显现美妙音</p>
  <p id="aA4">不患口疾病　　无量俱胝劫</p>
  <p id="aA5">自在毗纽天　　不伏人教令</p>
  <p id="aA6">当于是人所　　出言皆顺伏</p>
  <p id="aA7">天龙键达王　　及余大威德</p>
  <p id="aA8">悉皆得调伏　　何况诸凡愚</p>
  <p id="aA9">以右膝着地。<a id="a-AA"></a>竖左膝。<a id="a-AB"></a>左手引向后。<a id="a-AC"></a>作答势。<a id="a-AD"></a>以右手当心为拳。<a id="a-AE"></a>竖头指作期克势。<a id="a-AF"></a>凌身向前。<a id="a-AG"></a>名为无能胜大印。</p>
  <p id="aAH">能摧一切魔　　能除诸魔障</p>
  <p id="aAI">大力欲自在　　世间魔军主</p>
  <p id="aAJ">波旬第二名　　亦名欲自在</p>
  <p id="aAK">世间大威德　　若欲作障难</p>
  <p id="aAL">无量俱胝魔　　于彼而共住</p>
  <p id="aAM">当于尼连河　　无量俱胝魔</p>
  <p id="aAN">现种种形状　　魔军恐怖形</p>
  <p id="aAO">我证无上智　　世间中最胜</p>
  <p id="aAP">梵魔及沙门　　世中无所得</p>
  <p id="aAQ">当于晨朝时　　得证无上句</p>
  <p id="aAR">为坏彼魔故　　持种种形者</p>
  <p id="aAS">当时我宣说　　此明大威力</p>
  <p id="aAT">变现天女形　　于大师前住</p>
  <p id="aAU">摧坏暴恶魔　　持无量种形</p>
  <p id="aAV">此中说真言</p>
  <p id="aAW">曩谟三满多没驮南唵户鲁户鲁战拏里摩镫倪(妍以反)娑嚩(二合)诃(引)</p>
  <p id="aAX">复次秘密主　　无能胜大明</p>
  <p id="aAY">等正觉佛说　　行者护身故</p>
  <p id="aAZ">一切时应护　　于大障碍处</p>
  <p id="aAa">鬼魅恶形怖　　成就佛顶者</p>
  <p id="aAb">大力能加护　　常加持己身</p>
  <p id="aAc">常得大加护</p>
  <p id="aAd">先端身结跏。<a id="a-Ae"></a>作勇健坐。<a id="a-Af"></a>以左手仰掌。<a id="a-Ag"></a>安脐下结跏上。<a id="a-Ah"></a>舒右手竖掌向外。<a id="a-Ai"></a>以大指捻无名指甲上。<a id="a-Aj"></a>头指屈在中指背。<a id="a-Ak"></a>令不相着。<a id="a-Al"></a>名如来铄讫底(二合)印。</p>
  <p id="aAm">若结此印者　　不夺其威力</p>
  <p id="aAn">今世及他世　　智者结此印</p>
  <p id="aAo">获得如来力　　若诵此真言</p>
  <p id="aAp">诸佛皆加持</p>
  <p id="aAq">真言曰。</p>
  <p id="aAr">曩谟三满多没驮南唵尾惹曳摩阿铄讫底(二合)讷驮哩吽泮吒尾惹以儞泮吒　莽誐黎泮　娑嚩(二合)诃。</p>
  <p id="aAs">三时若忆持　　修持轮王顶</p>
  <p id="aAt">速疾得悉地　　三界中无碍</p>
  <p id="aAu">准如前印。<a id="a-Av"></a>右手覆在左手上。<a id="a-Aw"></a>相去一穬麦间。<a id="a-Ax"></a>名如来脐印。</p>
  <p id="aAy">此诸佛大力　　若能常忆念</p>
  <p id="aAz">共明而相应　　腹中食不消</p>
  <p id="aB0">懒惰于禅定　　若患于寒热</p>
  <p id="aB1">小腹及两胁　　头痛及诸疾</p>
  <p id="aB2">除多种逼恼　　常获身无疾</p>
  <p id="aB3">即说成就真言曰。</p>
  <p id="aB4">曩谟三满多没驮南唵质置质置娑嚩(二合引)诃(引)</p>
  <p id="aB5">是诸如来脐　　是则真言印</p>
  <p id="aB6">令现种种色　　熙怡奇持事</p>
  <p id="aB7">示现诸神通　　种种无有尽</p>
 </body>
</html>