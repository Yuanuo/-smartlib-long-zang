<!doctype html>
<html id="z3IBUdogB" data-ver="832">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大集会正法经卷第四</h1>
  <p id="a2">尔时药王军菩萨摩诃萨从座而起。<a id="a-3"></a>益加恭敬。<a id="a-4"></a>膝轮着地礼世尊足。<a id="a-5"></a>礼已合掌前白佛言。<a id="a-6"></a>世尊。<a id="a-7"></a>以何因缘。<a id="a-8"></a>此诸菩萨能于空中现诸神变。<a id="a-9"></a>于如来前现诸色像。<a id="a-A"></a>佛言谛听。<a id="a-B"></a>药王军。<a id="a-C"></a>此诸善男子。<a id="a-D"></a>已得一切如来共所摄受。<a id="a-E"></a>不久即成阿耨多罗三藐三菩提。<a id="a-F"></a>处大法座转妙法轮。<a id="a-G"></a>以法光明普照群品。<a id="a-H"></a>以是因缘能为变化。</p>
  <p id="aI">是时药王军菩萨复白佛言。<a id="a-J"></a>如佛世尊于长夜中。<a id="a-K"></a>度脱三界一切众生其数甚多。<a id="a-L"></a>云何是等无有穷尽。<a id="a-M"></a>佛言。<a id="a-N"></a>善哉善哉。<a id="a-O"></a>药王军。<a id="a-P"></a>譬如有人以诸谷麦而为种莳。<a id="a-Q"></a>各各分别而无间杂。<a id="a-R"></a>其后依时彼诸种子皆悉成熟。<a id="a-S"></a>是人即时次第而收。<a id="a-T"></a>若谷若麦亦无间杂。<a id="a-U"></a>如是展转收已复种。<a id="a-V"></a>种已复收无有穷尽。<a id="a-W"></a>药王军。<a id="a-X"></a>此诸众生亦复如是。<a id="a-Y"></a>业因缘故布诸种子。<a id="a-Z"></a>若善若恶无有间杂。<a id="a-a"></a>后时成熟受诸果报亦无间杂。<a id="a-b"></a>如是展转生已复生亦无穷尽。</p>
  <p id="ac">药王军。<a id="a-d"></a>诸有修习菩萨行者。<a id="a-e"></a>能布一切善法种子。<a id="a-f"></a>一一成熟。<a id="a-g"></a>既成熟已即能出生一切善法。<a id="a-h"></a>善法生已生大欢喜爱乐佛法。<a id="a-i"></a>彼善法种虽经多劫终无能坏。<a id="a-j"></a>药王军。<a id="a-k"></a>当知是名初发心菩萨。<a id="a-l"></a>而彼所得一切善法。<a id="a-m"></a>聚集了知转倍增胜。<a id="a-n"></a>虽复梦有所见。<a id="a-o"></a>而能离诸怖畏。<a id="a-p"></a>何以故。<a id="a-q"></a>一切业障悉得清净。<a id="a-r"></a>不造恶法离诸苦恼。<a id="a-s"></a>恶境现前而不能动。<a id="a-t"></a>若于梦中见大火聚光焰炽盛。<a id="a-u"></a>菩萨见已不生怖畏。<a id="a-v"></a>何以故。<a id="a-w"></a>诸烦恼薪为智慧火之所焚烧。<a id="a-x"></a>无能乱故。<a id="a-y"></a>又于梦中若见大水。<a id="a-z"></a>而不清洁彻底浊秽。<a id="a-10"></a>菩萨见已亦不生怖。<a id="a-11"></a>何以故。<a id="a-12"></a>已尽一切所作业故。<a id="a-13"></a>如牛撤轭而得自在。<a id="a-14"></a>又于梦中持以利刀。<a id="a-15"></a>自断其头复断他头。<a id="a-16"></a>菩萨尔时亦不生怖。<a id="a-17"></a>何以故。<a id="a-18"></a>贪嗔痴法诸烦恼中而为根本。<a id="a-19"></a>菩萨已断无所惧故。<a id="a-1A"></a>药王军。<a id="a-1B"></a>彼初发心菩萨于六趣轮回已得解脱。<a id="a-1C"></a>而复于中随顺受生。<a id="a-1D"></a>皆是菩萨以方便力。<a id="a-1E"></a>示现化度一切众生。<a id="a-1F"></a>而实菩萨常生诸佛清净刹中。<a id="a-1G"></a>一切如来所共摄受。</p>
  <p id="a1H">药王军。<a id="a-1I"></a>汝今当知。<a id="a-1J"></a>于后末世若有众生。<a id="a-1K"></a>能发回向菩提心者。<a id="a-1L"></a>是即安住一切佛智。<a id="a-1M"></a>得见诸佛圆满善法。<a id="a-1N"></a>永不复生诸疑惑心。<a id="a-1O"></a>药王军。<a id="a-1P"></a>我于无数百千那庾多劫。<a id="a-1Q"></a>勤行苦行修诸善法。<a id="a-1R"></a>于一切法觉了自性。<a id="a-1S"></a>即得成就阿耨多罗三藐三菩提。<a id="a-1T"></a>既圆满已复以方便善巧智慧广说诸法。<a id="a-1U"></a>令诸众生得生诸佛清净刹中受胜妙乐。<a id="a-1V"></a>而能了知诸灭道法。<a id="a-1W"></a>了知胜妙诸根本法。<a id="a-1X"></a>了知胜妙善处法。<a id="a-1Y"></a>了知胜妙神通法。<a id="a-1Z"></a>了知胜妙善处寂灭法。<a id="a-1a"></a>药王军。<a id="a-1b"></a>所言灭者其义云何。<a id="a-1c"></a>药王军菩萨言。<a id="a-1d"></a>世尊。<a id="a-1e"></a>所谓法处。<a id="a-1f"></a>佛言。<a id="a-1g"></a>法处者何。<a id="a-1h"></a>药王军菩萨言。<a id="a-1i"></a>其法处者。<a id="a-1j"></a>所谓精进持戒二法。<a id="a-1k"></a>若已发起。<a id="a-1l"></a>若未发起。<a id="a-1m"></a>戒行具足。<a id="a-1n"></a>是名法藏。<a id="a-1o"></a>世尊。<a id="a-1p"></a>诸法从是法藏所生。<a id="a-1q"></a>佛言。<a id="a-1r"></a>善哉善哉。<a id="a-1s"></a>药王军。<a id="a-1t"></a>于如来前能答是义。<a id="a-1u"></a>药王军菩萨复白佛言。<a id="a-1v"></a>世尊。<a id="a-1w"></a>诸佛如来以何义故出现世间。<a id="a-1x"></a>佛言药王军。<a id="a-1y"></a>诸佛出世。<a id="a-1z"></a>为欲令诸众生持戒多闻得具足故。<a id="a-20"></a>令悉了知胜妙乐处故。<a id="a-21"></a>令于一切胜妙法门通达趣入故。<a id="a-22"></a>入是法门已即能广修一切善法。<a id="a-23"></a>以方便力增长善根。<a id="a-24"></a>于世出世最胜妙法皆悉通达。<a id="a-25"></a>药王军菩萨白佛言。<a id="a-26"></a>世尊。<a id="a-27"></a>云何名出世法。<a id="a-28"></a>佛言药王军。<a id="a-29"></a>出世法者所谓涅槃法。<a id="a-2A"></a>若了诸法自性。<a id="a-2B"></a>是即了知涅槃胜法。<a id="a-2C"></a>彼诸法者即正法蕴。<a id="a-2D"></a>若于是法如实而知。<a id="a-2E"></a>如实而证。<a id="a-2F"></a>于出世法中是为第一。<a id="a-2G"></a>药王军。<a id="a-2H"></a>诸异生类。<a id="a-2I"></a>于佛世尊深妙法中。<a id="a-2J"></a>自不生信趣向修习。<a id="a-2K"></a>亦复不能转劝他人。<a id="a-2L"></a>此等异生身坏命终。<a id="a-2M"></a>而无善法为所依怙。<a id="a-2N"></a>药王军。<a id="a-2O"></a>汝今谛听。<a id="a-2P"></a>我念往昔有一商人。<a id="a-2Q"></a>为求利故借千两金。<a id="a-2R"></a>欲往他国而为贸易。<a id="a-2S"></a>其人父母以爱念故谓其子言。<a id="a-2T"></a>此等金宝非己所有。<a id="a-2U"></a>若自持往或时散失苦恼倍增后悔何益。<a id="a-2V"></a>是时其子反生恚恨不听是言。<a id="a-2W"></a>即负此金便往他国。<a id="a-2X"></a>既至彼已时分未久。<a id="a-2Y"></a>其所负金皆已散坏。<a id="a-2Z"></a>复无所得渐不能住。<a id="a-2a"></a>即便追悔生大苦恼。<a id="a-2b"></a>其人后时虽复还国不自归舍。<a id="a-2c"></a>以苦恼心生大疾病。<a id="a-2d"></a>时彼父母知子虽还不便归舍。<a id="a-2e"></a>又闻金宝皆已散坏。<a id="a-2f"></a>忧愁迷闷窃相谓言。<a id="a-2g"></a>此非我子是大恶友。<a id="a-2h"></a>破坏我族悉使贫匮。<a id="a-2i"></a>复致他怨何所依赖。<a id="a-2j"></a>我等今者作何方便得免斯苦。<a id="a-2k"></a>是时父母以忧苦故。<a id="a-2l"></a>厌己身命欲自殒灭。<a id="a-2m"></a>时彼商人既闻父母忧恼如此。<a id="a-2n"></a>即便还家向彼父母哽然而住。<a id="a-2o"></a>父母忽见其子。<a id="a-2p"></a>顿失前怒即同谓言。<a id="a-2q"></a>我子何能受斯病苦。<a id="a-2r"></a>我闻是事恐汝命终。<a id="a-2s"></a>汝今既来宽我忧虑。<a id="a-2t"></a>时彼商人告父母言。<a id="a-2u"></a>我身与心苦恼如是。<a id="a-2v"></a>支节痛逼命将不救。<a id="a-2w"></a>何以故。<a id="a-2x"></a>我于今时眼不欲视。<a id="a-2y"></a>耳不欲闻。<a id="a-2z"></a>心识迷闷众苦所集。<a id="a-30"></a>设使父母如何救护。<a id="a-31"></a>父母告言。<a id="a-32"></a>我子于此勿生怖畏。<a id="a-33"></a>汝命未尽我皆救汝。<a id="a-34"></a>汝今苦恼必是虐疾。<a id="a-35"></a>心识迷乱妄有所见。<a id="a-36"></a>时子答言。<a id="a-37"></a>我非虐疾亦无所见。<a id="a-38"></a>诸可爱境皆不现前。<a id="a-39"></a>唯见死苦大可怖事。<a id="a-3A"></a>定趣命终无能救者。<a id="a-3B"></a>父母告言。<a id="a-3C"></a>我子所苦。<a id="a-3D"></a>多是天神所持。<a id="a-3E"></a>世间诸有被执持者。<a id="a-3F"></a>皆诣天祠以求救护。<a id="a-3G"></a>若如是者方得脱免。<a id="a-3H"></a>子言可尔。<a id="a-3I"></a>是时父母持以妙香即诣天祠。<a id="a-3J"></a>既至彼已告守门者。<a id="a-3K"></a>引至天前焚香启愿祈求悔谢。<a id="a-3L"></a>时守门者谓父母言。<a id="a-3M"></a>汝若欲子病得脱免。<a id="a-3N"></a>天神欢喜。<a id="a-3O"></a>当设祭祀必获如意其所祭物。<a id="a-3P"></a>法应当须断一人命。<a id="a-3Q"></a>及一钵戌方名为祭。<a id="a-3R"></a>是时父母闻彼言已共相谓言。<a id="a-3S"></a>我今若不祀彼天神。<a id="a-3T"></a>我子何由得免斯苦。<a id="a-3U"></a>然我今者家复穷困。<a id="a-3V"></a>何能办彼祭所须物。<a id="a-3W"></a>宜共还家作诸方计。<a id="a-3X"></a>既相议已即便还家。<a id="a-3Y"></a>尽其家中一切所有。<a id="a-3Z"></a>而为贸易得一钵戌。<a id="a-3a"></a>复共出舍诣一富人作是告言。<a id="a-3b"></a>我今求贷黄金少分。<a id="a-3c"></a>当期十日即便归还。<a id="a-3d"></a>若违是言过十日者。<a id="a-3e"></a>我皆以身为君婢仆。<a id="a-3f"></a>作是言已富人即与。<a id="a-3g"></a>时彼父母既得金已不复还家。<a id="a-3h"></a>即持是金而得一人。<a id="a-3i"></a>其所鬻人不知何作。<a id="a-3j"></a>即随其主诣彼天祠。<a id="a-3k"></a>至天祠已谓守门者言。<a id="a-3l"></a>我等今者持所祭物来祀天神。<a id="a-3m"></a>守门者言。<a id="a-3n"></a>汝当随意。<a id="a-3o"></a>时彼父母于天神前焚香启愿作如是言。<a id="a-3p"></a>愿我此子病苦得免。<a id="a-3q"></a>天神欢喜。<a id="a-3r"></a>言已即时以所祭人及彼钵戌。<a id="a-3s"></a>自手断命而为祭祀。<a id="a-3t"></a>其所祭人当断命时。<a id="a-3u"></a>既被持缚无所能避。<a id="a-3v"></a>唯念诸佛一称是言。<a id="a-3w"></a>那谟没驮耶。<a id="a-3x"></a>言已命断时彼天神受其祭已诳父母言。<a id="a-3y"></a>汝子所疾是我所执。<a id="a-3z"></a>我今放舍令子得脱。<a id="a-40"></a>是时父母闻其言已。<a id="a-41"></a>欢喜踊跃拜谢而出。<a id="a-42"></a>父母相庆互相谓言。<a id="a-43"></a>我子从今既得病愈。<a id="a-44"></a>又复决定而得长命。<a id="a-45"></a>我等今者虽复无金。<a id="a-46"></a>可还富人当如本言。<a id="a-47"></a>为彼婢仆而无所恨。<a id="a-48"></a>是时父母方共言议。<a id="a-49"></a>未及还家忽逢人告。<a id="a-4A"></a>子命已尽。<a id="a-4B"></a>时彼父母一闻是言。<a id="a-4C"></a>生大苦恼俱死躄地。<a id="a-4D"></a>佛言药王军。<a id="a-4E"></a>我观世间愚痴异生惑业所缠。<a id="a-4F"></a>不善知识共相集会。<a id="a-4G"></a>互为衰损亦复如是。<a id="a-4H"></a>此等异生身坏命终堕于恶趣。<a id="a-4I"></a>受大苦恼无能救护。</p>
  <p id="a4J">药王军菩萨白佛言。<a id="a-4K"></a>世尊。<a id="a-4L"></a>如佛所说祀天神者。<a id="a-4M"></a>此等异生死堕何处。<a id="a-4N"></a>佛言药王军。<a id="a-4O"></a>止不须问。<a id="a-4P"></a>药王军复白佛言。<a id="a-4Q"></a>世尊。<a id="a-4R"></a>我等众中有乐闻者愿佛为说。<a id="a-4S"></a>佛言药王军。<a id="a-4T"></a>汝今当知。<a id="a-4U"></a>时彼父母既命终已。<a id="a-4V"></a>俱堕众合地狱受大苦恼。<a id="a-4W"></a>时彼子者堕炎热地狱中受大苦恼。<a id="a-4X"></a>彼天祠中为守门者。<a id="a-4Y"></a>以导引故见作随喜。<a id="a-4Z"></a>命终已后堕阿鼻地狱受大苦恼。<a id="a-4a"></a>药王军复白佛言。<a id="a-4b"></a>世尊。<a id="a-4c"></a>彼所祭人当生何处。<a id="a-4d"></a>佛言药王军。<a id="a-4e"></a>此人命终生三十三天。<a id="a-4f"></a>六十劫中受胜妙乐。<a id="a-4g"></a>药王军复白佛言。<a id="a-4h"></a>世尊。<a id="a-4i"></a>此人以何因缘得生于彼。<a id="a-4j"></a>佛言药王军。<a id="a-4k"></a>此人临命终时。<a id="a-4l"></a>纯善相应发净信心。<a id="a-4m"></a>归依如来一称那谟没驮耶故。<a id="a-4n"></a>是人即为深种善根。<a id="a-4o"></a>又复于八十劫中得宿命智。<a id="a-4p"></a>在在所生离诸烦恼息一切苦。</p>
  <p id="a4q">尔时药王军菩萨前白佛言。<a id="a-4r"></a>世尊。<a id="a-4s"></a>诸有众生。<a id="a-4t"></a>乐欲趣证涅盘法者。<a id="a-4u"></a>当修何行。<a id="a-4v"></a>佛言药王军。<a id="a-4w"></a>当修精进行勇猛坚固。<a id="a-4x"></a>药王军言。<a id="a-4y"></a>云何名精进行。<a id="a-4z"></a>又于何处而能发起。<a id="a-50"></a>佛言。<a id="a-51"></a>精进行者。<a id="a-52"></a>于诸果法而不懈退。<a id="a-53"></a>是名精进行。<a id="a-54"></a>精进处者。<a id="a-55"></a>所谓预流果名精进处。<a id="a-56"></a>一来果名精进处。<a id="a-57"></a>不还果名精进处。<a id="a-58"></a>阿罗汉果名精进处。<a id="a-59"></a>缘觉果缘觉智果名精进处。<a id="a-5A"></a>菩萨果菩萨智果名精进处。<a id="a-5B"></a>药王军。<a id="a-5C"></a>诸修菩提者。<a id="a-5D"></a>于如是等处。<a id="a-5E"></a>而能发起广大精进。</p>
  <p id="a5F">尔时佛告药王军菩萨言。<a id="a-5G"></a>我念往昔。<a id="a-5H"></a>于一时中有一摩拏嚩迦。<a id="a-5I"></a>于平实地才种一树。<a id="a-5J"></a>即生芽茎枝叶华果光润可爱。<a id="a-5K"></a>其树盘根广一由旬。<a id="a-5L"></a>于少时间悉皆具足。<a id="a-5M"></a>次复有一摩拏嚩迦。<a id="a-5N"></a>寄前树侧亦种一树根才置地。<a id="a-5O"></a>忽为大风之所偃拔。<a id="a-5P"></a>芽茎枝叶尚不能生。<a id="a-5Q"></a>况复华果而能成就。<a id="a-5R"></a>彼次种树人见是事已。<a id="a-5S"></a>即移其树欲种他处。<a id="a-5T"></a>是时先种树人作如是言。<a id="a-5U"></a>云何于我平实地上而致破坏。<a id="a-5V"></a>彼次种树人言。<a id="a-5W"></a>我今自为移所种树。<a id="a-5X"></a>非特破坏汝平实地。<a id="a-5Y"></a>如是往来互相诤竞。<a id="a-5Z"></a>是时有人潜告于王。<a id="a-5a"></a>王既闻已敕令往捉。<a id="a-5b"></a>使者奉命奔至于彼。<a id="a-5c"></a>时二诤人各大惊怖。<a id="a-5d"></a>使者执持来至王所。<a id="a-5e"></a>是时王问彼二人言。<a id="a-5f"></a>汝等何故互相诤竞。<a id="a-5g"></a>先种树人具如实说。<a id="a-5h"></a>次种树者作如是言。<a id="a-5i"></a>大王当知。<a id="a-5j"></a>我为自无地土种植。<a id="a-5k"></a>暂于此人借地种树。<a id="a-5l"></a>我所种者为风所拔根不能固。<a id="a-5m"></a>至于芽茎枝叶华果皆不能生。<a id="a-5n"></a>此人种树于少时间即生芽茎。<a id="a-5o"></a>枝叶华果悉皆具足。<a id="a-5p"></a>又复盘根一由旬量。<a id="a-5q"></a>我见是事内自羞愧。<a id="a-5r"></a>即移其树欲种他处。<a id="a-5s"></a>彼获如意而复生嗔。<a id="a-5t"></a>以是缘故共相诤竞。<a id="a-5u"></a>愿王察我无赐罪罚。<a id="a-5v"></a>时王即敕召集臣寮。<a id="a-5w"></a>是时诸臣寮等有三十俱胝。<a id="a-5x"></a>闻王有命齐至王所。<a id="a-5y"></a>俱白王言。<a id="a-5z"></a>有何宣令。<a id="a-60"></a>王言。<a id="a-61"></a>汝等当知。<a id="a-62"></a>今我国中适闻一事甚为希有。<a id="a-63"></a>此有一人才种一树。<a id="a-64"></a>于少时间即生芽茎。<a id="a-65"></a>枝叶华果悉皆具足。<a id="a-66"></a>又复盘根一由旬量。<a id="a-67"></a>汝等颇曾见是事不。<a id="a-68"></a>如我所见诸有树木。<a id="a-69"></a>开华结果极甚疾者。<a id="a-6A"></a>亦半月分。<a id="a-6B"></a>或一月分。<a id="a-6C"></a>今此树者昔未闻见。<a id="a-6D"></a>汝等云何。<a id="a-6E"></a>是时臣寮中。<a id="a-6F"></a>有一人前白王言。<a id="a-6G"></a>我于是事亦未决定如实可信。<a id="a-6H"></a>如王所说我亦生疑。<a id="a-6I"></a>愿王更召此种树人。<a id="a-6J"></a>审谛而问知其实不。<a id="a-6K"></a>王即宣召先种树人而复问言。<a id="a-6L"></a>汝所种树于少时间开华等事当如实不。<a id="a-6M"></a>汝若虚妄我必罪汝。<a id="a-6N"></a>时彼人言。<a id="a-6O"></a>王如父母能生于我。<a id="a-6P"></a>我今对王何敢虚妄。<a id="a-6Q"></a>愿王无疑是事诚实。<a id="a-6R"></a>王言。<a id="a-6S"></a>我昔未闻况复能见。<a id="a-6T"></a>我于是事如何生信。<a id="a-6U"></a>是时彼人复白王言。<a id="a-6V"></a>大王若或不信。<a id="a-6W"></a>愿王诣彼亲自观察。<a id="a-6X"></a>时王即与三十俱胝臣寮同诣树所。<a id="a-6Y"></a>既至彼已即见其树枝叶滋茂果实繁多。<a id="a-6Z"></a>见已生信叹其希有。<a id="a-6a"></a>王时于彼亦种一树。<a id="a-6b"></a>亦不即生芽茎枝叶况复华果。<a id="a-6c"></a>王既见已惭对臣寮。<a id="a-6d"></a>生大嗔恚即敕令伐。<a id="a-6e"></a>彼先种树诸力士等。<a id="a-6f"></a>咸遵王命持斧竞伐伐一树时有十二树同时复生。<a id="a-6g"></a>七宝庄严广大殊妙。<a id="a-6h"></a>时王见已转复生嗔。<a id="a-6i"></a>又敕令伐如是等树。<a id="a-6j"></a>时诸力士又共持斧伐十二树。<a id="a-6k"></a>伐此树时是处复有二十四树同时还生。<a id="a-6l"></a>彼一一树枝叶华果转复繁茂。<a id="a-6m"></a>又复皆有一命啄鸟游戏其上。<a id="a-6n"></a>众色严身音声清妙。<a id="a-6o"></a>时王见已复甚嗔恚。<a id="a-6p"></a>自索一斧欲断一树。<a id="a-6q"></a>斧所及处甘露流溢。<a id="a-6r"></a>时王见已便生信悔。<a id="a-6s"></a>敕令召彼先种树人。<a id="a-6t"></a>是时此人先被持缚。<a id="a-6u"></a>今方得解奔诣王所。<a id="a-6v"></a>王复问言。<a id="a-6w"></a>汝何缘故始种一树。<a id="a-6x"></a>即生芽茎枝叶华果。<a id="a-6y"></a>我令伐已生十二树。<a id="a-6z"></a>七宝庄严广大无比。<a id="a-70"></a>如是又伐即复又生转倍于前。<a id="a-71"></a>异鸟奇音甚为希有。<a id="a-72"></a>我亦种树不即能生。<a id="a-73"></a>况复华果庄严等事。<a id="a-74"></a>是义云何汝当实说。<a id="a-75"></a>彼人答言。<a id="a-76"></a>大王。<a id="a-77"></a>是我福德力之所致故。<a id="a-78"></a>如是又言。<a id="a-79"></a>大王。<a id="a-7A"></a>是我福德力之所致故。<a id="a-7B"></a>时诸臣寮闻是语已。<a id="a-7C"></a>皆大嗔怒咸作是念。<a id="a-7D"></a>如何此人对王自矜我福德力。<a id="a-7E"></a>即共责彼而作。<a id="a-7F"></a>是言。<a id="a-7G"></a>汝愚痴人如何对王自矜福德。<a id="a-7H"></a>若如是者汝莫胜王或与王等。<a id="a-7I"></a>尔时彼人向诸臣寮。<a id="a-7J"></a>稽首恭敬说是伽陀。</p>
  <p id="a7K">我不乐王位　　广集诸财宝</p>
  <p id="a7L">久发最胜愿　　成佛二足尊</p>
  <p id="a7M">我至涅盘界　　而不住寂灭</p>
  <p id="a7N">以方便愿力　　出现于世间</p>
  <p id="a7O">说法度众生　　咸令至彼岸</p>
  <p id="a7P">离缚而自在　　得最上安乐</p>
  <p id="a7Q">我以宿业故　　今被王持缚</p>
  <p id="a7R">胜愿力既然　　我业尽销灭</p>
  <p id="a7S">尔时复有二十四俱胝金啄鸟。<a id="a-7T"></a>飞于空中出清妙声奏诸音乐。<a id="a-7U"></a>是时复有三万二千妙宝楼阁同时出现。<a id="a-7V"></a>一一楼阁其量高广二十五由旬。<a id="a-7W"></a>彼楼阁间一一别有二十五俱胝金啄鸟。<a id="a-7X"></a>翔集其上说是伽陀。</p>
  <p id="a7Y">大王何故起恶心　　伐彼可爱即生树</p>
  <p id="a7Z">佛神力故刹那间　　二六倍等复生长</p>
  <p id="a7a">王以我心亦种树　　不生芽茎及华果</p>
  <p id="a7b">见如是事信不生　　徒增烦恼起嗔恚</p>
  <p id="a7c">王善力故后生信　　当来定获最胜果</p>
  <p id="a7d">尔时王言。<a id="a-7e"></a>空中声者是大贤善。<a id="a-7f"></a>我本何心故生破坏。<a id="a-7g"></a>我今已信深自悔责。<a id="a-7h"></a>时王又闻空中作如是言。<a id="a-7i"></a>大王。<a id="a-7j"></a>彼先种树者。<a id="a-7k"></a>即当成佛出现世间为天人尊。<a id="a-7l"></a>王即仰问空中贤者。<a id="a-7m"></a>彼次种树人。<a id="a-7n"></a>以何缘故种树不生。<a id="a-7o"></a>空中答言。<a id="a-7p"></a>大王当知。<a id="a-7q"></a>此人广造罪业无少善根。<a id="a-7r"></a>以是缘故一切破坏。<a id="a-7s"></a>尔时彼王以善根力久成熟故。<a id="a-7t"></a>得见如是希有事已。<a id="a-7u"></a>又闻空中如是言等。<a id="a-7v"></a>发起增上最胜善心。<a id="a-7w"></a>是时即得安住十地平等善法。<a id="a-7x"></a>彼三十俱胝臣寮。<a id="a-7y"></a>亦以善根成熟力故。<a id="a-7z"></a>亦复安住彼十地法。</p>
  <p id="a80">尔时药王军菩萨。<a id="a-81"></a>闻佛世尊作是说已。<a id="a-82"></a>生大欢喜叹未曾有。<a id="a-83"></a>合掌恭敬前白佛言。<a id="a-84"></a>世尊。<a id="a-85"></a>昔时王等以何缘故。<a id="a-86"></a>即得安住彼十地法。<a id="a-87"></a>佛言药王军。<a id="a-88"></a>彼王与臣。<a id="a-89"></a>诸佛如来久已授记。<a id="a-8A"></a>皆得成佛。<a id="a-8B"></a>药王军当知。<a id="a-8C"></a>彼所种树皆是诸佛神力所现。<a id="a-8D"></a>我于今日复现是事。<a id="a-8E"></a>与彼昔时等无有异。</p>
  <p id="a8F">尔时世尊于众会中。<a id="a-8G"></a>从其面门放大希有八万四千净妙光明。<a id="a-8H"></a>彼一一光各有无数百千种色。<a id="a-8I"></a>所谓青黄赤白红紫碧绿。<a id="a-8J"></a>如是等种种色光。<a id="a-8K"></a>普照无边诸世界已。<a id="a-8L"></a>其光旋还右绕佛身。<a id="a-8M"></a>复从世尊顶门而入。</p>
  <p id="a8N">尔时药王军菩萨。<a id="a-8O"></a>合掌恭敬礼世尊足。<a id="a-8P"></a>而白佛言。<a id="a-8Q"></a>世尊。<a id="a-8R"></a>何因缘故。<a id="a-8S"></a>放是希有广大光明普照世界。<a id="a-8T"></a>若无因缘。<a id="a-8U"></a>如来应供正等正觉不放光明。<a id="a-8V"></a>愿佛慈悲略为宣说。</p>
  <p id="a8W">佛言药王军。<a id="a-8X"></a>汝今见彼随方来者。<a id="a-8Y"></a>诸世界中无数人众。<a id="a-8Z"></a>咸来集此大众会不。<a id="a-8a"></a>药王军言。<a id="a-8b"></a>不也世尊。<a id="a-8c"></a>我今不见。<a id="a-8d"></a>佛言。<a id="a-8e"></a>汝当审谛重复观察。</p>
  <p id="a8f">尔时药王军菩萨承佛圣旨。<a id="a-8g"></a>四方上下皆悉观察。<a id="a-8h"></a>即于东方见一大树殊妙庄严。<a id="a-8i"></a>其量高广七千由旬。<a id="a-8j"></a>有二万五千俱胝人众。<a id="a-8k"></a>周匝围绕入佛会中。<a id="a-8l"></a>于佛世尊不伸问讯亦无所说。<a id="a-8m"></a>寂然无声住佛一面。<a id="a-8n"></a>南西北方上下方等亦复如是。<a id="a-8o"></a>尔时药王军菩萨见是事已。<a id="a-8p"></a>前白佛言。<a id="a-8q"></a>世尊。<a id="a-8r"></a>我有少疑欲伸请问。<a id="a-8s"></a>愿佛世尊为分别说。<a id="a-8t"></a>佛言药王军。<a id="a-8u"></a>汝今有疑恣汝所问。<a id="a-8v"></a>我当为汝一一开示。<a id="a-8w"></a>是时药王军菩萨复白佛言。<a id="a-8x"></a>世尊。<a id="a-8y"></a>今此四方上下世界。<a id="a-8z"></a>一一大树有诸人众。<a id="a-90"></a>周匝围绕来入会中。<a id="a-91"></a>寂无言说各住一面。<a id="a-92"></a>何因缘故其事如是。<a id="a-93"></a>佛言药王军。<a id="a-94"></a>汝今欲知其事因缘。<a id="a-95"></a>自可往彼随方世界一一亲问彼佛世尊。<a id="a-96"></a>必当为汝如实宣说。<a id="a-97"></a>药王军菩萨白佛言。<a id="a-98"></a>世尊。<a id="a-99"></a>我承佛旨今当自往随方世界问彼世尊。<a id="a-9A"></a>然我以何神力而能往彼。<a id="a-9B"></a>佛言。<a id="a-9C"></a>汝当以自神力往诸世界。<a id="a-9D"></a>吾复为汝神力加被。<a id="a-9E"></a>药王军菩萨即于会中。<a id="a-9F"></a>绕佛三匝已隐身不现。<a id="a-9G"></a>从是东方过九十六俱胝世界。<a id="a-9H"></a>到一世界名为月灯。<a id="a-9I"></a>彼有佛名月上境界。<a id="a-9J"></a>十号具足。<a id="a-9K"></a>有八十俱胝大菩萨众围绕说法。<a id="a-9L"></a>药王军菩萨既到彼已。<a id="a-9M"></a>即时头面礼彼佛足。<a id="a-9N"></a>合掌恭敬而白彼佛言。<a id="a-9O"></a>世尊。<a id="a-9P"></a>我于娑婆世界释迦牟尼佛所。<a id="a-9Q"></a>见此东方。<a id="a-9R"></a>有一大树殊妙庄严。<a id="a-9S"></a>其量高广七千由旬。<a id="a-9T"></a>有二万五千俱胝人众。<a id="a-9U"></a>周匝围绕来入佛会。<a id="a-9V"></a>南西北方上下方等亦复如是。<a id="a-9W"></a>我不能知是事因缘。<a id="a-9X"></a>化主释迦牟尼佛。<a id="a-9Y"></a>遣我来此自问其故。<a id="a-9Z"></a>唯愿世尊为决所疑。</p>
  <p id="a9a">尔时月上境界如来告药王军菩萨言。<a id="a-9b"></a>善男子。<a id="a-9c"></a>彼佛会中所来大树广大殊胜。<a id="a-9d"></a>能于彼方施作佛事。<a id="a-9e"></a>彼诸人众从树所生。<a id="a-9f"></a>为显诸佛神通力故。</p>
  <p id="a9g">药王军菩萨复白彼佛言。<a id="a-9h"></a>世尊。<a id="a-9i"></a>是事希有我昔未闻。<a id="a-9j"></a>况复能见。<a id="a-9k"></a>又复世尊。<a id="a-9l"></a>今此会中无数人众住世尊前。<a id="a-9m"></a>周匝围绕无空隙处。<a id="a-9n"></a>此诸人众仅容其身。<a id="a-9o"></a>皆不能见彼二手臂。<a id="a-9p"></a>是事云何愿佛为说。<a id="a-9q"></a>彼佛言。<a id="a-9r"></a>善男子。<a id="a-9s"></a>此诸人众若行若住。<a id="a-9t"></a>或复屈伸皆悉无碍。<a id="a-9u"></a>药王军菩萨复白彼佛言。<a id="a-9v"></a>世尊。<a id="a-9w"></a>我所未了是义云何。<a id="a-9x"></a>彼佛言。<a id="a-9y"></a>善男子。<a id="a-9z"></a>汝今乐见此诸人众伸其臂不。<a id="a-A0"></a>药王军菩萨言。<a id="a-A1"></a>我今乐见愿佛显示。<a id="a-A2"></a>尔时月上境界如来。<a id="a-A3"></a>即于会中舒金色臂普示大众。<a id="a-A4"></a>是时在会百千俱胝人众。<a id="a-A5"></a>即各一时亦舒一臂。<a id="a-A6"></a>一一皆雨无数百千种香。<a id="a-A7"></a>所谓涂香末香等供养于佛。<a id="a-A8"></a>是时彼佛告药王军菩萨言。<a id="a-A9"></a>善男子。<a id="a-AA"></a>汝今见此人众各舒一臂雨众妙香供养世尊如是事不。<a id="a-AB"></a>答言已见。<a id="a-AC"></a>彼佛言。<a id="a-AD"></a>善男子。<a id="a-AE"></a>汝今当知。<a id="a-AF"></a>此诸百千俱胝人众。<a id="a-AG"></a>皆是化生如梦所见。</p>
  <p id="aAH">尔时药王军菩萨见是事已。<a id="a-AI"></a>即白彼佛言。<a id="a-AJ"></a>世尊。<a id="a-AK"></a>此诸人众于须臾间各舒一臂。<a id="a-AL"></a>尚能雨彼无数妙香。<a id="a-AM"></a>何况尽令舒其二臂。<a id="a-AN"></a>雨是香等倍复甚多。<a id="a-AO"></a>彼佛言。<a id="a-AP"></a>如是如是。<a id="a-AQ"></a>善男子。<a id="a-AR"></a>如此等类皆是如来神力所化不可限量。<a id="a-AS"></a>诸众生界亦复如是。<a id="a-AT"></a>若生若灭如梦如幻。<a id="a-AU"></a>一切有为皆无实法。<a id="a-AV"></a>药王军菩萨复白彼佛言。<a id="a-AW"></a>世尊。<a id="a-AX"></a>诸众生类有初生者。<a id="a-AY"></a>有久生者。<a id="a-AZ"></a>彼佛言如是。<a id="a-Aa"></a>药王军菩萨言。<a id="a-Ab"></a>不知何者是名初生。<a id="a-Ac"></a>又复何者得名久生。<a id="a-Ad"></a>彼佛言。<a id="a-Ae"></a>今此会中百千俱胝人众。<a id="a-Af"></a>适舒一臂各雨香者是为久生。<a id="a-Ag"></a>彼娑婆世界释迦牟尼佛所。<a id="a-Ah"></a>从树生者是为初生。<a id="a-Ai"></a>药王军菩萨重白彼佛言。<a id="a-Aj"></a>世尊。<a id="a-Ak"></a>我今于此而欲复见彼初生者。<a id="a-Al"></a>愿佛显示。</p>
  <p id="aAm">尔时月上境界如来即时复舒右臂。<a id="a-An"></a>是时四方有百千俱胝人众。<a id="a-Ao"></a>上方下方亦各有二十五俱胝人众。<a id="a-Ap"></a>同时而来入佛会中。<a id="a-Aq"></a>亦复于佛不伸问讯亦无所说。<a id="a-Ar"></a>寂然无声住佛一面。<a id="a-As"></a>是时药王军菩萨前白彼佛言。<a id="a-At"></a>世尊。<a id="a-Au"></a>云何是等无数人众。<a id="a-Av"></a>于刹那间来入佛会。<a id="a-Aw"></a>亦各寂然住佛一面。<a id="a-Ax"></a>彼佛言。<a id="a-Ay"></a>善男子。<a id="a-Az"></a>此诸人众是初生者。<a id="a-B0"></a>不知生法。<a id="a-B1"></a>不知灭法。<a id="a-B2"></a>亦复不知老病死忧悲。<a id="a-B3"></a>爱别离。<a id="a-B4"></a>怨憎会等如是诸法。<a id="a-B5"></a>亦复不知苦及苦受不从苦生。<a id="a-B6"></a>于一切法非所修习。<a id="a-B7"></a>非所了知。<a id="a-B8"></a>云何于今能有所说。<a id="a-B9"></a>是故各各寂然而住。<a id="a-BA"></a>药王军菩萨复白彼佛言。<a id="a-BB"></a>世尊。<a id="a-BC"></a>如佛所说。<a id="a-BD"></a>此诸人众是初生者。<a id="a-BE"></a>不知此等从何所来。<a id="a-BF"></a>于一切法皆不能知。<a id="a-BG"></a>彼佛言。<a id="a-BH"></a>善男子。<a id="a-BI"></a>此等众生非业报生。<a id="a-BJ"></a>非诸功巧所能造作。<a id="a-BK"></a>亦不由彼父母缘生。<a id="a-BL"></a>不从诸受相应所生。<a id="a-BM"></a>亦非过去业因缘生。<a id="a-BN"></a>亦不思念苦受等想。<a id="a-BO"></a>生已无住从如是来故无所说。<a id="a-BP"></a>乃于诸法不能了知。<a id="a-BQ"></a>亦复不生我我所想。<a id="a-BR"></a>药王军菩萨复白彼佛言。<a id="a-BS"></a>世尊。<a id="a-BT"></a>此既名为初生者。<a id="a-BU"></a>为从何生。<a id="a-BV"></a>复从何灭。<a id="a-BW"></a>彼佛言。<a id="a-BX"></a>善男子。<a id="a-BY"></a>如佛所生彼如是生。<a id="a-BZ"></a>如佛所灭彼如是灭。<a id="a-Ba"></a>善男子。<a id="a-Bb"></a>譬如有人违背王法。<a id="a-Bc"></a>为王系闭久处牢狱。<a id="a-Bd"></a>而彼狱中极甚黑闇。<a id="a-Be"></a>不为日光所能照烛。<a id="a-Bf"></a>受大苦毒多生惊怖。<a id="a-Bg"></a>是时其狱忽为火焚。<a id="a-Bh"></a>四面炽然人皆惊唤。<a id="a-Bi"></a>彼所系人尚未能出。<a id="a-Bj"></a>时王闻已即遣力士。<a id="a-Bk"></a>作诸方便令救。<a id="a-Bl"></a>是人既得离彼狱火难已。<a id="a-Bm"></a>而见于王王言赦汝。<a id="a-Bn"></a>自今已往莫复更作如是罪犯。<a id="a-Bo"></a>若更作者为彼系缚无有出期。<a id="a-Bp"></a>善男子。<a id="a-Bq"></a>如来亦复如是。<a id="a-Br"></a>已断贪嗔痴等一切烦恼。<a id="a-Bs"></a>圆满一切出世善法。<a id="a-Bt"></a>又能息除一切病苦。<a id="a-Bu"></a>复以种种大悲方便。<a id="a-Bv"></a>于六趣中救度一切受苦众生。<a id="a-Bw"></a>一一皆令离诸缠缚。<a id="a-Bx"></a>如彼日光破诸冥闇。<a id="a-By"></a>灭诸罪垢生善作意。<a id="a-Bz"></a>善男子。<a id="a-C0"></a>若久生。<a id="a-C1"></a>若初生。<a id="a-C2"></a>一切众生皆令解脱。<a id="a-C3"></a>是时彼佛说是法时。<a id="a-C4"></a>空中有声说是伽陀。</p>
  <p id="aC5">如来大悲者　　处清净刹中</p>
  <p id="aC6">从善法种生　　因果无所失</p>
  <p id="aC7">佛境界清净　　开微妙法门</p>
  <p id="aC8">以大悲方便　　度诸众生类</p>
  <p id="aC9">次第而开导　　皆令至涅槃</p>
  <p id="aCA">常寂静世间　　诸所作无染</p>
  <p id="aCB">自从无始劫　　若久生初生</p>
  <p id="aCC">三界六道中　　无数众生聚</p>
  <p id="aCD">佛悲愿力故　　咸归解脱门</p>
  <p id="aCE">若世出世间　　普得大利乐</p>
  <p id="aCF">尔时月上境界如来即于会中放大希有净妙光明。<a id="a-CG"></a>于其光中出广大声普震十方。<a id="a-CH"></a>复于声中出如是言。<a id="a-CI"></a>善哉诸佛神通力。<a id="a-CJ"></a>善哉妙法功德力。<a id="a-CK"></a>善哉和合大集会。<a id="a-CL"></a>种种神变不思议。<a id="a-CM"></a>善哉宣说妙法门。<a id="a-CN"></a>一切众生得利乐。</p>
  <p id="aCO">尔时药王军菩萨见大光明。<a id="a-CP"></a>又闻空中作如是声。<a id="a-CQ"></a>称扬赞叹合掌恭敬。<a id="a-CR"></a>礼彼佛足前白佛言。<a id="a-CS"></a>世尊。<a id="a-CT"></a>何因缘故放是光明。<a id="a-CU"></a>彼佛言。<a id="a-CV"></a>善男子。<a id="a-CW"></a>汝今见此会中诸初生者不。<a id="a-CX"></a>答言已见。<a id="a-CY"></a>彼佛言。<a id="a-CZ"></a>善男子。<a id="a-Ca"></a>此诸人众根缘成熟。<a id="a-Cb"></a>即于是日闻我说法。<a id="a-Cc"></a>一一皆当圆满十地。</p>
  <p id="aCd">尔时药王军菩萨即从座起。<a id="a-Ce"></a>踊身虚空高八万由旬。<a id="a-Cf"></a>是时复有八万俱胝天人。<a id="a-Cg"></a>于虚空中雨诸妙华供养彼佛。<a id="a-Ch"></a>时诸初生者。<a id="a-Ci"></a>各各恭敬顶礼世尊。<a id="a-Cj"></a>是时十方有诸菩萨。<a id="a-Ck"></a>乃至一切龙神夜叉等又悉云集。<a id="a-Cl"></a>时药王军菩萨于虚空中合掌。<a id="a-Cm"></a>一心而向彼佛说是伽陀。</p>
  <p id="aCn">善哉佛神力　　放光出大声</p>
  <p id="aCo">三千世界中　　无有不闻者</p>
  <p id="aCp">三十二地狱　　受苦诸众生</p>
  <p id="aCq">得闻是音声　　苦恼皆停息</p>
  <p id="aCr">三界诸天众　　亦闻是音声</p>
  <p id="aCs">各起恭敬心　　欢喜而称赞</p>
  <p id="aCt">三千大千界　　普闻广大声</p>
  <p id="aCu">以佛大神通　　皆六种震动</p>
  <p id="aCv">三万俱胝数　　大海诸龙王</p>
  <p id="aCw">闻是大音声　　皆来至佛会</p>
  <p id="aCx">三万俱胝数　　诸啰刹娑王</p>
  <p id="aCy">闻是大音声　　皆来至佛会</p>
  <p id="aCz">二万五千数　　俱胝必隶多</p>
  <p id="aD0">闻是大音声　　皆来至佛会</p>
  <p id="aD1">毗沙门宫内　　无数诸夜叉</p>
  <p id="aD2">闻是大音声　　皆来至佛会</p>
  <p id="aD3">十方诸世界　　有百千俱胝</p>
  <p id="aD4">菩萨以神通　　皆来至佛会</p>
  <p id="aD5">月上境界佛　　为初生众生</p>
  <p id="aD6">欲说妙法门　　是故皆云集</p>
  <p id="aD7">尔时药王军菩萨。<a id="a-D8"></a>说是伽陀已。<a id="a-D9"></a>从空而下住立佛前。<a id="a-DA"></a>合掌恭敬白彼佛言。<a id="a-DB"></a>世尊。<a id="a-DC"></a>今此会中诸来菩萨。<a id="a-DD"></a>乃至一切龙王鬼神皆已来集。<a id="a-DE"></a>各各乐欲听佛说法。<a id="a-DF"></a>今正是时愿佛为说。<a id="a-DG"></a>彼佛言。<a id="a-DH"></a>善男子。<a id="a-DI"></a>汝今当知。<a id="a-DJ"></a>此初生众已得远离一切罪业。<a id="a-DK"></a>梵行具足得大总持。<a id="a-DL"></a>一切善法皆已圆满。<a id="a-DM"></a>我今为彼说大法蕴时药王军菩萨复白彼佛言。<a id="a-DN"></a>世尊。<a id="a-DO"></a>此诸大众渴仰欲闻。<a id="a-DP"></a>愿佛为说。</p>
 </body>
</html>