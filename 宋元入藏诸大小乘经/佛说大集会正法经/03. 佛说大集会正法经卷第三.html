<!doctype html>
<html id="z3IBUdmgA" data-ver="580">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大集会正法经卷第三</h1>
  <p id="a2">尔时世尊。<a id="a-3"></a>告普勇菩萨言。<a id="a-4"></a>汝今谛听我念过去无量无数阿僧祇劫前。<a id="a-5"></a>值遇十二俱胝如来应供正等正觉。<a id="a-6"></a>同名宝上我于尔时修勇施行。<a id="a-7"></a>即以饮食衣服殊妙庄严珍宝璎珞及诸华鬘涂香等。<a id="a-8"></a>一一供养彼等诸佛。<a id="a-9"></a>时诸如来。<a id="a-A"></a>皆与我授阿耨多罗三藐三菩提记。<a id="a-B"></a>普勇。<a id="a-C"></a>我复又念过去劫中。<a id="a-D"></a>值遇十八俱胝如来应供正等正觉。<a id="a-E"></a>同名宝光。<a id="a-F"></a>我亦是时修勇施行。<a id="a-G"></a>亦以如上诸供具等。<a id="a-H"></a>一一供养彼等诸佛。<a id="a-I"></a>时诸如来亦皆与我授阿耨多罗三藐三菩提记。<a id="a-J"></a>普勇。<a id="a-K"></a>我复又念。<a id="a-L"></a>过去劫中。<a id="a-M"></a>值遇二十俱胝如来应供正等正觉。<a id="a-N"></a>同名顶生。<a id="a-O"></a>我亦是时修勇施行。<a id="a-P"></a>亦以如上诸供具等。<a id="a-Q"></a>一一供养彼等诸佛。<a id="a-R"></a>时诸如来亦皆与我授阿耨多罗三藐三菩提记。<a id="a-S"></a>普勇。<a id="a-T"></a>我复又念。<a id="a-U"></a>过去劫中。<a id="a-V"></a>值遇二十俱胝如来应供正等正觉。<a id="a-W"></a>同名饮光。<a id="a-X"></a>我亦是时修勇施行。<a id="a-Y"></a>亦以如上诸供具等。<a id="a-Z"></a>一一俱养彼等诸佛。<a id="a-a"></a>时诸如来亦皆与我授阿耨多罗三藐三菩提记。<a id="a-b"></a>普勇。<a id="a-c"></a>我复又念过去劫中。<a id="a-d"></a>值遇十六俱胝如来应供正等正觉。<a id="a-e"></a>同名无垢光。<a id="a-f"></a>我亦是时修勇施行。<a id="a-g"></a>为大长者甚大财富。<a id="a-h"></a>亦以如上诸供具等。<a id="a-i"></a>一一供养彼等诸佛。<a id="a-j"></a>时诸如来亦皆与我授阿耨多罗三藐三菩提记。<a id="a-k"></a>普勇。<a id="a-l"></a>我复又念过去劫中。<a id="a-m"></a>值遇九十五俱胝如来应供正等正觉。<a id="a-n"></a>同名能寂。<a id="a-o"></a>我亦是时修勇施行。<a id="a-p"></a>为大国王能以正法治于一切。<a id="a-q"></a>自在快乐世财无量。<a id="a-r"></a>亦以如上诸供具等。<a id="a-s"></a>一一供养彼等诸佛。<a id="a-t"></a>时诸如来亦皆与我授阿耨多罗三藐三菩提记。<a id="a-u"></a>普勇。<a id="a-v"></a>我复又念过去劫中。<a id="a-w"></a>值遇九十俱胝如来应供正等正觉。<a id="a-x"></a>同名作庄严。<a id="a-y"></a>我亦是时修勇施行。<a id="a-z"></a>为婆罗门有大宝聚。<a id="a-10"></a>于一时中尽舍所有。<a id="a-11"></a>办如上等诸妙供具。<a id="a-12"></a>一一供养彼等诸佛。<a id="a-13"></a>时诸如来亦皆与我授阿耨多罗三藐三菩提记。<a id="a-14"></a>普勇。<a id="a-15"></a>我复又念过去劫中。<a id="a-16"></a>值遇十八俱胝如来应供正等正觉。<a id="a-17"></a>同名金仙人。<a id="a-18"></a>我亦是时修勇施行。<a id="a-19"></a>亦以如上诸供具等。<a id="a-1A"></a>一一供养彼等诸佛。<a id="a-1B"></a>时诸如来亦皆与我授阿耨多罗三藐三菩提记。<a id="a-1C"></a>普勇。<a id="a-1D"></a>我复又念过去劫中。<a id="a-1E"></a>值遇十三俱胝如来应供正等正觉。<a id="a-1F"></a>同名吉祥光。<a id="a-1G"></a>我亦是时修勇施行。<a id="a-1H"></a>亦以如上诸供具等。<a id="a-1I"></a>一一供养彼等诸佛。<a id="a-1J"></a>时诸如来亦皆与我授阿耨多罗三藐三菩提记。<a id="a-1K"></a>普勇。<a id="a-1L"></a>我复又念过去劫中。<a id="a-1M"></a>值遇二十五俱胝如来应供正等正觉。<a id="a-1N"></a>同名妙华。<a id="a-1O"></a>我于尔时初发信心。<a id="a-1P"></a>出家修道常行精进。<a id="a-1Q"></a>于如是等诸如来所。<a id="a-1R"></a>一一恭敬承事供养。<a id="a-1S"></a>如彼阿难等无有异。<a id="a-1T"></a>时诸如来亦皆与我授阿耨多罗三藐三菩提记。<a id="a-1U"></a>普勇。<a id="a-1V"></a>我复又念过去劫中。<a id="a-1W"></a>值遇十二俱胝如来应供正等正觉。<a id="a-1X"></a>同名胜观。<a id="a-1Y"></a>我时于彼亦复出家。<a id="a-1Z"></a>是时阎浮提中所有众生悉皆大富。<a id="a-1a"></a>七宝具足快乐无碍。<a id="a-1b"></a>无一众生受不足苦。<a id="a-1c"></a>彼诸佛等既出于世。<a id="a-1d"></a>广为众生宣说大集会正法。<a id="a-1e"></a>我时于彼诸如来所。<a id="a-1f"></a>恭敬尊重承事供养。<a id="a-1g"></a>求授阿耨多罗三藐三菩提记。<a id="a-1h"></a>时诸佛等皆不与我授记。<a id="a-1i"></a>我即白言。<a id="a-1j"></a>诸佛世尊。<a id="a-1k"></a>我于何时当得授记。<a id="a-1l"></a>彼诸佛言。<a id="a-1m"></a>善男子。<a id="a-1n"></a>汝从是过阿僧祇劫。<a id="a-1o"></a>有佛出世号曰然灯。<a id="a-1p"></a>彼佛世尊当授汝记。<a id="a-1q"></a>我时闻是诸佛言已。<a id="a-1r"></a>修菩萨行转复精进。<a id="a-1s"></a>即时又过阿僧祇劫。<a id="a-1t"></a>然灯如来出现于世。<a id="a-1u"></a>我时于彼为摩拏嚩迦名为胜云。<a id="a-1v"></a>修诸梵行得见彼佛。<a id="a-1w"></a>生大欢喜恭敬尊重发希有心。<a id="a-1x"></a>即持优钵罗华七茎。<a id="a-1y"></a>供养彼佛。<a id="a-1z"></a>作是愿言。<a id="a-20"></a>愿我以此善根。<a id="a-21"></a>回向阿耨多罗三藐三菩提。<a id="a-22"></a>是时燃灯如来。<a id="a-23"></a>于大众中与我授记作如是言。<a id="a-24"></a>善男子。<a id="a-25"></a>汝于未来世过阿僧祇劫当得成佛。<a id="a-26"></a>名释迦牟尼。<a id="a-27"></a>十号具足。<a id="a-28"></a>我于尔时得授记已。<a id="a-29"></a>于彼佛前踊身虚空。<a id="a-2A"></a>高十二多罗树。<a id="a-2B"></a>却复于地一心欢喜。<a id="a-2C"></a>即时证得无生法忍。<a id="a-2D"></a>普勇当知。<a id="a-2E"></a>我于如是无数劫中。<a id="a-2F"></a>修诸梵行种诸善根供养诸佛。<a id="a-2G"></a>皆为圆满诸波罗蜜故。<a id="a-2H"></a>自圆满已。<a id="a-2I"></a>复令无数百千俱胝那庾多众生悉皆圆满。<a id="a-2J"></a>如是一切诸波罗蜜法。<a id="a-2K"></a>我于今日。<a id="a-2L"></a>已得成就阿耨多罗三藐三菩提。<a id="a-2M"></a>普为众生广大宣说最上甚深微妙法门。<a id="a-2N"></a>若有众生乐见诸佛。<a id="a-2O"></a>即现佛身而为说法。<a id="a-2P"></a>若有众生乐见菩萨。<a id="a-2Q"></a>即现菩萨身而为说法。<a id="a-2R"></a>若有众生乐见缘觉。<a id="a-2S"></a>即现缘觉身而为说法。<a id="a-2T"></a>若有众生乐见声闻。<a id="a-2U"></a>即现声闻身而为说法。<a id="a-2V"></a>又复若在天趣。<a id="a-2W"></a>即现天身而为说法。<a id="a-2X"></a>若在人趣。<a id="a-2Y"></a>即现人身而为说法。<a id="a-2Z"></a>若在龙趣。<a id="a-2a"></a>即现龙身而为说法。<a id="a-2b"></a>若在夜叉趣。<a id="a-2c"></a>即现夜叉身而为说法。<a id="a-2d"></a>若在鬼趣。<a id="a-2e"></a>即现彼身而为说法。<a id="a-2f"></a>随诸趣类一切众生彼彼色相而为现身。<a id="a-2g"></a>以善方便为宣妙法。<a id="a-2h"></a>使无怖畏令深信解。<a id="a-2i"></a>普勇。<a id="a-2j"></a>我今何故以诸方便。<a id="a-2k"></a>现种种身而为说法。<a id="a-2l"></a>以诸众生闻是法已。<a id="a-2m"></a>于胜义谛得大总持。<a id="a-2n"></a>观诸世间起无常想。<a id="a-2o"></a>常念修行一切善法。<a id="a-2p"></a>而能究竟离诸杂染。<a id="a-2q"></a>真实善根无所损减。<a id="a-2r"></a>我于长夜以是方便。<a id="a-2s"></a>利益安乐一切众生。<a id="a-2t"></a>普勇。<a id="a-2u"></a>如我上说。<a id="a-2v"></a>此大集会正法。<a id="a-2w"></a>有如是功德。<a id="a-2x"></a>于此会中有生疑者互相谓言。<a id="a-2y"></a>正法果报为有耶为无耶。<a id="a-2z"></a>阿耨多罗三藐三菩提为可得耶。<a id="a-30"></a>为不可得耶。<a id="a-31"></a>一切众生为能度耶。<a id="a-32"></a>为不能度耶。<a id="a-33"></a>有作是言。<a id="a-34"></a>如佛所说。<a id="a-35"></a>诸法实有因能生果。<a id="a-36"></a>果必从因。<a id="a-37"></a>种善因者善法何失。<a id="a-38"></a>有作是言。<a id="a-39"></a>诸法非有果报亦无。<a id="a-3A"></a>因本自空何能有果。<a id="a-3B"></a>因果既无妄言归趣。<a id="a-3C"></a>普勇。<a id="a-3D"></a>一切众生差别心行。<a id="a-3E"></a>明暗相违因果自异。<a id="a-3F"></a>彼正说者起真实见。<a id="a-3G"></a>是即名为建立正法。<a id="a-3H"></a>此人福报汝今听说。<a id="a-3I"></a>二十劫中不生北俱卢洲。<a id="a-3J"></a>二十五劫中皆生三十三天。<a id="a-3K"></a>彼天报尽乃生百千诸佛刹中。<a id="a-3L"></a>见彼诸佛听闻正法。<a id="a-3M"></a>是人不复退转于阿耨多罗三藐三菩提。<a id="a-3N"></a>彼邪说者起断灭见。<a id="a-3O"></a>是即名为破坏正法。<a id="a-3P"></a>此人罪报汝今复听。<a id="a-3Q"></a>从此命终生大地狱受苦一劫。<a id="a-3R"></a>如是一劫而复一劫正满八劫。<a id="a-3S"></a>一一别生一大地狱。<a id="a-3T"></a>于如是等八大地狱受大苦已。<a id="a-3U"></a>复于九千二十八劫中。<a id="a-3V"></a>尚于三恶趣。<a id="a-3W"></a>展转复生受大苦恼。<a id="a-3X"></a>过是劫已虽得人身。<a id="a-3Y"></a>于万六千劫中死母胎藏。<a id="a-3Z"></a>万四千劫中舌根不具。<a id="a-3a"></a>万二千劫中为莽娑宾拏。<a id="a-3b"></a>万一千劫中生便无目。<a id="a-3c"></a>普勇当知。<a id="a-3d"></a>一切众生无有穷尽。<a id="a-3e"></a>若此界若他界。<a id="a-3f"></a>若生缘若死缘。<a id="a-3g"></a>若是处若非处。<a id="a-3h"></a>若可意若不可意。<a id="a-3i"></a>唯心造作随业发现。<a id="a-3j"></a>或有众生修诸善法得生天趣。<a id="a-3k"></a>或有众生为菩提故修诸行愿。<a id="a-3l"></a>或有众生渐得究竟无上寂灭。<a id="a-3m"></a>以是因缘。<a id="a-3n"></a>诸佛如来。<a id="a-3o"></a>为无数百千俱胝那庾多众生。<a id="a-3p"></a>若已发趣若未发趣。<a id="a-3q"></a>若天人龙神等说法化度。<a id="a-3r"></a>于刹那顷无有休息。<a id="a-3s"></a>尔时世尊当说法时。<a id="a-3t"></a>复有八万四千婆罗门众。<a id="a-3u"></a>九十千俱胝外道尼乾陀等众。<a id="a-3v"></a>互相议言。<a id="a-3w"></a>今沙门瞿昙。<a id="a-3x"></a>居王舍城鹫峰山中。<a id="a-3y"></a>普会大众知说何等。<a id="a-3z"></a>我等今者可共往彼相与论义。<a id="a-40"></a>正当是时诸婆罗门外道既相议已。<a id="a-41"></a>乃与无数眷属来诣佛所。<a id="a-42"></a>是时世尊。<a id="a-43"></a>即于会中。<a id="a-44"></a>放大希有净妙光明普照大众。<a id="a-45"></a>时慈氏菩萨摩诃萨即从座起。<a id="a-46"></a>偏袒右肩右膝着地。<a id="a-47"></a>合掌恭敬前白佛言。<a id="a-48"></a>世尊。<a id="a-49"></a>非无因缘而放是光。<a id="a-4A"></a>今此大众咸欲闻知。<a id="a-4B"></a>愿佛慈悲为我等说。<a id="a-4C"></a>佛言善男子。<a id="a-4D"></a>汝今当知。<a id="a-4E"></a>今此会中有无量众皆来集会。<a id="a-4F"></a>慈氏菩萨复白佛言。<a id="a-4G"></a>世尊。<a id="a-4H"></a>为何等众。<a id="a-4I"></a>若天众耶。<a id="a-4J"></a>若人众耶。<a id="a-4K"></a>若龙神夜叉等众耶。<a id="a-4L"></a>佛言慈氏。<a id="a-4M"></a>如汝所言皆来集会。<a id="a-4N"></a>复有诸婆罗门外道尼乾陀等众。<a id="a-4O"></a>来入会中与我论义。<a id="a-4P"></a>既调伏已。<a id="a-4Q"></a>我即当为如应说法。<a id="a-4R"></a>彼八万四千婆罗门。<a id="a-4S"></a>九十千俱胝外道尼乾陀等众。<a id="a-4T"></a>皆发阿耨多罗三藐三菩提心。<a id="a-4U"></a>慈氏。<a id="a-4V"></a>复有万八千俱胝龙王众。<a id="a-4W"></a>来入会中闻我说法已。<a id="a-4X"></a>亦皆发阿耨多罗三藐三菩提心。<a id="a-4Y"></a>复有六万俱胝净光天子众。<a id="a-4Z"></a>三万二千俱胝诸天魔众。<a id="a-4a"></a>万二千俱胝阿修罗众。<a id="a-4b"></a>如是等皆来入会听受正法。<a id="a-4c"></a>复有诸大国王。<a id="a-4d"></a>所谓欢喜王。<a id="a-4e"></a>妙喜王。<a id="a-4f"></a>最上喜王。<a id="a-4g"></a>人仙王。<a id="a-4h"></a>净军王。<a id="a-4i"></a>梵音王。<a id="a-4j"></a>善现王。<a id="a-4k"></a>爱军王。<a id="a-4l"></a>喜军王。<a id="a-4m"></a>妙色王。<a id="a-4n"></a>胜军王。<a id="a-4o"></a>增长王。<a id="a-4p"></a>如是等五百大国王。<a id="a-4q"></a>各与千俱胝眷属俱。<a id="a-4r"></a>皆来入会听受正法。<a id="a-4s"></a>一一皆住坚固阿耨多罗三藐三菩提心。<a id="a-4t"></a>慈氏。<a id="a-4u"></a>以是因缘放此光明。</p>
  <p id="a4v">尔时慈氏菩萨。<a id="a-4w"></a>闻佛说是大众集会。<a id="a-4x"></a>于天人非人等中。<a id="a-4y"></a>有发阿耨多罗三藐三菩提心者。<a id="a-4z"></a>有闻正法生信受者。<a id="a-50"></a>生大欢喜礼佛足已右绕三匝。<a id="a-51"></a>即于会中隐身不现。<a id="a-52"></a>是时诸婆罗门外道尼乾陀左啰迦波哩没啰惹迦。<a id="a-53"></a>若天若龙。<a id="a-54"></a>乃至五百大国王等。<a id="a-55"></a>到佛所已随自修敬各坐一面。</p>
  <p id="a56">尔时东方有三万俱胝大菩萨众。<a id="a-57"></a>东南方亦复如是。<a id="a-58"></a>南方有五万俱胝大菩萨众。<a id="a-59"></a>西南方亦复如是。<a id="a-5A"></a>西方有六万俱胝大菩萨众。<a id="a-5B"></a>西北方亦复如是。<a id="a-5C"></a>北方有八万俱胝大菩萨众。<a id="a-5D"></a>东北方亦复如是。<a id="a-5E"></a>上方有十万俱胝大菩萨众。<a id="a-5F"></a>下方有九万俱胝大菩萨众。<a id="a-5G"></a>如是等十方诸大菩萨众。<a id="a-5H"></a>一一皆已圆满十地。<a id="a-5I"></a>随方而来入佛会中。<a id="a-5J"></a>到佛所已各各头面。<a id="a-5K"></a>礼世尊足退坐一面。</p>
  <p id="a5L">尔时世尊。<a id="a-5M"></a>告普勇菩萨言。<a id="a-5N"></a>普勇。<a id="a-5O"></a>汝今复往十方世界。<a id="a-5P"></a>宣示诸菩萨众。<a id="a-5Q"></a>作如是言。<a id="a-5R"></a>如来今日当为众生宣说大集会正法。<a id="a-5S"></a>令彼十方一切菩萨合掌顶礼生随喜心。</p>
  <p id="a5T">尔时普勇菩萨承佛圣旨。<a id="a-5U"></a>即以头面礼世尊足右绕三匝。<a id="a-5V"></a>忽于会中隐身不现。<a id="a-5W"></a>遍往十方世界。<a id="a-5X"></a>随一一方发大音声。<a id="a-5Y"></a>作是唱言。<a id="a-5Z"></a>今娑婆世界释迦牟尼如来。<a id="a-5a"></a>当为众生宣说大集会正法。<a id="a-5b"></a>如是三复皆唱是言。<a id="a-5c"></a>今娑婆世界释迦牟尼如来。<a id="a-5d"></a>当为众生宣说大集会正法。<a id="a-5e"></a>是时十方诸佛及诸菩萨。<a id="a-5f"></a>皆闻是言各各称赞。<a id="a-5g"></a>善哉善哉。<a id="a-5h"></a>释迦牟尼如来。<a id="a-5i"></a>能与众生利益安乐。<a id="a-5j"></a>及赞普勇菩萨。<a id="a-5k"></a>能于十方世界宣扬佛事。</p>
  <p id="a5l">尔时普勇菩萨。<a id="a-5m"></a>遍于十方世界。<a id="a-5n"></a>宣示诸大菩萨已。<a id="a-5o"></a>一弹指顷还复此土住立佛前。<a id="a-5p"></a>礼世尊足退坐一面。<a id="a-5q"></a>是时四方有四风神王来入会中。<a id="a-5r"></a>尽王舍城所有境界过百由旬。<a id="a-5s"></a>悉令清净无诸尘秽。<a id="a-5t"></a>帝释天主持金刚杵来入会中。<a id="a-5u"></a>诸魔外道慑然而视十方世界。<a id="a-5v"></a>于虚空中布大香云降大香雨。<a id="a-5w"></a>沉水栴檀不可为喻。<a id="a-5x"></a>又复雨众天华。<a id="a-5y"></a>所谓优钵罗华俱母那华。<a id="a-5z"></a>奔拏利迦华等。<a id="a-60"></a>种种妙华。<a id="a-61"></a>住于空中变成伞盖。<a id="a-62"></a>又于佛上变作八万四千楼阁。<a id="a-63"></a>一一皆是七宝所成。<a id="a-64"></a>众彩杂饰殊妙庄严。<a id="a-65"></a>又于空中现大宝座无量无边。<a id="a-66"></a>一一座上悉皆有佛。<a id="a-67"></a>现为众生宣说妙法。<a id="a-68"></a>时彼三千大千世界六种震动。</p>
  <p id="a69">尔时普勇菩萨摩诃萨。<a id="a-6A"></a>合掌恭敬前白佛言。<a id="a-6B"></a>世尊。<a id="a-6C"></a>以何因缘于虚空中。<a id="a-6D"></a>现斯瑞相甚为希有。<a id="a-6E"></a>而彼大地忽然震动。<a id="a-6F"></a>愿佛慈悲当为宣说。</p>
  <p id="a6G">佛言普勇。<a id="a-6H"></a>今此会中十方诸大菩萨。<a id="a-6I"></a>及天人龙神等皆悉来集。<a id="a-6J"></a>我今当为宣说正法。<a id="a-6K"></a>又复为诸外道。<a id="a-6L"></a>破彼邪心令归正见。<a id="a-6M"></a>以是因缘故现斯瑞。<a id="a-6N"></a>普勇当知。<a id="a-6O"></a>诸凡夫类虽得值遇如来应供正等正觉出现世间。<a id="a-6P"></a>不能于佛殊妙色相。<a id="a-6Q"></a>起尊重心生难遭想。<a id="a-6R"></a>设得闻佛宣说正法。<a id="a-6S"></a>不能依法修行。<a id="a-6T"></a>复生取相起我慢心。<a id="a-6U"></a>暂得听闻妄生多解。<a id="a-6V"></a>而复起于易所得想。<a id="a-6W"></a>疑惑不信作如是言。<a id="a-6X"></a>如佛所说若契经若祇夜。<a id="a-6Y"></a>我昔不闻知何所说。<a id="a-6Z"></a>我今不能听受记念。<a id="a-6a"></a>我于诸法悉自了知。<a id="a-6b"></a>此人以是迷惑心故。<a id="a-6c"></a>恣己愚痴违背佛法作罪业因。<a id="a-6d"></a>自造经书撰集义理。<a id="a-6e"></a>于世间中而为正说作如是言。<a id="a-6f"></a>我所造集是巧便智。<a id="a-6g"></a>转劝他人使令修习。<a id="a-6h"></a>虽复以己所造经书劝人修习。<a id="a-6i"></a>设使种种方便。<a id="a-6j"></a>终不能令一补特伽罗而获利乐。<a id="a-6k"></a>于多生中自坏其身。<a id="a-6l"></a>业因缘故临命终时受大苦恼。<a id="a-6m"></a>普勇。<a id="a-6n"></a>此诸外道起迷惑心。<a id="a-6o"></a>生不正见不能解脱。<a id="a-6p"></a>如彼初生飞禽未生翅羽其何能飞。<a id="a-6q"></a>说能飞者是为虚诳。<a id="a-6r"></a>此外道辈若不回心归佛正法。<a id="a-6s"></a>其何能得究竟无上清净涅盘。<a id="a-6t"></a>彼常自计为涅盘者亦为虚诳。<a id="a-6u"></a>何以故。<a id="a-6v"></a>此外道辈造不正因起戒禁取。<a id="a-6w"></a>破坏自身断灭正法。<a id="a-6x"></a>坚着我见无由解脱。<a id="a-6y"></a>设得人身尚非胜报。<a id="a-6z"></a>云何实得清净涅盘。<a id="a-70"></a>于其自身犹未能知。<a id="a-71"></a>本何所来当何所往。<a id="a-72"></a>生灭唐捐受诸苦恼。<a id="a-73"></a>增长恶趣无有休息。<a id="a-74"></a>我观是辈深可悲愍。</p>
  <p id="a75">尔时世尊作是说已。<a id="a-76"></a>告诸外道尼乾陀等言。<a id="a-77"></a>汝等当知。<a id="a-78"></a>阎浮提中有大珍宝。<a id="a-79"></a>无能护者随意当用。<a id="a-7A"></a>我所宣说是大法聚。<a id="a-7B"></a>诸有求者无所吝惜。<a id="a-7C"></a>汝等若有疑惑及所希求当恣汝问。<a id="a-7D"></a>如来大悲一一为汝分别开示。</p>
  <p id="a7E">尔时诸外道尼乾陀等各从座起。<a id="a-7F"></a>合掌向佛作是问言。<a id="a-7G"></a>世尊。<a id="a-7H"></a>佛于长夜度诸众生令出轮回。<a id="a-7I"></a>云何众生生灭相续无有间断。<a id="a-7J"></a>我于是事不能了知。<a id="a-7K"></a>愿佛宣说。</p>
  <p id="a7L">尔时世尊即于会中。<a id="a-7M"></a>告药王军菩萨言。<a id="a-7N"></a>今此会中诸外道辈。<a id="a-7O"></a>以我大法光明威神照故渐能开解。<a id="a-7P"></a>被精进铠息疑惑心。<a id="a-7Q"></a>能以此义问佛世尊。<a id="a-7R"></a>药王军。<a id="a-7S"></a>一切生者略有二种。<a id="a-7T"></a>一者久生。<a id="a-7U"></a>二者初生。<a id="a-7V"></a>譬如有人富贵自在。<a id="a-7W"></a>忽于一时以水沐发。<a id="a-7X"></a>复以鲜洁上妙衣服。<a id="a-7Y"></a>而为严饰乃出其舍。<a id="a-7Z"></a>时有贫人见已欣乐。<a id="a-7a"></a>即自还家亦沐其发。<a id="a-7b"></a>复以故衣洗濯令净。<a id="a-7c"></a>是人虽复多汲其水。<a id="a-7d"></a>濯彼故衣徒使疲劳。<a id="a-7e"></a>终不能令服饰新好。<a id="a-7f"></a>一切生中。<a id="a-7g"></a>若久生者同彼贫人。<a id="a-7h"></a>濯其故服终不能净。<a id="a-7i"></a>若初生者如彼富人。<a id="a-7j"></a>衣新好衣未生尘垢。</p>
  <p id="a7k">尔时诸婆罗门外道尼乾陀等。<a id="a-7l"></a>闻佛作是说已即白佛言。<a id="a-7m"></a>何者初生。<a id="a-7n"></a>何者久生。<a id="a-7o"></a>佛言彼六趣中相续展转。<a id="a-7p"></a>受苦众生名为久生。<a id="a-7q"></a>何以故。<a id="a-7r"></a>此等众生于六趣中。<a id="a-7s"></a>不生厌离不求解脱。<a id="a-7t"></a>时诸婆罗门外道等。<a id="a-7u"></a>复白佛言。<a id="a-7v"></a>世尊。<a id="a-7w"></a>如佛所说。<a id="a-7x"></a>久生众生于轮回中。<a id="a-7y"></a>受诸苦恼不能解脱。<a id="a-7z"></a>初生众生愿佛显示。<a id="a-80"></a>作是言已。<a id="a-81"></a>尔时忽有九十四千俱胝摩拏嚩迦。<a id="a-82"></a>来入会中。<a id="a-83"></a>于世尊前不伸礼敬。<a id="a-84"></a>复无所问默然而住。<a id="a-85"></a>是时药王军菩萨。<a id="a-86"></a>见是事已即白佛言。<a id="a-87"></a>世尊。<a id="a-88"></a>何因缘故。<a id="a-89"></a>今此辈等来入佛会。<a id="a-8A"></a>而不礼敬复无所问。<a id="a-8B"></a>其事云何。<a id="a-8C"></a>佛言药王军。<a id="a-8D"></a>此诸摩拏嚩迦是初生者。<a id="a-8E"></a>于佛世尊未有所问。<a id="a-8F"></a>是时彼诸摩拏嚩迦。<a id="a-8G"></a>即作是言。<a id="a-8H"></a>世尊。<a id="a-8I"></a>我等是初生者。<a id="a-8J"></a>佛言。<a id="a-8K"></a>如是如是。<a id="a-8L"></a>汝等初生如日初出。<a id="a-8M"></a>光明普照遍于一切。<a id="a-8N"></a>无量众生所共瞻睹。<a id="a-8O"></a>汝等久于佛道心已成熟。<a id="a-8P"></a>诸菩萨法昔已通达。<a id="a-8Q"></a>虽名初生而久修习。<a id="a-8R"></a>是时九十四千俱胝初生摩拏嚩迦。<a id="a-8S"></a>即各踊身虚空从空中下。<a id="a-8T"></a>一一皆得圆满十地。</p>
  <p id="a8U">尔时药王军菩萨。<a id="a-8V"></a>合掌恭敬生希有心。<a id="a-8W"></a>前白佛言。<a id="a-8X"></a>世尊。<a id="a-8Y"></a>此等众生得大善利。<a id="a-8Z"></a>久已尽彼轮回苦恼具大精进。<a id="a-8a"></a>是名初生。<a id="a-8b"></a>今日见佛于刹那间即得解脱。<a id="a-8c"></a>是时诸婆罗门外道尼乾陀等众中有诸盲者。<a id="a-8d"></a>以闻法故忽见光明。<a id="a-8e"></a>各得观佛殊妙色相。<a id="a-8f"></a>见佛相已咸作是言。<a id="a-8g"></a>如来应供正等正觉。<a id="a-8h"></a>是最胜师我等归依。<a id="a-8i"></a>即起合掌生净信心。<a id="a-8j"></a>俱白佛言。<a id="a-8k"></a>我等今者得见世尊。<a id="a-8l"></a>佛言。<a id="a-8m"></a>汝等应当重复审谛。<a id="a-8n"></a>观佛如来殊善色相。<a id="a-8o"></a>汝等当知。<a id="a-8p"></a>汝等今者。<a id="a-8q"></a>诸善根力已成熟故得见世尊。<a id="a-8r"></a>又得听闻大集会法。<a id="a-8s"></a>是时诸盲外道。<a id="a-8t"></a>得是利已生大欢喜。<a id="a-8u"></a>各各皆发阿耨多罗三藐三菩提心。</p>
  <p id="a8v">尔时会中诸婆罗门外道尼乾陀等。<a id="a-8w"></a>闻佛说法。<a id="a-8x"></a>亦皆发阿耨多罗三藐三菩提心。<a id="a-8y"></a>证得无生法忍。<a id="a-8z"></a>悉皆圆满十地。<a id="a-90"></a>即时又成大菩萨众。<a id="a-91"></a>乃各踊身虚空高七多罗树。<a id="a-92"></a>于其空中各现种种神通变化。<a id="a-93"></a>及化种种华鬘璎珞。<a id="a-94"></a>伞盖幢幡七宝楼阁等。<a id="a-95"></a>住于佛上而为供养。<a id="a-96"></a>各作是念。<a id="a-97"></a>今我此身从佛智生。<a id="a-98"></a>从正法生。<a id="a-99"></a>一切如来是真归处。<a id="a-9A"></a>作是念已从空而下。<a id="a-9B"></a>礼世尊足退住一面。</p>
  <p id="a9C">是时会中有无数百千天子。<a id="a-9D"></a>见是事已。<a id="a-9E"></a>即说伽陀。</p>
  <p id="a9F">我佛大沙门　　得最上善利</p>
  <p id="a9G">于一切世间　　最尊无与等</p>
  <p id="a9H">三摩地愿力　　皆悉已具足</p>
  <p id="a9I">一切胜义法　　无余不知者</p>
  <p id="a9J">一切众生类　　无始轮回苦</p>
  <p id="a9K">佛善巧方便　　普令得解脱</p>
  <p id="a9L">婆罗门外道　　咸得大利乐</p>
 </body>
</html>