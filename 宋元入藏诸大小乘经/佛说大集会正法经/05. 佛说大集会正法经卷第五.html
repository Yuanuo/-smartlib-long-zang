<!doctype html>
<html id="z3IBUdqgC" data-ver="663">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大集会正法经卷第五</h1>
  <p id="a2">尔时月上境界如来。<a id="a-3"></a>告药王军菩萨言。<a id="a-4"></a>汝等当知。<a id="a-5"></a>一切众生有身皆苦。<a id="a-6"></a>生老病死忧恼悲痛。<a id="a-7"></a>怨憎会。<a id="a-8"></a>爱别离。<a id="a-9"></a>所欲不成就。<a id="a-A"></a>如是等法悉皆是苦。<a id="a-B"></a>逼迫众生不能解脱。<a id="a-C"></a>此一切苦甚可怖畏。<a id="a-D"></a>而诸众生于是苦义不闻不知。<a id="a-E"></a>尔时会中诸初生者。<a id="a-F"></a>闻佛说是诸苦法名。<a id="a-G"></a>即皆合掌前白佛言。<a id="a-H"></a>世尊。<a id="a-I"></a>我等乐闻此诸苦义愿佛为说。<a id="a-J"></a>佛言。<a id="a-K"></a>诸善男子。<a id="a-L"></a>非唯汝等乐闻。<a id="a-M"></a>一切众生皆亦如是。<a id="a-N"></a>诸初生者复白佛言。<a id="a-O"></a>世尊。<a id="a-P"></a>所言死者其义云何。<a id="a-Q"></a>佛言。<a id="a-R"></a>诸善男子。<a id="a-S"></a>所谓识灭身坏故名为死。<a id="a-T"></a>一切众生命欲终时。<a id="a-U"></a>有三种风而来破坏。<a id="a-V"></a>所谓灭识风。<a id="a-W"></a>动转识风。<a id="a-X"></a>起识风。<a id="a-Y"></a>此三种风。<a id="a-Z"></a>众生命欲尽时。<a id="a-a"></a>令识散灭动转改易。<a id="a-b"></a>诸初生者言。<a id="a-c"></a>世尊彼灭识风。<a id="a-d"></a>云何能令众生识灭身坏。<a id="a-e"></a>佛言。<a id="a-f"></a>彼灭识风复有三种。<a id="a-g"></a>所谓刀针大力。<a id="a-h"></a>由是三种能灭其识。<a id="a-i"></a>识既灭已身即破坏。<a id="a-j"></a>诸初生者言。<a id="a-k"></a>世尊。<a id="a-l"></a>云何名身。<a id="a-m"></a>佛言。<a id="a-n"></a>身者所谓如幻如焰。<a id="a-o"></a>又如重担。<a id="a-p"></a>复如涎洟腐烂等物。<a id="a-q"></a>诸无智者不能觉了。<a id="a-r"></a>生为大苦由生发起。<a id="a-s"></a>缘法聚集命根连持。<a id="a-t"></a>而无其实非爱相应。<a id="a-u"></a>如是等法假名为身。<a id="a-v"></a>诸初生者言。<a id="a-w"></a>世尊。<a id="a-x"></a>云何名命。<a id="a-y"></a>复何名灭。<a id="a-z"></a>佛言。<a id="a-10"></a>识所连持是名为命。<a id="a-11"></a>业报衰谢识法离散。<a id="a-12"></a>命根断绝身分破坏故名为灭。<a id="a-13"></a>诸善男子。<a id="a-14"></a>我今复为汝说身分所有。<a id="a-15"></a>当知人身诸分筋脉有一俱胝数。<a id="a-16"></a>有八万四千毛孔。<a id="a-17"></a>有千二百身分支节。<a id="a-18"></a>有三百八身骨。<a id="a-19"></a>此等共成人身。<a id="a-1A"></a>复有八万四千族虫。<a id="a-1B"></a>如是生类同依人身。<a id="a-1C"></a>于人身中昼夜[口*(一/巾)]食。<a id="a-1D"></a>而复诸虫互相食啖诸苦随生。<a id="a-1E"></a>如是八万四千族虫。<a id="a-1F"></a>其中有二大者。<a id="a-1G"></a>于七昼夜互相交斗。<a id="a-1H"></a>至第七日彼一虫死。<a id="a-1I"></a>又复一虫而共交斗。<a id="a-1J"></a>一虫死已一虫复生。<a id="a-1K"></a>如是展转。<a id="a-1L"></a>乃至人命断时。<a id="a-1M"></a>此诸虫类一切坏灭无所依止。<a id="a-1N"></a>诸异生类不能觉了。<a id="a-1O"></a>内外苦法相续生灭。<a id="a-1P"></a>老病死法皆不能怖。<a id="a-1Q"></a>若顺若违互相交斗。<a id="a-1R"></a>如身二虫苦恼随生而不觉了。<a id="a-1S"></a>身坏命终都无所有。<a id="a-1T"></a>诸善男子。<a id="a-1U"></a>有一异生命将不久。<a id="a-1V"></a>有善知识来为安慰问其人言。<a id="a-1W"></a>汝现生中叵曾知见生老病死诸艰苦不。<a id="a-1X"></a>彼人答言。<a id="a-1Y"></a>我曾知见。<a id="a-1Z"></a>善知识言。<a id="a-1a"></a>汝今既自知见如是等苦。<a id="a-1b"></a>何不生厌起增胜心。<a id="a-1c"></a>于二世中种少善根。<a id="a-1d"></a>断诸恶法修诸正行。<a id="a-1e"></a>若能如是舍此报已。<a id="a-1f"></a>生他胜处离诸怖畏。<a id="a-1g"></a>以其善法为所依怙。<a id="a-1h"></a>况复世间诸有苦法。<a id="a-1i"></a>一一分明尽可观察。<a id="a-1j"></a>汝岂不闻。<a id="a-1k"></a>大地若击能发大声。<a id="a-1l"></a>善法若作有大胜力。<a id="a-1m"></a>是故于诸如来清净刹中种诸善法。<a id="a-1n"></a>所谓以其华鬘涂香饮食衣服卧具医药。<a id="a-1o"></a>供养如来及诸苾刍苾刍尼优婆塞优婆夷清净四众。<a id="a-1p"></a>如是供养是为于佛刹中种诸善种。<a id="a-1q"></a>当能出生一切善果。<a id="a-1r"></a>汝今于此遇大法王出现世间。<a id="a-1s"></a>若不种诸善根而无所益。<a id="a-1t"></a>时善知识为彼异生说伽陀曰。</p>
  <p id="a1u">如来出世间　　击广大法鼓</p>
  <p id="a1v">开微妙法门　　令一切趣入</p>
  <p id="a1w">广度诸众生　　归涅盘寂灭</p>
  <p id="a1x">汝今见是事　　何不起精进</p>
  <p id="a1y">尔时彼人亦说伽陀。<a id="a-1z"></a>答善知识言。</p>
  <p id="a20">若愚痴无智　　复会遇恶友</p>
  <p id="a21">广造染法因　　谓贪欲等事</p>
  <p id="a22">起我见增盛　　破和合僧伽</p>
  <p id="a23">毁坏于塔寺　　不深信三宝</p>
  <p id="a24">但造众恶业　　不作善因缘</p>
  <p id="a25">于一切时中　　常生诸过失</p>
  <p id="a26">恼乱于父母　　不生孝敬心</p>
  <p id="a27">出非法语言　　轻谤诸贤善</p>
  <p id="a28">造此恶因故　　必堕地狱中</p>
  <p id="a29">自受苦恼身　　无能救护者</p>
  <p id="a2A">可畏与众合　　炎热及阿鼻</p>
  <p id="a2B">如是诸狱中　　展转受诸苦</p>
  <p id="a2C">从是大狱出　　复入小狱中</p>
  <p id="a2D">谓刀兵莲华　　受苦而相续</p>
  <p id="a2E">如是大小狱　　有无数众生</p>
  <p id="a2F">随自业因缘　　轻重而受报</p>
  <p id="a2G">或百劫千劫　　或复更长时</p>
  <p id="a2H">恶业绳所缠　　无由能解脱</p>
  <p id="a2I">彼刀兵地狱　　纵广百由旬</p>
  <p id="a2J">不见彼狱门　　唯诸受苦者</p>
  <p id="a2K">百千俱胝数　　剑树与刀山</p>
  <p id="a2L">驱彼罪人登　　身分皆断坏</p>
  <p id="a2M">暂时虽死灭　　复被业风吹</p>
  <p id="a2N">即时还复生　　而受诸苦恼</p>
  <p id="a2O">地狱无边际　　众生亦无穷</p>
  <p id="a2P">以恶业因缘　　相续不间断</p>
  <p id="a2Q">我造诸恶业　　定堕彼趣中</p>
  <p id="a2R">善知识今时　　听说所造业</p>
  <p id="a2S">我曾起贪心　　广造于舍宅</p>
  <p id="a2T">彩画复雕镂　　金宝以庄严</p>
  <p id="a2U">复置诸园林　　仓库及产业</p>
  <p id="a2V">畜牛马生类　　皆以为资具</p>
  <p id="a2W">父母及眷属　　内外数甚多</p>
  <p id="a2X">奴婢与妓人　　其数无有限</p>
  <p id="a2Y">常令于昼夜　　动种种歌音</p>
  <p id="a2Z">但纵己乐心　　不念于他苦</p>
  <p id="a2a">恃彼不富贵　　作种种庄严</p>
  <p id="a2b">凡所受用物　　悉金银珍宝</p>
  <p id="a2c">以香水澡沐　　复涂诸妙香</p>
  <p id="a2d">龙脑与栴檀　　及彼麝香等</p>
  <p id="a2e">香水澡沐已　　次第而严身</p>
  <p id="a2f">手钏及指环　　皆用珍宝作</p>
  <p id="a2g">以真珠璎珞　　而为项庄严</p>
  <p id="a2h">最上好真金　　复为耳珰等</p>
  <p id="a2i">身分庄严已　　顶戴诸妙华</p>
  <p id="a2j">苏摩那瞻波　　及诸异香者</p>
  <p id="a2k">复着妙好衣　　谓最上细氎</p>
  <p id="a2l">鲜白复清洁　　皆妙香所薰</p>
  <p id="a2m">饮食最上味　　甘美复馨香</p>
  <p id="a2n">侍者供所须　　暂无饥渴想</p>
  <p id="a2o">地敷好茵蓐　　履践而游行</p>
  <p id="a2p">左右有侍人　　自在复尊贵</p>
  <p id="a2q">如是广严饰　　而爱乐其身</p>
  <p id="a2r">常保惜护持　　不生破坏想</p>
  <p id="a2s">既富乐具足　　余复无所思</p>
  <p id="a2t">恣其染欲心　　造不善过失</p>
  <p id="a2u">眼贪于色境　　诸根亦复然</p>
  <p id="a2v">彼为过失因　　自不能觉了</p>
  <p id="a2w">见闻觉知处　　诸烦恼随生</p>
  <p id="a2x">于顺违境中　　起贪嗔痴法</p>
  <p id="a2y">柔软等诸触　　触身心起爱</p>
  <p id="a2z">彼爱想既生　　诸罪业皆作</p>
  <p id="a30">我曾于一时　　无故害有情</p>
  <p id="a31">以箭射鹿身　　令彼命断灭</p>
  <p id="a32">但取其肉食　　不念后世中</p>
  <p id="a33">果报自当受　　谁人能代者</p>
  <p id="a34">我愚痴无智　　但资养其身</p>
  <p id="a35">一日死苦来　　识灭身破坏</p>
  <p id="a36">唯集诸苦恼　　无一可爱心</p>
  <p id="a37">父母及诸亲　　相视不能救</p>
  <p id="a38">良医妙药等　　亦唐设其功</p>
  <p id="a39">徒增悲恼心　　无救济方便</p>
  <p id="a3A">我若命断已　　弃于尸陀林</p>
  <p id="a3B">为鸟兽诸虫　　充足而食啖</p>
  <p id="a3C">一切无所有　　空幻法现前</p>
  <p id="a3D">诸境悉皆空　　唯果报不失</p>
  <p id="a3E">是时无所托　　唯善法可依</p>
  <p id="a3F">如我造恶因　　当堕于地狱</p>
  <p id="a3G">广积罪业蕴　　后苦恼随生</p>
  <p id="a3H">于彼三世中　　破坏善法种</p>
  <p id="a3I">受想行二法　　以诸触为因</p>
  <p id="a3J">触故诸爱生　　而成忧苦缚</p>
  <p id="a3K">善法如良药　　能治贪爱心</p>
  <p id="a3L">贪等既不生　　诸恶不能作</p>
  <p id="a3M">我实无福慧　　虚受于人身</p>
  <p id="a3N">佛宣方便门　　布施持戒等</p>
  <p id="a3O">我不能自作　　不随喜见闻</p>
  <p id="a3P">正法不能听　　愚痴日增长</p>
  <p id="a3Q">无明等烦恼　　随转而无穷</p>
  <p id="a3R">障善法因缘　　何由能解脱</p>
  <p id="a3S">迷惑心散乱　　无少时静住</p>
  <p id="a3T">烦恼火所烧　　受种种缠缚</p>
  <p id="a3U">于身无少乐　　乐法不暂生</p>
  <p id="a3V">命将不久时　　一切皆破坏</p>
  <p id="a3W">唯诸佛胜法　　能救苦众生</p>
  <p id="a3X">戒法真实门　　登者得大乐</p>
  <p id="a3Y">如我所造业　　深自生追悔</p>
  <p id="a3Z">今遇善知识　　是故如实说</p>
  <p id="a3a">尔时月上境界如来。<a id="a-3b"></a>告药王军菩萨言。<a id="a-3c"></a>善男子。<a id="a-3d"></a>诸异生类临命终时生大惊怖。<a id="a-3e"></a>苦恼其心无所救护。<a id="a-3f"></a>唯诸善法能为所依。<a id="a-3g"></a>殊胜果报而无所失。<a id="a-3h"></a>尔时彼佛即说伽陀曰。</p>
  <p id="a3i">众生作恶业　　定堕地狱中</p>
  <p id="a3j">饥时吞铁丸　　渴复饮铜汁</p>
  <p id="a3k">身出猛火焰　　恶业故自烧</p>
  <p id="a3l">身分皆破坏　　受惊怖大苦</p>
  <p id="a3m">彼不见乐境　　不闻正法名</p>
  <p id="a3n">唯苦逼身心　　一切皆非爱</p>
  <p id="a3o">众生作善法　　定生善趣中</p>
  <p id="a3p">善知识会遇　　劝导修善法</p>
  <p id="a3q">发生正信解　　具戒慧多闻</p>
  <p id="a3r">诸烦恼灭除　　而成正等觉</p>
  <p id="a3s">精进行最上　　佛出世所宣</p>
  <p id="a3t">策发诸善根　　不生于退屈</p>
  <p id="a3u">慈悲真梵行　　摄一切众生</p>
  <p id="a3v">自利复利他　　皆令得解脱</p>
  <p id="a3w">善男子谛听　　佛所说真实</p>
  <p id="a3x">出微妙法音　　令一切调伏</p>
  <p id="a3y">大悲心为父　　菩提心为母</p>
  <p id="a3z">善法为知识　　能救护众生</p>
  <p id="a40">正觉出于世　　说最胜法门</p>
  <p id="a41">方便化众生　　令住寂灭地</p>
  <p id="a42">佛为大悲者　　最上世间尊</p>
  <p id="a43">普观诸有情　　等同为佛子</p>
  <p id="a44">平等无有二　　使一切归依</p>
  <p id="a45">尔时彼佛说是法时。<a id="a-46"></a>三千大千世界六种震动。<a id="a-47"></a>时药王军菩萨合掌恭敬白彼佛言。<a id="a-48"></a>有何因缘大地震动。<a id="a-49"></a>愿佛慈悲当为我说。<a id="a-4A"></a>彼佛言。<a id="a-4B"></a>善男子。<a id="a-4C"></a>汝当四方观察有何所见。<a id="a-4D"></a>是时药王军菩萨承佛圣旨。<a id="a-4E"></a>即时四方观察。<a id="a-4F"></a>见此大地震动。<a id="a-4G"></a>于少时间而复破裂。<a id="a-4H"></a>有六十五俱胝人从地而生。</p>
  <p id="a4I">尔时六十五俱胝初生者。<a id="a-4J"></a>即皆合掌俱白佛言。<a id="a-4K"></a>我等从何所生。<a id="a-4L"></a>佛于会中指前初生者。<a id="a-4M"></a>告彼从地生者言。<a id="a-4N"></a>诸善男子。<a id="a-4O"></a>汝等见此诸人众不。<a id="a-4P"></a>答言已见。<a id="a-4Q"></a>佛言。<a id="a-4R"></a>如彼所生汝等亦然。<a id="a-4S"></a>从地生者又言。<a id="a-4T"></a>此诸人众当应灭不。<a id="a-4U"></a>佛言。<a id="a-4V"></a>如是如是。<a id="a-4W"></a>彼等皆灭。<a id="a-4X"></a>诸善男子。<a id="a-4Y"></a>非唯此众。<a id="a-4Z"></a>一切有情悉皆归灭。<a id="a-4a"></a>是时先在佛会诸初生者。<a id="a-4b"></a>各起合掌白彼佛言。<a id="a-4c"></a>世尊。<a id="a-4d"></a>如佛所说生死二法。<a id="a-4e"></a>我等厌患非所爱乐。<a id="a-4f"></a>佛言。<a id="a-4g"></a>汝等既能厌患生死。<a id="a-4h"></a>云何不能发起精进。<a id="a-4i"></a>此诸初生者又白佛言。<a id="a-4j"></a>世尊。<a id="a-4k"></a>我等于如来前听受正法。<a id="a-4l"></a>见此菩萨声闻大众。<a id="a-4m"></a>有大神通威德具足。<a id="a-4n"></a>是我所乐。<a id="a-4o"></a>我等亦欲趣进修习远离生死。</p>
  <p id="a4p">尔时药王军菩萨复见有诸从地生者。<a id="a-4q"></a>即时与五百大菩萨。<a id="a-4r"></a>各各以自通力于其会中。<a id="a-4s"></a>又复踊身虚空高二万由旬。<a id="a-4t"></a>于其空中或现经行相。<a id="a-4u"></a>或现跏趺相。<a id="a-4v"></a>或现师子王步相。<a id="a-4w"></a>或现象王步相。<a id="a-4x"></a>或现诸异兽等步相。<a id="a-4y"></a>现如是等诸相已。<a id="a-4z"></a>复于空中作诸神变。<a id="a-50"></a>时此菩萨等各有身光。<a id="a-51"></a>于虚空中如百千俱胝日月光明。</p>
  <p id="a52">尔时诸从地生者俱白彼佛言。<a id="a-53"></a>世尊。<a id="a-54"></a>何因缘故有是广大光明。<a id="a-55"></a>及于空中现诸神变希有等事。<a id="a-56"></a>佛言。<a id="a-57"></a>诸善男子。<a id="a-58"></a>汝等见诸菩萨住空中不。<a id="a-59"></a>答言已见。<a id="a-5A"></a>佛言。<a id="a-5B"></a>此大光明是诸菩萨各各身光。<a id="a-5C"></a>此诸菩萨一一皆能现诸神通变化等事。<a id="a-5D"></a>是时药王军等诸菩萨众。<a id="a-5E"></a>即于空中出微妙声。<a id="a-5F"></a>俱白彼佛言。<a id="a-5G"></a>愿佛慈悲为诸众生宣说法要。<a id="a-5H"></a>若天若人得闻法者。<a id="a-5I"></a>皆得最上利益安乐。<a id="a-5J"></a>我等今时皆是如来大悲方便。<a id="a-5K"></a>精进愿力所建立故。<a id="a-5L"></a>愿佛于今显法光明普照世间。<a id="a-5M"></a>作是言已俱从空下住于佛前。<a id="a-5N"></a>彼佛告药王军菩萨言。<a id="a-5O"></a>善男子。<a id="a-5P"></a>汝今见此三千大千世界六种震动不。<a id="a-5Q"></a>药王军菩萨言。<a id="a-5R"></a>已见世尊。<a id="a-5S"></a>然今我等不能了知。<a id="a-5T"></a>以何缘故有如是事。<a id="a-5U"></a>又复我今有少疑惑。<a id="a-5V"></a>欲问世尊愿为开决。<a id="a-5W"></a>彼佛言。<a id="a-5X"></a>善男子。<a id="a-5Y"></a>汝今有疑恣汝所问。<a id="a-5Z"></a>若过去未来现在三世等事。<a id="a-5a"></a>我当为汝一一如实分别演说。<a id="a-5b"></a>药王军菩萨白彼佛言。<a id="a-5c"></a>世尊。<a id="a-5d"></a>今此会中何故有八万四千天子众。<a id="a-5e"></a>八万四千俱胝大菩萨众。<a id="a-5f"></a>一万二千俱胝龙王众。<a id="a-5g"></a>一万八千俱胝部多众。<a id="a-5h"></a>二万五千俱胝必舍左众。<a id="a-5i"></a>以何义故如是等众其数甚多。<a id="a-5j"></a>彼佛言。<a id="a-5k"></a>善男子。<a id="a-5l"></a>汝今当知。<a id="a-5m"></a>此诸大众俱来集会。<a id="a-5n"></a>皆是于此听佛说法。<a id="a-5o"></a>即于是日获大利乐永出轮回。<a id="a-5p"></a>又复其中有得安住十地法者。<a id="a-5q"></a>有得安住涅盘界者。<a id="a-5r"></a>有得解脱老病死苦住安乐法者。<a id="a-5s"></a>有得解脱烦恼缚者。<a id="a-5t"></a>有得深入佛正法者。<a id="a-5u"></a>药王军菩萨复白彼佛言。<a id="a-5v"></a>世尊。<a id="a-5w"></a>如来善为一切众生作诸善巧。<a id="a-5x"></a>方便事业随顺摄化。<a id="a-5y"></a>云何是中而无懈倦。<a id="a-5z"></a>彼佛言。<a id="a-60"></a>善男子谛听。<a id="a-61"></a>如来起大悲心设诸方便。<a id="a-62"></a>普摄有情皆令解脱常无懈倦。<a id="a-63"></a>但诸异生愚于善法。<a id="a-64"></a>虽遇如来不能亲近。<a id="a-65"></a>听受修习不求解脱。<a id="a-66"></a>善男子。<a id="a-67"></a>如来今日于大众中吹大法螺。<a id="a-68"></a>击大法鼓。<a id="a-69"></a>出大法声。<a id="a-6A"></a>演大法义。<a id="a-6B"></a>若天若龙。<a id="a-6C"></a>乃至八部四众。<a id="a-6D"></a>及诸初生者。<a id="a-6E"></a>如是一切大众。<a id="a-6F"></a>咸于今日得大总持。<a id="a-6G"></a>圆满善法安住十地。<a id="a-6H"></a>普获利乐一切。<a id="a-6I"></a>皆是如来神通方便所作。<a id="a-6J"></a>令诸众生住精进地。<a id="a-6K"></a>得法具足如佛世尊。</p>
  <p id="a6L">尔时六十五俱胝数中。<a id="a-6M"></a>有五千初生者。<a id="a-6N"></a>俱从座起合掌向佛。<a id="a-6O"></a>而白佛言。<a id="a-6P"></a>世尊。<a id="a-6Q"></a>我等有身而为重担。<a id="a-6R"></a>深为大怖何由解脱。<a id="a-6S"></a>又复一切众生处轮回中暂无寂静。<a id="a-6T"></a>所欲碍心不能了知。<a id="a-6U"></a>住黑闇地不能明了。<a id="a-6V"></a>唯愿世尊。<a id="a-6W"></a>摄受我等及诸众生。<a id="a-6X"></a>施以无畏令得安乐。<a id="a-6Y"></a>劝请世尊宣说妙法。<a id="a-6Z"></a>令诸少慧众生增长正慧。<a id="a-6a"></a>苦恼众生皆得解脱。<a id="a-6b"></a>世世所生见佛闻法。</p>
  <p id="a6c">尔时药王军菩萨向彼初生者。<a id="a-6d"></a>说是伽陀曰。</p>
  <p id="a6e">汝等乐欲闻正法　　先须饮食资身命</p>
  <p id="a6f">后起无畏广大心　　深得最上妙法味</p>
  <p id="a6g">彼初生者亦说伽陀。<a id="a-6h"></a>答药王军菩萨言。</p>
  <p id="a6i">汝尊者大智　　善调寂诸根</p>
  <p id="a6j">有广大名称　　一切皆爱敬</p>
  <p id="a6k">已圆满善法　　一切无不知</p>
  <p id="a6l">云何作是言　　饮食资身命</p>
  <p id="a6m">如我等意者　　饮食为过因</p>
  <p id="a6n">食已于腹中　　成种种杂秽</p>
  <p id="a6o">虽增长色力　　而恶法随生</p>
  <p id="a6p">三涂恶趣中　　当生大怖畏</p>
  <p id="a6q">诸众生罪业　　皆从饮食生</p>
  <p id="a6r">所有贪爱心　　由饮食所起</p>
  <p id="a6s">世间愚痴者　　生种种贪心</p>
  <p id="a6t">营广大田园　　舍宅楼阁等</p>
  <p id="a6u">诸妙好服饰　　及最上庄严</p>
  <p id="a6v">众妙宝七珍　　真珠璎珞等</p>
  <p id="a6w">象马及车乘　　奴婢数甚多</p>
  <p id="a6x">富贵虽暂时　　终归无常法</p>
  <p id="a6y">如其寿命尽　　流转诸趣中</p>
  <p id="a6z">正法不能闻　　善知识远离</p>
  <p id="a70">假使四大洲　　为彼转轮王</p>
  <p id="a71">七宝皆具足　　圆满千子众</p>
  <p id="a72">富贵大自在　　勇猛复威严</p>
  <p id="a73">一切所归依　　悉恭敬称赞</p>
  <p id="a74">尽一生胜报　　是等亦无常</p>
  <p id="a75">彼寿限既终　　善恶业随受</p>
  <p id="a76">虽富有珍宝　　勇猛大威德</p>
  <p id="a77">寿命若尽时　　自力不能救</p>
  <p id="a78">尊者如我说　　一切无所依</p>
  <p id="a79">唯诸佛如来　　是真所归仗</p>
  <p id="a7A">如父复如母　　能养育出生</p>
  <p id="a7B">平等而爱怜　　一切皆如子</p>
  <p id="a7C">譬日月光明　　普照诸冥闇</p>
  <p id="a7D">所有轮回苦　　断灭令不生</p>
  <p id="a7E">拔彼烦恼根　　使离诸怖畏</p>
  <p id="a7F">普令有情类　　证无上菩提</p>
  <p id="a7G">宣说正法门　　令住不退转</p>
  <p id="a7H">世间饮食等　　无利生过失</p>
  <p id="a7I">不得生诸天　　非为可爱果</p>
  <p id="a7J">于世间无乐　　当招极苦报</p>
  <p id="a7K">损减于寿命　　造不善业因</p>
  <p id="a7L">生富乐贪爱　　不能了无常</p>
  <p id="a7M">不造最胜业　　不了知妙法</p>
  <p id="a7N">不念离过失　　不住寂静心</p>
  <p id="a7O">寿命既尽已　　诸趣受诸苦</p>
  <p id="a7P">无常杖所打　　五欲绳所缚</p>
  <p id="a7Q">苦恼而转增　　业报不能脱</p>
  <p id="a7R">过去业所照　　无救无所依</p>
  <p id="a7S">当识法灭时　　徒增悲恼怖</p>
  <p id="a7T">我宁以珍宝　　金银及玻璃</p>
  <p id="a7U">广施一切人　　终不生吝惜</p>
  <p id="a7V">我宁以身力　　为他人仆使</p>
  <p id="a7W">设经彼长时　　终不生疲倦</p>
  <p id="a7X">若起贪爱想　　广集诸珍财</p>
  <p id="a7Y">及饮食上味　　我即生怖畏</p>
  <p id="a7Z">愿尊者谛听　　如我等所言</p>
  <p id="a7a">假使彼诸天　　受胜妙乐报</p>
  <p id="a7b">以诸妙宝器　　盛种种上味</p>
  <p id="a7c">甘美复馨香　　食者生适悦</p>
  <p id="a7d">益天人身分　　色力及威力</p>
  <p id="a7e">彼受报若终　　一切皆非实</p>
  <p id="a7f">以是故我等　　不爱乐饮食</p>
  <p id="a7g">唯乐正法门　　求解脱众苦</p>
  <p id="a7h">远离贪爱缚　　得自在无碍</p>
  <p id="a7i">归依佛世尊　　大仙真圣者</p>
  <p id="a7j">汝尊者大智　　我恭敬顶礼</p>
  <p id="a7k">具广大慈悲　　众生皆乐见</p>
  <p id="a7l">汝名字何等　　愿尊为我说</p>
  <p id="a7m">若见闻随喜　　得诸根清净</p>
  <p id="a7n">尔时药王军菩萨复说伽陀。<a id="a-7o"></a>答初生者言。</p>
  <p id="a7p">汝今欲闻我名字　　彼一切名唯佛知</p>
  <p id="a7q">百千俱胝众初生　　彼名一一佛能了</p>
  <p id="a7r">彼初生者。<a id="a-7s"></a>又说伽陀曰。</p>
  <p id="a7t">我曾从佛亲听受　　初生久生一切名</p>
  <p id="a7u">唯汝名字最甚深　　未曾闻佛为广说</p>
  <p id="a7v">是时药王军菩萨复说伽陀。<a id="a-7w"></a>答初生者言。</p>
  <p id="a7x">当知我名字　　号为药王军</p>
  <p id="a7y">妙药救众生　　是故得其号</p>
  <p id="a7z">一切众生类　　种种病所缠</p>
  <p id="a80">我以方便门　　随顺而救济</p>
  <p id="a81">贪为病最大　　恼害于世间</p>
  <p id="a82">由此病为因　　而生诸过失</p>
  <p id="a83">嗔病如大火　　焚烧寂静心</p>
  <p id="a84">唯甘露法药　　能除诸苦恼</p>
  <p id="a85">痴病大可怖　　覆没智慧心</p>
  <p id="a86">死堕恶趣中　　不得闻正法</p>
  <p id="a87">由此三种病　　展转诸病生</p>
  <p id="a88">益愚痴闇冥　　我皆施法药</p>
  <p id="a89">普令离过失　　灭一切业因</p>
  <p id="a8A">息苦恼不生　　永绝诸怖畏</p>
  <p id="a8B">既得离诸病　　速见正觉尊</p>
  <p id="a8C">因我妙医王　　应病而授药</p>
  <p id="a8D">一切有情类　　常为火所焚</p>
  <p id="a8E">炽然不能息　　转生诸苦恼</p>
  <p id="a8F">贪欲为重担　　无有解脱时</p>
  <p id="a8G">嗔痴法亦然　　展转增过失</p>
  <p id="a8H">虽常负重担　　不求解脱门</p>
  <p id="a8I">复不念无常　　不思出离道</p>
  <p id="a8J">烦恼业随逐　　苦恼亦不知</p>
  <p id="a8K">众病逼其身　　不能求妙药</p>
  <p id="a8L">由无明因故　　诸行即随生</p>
  <p id="a8M">行等法既起　　贪爱生过失</p>
  <p id="a8N">诸行不究竟　　一切法皆空</p>
  <p id="a8O">无智不能知　　无由生正念</p>
  <p id="a8P">不修寂静行　　识灭苦恼增</p>
  <p id="a8Q">经无数劫中　　不能得解脱</p>
  <p id="a8R">佛出现于世　　为彼天人师</p>
  <p id="a8S">如父母爱子　　开示正觉道</p>
  <p id="a8T">复雨大法宝　　普济诸群生</p>
  <p id="a8U">除彼邪智人　　不摄受正法</p>
  <p id="a8V">发菩提心者　　得入正法门</p>
  <p id="a8W">了一切行空　　于空亦无碍</p>
  <p id="a8X">若了空无我　　一切无所依</p>
  <p id="a8Y">诸烦恼亦空　　远离诸过失</p>
  <p id="a8Z">尔时诸初生者。<a id="a-8a"></a>复说伽陀言。</p>
  <p id="a8b">菩萨大悲者　　普救诸众生</p>
  <p id="a8c">精进大医王　　长时无懈倦</p>
  <p id="a8d">念彼轮回苦　　以功德摄持</p>
  <p id="a8e">我谛信归依　　起勇猛精进</p>
  <p id="a8f">尔时药王军菩萨。<a id="a-8g"></a>复为说伽陀曰。</p>
  <p id="a8h">汝等今当知　　佛为最上尊</p>
  <p id="a8i">世间出世间　　福智皆具足</p>
  <p id="a8j">具三十二相　　及众好庄严</p>
  <p id="a8k">以最上大悲　　广度诸群品</p>
  <p id="a8l">佛威容高显　　犹如妙高山</p>
  <p id="a8m">智慧无有穷　　复如彼大海</p>
  <p id="a8n">善开诸方便　　随顺化众生</p>
  <p id="a8o">瞻礼与归依　　皆得安乐果</p>
  <p id="a8p">尔时月上境界如来。<a id="a-8q"></a>出如迦陵频伽清妙音声普闻十方。<a id="a-8r"></a>又从面门出八万四千种种色光。<a id="a-8s"></a>所谓青黄赤白红紫碧绿。<a id="a-8t"></a>如是光明广大炽盛。<a id="a-8u"></a>普照三千大千世界。<a id="a-8v"></a>所有三十二大地狱。<a id="a-8w"></a>蒙光所照皆悉破坏。<a id="a-8x"></a>诸天宫殿光所照处广大明耀。<a id="a-8y"></a>如是光明。<a id="a-8z"></a>照于三千大千世界已。<a id="a-90"></a>复于光中。<a id="a-91"></a>出一切众生所有乐具现于虚空。<a id="a-92"></a>作如是变化已。<a id="a-93"></a>其光旋还绕佛七匝。<a id="a-94"></a>复从彼佛顶门而入。<a id="a-95"></a>尔时药王军菩萨复从座起。<a id="a-96"></a>合掌恭敬白彼佛言。<a id="a-97"></a>世尊。<a id="a-98"></a>何因缘故。<a id="a-99"></a>如是重复放大光明普照世界。<a id="a-9A"></a>尔时彼佛告药王军菩萨言。<a id="a-9B"></a>善男子。<a id="a-9C"></a>我于今日作大佛事。<a id="a-9D"></a>今此会中有诸众生得大利乐。<a id="a-9E"></a>以是缘故重复放光。<a id="a-9F"></a>药王军菩萨复白彼佛言。<a id="a-9G"></a>我有所疑欲当请问。<a id="a-9H"></a>唯愿世尊为我开决。<a id="a-9I"></a>彼佛言。<a id="a-9J"></a>善男子。<a id="a-9K"></a>如汝所疑当恣汝问。<a id="a-9L"></a>药王军菩萨言。<a id="a-9M"></a>世尊。<a id="a-9N"></a>何故此会诸初生者。<a id="a-9O"></a>世尊为现种种希有等事。<a id="a-9P"></a>复为宣说微妙法门。<a id="a-9Q"></a>诸久生者。<a id="a-9R"></a>云何世尊不皆如是。<a id="a-9S"></a>岂此等类于佛正法不能了知。<a id="a-9T"></a>彼佛言。<a id="a-9U"></a>善男子。<a id="a-9V"></a>汝今何故作如是言。<a id="a-9W"></a>于如来前而伸请问。<a id="a-9X"></a>此不得名柔顺等语。<a id="a-9Y"></a>何以故。<a id="a-9Z"></a>如来于诸众生平等化度。<a id="a-9a"></a>随顺方便而为说法。<a id="a-9b"></a>诸有闻者皆获利益。<a id="a-9c"></a>具足得入诸总持门。<a id="a-9d"></a>一切功德皆悉成就。<a id="a-9e"></a>尔时虚空中复有无数广大殊妙七宝楼阁现于佛上。<a id="a-9f"></a>是时彼佛告药王军菩萨言。<a id="a-9g"></a>善男子。<a id="a-9h"></a>汝今见此殊妙楼阁不。<a id="a-9i"></a>药王军菩萨答言。<a id="a-9j"></a>已见世尊。<a id="a-9k"></a>彼佛言。<a id="a-9l"></a>汝今当知。<a id="a-9m"></a>此等皆是诸初生者所共变现。<a id="a-9n"></a>何以故。<a id="a-9o"></a>此诸初生者。<a id="a-9p"></a>皆于是日圆满一切善法。<a id="a-9q"></a>又复我于今日击大法鼓。<a id="a-9r"></a>有无数天人得法具足。<a id="a-9s"></a>无数地狱众生得离苦恼。<a id="a-9t"></a>复有无数众生。<a id="a-9u"></a>暂生正念归依佛智皆得解脱。<a id="a-9v"></a>彼佛说是语时。<a id="a-9w"></a>会中有九万九千俱胝久生众生。<a id="a-9x"></a>证得须陀洹果得法具足。<a id="a-9y"></a>断除业障远离众苦。<a id="a-9z"></a>如此等类皆从如来正法出生。</p>
  <p id="aA0">尔时东方有五十俱胝殑伽沙数诸菩萨众来入彼会。<a id="a-A1"></a>南方有六十俱胝殑伽沙数诸菩萨众来入彼会。<a id="a-A2"></a>西方有七十俱胝殑伽沙数诸菩萨众来入彼会。<a id="a-A3"></a>北方有八十俱胝殑伽沙数诸菩萨众来入彼会。<a id="a-A4"></a>下方有九十俱胝殑伽沙数诸菩萨众来入彼会。<a id="a-A5"></a>上方有百俱胝殑伽沙数诸菩萨众来入彼会。<a id="a-A6"></a>是时药王军菩萨白彼佛言。<a id="a-A7"></a>世尊。<a id="a-A8"></a>云何虚空周匝皆作赤黑二色。<a id="a-A9"></a>彼佛言。<a id="a-AA"></a>善男子。<a id="a-AB"></a>汝今不知如是因缘。<a id="a-AC"></a>答言世尊。<a id="a-AD"></a>我不能知。<a id="a-AE"></a>彼佛言。<a id="a-AF"></a>唯佛如来而自知察。<a id="a-AG"></a>善男子。<a id="a-AH"></a>汝今当知。<a id="a-AI"></a>诸方世界各有若干俱胝殑伽沙数诸菩萨众来入佛会。<a id="a-AJ"></a>如是诸菩萨众随方来已。<a id="a-AK"></a>从空而下住立佛前。<a id="a-AL"></a>礼彼佛足各住一面。<a id="a-AM"></a>是时药王军菩萨白彼佛言。<a id="a-AN"></a>世尊。<a id="a-AO"></a>何因缘故又复有此大菩萨众而来集会。<a id="a-AP"></a>彼佛言。<a id="a-AQ"></a>善男子。<a id="a-AR"></a>此诸菩萨大众集会。<a id="a-AS"></a>皆以初生者为缘而起发故。<a id="a-AT"></a>彼佛作是言时。<a id="a-AU"></a>所有会中诸初生者。<a id="a-AV"></a>即时皆得诸法具足安住十地。<a id="a-AW"></a>又复彼佛会中无数修菩萨行者。<a id="a-AX"></a>皆得安住诸菩萨法。<a id="a-AY"></a>得大神通见闻随喜。<a id="a-AZ"></a>一切众生皆获利乐。<a id="a-Aa"></a>诸有已住菩萨地者。<a id="a-Ab"></a>不复退转增胜坚固菩萨行法。<a id="a-Ac"></a>佛说此经已。<a id="a-Ad"></a>普勇菩萨等诸大菩萨。<a id="a-Ae"></a>阿惹憍陈如等诸大苾刍。<a id="a-Af"></a>乃至世间天人阿修罗等一切大众。<a id="a-Ag"></a>闻佛所说皆大欢喜信受奉行。</p>
 </body>
</html>