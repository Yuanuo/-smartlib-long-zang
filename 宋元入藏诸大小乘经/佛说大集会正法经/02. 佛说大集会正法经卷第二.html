<!doctype html>
<html id="z3IBUdkg9" data-ver="622">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大集会正法经卷第二</h1>
  <p id="a2">尔时世尊。<a id="a-3"></a>化诸尼乾陀众已。<a id="a-4"></a>即以方便善巧善说法。<a id="a-5"></a>心住三摩呬多。<a id="a-6"></a>舒金色臂经七昼夜。<a id="a-7"></a>乃至普勇菩萨游十方世界。<a id="a-8"></a>广作佛事已来还此土。<a id="a-9"></a>是时普勇菩萨。<a id="a-A"></a>从彼莲华上佛刹。<a id="a-B"></a>譬如力士屈伸臂顷。<a id="a-C"></a>到于佛前礼佛足已。<a id="a-D"></a>右绕三匝住立一面。<a id="a-E"></a>是时世尊。<a id="a-F"></a>出三摩呬多已。<a id="a-G"></a>普勇菩萨前白佛言。<a id="a-H"></a>世尊。<a id="a-I"></a>我承佛旨往彼十方世界。<a id="a-J"></a>以自神通力。<a id="a-K"></a>过九十九千俱胝佛刹。<a id="a-L"></a>以佛神通力。<a id="a-M"></a>又过百千俱胝佛刹。<a id="a-N"></a>乃至最后。<a id="a-O"></a>到下方莲华上世界。<a id="a-P"></a>其中过八千俱胝佛刹。<a id="a-Q"></a>见彼诸佛现大神通。<a id="a-R"></a>又过九十二千俱胝佛刹。<a id="a-S"></a>见诸如来现为众生说深妙法。<a id="a-T"></a>又过八十千俱胝佛刹。<a id="a-U"></a>于一时中见八十千俱胝如来应供正等正觉出现于世。<a id="a-V"></a>我时于彼一一佛前恭敬供养。<a id="a-W"></a>又过三十九俱胝佛刹。<a id="a-X"></a>见三十九千俱胝菩萨摩诃萨同时出现。<a id="a-Y"></a>皆证阿耨多罗三藐三菩提。<a id="a-Z"></a>我即于彼初成道者。<a id="a-a"></a>如是等如来应供正等正觉所。<a id="a-b"></a>一一恭敬礼拜供养已。<a id="a-c"></a>即复以自神通力隐身不现。<a id="a-d"></a>又过六十俱胝佛刹。<a id="a-e"></a>见诸如来一一恭敬。<a id="a-f"></a>又过百俱胝佛刹。<a id="a-g"></a>见彼诸佛入般涅槃。<a id="a-h"></a>我时还复。<a id="a-i"></a>一一于彼恭敬供养。<a id="a-j"></a>从是复过九十五佛刹。<a id="a-k"></a>知彼如来皆久灭度。<a id="a-l"></a>所有正法将欲灭坏。<a id="a-m"></a>我于是时窃自思惟。<a id="a-n"></a>此佛正法将欲灭坏深为大苦。<a id="a-o"></a>作是念已生大悲愍。<a id="a-p"></a>是时复有欲色界天人龙神夜叉等皆大忧恼。<a id="a-q"></a>又见其中有一佛刹。<a id="a-r"></a>彼佛正法久已灭尽。<a id="a-s"></a>劫火炽然从四面起。<a id="a-t"></a>乃至大地须弥山王。<a id="a-u"></a>大海江河一切树木。<a id="a-v"></a>皆悉已焚无所依止。<a id="a-w"></a>唯一空界荡然无际。<a id="a-x"></a>过是刹已即到下方。<a id="a-y"></a>于一世界见百千俱胝如来。<a id="a-z"></a>各坐宝莲华座。<a id="a-10"></a>又见四方亦复如是。<a id="a-11"></a>彼等诸佛。<a id="a-12"></a>各各现为一切众生说法化度。<a id="a-13"></a>世尊。<a id="a-14"></a>我既到彼佛刹已即作是念。<a id="a-15"></a>今此佛刹名字何等。<a id="a-16"></a>彼有一佛而告我言。<a id="a-17"></a>善男子。<a id="a-18"></a>今此佛刹名莲华上。<a id="a-19"></a>我时即问化主世尊其名若何。<a id="a-1A"></a>彼佛答言。<a id="a-1B"></a>名莲华藏如来应供正等正觉。<a id="a-1C"></a>我于尔时善皆作礼。<a id="a-1D"></a>一心恭敬作是白言。<a id="a-1E"></a>我今见此百千俱胝那庾多佛。<a id="a-1F"></a>一一皆处宝莲华座。<a id="a-1G"></a>而复不知何者即名莲华藏佛。<a id="a-1H"></a>唯愿示我化主世尊。<a id="a-1I"></a>时彼莲华藏如来于多佛中发是告言。<a id="a-1J"></a>善男子。<a id="a-1K"></a>莲华藏佛即我身是。<a id="a-1L"></a>作是言已。<a id="a-1M"></a>彼诸佛等而各忽然。<a id="a-1N"></a>隐如来身现菩萨相。<a id="a-1O"></a>我当是时唯见化主莲华藏如来。<a id="a-1P"></a>一佛世尊居大众中。<a id="a-1Q"></a>相好威神无能胜者。<a id="a-1R"></a>即以头面作礼恭敬。<a id="a-1S"></a>是时彼佛指莲华座而谓我言。<a id="a-1T"></a>善男子。<a id="a-1U"></a>可就此座。<a id="a-1V"></a>我于尔时既就座已即见彼佛。<a id="a-1W"></a>于其左右。<a id="a-1X"></a>复有无量宝莲华座。<a id="a-1Y"></a>殊妙庄严甚为希有。<a id="a-1Z"></a>忽作是念。<a id="a-1a"></a>如是等座云何皆空无能登者。<a id="a-1b"></a>乃问彼佛。<a id="a-1c"></a>而答我言。<a id="a-1d"></a>善男子。<a id="a-1e"></a>如此等座。<a id="a-1f"></a>皆是不可思议。<a id="a-1g"></a>上妙功德之所建立。<a id="a-1h"></a>非少善根所能成就。<a id="a-1i"></a>若人于佛法分。<a id="a-1j"></a>有未入者。<a id="a-1k"></a>尚不能见。<a id="a-1l"></a>况复能登。<a id="a-1m"></a>我时又问世尊。<a id="a-1n"></a>当种何善根于此等座而乃得升。<a id="a-1o"></a>彼佛答言。<a id="a-1p"></a>善男子。<a id="a-1q"></a>若有人能于此大集会正法暂听受者。<a id="a-1r"></a>以是善根得升此座。<a id="a-1s"></a>何况更能书写读诵常所修习。<a id="a-1t"></a>善男子。<a id="a-1u"></a>汝于过去无量劫来。<a id="a-1v"></a>已能受持如是大集会正法。<a id="a-1w"></a>若不以是善根力故。<a id="a-1x"></a>我此佛刹亦未能到。<a id="a-1y"></a>况复得见此座而欲升耶。<a id="a-1z"></a>彼佛作是言已。<a id="a-20"></a>我即白言。<a id="a-21"></a>如是如是。<a id="a-22"></a>世尊。<a id="a-23"></a>我复又问彼佛。<a id="a-24"></a>此大集会正法。<a id="a-25"></a>有几所功德而能生诸善法。</p>
  <p id="a26">尔时彼莲华藏如来。<a id="a-27"></a>亦放希有净妙光明。<a id="a-28"></a>普照佛会已而谓我言。<a id="a-29"></a>善男子。<a id="a-2A"></a>汝大菩萨得大势力智慧无碍。<a id="a-2B"></a>能于一切诸佛刹土。<a id="a-2C"></a>为诸众生称扬佛事。<a id="a-2D"></a>汝先已曾问彼娑婆世界释迦如来。<a id="a-2E"></a>今以是法还复问我。<a id="a-2F"></a>我当为汝亦分别说。<a id="a-2G"></a>譬如有人于四大洲置以胡麻悉皆充满如是相合都为一聚。<a id="a-2H"></a>是为多不。<a id="a-2I"></a>我即答言。<a id="a-2J"></a>甚多世尊。<a id="a-2K"></a>时彼佛言。<a id="a-2L"></a>假使有人。<a id="a-2M"></a>取一胡麻置于他处。<a id="a-2N"></a>如是从一至一欲知其数。<a id="a-2O"></a>善男子。<a id="a-2P"></a>于汝意云何。<a id="a-2Q"></a>是人可能知其数不。<a id="a-2R"></a>我复答言。<a id="a-2S"></a>不也世尊。<a id="a-2T"></a>是人虽竭其力经于多劫。<a id="a-2U"></a>终不能知如是数量。<a id="a-2V"></a>彼佛又言。<a id="a-2W"></a>善男子。<a id="a-2X"></a>此大集会正法。<a id="a-2Y"></a>所有福聚亦复如是。<a id="a-2Z"></a>非算数譬喻之所能知。<a id="a-2a"></a>正使如上所说数量。<a id="a-2b"></a>一一皆是诸佛如来复经俱胝那庾多劫。<a id="a-2c"></a>称量赞叹此大正法。<a id="a-2d"></a>听受功德亦不能尽。<a id="a-2e"></a>何况有人书写读诵其福甚多。<a id="a-2f"></a>我复又问。<a id="a-2g"></a>若书写者得几所福。<a id="a-2h"></a>愿佛略说。<a id="a-2i"></a>时彼佛言。<a id="a-2j"></a>善男子。<a id="a-2k"></a>譬如三千大千世界所有草木丛林。<a id="a-2l"></a>尽取断为一指节量。<a id="a-2m"></a>一一量数皆是转轮圣王。<a id="a-2n"></a>又如三千大千世界。<a id="a-2o"></a>所有土石尽碎微尘。<a id="a-2p"></a>一一尘数皆是转轮圣王。<a id="a-2q"></a>如是等所有福聚。<a id="a-2r"></a>若算师等欲知其数。<a id="a-2s"></a>汝谓是人知其数不。<a id="a-2t"></a>我时答言。<a id="a-2u"></a>不也世尊。<a id="a-2v"></a>如是福聚。<a id="a-2w"></a>虽算师等亦不能知。<a id="a-2x"></a>彼佛又言。<a id="a-2y"></a>若有书写此大集会正法者。<a id="a-2z"></a>所获福聚亦复如是。<a id="a-30"></a>复多于彼。<a id="a-31"></a>算数譬喻所不能知。<a id="a-32"></a>但能于此正法书写一字。<a id="a-33"></a>是人所获福聚已胜于彼。<a id="a-34"></a>况复有人。<a id="a-35"></a>于此正法受持一四句偈。<a id="a-36"></a>是人功德不可称计。<a id="a-37"></a>一切宝藏常所出现。<a id="a-38"></a>一切烦恼皆得销灭。<a id="a-39"></a>一切法炬光明普照。<a id="a-3A"></a>一切天魔无能胜者。<a id="a-3B"></a>一切菩萨尽所观察。<a id="a-3C"></a>一切法门皆悉能入。<a id="a-3D"></a>彼佛作是说已。<a id="a-3E"></a>我即白言。<a id="a-3F"></a>世尊。<a id="a-3G"></a>若有众生。<a id="a-3H"></a>能于如是大集会正法修正行者。<a id="a-3I"></a>乃得名为最上梵行。<a id="a-3J"></a>而彼梵行即如来行。<a id="a-3K"></a>若勤修习无间断者。<a id="a-3L"></a>是人即得百佛如来于昼夜中常现在前。<a id="a-3M"></a>若见如来即入佛刹。<a id="a-3N"></a>入佛刹已。<a id="a-3O"></a>一切法藏皆能了知。<a id="a-3P"></a>我于尔时作是言已。<a id="a-3Q"></a>彼莲华藏佛又告我言。<a id="a-3R"></a>善男子。<a id="a-3S"></a>诸佛如来时一出现。<a id="a-3T"></a>若得遇者是亦为难。<a id="a-3U"></a>说此正法复甚为难。<a id="a-3V"></a>得闻持者转复甚难。<a id="a-3W"></a>何以故。<a id="a-3X"></a>若有闻此正法者。<a id="a-3Y"></a>是人于六十万六千八十劫中。<a id="a-3Z"></a>或得宿命智。<a id="a-3a"></a>或为转轮王帝释净光天大梵世主等能不坏正信。<a id="a-3b"></a>不堕诸恶趣。<a id="a-3c"></a>不生阿修罗。<a id="a-3d"></a>无刀杖斗诤。<a id="a-3e"></a>又复远离愚痴得大智慧。<a id="a-3f"></a>相好端严犹如诸佛。<a id="a-3g"></a>一一色相等无有异。<a id="a-3h"></a>不为眷属痴恼所缠。<a id="a-3i"></a>常离病苦。<a id="a-3j"></a>常得天眼。<a id="a-3k"></a>不为那誐。<a id="a-3l"></a>不生嗔恚。<a id="a-3m"></a>又常远离一切贫窭。<a id="a-3n"></a>为铜轮王受大快乐。<a id="a-3o"></a>诸根圆满忍辱具足。<a id="a-3p"></a>乃至临命终时。<a id="a-3q"></a>正念现前心不颠倒。<a id="a-3r"></a>即时东方有十二殑伽沙数佛面现其前。<a id="a-3s"></a>南方有二十殑伽沙数佛。<a id="a-3t"></a>西方有二十五殑伽沙数佛。<a id="a-3u"></a>北方有八十殑伽沙数佛。<a id="a-3v"></a>上方有九十千俱胝佛。<a id="a-3w"></a>下方有百俱胝佛。<a id="a-3x"></a>如是等诸佛皆为现前。<a id="a-3y"></a>安慰其人咸作是言。<a id="a-3z"></a>汝善男子。<a id="a-40"></a>勿生怖畏。<a id="a-41"></a>汝先已能有大功德而为依怙。<a id="a-42"></a>汝今见此百千俱胝那庾多殑伽沙数佛世尊不。<a id="a-43"></a>彼答言见。<a id="a-44"></a>时诸佛言。<a id="a-45"></a>善男子。<a id="a-46"></a>此诸如来。<a id="a-47"></a>以汝功德力故俱来至此。<a id="a-48"></a>彼人复言。<a id="a-49"></a>我今以何善根力故而获如是。<a id="a-4A"></a>彼诸佛言。<a id="a-4B"></a>以汝久闻大集会正法大善根力。<a id="a-4C"></a>彼人又言。<a id="a-4D"></a>如我一人得闻正法。<a id="a-4E"></a>尚获如是无量功德。<a id="a-4F"></a>何况能令尽有情界普得闻知。<a id="a-4G"></a>时莲华藏如来广说。<a id="a-4H"></a>彼临命终人见诸佛已。<a id="a-4I"></a>又告我言。<a id="a-4J"></a>善男子。<a id="a-4K"></a>若人得闻此大正法一四句偈者。<a id="a-4L"></a>与彼供养十三殑伽沙数如来应供正等正觉。<a id="a-4M"></a>所获福聚等无有异。<a id="a-4N"></a>又若有人。<a id="a-4O"></a>得闻此大集会正法者。<a id="a-4P"></a>所有福聚。<a id="a-4Q"></a>譬如遍满三千大千世界悉置胡麻。<a id="a-4R"></a>是等麻量一一皆是转轮圣王。<a id="a-4S"></a>假使有人。<a id="a-4T"></a>以诸珍宝各行布施。<a id="a-4U"></a>如是轮王所获福聚。<a id="a-4V"></a>不如唯施一须陀洹。<a id="a-4W"></a>若施一须陀洹。<a id="a-4X"></a>不如施彼遍满三千大千世界如前数量须陀洹。<a id="a-4Y"></a>若施如是须陀洹。<a id="a-4Z"></a>不如施一斯陀含。<a id="a-4a"></a>若施一斯陀含。<a id="a-4b"></a>不如施彼遍满三千大千世界如前数量斯陀含。<a id="a-4c"></a>若施如是斯陀含。<a id="a-4d"></a>不如施一阿那含。<a id="a-4e"></a>若施一阿那含。<a id="a-4f"></a>不如施彼遍满三千大千世界如前数量阿那含。<a id="a-4g"></a>若施如是阿那含。<a id="a-4h"></a>不如施一阿罗汉。<a id="a-4i"></a>若施一阿罗汉。<a id="a-4j"></a>不如施彼遍满三千大千世界如前数量阿罗汉。<a id="a-4k"></a>若施如是阿罗汉。<a id="a-4l"></a>不如施一缘觉。<a id="a-4m"></a>若施一缘觉。<a id="a-4n"></a>不如施彼遍满三千大千世界如前数量所有缘觉。<a id="a-4o"></a>若施如是缘觉。<a id="a-4p"></a>不如施一菩萨。<a id="a-4q"></a>若施一菩萨。<a id="a-4r"></a>不如施彼遍满三千大千世界如前数量所有菩萨。<a id="a-4s"></a>若施如是菩萨。<a id="a-4t"></a>不如于一如来发净信心布施供养。<a id="a-4u"></a>若于一如来信心供养。<a id="a-4v"></a>不如于彼遍满三千大千世界如前数量一切如来信心供养。<a id="a-4w"></a>虽于如是一切如来信心供养。<a id="a-4x"></a>不如有人于此大集会正法暂得闻持。<a id="a-4y"></a>所获福聚倍多于彼。<a id="a-4z"></a>何况更能书写读诵。<a id="a-50"></a>如是功德不可称计。<a id="a-51"></a>是时彼佛又告我言。<a id="a-52"></a>善男子。<a id="a-53"></a>汝可于此正法发净信心宣扬流布。<a id="a-54"></a>诸凡夫类于此正法不能得闻。<a id="a-55"></a>设有闻者生疑不信。<a id="a-56"></a>如何能入此大法聚。<a id="a-57"></a>譬如有人入于大海。<a id="a-58"></a>而欲尽见其水边际。<a id="a-59"></a>汝谓是人而能见不。<a id="a-5A"></a>我即答言。<a id="a-5B"></a>不也世尊。<a id="a-5C"></a>又如有人临于大海。<a id="a-5D"></a>以手勺水欲尽枯涸。<a id="a-5E"></a>汝谓是人而能成不。<a id="a-5F"></a>我复答言。<a id="a-5G"></a>不也世尊。<a id="a-5H"></a>是等愚人。<a id="a-5I"></a>虽于海水欲知边际欲尽枯涸。<a id="a-5J"></a>终不能就徒自疲劳。<a id="a-5K"></a>深为大失。<a id="a-5L"></a>时彼佛言。<a id="a-5M"></a>诸凡夫类亦复如是。<a id="a-5N"></a>于此正法不能听受。<a id="a-5O"></a>于生死海妄生颠倒增长愚痴。<a id="a-5P"></a>深为太失。<a id="a-5Q"></a>是人虽经百千俱胝那庾多如来应供正等正觉出现于世。<a id="a-5R"></a>不种善根。<a id="a-5S"></a>不得见佛。<a id="a-5T"></a>不闻是法。<a id="a-5U"></a>不为诸佛之所护念。<a id="a-5V"></a>若有智者。<a id="a-5W"></a>能于百千俱胝那庾多佛所发净信心。<a id="a-5X"></a>见彼诸佛生大欢喜。<a id="a-5Y"></a>乃从诸佛得闻是法。<a id="a-5Z"></a>闻是法已即如实知不生轻谤。<a id="a-5a"></a>是人得大善利。<a id="a-5b"></a>即为诸佛共所护念。<a id="a-5c"></a>若人于此正法。<a id="a-5d"></a>能听受书写一四句偈者。<a id="a-5e"></a>是人当生过九十五千俱胝佛刹已。<a id="a-5f"></a>得生极乐世界佛闻法。<a id="a-5g"></a>寿命八万四千劫。<a id="a-5h"></a>彼莲华藏佛复告我言。<a id="a-5i"></a>若人于五逆罪。<a id="a-5j"></a>或自所作。<a id="a-5k"></a>或教他作。<a id="a-5l"></a>或见闻随喜。<a id="a-5m"></a>是人当受五无间苦。<a id="a-5n"></a>若有得闻此大集会正法一四句偈。<a id="a-5o"></a>即得销灭如是等业。<a id="a-5p"></a>是时彼佛。<a id="a-5q"></a>即复为我宣说伽陀。</p>
  <p id="a5r">汝今听我说　　闻此经功德</p>
  <p id="a5s">往劫有一人　　具造五种业</p>
  <p id="a5t">谓杀父害母　　破和合僧伽</p>
  <p id="a5u">毁菩萨三昧　　坏如来正智</p>
  <p id="a5v">彼人作是罪　　后即生追悔</p>
  <p id="a5w">忧恼复啼泣　　心生如是念</p>
  <p id="a5x">我造众恶业　　非唯坏此身</p>
  <p id="a5y">后世及多劫　　其身皆破坏</p>
  <p id="a5z">从苦生于苦　　苦受转复深</p>
  <p id="a60">远离众善友　　为世所轻诮</p>
  <p id="a61">世出世间法　　我悉皆已焚</p>
  <p id="a62">无量劫善因　　破坏不增长</p>
  <p id="a63">如世间舍宇　　众彩所庄严</p>
  <p id="a64">而忽为火焚　　人皆绝爱乐</p>
  <p id="a65">我作罪亦然　　此世与他世</p>
  <p id="a66">为业火所焚　　自他非爱乐</p>
  <p id="a67">在在世所生　　人讥骂捶打</p>
  <p id="a68">常贫困饥渴　　苦恼众所侵</p>
  <p id="a69">如是等报应　　非别因所感</p>
  <p id="a6A">皆从五业生　　不善果无失</p>
  <p id="a6B">我今苦既然　　谁为救护者</p>
  <p id="a6C">亲友力不能　　一切无依止</p>
  <p id="a6D">复作是思惟　　我不如今时</p>
  <p id="a6E">往彼高山顶　　坠身终此命</p>
  <p id="a6F">免增长恶业　　转生于苦恼</p>
  <p id="a6G">此世及他世　　为恶业所坏</p>
  <p id="a6H">内既无依怙　　身外亦复然</p>
  <p id="a6I">现为过失因　　当受极恶报</p>
  <p id="a6J">彼作是念已　　而复自啼泣</p>
  <p id="a6K">即时虚空中　　有天人告言</p>
  <p id="a6L">悲哉汝愚痴　　心生诸苦恼</p>
  <p id="a6M">无归复无救　　汝自作五业</p>
  <p id="a6N">杀父害母等　　苦恼今自受</p>
  <p id="a6O">何故作是思　　欲高山殒命</p>
  <p id="a6P">我今劝于汝　　勿起愚痴见</p>
  <p id="a6Q">但生悔过心　　何须损身命</p>
  <p id="a6R">贪嗔痴三毒　　从汝心所生</p>
  <p id="a6S">恶趣中苦恼　　无由得免离</p>
  <p id="a6T">虽欲绝身命　　不得名精进</p>
  <p id="a6U">此处命速尽　　后恶报速生</p>
  <p id="a6V">汝今听我言　　为汝设方便</p>
  <p id="a6W">佛菩萨圣道　　汝未能趣向</p>
  <p id="a6X">今可往一山　　仙人修行处</p>
  <p id="a6Y">汝当亲敬礼　　彼能为救护</p>
  <p id="a6Z">有最胜方便　　谓上妙正法</p>
  <p id="a6a">能离诸怖畏　　销除极恶业</p>
  <p id="a6b">彼人于是时　　闻空中言已</p>
  <p id="a6c">即诣于山中　　仙人修行处</p>
  <p id="a6d">到已见一仙　　即时头面礼</p>
  <p id="a6e">合掌白是言　　愿仙救护我</p>
  <p id="a6f">我怖畏苦恼　　造极重五业</p>
  <p id="a6g">必堕于恶趣　　云何得免离</p>
  <p id="a6h">我于昼夜中　　饮食及坐卧</p>
  <p id="a6i">常忧生苦恼　　暂时无少乐</p>
  <p id="a6j">我今于仙人　　生信心尊重</p>
  <p id="a6k">如我所问者　　愿仙为我说</p>
  <p id="a6l">我造众恶业　　如何得销灭</p>
  <p id="a6m">时彼仙答言　　汝问我当说</p>
  <p id="a6n">是时彼仙人　　食已濯手足</p>
  <p id="a6o">即跏趺而坐　　听彼亲自首</p>
  <p id="a6p">彼人时右绕　　礼仙而退坐</p>
  <p id="a6q">白言我愚痴　　杀父及害母</p>
  <p id="a6r">破和合僧伽　　毁菩萨三昧</p>
  <p id="a6s">坏如来正智　　造此五种业</p>
  <p id="a6t">彼仙闻是说　　即时而谓言</p>
  <p id="a6u">汝实不善人　　作如此等罪</p>
  <p id="a6v">彼人闻仙言　　又复生忧恼</p>
  <p id="a6w">恐畏无所救　　必当堕恶趣</p>
  <p id="a6x">是时从座起　　礼彼仙人足</p>
  <p id="a6y">转复生恭敬　　作如是白言</p>
  <p id="a6z">仙人悲念我　　极重恶业者</p>
  <p id="a70">疑惑苦恼深　　唯愿作依怙</p>
  <p id="a71">我虽如是悔　　无出离方便</p>
  <p id="a72">仙人大慈悲　　令我罪销灭</p>
  <p id="a73">仙闻是说已　　安慰彼人言</p>
  <p id="a74">汝今勿怖畏　　我能为救护</p>
  <p id="a75">一心开导汝　　令汝离众苦</p>
  <p id="a76">得重罪销灭　　我即是所归</p>
  <p id="a77">佛有妙法门　　名为大集会</p>
  <p id="a78">是最上方便　　汝昔曾闻不</p>
  <p id="a79">彼人答仙言　　我昔未曾闻</p>
  <p id="a7A">仙人复告言　　哀哉罪业者</p>
  <p id="a7B">如人火已焚　　谁当为说法</p>
  <p id="a7C">我今以悲心　　示汝微妙法</p>
  <p id="a7D">汝今当善听　　我念往昔时</p>
  <p id="a7E">过无量无边　　阿僧祇数劫</p>
  <p id="a7F">时有一啰惹　　无垢月为名</p>
  <p id="a7G">眷属甚炽盛　　以正法治世</p>
  <p id="a7H">啰惹于一时　　而生育一子</p>
  <p id="a7I">即令召相师　　观彼善恶相</p>
  <p id="a7J">乃问相师言　　今我此一子</p>
  <p id="a7K">为善为恶相　　汝观当云何</p>
  <p id="a7L">相师前白言　　怪哉此一子</p>
  <p id="a7M">如我所观者　　其相极不善</p>
  <p id="a7N">啰惹复谓言　　不善相云何</p>
  <p id="a7O">如汝所观相　　谛实为我说</p>
  <p id="a7P">相师作是白　　此子至七岁</p>
  <p id="a7Q">当起痴害心　　断于父母命</p>
  <p id="a7R">啰惹复告言　　其相虽如是</p>
  <p id="a7S">宁弃我身命　　此子终不坏</p>
  <p id="a7T">我若弃是者　　当不复人趣</p>
  <p id="a7U">即令诸眷属　　善养育我子</p>
  <p id="a7V">其后彼童子　　不久渐长大</p>
  <p id="a7W">是时无垢月　　忆彼相师言</p>
  <p id="a7X">即生如是念　　今我业恐至</p>
  <p id="a7Y">有何所吝惜　　既作是念已</p>
  <p id="a7Z">乃敕令童子　　汝今继我位</p>
  <p id="a7a">复谓童子言　　汝今当谛听</p>
  <p id="a7b">今我此境界　　广大复殊异</p>
  <p id="a7c">如日月照世　　富贵而自在</p>
  <p id="a7d">今我此提舍　　悉当付于汝</p>
  <p id="a7e">我于此境中　　不复为所有</p>
  <p id="a7f">时诸臣仆等　　忽闻是事已</p>
  <p id="a7g">来诣无垢月　　咸作是白言</p>
  <p id="a7h">我尊今何故　　弃舍于境界</p>
  <p id="a7i">其事知云何　　愿尊为我说</p>
  <p id="a7j">无垢月答言　　汝等今当知</p>
  <p id="a7k">付提舍与子　　亦非无因缘</p>
  <p id="a7l">我念于往昔　　啰惹名莲华</p>
  <p id="a7m">境界甚广大　　自在而富贵</p>
  <p id="a7n">而彼于一时　　亦生于一子</p>
  <p id="a7o">其年渐长大　　即害其父母</p>
  <p id="a7p">我今若不以　　此提舍与子</p>
  <p id="a7q">当如彼莲华　　受无量苦恼</p>
  <p id="a7r">我常自思惟　　不应生后悔</p>
  <p id="a7s">以是因缘故　　我今当付彼</p>
  <p id="a7t">是时彼仙人　　为造五业者</p>
  <p id="a7u">说是因缘已　　复告彼人言</p>
  <p id="a7v">汝今造五业　　极重过于彼</p>
  <p id="a7w">我生悲愍心　　为汝设方便</p>
  <p id="a7x">汝可诣佛所　　听大集会法</p>
  <p id="a7y">若得听受者　　罪业皆销灭</p>
  <p id="a7z">所有烦恼障　　悉皆得无碍</p>
  <p id="a80">以闻正法故　　免堕于恶趣</p>
  <p id="a81">若人能一心　　听大集会法</p>
  <p id="a82">一四句偈者　　获无量福聚</p>
  <p id="a83">灭五逆重罪　　得广大果报</p>
  <p id="a84">一切诸盖缠　　刹那能解脱</p>
  <p id="a85">时彼造业人　　闻仙所言已</p>
  <p id="a86">即合掌恭敬　　一心头面礼</p>
  <p id="a87">作如是赞言　　善哉善知识</p>
  <p id="a88">能引示于我　　大集会法门</p>
  <p id="a89">仙人说此已　　时有万二千</p>
  <p id="a8A">诸天子众等　　来诣仙人所</p>
  <p id="a8B">各恭敬合掌　　头面礼仙足</p>
  <p id="a8C">复有四俱胝　　诸大龙王众</p>
  <p id="a8D">亦来诣仙所　　以头面礼足</p>
  <p id="a8E">又有万八千　　俱胝夜叉王</p>
  <p id="a8F">来诣于仙所　　亦头面礼足</p>
  <p id="a8G">俱白如是言　　善哉大仙人</p>
  <p id="a8H">深了诸佛法　　善开天界门</p>
  <p id="a8I">及灭亿僧祇　　三涂受苦趣</p>
  <p id="a8J">称扬大集会　　微妙最上法</p>
  <p id="a8K">有殊胜功德　　能息诸重罪</p>
  <p id="a8L">若人于一偈　　随喜而听受</p>
  <p id="a8M">乃可得名为　　深种善根者</p>
  <p id="a8N">何况更一心　　生尊重恭敬</p>
  <p id="a8O">以华鬘涂香　　栴檀末香等</p>
  <p id="a8P">珍宝盖幢幡　　供养此正法</p>
  <p id="a8Q">自作及劝他　　见闻生随喜</p>
  <p id="a8R">所获诸福报　　广大无有穷</p>
  <p id="a8S">善哉汝仙人　　真实具悲者</p>
  <p id="a8T">天子龙王众　　及夜叉王等</p>
  <p id="a8U">作是称赞已　　礼仙而不现</p>
  <p id="a8V">尔时普勇菩萨。<a id="a-8W"></a>于释迦牟尼佛前。<a id="a-8X"></a>广说莲华藏如来称赞大集会正法如是功德已。<a id="a-8Y"></a>合掌恭敬前白佛言。<a id="a-8Z"></a>世尊。<a id="a-8a"></a>若复有人。<a id="a-8b"></a>于此正法但能合掌顶礼恭敬。<a id="a-8c"></a>所获善利而复云何。<a id="a-8d"></a>佛言普勇。<a id="a-8e"></a>是人所获福聚亦复无边。<a id="a-8f"></a>譬如无热恼池龙王所居。<a id="a-8g"></a>而彼宫殿日所不照。<a id="a-8h"></a>有五大河。<a id="a-8i"></a>池水流出无有穷尽。<a id="a-8j"></a>假使有人欲知池水一一滴数。<a id="a-8k"></a>汝谓是人而能知不。<a id="a-8l"></a>普勇白言。<a id="a-8m"></a>不也世尊。<a id="a-8n"></a>佛言。<a id="a-8o"></a>此大集会正法。<a id="a-8p"></a>所有善根广大无比亦复如是。<a id="a-8q"></a>假使有人。<a id="a-8r"></a>欲知此法功德限量。<a id="a-8s"></a>纵经千劫终不能尽。<a id="a-8t"></a>又复普勇。<a id="a-8u"></a>此法甚深难解难了。<a id="a-8v"></a>一切如来所共尊重。<a id="a-8w"></a>若复有人须臾听受。<a id="a-8x"></a>即得如是广大利益。<a id="a-8y"></a>普勇菩萨复白佛言。<a id="a-8z"></a>世尊。<a id="a-90"></a>彼五大河其名何等。<a id="a-91"></a>佛言五大河者。<a id="a-92"></a>所谓殑伽河。<a id="a-93"></a>细多河。<a id="a-94"></a>嚩刍河。<a id="a-95"></a>阎牟那河。<a id="a-96"></a>赞捺啰婆誐河。<a id="a-97"></a>此五大河。<a id="a-98"></a>一一各有五百小河而共围绕。<a id="a-99"></a>其水流注入于大海。<a id="a-9A"></a>彼五大河一一河中。<a id="a-9B"></a>而复各有一大龙王。<a id="a-9C"></a>所谓欢喜龙王。<a id="a-9D"></a>商珂龙王。<a id="a-9E"></a>嚩汉底龙王。<a id="a-9F"></a>唧怛啰西那龙王。<a id="a-9G"></a>法思惟龙王。<a id="a-9H"></a>如是等龙王。<a id="a-9I"></a>各与一千眷属俱。<a id="a-9J"></a>于阎浮提时降甘雨。<a id="a-9K"></a>百谷苗稼皆悉滋茂。<a id="a-9L"></a>乃至山川溪壑林薮泉池。<a id="a-9M"></a>花卉果蓏枝叶根茎。<a id="a-9N"></a>雨之所及无不丰足。<a id="a-9O"></a>普勇当知。<a id="a-9P"></a>若有众生于此正法。<a id="a-9Q"></a>起不善语业而生轻谤。<a id="a-9R"></a>彼所获罪无量无边。<a id="a-9S"></a>又复若有众生于此正法。<a id="a-9T"></a>发善语业而行赞叹。<a id="a-9U"></a>彼所获福聚亦无量无边。<a id="a-9V"></a>是人即能亲近善友。<a id="a-9W"></a>得见如来。<a id="a-9X"></a>若得见佛。<a id="a-9Y"></a>即能销灭一切罪障。<a id="a-9Z"></a>普勇。<a id="a-9a"></a>譬如四大洲中有铁轮王为一洲主。<a id="a-9b"></a>威猛自在广大快乐。<a id="a-9c"></a>复能利益一切人民。<a id="a-9d"></a>今此大集会正法亦复如是。<a id="a-9e"></a>于阎浮提中。<a id="a-9f"></a>为诸众生作大利益。<a id="a-9g"></a>若不得闻此正法者。<a id="a-9h"></a>是人不能成就阿耨多罗三藐三菩提。<a id="a-9i"></a>不能住菩提场处师子座转大法轮击大法鼓。<a id="a-9j"></a>亦复不能入涅槃界放大光明普照世间。<a id="a-9k"></a>普勇菩萨复白佛言。<a id="a-9l"></a>世尊。<a id="a-9m"></a>彼莲华上世界。<a id="a-9n"></a>莲华藏如来所说仙人。<a id="a-9o"></a>而能令彼造五业者得灭重罪。<a id="a-9p"></a>我实不知居何等位。<a id="a-9q"></a>愿佛慈悲当为开示。<a id="a-9r"></a>佛言普勇。<a id="a-9s"></a>彼仙人者已得不退转地。<a id="a-9t"></a>久已成就大集会正法。<a id="a-9u"></a>普勇当知。<a id="a-9v"></a>诸佛语言甚深微妙。<a id="a-9w"></a>若有闻此正法深生信受。<a id="a-9x"></a>是即见彼仙人。<a id="a-9y"></a>亦同见彼殑伽沙等诸佛如来殊妙色相。<a id="a-9z"></a>诸佛爱敬诸佛称赞。<a id="a-A0"></a>常所安住诸佛三昧。<a id="a-A1"></a>而能通达如是大集会正法。</p>
 </body>
</html>