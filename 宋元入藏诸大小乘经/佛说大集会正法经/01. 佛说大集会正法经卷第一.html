<!doctype html>
<html id="z3IBUdig8" data-ver="601">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大集会正法经卷第一</h1>
  <p id="a2">如是我闻。<a id="a-3"></a>一时佛在王舍城鹫峰山中。<a id="a-4"></a>与大苾刍众万二千人俱。<a id="a-5"></a>尊者阿惹憍陈如。<a id="a-6"></a>尊者摩诃目干连。<a id="a-7"></a>尊者舍利子。<a id="a-8"></a>尊者摩诃迦葉。<a id="a-9"></a>尊者思胜。<a id="a-A"></a>尊者罗睺罗。<a id="a-B"></a>尊者善容。<a id="a-C"></a>尊者贤护。<a id="a-D"></a>尊者贤吉祥。<a id="a-E"></a>尊者月吉祥。<a id="a-F"></a>尊者大势至。<a id="a-G"></a>尊者满慈子。<a id="a-H"></a>尊者善吉。<a id="a-I"></a>尊者哩嚩谛。<a id="a-J"></a>尊者栴檀军。<a id="a-K"></a>如是等皆大阿罗汉。<a id="a-L"></a>是时有菩萨摩诃萨。<a id="a-M"></a>其名曰慈氏菩萨摩诃萨。<a id="a-N"></a>普勇菩萨摩诃萨。<a id="a-O"></a>童子吉祥菩萨摩诃萨。<a id="a-P"></a>童子住菩萨摩诃萨。<a id="a-Q"></a>童子贤菩萨摩诃萨。<a id="a-R"></a>无所减菩萨摩诃萨。<a id="a-S"></a>妙吉祥菩萨摩诃萨。<a id="a-T"></a>普贤菩萨摩诃萨。<a id="a-U"></a>善现菩萨摩诃萨。<a id="a-V"></a>金刚军菩萨摩诃萨。<a id="a-W"></a>药王军菩萨摩诃萨。<a id="a-X"></a>如是等六万二千菩萨摩诃萨众。<a id="a-Y"></a>复有最胜树王天子。<a id="a-Z"></a>贤天子。<a id="a-a"></a>善贤天子。<a id="a-b"></a>法爱天子。<a id="a-c"></a>栴檀藏天子。<a id="a-d"></a>香住天子。<a id="a-e"></a>栴檀香天子。<a id="a-f"></a>如是等一万二千天子众。<a id="a-g"></a>复有妙身天女。<a id="a-h"></a>极信天女。<a id="a-i"></a>自在主天女。<a id="a-j"></a>吉祥目天女。<a id="a-k"></a>世吉祥天女。<a id="a-l"></a>大世主天女。<a id="a-m"></a>大力天女。<a id="a-n"></a>妙臂天女。<a id="a-o"></a>如是等八千天女众。<a id="a-p"></a>复有优钵罗龙王。<a id="a-q"></a>伊罗钵怛啰龙王。<a id="a-r"></a>底民誐隶龙王。<a id="a-s"></a>胜器龙王。<a id="a-t"></a>最上器龙王。<a id="a-u"></a>妙喜龙王。<a id="a-v"></a>妙枝龙王。<a id="a-w"></a>象头龙王。<a id="a-x"></a>如是等八千龙王众俱来集会。<a id="a-y"></a>到佛所已咸各头面礼世尊足。<a id="a-z"></a>右绕三匝退坐一面。<a id="a-10"></a>是时世尊默然而住。</p>
  <p id="a11">尔时会中有菩萨摩诃萨。<a id="a-12"></a>名曰普勇。<a id="a-13"></a>即从座起偏袒右肩。<a id="a-14"></a>右膝着地合掌恭敬。<a id="a-15"></a>而白佛言。<a id="a-16"></a>世尊。<a id="a-17"></a>此会菩萨及诸声闻天人众等悉皆来集。<a id="a-18"></a>乐欲听佛宣说妙法。<a id="a-19"></a>此诸大众咸一谛观如来应供正等正觉殊善色相。<a id="a-1A"></a>乐入佛法。<a id="a-1B"></a>以乐法心观佛相故。<a id="a-1C"></a>久修习者即能远离一切障染。<a id="a-1D"></a>初修习者即发无上修善法心。<a id="a-1E"></a>不复暂起诸不善想。<a id="a-1F"></a>作是白已。</p>
  <p id="a1G">尔时佛告普勇菩萨言。<a id="a-1H"></a>我有正法名大集会。<a id="a-1I"></a>于阎浮提广大流布。<a id="a-1J"></a>若有众生暂得闻者。<a id="a-1K"></a>是人设有五逆重罪皆得销灭。<a id="a-1L"></a>不复退转于阿耨多罗三藐三菩提。<a id="a-1M"></a>普勇。<a id="a-1N"></a>于汝意云何。<a id="a-1O"></a>汝谓是人得闻法者。<a id="a-1P"></a>所获福聚与一佛等。<a id="a-1Q"></a>普勇菩萨白佛言。<a id="a-1R"></a>如是世尊。<a id="a-1S"></a>佛言。<a id="a-1T"></a>普勇。<a id="a-1U"></a>汝莫作是见。<a id="a-1V"></a>作是见者非真实见。<a id="a-1W"></a>普勇菩萨复白佛言。<a id="a-1X"></a>世尊。<a id="a-1Y"></a>当云何见。<a id="a-1Z"></a>即知是人真实福聚。<a id="a-1a"></a>佛言。<a id="a-1b"></a>普勇。<a id="a-1c"></a>彼闻法者所获福聚。<a id="a-1d"></a>与殑伽沙数量如来应供正等正觉所有福聚等无有异。<a id="a-1e"></a>又复普勇。<a id="a-1f"></a>若有闻是正法者。<a id="a-1g"></a>一切皆住不退转地。<a id="a-1h"></a>即得一切如来常所观察。<a id="a-1i"></a>一切如来常现在前。<a id="a-1j"></a>降伏魔军圆满善法。<a id="a-1k"></a>是人即能于生灭理皆悉了知。<a id="a-1l"></a>一切皆得成就阿耨多罗三藐三菩提。<a id="a-1m"></a>尔时会中诸菩萨众。<a id="a-1n"></a>从座而起俱白佛言。<a id="a-1o"></a>世尊。<a id="a-1p"></a>如一佛福聚其量几何。<a id="a-1q"></a>佛言。<a id="a-1r"></a>诸善男子。<a id="a-1s"></a>汝等谛听。<a id="a-1t"></a>一佛福聚所有数量。<a id="a-1u"></a>譬如有人竭大海水尽洒阎浮。<a id="a-1v"></a>于此水中唯取一渧。<a id="a-1w"></a>作一殑伽河沙数量。<a id="a-1x"></a>如是一渧而复一渧。<a id="a-1y"></a>穷大海水一一渧成一殑伽河。<a id="a-1z"></a>此一一河满中沙数。<a id="a-20"></a>尽为菩萨皆住十地。<a id="a-21"></a>彼诸菩萨所有福聚宁为多不。<a id="a-22"></a>诸菩萨众俱白佛言。<a id="a-23"></a>甚多世尊。<a id="a-24"></a>佛言。<a id="a-25"></a>诸善男子。<a id="a-26"></a>一佛福聚复多于彼。<a id="a-27"></a>有闻法者转倍是数。<a id="a-28"></a>又复诸善男子。<a id="a-29"></a>若有众生于后末世。<a id="a-2A"></a>闻是正法生信解心。<a id="a-2B"></a>所获福聚转增于彼。<a id="a-2C"></a>无量无边不可称计。</p>
  <p id="a2D">尔时普勇菩萨复从座起而白佛言。<a id="a-2E"></a>世尊。<a id="a-2F"></a>诸有众生乐求法者。<a id="a-2G"></a>当云何求。<a id="a-2H"></a>佛言。<a id="a-2I"></a>普勇。<a id="a-2J"></a>诸求法者略有二种。<a id="a-2K"></a>一者于一切众生起平等心。<a id="a-2L"></a>二者如所闻法为众生说。<a id="a-2M"></a>普勇菩萨白佛言。<a id="a-2N"></a>世尊。<a id="a-2O"></a>如所闻法。<a id="a-2P"></a>又复云何为众生说。<a id="a-2Q"></a>佛言。<a id="a-2R"></a>普勇。<a id="a-2S"></a>亦有二种。<a id="a-2T"></a>一者以所闻法回向菩提。<a id="a-2U"></a>二者于大乘法爱乐趣求。<a id="a-2V"></a>而复长时心无懈退。<a id="a-2W"></a>若能如是为众生说。<a id="a-2X"></a>是得名为真求法者。</p>
  <p id="a2Y">尔时会中诸天子天女众。<a id="a-2Z"></a>各从座起住立佛前。<a id="a-2a"></a>合掌向佛而白佛言。<a id="a-2b"></a>世尊。<a id="a-2c"></a>我等深心乐求正法。<a id="a-2d"></a>如佛世尊大慈大悲。<a id="a-2e"></a>能满一切众生心愿。<a id="a-2f"></a>愿为我等广分别说。</p>
  <p id="a2g">尔时世尊。<a id="a-2h"></a>即于会中。<a id="a-2i"></a>放大希有净妙光明。<a id="a-2j"></a>普照大众。<a id="a-2k"></a>是时普勇菩萨白佛言。<a id="a-2l"></a>世尊。<a id="a-2m"></a>以何因缘放是光明。<a id="a-2n"></a>佛告普勇菩萨言。<a id="a-2o"></a>汝今当知。<a id="a-2p"></a>今此会中有发阿耨多罗三藐三菩提心者。<a id="a-2q"></a>于佛世尊生难遭想。<a id="a-2r"></a>尊重恭敬劝请说法。<a id="a-2s"></a>以是因缘放斯光明。<a id="a-2t"></a>普勇菩萨复白佛言。<a id="a-2u"></a>世尊。<a id="a-2v"></a>诸有众生发阿耨多罗三藐三菩提心者。<a id="a-2w"></a>云何修习而能成就。<a id="a-2x"></a>佛言。<a id="a-2y"></a>善哉善哉。<a id="a-2z"></a>汝大勇猛。<a id="a-30"></a>于大众中能以此义问佛世尊。<a id="a-31"></a>利益一切疾成佛道。<a id="a-32"></a>汝今亦能以此善根成就阿耨多罗三藐三菩提。<a id="a-33"></a>如汝所问。<a id="a-34"></a>今为汝说。<a id="a-35"></a>汝当谛听。<a id="a-36"></a>我念往昔过阿僧祇劫。<a id="a-37"></a>有佛出世。<a id="a-38"></a>号宝吉祥如来应供正等正觉明行足善逝世间解无上士调御丈夫天人师佛世尊。<a id="a-39"></a>我于彼时为摩拏嚩迦。<a id="a-3A"></a>令诸众生安住佛智。<a id="a-3B"></a>忽于一时见一鹿王受诸苦恼。<a id="a-3C"></a>我于是时窃作是念。<a id="a-3D"></a>云何当能代此鹿王而受诸苦。<a id="a-3E"></a>复自思惟。<a id="a-3F"></a>一切众生轮转三界未离苦者皆亦如是。<a id="a-3G"></a>即发愿言。<a id="a-3H"></a>愿我当来得成佛已。<a id="a-3I"></a>一切众生离诸苦恼。<a id="a-3J"></a>生我佛刹安住佛智。<a id="a-3K"></a>普勇。<a id="a-3L"></a>我以如是善根大愿力故。<a id="a-3M"></a>即得阿耨多罗三藐三菩提。</p>
  <p id="a3N">尔时普勇菩萨闻是说已复白佛言。<a id="a-3O"></a>世尊。<a id="a-3P"></a>彼佛世时众生寿量其数几何。<a id="a-3Q"></a>佛言。<a id="a-3R"></a>众生寿量满八十劫。<a id="a-3S"></a>普勇菩萨又复问言。<a id="a-3T"></a>以何劫量而登彼寿。<a id="a-3U"></a>佛言普勇。<a id="a-3V"></a>彼劫量者。<a id="a-3W"></a>譬如有人造一大城。<a id="a-3X"></a>广十二由旬。<a id="a-3Y"></a>高三由旬。<a id="a-3Z"></a>于彼城中置以胡麻悉皆充满。<a id="a-3a"></a>忽有一人百年一来。<a id="a-3b"></a>取一胡麻而掷于外。<a id="a-3c"></a>如是一来一掷。<a id="a-3d"></a>乃至胡麻掷尽城亦破坏。<a id="a-3e"></a>此劫数量亦复未尽。<a id="a-3f"></a>又复譬如有一大山。<a id="a-3g"></a>广二十五由旬。<a id="a-3h"></a>高十二由旬。<a id="a-3i"></a>有长寿天。<a id="a-3j"></a>百年一来一坐其上。<a id="a-3k"></a>以憍尸迦衣拂其山石。<a id="a-3l"></a>如是一来一拂。<a id="a-3m"></a>乃至彼山拂尽。<a id="a-3n"></a>其劫数量亦复未尽。<a id="a-3o"></a>普勇。<a id="a-3p"></a>如是名为劫量。<a id="a-3q"></a>是时普勇菩萨又白佛言。<a id="a-3r"></a>世尊。<a id="a-3s"></a>若人以一善根回向菩提获大福聚。<a id="a-3t"></a>得寿命八十劫。<a id="a-3u"></a>何况有人于佛深妙法中广大修习。<a id="a-3v"></a>其所得福不可称计。<a id="a-3w"></a>佛言普勇。<a id="a-3x"></a>若有众生得闻是大集会正法者。<a id="a-3y"></a>所获寿命。<a id="a-3z"></a>八万四千劫。<a id="a-40"></a>何况更能于此正法书写读诵。<a id="a-41"></a>彼获福聚转倍于前不可等比。<a id="a-42"></a>又复普勇。<a id="a-43"></a>若人闻此正法。<a id="a-44"></a>起净信心恭敬尊重。<a id="a-45"></a>是人九十五劫得宿命智。<a id="a-46"></a>六万劫为转轮王。<a id="a-47"></a>为一切人之所尊重悉皆爱敬。<a id="a-48"></a>不为刀杖毒药所能侵害。<a id="a-49"></a>临命终时有九十五俱胝佛。<a id="a-4A"></a>面现其前安慰彼人。<a id="a-4B"></a>作是告言。<a id="a-4C"></a>勿生怖畏。<a id="a-4D"></a>汝先已闻大集会正法有大福聚。<a id="a-4E"></a>是时彼九十五俱胝佛。<a id="a-4F"></a>皆为授记。<a id="a-4G"></a>一一来生我佛刹中。<a id="a-4H"></a>何况以此正法。<a id="a-4I"></a>令尽有情界。<a id="a-4J"></a>广大流布皆悉得闻。<a id="a-4K"></a>普勇菩萨复白佛言。<a id="a-4L"></a>世尊。<a id="a-4M"></a>我今于此大集会正法。<a id="a-4N"></a>乐欲听受心无厌足。<a id="a-4O"></a>佛言。<a id="a-4P"></a>善哉善哉。<a id="a-4Q"></a>非唯汝心乐法无厌。<a id="a-4R"></a>我于此法喜大宣说。<a id="a-4S"></a>亦复无厌。<a id="a-4T"></a>何况诸凡夫类。<a id="a-4U"></a>于此正法起厌足心。<a id="a-4V"></a>又复普勇。<a id="a-4W"></a>若有善男子善女人。<a id="a-4X"></a>于此正法深生信乐。<a id="a-4Y"></a>是人于千劫中不坏正信。<a id="a-4Z"></a>五千劫中不堕恶趣。<a id="a-4a"></a>万二千劫中远离愚痴。<a id="a-4b"></a>八千劫中不生边地。<a id="a-4c"></a>二万劫中勇猛布施。<a id="a-4d"></a>二万五千劫中常生天界。<a id="a-4e"></a>二万五千劫中常行梵行。<a id="a-4f"></a>四万劫中远离眷属之所痴缚。<a id="a-4g"></a>不为烦恼所能昏蔽。<a id="a-4h"></a>五万劫中受持正法。<a id="a-4i"></a>六万五千劫中安住正念。<a id="a-4j"></a>普勇。<a id="a-4k"></a>彼善男子善女人。<a id="a-4l"></a>更不复起作罪业心。<a id="a-4m"></a>一切魔怨不能侵害。<a id="a-4n"></a>在在所生不处胎藏。<a id="a-4o"></a>又复有人于此正法听受读诵。<a id="a-4p"></a>是人八万劫中。<a id="a-4q"></a>得闻持具足。<a id="a-4r"></a>于千劫中离杀生业。<a id="a-4s"></a>九万九千劫中离妄语业。<a id="a-4t"></a>一万三千劫中离两舌业。<a id="a-4u"></a>普勇当知。<a id="a-4v"></a>以是事故。<a id="a-4w"></a>此大正法不可得遇。<a id="a-4x"></a>至于名字亦不可得闻。</p>
  <p id="a4y">尔时普勇菩萨摩诃萨。<a id="a-4z"></a>益加恭敬右膝着地。<a id="a-50"></a>礼世尊足前白佛言。<a id="a-51"></a>世尊。<a id="a-52"></a>若有人。<a id="a-53"></a>于此正法生轻谤者。<a id="a-54"></a>是人得几所罪。<a id="a-55"></a>佛言甚多。<a id="a-56"></a>普勇菩萨复白佛言。<a id="a-57"></a>彼所获罪其数几何。<a id="a-58"></a>佛言普勇。<a id="a-59"></a>若人于十二殑伽沙数诸佛所。<a id="a-5A"></a>起大恶心其罪尚轻。<a id="a-5B"></a>若于是正法起轻谤心者。<a id="a-5C"></a>其所获罪甚多于彼。<a id="a-5D"></a>何以故。<a id="a-5E"></a>普勇。<a id="a-5F"></a>若人于彼正法起轻谤者。<a id="a-5G"></a>是即发起破大乘心。<a id="a-5H"></a>以烦恼火而自焚烧。<a id="a-5I"></a>普勇菩萨复白佛言。<a id="a-5J"></a>世尊。<a id="a-5K"></a>一切众生业习所缠。<a id="a-5L"></a>轮转生死不能解脱。<a id="a-5M"></a>佛言普勇。<a id="a-5N"></a>如是如是。<a id="a-5O"></a>譬如有人自断其头。<a id="a-5P"></a>时有一人持以良药。<a id="a-5Q"></a>所谓摩叱迦良药。<a id="a-5R"></a>虞尼那嚩良药。<a id="a-5S"></a>竭哩多嚩良药。<a id="a-5T"></a>带梨那嚩良药。<a id="a-5U"></a>如是等良药涂所断头。<a id="a-5V"></a>普勇。<a id="a-5W"></a>于汝意云何。<a id="a-5X"></a>汝谓是人还活其命不。<a id="a-5Y"></a>普勇菩萨白佛言。<a id="a-5Z"></a>不也世尊。<a id="a-5a"></a>是人虽涂良药其何能活。<a id="a-5b"></a>普勇彼轮转者亦复如是。</p>
  <p id="a5c">复次普勇。<a id="a-5d"></a>譬如一时有二丈夫。<a id="a-5e"></a>各持利刀互欲害命。<a id="a-5f"></a>以力相敌故俱不能害。<a id="a-5g"></a>唯致疮损苦痛亦甚。<a id="a-5h"></a>时忽有人持以良药。<a id="a-5i"></a>为涂其上其疮即愈。<a id="a-5j"></a>彼二丈夫既得愈已。<a id="a-5k"></a>忆念往苦互相谓言。<a id="a-5l"></a>我等从今不复更起相杀害心。<a id="a-5m"></a>普勇。<a id="a-5n"></a>诸有智者亦复如是。<a id="a-5o"></a>虽复造业即能追悔。<a id="a-5p"></a>而于正法不生弃背。<a id="a-5q"></a>如是渐能趣向一切离生死法。</p>
  <p id="a5r">复次普勇。<a id="a-5s"></a>如世间人舍寿报已。<a id="a-5t"></a>虽有父母忧恼啼泣。<a id="a-5u"></a>而更不能为依为怙。<a id="a-5v"></a>彼凡夫类不能自利。<a id="a-5w"></a>亦不利他。<a id="a-5x"></a>不造善业亦复如是。<a id="a-5y"></a>临命终时无所依怙。<a id="a-5z"></a>略有二种。<a id="a-60"></a>一者自造诸不善业。<a id="a-61"></a>复劝他作。<a id="a-62"></a>二者于佛正法起轻谤心。<a id="a-63"></a>普勇菩萨复白佛言。<a id="a-64"></a>世尊。<a id="a-65"></a>若有于佛正法生轻谤心者。<a id="a-66"></a>是人命终当堕何处。<a id="a-67"></a>佛言普勇。<a id="a-68"></a>彼谤法者命终已后。<a id="a-69"></a>当堕地狱受大苦恼。<a id="a-6A"></a>所谓大可怖地狱。<a id="a-6B"></a>众合地狱。<a id="a-6C"></a>炎热地狱。<a id="a-6D"></a>极炎热地狱。<a id="a-6E"></a>黑绳地狱。<a id="a-6F"></a>阿鼻地狱。<a id="a-6G"></a>噜摩诃哩沙地狱。<a id="a-6H"></a>呼呼尾地狱。<a id="a-6I"></a>如是等八大地狱中。<a id="a-6J"></a>一一地狱受一劫苦。<a id="a-6K"></a>普勇菩萨复白佛言。<a id="a-6L"></a>甚苦世尊。<a id="a-6M"></a>我今于此不忍听闻。<a id="a-6N"></a>尔时世尊。<a id="a-6O"></a>即为普勇菩萨。<a id="a-6P"></a>说伽陀曰。</p>
  <p id="a6Q">我所说地狱　　汝怖不忍闻</p>
  <p id="a6R">彼地狱苦恼　　众生业自造</p>
  <p id="a6S">若作诸善业　　定获安乐果</p>
  <p id="a6T">作诸不善者　　必得苦恼报</p>
  <p id="a6U">生苦与死苦　　忧苦等缠缚</p>
  <p id="a6V">不造诸乐因　　愚人常苦恼</p>
  <p id="a6W">智者得安乐　　信乐大乘法</p>
  <p id="a6X">念佛最上智　　永不堕恶趣</p>
  <p id="a6Y">普勇汝当知　　前前世业感</p>
  <p id="a6Z">少种一善因　　定获广大果</p>
  <p id="a6a">如世种增长　　百谷皆无失</p>
  <p id="a6b">善因生佛刹　　获果亦如是</p>
  <p id="a6c">智者修善法　　远离诸苦因</p>
  <p id="a6d">彼成众德本　　获最上安乐</p>
  <p id="a6e">若能平等施　　善法一毫量</p>
  <p id="a6f">于八万劫中　　获广大财富</p>
  <p id="a6g">在在所生处　　常念行布施</p>
  <p id="a6h">以施三宝故　　展转报无尽</p>
  <p id="a6i">尔时普勇菩萨。<a id="a-6j"></a>闻佛说是伽陀已。<a id="a-6k"></a>即白佛言。<a id="a-6l"></a>世尊。<a id="a-6m"></a>云何于此大集会正法。<a id="a-6n"></a>乃能了知而得听受。<a id="a-6o"></a>佛言普勇。<a id="a-6p"></a>若人于十二殑伽沙数如来应供正等正觉所圆满善根。<a id="a-6q"></a>即得听闻此大集会正法。<a id="a-6r"></a>普勇菩萨复白佛言。<a id="a-6s"></a>世尊。<a id="a-6t"></a>云何能得如是善根圆满。<a id="a-6u"></a>佛言普勇。<a id="a-6v"></a>若能于一切如来平等知见。<a id="a-6w"></a>是即善根圆满。<a id="a-6x"></a>普勇复言。<a id="a-6y"></a>云何能于一切如来平等知见。<a id="a-6z"></a>佛言若于法师尊重恭敬。<a id="a-70"></a>是即能于一切如来平等知见。<a id="a-71"></a>普勇又言。<a id="a-72"></a>而复云何于法师尊重恭敬。<a id="a-73"></a>佛言若人于出世道发趣向心。<a id="a-74"></a>是即于法师所尊重恭敬。<a id="a-75"></a>普勇。<a id="a-76"></a>如是等皆能圆满善根。</p>
  <p id="a77">佛言普勇。<a id="a-78"></a>此大集会正法。<a id="a-79"></a>有大功德利益一切。<a id="a-7A"></a>若人能听受书写读诵者。<a id="a-7B"></a>是人获大福聚不可称计。<a id="a-7C"></a>普勇。<a id="a-7D"></a>正使四方一一方。<a id="a-7E"></a>各有十二殑伽沙数如来应供正等正觉。<a id="a-7F"></a>皆住十二劫。<a id="a-7G"></a>说此大集会正法。<a id="a-7H"></a>听受功德而不能尽。<a id="a-7I"></a>又复四方各有如上殑伽沙数如来应供正等正觉。<a id="a-7J"></a>皆住如上劫。<a id="a-7K"></a>说此书写功德。<a id="a-7L"></a>亦不能尽。<a id="a-7M"></a>又复四方各有如上殑伽沙数如来应供正等正觉。<a id="a-7N"></a>皆住如上劫。<a id="a-7O"></a>说此读诵功德。<a id="a-7P"></a>亦复不尽。<a id="a-7Q"></a>普勇菩萨白佛言。<a id="a-7R"></a>世尊。<a id="a-7S"></a>愿佛略说读诵福聚其数几何。<a id="a-7T"></a>尔时世尊。<a id="a-7U"></a>即说伽陀曰。</p>
  <p id="a7V">若人能读诵　　一四句偈者</p>
  <p id="a7W">彼所获福聚　　与彼八十四</p>
  <p id="a7X">殑伽沙数佛　　福聚等无异</p>
  <p id="a7Y">何况能一心　　安住于正法</p>
  <p id="a7Z">彼福聚无尽　　诸佛出于世</p>
  <p id="a7a">宣说无边法　　而实难得值</p>
  <p id="a7b">尔时有十八俱胝尼乾陀众。<a id="a-7c"></a>来诣佛所咸入会中。<a id="a-7d"></a>各坐一面作如是言。<a id="a-7e"></a>瞿昙。<a id="a-7f"></a>我等胜汝。<a id="a-7g"></a>如是三复皆作是言。<a id="a-7h"></a>我等胜汝。</p>
  <p id="a7i">是时佛告诸尼乾陀众言。<a id="a-7j"></a>唯佛如来得真胜名。<a id="a-7k"></a>于一切处无能胜者。<a id="a-7l"></a>尼乾陀言。<a id="a-7m"></a>汝一瞿昙云何得胜。<a id="a-7n"></a>佛言。<a id="a-7o"></a>若汝尼乾陀定计胜者。<a id="a-7p"></a>是颠倒见非真实见。<a id="a-7q"></a>汝等以何为胜恣汝等说。<a id="a-7r"></a>是时尼乾陀众。<a id="a-7s"></a>咸一默然互窃相视。<a id="a-7t"></a>佛言汝等当知。<a id="a-7u"></a>唯佛世尊。<a id="a-7v"></a>于一切众生。<a id="a-7w"></a>若已入佛慧。<a id="a-7x"></a>若未入佛慧。<a id="a-7y"></a>利根钝根咸使得度。<a id="a-7z"></a>平等利益无有差别。<a id="a-80"></a>是可名为无能胜者。<a id="a-81"></a>汝善思惟。<a id="a-82"></a>于自身心诸苦所逼尚不能知。<a id="a-83"></a>云何而能于此称胜。<a id="a-84"></a>我今示汝诸佛微妙广大正法。<a id="a-85"></a>诸尼乾陀众闻佛是言已。<a id="a-86"></a>忽大嗔恚生不信心。<a id="a-87"></a>是时帝释天主。<a id="a-88"></a>居善法堂以天眼见。<a id="a-89"></a>即持金刚杵来入会中。<a id="a-8A"></a>而欲破坏诸尼乾陀众。<a id="a-8B"></a>咸皆惊怖生大忧恼啼泣良久。<a id="a-8C"></a>即时世尊。<a id="a-8D"></a>于大众中隐身不现。<a id="a-8E"></a>诸尼乾陀众。<a id="a-8F"></a>于佛世尊方生瞻仰。<a id="a-8G"></a>忽不见佛转增忧苦。<a id="a-8H"></a>即说伽陀曰。</p>
  <p id="a8I">譬如人独处　　空寂旷野中</p>
  <p id="a8J">无父复无母　　恐畏无救者</p>
  <p id="a8K">如江河无水　　游鱼无所依</p>
  <p id="a8L">树木皆摧折　　飞禽无所止</p>
  <p id="a8M">我等今怖畏　　苦恼亦如是</p>
  <p id="a8N">不见佛世尊　　谁为救护者</p>
  <p id="a8O">是时诸尼乾陀众。<a id="a-8P"></a>说是伽陀已欲从座起。<a id="a-8Q"></a>彼二膝轮适按地时。<a id="a-8R"></a>其所按地忽发大声。<a id="a-8S"></a>普震一切人天大众。<a id="a-8T"></a>诸尼乾陀咸作是念。<a id="a-8U"></a>如来最胜二足尊者。<a id="a-8V"></a>唯愿慈悲救度我等。</p>
  <p id="a8W">尔时世尊。<a id="a-8X"></a>即时现身还复本座。<a id="a-8Y"></a>告普勇菩萨言。<a id="a-8Z"></a>汝可为诸尼乾陀众说法化度。<a id="a-8a"></a>普勇菩萨白佛言。<a id="a-8b"></a>不也世尊。<a id="a-8c"></a>譬如须弥山王殊妙高显。<a id="a-8d"></a>有小黑山而居其侧。<a id="a-8e"></a>云何可言相与等比。<a id="a-8f"></a>今佛世尊居大众中。<a id="a-8g"></a>遣我说法亦复如是。<a id="a-8h"></a>佛言止止。<a id="a-8i"></a>善男子。<a id="a-8j"></a>如来方便善巧。<a id="a-8k"></a>于十方世界随所说者。<a id="a-8l"></a>皆是如来慈悲愿力之所建立。<a id="a-8m"></a>此诸尼乾陀等欣乐于我。<a id="a-8n"></a>我当为说无上法要。<a id="a-8o"></a>普勇。<a id="a-8p"></a>汝今可往十方世界。<a id="a-8q"></a>亲近诸佛宣扬法化。<a id="a-8r"></a>普勇菩萨白佛言。<a id="a-8s"></a>世尊。<a id="a-8t"></a>我神通力而甚微小。<a id="a-8u"></a>非佛大慈假我神力终不能行。<a id="a-8v"></a>佛言普勇。<a id="a-8w"></a>汝今以自通力及佛神力如是可往。<a id="a-8x"></a>普勇菩萨承佛圣旨。<a id="a-8y"></a>即从座起绕佛三匝。<a id="a-8z"></a>忽于会中隐身不现。<a id="a-90"></a>尔时世尊。<a id="a-91"></a>告诸尼乾陀众言。<a id="a-92"></a>汝等当知。<a id="a-93"></a>所谓生为大苦。<a id="a-94"></a>由生苦故起诸怖畏。<a id="a-95"></a>谓生有病怖。<a id="a-96"></a>有病怖故而有老怖。<a id="a-97"></a>有老怖故即有死怖。<a id="a-98"></a>生何缘怖。<a id="a-99"></a>谓为众苦之所逼故。<a id="a-9A"></a>以生为因即有诸怖。<a id="a-9B"></a>生法若无怖从何起。<a id="a-9C"></a>由是即有啰惹难怖。<a id="a-9D"></a>陬啰难怖。<a id="a-9E"></a>恶毒难怖。<a id="a-9F"></a>火难怖。<a id="a-9G"></a>水难怖。<a id="a-9H"></a>风难怖。<a id="a-9I"></a>乃至雷雹等难怖。<a id="a-9J"></a>及自作诸不善业怖。<a id="a-9K"></a>如是等怖因生而有。<a id="a-9L"></a>若了生法即离诸怖。<a id="a-9M"></a>是时世尊。<a id="a-9N"></a>为诸尼乾陀众。<a id="a-9O"></a>略说是怖畏法已。<a id="a-9P"></a>时诸尼乾陀众。<a id="a-9Q"></a>廓然开悟悔过自责。<a id="a-9R"></a>俱白佛言。<a id="a-9S"></a>世尊。<a id="a-9T"></a>我等愚痴起不正见。<a id="a-9U"></a>背真实道违佛正法深为过咎。<a id="a-9V"></a>愿佛慈悲摄受我等。<a id="a-9W"></a>作是言已。<a id="a-9X"></a>时十八俱胝尼乾陀众。<a id="a-9Y"></a>俱发阿耨多罗三藐三菩提心。<a id="a-9Z"></a>即时为十八俱胝大菩萨众。<a id="a-9a"></a>一一皆得圆满十地。<a id="a-9b"></a>乃以神通力各现种种神变。<a id="a-9c"></a>及现种种身佛身菩萨身缘觉身声闻身乃至天人龙神一切趣类等身已。<a id="a-9d"></a>复各自变宝莲华座。<a id="a-9e"></a>等分其半于佛左右。<a id="a-9f"></a>礼佛足已。<a id="a-9g"></a>各坐其座。</p>
 </body>
</html>