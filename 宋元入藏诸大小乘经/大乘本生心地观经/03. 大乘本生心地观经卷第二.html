<!doctype html>
<html id="z3IBUbYfT" data-ver="925">
 <head>
  <meta charset="utf-8">
  <meta author="般若">
  <meta library="龙藏">
  <meta catalog="宋元入藏诸大小乘经">
  <meta period="唐">
 </head>
 <body>
  <h1 id="a1">大乘本生心地观经卷第二</h1>
  <h2 id="a2">报恩品第二上</h2>
  <p id="a3">尔时，<a id="a-4"></a>世尊从三昧安详而起，<a id="a-5"></a>告弥勒菩萨摩诃萨言：<a id="a-6"></a>“善哉！<a id="a-7"></a>善哉！<a id="a-8"></a>汝等大士，<a id="a-9"></a>诸善男子，<a id="a-A"></a>为欲亲近世间之父，<a id="a-B"></a>为欲听闻出世之法，<a id="a-C"></a>为欲思惟如如之理，<a id="a-D"></a>为欲修习如如之智，<a id="a-E"></a>来诣佛所供养恭敬。<a id="a-F"></a>我今演说心地妙法，<a id="a-G"></a>引导众生令入佛智。<a id="a-H"></a>如是妙法，<a id="a-I"></a>诸佛如来过无量劫时乃说之。<a id="a-J"></a>如来世尊出兴于世，<a id="a-K"></a>甚难值遇如优昙华！<a id="a-L"></a>假使如来出现于世，<a id="a-M"></a>说此妙法亦复为难。<a id="a-N"></a>所以者何？<a id="a-O"></a>一切众生远离大乘菩萨行愿，<a id="a-P"></a>趣向声闻、<a id="a-Q"></a>缘觉菩提，<a id="a-R"></a>厌离生死永入涅槃，<a id="a-S"></a>不乐大乘常乐妙果。<a id="a-T"></a>然诸如来转于法轮，<a id="a-U"></a>远离四失说相应法：<a id="a-V"></a>一无非处，<a id="a-W"></a>二无非时，<a id="a-X"></a>三无非器，<a id="a-Y"></a>四无非法。<a id="a-Z"></a>应病与药令得复除，<a id="a-a"></a>即是如来不共之德。<a id="a-b"></a>声闻、<a id="a-c"></a>缘觉未得自在诸菩萨众不共之境，<a id="a-d"></a>以是因缘，<a id="a-e"></a>难见难闻菩提正道心地法门。<a id="a-f"></a>若有善男子、<a id="a-g"></a>善女人，<a id="a-h"></a>闻是妙法一经于耳，<a id="a-i"></a>须臾之顷摄念观心，<a id="a-j"></a>熏成无上大菩提种，<a id="a-k"></a>不久当坐菩提树王金刚宝座，<a id="a-l"></a>得成阿耨多罗三藐三菩提。<a id="a-m"></a>”</p>
  <p id="an">尔时，<a id="a-o"></a>王舍大城有五百长者，<a id="a-p"></a>其名曰：<a id="a-q"></a>妙德长者、<a id="a-r"></a>勇猛长者、<a id="a-s"></a>善法长者、<a id="a-t"></a>念佛长者、<a id="a-u"></a>妙智长者、<a id="a-v"></a>菩提长者、<a id="a-w"></a>妙辩长者、<a id="a-x"></a>法眼长者、<a id="a-y"></a>光明长者、<a id="a-z"></a>满愿长者。<a id="a-10"></a>如是等大富长者成就正见，<a id="a-11"></a>供养如来及诸圣众。<a id="a-12"></a>是诸长者，<a id="a-13"></a>闻是世尊赞叹大乘心地法门，<a id="a-14"></a>而作是念：<a id="a-15"></a>“我见如来放金色光，<a id="a-16"></a>影现菩萨难行苦行。<a id="a-17"></a>我不爱乐行苦行心，<a id="a-18"></a>谁能永劫住于生死，<a id="a-19"></a>而为众生受诸苦恼？<a id="a-1A"></a>”作是念已，<a id="a-1B"></a>即从座起，<a id="a-1C"></a>偏袒右肩，<a id="a-1D"></a>右膝著地，<a id="a-1E"></a>合掌恭敬，<a id="a-1F"></a>异口同音，<a id="a-1G"></a>前白佛言：<a id="a-1H"></a>“世尊，<a id="a-1I"></a>我等不乐大乘诸菩萨行，<a id="a-1J"></a>亦不喜闻苦行音声。<a id="a-1K"></a>所以者何？<a id="a-1L"></a>一切菩萨所修行愿，<a id="a-1M"></a>皆悉不是知恩报恩。<a id="a-1N"></a>何以故？<a id="a-1O"></a>远离父母趣于出家，<a id="a-1P"></a>以自妻子施于所欲，<a id="a-1Q"></a>头目随脑随其愿求，<a id="a-1R"></a>悉皆布施受诸逼恼；<a id="a-1S"></a>三僧祇劫，<a id="a-1T"></a>具修诸度八万四千波罗蜜行，<a id="a-1U"></a>越生死流，<a id="a-1V"></a>方至菩提大安乐处。<a id="a-1W"></a>不如趣向二乘道果，<a id="a-1X"></a>三生百劫修集资粮，<a id="a-1Y"></a>断生死因，<a id="a-1Z"></a>证涅槃果，<a id="a-1a"></a>速至安乐，<a id="a-1b"></a>方名报恩。<a id="a-1c"></a>”</p>
  <p id="a1d">尔时，<a id="a-1e"></a>佛告五百长者：<a id="a-1f"></a>“善哉！<a id="a-1g"></a>善哉！<a id="a-1h"></a>汝等闻于赞叹大乘，<a id="a-1i"></a>心生退转发起妙义，<a id="a-1j"></a>利益安乐未来世中，<a id="a-1k"></a>不知恩德一切众生。<a id="a-1l"></a>谛听！<a id="a-1m"></a>谛听！<a id="a-1n"></a>善思念之，<a id="a-1o"></a>我今为汝分别演说世出世间有恩之处。<a id="a-1p"></a>善男子，<a id="a-1q"></a>汝等所言未可正理。<a id="a-1r"></a>何以故？<a id="a-1s"></a>世出世恩有其四种：<a id="a-1t"></a>一、<a id="a-1u"></a>父母恩，<a id="a-1v"></a>二、<a id="a-1w"></a>众生恩，<a id="a-1x"></a>三、<a id="a-1y"></a>国王恩，<a id="a-1z"></a>四、<a id="a-20"></a>三宝恩。<a id="a-21"></a>如是四恩，<a id="a-22"></a>一切众生平等荷负。</p>
  <p id="a23">“善男子，<a id="a-24"></a>父母恩者，<a id="a-25"></a>父有慈恩，<a id="a-26"></a>母有悲恩。<a id="a-27"></a>母悲恩者，<a id="a-28"></a>若我住世于一劫中说不能尽，<a id="a-29"></a>我今为汝宣说少分。<a id="a-2A"></a>假使有人为福德故，<a id="a-2B"></a>恭敬供养一百净行大婆罗门、<a id="a-2C"></a>一百五通诸大神仙、<a id="a-2D"></a>一百善友，<a id="a-2E"></a>安置七宝上妙堂内，<a id="a-2F"></a>以百千种上妙珍膳，<a id="a-2G"></a>垂诸璎珞、<a id="a-2H"></a>众宝衣服、<a id="a-2I"></a>栴檀沉香立诸房舍，<a id="a-2J"></a>百宝庄严床卧敷具，<a id="a-2K"></a>疗治众病百种汤药，<a id="a-2L"></a>一心供养满百千劫；<a id="a-2M"></a>不如一念住孝顺心，<a id="a-2N"></a>以微少物色养悲母，<a id="a-2O"></a>随所供侍，<a id="a-2P"></a>比前功德，<a id="a-2Q"></a>百千万分不可校量。<a id="a-2R"></a>世间悲母念子无比，<a id="a-2S"></a>恩及未形，<a id="a-2T"></a>始自受胎，<a id="a-2U"></a>终于十月，<a id="a-2V"></a>行住坐卧受诸苦恼非口所宣。<a id="a-2W"></a>虽得欲乐饮食衣服而不生爱，<a id="a-2X"></a>忧念之心恒无休息，<a id="a-2Y"></a>但自思惟将欲生产，<a id="a-2Z"></a>渐受诸苦昼夜愁恼。<a id="a-2a"></a>若产难时，<a id="a-2b"></a>如百千刃竞来屠割，<a id="a-2c"></a>或致无常；<a id="a-2d"></a>若无苦恼，<a id="a-2e"></a>诸亲眷属喜乐无尽，<a id="a-2f"></a>犹如贫女得如意珠。<a id="a-2g"></a>其子发声如闻音乐，<a id="a-2h"></a>以母胸臆而为寝处，<a id="a-2i"></a>左右膝上常为游履。<a id="a-2j"></a>于胸臆中出甘露泉，<a id="a-2k"></a>长养之恩弥于普天，<a id="a-2l"></a>怜愍之德广大无比。<a id="a-2m"></a>世间所高莫过山岳，<a id="a-2n"></a>悲母之恩逾于须弥。<a id="a-2o"></a>世间之重大地为先，<a id="a-2p"></a>悲母之恩亦过于彼。<a id="a-2q"></a>若有男女背恩不顺，<a id="a-2r"></a>令其父母生怨念心，<a id="a-2s"></a>母发恶言，<a id="a-2t"></a>子即随堕，<a id="a-2u"></a>或在地狱、<a id="a-2v"></a>饿鬼、<a id="a-2w"></a>畜生。<a id="a-2x"></a>世间之疾莫过猛风，<a id="a-2y"></a>怨念之微复速于彼。<a id="a-2z"></a>一切如来、<a id="a-30"></a>金刚天等，<a id="a-31"></a>及五通仙不能救护。<a id="a-32"></a>若善男子、<a id="a-33"></a>善女人，<a id="a-34"></a>依悲母教承顺无违，<a id="a-35"></a>诸天护念福乐无尽。<a id="a-36"></a>如是男女即名尊贵天人种类，<a id="a-37"></a>或是菩萨为度众生，<a id="a-38"></a>现为男女饶益父母。<a id="a-39"></a>若善男子、<a id="a-3A"></a>善女人，<a id="a-3B"></a>为报母恩经于一劫，<a id="a-3C"></a>每日三时割自身肉以养父母，<a id="a-3D"></a>而未能报一日之恩。<a id="a-3E"></a>所以者何？<a id="a-3F"></a>一切男女处于胎中，<a id="a-3G"></a>口吮乳根饮啖母血，<a id="a-3H"></a>及出胎已幼稚之前，<a id="a-3I"></a>所饮母乳百八十斛。<a id="a-3J"></a>母得上味先与其子，<a id="a-3K"></a>珍妙衣服亦复如是，<a id="a-3L"></a>愚痴鄙陋情爱无二。<a id="a-3M"></a>昔有女人远游他国，<a id="a-3N"></a>抱所生子渡殑伽河，<a id="a-3O"></a>其水暴涨力不能前，<a id="a-3P"></a>爱念不舍母子俱没。<a id="a-3Q"></a>以是慈心善根力故，<a id="a-3R"></a>即得上生色究竟天作大梵王。<a id="a-3S"></a>以是因缘，<a id="a-3T"></a>母有十德：<a id="a-3U"></a>一名大地，<a id="a-3V"></a>于母胎中为所依故；<a id="a-3W"></a>二名能生，<a id="a-3X"></a>经历众苦而能生故；<a id="a-3Y"></a>三名能正，<a id="a-3Z"></a>恒以母手理五根故；<a id="a-3a"></a>四名养育，<a id="a-3b"></a>随四时宜能长养故；<a id="a-3c"></a>五名智者，<a id="a-3d"></a>能以方便生智慧故；<a id="a-3e"></a>六名庄严，<a id="a-3f"></a>以妙璎珞而严饰故；<a id="a-3g"></a>七名安隐，<a id="a-3h"></a>以母怀抱为止息故；<a id="a-3i"></a>八名教授，<a id="a-3j"></a>善巧方便导引子故；<a id="a-3k"></a>九名教诫，<a id="a-3l"></a>以善言辞离众恶故；<a id="a-3m"></a>十名与业，<a id="a-3n"></a>能以家业付嘱子故。<a id="a-3o"></a>善男子，<a id="a-3p"></a>于诸世间何者最富？<a id="a-3q"></a>何者最贫？<a id="a-3r"></a>悲母在堂名之为富，<a id="a-3s"></a>悲母不在名之为贫。<a id="a-3t"></a>悲母在时名为日中，<a id="a-3u"></a>悲母死时名为日没；<a id="a-3v"></a>悲母在时名为月明，<a id="a-3w"></a>悲母亡时名为闇夜。<a id="a-3x"></a>是故汝等，<a id="a-3y"></a>勤加修习孝养父母，<a id="a-3z"></a>若人供佛福等无异，<a id="a-40"></a>应当如是报父母恩。</p>
  <p id="a41">“善男子，<a id="a-42"></a>众生恩者，<a id="a-43"></a>即无始来，<a id="a-44"></a>一切众生轮转五道经百千劫，<a id="a-45"></a>于多生中互为父母。<a id="a-46"></a>以互为父母故，<a id="a-47"></a>一切男子即是慈父，<a id="a-48"></a>一切女人即是悲母。<a id="a-49"></a>昔生生中有大恩故，<a id="a-4A"></a>犹如现在父母之恩等无差别。<a id="a-4B"></a>如是昔恩犹未能报，<a id="a-4C"></a>或因妄业生诸违顺，<a id="a-4D"></a>以执著故反为其怨。<a id="a-4E"></a>何以故？<a id="a-4F"></a>无明覆障宿住智明，<a id="a-4G"></a>不了前生曾为父母。<a id="a-4H"></a>所可报恩互为饶益，<a id="a-4I"></a>无饶益者名为不孝。<a id="a-4J"></a>以是因缘诸众生类，<a id="a-4K"></a>于一切时亦有大恩，<a id="a-4L"></a>实为难报。<a id="a-4M"></a>如是之事名众生恩。</p>
  <p id="a4N">“国王恩者，<a id="a-4O"></a>福德最胜，<a id="a-4P"></a>虽生人间得自在故。<a id="a-4Q"></a>三十三天诸天子等，<a id="a-4R"></a>恒与其力常护持故。<a id="a-4S"></a>于其国界山河大地，<a id="a-4T"></a>尽大海际属于国王，<a id="a-4U"></a>一人福德胜过一切众生福故。<a id="a-4V"></a>是大圣王以正法化，<a id="a-4W"></a>能使众生悉皆安乐。<a id="a-4X"></a>譬如世间一切堂殿，<a id="a-4Y"></a>柱为根本；<a id="a-4Z"></a>人民丰乐，<a id="a-4a"></a>王为根本，<a id="a-4b"></a>依王有故。<a id="a-4c"></a>亦如梵王能生万物，<a id="a-4d"></a>圣王能生治国之法利众生故。<a id="a-4e"></a>如日天子能照世间，<a id="a-4f"></a>圣王亦能观察天下人安乐故。<a id="a-4g"></a>王失正治，<a id="a-4h"></a>人无所依；<a id="a-4i"></a>若以正化，<a id="a-4j"></a>八大恐怖不入其国，<a id="a-4k"></a>所谓他国侵逼、<a id="a-4l"></a>自界叛逆、<a id="a-4m"></a>恶鬼疾病、<a id="a-4n"></a>国土饥馑、<a id="a-4o"></a>非时风雨、<a id="a-4p"></a>过时风雨、<a id="a-4q"></a>日月薄蚀、<a id="a-4r"></a>星宿变怪。<a id="a-4s"></a>人王正化利益人民，<a id="a-4t"></a>如是八难不能侵故。<a id="a-4u"></a>譬如长者唯有一子，<a id="a-4v"></a>爱念无比，<a id="a-4w"></a>怜愍饶益，<a id="a-4x"></a>常与安乐昼夜不舍。<a id="a-4y"></a>国大圣王亦复如是，<a id="a-4z"></a>等示群生如同一子，<a id="a-50"></a>拥护之心昼夜无舍。<a id="a-51"></a>如是人王令修十善，<a id="a-52"></a>名福德主；<a id="a-53"></a>若不令修，<a id="a-54"></a>名非福主。<a id="a-55"></a>所以者何？<a id="a-56"></a>若王国内一人修善，<a id="a-57"></a>其所作福皆为七分，<a id="a-58"></a>造善之人得其五分，<a id="a-59"></a>于彼国王常获二分，<a id="a-5A"></a>善因王修同福利故。<a id="a-5B"></a>造十恶业亦复如是，<a id="a-5C"></a>同其事故。<a id="a-5D"></a>一切国内田地园林所生之物，<a id="a-5E"></a>皆为七分亦复如是。<a id="a-5F"></a>若有人王成就正见，<a id="a-5G"></a>如法化世，<a id="a-5H"></a>名为天主，<a id="a-5I"></a>以天善法化世间故。<a id="a-5J"></a>诸天善神及护世王，<a id="a-5K"></a>常来加护守王宫故。<a id="a-5L"></a>虽处人间修行天业，<a id="a-5M"></a>赏罚之心无偏党故。<a id="a-5N"></a>一切圣王法皆如是，<a id="a-5O"></a>如是圣主名正法王。<a id="a-5P"></a>以是因缘成就十德：<a id="a-5Q"></a>一名能照，<a id="a-5R"></a>以智慧眼照世间故；<a id="a-5S"></a>二名庄严，<a id="a-5T"></a>以大福智庄严国故；<a id="a-5U"></a>三名与乐，<a id="a-5V"></a>以大安乐与人民故；<a id="a-5W"></a>四名伏怨，<a id="a-5X"></a>一切怨敌自然伏故；<a id="a-5Y"></a>五名离怖，<a id="a-5Z"></a>能却八难离恐怖故；<a id="a-5a"></a>六名任贤，<a id="a-5b"></a>集诸贤人评国事故；<a id="a-5c"></a>七名法本，<a id="a-5d"></a>万姓安住依国王故；<a id="a-5e"></a>八名持世，<a id="a-5f"></a>以天王法持世间故；<a id="a-5g"></a>九名业主，<a id="a-5h"></a>善恶诸业属国王故；<a id="a-5i"></a>十名人主，<a id="a-5j"></a>一切人民王为主故。<a id="a-5k"></a>一切国王以先世福，<a id="a-5l"></a>成就如是十种胜德。<a id="a-5m"></a>大梵天王及忉利天，<a id="a-5n"></a>常助人王受胜妙乐。<a id="a-5o"></a>诸罗刹王及诸神等，<a id="a-5p"></a>虽不现身，<a id="a-5q"></a>潜来卫护王及眷属。<a id="a-5r"></a>王见人民造诸不善不能制止，<a id="a-5s"></a>诸天神等悉皆远离。<a id="a-5t"></a>若见修善，<a id="a-5u"></a>欢喜赞叹，<a id="a-5v"></a>尽皆唱言：<a id="a-5w"></a>‘我之圣王！<a id="a-5x"></a>’龙天喜悦，<a id="a-5y"></a>澍甘露雨，<a id="a-5z"></a>五谷成熟，<a id="a-60"></a>人民丰乐。<a id="a-61"></a>若不亲近诸恶人等，<a id="a-62"></a>普利世间咸从正化，<a id="a-63"></a>如意宝珠必现王国，<a id="a-64"></a>于王邻国咸来归服，<a id="a-65"></a>人与非人无不称叹。<a id="a-66"></a>若有恶人于王国内，<a id="a-67"></a>而生逆心于须臾顷，<a id="a-68"></a>如是之人福自衰灭，<a id="a-69"></a>命终当堕地狱之中，<a id="a-6A"></a>经历畜生备受诸苦。<a id="a-6B"></a>所以者何？<a id="a-6C"></a>由于圣王不知恩故，<a id="a-6D"></a>起诸恶逆得如是报。<a id="a-6E"></a>若有人民能行善心，<a id="a-6F"></a>敬辅仁王尊重如佛，<a id="a-6G"></a>是人现世安隐丰乐，<a id="a-6H"></a>有所愿求无不称心。<a id="a-6I"></a>所以者何？<a id="a-6J"></a>一切国王于过去时，<a id="a-6K"></a>曾受如来清净禁戒，<a id="a-6L"></a>常为人王安隐快乐，<a id="a-6M"></a>以是因缘违顺果报皆如响应。<a id="a-6N"></a>圣王恩德广大如是！</p>
  <p id="a6O">“善男子，<a id="a-6P"></a>三宝恩者，<a id="a-6Q"></a>名不思议利乐众生无有休息。<a id="a-6R"></a>是诸佛身真善无漏，<a id="a-6S"></a>无数大劫修因所证，<a id="a-6T"></a>三有业果永尽无余，<a id="a-6U"></a>功德宝山巍巍无比，<a id="a-6V"></a>一切有情所不能知，<a id="a-6W"></a>福德甚深犹如大海，<a id="a-6X"></a>智慧无碍等于虚空，<a id="a-6Y"></a>神通变化充满世间，<a id="a-6Z"></a>光明遍照十方三世。<a id="a-6a"></a>一切众生烦恼业障都不觉知，<a id="a-6b"></a>沉沦苦海生死无穷，<a id="a-6c"></a>三宝出世作大船师，<a id="a-6d"></a>能截爱流超升彼岸，<a id="a-6e"></a>诸有智者悉皆瞻仰。<a id="a-6f"></a>善男子等，<a id="a-6g"></a>唯一佛宝具三种身：<a id="a-6h"></a>一、<a id="a-6i"></a>自性身，<a id="a-6j"></a>二、<a id="a-6k"></a>受用身，<a id="a-6l"></a>三、<a id="a-6m"></a>变化身。<a id="a-6n"></a>第一佛身有大断德，<a id="a-6o"></a>二空所显，<a id="a-6p"></a>一切诸佛悉皆平等；<a id="a-6q"></a>第二佛身有大智德，<a id="a-6r"></a>真常无漏，<a id="a-6s"></a>一切诸佛悉皆同意；<a id="a-6t"></a>第三佛身有大恩德，<a id="a-6u"></a>定通变现，<a id="a-6v"></a>一切诸佛悉皆同事。<a id="a-6w"></a>善男子，<a id="a-6x"></a>其自性身无始无终，<a id="a-6y"></a>离一切相，<a id="a-6z"></a>绝诸戏论，<a id="a-70"></a>周圆无际凝然常住。<a id="a-71"></a>其受用身，<a id="a-72"></a>有二种相：<a id="a-73"></a>一、<a id="a-74"></a>自受用，<a id="a-75"></a>二、<a id="a-76"></a>他受用。</p>
  <p id="a77">“自受用身，<a id="a-78"></a>三僧祇劫所修万行，<a id="a-79"></a>利益安乐诸众生已，<a id="a-7A"></a>十地满心，<a id="a-7B"></a>运身直往色究竟天，<a id="a-7C"></a>出过三界，<a id="a-7D"></a>净妙国土坐无数量大宝莲华，<a id="a-7E"></a>而不可说海会菩萨前后围绕，<a id="a-7F"></a>以无垢缯系于顶上，<a id="a-7G"></a>供养恭敬，<a id="a-7H"></a>尊重赞叹。<a id="a-7I"></a>如是名为后报利益。<a id="a-7J"></a>尔时菩萨入金刚定，<a id="a-7K"></a>断除一切微细所知诸烦恼障，<a id="a-7L"></a>证得阿耨多罗三藐三菩提。<a id="a-7M"></a>如是妙果名现报利益。<a id="a-7N"></a>是真报身有始无终，<a id="a-7O"></a>寿命劫数无有限量，<a id="a-7P"></a>初成正觉穷未来际，<a id="a-7Q"></a>诸根相好遍周法界，<a id="a-7R"></a>四智圆满，<a id="a-7S"></a>是真报身受用法乐：<a id="a-7T"></a>一、<a id="a-7U"></a>大圆镜智，<a id="a-7V"></a>转异熟识得此智慧。<a id="a-7W"></a>如大圆镜现诸色像，<a id="a-7X"></a>如是如来镜智之中，<a id="a-7Y"></a>能现众生诸善恶业。<a id="a-7Z"></a>以是因缘，<a id="a-7a"></a>此智名为大圆镜智。<a id="a-7b"></a>依大悲故恒缘众生，<a id="a-7c"></a>依大智故常如法性，<a id="a-7d"></a>双观真俗无有间断，<a id="a-7e"></a>常能执持无漏根身，<a id="a-7f"></a>一切功德为所依止。<a id="a-7g"></a>二、<a id="a-7h"></a>平等性智，<a id="a-7i"></a>转我见识得此智慧。<a id="a-7j"></a>是以能证自他平等二无我性，<a id="a-7k"></a>如是名为平等性智。<a id="a-7l"></a>三、<a id="a-7m"></a>妙观察智，<a id="a-7n"></a>转分别识得此智慧。<a id="a-7o"></a>能观诸法自相共相，<a id="a-7p"></a>于众会前说诸妙法，<a id="a-7q"></a>能令众生得不退转，<a id="a-7r"></a>以是名为妙观察智。<a id="a-7s"></a>四、<a id="a-7t"></a>成所作智，<a id="a-7u"></a>转五种识得此智慧。<a id="a-7v"></a>能现一切种种化身，<a id="a-7w"></a>令诸众生成熟善业，<a id="a-7x"></a>以是因缘名为成所作智。<a id="a-7y"></a>如是四智而为上首，<a id="a-7z"></a>具足八万四千智门。<a id="a-80"></a>如是一切诸功德法，<a id="a-81"></a>名为如来自受用身。</p>
  <p id="a82">“诸善男子，<a id="a-83"></a>二者如来他受用身，<a id="a-84"></a>具足八万四千相好，<a id="a-85"></a>居真净土说一乘法，<a id="a-86"></a>令诸菩萨受用大乘微妙法乐。<a id="a-87"></a>一切如来为化十地诸菩萨众，<a id="a-88"></a>现于十种他受用身：<a id="a-89"></a>第一佛身，<a id="a-8A"></a>坐百叶莲华，<a id="a-8B"></a>为初地菩萨说百法明门。<a id="a-8C"></a>菩萨悟已起大神通，<a id="a-8D"></a>变化满于百佛世界，<a id="a-8E"></a>利益安乐无数众生。<a id="a-8F"></a>第二佛身，<a id="a-8G"></a>坐千叶莲华，<a id="a-8H"></a>为二地菩萨说千法明门。<a id="a-8I"></a>菩萨悟已起大神通，<a id="a-8J"></a>变化满于千佛世界，<a id="a-8K"></a>利益安乐无量众生。<a id="a-8L"></a>第三佛身，<a id="a-8M"></a>坐万叶莲华，<a id="a-8N"></a>为三地菩萨说万法明门。<a id="a-8O"></a>菩萨悟已起大神通，<a id="a-8P"></a>变化满于万佛国土，<a id="a-8Q"></a>利益安乐无数众生。<a id="a-8R"></a>如是如来渐渐增长，<a id="a-8S"></a>乃至十地他受用身，<a id="a-8T"></a>坐不可说妙宝莲华，<a id="a-8U"></a>为十地菩萨说不可说诸法明门。<a id="a-8V"></a>菩萨悟已起大神通，<a id="a-8W"></a>变化满于不可说佛微妙国土，<a id="a-8X"></a>利益安乐不可宣说、<a id="a-8Y"></a>不可宣说、<a id="a-8Z"></a>无量无边种类众生。<a id="a-8a"></a>如是十身皆坐七宝菩提树王，<a id="a-8b"></a>证得阿耨多罗三藐三菩提。<a id="a-8c"></a>诸善男子，<a id="a-8d"></a>一一华叶各各为一三千世界，<a id="a-8e"></a>各有百亿妙高山王，<a id="a-8f"></a>及四大洲日月星辰，<a id="a-8g"></a>三界诸天无不具足。<a id="a-8h"></a>一一叶上诸赡部洲，<a id="a-8i"></a>有金刚座菩提树王，<a id="a-8j"></a>其百千万至不可说大小化佛，<a id="a-8k"></a>各于树下破魔军已，<a id="a-8l"></a>一时证得阿耨多罗三藐三菩提。<a id="a-8m"></a>如是大小诸化佛身，<a id="a-8n"></a>各各具足三十二相、<a id="a-8o"></a>八十种好，<a id="a-8p"></a>为诸资粮及四善根诸菩萨等、<a id="a-8q"></a>二乘凡夫，<a id="a-8r"></a>随宜为说三乘妙法。<a id="a-8s"></a>为诸菩萨说应六波罗蜜，<a id="a-8t"></a>令得阿耨多罗三藐三菩提究竟佛慧。<a id="a-8u"></a>为求辟支佛者，<a id="a-8v"></a>说应十二因缘法。<a id="a-8w"></a>为求声闻者，<a id="a-8x"></a>说应四谛法，<a id="a-8y"></a>度生老病死究竟涅槃。<a id="a-8z"></a>为余众生说人天教，<a id="a-90"></a>令得人天安乐妙果。<a id="a-91"></a>诸如是等大小化佛，<a id="a-92"></a>皆悉名为佛变化身。</p>
  <p id="a93">“善男子，<a id="a-94"></a>如是二种应化身佛，<a id="a-95"></a>虽现灭度，<a id="a-96"></a>而此佛身相续常住。<a id="a-97"></a>诸善男子，<a id="a-98"></a>如一佛宝，<a id="a-99"></a>有如是等无量无边、<a id="a-9A"></a>不可思议利乐众生广大恩德，<a id="a-9B"></a>以是因缘名为如来、<a id="a-9C"></a>应、<a id="a-9D"></a>正遍知、<a id="a-9E"></a>明行圆满、<a id="a-9F"></a>善逝、<a id="a-9G"></a>世间解、<a id="a-9H"></a>无上士、<a id="a-9I"></a>调御丈夫、<a id="a-9J"></a>天人师、<a id="a-9K"></a>佛世尊。<a id="a-9L"></a>善男子，<a id="a-9M"></a>一佛宝中具足六种微妙功德：<a id="a-9N"></a>一者、<a id="a-9O"></a>无上大功德田，<a id="a-9P"></a>二者、<a id="a-9Q"></a>无上有大恩德，<a id="a-9R"></a>三者、<a id="a-9S"></a>无足、<a id="a-9T"></a>二足及以多足众生中尊，<a id="a-9U"></a>四者、<a id="a-9V"></a>极难值遇如优昙华，<a id="a-9W"></a>五者、<a id="a-9X"></a>独一出现三千大千世界，<a id="a-9Y"></a>六者、<a id="a-9Z"></a>世出世间功德圆满一切义依。<a id="a-9a"></a>具如是等六种功德，<a id="a-9b"></a>常能利乐一切众生，<a id="a-9c"></a>是名佛宝不思议恩。<a id="a-9d"></a>”</p>
  <p id="a9e">尔时，<a id="a-9f"></a>五百长者白佛言：<a id="a-9g"></a>“世尊，<a id="a-9h"></a>如佛所说，<a id="a-9i"></a>一佛宝中无量化佛，<a id="a-9j"></a>充满世界利乐众生。<a id="a-9k"></a>以何因缘，<a id="a-9l"></a>世间众生多不见佛，<a id="a-9m"></a>受诸苦恼？<a id="a-9n"></a>”</p>
  <p id="a9o">佛告五百长者：<a id="a-9p"></a>“譬如日光天子放百千光照明世界，<a id="a-9q"></a>而有盲者不见光明。<a id="a-9r"></a>汝善男子，<a id="a-9s"></a>于意云何？<a id="a-9t"></a>日光天子而有过否？<a id="a-9u"></a>”</p>
  <p id="a9v">时，<a id="a-9w"></a>长者言：<a id="a-9x"></a>“不也，<a id="a-9y"></a>世尊。<a id="a-9z"></a>”</p>
  <p id="aA0">佛言：<a id="a-A1"></a>“善男子，<a id="a-A2"></a>诸佛如来常演正法利乐有情！<a id="a-A3"></a>是诸众生常造恶业，<a id="a-A4"></a>都不觉知，<a id="a-A5"></a>无惭愧心，<a id="a-A6"></a>于佛法僧不乐亲近。<a id="a-A7"></a>如是众生罪根深重，<a id="a-A8"></a>经无量劫不得见闻三宝名字，<a id="a-A9"></a>如彼盲者不睹日光。<a id="a-AA"></a>若有众生恭敬如来，<a id="a-AB"></a>爱乐大乘，<a id="a-AC"></a>尊重三宝，<a id="a-AD"></a>当知是人业障销除，<a id="a-AE"></a>福智增长，<a id="a-AF"></a>成就善根，<a id="a-AG"></a>速得见佛，<a id="a-AH"></a>永离生死，<a id="a-AI"></a>当证菩提。</p>
  <p id="aAJ">“诸善男子，<a id="a-AK"></a>如一佛宝有无量佛，<a id="a-AL"></a>如来所说法宝亦然，<a id="a-AM"></a>一法宝中有无量义。<a id="a-AN"></a>善男子，<a id="a-AO"></a>于法宝中有其四种：<a id="a-AP"></a>一者、<a id="a-AQ"></a>教法，<a id="a-AR"></a>二者、<a id="a-AS"></a>理法，<a id="a-AT"></a>三者、<a id="a-AU"></a>行法，<a id="a-AV"></a>四者、<a id="a-AW"></a>果法。<a id="a-AX"></a>一切无漏能破无明烦恼业障声名句文名为教法，<a id="a-AY"></a>有无诸法名为理法，<a id="a-AZ"></a>戒定慧行名为行法，<a id="a-Aa"></a>为无为果名为果法。<a id="a-Ab"></a>如是四种名为法宝，<a id="a-Ac"></a>引导众生出生死海到于彼岸。<a id="a-Ad"></a>善男子，<a id="a-Ae"></a>诸佛所师即是法宝。<a id="a-Af"></a>所以者何？<a id="a-Ag"></a>三世诸佛依法修行，<a id="a-Ah"></a>断一切障得成菩提，<a id="a-Ai"></a>尽未来际利益众生。<a id="a-Aj"></a>以是因缘，<a id="a-Ak"></a>三世如来常能供养诸波罗蜜微妙法宝，<a id="a-Al"></a>何况三界一切众生未得解脱，<a id="a-Am"></a>而不能敬微妙法宝？<a id="a-An"></a>善男子，<a id="a-Ao"></a>我昔曾为求法人王，<a id="a-Ap"></a>入大火坑而求正法，<a id="a-Aq"></a>永断生死得大菩提，<a id="a-Ar"></a>是故法宝能破一切生死牢狱，<a id="a-As"></a>犹如金刚能坏万物。<a id="a-At"></a>法宝能照痴闇众生，<a id="a-Au"></a>如日天子能照世界。<a id="a-Av"></a>法宝能救贫乏众生，<a id="a-Aw"></a>如摩尼珠雨众宝故。<a id="a-Ax"></a>法宝能与众生喜乐，<a id="a-Ay"></a>犹如天鼓乐诸天故。<a id="a-Az"></a>法宝能为诸天宝阶，<a id="a-B0"></a>听闻正法得生天故。<a id="a-B1"></a>法宝能为坚牢大船，<a id="a-B2"></a>渡生死海到彼岸故。<a id="a-B3"></a>法宝犹如转轮圣王，<a id="a-B4"></a>能除三毒烦恼贼故。<a id="a-B5"></a>法宝能为珍妙衣服，<a id="a-B6"></a>覆盖无惭诸众生故。<a id="a-B7"></a>法宝犹如金刚甲胃，<a id="a-B8"></a>能破四魔证菩提故。<a id="a-B9"></a>法宝犹如智慧利剑，<a id="a-BA"></a>割断生死离系缚故。<a id="a-BB"></a>法宝正是三乘宝车，<a id="a-BC"></a>运载众生出火宅故。<a id="a-BD"></a>法宝犹如一切明灯，<a id="a-BE"></a>能照三塗黑闇处故。<a id="a-BF"></a>法宝犹如弓箭矛槊，<a id="a-BG"></a>能镇国界摧怨敌故。<a id="a-BH"></a>法宝犹如险路导师，<a id="a-BI"></a>善诱众生达宝所故。<a id="a-BJ"></a>善男子，<a id="a-BK"></a>三世如来所说妙法，<a id="a-BL"></a>有如是等难思议事。<a id="a-BM"></a>是名法宝不思议恩。</p>
  <p id="aBN">“善男子，<a id="a-BO"></a>世出世间有三种僧：<a id="a-BP"></a>一、<a id="a-BQ"></a>菩萨僧，<a id="a-BR"></a>二、<a id="a-BS"></a>声闻僧，<a id="a-BT"></a>三、<a id="a-BU"></a>凡夫僧。<a id="a-BV"></a>文殊师利及弥勒等，<a id="a-BW"></a>是菩萨僧。<a id="a-BX"></a>如舍利弗、<a id="a-BY"></a>目揵连等，<a id="a-BZ"></a>是声闻僧。<a id="a-Ba"></a>若有成就别解脱戒真善凡夫，<a id="a-Bb"></a>乃至具足一切正见，<a id="a-Bc"></a>能广为他演说开示众圣道法利乐众生，<a id="a-Bd"></a>名凡夫僧；<a id="a-Be"></a>虽未能得无漏戒定及慧解脱，<a id="a-Bf"></a>而供养者获无量福。<a id="a-Bg"></a>如是三种名真福田僧。<a id="a-Bh"></a>复有一类名福田僧：<a id="a-Bi"></a>于佛舍利及佛形像，<a id="a-Bj"></a>并诸法僧圣所制戒深生敬信，<a id="a-Bk"></a>自无邪见令他亦然，<a id="a-Bl"></a>能宣正法赞叹一乘，<a id="a-Bm"></a>深信因果常发善愿，<a id="a-Bn"></a>随其过犯悔除业障。<a id="a-Bo"></a>当知是人信三宝力，<a id="a-Bp"></a>胜诸外道百千万倍，<a id="a-Bq"></a>亦胜四种转轮圣王，<a id="a-Br"></a>何况余类一切众生！<a id="a-Bs"></a>如郁金华虽然萎悴，<a id="a-Bt"></a>犹胜一切诸杂类华；<a id="a-Bu"></a>正见比丘亦复如是，<a id="a-Bv"></a>胜余众生百千万倍！<a id="a-Bw"></a>虽毁禁戒不坏正见，<a id="a-Bx"></a>以是因缘名福田僧。<a id="a-By"></a>若善男子、<a id="a-Bz"></a>善女人等，<a id="a-C0"></a>供养如是福田僧者，<a id="a-C1"></a>所得福德无有穷尽。<a id="a-C2"></a>供养前三真实僧宝，<a id="a-C3"></a>所获功德正等无异！<a id="a-C4"></a>如是四类圣凡僧宝，<a id="a-C5"></a>利乐有情恒无暂舍，<a id="a-C6"></a>是名僧宝不思议恩。<a id="a-C7"></a>”</p>
  <p id="aC8">尔时，<a id="a-C9"></a>五百长者白佛言：<a id="a-CA"></a>“世尊，<a id="a-CB"></a>我等今日闻佛法音，<a id="a-CC"></a>得悟三宝利益世间。<a id="a-CD"></a>然今不知以何义故，<a id="a-CE"></a>说佛法僧得名为宝？<a id="a-CF"></a>愿佛解说，<a id="a-CG"></a>显示众会及未来世敬信三宝一切有情，<a id="a-CH"></a>永断疑网得不坏信，<a id="a-CI"></a>令入三宝不思议海。<a id="a-CJ"></a>”</p>
  <p id="aCK">尔时，<a id="a-CL"></a>佛告诸长者言：<a id="a-CM"></a>“善哉！<a id="a-CN"></a>善哉！<a id="a-CO"></a>汝善男子，<a id="a-CP"></a>能问如来甚深妙法，<a id="a-CQ"></a>于未来世利益安乐一切众生。<a id="a-CR"></a>譬如世间第一珍宝具足十义，<a id="a-CS"></a>庄严国界饶益有情；<a id="a-CT"></a>佛法僧宝亦复如是：<a id="a-CU"></a>一者、<a id="a-CV"></a>坚牢，<a id="a-CW"></a>如摩尼宝无人能破；<a id="a-CX"></a>佛法僧宝亦复如是，<a id="a-CY"></a>外道天魔不能破故。<a id="a-CZ"></a>二者、<a id="a-Ca"></a>无垢，<a id="a-Cb"></a>世间胜宝清净光洁，<a id="a-Cc"></a>不杂尘秽；<a id="a-Cd"></a>佛法僧宝亦复如是，<a id="a-Ce"></a>悉能远离烦恼尘垢。<a id="a-Cf"></a>三者、<a id="a-Cg"></a>与乐，<a id="a-Ch"></a>如天德瓶能与安乐；<a id="a-Ci"></a>佛法僧宝亦复如是，<a id="a-Cj"></a>能与众生世出世乐。<a id="a-Ck"></a>四者、<a id="a-Cl"></a>难遇，<a id="a-Cm"></a>如吉祥宝希有难得；<a id="a-Cn"></a>佛法僧宝亦复如是，<a id="a-Co"></a>业障有情亿劫难遇。<a id="a-Cp"></a>五者、<a id="a-Cq"></a>能破，<a id="a-Cr"></a>如如意宝能破贫穷；<a id="a-Cs"></a>佛法僧宝亦复如是，<a id="a-Ct"></a>能破世间诸贫苦故。<a id="a-Cu"></a>六者、<a id="a-Cv"></a>威德，<a id="a-Cw"></a>如转轮王所有轮宝能伏诸怨；<a id="a-Cx"></a>佛法僧宝亦复如是，<a id="a-Cy"></a>具六神通降伏四魔。<a id="a-Cz"></a>七者、<a id="a-D0"></a>满愿，<a id="a-D1"></a>如摩尼珠随心所求能雨众宝；<a id="a-D2"></a>佛法僧宝亦复如是，<a id="a-D3"></a>能满众生所修善愿。<a id="a-D4"></a>八者、<a id="a-D5"></a>庄严，<a id="a-D6"></a>如世珍宝庄严王宫；<a id="a-D7"></a>佛法僧宝亦复如是，<a id="a-D8"></a>庄严法王菩提宝宫。<a id="a-D9"></a>九者、<a id="a-DA"></a>最妙，<a id="a-DB"></a>如天妙宝最为微妙；<a id="a-DC"></a>佛法僧宝亦复如是，<a id="a-DD"></a>超诸世间最胜妙宝。<a id="a-DE"></a>十者、<a id="a-DF"></a>不变，<a id="a-DG"></a>譬如真金入火不变；<a id="a-DH"></a>佛法僧宝亦复如是，<a id="a-DI"></a>世间八风不能倾动。<a id="a-DJ"></a>佛法僧宝具足无量神通变化，<a id="a-DK"></a>利乐有情暂无休息。<a id="a-DL"></a>以是义故，<a id="a-DM"></a>诸佛法僧说名为宝。<a id="a-DN"></a>善男子，<a id="a-DO"></a>我为汝等略说四种世出世间有恩之处。<a id="a-DP"></a>汝等当知，<a id="a-DQ"></a>修菩萨行，<a id="a-DR"></a>应报如是四种之恩。<a id="a-DS"></a>”</p>
  <p id="aDT">尔时，<a id="a-DU"></a>五百长者白佛言：<a id="a-DV"></a>“世尊，<a id="a-DW"></a>如是四恩甚为难报！<a id="a-DX"></a>当修何行而报是恩？<a id="a-DY"></a>”</p>
  <p id="aDZ">佛告诸长者言：<a id="a-Da"></a>“善男子，<a id="a-Db"></a>为求菩提，<a id="a-Dc"></a>有其三种十波罗蜜：<a id="a-Dd"></a>一者、<a id="a-De"></a>十种布施波罗蜜多，<a id="a-Df"></a>二者、<a id="a-Dg"></a>十种亲近波罗蜜多，<a id="a-Dh"></a>三者、<a id="a-Di"></a>十种真实波罗蜜多。<a id="a-Dj"></a>若有善男子、<a id="a-Dk"></a>善女人，<a id="a-Dl"></a>发阿耨多罗三藐三菩提心，<a id="a-Dm"></a>能以七宝满于三千大千世界，<a id="a-Dn"></a>布施无量贫穷众生，<a id="a-Do"></a>如是布施但名布施波罗蜜多，<a id="a-Dp"></a>不名真实波罗蜜多。<a id="a-Dq"></a>若有善男子、<a id="a-Dr"></a>善女人，<a id="a-Ds"></a>发大悲心为求无上正等菩提，<a id="a-Dt"></a>以自妻子施与他人心无吝惜，<a id="a-Du"></a>身肉手足、<a id="a-Dv"></a>头目髓脑乃至身命施来求者，<a id="a-Dw"></a>如是布施但名亲近波罗蜜多，<a id="a-Dx"></a>未名真实波罗蜜多。<a id="a-Dy"></a>若善男子、<a id="a-Dz"></a>善女人，<a id="a-E0"></a>发起无上大菩提心，<a id="a-E1"></a>住无所得，<a id="a-E2"></a>劝诸众生同发此心，<a id="a-E3"></a>以真实法一四句偈施一众生，<a id="a-E4"></a>使向无上正等菩提，<a id="a-E5"></a>是名真实波罗蜜多。<a id="a-E6"></a>前二布施，<a id="a-E7"></a>未名报恩。<a id="a-E8"></a>若善男子、<a id="a-E9"></a>善女人，<a id="a-EA"></a>能修如是第三真实波罗蜜多，<a id="a-EB"></a>乃名真实能报四恩。<a id="a-EC"></a>所以者何？<a id="a-ED"></a>前二布施有所得心，<a id="a-EE"></a>第三施者无所得心。<a id="a-EF"></a>以真实法施一有情，<a id="a-EG"></a>令发无上大菩提心，<a id="a-EH"></a>是人当得证菩提时，<a id="a-EI"></a>广度众生无有穷尽，<a id="a-EJ"></a>绍三宝种使不断绝，<a id="a-EK"></a>以是因缘名为报恩。<a id="a-EL"></a>”</p>
  <p id="aEM">尔时，<a id="a-EN"></a>五百长者从佛闻是昔所未闻报恩之法，<a id="a-EO"></a>心怀踊跃得未曾有，<a id="a-EP"></a>发心求趣无上菩提，<a id="a-EQ"></a>得忍辱三昧，<a id="a-ER"></a>入不思议智，<a id="a-ES"></a>永不退转。</p>
  <p id="aET">尔时，<a id="a-EU"></a>会中八万四千众生发菩提心，<a id="a-EV"></a>得坚固信。<a id="a-EW"></a>及此三昧海会大众，<a id="a-EX"></a>悉得金刚忍辱三昧，<a id="a-EY"></a>悟无生忍及柔顺忍，<a id="a-EZ"></a>或证初地得不起忍。<a id="a-Ea"></a>无量众生发菩提心，<a id="a-Eb"></a>住不退位。</p>
  <p id="aEc">尔时，<a id="a-Ed"></a>佛告五百长者：<a id="a-Ee"></a>“未来世中一切众生，<a id="a-Ef"></a>若有得闻此心地观报四恩品，<a id="a-Eg"></a>受持读习，<a id="a-Eh"></a>解说书写，<a id="a-Ei"></a>广令流布；<a id="a-Ej"></a>如是人等福智增长，<a id="a-Ek"></a>诸天卫护，<a id="a-El"></a>现身无疾，<a id="a-Em"></a>寿命延长。<a id="a-En"></a>若命终时，<a id="a-Eo"></a>即得往生弥勒内宫，<a id="a-Ep"></a>睹白毫相超越生死，<a id="a-Eq"></a>龙华三会当得解脱，<a id="a-Er"></a>十方净土随意往生，<a id="a-Es"></a>见佛闻法入正定聚，<a id="a-Et"></a>速成阿耨多罗三藐三菩提如来智慧。<a id="a-Eu"></a>”</p>
 </body>
</html>