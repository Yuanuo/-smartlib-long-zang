<!doctype html>
<html id="z3IBUc1fX" data-ver="845">
 <head>
  <meta charset="utf-8">
  <meta author="般若">
  <meta library="龙藏">
  <meta catalog="宋元入藏诸大小乘经">
  <meta period="唐">
 </head>
 <body>
  <h1 id="a1">大乘本生心地观经卷第六</h1>
  <h2 id="a2">离世间品第六</h2>
  <p id="a3">尔时会中。<a id="a-4"></a>有一菩萨摩诃萨名乐远离行。<a id="a-5"></a>承佛威力从坐而起。<a id="a-6"></a>于大众中为诸菩萨说阿兰若行。<a id="a-7"></a>普告一切诸菩萨言。<a id="a-8"></a>出家菩萨住阿兰若。<a id="a-9"></a>应作是念。<a id="a-A"></a>以何因缘远离世间。<a id="a-B"></a>修阿兰若清净妙行。<a id="a-C"></a>诸佛子等。<a id="a-D"></a>一心谛听。<a id="a-E"></a>我承佛力。<a id="a-F"></a>今为汝等分别演说阿兰若行。<a id="a-G"></a>诸菩萨言。<a id="a-H"></a>善哉大士。<a id="a-I"></a>为我等辈及未来世求菩提者。<a id="a-J"></a>唯愿说之。<a id="a-K"></a>我等乐闻。<a id="a-L"></a>是时乐远离行菩萨告诸大众。<a id="a-M"></a>一切世间多诸恐怖。<a id="a-N"></a>出家菩萨为厌世间种种恐怖。<a id="a-O"></a>舍离父母及诸眷属。<a id="a-P"></a>住阿兰若修远离行。<a id="a-Q"></a>云何名为种种恐怖。<a id="a-R"></a>或有菩萨而作是念。<a id="a-S"></a>我为恐怖。<a id="a-T"></a>一切烦恼从我生故。<a id="a-U"></a>或有菩萨。<a id="a-V"></a>而说我所是为恐怖。<a id="a-W"></a>一切烦恼我所生故。<a id="a-X"></a>或有菩萨。<a id="a-Y"></a>而说七慢是为恐怖。<a id="a-Z"></a>起种种慢不敬善人故。<a id="a-a"></a>或有菩萨。<a id="a-b"></a>以彼三毒而为恐怖。<a id="a-c"></a>造无量罪堕恶道故。<a id="a-d"></a>或有菩萨。<a id="a-e"></a>以彼五欲而为恐怖。<a id="a-f"></a>耽著世乐堕八难故。<a id="a-g"></a>譬如世间有七步蛇。<a id="a-h"></a>若害人时毒力炽盛。<a id="a-i"></a>出过七步即便命终。<a id="a-j"></a>一蛇毒力尚能损人。<a id="a-k"></a>何况五蛇共为伤杀。<a id="a-l"></a>毒力转盛命难得全。<a id="a-m"></a>世间五欲亦复如是。<a id="a-n"></a>一一欲乐各能引起八万四千微细尘劳。<a id="a-o"></a>迷惑愚夫令堕地狱饿鬼畜生及余难处受大苦恼。<a id="a-p"></a>何况具足贪著诸尘。<a id="a-q"></a>如恒河沙无数诸佛。<a id="a-r"></a>出兴于世说法教化。<a id="a-s"></a>隙光迅疾终不得见。<a id="a-t"></a>常在恶道犹于自家。<a id="a-u"></a>处无睱中如戏园观。<a id="a-v"></a>过去有佛。<a id="a-w"></a>欲令众生厌舍五欲。<a id="a-x"></a>而说偈言。</p>
  <p id="ay">譬如飞蛾见火光，<a id="a-z"></a>　以爱火故而竞入，</p>
  <p id="a10">不知焰炷烧然力，<a id="a-11"></a>　委命火中甘自焚，</p>
  <p id="a12">世间凡夫亦如是，<a id="a-13"></a>　贪爱好色而追求，</p>
  <p id="a14">不知色欲染著人，<a id="a-15"></a>　还被火烧来众苦，</p>
  <p id="a16">譬如群鹿居林薮，<a id="a-17"></a>　食于丰草而自养，</p>
  <p id="a18">猎师假作母鹿声，<a id="a-19"></a>　寻声中箭皆致死，</p>
  <p id="a1A">世间凡夫亦如是，<a id="a-1B"></a>　贪著种种可意声，</p>
  <p id="a1C">不知声能染著人，<a id="a-1D"></a>　还受三塗诸苦报，</p>
  <p id="a1E">譬如蜜蜂能飞远，<a id="a-1F"></a>　游于春林采众花，</p>
  <p id="a1G">为爱醉象颊上香，<a id="a-1H"></a>　象耳因之而掩死，</p>
  <p id="a1I">世间凡夫亦如是，<a id="a-1J"></a>　爱著一切受用香，</p>
  <p id="a1K">不知香能染著心，<a id="a-1L"></a>　生死轮回长夜苦，</p>
  <p id="a1M">譬如龙鱼处于水，<a id="a-1N"></a>　游泳沉浮而自乐，</p>
  <p id="a1O">为贪芳饵遂吞钩，<a id="a-1P"></a>　爱味忘生皆致死，</p>
  <p id="a1Q">世间凡夫亦如是，<a id="a-1R"></a>　舌根耽味以资身，</p>
  <p id="a1S">杀他自活心不平，<a id="a-1T"></a>　感得三塗极重苦，</p>
  <p id="a1U">譬如白象居山泽，<a id="a-1V"></a>　自在犹如师子王，</p>
  <p id="a1W">欲心醉乱处昏迷，<a id="a-1X"></a>　追寻母象生贪染，</p>
  <p id="a1Y">一切凡夫亦如是，<a id="a-1Z"></a>　趣彼妙触同狂象，</p>
  <p id="a1a">思爱缠绵不休息，<a id="a-1b"></a>　死入地狱苦难量，</p>
  <p id="a1c">世间男女互贪求，<a id="a-1d"></a>　皆由乐著诸色欲，</p>
  <p id="a1e">人天由此被缠缚，<a id="a-1f"></a>　堕坠三塗黑闇中，</p>
  <p id="a1g">若能舍离贪欲心，<a id="a-1h"></a>　住阿兰若修梵行，</p>
  <p id="a1i">必得超于生死苦，<a id="a-1j"></a>　速入无为常乐宫</p>
  <p id="a1k">或有菩萨。<a id="a-1l"></a>以贪多财而为恐怖。<a id="a-1m"></a>自己财宝恒求积聚而不受用。<a id="a-1n"></a>何况能施贫乏众生。<a id="a-1o"></a>于己财宝深生贪著。<a id="a-1p"></a>于他财宝欲令损减。<a id="a-1q"></a>以是因缘。<a id="a-1r"></a>命终之后堕大地狱受无量苦。<a id="a-1s"></a>如是苦报。<a id="a-1t"></a>名为第一正感之果。<a id="a-1u"></a>从地狱出受畜生身。<a id="a-1v"></a>身常劳苦。<a id="a-1w"></a>水草不足。<a id="a-1x"></a>经多时中酬损他财。<a id="a-1y"></a>如是众苦。<a id="a-1z"></a>名为第二正感之果。<a id="a-20"></a>受是罪已生饿鬼中困饥渴苦。<a id="a-21"></a>无量千劫不闻浆水饮食之名。<a id="a-22"></a>其咽如针其腹如山。<a id="a-23"></a>纵得饮食随变为火。<a id="a-24"></a>如是苦身。<a id="a-25"></a>名为第三正感之果。<a id="a-26"></a>毕是罪已来生人间。<a id="a-27"></a>贫穷下贱为他所使。<a id="a-28"></a>于诸财宝所求难得。<a id="a-29"></a>于一切时而不自在。<a id="a-2A"></a>如是余报名相似果。<a id="a-2B"></a>一切菩萨分明知见如是因果。<a id="a-2C"></a>常生恐怖欲求解脱。<a id="a-2D"></a>由是恐怖远离眷属住阿兰若。<a id="a-2E"></a>或有菩萨。<a id="a-2F"></a>以渴爱心而为恐怖。<a id="a-2G"></a>于诸未得一切财宝。<a id="a-2H"></a>日夜追求生渴爱故。<a id="a-2I"></a>或有菩萨。<a id="a-2J"></a>我我所见而为恐怖。<a id="a-2K"></a>为诸烦恼作依止故。<a id="a-2L"></a>或有菩萨。<a id="a-2M"></a>以诸法见而为恐怖。<a id="a-2N"></a>与所知障作依止故。<a id="a-2O"></a>或有菩萨。<a id="a-2P"></a>六十二见而为恐怖。<a id="a-2Q"></a>入邪见林难出离故。<a id="a-2R"></a>或有菩萨疑为恐怖。<a id="a-2S"></a>于真正法生疑惑故。<a id="a-2T"></a>或有菩萨。<a id="a-2U"></a>以彼断见而为恐怖。<a id="a-2V"></a>执无后世拨无因果。<a id="a-2W"></a>生大邪见入地狱故。<a id="a-2X"></a>或有菩萨。<a id="a-2Y"></a>以彼常见而为恐怖。<a id="a-2Z"></a>执五趣身恒常决定。<a id="a-2a"></a>随善恶业无变易故。<a id="a-2b"></a>或有菩萨。<a id="a-2c"></a>以彼嫉妒而为恐怖。<a id="a-2d"></a>不耐他荣怀恶心故。<a id="a-2e"></a>或有菩萨。<a id="a-2f"></a>常以掉举而为恐怖。<a id="a-2g"></a>心不寂静生散乱故。<a id="a-2h"></a>或有菩萨。<a id="a-2i"></a>以不信心而为恐怖。<a id="a-2j"></a>如人无手虽至宝山终无所得。<a id="a-2k"></a>无信手者虽遇三宝无所得故。<a id="a-2l"></a>或有菩萨。<a id="a-2m"></a>以彼无惭而为恐怖。<a id="a-2n"></a>内无羞耻常造诸恶。<a id="a-2o"></a>业障无明难见佛故。<a id="a-2p"></a>或有菩萨。<a id="a-2q"></a>以无愧心而为恐怖。<a id="a-2r"></a>外无羞耻弃恩背德。<a id="a-2s"></a>生死轮回堕三塗故。<a id="a-2t"></a>或有菩萨。<a id="a-2u"></a>以忿恨等而为恐怖。<a id="a-2v"></a>能损自他互为怨结。<a id="a-2w"></a>于多劫中障佛道故。<a id="a-2x"></a>或有菩萨。<a id="a-2y"></a>以彼忘失而为恐怖。<a id="a-2z"></a>于所闻法不能忆持。<a id="a-30"></a>忘失文义增愚痴故。<a id="a-31"></a>或有菩萨。<a id="a-32"></a>乃至一切不善黑业而为恐怖。<a id="a-33"></a>何以故。<a id="a-34"></a>一切不善是生死因。<a id="a-35"></a>轮转三界不得出离。<a id="a-36"></a>于是无量无边恐怖。<a id="a-37"></a>皆能障碍出世胜法。<a id="a-38"></a>或有菩萨。<a id="a-39"></a>以五种盖而为恐怖。<a id="a-3A"></a>五种烦恼覆盖菩萨菩提心故。<a id="a-3B"></a>或有菩萨。<a id="a-3C"></a>以憎恶心而为恐怖。<a id="a-3D"></a>于诸众生无怜愍心。<a id="a-3E"></a>修菩提行多退转故。<a id="a-3F"></a>或有菩萨。<a id="a-3G"></a>以破戒垢而为恐怖。<a id="a-3H"></a>污秽圣法难得果故。<a id="a-3I"></a>或有菩萨。<a id="a-3J"></a>以彼忧恼而为恐怖。<a id="a-3K"></a>妄想炽然失善业故。<a id="a-3L"></a>或有菩萨。<a id="a-3M"></a>以恶作心而为恐怖。<a id="a-3N"></a>于所修善生追悔故。<a id="a-3O"></a>或有菩萨。<a id="a-3P"></a>而说狂醉是为恐怖。<a id="a-3Q"></a>不识善恶无尊卑故。<a id="a-3R"></a>或有菩萨。<a id="a-3S"></a>以非时死而为恐怖。<a id="a-3T"></a>不住正念归无常故。<a id="a-3U"></a>或有菩萨。<a id="a-3V"></a>以妄语业而为恐怖。<a id="a-3W"></a>生生世世所有言说。<a id="a-3X"></a>一切众生不信受故。<a id="a-3Y"></a>或有菩萨。<a id="a-3Z"></a>以四颠倒而为恐怖。<a id="a-3a"></a>由四颠倒轮回生死。<a id="a-3b"></a>起烦恼业不求佛故。<a id="a-3c"></a>或有菩萨。<a id="a-3d"></a>而说恶友是为恐怖。<a id="a-3e"></a>随不善友造恶业故。<a id="a-3f"></a>或有菩萨。<a id="a-3g"></a>以五蕴魔而为恐怖。<a id="a-3h"></a>是五蕴身从烦恼生。<a id="a-3i"></a>生已即起无量烦恼。<a id="a-3j"></a>因诸烦恼造不善业。<a id="a-3k"></a>由诸惑业堕大深坑。<a id="a-3l"></a>以是因缘而生恐怖。<a id="a-3m"></a>或有菩萨。<a id="a-3n"></a>以烦恼魔而为恐怖。<a id="a-3o"></a>大小烦恼能续生死。<a id="a-3p"></a>退菩提心堕恶道故。<a id="a-3q"></a>或有菩萨。<a id="a-3r"></a>厌患死魔而为恐怖。<a id="a-3s"></a>发菩提心未得不退。<a id="a-3t"></a>身坏命终生退转故。<a id="a-3u"></a>或有菩萨。<a id="a-3v"></a>以诸天魔而为恐怖。<a id="a-3w"></a>天魔眷属充满欲界。<a id="a-3x"></a>障修道人退菩提故。<a id="a-3y"></a>或有菩萨。<a id="a-3z"></a>以无记心而为恐怖。<a id="a-40"></a>于诸善法不能进修。<a id="a-41"></a>空过长时退善业故。<a id="a-42"></a>或有菩萨。<a id="a-43"></a>以彼八难而为恐怖。<a id="a-44"></a>堕八难者从冥入冥。<a id="a-45"></a>生死长夜难遇明故。<a id="a-46"></a>或有菩萨。<a id="a-47"></a>观彼地狱而为恐怖。<a id="a-48"></a>一堕地狱经无量劫。<a id="a-49"></a>受大苦恼。<a id="a-4A"></a>难解脱故。<a id="a-4B"></a>或有菩萨。<a id="a-4C"></a>观畜生道而为恐怖。<a id="a-4D"></a>傍生界中受愚痴报。<a id="a-4E"></a>经无量劫难出离故。<a id="a-4F"></a>或有菩萨观饿鬼道而为恐怖。<a id="a-4G"></a>于恒沙劫受饥渴苦。<a id="a-4H"></a>难可值遇佛法僧故。<a id="a-4I"></a>或有菩萨。<a id="a-4J"></a>想欲界生而为恐怖。<a id="a-4K"></a>烦恼杂起造诸恶业堕三塗故。<a id="a-4L"></a>或有菩萨。<a id="a-4M"></a>以彼色界而为恐怖。<a id="a-4N"></a>有覆烦恼能障定故。<a id="a-4O"></a>或有菩萨。<a id="a-4P"></a>以无色界而为恐怖。<a id="a-4Q"></a>三界之中最为寂静犹如涅槃。<a id="a-4R"></a>有情妄执而为究竟。<a id="a-4S"></a>劫尽命终堕地狱故。<a id="a-4T"></a>或有菩萨。<a id="a-4U"></a>数数生死而为恐怖。<a id="a-4V"></a>生邪见家难出离故。<a id="a-4W"></a>或有菩萨。<a id="a-4X"></a>厌离生死而为恐怖。<a id="a-4Y"></a>死此生彼常受苦恼。<a id="a-4Z"></a>障菩萨行求涅槃故。<a id="a-4a"></a>或有菩萨。<a id="a-4b"></a>以世间语是为恐怖。<a id="a-4c"></a>心常散乱妨善业故。<a id="a-4d"></a>或有菩萨。<a id="a-4e"></a>以心意识而为恐怖。<a id="a-4f"></a>所缘行相不可知故。<a id="a-4g"></a>若在俗家由斯恐怖。<a id="a-4h"></a>昼夜相续扰乱善心不能证得无恐怖法。<a id="a-4i"></a>过去菩萨住阿兰若。<a id="a-4j"></a>皆能证得无恐怖法。<a id="a-4k"></a>即是阿耨多罗三藐三菩提。<a id="a-4l"></a>未来菩萨住阿兰若。<a id="a-4m"></a>悉皆当得无恐怖法阿耨多罗三藐三菩提。<a id="a-4n"></a>现在十方诸大菩萨住阿兰若断一切障。<a id="a-4o"></a>得无恐怖阿耨多罗三藐三菩提。<a id="a-4p"></a>汝等当知。<a id="a-4q"></a>随应修学三世菩萨。<a id="a-4r"></a>摄念身心住阿兰若。<a id="a-4s"></a>调伏妄想永无恐怖。<a id="a-4t"></a>究竟阿耨多罗三藐三菩提。<a id="a-4u"></a>复次出家菩萨住阿兰若。<a id="a-4v"></a>当作何业作何等念。<a id="a-4w"></a>日夜常作如是思惟。<a id="a-4x"></a>世间所有一切恐怖皆从我生。<a id="a-4y"></a>一切恐怖著我生故。<a id="a-4z"></a>一切恐怖我为根本故。<a id="a-50"></a>一切恐怖我爱生故。<a id="a-51"></a>一切恐怖我想生故。<a id="a-52"></a>一切恐怖我见生故。<a id="a-53"></a>一切恐怖我为住处。<a id="a-54"></a>一切恐怖因我生故。<a id="a-55"></a>一切恐怖分别生故。<a id="a-56"></a>一切恐怖烦恼生故。<a id="a-57"></a>一切烦恼我爱生故。<a id="a-58"></a>若我住在阿兰若处。<a id="a-59"></a>不能舍离我我所执。<a id="a-5A"></a>不应住是阿兰若中。<a id="a-5B"></a>不如还住白衣屋舍。<a id="a-5C"></a>何以故。<a id="a-5D"></a>若有我想不应住止阿兰若处。<a id="a-5E"></a>若有补特伽罗相者。<a id="a-5F"></a>不应住止阿兰若处。<a id="a-5G"></a>若人具有我我所执。<a id="a-5H"></a>不应住止阿兰若处。<a id="a-5I"></a>若有法见不应住止阿兰若处。<a id="a-5J"></a>若有具此四颠倒执。<a id="a-5K"></a>不应住止阿兰若处。<a id="a-5L"></a>汝等谛听。<a id="a-5M"></a>若有修行作涅槃相。<a id="a-5N"></a>不应住止阿兰若处。<a id="a-5O"></a>何况更起诸烦恼相。<a id="a-5P"></a>汝等谛听。<a id="a-5Q"></a>若有不著一切法相。<a id="a-5R"></a>应当安住阿兰若处。<a id="a-5S"></a>是名当坐无著道场。<a id="a-5T"></a>一切诸法皆不可得。<a id="a-5U"></a>若心调柔无有诤论。<a id="a-5V"></a>应当安住阿兰若处。<a id="a-5W"></a>于世因缘都无所著。<a id="a-5X"></a>应当安住阿兰若处。<a id="a-5Y"></a>于色声香味触等法无依止者。<a id="a-5Z"></a>应当安住阿兰若处。<a id="a-5a"></a>于一切法有平等见。<a id="a-5b"></a>应当安住阿兰若处。<a id="a-5c"></a>于四威仪能调自心。<a id="a-5d"></a>应当安住阿兰若处。<a id="a-5e"></a>能舍一切诸恐怖者。<a id="a-5f"></a>应当安住阿兰若处。<a id="a-5g"></a>诸佛子等。<a id="a-5h"></a>以要言之。<a id="a-5i"></a>于诸烦恼得解脱者。<a id="a-5j"></a>应当安住阿兰若处。<a id="a-5k"></a>若得成就涅槃因者。<a id="a-5l"></a>应当安住阿兰若处。<a id="a-5m"></a>能善修行四无垢性。<a id="a-5n"></a>应当安住阿兰若处。<a id="a-5o"></a>若有少欲能知足者。<a id="a-5p"></a>应当安住阿兰若处。<a id="a-5q"></a>具足多闻有智慧者。<a id="a-5r"></a>应当安住阿兰若处。<a id="a-5s"></a>若能修行三解脱者。<a id="a-5t"></a>应当安住阿兰若处。<a id="a-5u"></a>永断能缚烦恼结者。<a id="a-5v"></a>应当安住阿兰若处。<a id="a-5w"></a>能审观察十二因缘。<a id="a-5x"></a>应当安住阿兰若处。<a id="a-5y"></a>所作已办者。<a id="a-5z"></a>应当安住阿兰若处。<a id="a-60"></a>舍诸重担者。<a id="a-61"></a>应当安住阿兰若处。<a id="a-62"></a>证悟真如深妙理者。<a id="a-63"></a>应当安住阿兰若处。<a id="a-64"></a>汝等当知。<a id="a-65"></a>阿兰若处种种药草。<a id="a-66"></a>大小树木生阿兰若。<a id="a-67"></a>曾无恐怖亦无分别。<a id="a-68"></a>菩萨摩诃萨住阿兰若亦复如是。<a id="a-69"></a>观自身心犹如枯树。<a id="a-6A"></a>墙壁瓦砾等无有异。<a id="a-6B"></a>于一切法无有分别。<a id="a-6C"></a>我观身心犹如幻梦。<a id="a-6D"></a>中无有实。<a id="a-6E"></a>念念衰老。<a id="a-6F"></a>其息出已更不复入。<a id="a-6G"></a>由善恶因随业受报。<a id="a-6H"></a>是身无常速起速灭。<a id="a-6I"></a>是身虚假终不久停。<a id="a-6J"></a>如是身中无我我所。<a id="a-6K"></a>无有情。<a id="a-6L"></a>无命者。<a id="a-6M"></a>无养育者。<a id="a-6N"></a>无士夫者。<a id="a-6O"></a>无补特伽罗者。<a id="a-6P"></a>无作业者。<a id="a-6Q"></a>无童儿者。<a id="a-6R"></a>如是等相本来空寂。<a id="a-6S"></a>犹如虚空。<a id="a-6T"></a>亦如泡沫。<a id="a-6U"></a>常应念念作如是观。<a id="a-6V"></a>一切恐怖皆得解脱。<a id="a-6W"></a>如彼树木无有恐怖。<a id="a-6X"></a>时诸菩萨得大安乐无畏坐处。<a id="a-6Y"></a>是名菩萨住阿兰若求阿耨多罗三藐三菩提。<a id="a-6Z"></a>复次出家菩萨住阿兰若。<a id="a-6a"></a>昼夜相续应如是观。<a id="a-6b"></a>是阿兰若。<a id="a-6c"></a>善能修习四无垢性安乐之处。<a id="a-6d"></a>是阿兰若。<a id="a-6e"></a>善能修习知足之处。<a id="a-6f"></a>是阿兰若。<a id="a-6g"></a>于诸烦恼得解脱处。<a id="a-6h"></a>是阿兰若。<a id="a-6i"></a>具足多闻智慧之处。<a id="a-6j"></a>是阿兰若。<a id="a-6k"></a>伏断烦恼所知障处。<a id="a-6l"></a>是阿兰若。<a id="a-6m"></a>能入三种解脱门处。<a id="a-6n"></a>是阿兰若。<a id="a-6o"></a>善能证得八解脱处。<a id="a-6p"></a>是阿兰若。<a id="a-6q"></a>善能观察十二缘处。<a id="a-6r"></a>是阿兰若。<a id="a-6s"></a>善能断除业障之处。<a id="a-6t"></a>是阿兰若。<a id="a-6u"></a>能得初果预流之处。<a id="a-6v"></a>是阿兰若。<a id="a-6w"></a>能得第二一来果处。<a id="a-6x"></a>是阿兰若。<a id="a-6y"></a>能得第三不还果处。<a id="a-6z"></a>是阿兰若。<a id="a-70"></a>得第四果阿罗汉处。<a id="a-71"></a>是阿兰若。<a id="a-72"></a>证得辟支佛果之处。<a id="a-73"></a>是阿兰若。<a id="a-74"></a>已办所作得自在处。<a id="a-75"></a>是阿兰若。<a id="a-76"></a>舍诸重担得轻安处。<a id="a-77"></a>是阿兰若。<a id="a-78"></a>证得二空真如之处。<a id="a-79"></a>是阿兰若。<a id="a-7A"></a>能修证无量大慈心处。<a id="a-7B"></a>是阿兰若。<a id="a-7C"></a>修证无量大悲心处。<a id="a-7D"></a>是阿兰若。<a id="a-7E"></a>能善修习喜无量处。<a id="a-7F"></a>是阿兰若。<a id="a-7G"></a>善能修习舍无量处。<a id="a-7H"></a>是阿兰若。<a id="a-7I"></a>能发菩提心处。<a id="a-7J"></a>是阿兰若。<a id="a-7K"></a>菩萨修持到十信处。<a id="a-7L"></a>是阿兰若。<a id="a-7M"></a>复次进修到十住处。<a id="a-7N"></a>是阿兰若。<a id="a-7O"></a>展转增修到十行处。<a id="a-7P"></a>是阿兰若。<a id="a-7Q"></a>展转修行十回向处。<a id="a-7R"></a>是阿兰若。<a id="a-7S"></a>善能修习四善根处。<a id="a-7T"></a>是阿兰若。<a id="a-7U"></a>修行六度波罗蜜处。<a id="a-7V"></a>是阿兰若。<a id="a-7W"></a>修行初地至十地处。<a id="a-7X"></a>是阿兰若。<a id="a-7Y"></a>证得六根清净之处。<a id="a-7Z"></a>是阿兰若。<a id="a-7a"></a>善能证得天眼通处。<a id="a-7b"></a>是阿兰若。<a id="a-7c"></a>得天耳通及宿住智、<a id="a-7d"></a>生死智、<a id="a-7e"></a>明神境他心如是通处。<a id="a-7f"></a>是阿兰若。<a id="a-7g"></a>有惭愧处。<a id="a-7h"></a>是阿兰若。<a id="a-7i"></a>不放逸处。<a id="a-7j"></a>是阿兰若修五根处。<a id="a-7k"></a>是阿兰若。<a id="a-7l"></a>证得无量无边三昧之处。<a id="a-7m"></a>是阿兰若。<a id="a-7n"></a>能得恒沙陀罗尼门证自在处。<a id="a-7o"></a>是阿兰若。<a id="a-7p"></a>悟无生忍。<a id="a-7q"></a>是阿兰若。<a id="a-7r"></a>永出三界断生死处。<a id="a-7s"></a>是阿兰若。<a id="a-7t"></a>得不退转。<a id="a-7u"></a>是阿兰若。<a id="a-7v"></a>降伏一切众魔怨敌。<a id="a-7w"></a>销除业障见佛闻法。<a id="a-7x"></a>如是之处。<a id="a-7y"></a>是阿兰若。<a id="a-7z"></a>得佛不共最上法门。<a id="a-80"></a>是阿兰若。<a id="a-81"></a>修习戒蕴清净之处。<a id="a-82"></a>是阿兰若。<a id="a-83"></a>出生无漏三摩地处。<a id="a-84"></a>是阿兰若。<a id="a-85"></a>能生般若证解脱处。<a id="a-86"></a>是阿兰若。<a id="a-87"></a>能生解脱知见之处。<a id="a-88"></a>是阿兰若。<a id="a-89"></a>得三十七菩提分法。<a id="a-8A"></a>是阿兰若。<a id="a-8B"></a>善能修摄十二头陀。<a id="a-8C"></a>是阿兰若。<a id="a-8D"></a>智能分别谛理住处。<a id="a-8E"></a>是阿兰若。<a id="a-8F"></a>永离有漏五蕴生处。<a id="a-8G"></a>是阿兰若。<a id="a-8H"></a>能得解脱十二入处。<a id="a-8I"></a>是阿兰若。<a id="a-8J"></a>永离有漏十八界处。<a id="a-8K"></a>是阿兰若。<a id="a-8L"></a>微妙观察十八空处。<a id="a-8M"></a>是阿兰若。<a id="a-8N"></a>容受一切诸法空处。<a id="a-8O"></a>是阿兰若。<a id="a-8P"></a>增长十善法生之处。<a id="a-8Q"></a>是阿兰若。<a id="a-8R"></a>增长坚固菩提心处。<a id="a-8S"></a>是阿兰若。<a id="a-8T"></a>三世诸佛赞叹之处。<a id="a-8U"></a>是阿兰若。<a id="a-8V"></a>一切菩萨恭敬赞叹。<a id="a-8W"></a>如是之处。<a id="a-8X"></a>是阿兰若。<a id="a-8Y"></a>毗婆尸佛于尼俱陀树下成道。<a id="a-8Z"></a>是阿兰若。<a id="a-8a"></a>尸弃如来于尸利沙树下成道。<a id="a-8b"></a>是阿兰若。<a id="a-8c"></a>毗舍如来阿尸娑多树下成道。<a id="a-8d"></a>是阿兰若。<a id="a-8e"></a>俱留孙佛无忧树下成等正觉。<a id="a-8f"></a>是阿兰若。<a id="a-8g"></a>俱那含牟尼如来优昙树下成等正觉。<a id="a-8h"></a>是阿兰若。<a id="a-8i"></a>迦葉如来婆陀树下成等正觉。<a id="a-8j"></a>是阿兰若。<a id="a-8k"></a>释迦如来于毕钵罗树下成道之处。<a id="a-8l"></a>汝等当知。<a id="a-8m"></a>阿兰若处有如是等无量无边功德胜利。<a id="a-8n"></a>尔时乐远离行菩萨为诸大众。<a id="a-8o"></a>而说偈言。</p>
  <p id="a8p">出家菩萨住兰若，<a id="a-8q"></a>　当作何念及何业，</p>
  <p id="a8r">世间所有诸恐怖，<a id="a-8s"></a>　皆从我见我所生，</p>
  <p id="a8t">若能断除我我所，<a id="a-8u"></a>　一切恐怖无所依，</p>
  <p id="a8v">若有能执我见心，<a id="a-8w"></a>　毕竟不成菩提道，</p>
  <p id="a8x">涅槃常住皆无相，<a id="a-8y"></a>　何况烦恼非法相，</p>
  <p id="a8z">不著诸法及众生，<a id="a-90"></a>　心无诤论修正念，</p>
  <p id="a91">四威仪中调伏心，<a id="a-92"></a>　应住兰若常寂静，</p>
  <p id="a93">能断烦恼心知足，<a id="a-94"></a>　住于兰若空寂舍，</p>
  <p id="a95">入三解脱无相门，<a id="a-96"></a>　住于兰若离尘垢，</p>
  <p id="a97">能观十二因缘法，<a id="a-98"></a>　四谛二空真妙理，</p>
  <p id="a99">世间八法不倾动，<a id="a-9A"></a>　如是大士住兰若，</p>
  <p id="a9B">能观自身如枯木，<a id="a-9C"></a>　亦如水沫及幻梦，</p>
  <p id="a9D">不著二边平等相，<a id="a-9E"></a>　如是萨埵住兰若，</p>
  <p id="a9F">罪业缠缚无常身，<a id="a-9G"></a>　本来虚假元无实，</p>
  <p id="a9H">我法二执及罪相，<a id="a-9I"></a>　于三世中不可得，</p>
  <p id="a9J">自身他身无有二，<a id="a-9K"></a>　一切诸法亦如是，</p>
  <p id="a9L">谛观法性无去来，<a id="a-9M"></a>　如是菩萨住兰若，</p>
  <p id="a9N">栴檀涂身及赞叹，<a id="a-9O"></a>　以刀屠割并骂辱，</p>
  <p id="a9P">于此二人无爱憎，<a id="a-9Q"></a>　如是菩萨住兰若，</p>
  <p id="a9R">出家乐住阿兰若，<a id="a-9S"></a>　昼夜应作如是观，</p>
  <p id="a9T">阿兰若处真道场，<a id="a-9U"></a>　一切如来成正觉，</p>
  <p id="a9V">阿兰若处妙法空，<a id="a-9W"></a>　出世正法之所生，</p>
  <p id="a9X">阿兰若处圣所尊，<a id="a-9Y"></a>　能生三乘圣道故，</p>
  <p id="a9Z">阿兰若处圣所宅，<a id="a-9a"></a>　一切圣贤常住故，</p>
  <p id="a9b">阿兰若处如来宫，<a id="a-9c"></a>　十方诸佛所依故，</p>
  <p id="a9d">阿兰若处金刚座，<a id="a-9e"></a>　三世诸佛得道故，</p>
  <p id="a9f">阿兰若处涅槃宫，<a id="a-9g"></a>　三世如来圆寂故，</p>
  <p id="a9h">阿兰若处大慈室，<a id="a-9i"></a>　菩萨住此修慈故，</p>
  <p id="a9j">阿兰若处是悲田，<a id="a-9k"></a>　三世诸佛修悲故，</p>
  <p id="a9l">阿兰若处六通室，<a id="a-9m"></a>　菩萨于此游戏故，</p>
  <p id="a9n">阿兰若处大无畏，<a id="a-9o"></a>　能断一切恐怖故，</p>
  <p id="a9p">阿兰若处三摩地，<a id="a-9q"></a>　诸求道者得定故，</p>
  <p id="a9r">阿兰若处陀罗尼，<a id="a-9s"></a>　诸持咒人神力故，</p>
  <p id="a9t">阿兰若处善法堂，<a id="a-9u"></a>　增长一切善法故，</p>
  <p id="a9v">阿兰若处菩提室，<a id="a-9w"></a>　菩萨修道得忍故，</p>
  <p id="a9x">若欲永超三界苦，<a id="a-9y"></a>　菩提涅槃当修证，</p>
  <p id="a9z">遍周法界利群生，<a id="a-A0"></a>　应居兰若菩提室，</p>
  <p id="aA1">所修六度四摄法，<a id="a-A2"></a>　回施三有及四恩，</p>
  <p id="aA3">自他俱入甘露城，<a id="a-A4"></a>　同证一如真法界</p>
  <p id="aA5">尔时乐远离行菩萨摩诃萨。<a id="a-A6"></a>为诸大众说是法已。<a id="a-A7"></a>佛言。<a id="a-A8"></a>善哉善哉。<a id="a-A9"></a>善男子。<a id="a-AA"></a>汝为大众及未来世求佛道者。<a id="a-AB"></a>分别演说阿兰若处殊胜功德。<a id="a-AC"></a>利益安乐现在未来一切众生。<a id="a-AD"></a>趣向菩提正真觉道。<a id="a-AE"></a>汝所成就无量功德。<a id="a-AF"></a>千佛共说不能穷尽。<a id="a-AG"></a>尔时会中智光菩萨。<a id="a-AH"></a>无量阿僧祇菩萨大众。<a id="a-AI"></a>闻阿兰若最胜功德。<a id="a-AJ"></a>即得闻持陀罗尼门。<a id="a-AK"></a>无量众生发无等等阿耨多罗三藐三菩提心得不退转。<a id="a-AL"></a>千亿众生远尘离垢得法眼净。</p>
  <p data-pb></p>
  <h2 id="aAM">厌身品第七</h2>
  <p id="aAN">尔时弥勒菩萨摩诃萨。<a id="a-AO"></a>即从座起。<a id="a-AP"></a>偏袒右肩右膝著地。<a id="a-AQ"></a>合掌恭敬。<a id="a-AR"></a>而白佛言。<a id="a-AS"></a>世尊。<a id="a-AT"></a>我等既悟出家菩萨摩诃萨。<a id="a-AU"></a>厌离世间住阿兰若。<a id="a-AV"></a>调伏其心修无垢行。<a id="a-AW"></a>然此菩萨住空闲处。<a id="a-AX"></a>自于是身应作何观。</p>
  <p id="aAY">尔时佛告弥勒菩萨言。<a id="a-AZ"></a>善哉善哉。<a id="a-Aa"></a>善男子。<a id="a-Ab"></a>汝为众生起大悲心。<a id="a-Ac"></a>请问如来入圣智观妙行法门。<a id="a-Ad"></a>汝当善听。<a id="a-Ae"></a>今为汝说。<a id="a-Af"></a>唯然世尊。<a id="a-Ag"></a>愿乐欲闻。<a id="a-Ah"></a>善男子。<a id="a-Ai"></a>出家菩萨住阿兰若。<a id="a-Aj"></a>求阿耨多罗三藐三菩提时。<a id="a-Ak"></a>四威仪中微细观察。<a id="a-Al"></a>是有漏身三十七种不净秽恶。<a id="a-Am"></a>是不可爱。<a id="a-An"></a>是不坚牢。<a id="a-Ao"></a>当观此身犹如坏器。<a id="a-Ap"></a>外以杂彩金银七宝巧饰庄严。<a id="a-Aq"></a>内以粪秽种种不净填塞充满。<a id="a-Ar"></a>两肩担负随途而行。<a id="a-As"></a>其有见者皆生爱乐。<a id="a-At"></a>不知器中盛满不净。<a id="a-Au"></a>有六黑蛇常在此器。<a id="a-Av"></a>一蛇随动。<a id="a-Aw"></a>器即破坏。<a id="a-Ax"></a>毒害臭恶。<a id="a-Ay"></a>竟无所堪。<a id="a-Az"></a>世间之人庄严其身。<a id="a-B0"></a>如彼彩画盛不净器。<a id="a-B1"></a>贪嗔痴三名为心病。<a id="a-B2"></a>风黄痰癊名为身病。<a id="a-B3"></a>内外六病能害身心。<a id="a-B4"></a>如彼六蛇居于器内。<a id="a-B5"></a>一一蛇动。<a id="a-B6"></a>器即破坏。<a id="a-B7"></a>一一病发。<a id="a-B8"></a>身即无常。<a id="a-B9"></a>善男子。<a id="a-BA"></a>出家菩萨处于空闲观察是身。<a id="a-BB"></a>名为第一不净观相。<a id="a-BC"></a>出家菩萨于日夜中又观自身。<a id="a-BD"></a>臭秽不净犹如死狗。<a id="a-BE"></a>何以故。<a id="a-BF"></a>彼身亦是父母不净为生缘故。<a id="a-BG"></a>出家菩萨又观自身。<a id="a-BH"></a>如蚁子台安住众蚁。<a id="a-BI"></a>时有白象来至台边。<a id="a-BJ"></a>以身触台台即崩碎。<a id="a-BK"></a>善男子。<a id="a-BL"></a>此台所谓五蕴之身。<a id="a-BM"></a>白象是为琰魔罗使。<a id="a-BN"></a>身归后世如象坏台。<a id="a-BO"></a>出家菩萨又观自身。<a id="a-BP"></a>而作是念。<a id="a-BQ"></a>我今此身从顶至足。<a id="a-BR"></a>皮肉骨髓共相和合以成其身。<a id="a-BS"></a>犹如芭蕉中无实故。<a id="a-BT"></a>出家菩萨又观自身无有强力。<a id="a-BU"></a>皮肉薄覆如涂附墙。<a id="a-BV"></a>亿万毛发如草生地。<a id="a-BW"></a>微细风大出入毛孔。<a id="a-BX"></a>谁有智者当乐此身。<a id="a-BY"></a>刹那刹那衰败转故。<a id="a-BZ"></a>出家菩萨又观自身。<a id="a-Ba"></a>如养毒蛇而取其害。<a id="a-Bb"></a>我今虽以饮食衣服资长是身。<a id="a-Bc"></a>而不识恩。<a id="a-Bd"></a>毕竟还令堕于恶道。<a id="a-Be"></a>出家菩萨又观自身。<a id="a-Bf"></a>譬如怨家诈作亲友伺求其便而将毒药断彼命根。<a id="a-Bg"></a>我身如是本非真实。<a id="a-Bh"></a>终致无常非圣爱故。<a id="a-Bi"></a>出家菩萨又观自身如水上泡。<a id="a-Bj"></a>虽复妙好琉璃珠色。<a id="a-Bk"></a>刹那因缘起灭无恒。<a id="a-Bl"></a>有为念念不久住故。<a id="a-Bm"></a>出家菩萨又观自身。<a id="a-Bn"></a>如乾闼婆城虽现相状而不实有。<a id="a-Bo"></a>今者我身亦复如是。<a id="a-Bp"></a>出家菩萨又观自身犹如影像。<a id="a-Bq"></a>我身亦尔虽有非真。<a id="a-Br"></a>出家菩萨又观自身。<a id="a-Bs"></a>譬如外国强盛怨敌。<a id="a-Bt"></a>今者我身亦复如是。<a id="a-Bu"></a>烦恼怨敌侵掠善根。<a id="a-Bv"></a>出家菩萨又观自身。<a id="a-Bw"></a>如朽舍宅虽加修葺当必崩坏。<a id="a-Bx"></a>我身亦尔。<a id="a-By"></a>虽加爱念当必无常。<a id="a-Bz"></a>出家菩萨又观自身。<a id="a-C0"></a>如近怨国城邑人民常怀恐怖。<a id="a-C1"></a>今者我身亦复如是。<a id="a-C2"></a>于念念中畏无常怨。<a id="a-C3"></a>出家菩萨又观自身。<a id="a-C4"></a>如无量薪为火烧爇。<a id="a-C5"></a>然是猛火曾无厌足。<a id="a-C6"></a>我身亦尔。<a id="a-C7"></a>以贪爱火烧五欲薪。<a id="a-C8"></a>其心增长亦复如是。<a id="a-C9"></a>出家菩萨又观自身。<a id="a-CA"></a>如新生子慈母怜愍恒加守护。<a id="a-CB"></a>我身亦尔。<a id="a-CC"></a>若不守护病之身心。<a id="a-CD"></a>即便不能有所修证。<a id="a-CE"></a>出家菩萨又观自身。<a id="a-CF"></a>本性不净譬如有人厌患炭色。<a id="a-CG"></a>设诸方便以水洗之。<a id="a-CH"></a>经无量时黑色仍旧。<a id="a-CI"></a>乃至炭尽终无所益。<a id="a-CJ"></a>我身亦尔。<a id="a-CK"></a>有漏不净。<a id="a-CL"></a>假使海水尽未来际洗之无益。<a id="a-CM"></a>亦复如是。<a id="a-CN"></a>出家菩萨又观自身。<a id="a-CO"></a>如油沃薪以火焚烧。<a id="a-CP"></a>又遇大风势不可止。<a id="a-CQ"></a>是身亦尔。<a id="a-CR"></a>名五蕴薪。<a id="a-CS"></a>沃贪爱油纵嗔恚火。<a id="a-CT"></a>愚痴风力无有休息。<a id="a-CU"></a>出家菩萨观于自身犹如恶疾。<a id="a-CV"></a>四百四病所住处故。<a id="a-CW"></a>亦如大肠。<a id="a-CX"></a>八万四千虫所住故。<a id="a-CY"></a>是无常处。<a id="a-CZ"></a>出息不还即无常故。<a id="a-Ca"></a>亦如非情。<a id="a-Cb"></a>神识易脱同瓦石故。<a id="a-Cc"></a>亦如河水。<a id="a-Cd"></a>刹那前后不暂住故。<a id="a-Ce"></a>亦如压油。<a id="a-Cf"></a>于一切事受劳苦故。<a id="a-Cg"></a>无所依者。<a id="a-Ch"></a>犹如婴儿失父母故。<a id="a-Ci"></a>无救护者。<a id="a-Cj"></a>犹如虾蟆蛇所吞故。<a id="a-Ck"></a>如穴无底。<a id="a-Cl"></a>心心所法不可知故。<a id="a-Cm"></a>恒不知足。<a id="a-Cn"></a>于五欲乐心无厌故。<a id="a-Co"></a>恒不自在。<a id="a-Cp"></a>断常二见所系缚故。<a id="a-Cq"></a>不生惭愧。<a id="a-Cr"></a>虽蒙养育弃舍主故。<a id="a-Cs"></a>亦如死尸。<a id="a-Ct"></a>于日夜分近灭坏故。<a id="a-Cu"></a>唯受诸苦。<a id="a-Cv"></a>于一切处无真乐故。<a id="a-Cw"></a>为苦所依。<a id="a-Cx"></a>一切众苦依身住故。<a id="a-Cy"></a>如空聚落。<a id="a-Cz"></a>于是身中无主宰故。<a id="a-D0"></a>毕竟空寂。<a id="a-D1"></a>遍计所执妄构画故。<a id="a-D2"></a>如谷中响。<a id="a-D3"></a>皆是虚妄所显现故。<a id="a-D4"></a>亦如船舶。<a id="a-D5"></a>若无船师即漂没故。<a id="a-D6"></a>亦如大车运载财宝。<a id="a-D7"></a>何以故。<a id="a-D8"></a>乘于大乘到菩提故。<a id="a-D9"></a>善男子。<a id="a-DA"></a>出家菩萨。<a id="a-DB"></a>日夜观察非不爱惜如是之身。<a id="a-DC"></a>欲令众生出生死海到彼岸故。</p>
  <p id="aDD">尔时世尊说是法已。<a id="a-DE"></a>告弥勒菩萨摩诃萨言。<a id="a-DF"></a>善男子。<a id="a-DG"></a>修如是行。<a id="a-DH"></a>此则名为出家佛子所观法要。<a id="a-DI"></a>若有佛子发菩提心。<a id="a-DJ"></a>为求阿耨多罗三藐三菩提住阿兰若。<a id="a-DK"></a>修习如是三十七观。<a id="a-DL"></a>亦教他修如是法要。<a id="a-DM"></a>解说书写受持读习。<a id="a-DN"></a>远离一切我我所执。<a id="a-DO"></a>永断贪著五欲世乐。<a id="a-DP"></a>速能成就不坏信心。<a id="a-DQ"></a>求大菩提不惜躯命。<a id="a-DR"></a>何况世间所有珍宝。<a id="a-DS"></a>现身必得究竟成满一切如来金刚智印。<a id="a-DT"></a>于无上道永不退转。<a id="a-DU"></a>六度万行速得圆满。<a id="a-DV"></a>疾成阿耨多罗三藐三菩提。</p>
  <p id="aDW">尔时会中八万四千新发意菩萨。<a id="a-DX"></a>深厌世间得大忍力。<a id="a-DY"></a>不复退转于无上道。<a id="a-DZ"></a>百千婆罗门发菩提心。<a id="a-Da"></a>成熟信根得不退转。<a id="a-Db"></a>三万六千善男子善女人。<a id="a-Dc"></a>远离尘垢得法眼净。</p>
 </body>
</html>