<!doctype html>
<html id="z3IBUbyfV" data-ver="1219">
 <head>
  <meta charset="utf-8">
  <meta author="般若">
  <meta library="龙藏">
  <meta catalog="宋元入藏诸大小乘经">
  <meta period="唐">
 </head>
 <body>
  <h1 id="a1">大乘本生心地观经卷第四</h1>
  <h2 id="a2">厌舍品第三</h2>
  <p id="a3">尔时，<a id="a-4"></a>智光长者承佛威神即从座起，<a id="a-5"></a>顶礼佛足，<a id="a-6"></a>恭敬合掌，<a id="a-7"></a>而白佛言：<a id="a-8"></a>“世尊，<a id="a-9"></a>我今从佛闻是报恩甚深妙法，<a id="a-A"></a>心怀踊跃得未曾有，<a id="a-B"></a>如饥渴人遇甘露食。<a id="a-C"></a>我今乐欲酬报四恩，<a id="a-D"></a>投佛法僧出家修道，<a id="a-E"></a>常勤精进希证菩提。<a id="a-F"></a>佛大慈悲，<a id="a-G"></a>于一时中在毗舍离城，<a id="a-H"></a>为无垢称说甚深法：<a id="a-I"></a>‘汝无垢称，<a id="a-J"></a>以清净心为善业根，<a id="a-K"></a>以不善心为恶业根；<a id="a-L"></a>心清净故世界清净，<a id="a-M"></a>心杂秽故世界杂秽。<a id="a-N"></a>我佛法中以心为主，<a id="a-O"></a>一切诸法无不由心。<a id="a-P"></a>汝今在家有大福德，<a id="a-Q"></a>众宝璎珞无不充足，<a id="a-R"></a>男女眷属安隐快乐，<a id="a-S"></a>成就正见不谤三宝，<a id="a-T"></a>以孝养心恭敬尊亲，<a id="a-U"></a>起大慈悲给施孤独，<a id="a-V"></a>乃至蝼蚁尚不加害，<a id="a-W"></a>忍辱为衣，<a id="a-X"></a>慈悲为室，<a id="a-Y"></a>尊敬有德心无憍慢，<a id="a-Z"></a>怜愍一切犹如赤子，<a id="a-a"></a>不贪财利常修喜舍，<a id="a-b"></a>供养三宝心无厌足，<a id="a-c"></a>为法舍身而无吝惜。<a id="a-d"></a>如是白衣虽不出家，<a id="a-e"></a>已具无量无边功德。<a id="a-f"></a>汝于来世万行圆满，<a id="a-g"></a>超过三界证大菩提。<a id="a-h"></a>汝所修心即真沙门，<a id="a-i"></a>亦婆罗门，<a id="a-j"></a>是真比丘，<a id="a-k"></a>是真出家。<a id="a-l"></a>如是之人，<a id="a-m"></a>此则名为在家出家。<a id="a-n"></a>’</p>
  <p id="ao">“世尊，<a id="a-p"></a>或有一时于迦兰陀竹林精舍，<a id="a-q"></a>为其恶性六群比丘说教诫法，<a id="a-r"></a>而告之言：<a id="a-s"></a>‘汝等比丘，<a id="a-t"></a>谛听！<a id="a-u"></a>谛听！<a id="a-v"></a>入佛法海，<a id="a-w"></a>信为根本；<a id="a-x"></a>渡生死河，<a id="a-y"></a>戒为船筏。<a id="a-z"></a>若人出家不护禁戒，<a id="a-10"></a>贪著世乐毁佛戒宝，<a id="a-11"></a>或失正见入邪见林，<a id="a-12"></a>引无量人堕大深坑。<a id="a-13"></a>如是比丘不名出家，<a id="a-14"></a>非是沙门，<a id="a-15"></a>非婆罗门。<a id="a-16"></a>形似沙门，<a id="a-17"></a>心常在家，<a id="a-18"></a>如是沙门无远离行。<a id="a-19"></a>远离之行有其二种：<a id="a-1A"></a>一、<a id="a-1B"></a>身远离，<a id="a-1C"></a>二、<a id="a-1D"></a>心远离。<a id="a-1E"></a>身远离者，<a id="a-1F"></a>若人出家，<a id="a-1G"></a>身处空闲不染欲境，<a id="a-1H"></a>名身远离。<a id="a-1I"></a>若有出家，<a id="a-1J"></a>修清净心不染欲境，<a id="a-1K"></a>名心远离。<a id="a-1L"></a>身虽出家，<a id="a-1M"></a>心贪欲境，<a id="a-1N"></a>如是之人不名远离。<a id="a-1O"></a>若净信男及净信女，<a id="a-1P"></a>身居聚落发无上心，<a id="a-1Q"></a>以大慈悲饶益一切，<a id="a-1R"></a>如是修行名真远离。<a id="a-1S"></a>’于是六群恶性比丘，<a id="a-1T"></a>闻是法音得柔顺忍。<a id="a-1U"></a>然今我等虽信佛说，<a id="a-1V"></a>各各怀疑意未决定。</p>
  <p id="a1W">“善哉！<a id="a-1X"></a>世尊，<a id="a-1Y"></a>能断世间一切疑者，<a id="a-1Z"></a>于一切法得自在者，<a id="a-1a"></a>真实语者，<a id="a-1b"></a>无二语者，<a id="a-1c"></a>是知道者，<a id="a-1d"></a>是开道者。<a id="a-1e"></a>惟愿如来，<a id="a-1f"></a>为我等辈及未来世一切有情，<a id="a-1g"></a>舍于方便说真实法，<a id="a-1h"></a>永离疑悔，<a id="a-1i"></a>令入佛道。<a id="a-1j"></a>今此会中有二菩萨：<a id="a-1k"></a>一者、<a id="a-1l"></a>出家，<a id="a-1m"></a>二者、<a id="a-1n"></a>在家。<a id="a-1o"></a>是二菩萨，<a id="a-1p"></a>善能利乐一切有情而无休息。<a id="a-1q"></a>如我惟忖出家菩萨，<a id="a-1r"></a>不及在家修菩萨行。<a id="a-1s"></a>所以者何？<a id="a-1t"></a>昔有金轮转轮圣王，<a id="a-1u"></a>发阿耨多罗三藐三菩提心，<a id="a-1v"></a>厌离世间无常苦空，<a id="a-1w"></a>舍轮王位如弃洟唾，<a id="a-1x"></a>清净出家入于佛道。<a id="a-1y"></a>是时，<a id="a-1z"></a>后宫夫人婇女八万四千，<a id="a-20"></a>见王出家各怀恋慕，<a id="a-21"></a>拊心号恸生大逼恼，<a id="a-22"></a>起爱别离如地狱苦。<a id="a-23"></a>金轮圣王初受位时，<a id="a-24"></a>所感宝女及王千子大臣眷属，<a id="a-25"></a>共伤离别舍位出家，<a id="a-26"></a>号泣之声满四天下。<a id="a-27"></a>此诸眷属各作是言：<a id="a-28"></a>‘我王福智无量无边，<a id="a-29"></a>如何见弃舍我出家？<a id="a-2A"></a>哀哉！<a id="a-2B"></a>苦哉！<a id="a-2C"></a>世界空虚，<a id="a-2D"></a>从今已去无依无怙。<a id="a-2E"></a>’若有净信善男子、<a id="a-2F"></a>善女人，<a id="a-2G"></a>归佛法僧发菩提心，<a id="a-2H"></a>舍离父母出家入道，<a id="a-2I"></a>父母怜愍恩念情深，<a id="a-2J"></a>离别悲哀感动天地。<a id="a-2K"></a>如涸辙鱼宛转于地，<a id="a-2L"></a>爱别离苦亦复如是。<a id="a-2M"></a>如彼轮王眷属之心，<a id="a-2N"></a>出家菩萨饶益众生，<a id="a-2O"></a>云何娆害父母妻子，<a id="a-2P"></a>令无量人受大苦恼？<a id="a-2Q"></a>以是因缘出家菩萨，<a id="a-2R"></a>无慈无悲不利众生。<a id="a-2S"></a>是故非如在家菩萨具大慈悲，<a id="a-2T"></a>怜愍众生利益一切。<a id="a-2U"></a>”</p>
  <p id="a2V">尔时，<a id="a-2W"></a>佛告智光长者：<a id="a-2X"></a>“善哉！<a id="a-2Y"></a>善哉！<a id="a-2Z"></a>汝大慈悲，<a id="a-2a"></a>劝请我说出家、<a id="a-2b"></a>在家二种胜劣。<a id="a-2c"></a>汝今所问出家菩萨不如在家，<a id="a-2d"></a>是义不然。<a id="a-2e"></a>所以者何？<a id="a-2f"></a>出家菩萨胜于在家，<a id="a-2g"></a>无量无边，<a id="a-2h"></a>不可为比！<a id="a-2i"></a>何以故？<a id="a-2j"></a>出家菩萨以正慧力，<a id="a-2k"></a>微细观察在家所有种种过失，<a id="a-2l"></a>所谓世间一切舍宅，<a id="a-2m"></a>积聚其中不知满足，<a id="a-2n"></a>犹如大海容受一切大小河水未曾满足。</p>
  <p id="a2o">“善男子，<a id="a-2p"></a>香山之南，<a id="a-2q"></a>雪山之北，<a id="a-2r"></a>有阿耨池，<a id="a-2s"></a>四大龙王各居一角。<a id="a-2t"></a>东南龙王白象头，<a id="a-2u"></a>西南龙王大牛头，<a id="a-2v"></a>西北龙王师子头，<a id="a-2w"></a>东北龙王大马头，<a id="a-2x"></a>各从四角涌出大河：<a id="a-2y"></a>一、<a id="a-2z"></a>殑伽河，<a id="a-30"></a>其水所至，<a id="a-31"></a>白象随出；<a id="a-32"></a>二、<a id="a-33"></a>信渡河，<a id="a-34"></a>其水所至，<a id="a-35"></a>水牛随出；<a id="a-36"></a>三、<a id="a-37"></a>薄刍河，<a id="a-38"></a>其水所至，<a id="a-39"></a>师子随出；<a id="a-3A"></a>四、<a id="a-3B"></a>私陀河，<a id="a-3C"></a>其水所至，<a id="a-3D"></a>大马随出。<a id="a-3E"></a>如是大河，<a id="a-3F"></a>一一各有五百中河，<a id="a-3G"></a>中河各有无量小河。<a id="a-3H"></a>是大中小一切众水皆入大海，<a id="a-3I"></a>然此大海未曾满足。<a id="a-3J"></a>世间众生所有一切居处舍宅亦复如是，<a id="a-3K"></a>聚诸珍宝从四方来，<a id="a-3L"></a>悉入宅中未曾满足。<a id="a-3M"></a>多求积聚造种种罪，<a id="a-3N"></a>无常忽至弃舍故宅，<a id="a-3O"></a>是时宅主随业受报，<a id="a-3P"></a>经无量劫终无所归。</p>
  <p id="a3Q">“善男子，<a id="a-3R"></a>所为宅者即五蕴身，<a id="a-3S"></a>其宅主者是汝本识。<a id="a-3T"></a>谁有智者乐有为宅？<a id="a-3U"></a>唯有菩提安乐宝宫，<a id="a-3V"></a>离老病死忧悲苦恼。<a id="a-3W"></a>若有利根净信深厚善男子等，<a id="a-3X"></a>欲度父母妻子眷属令入无为甘露宅者，<a id="a-3Y"></a>须归三宝出家学道。<a id="a-3Z"></a>”</p>
  <p id="a3a">尔时，<a id="a-3b"></a>如来重说偈言：</p>
  <p id="a3c">“出家菩萨胜在家，<a id="a-3d"></a>　算分喻分莫能比！</p>
  <p id="a3e">在家逼迫如牢狱，<a id="a-3f"></a>　欲求解脱甚为难；</p>
  <p id="a3g">出家闲旷若虚空，<a id="a-3h"></a>　自在无为离系著。</p>
  <p id="a3i">谛观在家多过失，<a id="a-3j"></a>　造诸罪业无有边，</p>
  <p id="a3k">营生贪求恒不足，<a id="a-3l"></a>　犹如大海难可满。</p>
  <p id="a3m">阿耨达池龙王等，<a id="a-3n"></a>　四角涌出四大河，</p>
  <p id="a3o">大中小河所有水，<a id="a-3p"></a>　昼夜流注无暂歇，</p>
  <p id="a3q">然彼大海未尝满；<a id="a-3r"></a>　所贪舍宅亦如是，</p>
  <p id="a3s">在家多起诸恶业，<a id="a-3t"></a>　未尝洗忏令灭除，</p>
  <p id="a3u">空知爱念危脆身，<a id="a-3v"></a>　不觉命随朝露尽，</p>
  <p id="a3w">焰魔使者相催逼，<a id="a-3x"></a>　妻子屋宅无所随，</p>
  <p id="a3y">幽冥黑闇长夜中，<a id="a-3z"></a>　独往死门随业受。</p>
  <p id="a40">诸佛出现起悲愍，<a id="a-41"></a>　欲令众生厌世间；</p>
  <p id="a42">汝今已获难得身，<a id="a-43"></a>　当勤精进勿放逸！</p>
  <p id="a44">在家屋宅深可厌，<a id="a-45"></a>　空寂宝舍难思议，</p>
  <p id="a46">永离病苦及忧恼，<a id="a-47"></a>　诸有智者善观察。</p>
  <p id="a48">当来净信善男女，<a id="a-49"></a>　欲度父母及眷属，</p>
  <p id="a4A">令入无为甘露城，<a id="a-4B"></a>　愿求出家修妙道，</p>
  <p id="a4C">渐渐修行成正觉，<a id="a-4D"></a>　当转无上大法轮！</p>
  <p id="a4E">“复次，<a id="a-4F"></a>善男子，<a id="a-4G"></a>出家菩萨观世舍宅，<a id="a-4H"></a>犹如石火深生厌患。<a id="a-4I"></a>何以故？<a id="a-4J"></a>譬如微火能烧一切诸草木等，<a id="a-4K"></a>世间舍宅亦复如是，<a id="a-4L"></a>贪心求觅驰走四方。<a id="a-4M"></a>若有所得，<a id="a-4N"></a>受用不足，<a id="a-4O"></a>于一切时追求无厌；<a id="a-4P"></a>若无所得，<a id="a-4Q"></a>心生热恼日夜追求。<a id="a-4R"></a>是故世间一切舍宅，<a id="a-4S"></a>能生无量烦恼之火，<a id="a-4T"></a>为起贪心恒无知足。<a id="a-4U"></a>世间财宝犹如草木，<a id="a-4V"></a>贪欲之心如世舍宅。<a id="a-4W"></a>以是因缘，<a id="a-4X"></a>一切诸佛说于三界名为火宅。<a id="a-4Y"></a>善男子，<a id="a-4Z"></a>出家菩萨能作是观，<a id="a-4a"></a>厌离世间名真出家。<a id="a-4b"></a>”</p>
  <p id="a4c">尔时，<a id="a-4d"></a>如来重说偈言：</p>
  <p id="a4e">“出家菩萨观世宅，<a id="a-4f"></a>　犹如人间微少火，</p>
  <p id="a4g">一切草木渐能烧，<a id="a-4h"></a>　世宅当知亦如是。</p>
  <p id="a4i">众生所有众财宝，<a id="a-4j"></a>　更互追求常不足，</p>
  <p id="a4k">求不得苦恒在心，<a id="a-4l"></a>　老病死火无时灭。</p>
  <p id="a4m">以是因缘诸世尊，<a id="a-4n"></a>　说于三界为火宅，</p>
  <p id="a4o">若欲超过三界苦，<a id="a-4p"></a>　应修梵行作沙门，</p>
  <p id="a4q">三昧神通得现前，<a id="a-4r"></a>　自利利他悉圆满！</p>
  <p id="a4s">“复次，<a id="a-4t"></a>善男子，<a id="a-4u"></a>爱乐出家当观舍宅，<a id="a-4v"></a>如彼深山石窟之中有大宝藏。<a id="a-4w"></a>譬如长者唯有一子，<a id="a-4x"></a>其家大富财宝无量，<a id="a-4y"></a>奴婢仆从象马无数。<a id="a-4z"></a>其父于后忽遭重病，<a id="a-50"></a>名医良药不能救疗。<a id="a-51"></a>长者自知将死不久，<a id="a-52"></a>即命其子而告之言：<a id="a-53"></a>‘凡我所有一切财宝付嘱于汝，<a id="a-54"></a>勤加守护勿令漏失。<a id="a-55"></a>’既付嘱已即便命终。<a id="a-56"></a>时长者子不顺其命，<a id="a-57"></a>恣行放逸既损家业，<a id="a-58"></a>财物散失，<a id="a-59"></a>僮仆逃逝而无所依。<a id="a-5A"></a>时彼老母心怀忧恼，<a id="a-5B"></a>遂得重病即便终殁。<a id="a-5C"></a>其子贫穷无所恃怙，<a id="a-5D"></a>遂投山谷拾薪采果货鬻自给。<a id="a-5E"></a>彼时遇雪，<a id="a-5F"></a>入石窟中权自憩息。<a id="a-5G"></a>然此窟中，<a id="a-5H"></a>是昔国王藏七宝所，<a id="a-5I"></a>无能知者，<a id="a-5J"></a>经数百千年迥绝人迹。<a id="a-5K"></a>时彼贫人业因缘故，<a id="a-5L"></a>偶入窟中见无量金，<a id="a-5M"></a>心大欢喜得未曾有：<a id="a-5N"></a>因而分割若干分金造立舍宅，<a id="a-5O"></a>若干分金为娶妻财，<a id="a-5P"></a>如是奴婢、<a id="a-5Q"></a>如是象马，<a id="a-5R"></a>随心所欲皆如其意。<a id="a-5S"></a>作是计时有诸群贼，<a id="a-5T"></a>为趁走鹿到于窟前，<a id="a-5U"></a>见此贫人以金分配，<a id="a-5V"></a>遂舍其鹿杀人取金。<a id="a-5W"></a>愚痴凡夫亦复如是，<a id="a-5X"></a>深著世乐不乐出离。<a id="a-5Y"></a>深山石窟如世舍宅，<a id="a-5Z"></a>伏藏金宝犹如善根，<a id="a-5a"></a>琰魔使者即是群贼，<a id="a-5b"></a>随业受报堕三恶道，<a id="a-5c"></a>不闻父母三宝名字丧失善根。<a id="a-5d"></a>以是因缘，<a id="a-5e"></a>应当厌离发于无上大菩提心，<a id="a-5f"></a>出家修道希成妙觉。<a id="a-5g"></a>”</p>
  <p id="a5h">尔时，<a id="a-5i"></a>如来重说偈言：</p>
  <p id="a5j">“爱乐在家诸菩萨，<a id="a-5k"></a>　观于舍宅如宝藏。</p>
  <p id="a5l">譬如长者有一子，<a id="a-5m"></a>　其家大富饶财宝，</p>
  <p id="a5n">奴婢仆从及象马，<a id="a-5o"></a>　一切所须无不丰。</p>
  <p id="a5p">于后长者身有病，<a id="a-5q"></a>　举世良医皆拱手，</p>
  <p id="a5r">临终告命诸亲族，<a id="a-5s"></a>　付嘱家财与其子，</p>
  <p id="a5t">教诲令存孝养心，<a id="a-5u"></a>　当勤享祀无断绝。</p>
  <p id="a5v">是时其子违父命，<a id="a-5w"></a>　广纵愚痴多放逸，</p>
  <p id="a5x">老母怀忧疾病身，<a id="a-5y"></a>　又因恶子寻丧逝。</p>
  <p id="a5z">眷属乖离无所托，<a id="a-60"></a>　拾薪货鬻以为常，</p>
  <p id="a61">往彼山中遇风雪，<a id="a-62"></a>　入于石窟而暂息。</p>
  <p id="a63">窟中往昔藏妙宝，<a id="a-64"></a>　已经久远无人知，</p>
  <p id="a65">樵人得遇真金藏，<a id="a-66"></a>　心怀踊跃生希有。</p>
  <p id="a67">寻时分配真金宝，<a id="a-68"></a>　随意所欲悉用之，</p>
  <p id="a69">或以造舍或妻财，<a id="a-6A"></a>　奴婢象马并车乘。</p>
  <p id="a6B">校计未来无能舍，<a id="a-6C"></a>　群贼因鹿到其前，</p>
  <p id="a6D">是彼怨家会遇时，<a id="a-6E"></a>　遂杀贫人取金去。</p>
  <p id="a6F">愚痴众生亦如是，<a id="a-6G"></a>　石窟犹如世间宅，</p>
  <p id="a6H">伏藏真金比善根，<a id="a-6I"></a>　琰魔鬼使如劫贼。</p>
  <p id="a6J">以是因缘诸佛子，<a id="a-6K"></a>　早趣出家修善品，</p>
  <p id="a6L">应观身命类浮泡，<a id="a-6M"></a>　勤修戒忍波罗蜜。</p>
  <p id="a6N">当诣七宝菩提树，<a id="a-6O"></a>　金刚座上证如如，</p>
  <p id="a6P">常住不灭难思议，<a id="a-6Q"></a>　转正法轮化群品。</p>
  <p id="a6R">“复次，<a id="a-6S"></a>善男子，<a id="a-6T"></a>世间所有一切舍宅，<a id="a-6U"></a>犹如杂毒甘味饮食。<a id="a-6V"></a>譬如长者唯有一子，<a id="a-6W"></a>聪慧利根，<a id="a-6X"></a>达迦楼罗秘密观门，<a id="a-6Y"></a>能辩毒药善巧方便，<a id="a-6Z"></a>父母恩怜爱念无比。<a id="a-6a"></a>时长者子为有事缘，<a id="a-6b"></a>往至廛肆未及归家。<a id="a-6c"></a>尔时父母与诸亲族，<a id="a-6d"></a>欢喜宴乐具设甘膳。<a id="a-6e"></a>时有怨家，<a id="a-6f"></a>密以毒药致饮食中，<a id="a-6g"></a>无人觉知。<a id="a-6h"></a>是时父母不知食中有杂毒药，<a id="a-6i"></a>遂令长幼服杂毒食。<a id="a-6j"></a>其子后来，<a id="a-6k"></a>父母欢喜，<a id="a-6l"></a>所留饮食赐与其子。<a id="a-6m"></a>是时其子未须饮食，<a id="a-6n"></a>念迦楼罗秘密观门，<a id="a-6o"></a>便知食中有杂毒药。<a id="a-6p"></a>其子虽知父母服毒，<a id="a-6q"></a>而不为说误服毒药。<a id="a-6r"></a>所以者何？<a id="a-6s"></a>若觉服毒更加闷乱，<a id="a-6t"></a>毒气速发必令人死。<a id="a-6u"></a>即设方便，<a id="a-6v"></a>白父母言：<a id="a-6w"></a>‘我且不食如是饮食，<a id="a-6x"></a>暂往市中，<a id="a-6y"></a>却来当食。<a id="a-6z"></a>何以故？<a id="a-70"></a>我先买得无价宝珠，<a id="a-71"></a>留在柜中而忘封闭。<a id="a-72"></a>’于是父母闻说宝珠，<a id="a-73"></a>生欢喜心任子所往。<a id="a-74"></a>子遂驰走诣医王家，<a id="a-75"></a>求阿伽陀解毒妙药。<a id="a-76"></a>既得此药，<a id="a-77"></a>疾走还家，<a id="a-78"></a>乳、<a id="a-79"></a>酥、<a id="a-7A"></a>沙糖三昧合煎和阿伽陀。<a id="a-7B"></a>作是药已，<a id="a-7C"></a>白父母言：<a id="a-7D"></a>‘唯愿父母服是甘露，<a id="a-7E"></a>此是雪山阿伽陀药。<a id="a-7F"></a>所以者何？<a id="a-7G"></a>父母向来误服毒药。<a id="a-7H"></a>我所暂出，<a id="a-7I"></a>本为父母及诸人等，<a id="a-7J"></a>求得如是不死妙药。<a id="a-7K"></a>于是父母及众人等，<a id="a-7L"></a>心大欢喜得未曾有，<a id="a-7M"></a>即服妙药吐诸毒气，<a id="a-7N"></a>便得不死更延寿命。<a id="a-7O"></a>出家菩萨亦复如是，<a id="a-7P"></a>过去父母沉沦生死，<a id="a-7Q"></a>现在父母不能出离，<a id="a-7R"></a>未来生死难可断尽，<a id="a-7S"></a>现在烦恼难可伏除。<a id="a-7T"></a>以是因缘，<a id="a-7U"></a>为度父母及诸众生，<a id="a-7V"></a>激发同体大慈悲心，<a id="a-7W"></a>求大菩提出家入道。<a id="a-7X"></a>善男子，<a id="a-7Y"></a>是名舍宅如杂毒药入甘美食。<a id="a-7Z"></a>”</p>
  <p id="a7a">尔时，<a id="a-7b"></a>如来重说偈言：</p>
  <p id="a7c">“世间所有诸舍宅，<a id="a-7d"></a>　说名杂毒甘美食。</p>
  <p id="a7e">譬如长者有一子，<a id="a-7f"></a>　聪明利智复多才，</p>
  <p id="a7g">善迦楼罗秘密门，<a id="a-7h"></a>　能辩毒药巧方便。</p>
  <p id="a7i">子有事缘往[厂@墨+阝]肆，<a id="a-7j"></a>　暂时货易未还家，</p>
  <p id="a7k">父母宴乐会诸亲，<a id="a-7l"></a>　百味珍羞皆具足。</p>
  <p id="a7m">有一恶人持毒药，<a id="a-7n"></a>　密来致之于饮食，</p>
  <p id="a7o">其子是时不在家，<a id="a-7p"></a>　父母为儿留一分。</p>
  <p id="a7q">举家误服杂毒药，<a id="a-7r"></a>　子念观门知有毒，</p>
  <p id="a7s">即便奔驰到医所，<a id="a-7t"></a>　求得伽陀不死药。</p>
  <p id="a7u">三味和煎药已成，<a id="a-7v"></a>　遂白诸亲速令服，</p>
  <p id="a7w">如是所服如甘露，<a id="a-7x"></a>　差诸杂毒皆安乐。</p>
  <p id="a7y">一切信心善男子，<a id="a-7z"></a>　出家修道亦如是，</p>
  <p id="a80">为济父母及众生，<a id="a-81"></a>　所服烦恼诸毒药。</p>
  <p id="a82">狂心颠倒造诸罪，<a id="a-83"></a>　永沉生死忧悲海，</p>
  <p id="a84">割爱辞亲入佛道，<a id="a-85"></a>　得近调御大医王。</p>
  <p id="a86">所修无漏阿伽陀，<a id="a-87"></a>　还生父母三界宅，</p>
  <p id="a88">令服法药断三障，<a id="a-89"></a>　当证无上菩提果。</p>
  <p id="a8A">尽未来际常不灭，<a id="a-8B"></a>　能度众生作归依，</p>
  <p id="a8C">毕竟处于大涅槃，<a id="a-8D"></a>　及佛菩提圆镜智。</p>
  <p id="a8E">“复次，<a id="a-8F"></a>善男子，<a id="a-8G"></a>出家菩萨常观世间一切舍宅，<a id="a-8H"></a>犹如大风不能暂住。<a id="a-8I"></a>何以故？<a id="a-8J"></a>善男子，<a id="a-8K"></a>在家之心恒起妄想，<a id="a-8L"></a>执著外境，<a id="a-8M"></a>不能了真，<a id="a-8N"></a>无明昏醉，<a id="a-8O"></a>颠倒触境亦常不住，<a id="a-8P"></a>恶觉易起，<a id="a-8Q"></a>善心难生。<a id="a-8R"></a>由妄想缘起诸烦恼，<a id="a-8S"></a>因众烦恼造善恶业，<a id="a-8T"></a>依善恶业感五趣果，<a id="a-8U"></a>如是如是生死不断。<a id="a-8V"></a>唯有正见不颠倒心，<a id="a-8W"></a>作诸善业，<a id="a-8X"></a>因三善根及以信等，<a id="a-8Y"></a>增长无漏法尔种子，<a id="a-8Z"></a>能起无漏三昧神通，<a id="a-8a"></a>如是如是证圣相续。<a id="a-8b"></a>若伏妄想修习正观，<a id="a-8c"></a>一切烦恼永尽无余。<a id="a-8d"></a>”</p>
  <p id="a8e">尔时，<a id="a-8f"></a>智光长者白佛言：<a id="a-8g"></a>“世尊，<a id="a-8h"></a>修习正观有无量门，<a id="a-8i"></a>修何等观能伏妄想？<a id="a-8j"></a>”</p>
  <p id="a8k">尔时，<a id="a-8l"></a>世尊告长者言：<a id="a-8m"></a>“善男子，<a id="a-8n"></a>应当修习无相正观。<a id="a-8o"></a>无相能伏妄想，<a id="a-8p"></a>唯观实性，<a id="a-8q"></a>不见实相，<a id="a-8r"></a>一切诸法体本空寂，<a id="a-8s"></a>无见无知，<a id="a-8t"></a>是名正观。<a id="a-8u"></a>若有佛子安住正念，<a id="a-8v"></a>如是观察，<a id="a-8w"></a>长时修习无为，<a id="a-8x"></a>妄想猛风，<a id="a-8y"></a>寂然不动，<a id="a-8z"></a>圣智现观，<a id="a-90"></a>证理圆成。<a id="a-91"></a>善男子，<a id="a-92"></a>是名贤圣，<a id="a-93"></a>是名菩萨，<a id="a-94"></a>是名如来阿耨多罗三藐三菩提。<a id="a-95"></a>以是因缘，<a id="a-96"></a>一切菩萨为伏妄想永不起故，<a id="a-97"></a>为报四恩，<a id="a-98"></a>成就四德，<a id="a-99"></a>出家修学息妄想心，<a id="a-9A"></a>经无量劫成就佛道。<a id="a-9B"></a>”</p>
  <p id="a9C">尔时，<a id="a-9D"></a>如来重说偈言：</p>
  <p id="a9E">“出家菩萨观在家，<a id="a-9F"></a>　犹如暴风不暂住，</p>
  <p id="a9G">亦如妄执水中月，<a id="a-9H"></a>　分别计度以为实。</p>
  <p id="a9I">水中本来月影无，<a id="a-9J"></a>　净水为缘见本月，</p>
  <p id="a9K">诸法缘生皆是假，<a id="a-9L"></a>　凡愚妄计以为我。</p>
  <p id="a9M">即此从缘法非真，<a id="a-9N"></a>　妄想分别计为有，</p>
  <p id="a9O">若能断除于二执，<a id="a-9P"></a>　当证无上大菩提。</p>
  <p id="a9Q">凡情妄想如黑风，<a id="a-9R"></a>　吹生死林念念起，</p>
  <p id="a9S">四颠倒鬼常随逐，<a id="a-9T"></a>　令造五种无间因，</p>
  <p id="a9U">三不善根现为缠，<a id="a-9V"></a>　生死轮回镇相续。</p>
  <p id="a9W">若人闻经深信解，<a id="a-9X"></a>　正见能除颠倒心，</p>
  <p id="a9Y">菩提种子念念生，<a id="a-9Z"></a>　大智神通三昧起。</p>
  <p id="a9a">若能修习深妙观，<a id="a-9b"></a>　惑业苦果无由起，</p>
  <p id="a9c">唯观实相真性如，<a id="a-9d"></a>　能所俱亡离诸见。</p>
  <p id="a9e">男女性相本来空，<a id="a-9f"></a>　妄执随缘生二相，</p>
  <p id="a9g">如来永断妄想因，<a id="a-9h"></a>　真性本无男女相。</p>
  <p id="a9i">菩提妙果证皆同，<a id="a-9j"></a>　妄计凡夫生异相，</p>
  <p id="a9k">三十二相本非相，<a id="a-9l"></a>　了相非相为实相。</p>
  <p id="a9m">若人出家修梵行，<a id="a-9n"></a>　摄心寂静处空闲，</p>
  <p id="a9o">是为菩萨真净心，<a id="a-9p"></a>　不久当证菩提果。</p>
  <p id="a9q">“复次，<a id="a-9r"></a>善男子，<a id="a-9s"></a>出家菩萨日夜恒观世间舍宅，<a id="a-9t"></a>一切皆是烦恼生处。<a id="a-9u"></a>何以故？<a id="a-9v"></a>如有一人造八舍宅，<a id="a-9w"></a>以诸宝物而自庄严，<a id="a-9x"></a>造此宅已而作是念：<a id="a-9y"></a>‘今此舍宅，<a id="a-9z"></a>是我所有，<a id="a-A0"></a>不属他人。<a id="a-A1"></a>唯我舍宅最为吉祥，<a id="a-A2"></a>他人舍宅所不能及。<a id="a-A3"></a>’如是执著能生烦恼，<a id="a-A4"></a>由烦恼故我我所执而为根本，<a id="a-A5"></a>八万四千诸尘劳门，<a id="a-A6"></a>更相竞起充满宅中。<a id="a-A7"></a>所以者何？<a id="a-A8"></a>在家凡夫深著五欲，<a id="a-A9"></a>妻子眷属、<a id="a-AA"></a>奴婢仆使悉皆具足。<a id="a-AB"></a>以是因缘，<a id="a-AC"></a>生老病死、<a id="a-AD"></a>忧悲苦恼、<a id="a-AE"></a>怨憎合会、<a id="a-AF"></a>恩爱别离、<a id="a-AG"></a>贫穷诸衰、<a id="a-AH"></a>求不得苦，<a id="a-AI"></a>如是众苦，<a id="a-AJ"></a>如影随形，<a id="a-AK"></a>如响应声，<a id="a-AL"></a>世世相续恒不断绝。<a id="a-AM"></a>如是众苦非无所因，<a id="a-AN"></a>大小烦恼而为根本。<a id="a-AO"></a>一切财宝追求而得，<a id="a-AP"></a>若无先因不可追求，<a id="a-AQ"></a>假使追求亦无所获。<a id="a-AR"></a>善男子，<a id="a-AS"></a>以是义故，<a id="a-AT"></a>一切烦恼追求为本；<a id="a-AU"></a>若灭追求，<a id="a-AV"></a>无量烦恼悉皆断尽。<a id="a-AW"></a>然今是身众苦所依，<a id="a-AX"></a>诸有智者当生厌离。<a id="a-AY"></a>如过去世迦葉如来，<a id="a-AZ"></a>为诸禽兽而说偈言：</p>
  <p id="aAa">“‘是身为苦本，<a id="a-Ab"></a>　余苦为枝叶；</p>
  <p id="aAc">若能断苦本，<a id="a-Ad"></a>　众苦悉皆除。</p>
  <p id="aAe">汝等先世业，<a id="a-Af"></a>　造罪心不悔，</p>
  <p id="aAg">感得不可爱，<a id="a-Ah"></a>　杂类受苦身。</p>
  <p id="aAi">若起殷重心，<a id="a-Aj"></a>　一念求忏悔，</p>
  <p id="aAk">如火焚山泽，<a id="a-Al"></a>　众罪皆销灭。</p>
  <p id="aAm">是身苦不净，<a id="a-An"></a>　无我及无常，</p>
  <p id="aAo">汝等咸应当，<a id="a-Ap"></a>　深生厌离心。<a id="a-Aq"></a>’</p>
  <p id="aAr">“尔时，<a id="a-As"></a>无量诸禽兽等，<a id="a-At"></a>闻此偈已，<a id="a-Au"></a>于一念心至诚忏悔，<a id="a-Av"></a>便舍恶道生第四天，<a id="a-Aw"></a>奉觐一生补处菩萨，<a id="a-Ax"></a>闻不退法，<a id="a-Ay"></a>究竟涅槃。<a id="a-Az"></a>善男子，<a id="a-B0"></a>以是因缘，<a id="a-B1"></a>今此苦身犹如舍宅，<a id="a-B2"></a>一切烦恼即为宅主。<a id="a-B3"></a>是故净信善男子等，<a id="a-B4"></a>发菩提心出家入道，<a id="a-B5"></a>必得解脱一切众苦，<a id="a-B6"></a>皆当成就阿耨多罗三藐三菩提。<a id="a-B7"></a>”</p>
  <p id="aB8">尔时，<a id="a-B9"></a>如来重说偈言：</p>
  <p id="aBA">“出家菩萨恒观察，<a id="a-BB"></a>　舍宅所生诸烦恼。</p>
  <p id="aBC">如有一人造舍宅，<a id="a-BD"></a>　种种珍宝以严饰，</p>
  <p id="aBE">自念壮丽无能比，<a id="a-BF"></a>　不属他人唯我有，</p>
  <p id="aBG">工巧所修最殊妙，<a id="a-BH"></a>　世间舍宅无能及。</p>
  <p id="aBI">如是分别生执著，<a id="a-BJ"></a>　以我我所为根本，</p>
  <p id="aBK">八万四千诸烦恼，<a id="a-BL"></a>　充满舍宅以为灾。</p>
  <p id="aBM">世间一切诸男女，<a id="a-BN"></a>　六亲眷属皆圆满，</p>
  <p id="aBO">以是因缘生众苦，<a id="a-BP"></a>　所谓生老及病死，</p>
  <p id="aBQ">忧悲苦恼常随逐，<a id="a-BR"></a>　如影随形不暂离。</p>
  <p id="aBS">诸苦所因贪欲生，<a id="a-BT"></a>　若断追求尽诸苦！</p>
  <p id="aBU">是身能为诸苦本，<a id="a-BV"></a>　勤修厌离趣菩提。</p>
  <p id="aBW">三界身心如舍宅，<a id="a-BX"></a>　烦恼宅主居其中！</p>
  <p id="aBY">汝等应发菩提心，<a id="a-BZ"></a>　舍离凡夫出三界。</p>
  <p id="aBa">“复次，<a id="a-Bb"></a>善男子，<a id="a-Bc"></a>出家菩萨常观在家。<a id="a-Bd"></a>犹如大国有一长者，<a id="a-Be"></a>其家豪富，<a id="a-Bf"></a>财宝无量，<a id="a-Bg"></a>于多劫中父子因缘相袭不断，<a id="a-Bh"></a>修诸善行名称远闻。<a id="a-Bi"></a>是大长者所有财宝皆分为四：<a id="a-Bj"></a>一分财宝，<a id="a-Bk"></a>常求息利以赡家业；<a id="a-Bl"></a>一分财宝，<a id="a-Bm"></a>以充随日供给所须；<a id="a-Bn"></a>一分财宝，<a id="a-Bo"></a>惠施孤独以修当福；<a id="a-Bp"></a>一分财宝，<a id="a-Bq"></a>拯济宗亲往来宾旅。<a id="a-Br"></a>如是四分曾无断绝，<a id="a-Bs"></a>父子相承为世家业。<a id="a-Bt"></a>后有一子愚痴弊恶，<a id="a-Bu"></a>深著五欲恣行放逸，<a id="a-Bv"></a>违父母教不依四业，<a id="a-Bw"></a>起诸舍宅七层楼观倍于常制，<a id="a-Bx"></a>众宝严饰，<a id="a-By"></a>琉璃为地，<a id="a-Bz"></a>宝窗交映，<a id="a-C0"></a>龙首鱼形无不具足，<a id="a-C1"></a>微妙音乐昼夜不绝，<a id="a-C2"></a>受五欲乐如忉利天。<a id="a-C3"></a>鬼神憎嫌，<a id="a-C4"></a>人天远离。<a id="a-C5"></a>于是邻家忽然火起，<a id="a-C6"></a>猛焰炽盛随风蔓延，<a id="a-C7"></a>焚烧库藏及诸楼台。<a id="a-C8"></a>时长者子，<a id="a-C9"></a>见是猛火起大嗔心，<a id="a-CA"></a>速命妻子奴婢眷属，<a id="a-CB"></a>入于重舍闭楼阁门，<a id="a-CC"></a>以愚痴故一时俱死。<a id="a-CD"></a>在家凡夫亦复如是，<a id="a-CE"></a>世间愚人如长者子，<a id="a-CF"></a>诸佛如来犹如长者，<a id="a-CG"></a>不顺佛教造作恶业，<a id="a-CH"></a>堕三恶道受大苦恼。<a id="a-CI"></a>以是因缘，<a id="a-CJ"></a>出家菩萨当观在家，<a id="a-CK"></a>如长者子不顺父母，<a id="a-CL"></a>为火所烧妻子俱死。<a id="a-CM"></a>善男子等，<a id="a-CN"></a>应生厌离人天世乐，<a id="a-CO"></a>修清净行当证菩提。<a id="a-CP"></a>”</p>
  <p id="aCQ">尔时，<a id="a-CR"></a>如来重说偈言：</p>
  <p id="aCS">“出家菩萨观在家，<a id="a-CT"></a>　犹如长者生愚子，</p>
  <p id="aCU">其家富有诸财宝，<a id="a-CV"></a>　久远相承无阙乏。</p>
  <p id="aCW">先世家业传子孙，<a id="a-CX"></a>　一切资产为四分，</p>
  <p id="aCY">常修胜行无过恶，<a id="a-CZ"></a>　名称遍满诸国土。</p>
  <p id="aCa">金银珍宝数无边，<a id="a-Cb"></a>　出入息利遍他国，</p>
  <p id="aCc">慈悲喜舍心无倦，<a id="a-Cd"></a>　惠施孤贫常不绝。</p>
  <p id="aCe">长者最后生一子，<a id="a-Cf"></a>　愚痴不孝无智慧，</p>
  <p id="aCg">年齿已迈筋力衰，<a id="a-Ch"></a>　家财内外皆付子。</p>
  <p id="aCi">子违父命行放逸，<a id="a-Cj"></a>　四业不绍堕于家，</p>
  <p id="aCk">造立七层珍宝楼，<a id="a-Cl"></a>　用绀琉璃作窗牖，</p>
  <p id="aCm">歌吹管弦曾不歇，<a id="a-Cn"></a>　常以不善师于心，</p>
  <p id="aCo">受五欲乐如天宫，<a id="a-Cp"></a>　一切龙神皆远离。</p>
  <p id="aCq">邻家欻然灾火起，<a id="a-Cr"></a>　猛焰随风难可禁，</p>
  <p id="aCs">库藏珍财及妻子，<a id="a-Ct"></a>　层楼舍宅悉焚烧，</p>
  <p id="aCu">积恶招殃遂灭身，<a id="a-Cv"></a>　妻子眷属同殒殁。</p>
  <p id="aCw">三世诸佛如长者，<a id="a-Cx"></a>　一切凡夫是愚子，</p>
  <p id="aCy">不修正道起邪心，<a id="a-Cz"></a>　命终堕在诸恶趣，</p>
  <p id="aD0">长劫独受焚烧苦，<a id="a-D1"></a>　如是展转无尽期。</p>
  <p id="aD2">在家佛子汝当知，<a id="a-D3"></a>　不贪世乐勤修证，</p>
  <p id="aD4">厌世出家修梵行，<a id="a-D5"></a>　山林寂静离诸缘，</p>
  <p id="aD6">为报四恩修胜德，<a id="a-D7"></a>　当于三界为法王！</p>
  <p id="aD8">尽未来际度众生，<a id="a-D9"></a>　作不请友常说法，</p>
  <p id="aDA">永截爱流超彼岸，<a id="a-DB"></a>　住于清净涅槃城。</p>
  <p id="aDC">“复次，<a id="a-DD"></a>善男子，<a id="a-DE"></a>出家菩萨观于世间一切舍宅犹如大梦。<a id="a-DF"></a>譬如长者有一童女，<a id="a-DG"></a>年始十五，<a id="a-DH"></a>端正殊妙。<a id="a-DI"></a>尔时父母处三层楼，<a id="a-DJ"></a>将其爱女受诸欢乐。<a id="a-DK"></a>于夜分中母女同宿，<a id="a-DL"></a>在一宝床而共安寝。<a id="a-DM"></a>于是童女梦见，<a id="a-DN"></a>父母娉与夫家经历多年，<a id="a-DO"></a>遂生一子端正殊妙，<a id="a-DP"></a>有聪慧相日渐恩养，<a id="a-DQ"></a>能自行步处在高楼，<a id="a-DR"></a>因危堕落未至于地，<a id="a-DS"></a>见有饿虎接而食之。<a id="a-DT"></a>是时童女倍复惊怖，<a id="a-DU"></a>举声号哭，<a id="a-DV"></a>遂便梦觉。<a id="a-DW"></a>尔时父母问其女言：<a id="a-DX"></a>‘以何因缘忽然惊怖？<a id="a-DY"></a>’时女羞耻不肯说之。<a id="a-DZ"></a>其母殷勤窃问其故，<a id="a-Da"></a>时女为母密说如上所梦之事。<a id="a-Db"></a>善男子，<a id="a-Dc"></a>世间生死有为舍宅，<a id="a-Dd"></a>长处轮回未得真觉，<a id="a-De"></a>尔所分位恒处梦中。<a id="a-Df"></a>生老病死三界舍宅，<a id="a-Dg"></a>如彼童女处于梦中，<a id="a-Dh"></a>虚妄分别亦复如是。<a id="a-Di"></a>琰魔鬼使忽然而至，<a id="a-Dj"></a>如彼饿虎于虚空中接彼婴孩而啖食之。<a id="a-Dk"></a>一切众生念念无常老病死苦，<a id="a-Dl"></a>亦复如是。<a id="a-Dm"></a>谁有智者爱乐此身？<a id="a-Dn"></a>以是因缘，<a id="a-Do"></a>观于生死长夜梦中，<a id="a-Dp"></a>发菩提心厌离世间，<a id="a-Dq"></a>当得如来常住妙果。<a id="a-Dr"></a>”</p>
  <p id="aDs">尔时，<a id="a-Dt"></a>如来重说偈言：</p>
  <p id="aDu">“佛子至求无上道，<a id="a-Dv"></a>　当观舍宅如梦中！</p>
  <p id="aDw">譬如富贵大长者，<a id="a-Dx"></a>　有一童女妙端严，</p>
  <p id="aDy">随其父母上高楼，<a id="a-Dz"></a>　观视游从甚欢乐。</p>
  <p id="aE0">女向楼中作是梦，<a id="a-E1"></a>　分明梦见适他人，</p>
  <p id="aE2">后于夫家诞一子，<a id="a-E3"></a>　其母爱念心怜愍。</p>
  <p id="aE4">子上楼台耽喜乐，<a id="a-E5"></a>　因危坠堕于虎口，</p>
  <p id="aE6">遂乃失声从梦觉，<a id="a-E7"></a>　方知梦想本非真。</p>
  <p id="aE8">无明闇障如长夜，<a id="a-E9"></a>　未成正觉如梦中，</p>
  <p id="aEA">生死世间常不实，<a id="a-EB"></a>　妄想分别亦如是。</p>
  <p id="aEC">唯有四智大圆明，<a id="a-ED"></a>　破闇称为真妙觉！</p>
  <p id="aEE">无常念念如饿虎，<a id="a-EF"></a>　有为虚假难久停，</p>
  <p id="aEG">宿鸟平旦各分飞，<a id="a-EH"></a>　命尽别离亦如是。</p>
  <p id="aEI">往来住业受诸报，<a id="a-EJ"></a>　父母恩情不相识，</p>
  <p id="aEK">哀哉凡夫生死身，<a id="a-EL"></a>　轮转三塗长受苦！</p>
  <p id="aEM">若知善恶随业感，<a id="a-EN"></a>　应当忏悔令消灭；</p>
  <p id="aEO">一切人天妙乐果，<a id="a-EP"></a>　惭愧正见为所因，</p>
  <p id="aEQ">应发坚固菩提心，<a id="a-ER"></a>　被精进甲勤修学。</p>
  <p id="aES">“复次，<a id="a-ET"></a>善男子，<a id="a-EU"></a>出家菩萨观于舍宅，<a id="a-EV"></a>如牝马口海出于猛焰吞纳四渎，<a id="a-EW"></a>百川众流无不烧尽。<a id="a-EX"></a>譬如往昔罗陀国中，<a id="a-EY"></a>有一菩萨名妙得彼岸，<a id="a-EZ"></a>然是菩萨有慈悲心常怀饶益。<a id="a-Ea"></a>有诸商人入海采宝，<a id="a-Eb"></a>将是菩萨同载船舶，<a id="a-Ec"></a>皆达宝洲度于崄难，<a id="a-Ed"></a>而无所碍到于彼岸。<a id="a-Ee"></a>后时菩萨，<a id="a-Ef"></a>年渐衰老已经百岁，<a id="a-Eg"></a>起坐扶策力不能前。<a id="a-Eh"></a>有一商主诣菩萨所礼拜供养，<a id="a-Ei"></a>白菩萨言：<a id="a-Ej"></a>‘我欲入海求诸珍宝，<a id="a-Ek"></a>永离贫穷得大富贵，<a id="a-El"></a>今请菩萨与我同往。<a id="a-Em"></a>’尔时菩萨告商主言：<a id="a-En"></a>‘我今衰老，<a id="a-Eo"></a>筋力微弱，<a id="a-Ep"></a>不能入海。<a id="a-Eq"></a>’商主复言：<a id="a-Er"></a>‘惟愿大士不舍慈悲，<a id="a-Es"></a>哀受我请，<a id="a-Et"></a>于我舶中但自安坐，<a id="a-Eu"></a>是我所愿。<a id="a-Ev"></a>’尔时菩萨受商人请，<a id="a-Ew"></a>乘大舶船，<a id="a-Ex"></a>入于大海，<a id="a-Ey"></a>向东南隅诣其宝所。<a id="a-Ez"></a>时遇北风，<a id="a-F0"></a>漂堕南海，<a id="a-F1"></a>猛风迅疾昼夜不停，<a id="a-F2"></a>经于七日见大海水变为金色犹如镕金。<a id="a-F3"></a>尔时众商白菩萨言：<a id="a-F4"></a>‘以何因缘水变金色有如是相？<a id="a-F5"></a>’菩萨告言：<a id="a-F6"></a>‘汝等当知，<a id="a-F7"></a>我今已入黄金大海。<a id="a-F8"></a>无量无边紫磨真金充满大海，<a id="a-F9"></a>金宝交映有如是相。<a id="a-FA"></a>超过正路堕此海中，<a id="a-FB"></a>各自勤求设诸方便还归北方。<a id="a-FC"></a>’复经数日，<a id="a-FD"></a>见大海水变为白色犹如珂雪。<a id="a-FE"></a>菩萨告言：<a id="a-FF"></a>‘汝等当知，<a id="a-FG"></a>我今已入真珠大海。<a id="a-FH"></a>白玉真珠充满海中，<a id="a-FI"></a>珠映水色有如是相。<a id="a-FJ"></a>汝当尽力设诸方便还归北方。<a id="a-FK"></a>’复经数日，<a id="a-FL"></a>大海之水变为青色如青琉璃。<a id="a-FM"></a>菩萨告言：<a id="a-FN"></a>‘我及汝等已入青玻瓈海。<a id="a-FO"></a>无量无边青玻瓈宝充满大海，<a id="a-FP"></a>玻瓈之色交映如是。<a id="a-FQ"></a>’复经数日，<a id="a-FR"></a>大海之水变为红色犹如血现。<a id="a-FS"></a>菩萨告言：<a id="a-FT"></a>‘我及汝等已入红玻瓈海。<a id="a-FU"></a>无量无边红玻瓈宝充满大海，<a id="a-FV"></a>宝色红赤交映如是。<a id="a-FW"></a>’复经数日，<a id="a-FX"></a>水变黑色犹如墨汁，<a id="a-FY"></a>遥闻猛火爆裂之声，<a id="a-FZ"></a>犹如大火烧干竹林，<a id="a-Fa"></a>炽然熢[火+孛]甚可怖畏，<a id="a-Fb"></a>如是相貌曾未见闻。<a id="a-Fc"></a>又见大火起于南方，<a id="a-Fd"></a>犹如攒峰高逾百丈，<a id="a-Fe"></a>焰势飞空或合或散，<a id="a-Ff"></a>光流掣电，<a id="a-Fg"></a>如是之相未曾见闻：<a id="a-Fh"></a>‘我等身命实难可保。<a id="a-Fi"></a>’于是菩萨告众人言：<a id="a-Fj"></a>‘汝等今者甚可怖畏。<a id="a-Fk"></a>何以故？<a id="a-Fl"></a>我等已入牝马口海皆被烧尽。<a id="a-Fm"></a>所以者何？<a id="a-Fn"></a>由诸众生业增上力，<a id="a-Fo"></a>自然天火能烧海水。<a id="a-Fp"></a>若是天火不烧海水，<a id="a-Fq"></a>一日夜中一切陆地变成大海，<a id="a-Fr"></a>所有众生悉皆漂没。<a id="a-Fs"></a>然今我等遇大黑风，<a id="a-Ft"></a>漂流如是牝马口海。<a id="a-Fu"></a>我今众人余命无几。<a id="a-Fv"></a>’尔时船舶有千余人，<a id="a-Fw"></a>同时发声悲号啼哭，<a id="a-Fx"></a>或自拔发，<a id="a-Fy"></a>或自投身，<a id="a-Fz"></a>作如是言：<a id="a-G0"></a>‘我等今者为求珍宝，<a id="a-G1"></a>入于大海遇此险难。<a id="a-G2"></a>哀哉！<a id="a-G3"></a>苦哉！<a id="a-G4"></a>以何方便得免是难？<a id="a-G5"></a>’时千人等至诚归命，<a id="a-G6"></a>或称悲母，<a id="a-G7"></a>或称慈父，<a id="a-G8"></a>或称梵天，<a id="a-G9"></a>或称摩醯首罗天王，<a id="a-GA"></a>或称大力那罗延天，<a id="a-GB"></a>或有归命得岸菩萨，<a id="a-GC"></a>敬礼大士而作是言：<a id="a-GD"></a>‘唯愿菩萨济我等辈。<a id="a-GE"></a>’尔时，<a id="a-GF"></a>菩萨为是众人离诸恐怖，<a id="a-GG"></a>而说偈言：</p>
  <p id="aGH">“‘世间最上大丈夫，<a id="a-GI"></a>　虽入死门不生畏，</p>
  <p id="aGJ">汝若忧悲失智慧，<a id="a-GK"></a>　应当一心设方便。</p>
  <p id="aGL">若得善巧方便门，<a id="a-GM"></a>　离诸八难超彼岸，</p>
  <p id="aGN">是故安心勿忧惧，<a id="a-GO"></a>　应当恳念大慈尊。<a id="a-GP"></a>’</p>
  <p id="aGQ">“于是菩萨说此偈已，<a id="a-GR"></a>烧众名香，<a id="a-GS"></a>礼拜供养十方诸佛，<a id="a-GT"></a>发是愿言：<a id="a-GU"></a>‘南无十方诸佛！<a id="a-GV"></a>南无十方诸佛、<a id="a-GW"></a>诸大菩萨摩诃萨众、<a id="a-GX"></a>四向四果一切贤圣，<a id="a-GY"></a>有天眼者、<a id="a-GZ"></a>有天耳者、<a id="a-Ga"></a>知他心者、<a id="a-Gb"></a>众自在者！<a id="a-Gc"></a>我为众生运大悲心，<a id="a-Gd"></a>弃舍身命济诸苦难。<a id="a-Ge"></a>然今我身有一善根，<a id="a-Gf"></a>受持如来不妄语戒，<a id="a-Gg"></a>无量生中未曾缺犯。<a id="a-Gh"></a>若我一生有妄语者，<a id="a-Gi"></a>今此恶风转加增盛。<a id="a-Gj"></a>如是戒德非虚妄者，<a id="a-Gk"></a>愿以此善回施一切，<a id="a-Gl"></a>我与众生当成佛道。<a id="a-Gm"></a>若实不虚，<a id="a-Gn"></a>愿此恶风应时休息，<a id="a-Go"></a>如意便风随念而至。<a id="a-Gp"></a>然诸众生即是我身，<a id="a-Gq"></a>众生与我等无差别。<a id="a-Gr"></a>’是大菩萨发起如是同体大悲无碍愿已，<a id="a-Gs"></a>经一念顷恶风寻止，<a id="a-Gt"></a>便得顺风解脱众难，<a id="a-Gu"></a>得至宝所获诸珍宝。<a id="a-Gv"></a>尔时菩萨告商人言：<a id="a-Gw"></a>‘如是珍宝难逢难遇！<a id="a-Gx"></a>汝等先世广行檀施，<a id="a-Gy"></a>得值如是众妙珍宝。<a id="a-Gz"></a>昔修施时心有吝惜，<a id="a-H0"></a>以是因缘遇是恶风。<a id="a-H1"></a>汝诸商人所得珍宝，<a id="a-H2"></a>须知限量无使多取，<a id="a-H3"></a>以纵贪心后招大难。<a id="a-H4"></a>汝等当知，<a id="a-H5"></a>众宝之中，<a id="a-H6"></a>命宝为最。<a id="a-H7"></a>若存其命，<a id="a-H8"></a>是无价宝。<a id="a-H9"></a>’时商人等蒙菩萨教，<a id="a-HA"></a>生知足心不敢多取。<a id="a-HB"></a>尔时众人得免灾难获大珍宝，<a id="a-HC"></a>远离贫穷到于彼岸。</p>
  <p id="aHD">“诸善男子，<a id="a-HE"></a>出家菩萨亦复如是，<a id="a-HF"></a>亲近诸佛善友知识；<a id="a-HG"></a>如彼商人得遇菩萨，<a id="a-HH"></a>永离生死到于彼岸，<a id="a-HI"></a>犹如商主获大富贵。<a id="a-HJ"></a>世间所有有为舍宅，<a id="a-HK"></a>如牝马口海能烧众流。<a id="a-HL"></a>出家菩萨亦复如是，<a id="a-HM"></a>审谛观察在家过失。<a id="a-HN"></a>汝善男子，<a id="a-HO"></a>不染世间诸五欲乐，<a id="a-HP"></a>厌离三界生死苦难，<a id="a-HQ"></a>得入清凉安乐大城。<a id="a-HR"></a>”</p>
  <p id="aHS">尔时，<a id="a-HT"></a>如来重说偈言：</p>
  <p id="aHU">“出家菩萨观舍宅，<a id="a-HV"></a>　如牝马海烧众流！</p>
  <p id="aHW">譬如往昔罗陀国，<a id="a-HX"></a>　有一菩萨名得岸，</p>
  <p id="aHY">具大福智巧方便，<a id="a-HZ"></a>　无缘慈悲摄有情。</p>
  <p id="aHa">得是菩萨乘舶船，<a id="a-Hb"></a>　商人获宝超彼岸，</p>
  <p id="aHc">然是大士年衰老，<a id="a-Hd"></a>　不乐利他好禅寂。</p>
  <p id="aHe">有一商主请菩萨，<a id="a-Hf"></a>　欲入大海求珍宝：</p>
  <p id="aHg">‘唯愿大士受我请，<a id="a-Hh"></a>　令我富饶无阙乏！<a id="a-Hi"></a>’</p>
  <p id="aHj">于是菩萨运大悲，<a id="a-Hk"></a>　即便受请乘舶船。</p>
  <p id="aHl">时张大帆遇顺风，<a id="a-Hm"></a>　直往东南诣宝所，</p>
  <p id="aHn">忽遇暴风吹舶船，<a id="a-Ho"></a>　漂堕南海迷所往。</p>
  <p id="aHp">经过七日大海水，<a id="a-Hq"></a>　悉皆变作黄金色，</p>
  <p id="aHr">紫磨黄金满海中，<a id="a-Hs"></a>　宝映光现真金色。</p>
  <p id="aHt">复经数日大海水，<a id="a-Hu"></a>　变为白色如珂雪，</p>
  <p id="aHv">真珠珍宝满海中，<a id="a-Hw"></a>　所以海水成白色。</p>
  <p id="aHx">又经数日大海水，<a id="a-Hy"></a>　变作绀青如琉璃，</p>
  <p id="aHz">青玻瓈珠满大海，<a id="a-I0"></a>　所以水作绀青色。</p>
  <p id="aI1">又经数日大海水，<a id="a-I2"></a>　悉皆变作红赤色，</p>
  <p id="aI3">红玻瓈珠满海中，<a id="a-I4"></a>　故变水色同于彼。</p>
  <p id="aI5">复经数日大海水，<a id="a-I6"></a>　变为黑色如墨汁，</p>
  <p id="aI7">如是天火所焚烧，<a id="a-I8"></a>　海水尽皆如墨色。</p>
  <p id="aI9">此海名为牝马口，<a id="a-IA"></a>　吞纳四海及众流，</p>
  <p id="aIB">一切船舶若经过，<a id="a-IC"></a>　有人到此多皆死。</p>
  <p id="aID">天火炽盛如山积，<a id="a-IE"></a>　爆裂之声如雷震，</p>
  <p id="aIF">众人遥见心惊怖，<a id="a-IG"></a>　号叫捶胸白大师。</p>
  <p id="aIH">于是菩萨起慈悲，<a id="a-II"></a>　不惜身命垂救护，</p>
  <p id="aIJ">暴风寻止顺风起，<a id="a-IK"></a>　渡于险难至宝所，</p>
  <p id="aIL">各获珍琦达彼岸，<a id="a-IM"></a>　永离贫穷受安乐。</p>
  <p id="aIN">出家菩萨亦如是，<a id="a-IO"></a>　亲近诸佛如商主，</p>
  <p id="aIP">永离火宅趣真觉，<a id="a-IQ"></a>　犹如商人归本处；</p>
  <p id="aIR">世间所有诸宅舍，<a id="a-IS"></a>　如彼牝马大口海。</p>
  <p id="aIT">出家常厌于在家，<a id="a-IU"></a>　不染世间离五欲，</p>
  <p id="aIV">乐住空闲心不动，<a id="a-IW"></a>　善达甚深真妙理。</p>
  <p id="aIX">或处人间聚落中，<a id="a-IY"></a>　如蜂采华无所损，</p>
  <p id="aIZ">四威仪中恒利物，<a id="a-Ia"></a>　不贪世乐及名闻，</p>
  <p id="aIb">口中常出柔软音，<a id="a-Ic"></a>　粗鄙恶言断相续，</p>
  <p id="aId">知恩报恩修善业，<a id="a-Ie"></a>　自他俱得入真常。<a id="a-If"></a>”</p>
  <p id="aIg">尔时，<a id="a-Ih"></a>智光及诸长者一万人俱，<a id="a-Ii"></a>异口同音而白佛言：<a id="a-Ij"></a>“善哉！<a id="a-Ik"></a>世尊！<a id="a-Il"></a>希有！<a id="a-Im"></a>善逝！<a id="a-In"></a>如是，<a id="a-Io"></a>如是，<a id="a-Ip"></a>世尊所说微妙第一，<a id="a-Iq"></a>善巧方便饶益有情。<a id="a-Ir"></a>如佛所说，<a id="a-Is"></a>我今悉知，<a id="a-It"></a>世间宅舍犹如牢狱，<a id="a-Iu"></a>一切恶法从舍宅生。<a id="a-Iv"></a>出家之人实有无量无边胜利，<a id="a-Iw"></a>由是我等深乐出家，<a id="a-Ix"></a>现在当来恒受法乐。<a id="a-Iy"></a>”</p>
  <p id="aIz">尔时，<a id="a-J0"></a>世尊告诸长者：<a id="a-J1"></a>“善哉！<a id="a-J2"></a>善哉！<a id="a-J3"></a>汝等发心乐欲出家。<a id="a-J4"></a>若善男子、<a id="a-J5"></a>善女人，<a id="a-J6"></a>发阿耨多罗三藐三菩提心，<a id="a-J7"></a>一日一夜出家修道，<a id="a-J8"></a>二百万劫不堕恶趣，<a id="a-J9"></a>常生善处受胜妙乐，<a id="a-JA"></a>遇善知识永不退转，<a id="a-JB"></a>得值诸佛受菩提记，<a id="a-JC"></a>坐金刚座成正觉道。<a id="a-JD"></a>然出家者持戒最难，<a id="a-JE"></a>能持戒者是真出家。<a id="a-JF"></a>”</p>
  <p id="aJG">时，<a id="a-JH"></a>诸长者白佛言：<a id="a-JI"></a>“世尊，<a id="a-JJ"></a>我等持戒修诸梵行，<a id="a-JK"></a>愿我速出生死苦海！<a id="a-JL"></a>愿我速入常乐宝宫！<a id="a-JM"></a>愿我广度一切众生！<a id="a-JN"></a>愿我疾证于无生智！<a id="a-JO"></a>”</p>
  <p id="aJP">尔时，<a id="a-JQ"></a>世尊告弥勒菩萨及文殊师利：<a id="a-JR"></a>“如是长者付嘱汝等，<a id="a-JS"></a>劝令出家受持净戒。<a id="a-JT"></a>”</p>
  <p id="aJU">时，<a id="a-JV"></a>九千人于弥勒前，<a id="a-JW"></a>出家修道受持佛戒。<a id="a-JX"></a>七千人俱于文殊前，<a id="a-JY"></a>出家修道受佛禁戒。<a id="a-JZ"></a>如是人等既得出家，<a id="a-Ja"></a>成就法忍入于如来秘密境界，<a id="a-Jb"></a>不复退转。<a id="a-Jc"></a>无量万人发菩提心至不退位，<a id="a-Jd"></a>无数人天远尘离垢，<a id="a-Je"></a>得法眼净。</p>
 </body>
</html>