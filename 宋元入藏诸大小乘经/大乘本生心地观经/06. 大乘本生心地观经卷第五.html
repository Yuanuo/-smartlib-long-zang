<!doctype html>
<html id="z3IBUc0fW" data-ver="848">
 <head>
  <meta charset="utf-8">
  <meta author="般若">
  <meta library="龙藏">
  <meta catalog="宋元入藏诸大小乘经">
  <meta period="唐">
 </head>
 <body>
  <h1 id="a1">大乘本生心地观经卷第五</h1>
  <h2 id="a2">无垢性品第四</h2>
  <p id="a3">尔时智光及诸长者既出家已。<a id="a-4"></a>齐整法服五轮著地。<a id="a-5"></a>礼如来足合掌恭敬。<a id="a-6"></a>白佛言。<a id="a-7"></a>世尊。<a id="a-8"></a>我等从佛闻所未闻。<a id="a-9"></a>在家所有种种过失。<a id="a-A"></a>发菩提心厌离世间。<a id="a-B"></a>剃除须发而作比丘。<a id="a-C"></a>唯愿如来应正等觉。<a id="a-D"></a>为我等类及诸众生。<a id="a-E"></a>演说出家殊胜功德。<a id="a-F"></a>令得闻者发清净心。<a id="a-G"></a>乐远离行不断佛种。<a id="a-H"></a>世尊大恩无缘慈悲。<a id="a-I"></a>怜愍众生如罗睺罗。<a id="a-J"></a>出家菩萨应云何住。<a id="a-K"></a>云何修习无垢之业。<a id="a-L"></a>云何调伏有漏之心。<a id="a-M"></a>尔时世尊赞叹智光诸比丘等。<a id="a-N"></a>善哉善哉。<a id="a-O"></a>是真佛子。<a id="a-P"></a>能为未来一切众生。<a id="a-Q"></a>问于如来如是大事。<a id="a-R"></a>如是如是。<a id="a-S"></a>如汝所说。<a id="a-T"></a>如来世尊怜愍众生。<a id="a-U"></a>平等无二犹如一子。<a id="a-V"></a>汝今谛听善思念之。<a id="a-W"></a>吾当为汝分别演说。<a id="a-X"></a>出家菩萨应如是住。<a id="a-Y"></a>如是修行无垢之业。<a id="a-Z"></a>如是调伏有漏之心。<a id="a-a"></a>唯然世尊。<a id="a-b"></a>愿乐欲闻。<a id="a-c"></a>尔时佛告智光比丘。<a id="a-d"></a>出家菩萨住如是心常作是观。<a id="a-e"></a>我得人身诸根具足。<a id="a-f"></a>从何处没来生此间。<a id="a-g"></a>我于三界中当生何界。<a id="a-h"></a>于四大洲复生何处。<a id="a-i"></a>六道之中受生何道。<a id="a-j"></a>以何因缘得离父母妻子眷属。<a id="a-k"></a>出家修道免八难身。<a id="a-l"></a>庄严劫中过去千佛皆已涅槃。<a id="a-m"></a>星宿劫中未来千佛未出于世。<a id="a-n"></a>贤劫之中现在千佛。<a id="a-o"></a>几佛如来出现于世。<a id="a-p"></a>化缘将尽入般涅槃。<a id="a-q"></a>几佛世尊未出于世。<a id="a-r"></a>是诸众生根缘未熟。<a id="a-s"></a>未闻正法。<a id="a-t"></a>复于何时。<a id="a-u"></a>当来弥勒。<a id="a-v"></a>从兜率天下生人间现成佛道。<a id="a-w"></a>于我身中有何善业。<a id="a-x"></a>戒定慧学当有何德。<a id="a-y"></a>过去诸佛皆已不遇。<a id="a-z"></a>当来世尊得见不邪。<a id="a-10"></a>我今现在诸凡夫地。<a id="a-11"></a>三业烦恼何最为重。<a id="a-12"></a>一生已来造何罪业。<a id="a-13"></a>于何佛所曾种善根。<a id="a-14"></a>我此身命能得几时。<a id="a-15"></a>是日已过命随减少。<a id="a-16"></a>犹如牵羊诣彼屠所。<a id="a-17"></a>渐渐近死无所逃避。<a id="a-18"></a>身坏命终生于何处。<a id="a-19"></a>三恶道苦如何脱免。<a id="a-1A"></a>然我此身爱乐长养。<a id="a-1B"></a>念念衰老无时暂停。<a id="a-1C"></a>谁有智者爱乐此身。<a id="a-1D"></a>智光当知。<a id="a-1E"></a>出家菩萨常于昼夜如是观察。<a id="a-1F"></a>勿贪世间受五欲乐。<a id="a-1G"></a>精勤修习未尝暂舍。<a id="a-1H"></a>如去顶石如救头燃。<a id="a-1I"></a>心常忏悔过去先罪。<a id="a-1J"></a>安住如是四无垢性。<a id="a-1K"></a>一心修行十二头陀。<a id="a-1L"></a>调伏其心如旃陀罗。<a id="a-1M"></a>如是佛子是名出家。<a id="a-1N"></a>智光比丘。<a id="a-1O"></a>以何义故。<a id="a-1P"></a>说名真实修沙门行如旃陀罗。<a id="a-1Q"></a>其旃陀罗每游行时。<a id="a-1R"></a>手执锡杖不敢当路。<a id="a-1S"></a>若人逼近振锡令闻。<a id="a-1T"></a>于大众中心行谦下不敢轻慢。<a id="a-1U"></a>被呵责时。<a id="a-1V"></a>心无怨恨未尝加报。<a id="a-1W"></a>骂辱鞭挞默然受之。<a id="a-1X"></a>何以故。<a id="a-1Y"></a>自知下性不阶众流。<a id="a-1Z"></a>以是因缘无嗔无报。<a id="a-1a"></a>智光当知。<a id="a-1b"></a>出家菩萨亦复如是。<a id="a-1c"></a>剃除须发形同婴儿。<a id="a-1d"></a>执持应器依他活命。<a id="a-1e"></a>身著袈裟如被甲胄。<a id="a-1f"></a>杖锡而行如持鉾槊。<a id="a-1g"></a>执智慧剑破烦恼贼。<a id="a-1h"></a>修婴儿行饶益一切。<a id="a-1i"></a>是故一切三毒利箭。<a id="a-1j"></a>不入真实沙门之身。<a id="a-1k"></a>出家菩萨以三观门修忍辱行名真出家。<a id="a-1l"></a>观诸众生是佛化身。<a id="a-1m"></a>观于自身为实愚夫。<a id="a-1n"></a>观诸有情作尊贵想。<a id="a-1o"></a>观于自身为僮仆想。<a id="a-1p"></a>又观众生作父母想。<a id="a-1q"></a>观自己身如男女想。<a id="a-1r"></a>出家菩萨常作是观。<a id="a-1s"></a>或被打骂终不加报。<a id="a-1t"></a>善巧方便调伏其心。<a id="a-1u"></a>智光比丘。<a id="a-1v"></a>汝等谛听。<a id="a-1w"></a>云何名为四无垢性。<a id="a-1x"></a>衣服卧具饮食汤药。<a id="a-1y"></a>如是四事随有所得。<a id="a-1z"></a>粗细称心远离贪求。<a id="a-20"></a>是无垢性。<a id="a-21"></a>诸比丘等。<a id="a-22"></a>以何因缘。<a id="a-23"></a>如是四行名无垢性。<a id="a-24"></a>智光当知。<a id="a-25"></a>诸佛如来三十七品菩提分法。<a id="a-26"></a>皆从此生。<a id="a-27"></a>佛法僧宝常不断绝。<a id="a-28"></a>是故得名为四无垢性。<a id="a-29"></a>尔时世尊。<a id="a-2A"></a>而说偈言。</p>
  <p id="a2B">智光比丘汝谛听，<a id="a-2C"></a>　出家菩萨所应作，</p>
  <p id="a2D">无缘大慈摄众生，<a id="a-2E"></a>　犹如一子皆平等，</p>
  <p id="a2F">发菩提心求正觉，<a id="a-2G"></a>　应作三种成佛法，</p>
  <p id="a2H">心常住四无垢性，<a id="a-2I"></a>　当修十二头陀行，</p>
  <p id="a2J">下心犹如旃陀罗，<a id="a-2K"></a>　四威仪中作是念，</p>
  <p id="a2L">十方无量诸菩萨，<a id="a-2M"></a>　刹那刹那趣圣道，</p>
  <p id="a2N">彼既修证我亦尔，<a id="a-2O"></a>　如何流转三界中，</p>
  <p id="a2P">恒居生死无量苦，<a id="a-2Q"></a>　我今是身住何界，</p>
  <p id="a2R">六道轮回处何道，<a id="a-2S"></a>　胎卵湿化受何生，</p>
  <p id="a2T">身口意业于何修，<a id="a-2U"></a>　所造罪中何者重，</p>
  <p id="a2V">三性之心何心多，<a id="a-2W"></a>　如是微细观察已，</p>
  <p id="a2X">大慈大悲恒相续，<a id="a-2Y"></a>　大喜大舍为先心，</p>
  <p id="a2Z">为有缘者说妙法，<a id="a-2a"></a>　昼夜修心不暂停，</p>
  <p id="a2b">如去顶石救头燃，<a id="a-2c"></a>　念三观门常不离，</p>
  <p id="a2d">观诸有情是佛身，<a id="a-2e"></a>　唯我独处于凡类，</p>
  <p id="a2f">一切众生等尊贵，<a id="a-2g"></a>　我为僮仆居卑贱，</p>
  <p id="a2h">世间众生同父母，<a id="a-2i"></a>　我如男女行孝养，</p>
  <p id="a2j">被他打骂不嗔嫌，<a id="a-2k"></a>　勤修忍辱无怨嫉，</p>
  <p id="a2l">四事供养心不著，<a id="a-2m"></a>　是则名为无垢性，</p>
  <p id="a2n">三十七品菩提分，<a id="a-2o"></a>　及以如来果报身，</p>
  <p id="a2p">如是殊胜无漏法，<a id="a-2q"></a>　四无垢性为根本，</p>
  <p id="a2r">不放逸行常修习，<a id="a-2s"></a>　是名出家真佛子，</p>
  <p id="a2t">菩提智种念念增，<a id="a-2u"></a>　无漏圣道皆成就，</p>
  <p id="a2v">速得超于无量劫，<a id="a-2w"></a>　端坐华王法界中，</p>
  <p id="a2x">福智二严皆圆满，<a id="a-2y"></a>　无边劫海利群生，</p>
  <p id="a2z">由无垢性皆成就，<a id="a-30"></a>　证获如来常住果</p>
  <p id="a31">复次智光比丘。<a id="a-32"></a>出家菩萨于所著衣不应贪著。<a id="a-33"></a>若细若粗随其所得。<a id="a-34"></a>但于施者为生福田勿嫌粗恶。<a id="a-35"></a>不得为衣广说法要。<a id="a-36"></a>起诸方便与贪相应。<a id="a-37"></a>世间凡夫为衣服故。<a id="a-38"></a>非法贪求造不善业。<a id="a-39"></a>堕于恶道经无量劫。<a id="a-3A"></a>不遇诸佛。<a id="a-3B"></a>不闻正法。<a id="a-3C"></a>受苦毕已复生人间。<a id="a-3D"></a>贫穷困苦。<a id="a-3E"></a>求不得苦昼夜逼迫。<a id="a-3F"></a>衣不蔽形。<a id="a-3G"></a>食不支命。<a id="a-3H"></a>如是众苦。<a id="a-3I"></a>皆由先世为衣服故多杀生命造种种罪。<a id="a-3J"></a>出家菩萨即不如是。<a id="a-3K"></a>随其所得不嫌粗恶。<a id="a-3L"></a>但怀惭愧以充法衣。<a id="a-3M"></a>得十胜利。<a id="a-3N"></a>一者能覆其身远离羞耻。<a id="a-3O"></a>具足惭愧修行善法。<a id="a-3P"></a>二者远离寒热及以蚊虻恶兽毒虫。<a id="a-3Q"></a>安隐修道。<a id="a-3R"></a>三者亦现沙门出家相貌。<a id="a-3S"></a>见者欢喜远离邪心。<a id="a-3T"></a>四者袈裟即是人天宝幢之相。<a id="a-3U"></a>尊重敬礼得生梵天。<a id="a-3V"></a>五者著袈裟时生宝塔想。<a id="a-3W"></a>能灭众罪生诸福德。<a id="a-3X"></a>六者本制袈裟染令坏色。<a id="a-3Y"></a>离五欲想不生贪爱。<a id="a-3Z"></a>七者袈裟是佛净衣。<a id="a-3a"></a>永断烦恼作良田故。<a id="a-3b"></a>八者身著袈裟罪业消除。<a id="a-3c"></a>十善业道念念增长。<a id="a-3d"></a>九者袈裟犹如良田。<a id="a-3e"></a>能善增长菩萨道故。<a id="a-3f"></a>十者袈裟犹如甲胄。<a id="a-3g"></a>烦恼毒箭不能害故。<a id="a-3h"></a>智光当知。<a id="a-3i"></a>以是因缘。<a id="a-3j"></a>三世诸佛缘觉声闻。<a id="a-3k"></a>清净出家身著袈裟。<a id="a-3l"></a>三圣同坐解脱宝床。<a id="a-3m"></a>执智慧剑破烦恼魔。<a id="a-3n"></a>共入一味诸涅槃界。<a id="a-3o"></a>尔时世尊。<a id="a-3p"></a>而说偈言。</p>
  <p id="a3q">智光比丘应善听，<a id="a-3r"></a>　大福田衣十胜利，</p>
  <p id="a3s">世间衣服增欲染，<a id="a-3t"></a>　如来法服不如是，</p>
  <p id="a3u">法服能遮世羞耻，<a id="a-3v"></a>　惭愧圆满生福田，</p>
  <p id="a3w">远离寒暑及毒虫，<a id="a-3x"></a>　道心坚固得究竟，</p>
  <p id="a3y">示现出家离贪欲，<a id="a-3z"></a>　断除五见正修持，</p>
  <p id="a40">瞻礼袈裟宝幢想，<a id="a-41"></a>　恭敬生于梵王福，</p>
  <p id="a42">佛子披衣生塔想，<a id="a-43"></a>　生福灭罪感人天，</p>
  <p id="a44">肃容致敬真沙门，<a id="a-45"></a>　所为不染诸尘俗，</p>
  <p id="a46">诸佛称赞为良田，<a id="a-47"></a>　利乐群生此为最，</p>
  <p id="a48">袈裟神力不思议，<a id="a-49"></a>　能令修植菩提行，</p>
  <p id="a4A">道芽增长如春苗，<a id="a-4B"></a>　菩提妙果类秋实，</p>
  <p id="a4C">坚固金刚真甲胄，<a id="a-4D"></a>　烦恼毒箭不能害，</p>
  <p id="a4E">我今略赞十胜利，<a id="a-4F"></a>　历劫广说无有边，</p>
  <p id="a4G">若有龙身披一缕，<a id="a-4H"></a>　得脱金翅鸟王食，</p>
  <p id="a4I">若人渡海持此衣，<a id="a-4J"></a>　不怖龙鱼诸鬼难，</p>
  <p id="a4K">雷电霹雳天之怒，<a id="a-4L"></a>　披袈裟者无恐畏，</p>
  <p id="a4M">白衣若能亲捧持，<a id="a-4N"></a>　一切恶鬼无能近，</p>
  <p id="a4O">若能发心求出家，<a id="a-4P"></a>　厌离世间修佛道，</p>
  <p id="a4Q">十方魔宫皆振动，<a id="a-4R"></a>　是人速证法王身</p>
  <p id="a4S">复次智光菩萨。<a id="a-4T"></a>出家佛子常行乞食。<a id="a-4U"></a>应舍身命不断是心。<a id="a-4V"></a>所以者何。<a id="a-4W"></a>一切有情皆依食住。<a id="a-4X"></a>是以乞食利益无穷。<a id="a-4Y"></a>汝等当知。<a id="a-4Z"></a>出家菩萨常行乞食有十胜利。<a id="a-4a"></a>云何为十。<a id="a-4b"></a>一者常行乞食以自活命。<a id="a-4c"></a>出入自由不属他故。<a id="a-4d"></a>二者行乞食时。<a id="a-4e"></a>先说妙法令起善心。<a id="a-4f"></a>然后自食。<a id="a-4g"></a>三者为不施人发大悲心。<a id="a-4h"></a>为说正法令起舍心而生胜福。<a id="a-4i"></a>四者依佛教行增长戒品。<a id="a-4j"></a>福德圆满智慧无穷。<a id="a-4k"></a>五者常行乞食。<a id="a-4l"></a>于七九慢自然消灭。<a id="a-4m"></a>众所恭敬是良福田。<a id="a-4n"></a>六者于乞食时。<a id="a-4o"></a>当得如来无见顶相。<a id="a-4p"></a>应受世间广大供养。<a id="a-4q"></a>七者汝等佛子随学此法。<a id="a-4r"></a>住持三宝饶益有情。<a id="a-4s"></a>八者于乞食时。<a id="a-4t"></a>不得为求食故起希望心。<a id="a-4u"></a>赞叹一切男子女人。<a id="a-4v"></a>九者行乞食时须依次第。<a id="a-4w"></a>不应分别贫富之家。<a id="a-4x"></a>十者常行乞食诸佛欢喜。<a id="a-4y"></a>得一切智最为良缘。<a id="a-4z"></a>智光菩萨。<a id="a-50"></a>我为汝等略说如是十种利益。<a id="a-51"></a>若广分别无量无边。<a id="a-52"></a>汝等比丘及未来世。<a id="a-53"></a>求佛道者应如是学。<a id="a-54"></a>尔时世尊。<a id="a-55"></a>而说偈言。</p>
  <p id="a56">智光菩萨汝谛听，<a id="a-57"></a>　出家大士应离贪，</p>
  <p id="a58">当发出世修行心，<a id="a-59"></a>　乞食头陀为根本，</p>
  <p id="a5A">凡夫住于有漏食，<a id="a-5B"></a>　圣者悉依无漏食，</p>
  <p id="a5C">有漏无漏诸圣凡，<a id="a-5D"></a>　一切无不依食住，</p>
  <p id="a5E">我为汝等诸佛子，<a id="a-5F"></a>　开演出世二利行，</p>
  <p id="a5G">三世如来所称赞，<a id="a-5H"></a>　乞食功德有十利，</p>
  <p id="a5I">偏称此行最为胜，<a id="a-5J"></a>　出入自在无系缚，</p>
  <p id="a5K">先令施主发初心，<a id="a-5L"></a>　令趣菩提然后食，</p>
  <p id="a5M">为除悭贪说妙法，<a id="a-5N"></a>　能起大舍无量心，</p>
  <p id="a5O">依大师教行乞食，<a id="a-5P"></a>　增长无量诸梵行，</p>
  <p id="a5Q">七九种慢自除灭，<a id="a-5R"></a>　为诸人天所尊敬，</p>
  <p id="a5S">如来顶相不可见，<a id="a-5T"></a>　转妙法轮化十方，</p>
  <p id="a5U">尽未来际传此法，<a id="a-5V"></a>　令不断绝三宝种，</p>
  <p id="a5W">若为饮食起妄心，<a id="a-5X"></a>　不应赞叹诸男女，</p>
  <p id="a5Y">起大慈悲平等意，<a id="a-5Z"></a>　不生分别贫与富，</p>
  <p id="a5a">清净乞食佛所赞，<a id="a-5b"></a>　一切种智从此生，</p>
  <p id="a5c">三世如来出于世，<a id="a-5d"></a>　为诸众生说四食，</p>
  <p id="a5e">段触思识为其四，<a id="a-5f"></a>　皆是有漏世间食，</p>
  <p id="a5g">唯有法喜禅悦食，<a id="a-5h"></a>　乃是圣贤所食者，</p>
  <p id="a5i">汝等厌离世间味，<a id="a-5j"></a>　当求出世无漏食</p>
  <p id="a5k">复次智光菩萨。<a id="a-5l"></a>出家佛子于诸医药不应贪著。<a id="a-5m"></a>若有病时。<a id="a-5n"></a>他煎药已所弃舍药。<a id="a-5o"></a>诃梨毗梨及阿摩勒。<a id="a-5p"></a>取是等药即应服之。<a id="a-5q"></a>乃至一生服所弃药。<a id="a-5r"></a>于诸药等常生知足。<a id="a-5s"></a>如是名为真实沙门。<a id="a-5t"></a>出家佛子恒服弃药。<a id="a-5u"></a>是人获得十种胜利。<a id="a-5v"></a>云何为十。<a id="a-5w"></a>一者为求药草不近他人。<a id="a-5x"></a>永息贪求安住正念。<a id="a-5y"></a>二者不净观门易得成就。<a id="a-5z"></a>出世之心能得坚固。<a id="a-60"></a>三者于诸珍味恒不贪著。<a id="a-61"></a>速证正智飧禅悦食。<a id="a-62"></a>四者于诸世间一切财物。<a id="a-63"></a>常能知足早得解脱。<a id="a-64"></a>五者不近世间一切凡夫。<a id="a-65"></a>亲近出世清净善友。<a id="a-66"></a>六者由不嫌恶诸弃药等。<a id="a-67"></a>于粗饮食亦得解脱。<a id="a-68"></a>七者于所重药永不希望。<a id="a-69"></a>一切世间无不尊故。<a id="a-6A"></a>八者速能调伏诸烦恼病。<a id="a-6B"></a>证得如来常住法身。<a id="a-6C"></a>九者永断三界一切烦恼。<a id="a-6D"></a>能疗众生身心重病。<a id="a-6E"></a>十者能顺佛教修菩萨行。<a id="a-6F"></a>福智圆满得大菩提。<a id="a-6G"></a>智光当知。<a id="a-6H"></a>我为汝等略说弃药十种胜利。<a id="a-6I"></a>如是妙行。<a id="a-6J"></a>去来现在出家菩萨皆共修学。<a id="a-6K"></a>汝等应当为诸众生演说流布无令断绝。<a id="a-6L"></a>即为如来广设供养。<a id="a-6M"></a>世间所有财敬供养所不能及。<a id="a-6N"></a>于菩萨行不复退转。<a id="a-6O"></a>速证无上正等菩提。<a id="a-6P"></a>尔时世尊重说偈言。</p>
  <p id="a6Q">智光比丘汝善听，<a id="a-6R"></a>　出家所服无垢药，</p>
  <p id="a6S">菩萨妙行此为先，<a id="a-6T"></a>　众生有病如己病，</p>
  <p id="a6U">以大悲恩救众苦，<a id="a-6V"></a>　复用慈心施安乐，</p>
  <p id="a6W">最上妙药与他人，<a id="a-6X"></a>　前人所弃而自服，</p>
  <p id="a6Y">菩萨不择贵贱药，<a id="a-6Z"></a>　但疗众病令安隐，</p>
  <p id="a6a">取他所弃之余药，<a id="a-6b"></a>　饮服以充治所疾，</p>
  <p id="a6c">取他弃药有十利，<a id="a-6d"></a>　三世如来共称赞，</p>
  <p id="a6e">虽求医药不近他，<a id="a-6f"></a>　永息追求住正念，</p>
  <p id="a6g">不净观门易成熟，<a id="a-6h"></a>　而能远作菩提因，</p>
  <p id="a6i">不著甘味离诸贪，<a id="a-6j"></a>　当求法喜禅悦食，</p>
  <p id="a6k">于世财宝能知足，<a id="a-6l"></a>　获得无漏七圣财，</p>
  <p id="a6m">舍彼凡愚不共住，<a id="a-6n"></a>　亲近圣贤为良友，</p>
  <p id="a6o">由是不嫌众弃药，<a id="a-6p"></a>　亦于饮食断贪求，</p>
  <p id="a6q">珍膳妙药不希望，<a id="a-6r"></a>　世间所以咸尊重，</p>
  <p id="a6s">能疗身心烦恼病，<a id="a-6t"></a>　悟得真如法性身，</p>
  <p id="a6u">永断三界诸习气，<a id="a-6v"></a>　证得无上真解脱，</p>
  <p id="a6w">能顺佛教趣菩提，<a id="a-6x"></a>　福智圆成报身果，</p>
  <p id="a6y">汝等佛子皆修学，<a id="a-6z"></a>　当坐金刚真道场</p>
  <p id="a70">复次智光。<a id="a-71"></a>出家菩萨远离喧闹。<a id="a-72"></a>住阿兰若修摄其心。<a id="a-73"></a>无量千岁以求佛道。<a id="a-74"></a>三世如来离诸喧闹寂然闲居。<a id="a-75"></a>万行增修证菩提果。<a id="a-76"></a>缘觉声闻一切贤圣。<a id="a-77"></a>证得圣果亦复如是。<a id="a-78"></a>其阿兰若有十种德。<a id="a-79"></a>能令证得三菩提果。<a id="a-7A"></a>云何名为十种胜德。<a id="a-7B"></a>一者为得自在住阿兰若。<a id="a-7C"></a>四威仪中不属他故。<a id="a-7D"></a>二者离我我所名阿兰若。<a id="a-7E"></a>于树下时无执著故。<a id="a-7F"></a>三者于卧具等无所爱著。<a id="a-7G"></a>由斯当卧四无畏床。<a id="a-7H"></a>四者阿兰若处三毒微薄。<a id="a-7I"></a>离贪嗔痴所缘境故。<a id="a-7J"></a>五者乐阿兰若修远离行。<a id="a-7K"></a>不求人天五欲乐故。<a id="a-7L"></a>六者能舍喧闹住闲寂处。<a id="a-7M"></a>修习佛道不惜躯命。<a id="a-7N"></a>七者爱乐寂静离世言词。<a id="a-7O"></a>弃舍凡愚无散乱故。<a id="a-7P"></a>八者世出世间一切事业易得成就。<a id="a-7Q"></a>无障碍故。<a id="a-7R"></a>九者阿兰若处是三昧室。<a id="a-7S"></a>能得百千大三昧故。<a id="a-7T"></a>十者清净如空以为舍宅。<a id="a-7U"></a>心无障碍得大智故。<a id="a-7V"></a>智光当知。<a id="a-7W"></a>阿兰若处有如是等无量功德。<a id="a-7X"></a>以是因缘。<a id="a-7Y"></a>出家佛子誓舍身命不离山林。<a id="a-7Z"></a>若为听法供养病人师僧父母。<a id="a-7a"></a>出阿兰若入聚落中。<a id="a-7b"></a>宜速还归于兰若处。<a id="a-7c"></a>若有因缘未得归者。<a id="a-7d"></a>应作是想。<a id="a-7e"></a>今此聚落犹如山林。<a id="a-7f"></a>所得财物虚假如梦。<a id="a-7g"></a>若有所得不应贪著。<a id="a-7h"></a>如是佛子是摩诃萨。<a id="a-7i"></a>尔时世尊重说偈言。</p>
  <p id="a7j">智光汝等善谛听，<a id="a-7k"></a>　无烦恼人所住处，</p>
  <p id="a7l">远离喧闹处寂静，<a id="a-7m"></a>　此是神仙所居处，</p>
  <p id="a7n">三世菩萨求菩提，<a id="a-7o"></a>　于兰若中成正觉，</p>
  <p id="a7p">缘觉声闻诸圣众，<a id="a-7q"></a>　亦于此处证菩提，</p>
  <p id="a7r">住阿兰若获十利，<a id="a-7s"></a>　能令证得三乘果，</p>
  <p id="a7t">自在游行如师子，<a id="a-7u"></a>　四威仪中无系缚，</p>
  <p id="a7v">山林树下圣所乐，<a id="a-7w"></a>　无我我所名兰若，</p>
  <p id="a7x">衣服卧具无系著，<a id="a-7y"></a>　坐四无畏师子座，</p>
  <p id="a7z">离诸烦恼名兰若，<a id="a-80"></a>　一切贪爱无所著，</p>
  <p id="a81">常居物外厌尘劳，<a id="a-82"></a>　不乐世间五欲乐，</p>
  <p id="a83">远离愦闹寂静者，<a id="a-84"></a>　弃舍身命求佛道，</p>
  <p id="a85">能住寂静无人声，<a id="a-86"></a>　于诸散乱心不起，</p>
  <p id="a87">世出世间诸善业，<a id="a-88"></a>　心无障碍皆成就，</p>
  <p id="a89">由是兰若为根本，<a id="a-8A"></a>　能生百千诸三昧，</p>
  <p id="a8B">以大空寂为虚室，<a id="a-8C"></a>　行者身心无障碍，</p>
  <p id="a8D">具足如是十胜利，<a id="a-8E"></a>　是故众圣常居止，</p>
  <p id="a8F">智光汝等诸佛子，<a id="a-8G"></a>　若欲速成一切智，</p>
  <p id="a8H">乃至梦中莫舍离，<a id="a-8I"></a>　阿兰若处菩提道，</p>
  <p id="a8J">我灭度后发心者，<a id="a-8K"></a>　而能住于兰若处，</p>
  <p id="a8L">不久当坐宝华王，<a id="a-8M"></a>　证得法身常乐果</p>
  <p id="a8N">尔时世尊说是法时。<a id="a-8O"></a>无量百千初发心者。<a id="a-8P"></a>于无上道得不退转。<a id="a-8Q"></a>时智光等诸菩萨众。<a id="a-8R"></a>得陀罗尼具大神通。<a id="a-8S"></a>百万人天发菩提意悟三解脱。<a id="a-8T"></a>尔时如来告诸大众。<a id="a-8U"></a>若有净信善男子善女人。<a id="a-8V"></a>得闻如是。<a id="a-8W"></a>四无垢性甚深法门。<a id="a-8X"></a>受持读习解说书写。<a id="a-8Y"></a>如是人等所生之处。<a id="a-8Z"></a>遇善知识修菩萨行永不退转。<a id="a-8a"></a>不为一切诸业烦恼之所扰乱。<a id="a-8b"></a>而于现世获大福智。<a id="a-8c"></a>住持三宝得自在力。<a id="a-8d"></a>绍继佛种使不断绝。<a id="a-8e"></a>命终必生知足天宫。<a id="a-8f"></a>奉觐弥勒证不退位。<a id="a-8g"></a>龙华初会得闻正法。<a id="a-8h"></a>授菩提记速成佛道。<a id="a-8i"></a>若欲愿生十方佛土。<a id="a-8j"></a>随其所愿而得往生。<a id="a-8k"></a>见佛闻法。<a id="a-8l"></a>究竟不退阿耨多罗三藐三菩提。</p>
  <p data-pb></p>
  <h2 id="a8m">阿兰若品第五</h2>
  <p id="a8n">尔时会中有一菩萨摩诃萨。<a id="a-8o"></a>名常精进。<a id="a-8p"></a>承佛威神即从座起。<a id="a-8q"></a>偏袒右肩右膝著地。<a id="a-8r"></a>合掌恭敬。<a id="a-8s"></a>而白佛言。<a id="a-8t"></a>世尊。<a id="a-8u"></a>如佛所说。<a id="a-8v"></a>阿兰若处是菩提道场。<a id="a-8w"></a>若有发心求菩提者。<a id="a-8x"></a>不应舍离阿兰若处。<a id="a-8y"></a>是兰若中有多众生。<a id="a-8z"></a>虎豹豺[豸*良]毒虫恶兽。<a id="a-90"></a>乃至飞鸟及与猎师。<a id="a-91"></a>不识如来。<a id="a-92"></a>不闻正法。<a id="a-93"></a>又不敬僧。<a id="a-94"></a>此诸有情无复善根远离解脱。<a id="a-95"></a>何故如来令修学人住阿兰若速得成佛。<a id="a-96"></a>唯愿世尊。<a id="a-97"></a>为诸众生。<a id="a-98"></a>分别解说决疑令喜。<a id="a-99"></a>发菩提心使不退转。<a id="a-9A"></a>尔时佛告常精进菩萨。<a id="a-9B"></a>善哉善哉。<a id="a-9C"></a>善男子。<a id="a-9D"></a>汝以大慈问于如来清净解脱。<a id="a-9E"></a>饶益未来诸修行者。<a id="a-9F"></a>功德无量。<a id="a-9G"></a>谛听谛听善思念之。<a id="a-9H"></a>吾今为汝分别演说阿兰若处种种功德。<a id="a-9I"></a>唯然世尊。<a id="a-9J"></a>愿乐欲闻。<a id="a-9K"></a>尔时佛告常精进菩萨。<a id="a-9L"></a>如汝所说。<a id="a-9M"></a>阿兰若处得成圣者。<a id="a-9N"></a>山林之中多诸众生。<a id="a-9O"></a>以何因缘不得成佛。<a id="a-9P"></a>是义不然。<a id="a-9Q"></a>所以者何。<a id="a-9R"></a>彼诸众生不识三宝。<a id="a-9S"></a>不知厌足。<a id="a-9T"></a>不识善恶。<a id="a-9U"></a>于山林中。<a id="a-9V"></a>虽有世间种种珍宝。<a id="a-9W"></a>而不能知伏藏之处。<a id="a-9X"></a>菩萨摩诃萨即不如是。<a id="a-9Y"></a>善男子。<a id="a-9Z"></a>菩萨能知佛法僧宝是出世宝。<a id="a-9a"></a>七珍伏藏是世间宝。<a id="a-9b"></a>悉能辨其种种色相。<a id="a-9c"></a>知其所在而不贪求。<a id="a-9d"></a>亦不乐见。<a id="a-9e"></a>何况手取。<a id="a-9f"></a>菩萨出家。<a id="a-9g"></a>发坚固心不惜身命。<a id="a-9h"></a>舍离父母六亲眷属。<a id="a-9i"></a>乐住山林常作是念。<a id="a-9j"></a>假使三千大千世界劫尽之时。<a id="a-9k"></a>七日并出。<a id="a-9l"></a>火灾炽然焚烧万物。<a id="a-9m"></a>日月星辰妙高山王。<a id="a-9n"></a>及七金山铁围山等。<a id="a-9o"></a>时至皆散。<a id="a-9p"></a>三界之顶非非想天。<a id="a-9q"></a>八万劫尽。<a id="a-9r"></a>还生下地。<a id="a-9s"></a>转轮圣王千子围绕。<a id="a-9t"></a>七宝眷属四洲咸伏。<a id="a-9u"></a>寿命报尽须臾不停。<a id="a-9v"></a>我今亦尔。<a id="a-9w"></a>假使寿年满一百岁。<a id="a-9x"></a>七宝具足受诸快乐。<a id="a-9y"></a>琰魔使至不免无常。<a id="a-9z"></a>作是思惟。<a id="a-A0"></a>我今不如代其父母及诸众生修菩萨行。<a id="a-A1"></a>当得金刚不坏之身。<a id="a-A2"></a>还来三界救度父母。<a id="a-A3"></a>作是愿已。<a id="a-A4"></a>住阿兰若。<a id="a-A5"></a>为诸众生发弘誓愿。<a id="a-A6"></a>上根菩萨发是愿言。<a id="a-A7"></a>愿我未得成佛已来。<a id="a-A8"></a>常于露地长坐不卧。<a id="a-A9"></a>中根菩萨发是愿言。<a id="a-AA"></a>愿我未得成佛已来。<a id="a-AB"></a>于树叶中常坐不卧。<a id="a-AC"></a>下根菩萨发是愿言。<a id="a-AD"></a>愿我未得成佛已来。<a id="a-AE"></a>于石室中常坐不卧。<a id="a-AF"></a>如是三根出家菩萨。<a id="a-AG"></a>坐三种座。<a id="a-AH"></a>各作是念。<a id="a-AI"></a>过去菩萨坐于此座。<a id="a-AJ"></a>而能证得陀罗尼门功德自在。<a id="a-AK"></a>过现未来诸菩萨等皆于此座。<a id="a-AL"></a>得陀罗尼修证自在。<a id="a-AM"></a>我亦如是今坐此处。<a id="a-AN"></a>必当成就于陀罗尼而得自在。<a id="a-AO"></a>若未成就得自在者。<a id="a-AP"></a>终不舍离阿兰若处。<a id="a-AQ"></a>或有菩萨。<a id="a-AR"></a>未得圆满四无量心。<a id="a-AS"></a>终不舍离阿兰若处。<a id="a-AT"></a>或有菩萨。<a id="a-AU"></a>未得圆满五通神力。<a id="a-AV"></a>终不舍离阿兰若处。<a id="a-AW"></a>或有菩萨。<a id="a-AX"></a>未得圆满六波罗蜜。<a id="a-AY"></a>终不舍离阿兰若处。<a id="a-AZ"></a>或有菩萨。<a id="a-Aa"></a>未得圆满善巧方便。<a id="a-Ab"></a>终不舍离阿兰若处。<a id="a-Ac"></a>若有菩萨。<a id="a-Ad"></a>未能调伏一切有情。<a id="a-Ae"></a>终不舍离阿兰若处。<a id="a-Af"></a>或有菩萨。<a id="a-Ag"></a>未得圆满四种摄法。<a id="a-Ah"></a>终不舍离阿兰若处。<a id="a-Ai"></a>或有菩萨。<a id="a-Aj"></a>未能修习六念之法。<a id="a-Ak"></a>终不舍离阿兰若处。<a id="a-Al"></a>或有菩萨。<a id="a-Am"></a>未能成就多闻智慧。<a id="a-An"></a>终不舍离阿兰若处。<a id="a-Ao"></a>或有菩萨。<a id="a-Ap"></a>未能成就坚固信力。<a id="a-Aq"></a>终不舍离阿兰若处。<a id="a-Ar"></a>或有菩萨。<a id="a-As"></a>未能断除六十二见。<a id="a-At"></a>终不舍离阿兰若处。<a id="a-Au"></a>或有菩萨。<a id="a-Av"></a>未能修习八种正道。<a id="a-Aw"></a>终不舍离阿兰若处。<a id="a-Ax"></a>或有菩萨。<a id="a-Ay"></a>未能永断二障习气。<a id="a-Az"></a>终不舍离阿兰若处。<a id="a-B0"></a>或有菩萨。<a id="a-B1"></a>未能圆满随病与药微妙智慧。<a id="a-B2"></a>终不舍离阿兰若处。<a id="a-B3"></a>或有菩萨。<a id="a-B4"></a>未能圆满大菩提心。<a id="a-B5"></a>终不舍离阿兰若处。<a id="a-B6"></a>或有菩萨。<a id="a-B7"></a>未能圆满恒沙三昧。<a id="a-B8"></a>终不舍离阿兰若处。<a id="a-B9"></a>或有菩萨。<a id="a-BA"></a>未能成就无量神通。<a id="a-BB"></a>终不舍离阿兰若处。<a id="a-BC"></a>或有菩萨。<a id="a-BD"></a>以定通力见十八空而心不惊。<a id="a-BE"></a>如是大事若未成就。<a id="a-BF"></a>终不舍离阿兰若处。<a id="a-BG"></a>或有菩萨。<a id="a-BH"></a>未能圆满一切智智。<a id="a-BI"></a>终不舍离阿兰若处。<a id="a-BJ"></a>或有菩萨。<a id="a-BK"></a>未得圆满一切种智。<a id="a-BL"></a>终不舍离阿兰若处。<a id="a-BM"></a>或有菩萨。<a id="a-BN"></a>未得修习三十七种菩提分法。<a id="a-BO"></a>终不舍离阿兰若处。<a id="a-BP"></a>或有菩萨。<a id="a-BQ"></a>未得圆满十地万行。<a id="a-BR"></a>终不舍离阿兰若处。<a id="a-BS"></a>或有菩萨。<a id="a-BT"></a>于百劫中未能修行相好之业。<a id="a-BU"></a>终不舍离阿兰若处。<a id="a-BV"></a>或有菩萨。<a id="a-BW"></a>未得圆满如来四智。<a id="a-BX"></a>终不舍离阿兰若处。<a id="a-BY"></a>或有菩萨。<a id="a-BZ"></a>未能圆满证大涅槃。<a id="a-Ba"></a>终不舍离阿兰若处。<a id="a-Bb"></a>或有菩萨。<a id="a-Bc"></a>坐金刚座未能证得阿耨多罗三藐三菩提。<a id="a-Bd"></a>常坐不起。<a id="a-Be"></a>是名菩萨阿兰若行。<a id="a-Bf"></a>善男子。<a id="a-Bg"></a>出家菩萨发菩提心入于山林。<a id="a-Bh"></a>坐三种座炼磨身心。<a id="a-Bi"></a>经三大劫而修万行。<a id="a-Bj"></a>证得无上正等菩提。<a id="a-Bk"></a>尔时世尊重说偈言。</p>
  <p id="aBl">昔诸如来因地时，<a id="a-Bm"></a>　住阿兰若离尘处，</p>
  <p id="aBn">伏断烦恼所知障，<a id="a-Bo"></a>　超过三界证菩提，</p>
  <p id="aBp">过去菩萨修行愿，<a id="a-Bq"></a>　以阿兰若为舍宅，</p>
  <p id="aBr">阿僧祇劫修福智，<a id="a-Bs"></a>　十地究竟证三身，</p>
  <p id="aBt">未来菩萨求佛果，<a id="a-Bu"></a>　入于深山修妙行，</p>
  <p id="aBv">断除二障生死因，<a id="a-Bw"></a>　常证三空真解脱，</p>
  <p id="aBx">现在十方诸菩萨，<a id="a-By"></a>　修持万行住空闲，</p>
  <p id="aBz">不惜身命求菩提，<a id="a-C0"></a>　念念证得无生智，</p>
  <p id="aC1">若欲速证深三昧，<a id="a-C2"></a>　因修妙定起神通，</p>
  <p id="aC3">阿兰若处心无诤，<a id="a-C4"></a>　能变大地为七宝，</p>
  <p id="aC5">若欲游戏十方国，<a id="a-C6"></a>　往来自在运神通，</p>
  <p id="aC7">供养诸佛利群生，<a id="a-C8"></a>　住阿兰若无畏处，</p>
  <p id="aC9">欲证有无如幻智，<a id="a-CA"></a>　了达诸法本来空，</p>
  <p id="aCB">住阿兰若菩提场，<a id="a-CC"></a>　令众亦入真解脱，</p>
  <p id="aCD">若欲速得如如智，<a id="a-CE"></a>　证会诸法如如性，</p>
  <p id="aCF">尽大劫海利群生，<a id="a-CG"></a>　当住兰若空寂处，</p>
  <p id="aCH">若人欲得难思智，<a id="a-CI"></a>　妙高山王纳芥子，</p>
  <p id="aCJ">山王芥子不坏相，<a id="a-CK"></a>　入于兰若神通室，</p>
  <p id="aCL">若人欲得无碍智，<a id="a-CM"></a>　以一妙音演说法，</p>
  <p id="aCN">随类众生各得解，<a id="a-CO"></a>　当住兰若修妙观，</p>
  <p id="aCP">若欲无生及无灭，<a id="a-CQ"></a>　应现十方诸国土，</p>
  <p id="aCR">放光说法利群生，<a id="a-CS"></a>　莫离兰若空寂室，</p>
  <p id="aCT">若以足指按大地，<a id="a-CU"></a>　令十方界皆振动，</p>
  <p id="aCV">睹相发心除邪见，<a id="a-CW"></a>　当住兰若观自心，</p>
  <p id="aCX">若欲诸佛出现时，<a id="a-CY"></a>　最初献于微妙供，</p>
  <p id="aCZ">檀波罗蜜皆圆满，<a id="a-Ca"></a>　住阿兰若修妙行，</p>
  <p id="aCb">若人于佛涅槃时，<a id="a-Cc"></a>　最后供养成檀义，</p>
  <p id="aCd">永断贫穷及八难，<a id="a-Ce"></a>　誓愿住于兰若中，</p>
  <p id="aCf">若欲福智皆圆满，<a id="a-Cg"></a>　未来诸佛临涅槃，</p>
  <p id="aCh">受佛付嘱广弘宣，<a id="a-Ci"></a>　住阿兰若修六念，</p>
  <p id="aCj">若于诸佛涅槃后，<a id="a-Ck"></a>　结集遗法度众生，</p>
  <p id="aCl">助于诸佛赞真乘，<a id="a-Cm"></a>　住阿兰若空寂舍，</p>
  <p id="aCn">人天大师薄伽梵，<a id="a-Co"></a>　难见难遇过优昙，</p>
  <p id="aCp">若欲奉觐修供养，<a id="a-Cq"></a>　当住兰若弘悲愿，</p>
  <p id="aCr">众宝之尊法为最，<a id="a-Cs"></a>　成佛化利皆由此，</p>
  <p id="aCt">如人欲得常听法，<a id="a-Cu"></a>　住阿兰若修梵行，</p>
  <p id="aCv">始从今身至佛身，<a id="a-Cw"></a>　常愿发心弘正教，</p>
  <p id="aCx">乃至未得大菩提，<a id="a-Cy"></a>　念念不舍阿兰若，</p>
  <p id="aCz">若人欲报父母恩，<a id="a-D0"></a>　代于父母发誓愿，</p>
  <p id="aD1">入阿兰若菩提场，<a id="a-D2"></a>　昼夜常修于妙道，</p>
  <p id="aD3">若欲现世增福智，<a id="a-D4"></a>　当来不堕八难中，</p>
  <p id="aD5">如是有情发善心，<a id="a-D6"></a>　住阿兰若修悲愿，</p>
  <p id="aD7">三世菩萨求真觉，<a id="a-D8"></a>　得道涅槃兰若中，</p>
  <p id="aD9">是故名为大道场，<a id="a-DA"></a>　三乘圣众皆同处，</p>
  <p id="aDB">菩萨厌苦入山林，<a id="a-DC"></a>　为度群生求圣道，</p>
  <p id="aDD">自未成佛先度他，<a id="a-DE"></a>　六道四生皆悲愍，</p>
  <p id="aDF">上根菩萨居露地，<a id="a-DG"></a>　中根菩萨居叶中，</p>
  <p id="aDH">下根菩萨居石室，<a id="a-DI"></a>　未成佛道常不卧，</p>
  <p id="aDJ">三世菩萨住兰若，<a id="a-DK"></a>　得陀罗尼自在力，</p>
  <p id="aDL">今我誓同菩萨心，<a id="a-DM"></a>　未得总持恒止此，</p>
  <p id="aDN">得大菩提在兰若，<a id="a-DO"></a>　入大圆寂由住处，</p>
  <p id="aDP">菩萨起于金刚智，<a id="a-DQ"></a>　断惑证真成妙觉，</p>
  <p id="aDR">广化众生游聚落，<a id="a-DS"></a>　为求寂灭乐山林，</p>
  <p id="aDT">万行因满果亦圆，<a id="a-DU"></a>　尽未来时度群品</p>
  <p id="aDV">尔时世尊。<a id="a-DW"></a>演说如是出家菩萨阿兰那行。<a id="a-DX"></a>无量菩萨证极喜地。<a id="a-DY"></a>恒河沙等无数菩萨。<a id="a-DZ"></a>永离相用微细烦恼。<a id="a-Da"></a>证不动地。<a id="a-Db"></a>不可说不可说菩萨摩诃萨。<a id="a-Dc"></a>断一切障入妙觉地。<a id="a-Dd"></a>无边有情发无等等阿耨多罗三藐三菩提心。<a id="a-De"></a>九万七千众生。<a id="a-Df"></a>远尘离垢得法眼净。</p>
 </body>
</html>