<!doctype html>
<html id="z3IBUc3fY" data-ver="723">
 <head>
  <meta charset="utf-8">
  <meta author="般若">
  <meta library="龙藏">
  <meta catalog="宋元入藏诸大小乘经">
  <meta period="唐">
 </head>
 <body>
  <h1 id="a1">大乘本生心地观经卷第七</h1>
  <h2 id="a2">波罗蜜多品第八</h2>
  <p id="a3">尔时弥勒菩萨摩诃萨白佛言。<a id="a-4"></a>世尊。<a id="a-5"></a>以何因缘。<a id="a-6"></a>殷勤称赞住阿兰若修菩萨行。<a id="a-7"></a>而不称赞住于余处修菩萨行。<a id="a-8"></a>如来一时在灵鹫山。<a id="a-9"></a>为诸菩萨广说法要而作是言。<a id="a-A"></a>菩萨或时止淫女家。<a id="a-B"></a>亲近屠者示教利喜。<a id="a-C"></a>无数方便饶益众生。<a id="a-D"></a>为说妙法令入佛道。<a id="a-E"></a>世尊今日为新发意所说妙法而不如是。<a id="a-F"></a>然我等类亲于佛前得闻深法无有疑惑。<a id="a-G"></a>唯愿如来。<a id="a-H"></a>为未来世求佛道者。<a id="a-I"></a>演说甚深微妙真理。<a id="a-J"></a>令菩萨行无复退转。<a id="a-K"></a>尔时佛告弥勒菩萨摩诃萨。<a id="a-L"></a>善男子。<a id="a-M"></a>发阿耨多罗三藐三菩提心求菩提道。<a id="a-N"></a>有二菩萨。<a id="a-O"></a>一者在家。<a id="a-P"></a>二者出家。<a id="a-Q"></a>在家菩萨为欲化导淫室屠肆。<a id="a-R"></a>皆得亲近。<a id="a-S"></a>出家菩萨则不如是。<a id="a-T"></a>然此菩萨各有九品。<a id="a-U"></a>上根三品皆住兰若。<a id="a-V"></a>无间精进利益有情。<a id="a-W"></a>中下二根诸菩萨等。<a id="a-X"></a>随宜所住方处不定。<a id="a-Y"></a>或住兰若。<a id="a-Z"></a>或居聚落。<a id="a-a"></a>随缘利益安隐众生。<a id="a-b"></a>如是行门汝应观察。</p>
  <p id="ac">复次善男子。<a id="a-d"></a>出家菩萨修习佛道已得无漏真实之法。<a id="a-e"></a>随缘利乐一切有情。<a id="a-f"></a>若有佛子未得真智住于兰若。<a id="a-g"></a>要当亲近诸佛菩萨。<a id="a-h"></a>若有值遇真善知识。<a id="a-i"></a>于菩萨行必不退转。<a id="a-j"></a>以是因缘诸佛子等。<a id="a-k"></a>应当至心求见一佛及一菩萨。<a id="a-l"></a>善男子。<a id="a-m"></a>如是名为出世法要。<a id="a-n"></a>汝等咸当一心修学。</p>
  <p id="ao">复次善男子。<a id="a-p"></a>出家菩萨厌离世间住阿兰若。<a id="a-q"></a>省用功力得圆八万四千波罗蜜行。<a id="a-r"></a>速证阿耨多罗三藐三菩提。<a id="a-s"></a>所以者何。<a id="a-t"></a>若舍名利住山林者。<a id="a-u"></a>于身命财必无吝惜永无系属。<a id="a-v"></a>自然易满三种波罗蜜多。<a id="a-w"></a>弥勒菩萨白佛言。<a id="a-x"></a>世尊。<a id="a-y"></a>住阿兰若出家菩萨不畜财宝。<a id="a-z"></a>以何因缘。<a id="a-10"></a>能得圆满檀波罗蜜。</p>
  <p id="a11">佛告弥勒菩萨摩诃萨。<a id="a-12"></a>善男子。<a id="a-13"></a>住阿兰若出家菩萨。<a id="a-14"></a>入于聚落所乞之食。<a id="a-15"></a>先以少分施于众生。<a id="a-16"></a>又以余分施于所欲。<a id="a-17"></a>即得名为檀波罗蜜。<a id="a-18"></a>以自身命供养三宝。<a id="a-19"></a>头目髓脑施来求者。<a id="a-1A"></a>即得名为亲近波罗蜜。<a id="a-1B"></a>为求法者说出世法。<a id="a-1C"></a>令发无上菩提心故。<a id="a-1D"></a>即得名为真实波罗蜜。<a id="a-1E"></a>善男子。<a id="a-1F"></a>是名出家菩萨成就布施波罗蜜多。<a id="a-1G"></a>复次善男子。<a id="a-1H"></a>出家菩萨住阿兰若。<a id="a-1I"></a>故修十二头陀之行。<a id="a-1J"></a>若行步时看二肘地不损众生。<a id="a-1K"></a>即得名为持戒波罗蜜。<a id="a-1L"></a>坚持禁戒不惜躯命。<a id="a-1M"></a>即得名为亲近波罗蜜。<a id="a-1N"></a>为求出世说法教化。<a id="a-1O"></a>令发无上菩提之心。<a id="a-1P"></a>即得名为真实波罗蜜。<a id="a-1Q"></a>善男子。<a id="a-1R"></a>是名出家菩萨成就持戒波罗蜜多。<a id="a-1S"></a>复次善男子。<a id="a-1T"></a>出家菩萨住阿兰若。<a id="a-1U"></a>能灭嗔恚得慈心三昧。<a id="a-1V"></a>亦无毁辱一切众生。<a id="a-1W"></a>即得名为忍辱波罗蜜。<a id="a-1X"></a>若为一人说一句法。<a id="a-1Y"></a>令发阿耨多罗三藐三菩提心。<a id="a-1Z"></a>即得名为真实波罗蜜。<a id="a-1a"></a>善男子。<a id="a-1b"></a>是名出家菩萨成就忍辱波罗蜜多。<a id="a-1c"></a>复次善男子。<a id="a-1d"></a>出家菩萨为令众生得成佛故。<a id="a-1e"></a>修精进行。<a id="a-1f"></a>未得成佛福智羸弱。<a id="a-1g"></a>不贪安乐。<a id="a-1h"></a>不造众罪。<a id="a-1i"></a>于昔菩萨行苦行中深生欢喜。<a id="a-1j"></a>翘敬宗仰常无休息。<a id="a-1k"></a>以是因缘。<a id="a-1l"></a>即得名为精进波罗蜜。<a id="a-1m"></a>弃舍身命如捐涕唾。<a id="a-1n"></a>一切时中未尝懈怠。<a id="a-1o"></a>即得名为亲近波罗蜜。<a id="a-1p"></a>遇有缘者说最上道。<a id="a-1q"></a>令趣无上正等菩提。<a id="a-1r"></a>即得名为真实波罗蜜。<a id="a-1s"></a>由精进心如是十行过去不退。<a id="a-1t"></a>现在坚固。<a id="a-1u"></a>未来速满。<a id="a-1v"></a>善男子。<a id="a-1w"></a>是名出家菩萨摩诃萨成就精进波罗蜜多。<a id="a-1x"></a>复次善男子。<a id="a-1y"></a>出家菩萨住阿兰若修习三昧。<a id="a-1z"></a>为摄善法令不散失。<a id="a-20"></a>入诸解脱永断边见。<a id="a-21"></a>现于神通化彼众生令得正智。<a id="a-22"></a>断烦恼本入真法界。<a id="a-23"></a>悟如实道当趣菩提。<a id="a-24"></a>以是因缘即得名为禅定波罗蜜。<a id="a-25"></a>欲令众生如我无异悉得满足。<a id="a-26"></a>调伏有情不舍三昧。<a id="a-27"></a>不惜身命修此三昧。<a id="a-28"></a>即得名为亲近波罗蜜。<a id="a-29"></a>为诸众生说深妙法。<a id="a-2A"></a>皆令趣向无上菩提。<a id="a-2B"></a>即得名为真实波罗蜜。<a id="a-2C"></a>善男子。<a id="a-2D"></a>是名出家菩萨成就禅定波罗蜜多。<a id="a-2E"></a>复次善男子。<a id="a-2F"></a>出家菩萨处于空闲。<a id="a-2G"></a>亲近供养诸佛菩萨一切智者。<a id="a-2H"></a>常乐听闻甚深妙法。<a id="a-2I"></a>心生渴仰恒无厌足。<a id="a-2J"></a>善能分别二谛真理。<a id="a-2K"></a>断除二障通达五明。<a id="a-2L"></a>说诸法要能决众疑。<a id="a-2M"></a>以是因缘即得名为般若波罗蜜。<a id="a-2N"></a>为求半偈弃舍身命。<a id="a-2O"></a>不惮众苦志求菩提。<a id="a-2P"></a>即得成就亲近波罗蜜。<a id="a-2Q"></a>于大会中为人说法。<a id="a-2R"></a>于深妙义无所秘惜。<a id="a-2S"></a>能令发起大菩提心。<a id="a-2T"></a>于菩萨行得不退转。<a id="a-2U"></a>常能观察我身兰若及菩提心真实法身。<a id="a-2V"></a>如是四种无有差别。<a id="a-2W"></a>如是如是观妙理故。<a id="a-2X"></a>即得名为真实波罗蜜。<a id="a-2Y"></a>善男子。<a id="a-2Z"></a>是名出家菩萨成就般若波罗蜜多。<a id="a-2a"></a>复次善男子。<a id="a-2b"></a>出家菩萨住空闲处。<a id="a-2c"></a>常能修习方便胜智波罗蜜多。<a id="a-2d"></a>以他心智能了有情意乐烦恼心行差别。<a id="a-2e"></a>应病与药悉令除差。<a id="a-2f"></a>自在游戏神通三昧。<a id="a-2g"></a>发大悲愿成熟众生。<a id="a-2h"></a>诸佛之法无不通达。<a id="a-2i"></a>以是因缘即得名为方便善巧波罗蜜多。<a id="a-2j"></a>为欲饶益诸众生故。<a id="a-2k"></a>于身命财都不固惜。<a id="a-2l"></a>即得名为亲近波罗蜜多。<a id="a-2m"></a>为诸众生怨亲平等。<a id="a-2n"></a>说微妙法令入佛智。<a id="a-2o"></a>即得名为真实波罗蜜多。<a id="a-2p"></a>善男子。<a id="a-2q"></a>是名出家菩萨成就方便善巧波罗蜜。<a id="a-2r"></a>复次善男子。<a id="a-2s"></a>出家菩萨入于山林。<a id="a-2t"></a>为诸众生常能修习愿波罗蜜。<a id="a-2u"></a>心恒观察诸法真性非有非空中道妙理。<a id="a-2v"></a>于世俗事悉能辨了。<a id="a-2w"></a>为化有情恒修慈悲。<a id="a-2x"></a>以是因缘。<a id="a-2y"></a>即得名为愿波罗蜜。<a id="a-2z"></a>以四弘愿摄受众生。<a id="a-30"></a>乃至舍身不坏悲愿。<a id="a-31"></a>即得名为亲近波罗蜜。<a id="a-32"></a>说微妙法辩才无碍。<a id="a-33"></a>若有听闻毕竟不退。<a id="a-34"></a>即得名为真实波罗蜜。<a id="a-35"></a>善男子。<a id="a-36"></a>是名出家菩萨成就愿波罗蜜多。<a id="a-37"></a>复次善男子。<a id="a-38"></a>出家菩萨住阿兰若。<a id="a-39"></a>以正智力善了有情心行黑白。<a id="a-3A"></a>能为众生说相应法。<a id="a-3B"></a>令入大乘甚深妙义。<a id="a-3C"></a>即能安住究竟涅槃。<a id="a-3D"></a>以是因缘。<a id="a-3E"></a>即得名为力波罗蜜。<a id="a-3F"></a>以正智眼照见五蕴空寂之理。<a id="a-3G"></a>能舍身命利众生故。<a id="a-3H"></a>即得名为亲近波罗蜜。<a id="a-3I"></a>以妙智力化邪见众。<a id="a-3J"></a>令断轮回生死恶业。<a id="a-3K"></a>趣向常乐究竟涅槃。<a id="a-3L"></a>即得名为真实波罗蜜。<a id="a-3M"></a>善男子。<a id="a-3N"></a>是名出家菩萨成就力波罗蜜多。<a id="a-3O"></a>复次善男子。<a id="a-3P"></a>出家菩萨住阿兰若。<a id="a-3Q"></a>于一切法了知善恶。<a id="a-3R"></a>远离邪见摄受正法。<a id="a-3S"></a>不厌生死不乐涅槃。<a id="a-3T"></a>即得名为智波罗蜜。<a id="a-3U"></a>不爱自身怜愍众生。<a id="a-3V"></a>于身命财恒修大舍。<a id="a-3W"></a>即得名为亲近波罗蜜。<a id="a-3X"></a>以微妙智为诸众生说一乘法。<a id="a-3Y"></a>令入阿耨多罗三藐三菩提。<a id="a-3Z"></a>以是因缘。<a id="a-3a"></a>即得名为真实波罗蜜。<a id="a-3b"></a>善男子。<a id="a-3c"></a>是名出家菩萨成就智波罗蜜多。<a id="a-3d"></a>善男子。<a id="a-3e"></a>此如是等波罗蜜多。<a id="a-3f"></a>以何义故。<a id="a-3g"></a>说为八万四千差别。<a id="a-3h"></a>汝等当知。<a id="a-3i"></a>为多贪者。<a id="a-3j"></a>分别演说二千一百波罗蜜多。<a id="a-3k"></a>为多嗔者。<a id="a-3l"></a>分别演说二千一百波罗蜜多。<a id="a-3m"></a>为多痴者。<a id="a-3n"></a>分别演说二千一百波罗蜜多。<a id="a-3o"></a>为等分者。<a id="a-3p"></a>分别演说二千一百波罗蜜多。<a id="a-3q"></a>善男子。<a id="a-3r"></a>于如是等二千一百波罗蜜多。<a id="a-3s"></a>以为根本。<a id="a-3t"></a>转增十倍遂成八万四千波罗蜜多。<a id="a-3u"></a>如是等法皆利他行。<a id="a-3v"></a>善男子。<a id="a-3w"></a>若有众生其性难调。<a id="a-3x"></a>闻是法已心未调伏。<a id="a-3y"></a>即为宣说八万四千诸三昧门。<a id="a-3z"></a>如是妙法皆自利行。<a id="a-40"></a>若有众生其性难调。<a id="a-41"></a>闻是法已心未调伏。<a id="a-42"></a>即为宣说八万四千陀罗尼门。<a id="a-43"></a>如是妙法皆利他行。<a id="a-44"></a>善男子。<a id="a-45"></a>我为调伏一切有情。<a id="a-46"></a>说如是法及以无数善巧方便。<a id="a-47"></a>现种种相教化众生。<a id="a-48"></a>善男子。<a id="a-49"></a>以是义故。<a id="a-4A"></a>一切人天普称如来名为导师。<a id="a-4B"></a>善男子。<a id="a-4C"></a>未来现在诸佛世尊。<a id="a-4D"></a>悉皆修习八万四千波罗蜜门。<a id="a-4E"></a>八万四千诸三昧门。<a id="a-4F"></a>八万四千陀罗尼门。<a id="a-4G"></a>永断八万四千微烦恼障。<a id="a-4H"></a>八万四千微所知障。<a id="a-4I"></a>皆诣兰若菩提树王。<a id="a-4J"></a>坐金刚座入金刚定。<a id="a-4K"></a>降伏一切天魔怨已。<a id="a-4L"></a>证得阿耨多罗三藐三菩提。<a id="a-4M"></a>尔时世尊欲重宣此义。<a id="a-4N"></a>而说偈言。</p>
  <p id="a4O">超过三界大法王，<a id="a-4P"></a>　出现世间化群品，</p>
  <p id="a4Q">恒河沙等诸菩萨，<a id="a-4R"></a>　入佛甘露智慧门，</p>
  <p id="a4S">历劫得道慈氏尊，<a id="a-4T"></a>　以大悲心而启问，</p>
  <p id="a4U">善哉无垢法王子，<a id="a-4V"></a>　智慧能问真佛乘，</p>
  <p id="a4W">我以师子无畏辩，<a id="a-4X"></a>　说大乘中趣觉路，</p>
  <p id="a4Y">汝等一心善谛听，<a id="a-4Z"></a>　转授未来所应授，</p>
  <p id="a4a">十方世界可使空，<a id="a-4b"></a>　无令断尽出世道，</p>
  <p id="a4c">将求解脱出世道，<a id="a-4d"></a>　不过三根九品类，</p>
  <p id="a4e">上根三品居兰若，<a id="a-4f"></a>　中下随缘化世间，</p>
  <p id="a4g">所求道果等无差，<a id="a-4h"></a>　同证真如佛性海，</p>
  <p id="a4i">已获无漏真大士，<a id="a-4j"></a>　随宜应现济群生，</p>
  <p id="a4k">开示有空不二门，<a id="a-4l"></a>　自利利他无间断，</p>
  <p id="a4m">未得无漏诸佛子，<a id="a-4n"></a>　应正勤修三种学，</p>
  <p id="a4o">善根回向施众生，<a id="a-4p"></a>　一心专念佛菩萨，</p>
  <p id="a4q">愿我常睹佛菩萨，<a id="a-4r"></a>　无边庄严功德身，</p>
  <p id="a4s">若使恒闻法雨音，<a id="a-4t"></a>　普得同沾心不退，</p>
  <p id="a4u">以身常处于地狱，<a id="a-4v"></a>　非不亲近大慈尊，</p>
  <p id="a4w">以身常处于轮回，<a id="a-4x"></a>　非不亲闻微妙法，</p>
  <p id="a4y">以是因缘诸佛子，<a id="a-4z"></a>　系心常念天人师，</p>
  <p id="a50">若有佛子修圣道，<a id="a-51"></a>　发起无上菩提心，</p>
  <p id="a52">厌世住于兰若中，<a id="a-53"></a>　亦得名修三种度，</p>
  <p id="a54">每日自食先布施，<a id="a-55"></a>　兼将法宝施众生，</p>
  <p id="a56">三轮清净是檀那，<a id="a-57"></a>　以此修因德圆满，</p>
  <p id="a58">当知证获波罗蜜，<a id="a-59"></a>　唯由心净不由财，</p>
  <p id="a5A">若有染心施珍财，<a id="a-5B"></a>　不如净心施少分，</p>
  <p id="a5C">财施即得名檀度，<a id="a-5D"></a>　此波罗蜜非二三，</p>
  <p id="a5E">能施身命及妻子，<a id="a-5F"></a>　如是得名亲近度，</p>
  <p id="a5G">若有求法善男子，<a id="a-5H"></a>　为说一切大乘经，</p>
  <p id="a5I">令发无上菩提心，<a id="a-5J"></a>　乃名真实波罗蜜，</p>
  <p id="a5K">慈悲净信具惭愧，<a id="a-5L"></a>　摄受众生离于贪，</p>
  <p id="a5M">愿成如来无上智，<a id="a-5N"></a>　财法二施名初度，</p>
  <p id="a5O">坚持菩萨三聚戒，<a id="a-5P"></a>　开发菩提离生死，</p>
  <p id="a5Q">拥护佛法住世间，<a id="a-5R"></a>　能悔误犯真持戒，</p>
  <p id="a5S">伏嗔恚心慈悲观，<a id="a-5T"></a>　当念宿因对怨害，</p>
  <p id="a5U">不惜躯命救众生，<a id="a-5V"></a>　是名忍辱波罗蜜，</p>
  <p id="a5W">能行难行不暂舍，<a id="a-5X"></a>　三僧祇劫常增进，</p>
  <p id="a5Y">不共染污恒炼心，<a id="a-5Z"></a>　为度有情求解脱，</p>
  <p id="a5a">入出三昧得自在，<a id="a-5b"></a>　变化神通游十方，</p>
  <p id="a5c">为断众生烦恼因，<a id="a-5d"></a>　三摩地门求解脱，</p>
  <p id="a5e">若欲成就真智慧，<a id="a-5f"></a>　亲近菩萨及如来，</p>
  <p id="a5g">乐闻出世妙理门，<a id="a-5h"></a>　修达三明断二障，</p>
  <p id="a5i">能知众生心差别，<a id="a-5j"></a>　随病与药令服行，</p>
  <p id="a5k">慈悲善巧应根宜，<a id="a-5l"></a>　方便利生度群有，</p>
  <p id="a5m">观一切法真句义，<a id="a-5n"></a>　不著中边离有无，</p>
  <p id="a5o">净智无间会真如，<a id="a-5p"></a>　二利均平周法界，</p>
  <p id="a5q">智力能了众生性，<a id="a-5r"></a>　为说相应种种法，</p>
  <p id="a5s">智力能入众生心，<a id="a-5t"></a>　令断轮回生死本，</p>
  <p id="a5u">智力能分黑白法，<a id="a-5v"></a>　随应取舍各了知，</p>
  <p id="a5w">生死涅槃本平等，<a id="a-5x"></a>　成就有情离分别，</p>
  <p id="a5y">如是十种殊胜行，<a id="a-5z"></a>　摄入八万四千中，</p>
  <p id="a60">随其品类胜法门，<a id="a-61"></a>　乃名菩萨波罗蜜，</p>
  <p id="a62">八万四千三摩地，<a id="a-63"></a>　能灭众生散乱心，</p>
  <p id="a64">八万四千总持门，<a id="a-65"></a>　能除惑障锁魔众，</p>
  <p id="a66">大圣法王方便力，<a id="a-67"></a>　三种法要化众生，</p>
  <p id="a68">教网垂于生死海，<a id="a-69"></a>　置彼人天安乐处</p>
  <p id="a6A">尔时世尊说是法时。<a id="a-6B"></a>八万四千忉利天子。<a id="a-6C"></a>断三界障证欢喜地。<a id="a-6D"></a>无数百千六欲天子。<a id="a-6E"></a>悟无生忍得陀罗尼。<a id="a-6F"></a>十六大国王得闻持陀罗尼。<a id="a-6G"></a>无量四众闻菩萨行。<a id="a-6H"></a>或得不退地。<a id="a-6I"></a>或得三昧门。<a id="a-6J"></a>或得陀罗尼。<a id="a-6K"></a>或得大神通。<a id="a-6L"></a>或有菩萨证二三地乃至十地。<a id="a-6M"></a>踊跃欢喜。<a id="a-6N"></a>无量百千诸人天等。<a id="a-6O"></a>发阿耨多罗三藐三菩提心不复退转。<a id="a-6P"></a>八千人天远尘离垢得法眼净。</p>
  <p data-pb></p>
  <h2 id="a6Q">功德庄严品第九</h2>
  <p id="a6R">尔时弥勒菩萨摩诃萨白佛言。<a id="a-6S"></a>世尊。<a id="a-6T"></a>如佛所说住阿兰若功德成就当得作佛。<a id="a-6U"></a>菩萨云何修诸功德。<a id="a-6V"></a>而能住是阿兰若中。<a id="a-6W"></a>唯愿世尊。<a id="a-6X"></a>为我解说。</p>
  <p id="a6Y">尔时佛告弥勒菩萨摩诃萨言。<a id="a-6Z"></a>汝善男子。<a id="a-6a"></a>当修学者。<a id="a-6b"></a>但有一德。<a id="a-6c"></a>是人应住阿兰若处求无上道。<a id="a-6d"></a>云何为一。<a id="a-6e"></a>谓观一切烦恼根源即是自心。<a id="a-6f"></a>了达此法。<a id="a-6g"></a>堪能住止阿兰若处。<a id="a-6h"></a>所以者何。<a id="a-6i"></a>譬如狂犬被人驱打但逐瓦石不逐于人。<a id="a-6j"></a>未来世中住阿兰若新发心者。<a id="a-6k"></a>亦复如是。<a id="a-6l"></a>若见色声香味触法其心染著。<a id="a-6m"></a>是人不知烦恼根本。<a id="a-6n"></a>不知五境从自心生。<a id="a-6o"></a>即此名为未能善住阿兰若处。<a id="a-6p"></a>以是因缘。<a id="a-6q"></a>乐住寂静求无上道。<a id="a-6r"></a>一切菩萨摩诃萨等。<a id="a-6s"></a>若五欲境现前之时。<a id="a-6t"></a>观察自心应作是念。<a id="a-6u"></a>我从无始至于今日。<a id="a-6v"></a>轮回六趣无有出期。<a id="a-6w"></a>皆自妄心而生迷倒。<a id="a-6x"></a>于五欲境贪爱染著。<a id="a-6y"></a>如是菩萨名为堪住阿兰若处。<a id="a-6z"></a>若有人问。<a id="a-70"></a>何等有情于未来世当得作佛。<a id="a-71"></a>应指是人于当来世。<a id="a-72"></a>出三界苦破四魔军。<a id="a-73"></a>速成菩提入佛智慧。<a id="a-74"></a>一切世间天龙八部。<a id="a-75"></a>阿苏罗等皆应供养。<a id="a-76"></a>若善男子及善女人。<a id="a-77"></a>以清净心供养如是住阿兰若真善佛子。<a id="a-78"></a>所获福德无量无边。<a id="a-79"></a>若复有人以众珍宝供养悲母。<a id="a-7A"></a>所获功德亦无差别。<a id="a-7B"></a>何以故。<a id="a-7C"></a>是人当得阿耨多罗三藐三菩提。<a id="a-7D"></a>转正法轮度人天众。<a id="a-7E"></a>绍三宝种使不断绝。<a id="a-7F"></a>当为众生作归依故。<a id="a-7G"></a>复次善男子。<a id="a-7H"></a>有二种法。<a id="a-7I"></a>系缚行者令不堪任住阿兰若。<a id="a-7J"></a>一者爱乐断见邪法。<a id="a-7K"></a>二者爱乐财宝乐具。<a id="a-7L"></a>又善男子。<a id="a-7M"></a>有二种人。<a id="a-7N"></a>不堪居住阿兰若处。<a id="a-7O"></a>一者具足憍慢。<a id="a-7P"></a>二者恶大乘法。<a id="a-7Q"></a>又善男子。<a id="a-7R"></a>有二种人。<a id="a-7S"></a>不应居住阿兰若处。<a id="a-7T"></a>一者邪见不信佛语。<a id="a-7U"></a>二者身自破戒策役持戒。<a id="a-7V"></a>如是等人不应居住阿兰若处求无上道。<a id="a-7W"></a>复次善男子。<a id="a-7X"></a>具四种德。<a id="a-7Y"></a>应当安住阿兰若处。<a id="a-7Z"></a>云何为四。<a id="a-7a"></a>一者多闻总持不忘。<a id="a-7b"></a>二者分明能解妙义。<a id="a-7c"></a>三者正念常不放逸。<a id="a-7d"></a>四者随顺如来教行。<a id="a-7e"></a>善男子。<a id="a-7f"></a>若有佛子成就如是四种胜德。<a id="a-7g"></a>应当安住阿兰若处。<a id="a-7h"></a>修菩萨行求无上道。<a id="a-7i"></a>复次善男子。<a id="a-7j"></a>出家菩萨。<a id="a-7k"></a>复有四德。<a id="a-7l"></a>庄严自身住阿兰若求佛智慧。<a id="a-7m"></a>云何为四。<a id="a-7n"></a>一者大慈。<a id="a-7o"></a>二者大悲。<a id="a-7p"></a>三者大喜。<a id="a-7q"></a>四者大舍。<a id="a-7r"></a>善男子。<a id="a-7s"></a>如是四法。<a id="a-7t"></a>能生一切福德智慧。<a id="a-7u"></a>利益安乐无量众生。<a id="a-7v"></a>速证无上大菩提法。<a id="a-7w"></a>复次善男子。<a id="a-7x"></a>出家菩萨复有四德。<a id="a-7y"></a>持戒清净能至菩提。<a id="a-7z"></a>云何为四。<a id="a-80"></a>一者恒住四无垢性。<a id="a-81"></a>二者常行十二头陀。<a id="a-82"></a>三者远离在家出家。<a id="a-83"></a>四者永离谄诳嫉妒。<a id="a-84"></a>善男子。<a id="a-85"></a>一切菩萨依此四法。<a id="a-86"></a>永离生死得大菩提。<a id="a-87"></a>复次善男子。<a id="a-88"></a>出家菩萨复有四法。<a id="a-89"></a>摄一切善。<a id="a-8A"></a>云何为四。<a id="a-8B"></a>一者净持禁戒复有多闻。<a id="a-8C"></a>二者入诸三昧能具智慧。<a id="a-8D"></a>三者得六神通兼修种智。<a id="a-8E"></a>四者善巧方便又不放逸。<a id="a-8F"></a>善男子如是四法。<a id="a-8G"></a>三世菩萨共所修学。<a id="a-8H"></a>汝等佛子亦应修习。<a id="a-8I"></a>疾证广大无上菩提。<a id="a-8J"></a>复次善男子。<a id="a-8K"></a>出家菩萨具四种法。<a id="a-8L"></a>于菩萨行得不退转。<a id="a-8M"></a>云何为四。<a id="a-8N"></a>一者布施。<a id="a-8O"></a>二者爱语。<a id="a-8P"></a>三者利行。<a id="a-8Q"></a>四者同事。<a id="a-8R"></a>善男子。<a id="a-8S"></a>如是四行。<a id="a-8T"></a>趣菩提路利生根本。<a id="a-8U"></a>一切菩萨皆应修学。<a id="a-8V"></a>复次善男子。<a id="a-8W"></a>出家菩萨复具四德。<a id="a-8X"></a>住于兰若持戒清净庄严自身。<a id="a-8Y"></a>云何为四。<a id="a-8Z"></a>一者观察自无本性。<a id="a-8a"></a>伏断二执证无我故。<a id="a-8b"></a>二者他身亦无本性。<a id="a-8c"></a>于怨亲所离憎爱故。<a id="a-8d"></a>三者身心快乐。<a id="a-8e"></a>心心所法无分别故。<a id="a-8f"></a>四者得平等智。<a id="a-8g"></a>生死涅槃无差别故。<a id="a-8h"></a>善男子。<a id="a-8i"></a>如是四法。<a id="a-8j"></a>一切菩萨所应修习。<a id="a-8k"></a>汝等佛子亦当修习速趣无上正等菩提。<a id="a-8l"></a>复次善男子。<a id="a-8m"></a>一切菩萨复有四愿。<a id="a-8n"></a>成熟有情住持三宝。<a id="a-8o"></a>经大劫海终不退转。<a id="a-8p"></a>云何为四。<a id="a-8q"></a>一者誓度一切众生。<a id="a-8r"></a>二者誓断一切烦恼三者誓学一切法门。<a id="a-8s"></a>四者誓证一切佛果。<a id="a-8t"></a>善男子。<a id="a-8u"></a>如是四法。<a id="a-8v"></a>大小菩萨皆应修学。<a id="a-8w"></a>三世菩萨所学处故。<a id="a-8x"></a>复次善男子。<a id="a-8y"></a>出家菩萨复有四法。<a id="a-8z"></a>住阿兰若持戒清净。<a id="a-90"></a>云何为四。<a id="a-91"></a>一者爱乐空性空所显故。<a id="a-92"></a>二者得无恐怖证三昧故。<a id="a-93"></a>三者于诸众生起大悲愿。<a id="a-94"></a>四者于二无我无厌背心。<a id="a-95"></a>善男子。<a id="a-96"></a>如是四法。<a id="a-97"></a>一切菩萨入圣要门。<a id="a-98"></a>依此四法断二障故。<a id="a-99"></a>复次善男子。<a id="a-9A"></a>出家菩萨复有四法。<a id="a-9B"></a>住阿兰若善持禁戒庄严其身。<a id="a-9C"></a>云何为四。<a id="a-9D"></a>一者永舍我见。<a id="a-9E"></a>二者舍我所见。<a id="a-9F"></a>三者离断常见。<a id="a-9G"></a>四者深能悟解十二因缘。<a id="a-9H"></a>善男子。<a id="a-9I"></a>如是四法。<a id="a-9J"></a>能除毁禁守护净戒庄严其身。<a id="a-9K"></a>复次善男子。<a id="a-9L"></a>出家菩萨住阿兰若。<a id="a-9M"></a>又观四法。<a id="a-9N"></a>能护禁戒妙行增修趣求佛智。<a id="a-9O"></a>云何为四。<a id="a-9P"></a>一者观察五蕴生灭。<a id="a-9Q"></a>二者观十二处如空聚落。<a id="a-9R"></a>三者观十八界性同法界。<a id="a-9S"></a>四者于俗谛法无舍无著。<a id="a-9T"></a>善男子。<a id="a-9U"></a>如是四法。<a id="a-9V"></a>一切菩萨所应修学。<a id="a-9W"></a>是故佛子住阿兰若。<a id="a-9X"></a>一心修习求无上道。<a id="a-9Y"></a>复次善男子。<a id="a-9Z"></a>出家菩萨住阿兰若。<a id="a-9a"></a>具足四种。<a id="a-9b"></a>持戒清净庄严自身。<a id="a-9c"></a>云何为四。<a id="a-9d"></a>一者成就不见身观。<a id="a-9e"></a>二者成就不见语观。<a id="a-9f"></a>三者成就不见意观。<a id="a-9g"></a>四者远离六十二见。<a id="a-9h"></a>善能成就一切智观。<a id="a-9i"></a>善男子。<a id="a-9j"></a>若有佛子。<a id="a-9k"></a>成就如是四种清净。<a id="a-9l"></a>现身证获正性离生。<a id="a-9m"></a>乃至速证无上菩提。<a id="a-9n"></a>以是因缘。<a id="a-9o"></a>汝等佛子。<a id="a-9p"></a>观如是等四种法门。<a id="a-9q"></a>断四恶道证四涅槃。<a id="a-9r"></a>尽未来际度诸有情。<a id="a-9s"></a>令证阿耨多罗三藐三菩提。</p>
  <p id="a9t">复次善男子。<a id="a-9u"></a>出家菩萨住阿兰若。<a id="a-9v"></a>具足八种三昧清净庄严自身。<a id="a-9w"></a>云何为八。<a id="a-9x"></a>一者独坐兰若三昧清净。<a id="a-9y"></a>二者远离绮语三昧清净。<a id="a-9z"></a>三者远离五欲三昧清净。<a id="a-A0"></a>四者调伏身心三昧清净。<a id="a-A1"></a>五者饮食知足三昧清净。<a id="a-A2"></a>六者远离恶求三昧清净。<a id="a-A3"></a>七者远离因声起爱三昧清净。<a id="a-A4"></a>八者为众说法不求利养三昧清净。<a id="a-A5"></a>善男子。<a id="a-A6"></a>如是八种三昧清净。<a id="a-A7"></a>能生百千诸三昧门。<a id="a-A8"></a>汝等佛子应当修习。<a id="a-A9"></a>速证无上正等菩提。<a id="a-AA"></a>复次善男子。<a id="a-AB"></a>出家菩萨住阿兰若。<a id="a-AC"></a>复有八种智慧清净。<a id="a-AD"></a>云何为八。<a id="a-AE"></a>一者五蕴善巧智慧清净。<a id="a-AF"></a>二者十二处善巧智慧清净。<a id="a-AG"></a>三者十八界善巧智慧清净。<a id="a-AH"></a>四者二十二根善巧方便智慧清净。<a id="a-AI"></a>五者三解脱门善巧方便智慧清净。<a id="a-AJ"></a>六者能灭一切烦恼善巧方便智慧清净。<a id="a-AK"></a>七者能灭随烦恼善巧方便智慧清净。<a id="a-AL"></a>八者能灭六十二见善巧方便智慧清净。<a id="a-AM"></a>善男子。<a id="a-AN"></a>如是八种智慧清净。<a id="a-AO"></a>汝等菩萨当勤修习。<a id="a-AP"></a>速证无上正等菩提。<a id="a-AQ"></a>复次善男子。<a id="a-AR"></a>出家菩萨住阿兰若。<a id="a-AS"></a>复有八种神通清净庄严自身。<a id="a-AT"></a>云何为八。<a id="a-AU"></a>一者于诸色法得无障碍天眼善巧方便神通清净。<a id="a-AV"></a>二者于诸声境得无障碍天耳善巧方便神通清净。<a id="a-AW"></a>三者于诸众生心心所法得无障碍他心智善巧方便神通清净。<a id="a-AX"></a>四者忆念过去生处死处得无障碍宿住智善巧方便神通清净。<a id="a-AY"></a>五者能往十方无数佛刹得无障碍神境智善巧方便神通清净。<a id="a-AZ"></a>六者能知众生漏尽未尽得无障碍漏尽智善巧方便神通清净。<a id="a-Aa"></a>七者能灭一切烦恼得无障碍无漏智善巧方便神通清净。<a id="a-Ab"></a>八者现见自身一切善根回向众生善巧方便神通清净。<a id="a-Ac"></a>善男子。<a id="a-Ad"></a>如是八种神通清净。<a id="a-Ae"></a>十方菩萨同所修学。<a id="a-Af"></a>汝等菩萨亦应修习。<a id="a-Ag"></a>速证无上正等菩提。<a id="a-Ah"></a>复次善男子。<a id="a-Ai"></a>出家菩萨住阿兰若。<a id="a-Aj"></a>现身获得八种清净。<a id="a-Ak"></a>云何为八。<a id="a-Al"></a>一者身业清净。<a id="a-Am"></a>二者语业清净。<a id="a-An"></a>三者意业清净。<a id="a-Ao"></a>四者正性清净。<a id="a-Ap"></a>五者正命清净。<a id="a-Aq"></a>六者头陀清净。<a id="a-Ar"></a>七者离谄清净。<a id="a-As"></a>八者一念不忘菩提心清净。<a id="a-At"></a>善男子。<a id="a-Au"></a>若有佛子住阿兰若。<a id="a-Av"></a>具足如是八种清净。<a id="a-Aw"></a>现身成就无边善根。<a id="a-Ax"></a>不复退转阿耨多罗三藐三菩提复次善男子。<a id="a-Ay"></a>出家菩萨复有八种多闻清净庄严自身。<a id="a-Az"></a>云何为八。<a id="a-B0"></a>一者尊敬和上阿阇梨多闻清净。<a id="a-B1"></a>二者远离憍慢生谦下心多闻清净。<a id="a-B2"></a>三者精进勇猛多闻清净。<a id="a-B3"></a>四者安住正念多闻清净。<a id="a-B4"></a>五者为求法者说甚深义多闻清净。<a id="a-B5"></a>六者不爱自赞毁他多闻清净。<a id="a-B6"></a>七者常能观察一切善法多闻清净。<a id="a-B7"></a>八者听闻正法如说修行多闻清净。<a id="a-B8"></a>善男子。<a id="a-B9"></a>如是八种多闻清净。<a id="a-BA"></a>汝等菩萨皆应修习。<a id="a-BB"></a>速证无上正等菩提。</p>
  <p id="aBC">尔时世尊。<a id="a-BD"></a>说如是等菩萨行已。<a id="a-BE"></a>告弥勒菩萨摩诃萨言。<a id="a-BF"></a>善男子。<a id="a-BG"></a>我涅槃后。<a id="a-BH"></a>后五百岁。<a id="a-BI"></a>法欲灭时。<a id="a-BJ"></a>无量众生。<a id="a-BK"></a>厌离世间。<a id="a-BL"></a>渴仰如来。<a id="a-BM"></a>发阿耨多罗三藐三菩提心。<a id="a-BN"></a>入阿兰若为无上道。<a id="a-BO"></a>修习如是菩萨愿行。<a id="a-BP"></a>于大菩提得不退转。<a id="a-BQ"></a>如是发心无量众生。<a id="a-BR"></a>命终上生睹史天宫。<a id="a-BS"></a>得见汝身无边福智之所庄严。<a id="a-BT"></a>超越生死证不退转。<a id="a-BU"></a>于当来世大宝龙华菩提树下。<a id="a-BV"></a>得阿耨多罗三藐三菩提。<a id="a-BW"></a>尔时世尊说是法时。<a id="a-BX"></a>二万五千新发意菩萨。<a id="a-BY"></a>于菩提行将欲退转。<a id="a-BZ"></a>闻如是法发坚固心。<a id="a-Ba"></a>超十信位至第六住。<a id="a-Bb"></a>三万八千净行婆罗门。<a id="a-Bc"></a>永断邪见得大法忍及陀罗尼。<a id="a-Bd"></a>七万六千人。<a id="a-Be"></a>皆发无等等阿耨多罗三藐三菩提心。</p>
 </body>
</html>