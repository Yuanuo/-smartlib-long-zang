<!doctype html>
<html id="z3IBUbvfU" data-ver="970">
 <head>
  <meta charset="utf-8">
  <meta author="般若">
  <meta library="龙藏">
  <meta catalog="宋元入藏诸大小乘经">
  <meta period="唐">
 </head>
 <body>
  <h1 id="a1">大乘本生心地观经卷第三</h1>
  <h2 id="a2">报恩品第二下</h2>
  <p id="a3">尔时，<a id="a-4"></a>王舍大城东北八十由旬，<a id="a-5"></a>有一小国名增长福。<a id="a-6"></a>于彼国中，<a id="a-7"></a>有一长者名曰智光，<a id="a-8"></a>其年衰迈，<a id="a-9"></a>唯有一子。<a id="a-A"></a>其子恶性不顺父母，<a id="a-B"></a>所有教诲皆不能从，<a id="a-C"></a>遥闻释迦牟尼如来，<a id="a-D"></a>在王舍城耆阇崛山，<a id="a-E"></a>为浊恶世无量众生，<a id="a-F"></a>宣说大乘报恩之法。<a id="a-G"></a>父母及子并诸眷属，<a id="a-H"></a>为听法故，<a id="a-I"></a>赍持供具来诣佛所，<a id="a-J"></a>供养恭敬而白佛言：<a id="a-K"></a>“我有一子，<a id="a-L"></a>其性弊恶，<a id="a-M"></a>不受父母所有教诲；<a id="a-N"></a>今闻佛说报四种恩，<a id="a-O"></a>为听法故来诣佛所。<a id="a-P"></a>唯愿世尊，<a id="a-Q"></a>为我等类及诸眷属，<a id="a-R"></a>宣说四恩甚深妙义，<a id="a-S"></a>令彼恶子生孝顺心，<a id="a-T"></a>此世当生，<a id="a-U"></a>令得安乐。<a id="a-V"></a>”</p>
  <p id="aW">尔时，<a id="a-X"></a>佛告智光：<a id="a-Y"></a>“善哉！<a id="a-Z"></a>善哉！<a id="a-a"></a>汝为法故来至我所，<a id="a-b"></a>供养恭敬乐闻是法。<a id="a-c"></a>汝等谛听，<a id="a-d"></a>善思念之。<a id="a-e"></a>若有善男子、<a id="a-f"></a>善女人，<a id="a-g"></a>发菩提心为闻法要，<a id="a-h"></a>举足下足随其远近所践之地微尘数量，<a id="a-i"></a>以是因缘，<a id="a-j"></a>感得金轮转轮圣王，<a id="a-k"></a>圣王报尽作欲天王，<a id="a-l"></a>欲天报尽作梵天王，<a id="a-m"></a>见佛闻法速证妙果。<a id="a-n"></a>汝大长者及余众等，<a id="a-o"></a>为于法故来至我所，<a id="a-p"></a>如是经过八十由旬，<a id="a-q"></a>大地微尘一一尘数，<a id="a-r"></a>能感人天轮王果报；<a id="a-s"></a>既闻法已，<a id="a-t"></a>当来证得阿耨多罗三藐三菩提。<a id="a-u"></a>我虽先说甚深四恩微妙义趣，<a id="a-v"></a>今复为汝重宣此义。<a id="a-w"></a>”而说偈言：</p>
  <p id="ax">“最胜法王大圣主，<a id="a-y"></a>　一切人天无等伦！</p>
  <p id="az">具诸相好以严身，<a id="a-10"></a>　智海如空无有量；</p>
  <p id="a11">自他利行皆圆满，<a id="a-12"></a>　名称普闻诸国土；</p>
  <p id="a13">永断烦恼余习气，<a id="a-14"></a>　善持密行护诸根；</p>
  <p id="a15">百四十种不共德，<a id="a-16"></a>　广大福海悉圆满；</p>
  <p id="a17">三昧神通皆具足，<a id="a-18"></a>　八自在宫常游乐；</p>
  <p id="a19">十方人天及外道，<a id="a-1A"></a>　无有能难调御师；</p>
  <p id="a1B">金口能宣无碍辩，<a id="a-1C"></a>　虽无能问而自说，</p>
  <p id="a1D">如大海潮时不失，<a id="a-1E"></a>　亦如天鼓称天心。</p>
  <p id="a1F">如是自在唯佛有，<a id="a-1G"></a>　非五通仙魔梵等，</p>
  <p id="a1H">难思劫海修行愿，<a id="a-1I"></a>　证获如是大神通！</p>
  <p id="a1J">我入三昧大寂室，<a id="a-1K"></a>　观察诸根及药病，</p>
  <p id="a1L">自出禅定而赞叹，<a id="a-1M"></a>　三世佛法心地门。</p>
  <p id="a1N">“时诸长者退大心，<a id="a-1O"></a>　乐住二乘自利行，</p>
  <p id="a1P">我开大智方便教，<a id="a-1Q"></a>　引入三空解脱门。</p>
  <p id="a1R">如来意趣莫能量，<a id="a-1S"></a>　唯佛能知真秘密！</p>
  <p id="a1T">利根声闻及独觉，<a id="a-1U"></a>　勤求不退诸菩萨，</p>
  <p id="a1V">十二劫数共度量，<a id="a-1W"></a>　无有能知其少分。</p>
  <p id="a1X">假使十方凡圣智，<a id="a-1Y"></a>　授与一人为智者，</p>
  <p id="a1Z">如是智者如竹林，<a id="a-1a"></a>　不能测量其少分。</p>
  <p id="a1b">世间凡夫无慧眼，<a id="a-1c"></a>　迷于恩处失妙果，</p>
  <p id="a1d">五浊恶世诸众生，<a id="a-1e"></a>　不悟深恩恒背德；</p>
  <p id="a1f">我为开示于四恩，<a id="a-1g"></a>　令入正见菩提道，</p>
  <p id="a1h">慈父悲母长养恩，<a id="a-1i"></a>　一切男女皆安乐。</p>
  <p id="a1j">慈父恩高如山王，<a id="a-1k"></a>　悲母恩深如大海，</p>
  <p id="a1l">若我住世于一劫，<a id="a-1m"></a>　说悲母恩不能尽！</p>
  <p id="a1n">我今略说于少分，<a id="a-1o"></a>　犹如蚊虻饮大海。</p>
  <p id="a1p">假使有人为福德，<a id="a-1q"></a>　供养净行婆罗门，</p>
  <p id="a1r">五通神仙自在者，<a id="a-1s"></a>　大智师长及善友，</p>
  <p id="a1t">安置七珍为堂殿，<a id="a-1u"></a>　及以牛头栴檀房，</p>
  <p id="a1v">百宝卧具各敷陈，<a id="a-1w"></a>　世间美味如甘露，</p>
  <p id="a1x">疗治万病诸汤药，<a id="a-1y"></a>　盛满金银器物中，</p>
  <p id="a1z">如是供养日三时，<a id="a-20"></a>　乃至数盈于百劫；</p>
  <p id="a21">不如一念申少分，<a id="a-22"></a>　供养悲母大恩田，</p>
  <p id="a23">福德无边不可量，<a id="a-24"></a>　算分喻分皆无比。</p>
  <p id="a25">世间悲母孕其子，<a id="a-26"></a>　十月怀胎长受苦，</p>
  <p id="a27">于五欲乐情不著，<a id="a-28"></a>　随时饮食亦同然；</p>
  <p id="a29">昼夜常怀悲愍心，<a id="a-2A"></a>　行住坐卧受诸苦；</p>
  <p id="a2B">若正诞其胎藏子，<a id="a-2C"></a>　如攒锋刃解肢节，</p>
  <p id="a2D">迷惑东西不能辩，<a id="a-2E"></a>　遍身疼痛无所堪；</p>
  <p id="a2F">或因此难而命终，<a id="a-2G"></a>　六亲眷属咸悲恼。</p>
  <p id="a2H">如是众苦皆由子，<a id="a-2I"></a>　忧悲痛切非口宣！</p>
  <p id="a2J">若得平复身安乐，<a id="a-2K"></a>　如贫获宝喜难量，</p>
  <p id="a2L">顾视容颜无厌足，<a id="a-2M"></a>　怜念之心不暂舍。</p>
  <p id="a2N">母子恩情常若是，<a id="a-2O"></a>　出入不离胸臆前，</p>
  <p id="a2P">母乳犹如甘露泉，<a id="a-2Q"></a>　长养及时曾无竭。</p>
  <p id="a2R">慈念之恩实难比，<a id="a-2S"></a>　鞠育之德亦难量！</p>
  <p id="a2T">世间大地称为重，<a id="a-2U"></a>　悲母恩重过于彼！</p>
  <p id="a2V">世间须弥称为高，<a id="a-2W"></a>　悲母恩高过于彼！</p>
  <p id="a2X">世间速疾唯猛风，<a id="a-2Y"></a>　母心一念过于彼！</p>
  <p id="a2Z">若有众生行不孝，<a id="a-2a"></a>　令母暂时起恨心，</p>
  <p id="a2b">怨念之辞少分生，<a id="a-2c"></a>　子乃随言遭苦难；</p>
  <p id="a2d">一切佛与金刚天，<a id="a-2e"></a>　神仙秘法无能救！</p>
  <p id="a2f">若有男女依母教，<a id="a-2g"></a>　承顺颜色不相违，</p>
  <p id="a2h">一切灾难尽消除，<a id="a-2i"></a>　诸天拥护常安乐。</p>
  <p id="a2j">若能承顺于悲母，<a id="a-2k"></a>　如是男女悉非凡，</p>
  <p id="a2l">大悲菩萨化人间，<a id="a-2m"></a>　示现报恩诸方便。</p>
  <p id="a2n">若有男子及女人，<a id="a-2o"></a>　为报母恩行孝养，</p>
  <p id="a2p">割肉刺血常供给，<a id="a-2q"></a>　如是数盈于一劫，</p>
  <p id="a2r">种种勤修于孝道，<a id="a-2s"></a>　犹未能报暂时恩。</p>
  <p id="a2t">十月处于胎藏中，<a id="a-2u"></a>　常衔乳根饮脂血；</p>
  <p id="a2v">自为婴孩及童子，<a id="a-2w"></a>　所饮母乳百斛余；</p>
  <p id="a2x">饮食汤药妙衣服，<a id="a-2y"></a>　子先母后为常则；</p>
  <p id="a2z">子若愚痴人所恶，<a id="a-30"></a>　母亦恩怜不弃遗。</p>
  <p id="a31">昔有女人抱其子，<a id="a-32"></a>　渡于恒河水瀑流，</p>
  <p id="a33">以泛水故力难前，<a id="a-34"></a>　与子俱没无能舍，</p>
  <p id="a35">为是慈念善根力，<a id="a-36"></a>　命终上生于梵天，</p>
  <p id="a37">长受梵天三昧乐，<a id="a-38"></a>　得遇如来受佛记。</p>
  <p id="a39">是故悲母有十德，<a id="a-3A"></a>　随应义利立其名，</p>
  <p id="a3B">一名大地二能生，<a id="a-3C"></a>　三能正者四养育，</p>
  <p id="a3D">五与智者六庄严，<a id="a-3E"></a>　七名安隐八教授，</p>
  <p id="a3F">九教诫者十与业，<a id="a-3G"></a>　余恩不过于母恩。</p>
  <p id="a3H">何法出间最富有？<a id="a-3I"></a>　何法世间最贫无？</p>
  <p id="a3J">母在堂时为最富，<a id="a-3K"></a>　母不在时为最贫；</p>
  <p id="a3L">母在之时为日中，<a id="a-3M"></a>　悲母亡时为日没；</p>
  <p id="a3N">母在之时皆圆满，<a id="a-3O"></a>　悲母亡时悉空虚。</p>
  <p id="a3P">世间一切善男女，<a id="a-3Q"></a>　恩重父母如丘山，</p>
  <p id="a3R">应当孝敬恒在心，<a id="a-3S"></a>　知恩报恩是圣道。</p>
  <p id="a3T">不惜身命奉甘旨，<a id="a-3U"></a>　未曾一念亏色养，</p>
  <p id="a3V">如其父母奄丧时，<a id="a-3W"></a>　将欲报恩诚不及！</p>
  <p id="a3X">佛昔修行为慈母，<a id="a-3Y"></a>　感得相好金色身，</p>
  <p id="a3Z">名闻广大遍十方，<a id="a-3a"></a>　一切人天咸稽首，</p>
  <p id="a3b">人与非人皆恭敬，<a id="a-3c"></a>　自缘往昔报慈恩。</p>
  <p id="a3d">我升三十三天宫，<a id="a-3e"></a>　三月为母说真法，</p>
  <p id="a3f">令母听闻归正道，<a id="a-3g"></a>　悟无生忍常不退。</p>
  <p id="a3h">如是皆为报悲恩，<a id="a-3i"></a>　虽报恩深犹未足！</p>
  <p id="a3j">神通第一目揵连，<a id="a-3k"></a>　已断三界诸烦恼，</p>
  <p id="a3l">以神通力观慈母，<a id="a-3m"></a>　见在受苦饿鬼中。</p>
  <p id="a3n">目连自往报母恩，<a id="a-3o"></a>　救免慈亲所受苦，</p>
  <p id="a3p">上生他化诸天众，<a id="a-3q"></a>　共为游乐处天宫。</p>
  <p id="a3r">当知父母恩最深，<a id="a-3s"></a>　诸佛圣贤咸报德！</p>
  <p id="a3t">若人至心供养佛，<a id="a-3u"></a>　复有精勤修孝养，</p>
  <p id="a3v">如是二人福无异，<a id="a-3w"></a>　三世受报亦无穷。</p>
  <p id="a3x">世人为子造诸罪，<a id="a-3y"></a>　堕在三塗长受苦，</p>
  <p id="a3z">男女非圣无神通，<a id="a-40"></a>　不见轮回难可报。</p>
  <p id="a41">哀哉世人无圣力，<a id="a-42"></a>　不能拔济于慈母！</p>
  <p id="a43">以是因缘汝当知，<a id="a-44"></a>　勤修福利诸功德，</p>
  <p id="a45">以其男女追胜福，<a id="a-46"></a>　有大金光照地狱；</p>
  <p id="a47">光中演说深妙音，<a id="a-48"></a>　开悟父母令发意，</p>
  <p id="a49">忆昔所生常造罪，<a id="a-4A"></a>　一念悔心悉除灭；</p>
  <p id="a4B">口称南无三世佛，<a id="a-4C"></a>　得脱无暇苦难身，</p>
  <p id="a4D">往生人天长受乐，<a id="a-4E"></a>　见佛闻法当成佛。</p>
  <p id="a4F">或生十方净土中，<a id="a-4G"></a>　七宝莲华为父母，</p>
  <p id="a4H">华开见佛悟无生，<a id="a-4I"></a>　不退菩萨为同学，</p>
  <p id="a4J">获六神通自在力，<a id="a-4K"></a>　得入菩提微妙宫。</p>
  <p id="a4L">皆是菩萨为男女，<a id="a-4M"></a>　乘大愿力化人间；</p>
  <p id="a4N">是名真报父母恩，<a id="a-4O"></a>　汝等众生共修学！</p>
  <p id="a4P">有情轮回生六道，<a id="a-4Q"></a>　犹如车轮无始终，</p>
  <p id="a4R">或为父母为男女，<a id="a-4S"></a>　世世生生互有恩，</p>
  <p id="a4T">如见父母等无差，<a id="a-4U"></a>　不证圣智无由识。</p>
  <p id="a4V">一切男子皆是父，<a id="a-4W"></a>　一切女人皆是母，</p>
  <p id="a4X">如何未报前世恩，<a id="a-4Y"></a>　却生异念成怨嫉？</p>
  <p id="a4Z">常须报恩互饶益，<a id="a-4a"></a>　不应打骂致怨嫌！</p>
  <p id="a4b">若欲增修福智门，<a id="a-4c"></a>　昼夜六时当发愿：</p>
  <p id="a4d">‘愿我生生无量劫，<a id="a-4e"></a>　得宿住智大神通，</p>
  <p id="a4f">能知过去百千生，<a id="a-4g"></a>　更相忆识为父母。</p>
  <p id="a4h">循环六趣四生中，<a id="a-4i"></a>　令我一念常至彼，</p>
  <p id="a4j">为说妙法离苦因，<a id="a-4k"></a>　使得人天长受乐。</p>
  <p id="a4l">劝发坚固菩提愿，<a id="a-4m"></a>　修行菩萨六度门，</p>
  <p id="a4n">永断二种生死因，<a id="a-4o"></a>　疾证涅槃无上道。<a id="a-4p"></a>’</p>
  <p id="a4q">“十方一切诸国王，<a id="a-4r"></a>　正法化人为圣主，</p>
  <p id="a4s">国王福德为最胜，<a id="a-4t"></a>　所作自在名为天。</p>
  <p id="a4u">三十三天及余天，<a id="a-4v"></a>　恒将福力助王化，</p>
  <p id="a4w">诸天拥护如一子，<a id="a-4x"></a>　以是得称天子名。</p>
  <p id="a4y">世间以王为根本，<a id="a-4z"></a>　一切人民为所依，</p>
  <p id="a50">犹如世间诸舍宅，<a id="a-51"></a>　柱为根本而成立。</p>
  <p id="a52">王以正法化人民，<a id="a-53"></a>　如大梵王生万物；</p>
  <p id="a54">王行非法无政理，<a id="a-55"></a>　如琰魔王灭世间。</p>
  <p id="a56">王所容受奸邪人，<a id="a-57"></a>　象蹋华池等无异；</p>
  <p id="a58">勿谓时逢浊恶世，<a id="a-59"></a>　当知善恶是王修。</p>
  <p id="a5A">如日天子照世间，<a id="a-5B"></a>　国王化世亦如是；</p>
  <p id="a5C">日光夜分虽不照，<a id="a-5D"></a>　能使有情得安乐；</p>
  <p id="a5E">王以非法化于世，<a id="a-5F"></a>　一切人民无所依。</p>
  <p id="a5G">世间所有诸恐怖，<a id="a-5H"></a>　依王福力不能生；</p>
  <p id="a5I">人民所成安隐乐，<a id="a-5J"></a>　当知是王福所及；</p>
  <p id="a5K">世间所有胜妙华，<a id="a-5L"></a>　依王福力而开敷；</p>
  <p id="a5M">世间所有妙园林，<a id="a-5N"></a>　依王福力皆滋茂；</p>
  <p id="a5O">世间所有诸药草，<a id="a-5P"></a>　依王福力差诸疾；</p>
  <p id="a5Q">世间百谷及苗稼，<a id="a-5R"></a>　依王福力皆成实；</p>
  <p id="a5S">世间人民受丰乐，<a id="a-5T"></a>　依王福力常自然。</p>
  <p id="a5U">譬如长者有一子，<a id="a-5V"></a>　智慧端严世无比，</p>
  <p id="a5W">父母恩爱如眼目，<a id="a-5X"></a>　昼夜常生护念心；</p>
  <p id="a5Y">国大圣王亦如是，<a id="a-5Z"></a>　爱念众生如一子，</p>
  <p id="a5a">养育耆年拯孤独，<a id="a-5b"></a>　赏罚之心常不二。</p>
  <p id="a5c">如是仁王为圣主，<a id="a-5d"></a>　群生敬仰等如来，</p>
  <p id="a5e">仁王化治国无灾，<a id="a-5f"></a>　万姓恭勤常安隐。</p>
  <p id="a5g">国王无法化于世，<a id="a-5h"></a>　疾疫流行灾有情，</p>
  <p id="a5i">如是一切人非人，<a id="a-5j"></a>　罪福昭然无所覆。</p>
  <p id="a5k">善恶法中分七分，<a id="a-5l"></a>　造者获五王得二，</p>
  <p id="a5m">园林田宅悉皆然，<a id="a-5n"></a>　所税等分亦如是。</p>
  <p id="a5o">转轮圣王出现时，<a id="a-5p"></a>　分作六分王得一，</p>
  <p id="a5q">时诸人民得五分，<a id="a-5r"></a>　善恶业报亦皆然。</p>
  <p id="a5s">若有人王修正见，<a id="a-5t"></a>　如法化世名天主；</p>
  <p id="a5u">以依天法化世间，<a id="a-5v"></a>　毗沙门王常拥护；</p>
  <p id="a5w">及余三天罗刹众，<a id="a-5x"></a>　皆当守护圣王宫。</p>
  <p id="a5y">圣王出世理国时，<a id="a-5z"></a>　饶益众生成十德：</p>
  <p id="a60">一名能照于国界，<a id="a-61"></a>　二名庄严于国土，</p>
  <p id="a62">三名能与诸安乐，<a id="a-63"></a>　四名能伏诸怨敌，</p>
  <p id="a64">五名能遮诸恐怖，<a id="a-65"></a>　六名修集诸圣贤，</p>
  <p id="a66">七名诸法为根本，<a id="a-67"></a>　八名护持于世间，</p>
  <p id="a68">九名能作造化功，<a id="a-69"></a>　十名国界人民主。</p>
  <p id="a6A">若王成就十胜德，<a id="a-6B"></a>　梵王帝释及诸天，</p>
  <p id="a6C">夜叉罗刹鬼神王，<a id="a-6D"></a>　隐身常来护国界；</p>
  <p id="a6E">龙王欢喜降甘雨，<a id="a-6F"></a>　五谷成熟万姓安，</p>
  <p id="a6G">国中处处生珍宝，<a id="a-6H"></a>　人马强力无怨敌，</p>
  <p id="a6I">如意宝珠现王前，<a id="a-6J"></a>　境外诸王自宾伏。</p>
  <p id="a6K">若生不善于王国，<a id="a-6L"></a>　一念起心成众恶，</p>
  <p id="a6M">是人命终堕地狱，<a id="a-6N"></a>　受苦永劫无出期；</p>
  <p id="a6O">若有勤诚助国王，<a id="a-6P"></a>　诸天护念增荣禄。</p>
  <p id="a6Q">智光长者汝应知：<a id="a-6R"></a>　一切人王业所感，</p>
  <p id="a6S">诸法无不因缘成，<a id="a-6T"></a>　若无因缘无诸法。</p>
  <p id="a6U">说无生天及恶趣，<a id="a-6V"></a>　如是之人不了因，</p>
  <p id="a6W">无因无果大邪见，<a id="a-6X"></a>　不知罪福生妄计。</p>
  <p id="a6Y">王今所受诸福乐，<a id="a-6Z"></a>　往昔曾持三净戒，</p>
  <p id="a6a">戒德熏修所招感，<a id="a-6b"></a>　人天妙果获王身。</p>
  <p id="a6c">若人发起菩提心，<a id="a-6d"></a>　愿力资成无上果，</p>
  <p id="a6e">坚持上品清净戒，<a id="a-6f"></a>　起居自在为法王，</p>
  <p id="a6g">神通变化满十方，<a id="a-6h"></a>　随缘普济诸群品。</p>
  <p id="a6i">中品受持菩萨戒，<a id="a-6j"></a>　福得自在转轮王，</p>
  <p id="a6k">随心所作尽皆成，<a id="a-6l"></a>　无量人天悉遵奉。</p>
  <p id="a6m">下上品持大鬼王，<a id="a-6n"></a>　一切非人咸率伏，</p>
  <p id="a6o">受持戒品虽缺犯，<a id="a-6p"></a>　由戒胜故得为王。</p>
  <p id="a6q">下中品持禽兽王，<a id="a-6r"></a>　一切飞走皆归伏，</p>
  <p id="a6s">于清净戒有缺犯，<a id="a-6t"></a>　由戒胜故得为王。</p>
  <p id="a6u">下下品持琰魔王，<a id="a-6v"></a>　处地狱中常自在，</p>
  <p id="a6w">虽毁禁戒生恶道，<a id="a-6x"></a>　由戒胜故得为王。</p>
  <p id="a6y">以是义故诸众生，<a id="a-6z"></a>　应受菩萨清净戒，</p>
  <p id="a70">善能护持无缺犯，<a id="a-71"></a>　随所生处作人王。</p>
  <p id="a72">若有不受如来戒，<a id="a-73"></a>　终不能得野干身，</p>
  <p id="a74">何况能感人天中，<a id="a-75"></a>　最胜快乐居王位？</p>
  <p id="a76">是故王者非无因，<a id="a-77"></a>　戒业精勤成妙果！</p>
  <p id="a78">国王自是人民主，<a id="a-79"></a>　慈恤如母养婴儿，</p>
  <p id="a7A">如是人王有大恩，<a id="a-7B"></a>　抚育之心难可报。</p>
  <p id="a7C">以是因缘诸有情，<a id="a-7D"></a>　若能修证大菩提，</p>
  <p id="a7E">于诸众生起大悲，<a id="a-7F"></a>　应受如来三聚戒。</p>
  <p id="a7G">若欲如法受戒者，<a id="a-7H"></a>　应当忏罪令消灭！</p>
  <p id="a7I">起罪之因有十缘，<a id="a-7J"></a>　身三口四及意三，</p>
  <p id="a7K">生死无始罪无穷，<a id="a-7L"></a>　烦恼大海深无底。</p>
  <p id="a7M">业障峻极如须弥，<a id="a-7N"></a>　造业由因二种起，</p>
  <p id="a7O">所谓现行及种子！<a id="a-7P"></a>　藏识持缘一切种，</p>
  <p id="a7Q">如影随形不离身，<a id="a-7R"></a>　一切时中障圣道：</p>
  <p id="a7S">近障人天妙乐果，<a id="a-7T"></a>　远障无上菩提果；</p>
  <p id="a7U">在家能招烦恼因，<a id="a-7V"></a>　出家亦破清净戒。</p>
  <p id="a7W">“若能如法忏悔者，<a id="a-7X"></a>　所有烦恼悉皆除，</p>
  <p id="a7Y">犹如劫火坏世间，<a id="a-7Z"></a>　烧尽须弥并巨海。</p>
  <p id="a7a">忏悔能烧烦恼薪，<a id="a-7b"></a>　忏悔能往生天路，</p>
  <p id="a7c">忏悔能得四禅乐，<a id="a-7d"></a>　忏悔雨宝摩尼珠，</p>
  <p id="a7e">忏悔能延金刚寿，<a id="a-7f"></a>　忏悔能入常乐宫，</p>
  <p id="a7g">忏悔能出三界狱，<a id="a-7h"></a>　忏悔能开菩提华，</p>
  <p id="a7i">忏悔见佛大圆镜，<a id="a-7j"></a>　忏悔能至于宝所。</p>
  <p id="a7k">若能如法忏悔者，<a id="a-7l"></a>　当依二种观门修，</p>
  <p id="a7m">一者观事灭罪门，<a id="a-7n"></a>　二者观理灭罪门。</p>
  <p id="a7o">观事灭罪有其三，<a id="a-7p"></a>　上中下根为三品：</p>
  <p id="a7q">若有上根求净戒，<a id="a-7r"></a>　发大精进心无退，</p>
  <p id="a7s">悲泪泣血常精恳，<a id="a-7t"></a>　哀感遍身皆血现。</p>
  <p id="a7u">系念十方三宝所，<a id="a-7v"></a>　并余六道诸众生，</p>
  <p id="a7w">长跪合掌心不乱，<a id="a-7x"></a>　发露洗心求忏悔：</p>
  <p id="a7y">‘唯愿十方三世佛，<a id="a-7z"></a>　以大慈悲哀愍我！</p>
  <p id="a80">我处轮回无所依，<a id="a-81"></a>　生死长夜常不觉。</p>
  <p id="a82">我在凡夫具诸缚，<a id="a-83"></a>　狂心颠倒遍攀缘。</p>
  <p id="a84">我处三界火宅中，<a id="a-85"></a>　妄染六尘无救护。</p>
  <p id="a86">我生贫穷下贱家，<a id="a-87"></a>　不得自在常受苦。</p>
  <p id="a88">我生邪见父母家，<a id="a-89"></a>　造罪依于恶眷属。</p>
  <p id="a8A">唯愿诸佛大慈尊，<a id="a-8B"></a>　哀愍护念如一子，</p>
  <p id="a8C">一忏不复造诸罪，<a id="a-8D"></a>　三世如来当证明！<a id="a-8E"></a>’</p>
  <p id="a8F">如是勇猛忏悔者，<a id="a-8G"></a>　名为上品求净戒。</p>
  <p id="a8H">若有中根求戒者，<a id="a-8I"></a>　一心勇猛忏诸罪，</p>
  <p id="a8J">涕泪交横不觉知，<a id="a-8K"></a>　遍身流汗哀求佛，</p>
  <p id="a8L">发露无始生死业：<a id="a-8M"></a>‘愿大悲水洗尘劳，</p>
  <p id="a8N">涤除罪障净六根，<a id="a-8O"></a>　施我菩萨三聚戒！</p>
  <p id="a8P">我愿坚持不退转，<a id="a-8Q"></a>　精修度脱苦众生，</p>
  <p id="a8R">自未得度先度他，<a id="a-8S"></a>　尽未来际常无断。<a id="a-8T"></a>’</p>
  <p id="a8U">如是精勤勇猛者，<a id="a-8V"></a>　不惜身命求菩提，</p>
  <p id="a8W">能感三宝灵异相，<a id="a-8X"></a>　是名中品大忏悔。</p>
  <p id="a8Y">若有下根求净戒，<a id="a-8Z"></a>　发起无上菩提心，</p>
  <p id="a8a">涕泪悲泣身毛竖，<a id="a-8b"></a>　于所造罪深惭愧。</p>
  <p id="a8c">对于十方三宝所，<a id="a-8d"></a>　及以六道众生前，</p>
  <p id="a8e">至诚发露无始来，<a id="a-8f"></a>　所有恼乱诸众生。</p>
  <p id="a8g">起于无碍大悲心，<a id="a-8h"></a>　不惜身命悔三业，</p>
  <p id="a8i">已作之罪皆发露，<a id="a-8j"></a>　未作之恶更不造。</p>
  <p id="a8k">如是三品忏诸罪，<a id="a-8l"></a>　皆名第一清净戒，</p>
  <p id="a8m">以惭愧水洗尘劳，<a id="a-8n"></a>　身心俱为清净器。</p>
  <p id="a8o">诸善男子汝当知，<a id="a-8p"></a>　已说净观诸忏悔，</p>
  <p id="a8q">于其事理无差别，<a id="a-8r"></a>　但以根缘应不同。</p>
  <p id="a8s">若欲修习观正理，<a id="a-8t"></a>　远离一切诸散乱，</p>
  <p id="a8u">著新净衣跏趺坐，<a id="a-8v"></a>　摄心正念离诸缘，</p>
  <p id="a8w">常观诸佛妙法身，<a id="a-8x"></a>　体性如空不可得！</p>
  <p id="a8y">一切诸罪性皆如，<a id="a-8z"></a>　颠倒因缘妄心起，</p>
  <p id="a90">如是罪相本来空，<a id="a-91"></a>　三世之中无所得，</p>
  <p id="a92">非内非外非中间，<a id="a-93"></a>　性相如如俱不动。</p>
  <p id="a94">真如妙理绝名言，<a id="a-95"></a>　唯有圣智能通达，</p>
  <p id="a96">非有非无非有无，<a id="a-97"></a>　非不有无离名相，</p>
  <p id="a98">周偏法界无生灭，<a id="a-99"></a>　诸佛本来同一体。</p>
  <p id="a9A">惟愿诸佛垂加护，<a id="a-9B"></a>　能灭一切颠倒心，</p>
  <p id="a9C">愿我早悟真性源，<a id="a-9D"></a>　速证如来无上道。</p>
  <p id="a9E">若有清信善男子，<a id="a-9F"></a>　日夜能观妙理空，</p>
  <p id="a9G">一切罪障自消除，<a id="a-9H"></a>　是名最上持净戒。</p>
  <p id="a9I">若人观知实相空，<a id="a-9J"></a>　能灭一切诸重罪，</p>
  <p id="a9K">犹如大风吹猛火，<a id="a-9L"></a>　能烧无量诸草木。</p>
  <p id="a9M">诸善男子真实观，<a id="a-9N"></a>　名为诸佛秘要门！</p>
  <p id="a9O">若欲为他广分别，<a id="a-9P"></a>　无智人中勿宣说！</p>
  <p id="a9Q">一切凡愚众生类，<a id="a-9R"></a>　闻必生疑心不信。</p>
  <p id="a9S">若有智者生信解，<a id="a-9T"></a>　念念观察悟真如，</p>
  <p id="a9U">十方诸佛皆现前，<a id="a-9V"></a>　菩提妙果自然证。</p>
  <p id="a9W"></p>
  <p id="a9X">“善男子等我灭后，<a id="a-9Y"></a>　未来世中净信者，</p>
  <p id="a9Z">于二观门常忏悔，<a id="a-9a"></a>　当受菩萨三聚戒。</p>
  <p id="a9b">若欲受持上品戒，<a id="a-9c"></a>　应请戒师佛菩萨：</p>
  <p id="a9d">请我释迦牟尼佛，<a id="a-9e"></a>　当为菩萨戒和尚！</p>
  <p id="a9f">龙种净智尊王佛，<a id="a-9g"></a>　当为净戒阿阇梨！</p>
  <p id="a9h">未来导师弥勒佛，<a id="a-9i"></a>　当为清净教授师！</p>
  <p id="a9j">现在十方两足尊，<a id="a-9k"></a>　当为清净证戒师！</p>
  <p id="a9l">十方一切诸菩萨，<a id="a-9m"></a>　当为修学戒伴侣！</p>
  <p id="a9n">释梵四王金刚天，<a id="a-9o"></a>　当为学戒外护众！</p>
  <p id="a9p">奉请如是佛菩萨，<a id="a-9q"></a>　及以现前传戒师，</p>
  <p id="a9r">普为报于四恩故，<a id="a-9s"></a>　发起清净菩提心。</p>
  <p id="a9t">应受菩萨三聚戒，<a id="a-9u"></a>　饶益一切有情戒，</p>
  <p id="a9v">修摄一切善法戒，<a id="a-9w"></a>　修摄一切律仪戒。</p>
  <p id="a9x">如是三聚清净戒，<a id="a-9y"></a>　三世如来所护念，</p>
  <p id="a9z">无闻非法诸有情，<a id="a-A0"></a>　无量劫中未闻见。</p>
  <p id="aA1">唯有过去十方佛，<a id="a-A2"></a>　已受净戒常护持，</p>
  <p id="aA3">二障烦恼永断除，<a id="a-A4"></a>　获证无上菩提果。</p>
  <p id="aA5">未来一切诸世尊，<a id="a-A6"></a>　守护三聚净戒宝，</p>
  <p id="aA7">断除三障并习气，<a id="a-A8"></a>　当证正等大菩提。</p>
  <p id="aA9">现在十方诸善逝，<a id="a-AA"></a>　具修三聚净戒因，</p>
  <p id="aAB">永断生死苦轮回，<a id="a-AC"></a>　得证三身菩提果。</p>
  <p id="aAD">超越生死深大海，<a id="a-AE"></a>　菩萨净戒为船筏！</p>
  <p id="aAF">永断贪嗔痴系缚，<a id="a-AG"></a>　菩萨净戒为利剑！</p>
  <p id="aAH">生死崄道诸怖畏，<a id="a-AI"></a>　菩萨净戒为舍宅！</p>
  <p id="aAJ">息除贫贱诸苦因，<a id="a-AK"></a>　净戒能为如意宝！</p>
  <p id="aAL">鬼魅所著诸疾病，<a id="a-AM"></a>　菩萨净戒为良药！</p>
  <p id="aAN">人天为王得自在，<a id="a-AO"></a>　三聚净戒作良缘！</p>
  <p id="aAP">及余四趣诸王身，<a id="a-AQ"></a>　净戒为缘获胜果！</p>
  <p id="aAR">是故能修自在因，<a id="a-AS"></a>　当得为王受尊贵，</p>
  <p id="aAT">应先礼敬十方佛，<a id="a-AU"></a>　日夜增修清净戒。</p>
  <p id="aAV">诸佛护念常受持，<a id="a-AW"></a>　戒等金刚无破坏；</p>
  <p id="aAX">三界诸天诸善神，<a id="a-AY"></a>　卫护王身及眷属；</p>
  <p id="aAZ">一切怨敌皆归伏，<a id="a-Aa"></a>　万姓欢娱感王化；</p>
  <p id="aAb">是故受持菩萨戒，<a id="a-Ac"></a>　感世出世无为果。</p>
  <p id="aAd">三宝常住化于世，<a id="a-Ae"></a>　恩德广大不思议，</p>
  <p id="aAf">过未及现劫海中，<a id="a-Ag"></a>　功德利生无休息。</p>
  <p id="aAh">佛日千光恒照世，<a id="a-Ai"></a>　利益群生度有缘，</p>
  <p id="aAj">无缘不睹佛慈光，<a id="a-Ak"></a>　犹如盲者无所见。</p>
  <p id="aAl">法宝一味无变易，<a id="a-Am"></a>　前佛后佛说皆同，</p>
  <p id="aAn">如雨一味普能沾，<a id="a-Ao"></a>　草木滋荣大小别，</p>
  <p id="aAp">众生随根各得解，<a id="a-Aq"></a>　草木禀润亦差殊。</p>
  <p id="aAr">菩萨声闻化众生，<a id="a-As"></a>　如大河水流不竭；</p>
  <p id="aAt">众生无信化不被，<a id="a-Au"></a>　如处幽冥日难照。</p>
  <p id="aAv">如来月光甚清凉，<a id="a-Aw"></a>　能除众暗亦如是；</p>
  <p id="aAx">犹如覆盆月不照，<a id="a-Ay"></a>　迷惑众生亦如是。</p>
  <p id="aAz">法宝甘露妙良药，<a id="a-B0"></a>　能治一切烦恼病，</p>
  <p id="aB1">有信服药证菩提，<a id="a-B2"></a>　无信随缘堕恶道。</p>
  <p id="aB3">菩萨声闻常在世，<a id="a-B4"></a>　无数方便度众生，</p>
  <p id="aB5">能有众生信乐心，<a id="a-B6"></a>　各入三乘安乐位。</p>
  <p id="aB7">如来不出于世间，<a id="a-B8"></a>　一切众生入邪道，</p>
  <p id="aB9">永离甘露饮毒药，<a id="a-BA"></a>　长溺苦海无出期。</p>
  <p id="aBB">佛日出现三千界，<a id="a-BC"></a>　放大光明照长夜，</p>
  <p id="aBD">众生如睡不觉知，<a id="a-BE"></a>　蒙光得入无为室。</p>
  <p id="aBF">如来未说一乘法，<a id="a-BG"></a>　十方国土悉空虚；</p>
  <p id="aBH">发心修行成正觉，<a id="a-BI"></a>　一切佛土皆严净。</p>
  <p id="aBJ">一乘法宝诸佛母，<a id="a-BK"></a>　三世如来从此生，</p>
  <p id="aBL">般若方便无间修，<a id="a-BM"></a>　解脱道成登妙觉。</p>
  <p id="aBN">若佛菩萨不出现，<a id="a-BO"></a>　世间众生无导师，</p>
  <p id="aBP">生死崄难无由过，<a id="a-BQ"></a>　如何得至于宝所？</p>
  <p id="aBR">以大愿力为善友，<a id="a-BS"></a>　常说妙法令修行，</p>
  <p id="aBT">趣向十地证菩提，<a id="a-BU"></a>　善入涅槃安乐处。</p>
  <p id="aBV">大悲菩萨化世间，<a id="a-BW"></a>　方便引导众生故，</p>
  <p id="aBX">内秘一乘真实行，<a id="a-BY"></a>　外现缘觉及声闻。</p>
  <p id="aBZ">钝根小智闻一乘，<a id="a-Ba"></a>　怖畏发心经多劫，</p>
  <p id="aBb">不知身有如来藏，<a id="a-Bc"></a>　唯欣寂灭厌尘劳。</p>
  <p id="aBd">众生本有菩提种，<a id="a-Be"></a>　悉在赖耶藏识中，</p>
  <p id="aBf">若遇善友发大心，<a id="a-Bg"></a>　三种炼磨修妙行，</p>
  <p id="aBh">永断烦恼所知障，<a id="a-Bi"></a>　证得如来常住身。</p>
  <p id="aBj">菩提妙果不难成，<a id="a-Bk"></a>　真善知识实难遇，</p>
  <p id="aBl">一切菩萨修胜道，<a id="a-Bm"></a>　四种法要应当知：</p>
  <p id="aBn">亲近善友为第一，<a id="a-Bo"></a>　听闻正法为第二，</p>
  <p id="aBp">如理思量为第三，<a id="a-Bq"></a>　如法修证为第四。</p>
  <p id="aBr">十方一切大圣主，<a id="a-Bs"></a>　修是四法证菩提！</p>
  <p id="aBt">汝诸长者大会众，<a id="a-Bu"></a>　及未来世清信士，</p>
  <p id="aBv">如是四法菩萨地，<a id="a-Bw"></a>　要当修习成佛道。</p>
  <p id="aBx"></p>
  <p id="aBy">“善男子等应谛听，<a id="a-Bz"></a>　如来所说四恩者，</p>
  <p id="aC0">佛宝之恩最为上！<a id="a-C1"></a>　为度众生发大心，</p>
  <p id="aC2">三僧企耶大劫中，<a id="a-C3"></a>　具修百千诸苦行，</p>
  <p id="aC4">功德圆满遍法界，<a id="a-C5"></a>　十地究竟证三身。</p>
  <p id="aC6">法身体遍诸众生，<a id="a-C7"></a>　万德凝然性常住，</p>
  <p id="aC8">不生不灭无来去，<a id="a-C9"></a>　不一不异非常断。</p>
  <p id="aCA">法界遍满如虚空，<a id="a-CB"></a>　一切如来共修证，</p>
  <p id="aCC">有为无为诸功德，<a id="a-CD"></a>　依止法身常清净。</p>
  <p id="aCE">法身本性如虚空，<a id="a-CF"></a>　远离六尘无所染；</p>
  <p id="aCG">法身无形离诸相，<a id="a-CH"></a>　能相所相悉皆空。</p>
  <p id="aCI">如是诸佛妙法身，<a id="a-CJ"></a>　戏论言辞相寂灭，</p>
  <p id="aCK">远离一切诸分别，<a id="a-CL"></a>　心行处灭体皆如。</p>
  <p id="aCM">为欲证得如来身，<a id="a-CN"></a>　菩萨善修于万行，</p>
  <p id="aCO">智体无为真法性，<a id="a-CP"></a>　色心一切诸佛同。</p>
  <p id="aCQ">譬如飞鸟至金山，<a id="a-CR"></a>　能使鸟身同彼色；</p>
  <p id="aCS">一切菩萨如飞鸟，<a id="a-CT"></a>　法身佛体类金山。</p>
  <p id="aCU">自受用身诸相好，<a id="a-CV"></a>　一一遍满十方刹，</p>
  <p id="aCW">四智圆明受法乐，<a id="a-CX"></a>　前佛后佛体皆同，</p>
  <p id="aCY">虽遍法界无障碍，<a id="a-CZ"></a>　如是妙境不思议。</p>
  <p id="aCa">是身常住报佛土，<a id="a-Cb"></a>　自受法乐无间断；</p>
  <p id="aCc">他受用身诸相好，<a id="a-Cd"></a>　随机应现无增减。</p>
  <p id="aCe">为化地上诸菩萨，<a id="a-Cf"></a>　一佛现于十种身，</p>
  <p id="aCg">随所应现各不同，<a id="a-Ch"></a>　展转倍增至无极。</p>
  <p id="aCi">称根为说诸法要，<a id="a-Cj"></a>　令受法乐入一乘，</p>
  <p id="aCk">彼获神通渐增长，<a id="a-Cl"></a>　所悟法门亦如是。</p>
  <p id="aCm">下地菩萨起智慧，<a id="a-Cn"></a>　不能了达于上地，</p>
  <p id="aCo">能化所化随地增，<a id="a-Cp"></a>　各随本缘为所属。</p>
  <p id="aCq">或一菩萨多佛化，<a id="a-Cr"></a>　或多菩萨一佛化，</p>
  <p id="aCs">如是十佛成正觉，<a id="a-Ct"></a>　各坐七宝菩提树。</p>
  <p id="aCu">前佛入灭后佛成，<a id="a-Cv"></a>　不同化佛经劫现，</p>
  <p id="aCw">十佛所坐莲华台，<a id="a-Cx"></a>　周遍各有百千叶。</p>
  <p id="aCy">一一叶中一佛土，<a id="a-Cz"></a>　即是三千大千界；</p>
  <p id="aD0">一一界中有百亿，<a id="a-D1"></a>　日月星辰四大洲；</p>
  <p id="aD2">六欲诸天及四禅，<a id="a-D3"></a>　空处识处非想等，</p>
  <p id="aD4">其四洲中南赡部，<a id="a-D5"></a>　一一各有金刚座，</p>
  <p id="aD6">及以菩提大树王。<a id="a-D7"></a>　尔所变化诸佛身，</p>
  <p id="aD8">一时证得菩提道，<a id="a-D9"></a>　转妙法轮于大千，</p>
  <p id="aDA">菩萨缘觉及声闻，<a id="a-DB"></a>　随所根宜成圣果。</p>
  <p id="aDC">如是所说三身佛，<a id="a-DD"></a>　最上无比名为宝，</p>
  <p id="aDE">应化二身所说法，<a id="a-DF"></a>　教理行果为法宝。</p>
  <p id="aDG">诸佛以法为大师，<a id="a-DH"></a>　修心所证菩提道，</p>
  <p id="aDI">法宝三世无变易，<a id="a-DJ"></a>　一切诸佛皆归学。</p>
  <p id="aDK">我今顶礼萨婆若，<a id="a-DL"></a>　故说法宝为佛师，</p>
  <p id="aDM">或入猛火不能烧，<a id="a-DN"></a>　应时即得真解脱、</p>
  <p id="aDO">法宝能摧生死狱，<a id="a-DP"></a>　犹如金刚碎万物！</p>
  <p id="aDQ">法宝能照众生心，<a id="a-DR"></a>　如日天子临空界！</p>
  <p id="aDS">法宝能作坚牢船，<a id="a-DT"></a>　能渡爱河超彼岸！</p>
  <p id="aDU">法宝能与众生乐，<a id="a-DV"></a>　譬如天鼓应天心！</p>
  <p id="aDW">法宝能济众生贫，<a id="a-DX"></a>　如摩尼珠雨众宝！</p>
  <p id="aDY">法宝能为三宝阶，<a id="a-DZ"></a>　闻法修因生上界！</p>
  <p id="aDa">法宝金轮大圣王，<a id="a-Db"></a>　以大法力破四魔！</p>
  <p id="aDc">法宝能为大宝车，<a id="a-Dd"></a>　能运众生出火宅！</p>
  <p id="aDe">法宝能为大导师，<a id="a-Df"></a>　能引众生至宝所！</p>
  <p id="aDg">法宝能吹大法螺，<a id="a-Dh"></a>　觉悟众生成佛道！</p>
  <p id="aDi">法宝能为大法灯，<a id="a-Dj"></a>　能照生死诸黑闇！</p>
  <p id="aDk">法宝能为金刚箭，<a id="a-Dl"></a>　能镇国界伏诸怨！</p>
  <p id="aDm">三世如来所说法，<a id="a-Dn"></a>　能利众生脱苦缚，</p>
  <p id="aDo">引入涅槃安乐城，<a id="a-Dp"></a>　是名法宝恩难报！</p>
  <p id="aDq"></p>
  <p id="aDr">“智光长者汝谛听，<a id="a-Ds"></a>　世出世僧有三种：</p>
  <p id="aDt">菩萨声闻圣凡众，<a id="a-Du"></a>　能益众生为福田。</p>
  <p id="aDv">文殊师利大圣尊，<a id="a-Dw"></a>　三世诸佛以为母，</p>
  <p id="aDx">十方如来初发心，<a id="a-Dy"></a>　皆是文殊教化力。</p>
  <p id="aDz">一切世界诸有情，<a id="a-E0"></a>　闻名见身及光相，</p>
  <p id="aE1">并见随类诸化现，<a id="a-E2"></a>　皆成佛道难思议。</p>
  <p id="aE3">弥勒菩萨法王子，<a id="a-E4"></a>　从初发心不食肉，</p>
  <p id="aE5">以是因缘名慈氏！<a id="a-E6"></a>　为欲成熟诸众生，</p>
  <p id="aE7">处于第四兜率天，<a id="a-E8"></a>　四十九重如意殿，</p>
  <p id="aE9">昼夜恒说不退行，<a id="a-EA"></a>　无数方便度人天。</p>
  <p id="aEB">八功德水妙华池，<a id="a-EC"></a>　诸有缘者悉同生，</p>
  <p id="aED">我今弟子付弥勒，<a id="a-EE"></a>　龙华会中得解脱！</p>
  <p id="aEF">于末法中善男子，<a id="a-EG"></a>　一抟之食施众生，</p>
  <p id="aEH">以是善根见弥勒，<a id="a-EI"></a>　当得菩提究竟道。</p>
  <p id="aEJ">舍利弗等大声闻，<a id="a-EK"></a>　智慧神通化群生，</p>
  <p id="aEL">若能成就解脱戒，<a id="a-EM"></a>　真是修行正见人，</p>
  <p id="aEN">为他说法传大乘，<a id="a-EO"></a>　如是福田为第一。</p>
  <p id="aEP">或有一类凡夫僧，<a id="a-EQ"></a>　戒品不全生正见，</p>
  <p id="aER">赞咏一乘微妙法，<a id="a-ES"></a>　随犯随悔障销除，</p>
  <p id="aET">为诸众生成佛因，<a id="a-EU"></a>　如是凡夫亦僧宝。</p>
  <p id="aEV">如郁金华虽萎悴，<a id="a-EW"></a>　犹胜一切诸妙华，</p>
  <p id="aEX">正见比丘亦如是，<a id="a-EY"></a>　四种轮王所不及。</p>
  <p id="aEZ">如是四类圣凡僧，<a id="a-Ea"></a>　利乐有情无暂歇，</p>
  <p id="aEb">称为世间良福田，<a id="a-Ec"></a>　是名僧宝大恩德。</p>
  <p id="aEd">如我所说四恩义，<a id="a-Ee"></a>　是名能造世间因，</p>
  <p id="aEf">一切万物从是生，<a id="a-Eg"></a>　若离四恩不可得。</p>
  <p id="aEh">譬如世间诸色尘，<a id="a-Ei"></a>　能造四大而得生，</p>
  <p id="aEj">有情世间亦复然，<a id="a-Ek"></a>　由彼四恩得安立。<a id="a-El"></a>”</p>
  <p id="aEm">尔时，<a id="a-En"></a>智光长者及诸子等，<a id="a-Eo"></a>闻佛所说四种大恩，<a id="a-Ep"></a>得未曾有，<a id="a-Eq"></a>欢喜合掌，<a id="a-Er"></a>而白佛言：<a id="a-Es"></a>“善哉！<a id="a-Et"></a>善哉！<a id="a-Eu"></a>大慈世尊，<a id="a-Ev"></a>为浊恶世不信因果、<a id="a-Ew"></a>不孝父母、<a id="a-Ex"></a>邪见众生，<a id="a-Ey"></a>说真妙法利乐世间。<a id="a-Ez"></a>唯愿，<a id="a-F0"></a>世尊，<a id="a-F1"></a>说报恩义。<a id="a-F2"></a>我等既悟甚深四恩，<a id="a-F3"></a>而今未知修何善业而报是恩？<a id="a-F4"></a>”</p>
  <p id="aF5">佛告长者：<a id="a-F6"></a>“善男子等，<a id="a-F7"></a>我为五百长者先已广说，<a id="a-F8"></a>而今为汝略说少分。<a id="a-F9"></a>若善男子、<a id="a-FA"></a>善女人，<a id="a-FB"></a>为得阿耨多罗三藐三菩提，<a id="a-FC"></a>精勤修行十波罗蜜，<a id="a-FD"></a>若有所得未名报恩。<a id="a-FE"></a>若人须臾能行一善，<a id="a-FF"></a>心无所得乃名报恩。<a id="a-FG"></a>所以者何？<a id="a-FH"></a>一切如来触无所得，<a id="a-FI"></a>乃成佛道化诸众生。<a id="a-FJ"></a>若有净信善男子等，<a id="a-FK"></a>得闻是经信解受持、<a id="a-FL"></a>解说书写，<a id="a-FM"></a>以无所得三轮体空，<a id="a-FN"></a>窃为一人说四句法，<a id="a-FO"></a>除邪见心趣向菩提，<a id="a-FP"></a>是即名为报于四恩。<a id="a-FQ"></a>何以故？<a id="a-FR"></a>是人当得无上菩提，<a id="a-FS"></a>展转教化无量众生令入佛道，<a id="a-FT"></a>三宝种子永不断绝。<a id="a-FU"></a>”</p>
  <p id="aFV">尔时，<a id="a-FW"></a>智光长者闻是偈已，<a id="a-FX"></a>得忍辱三昧，<a id="a-FY"></a>厌离世间得不退转。<a id="a-FZ"></a>时诸子等八千人俱得此三昧，<a id="a-Fa"></a>皆发无等等阿耨多罗三藐三菩提心。<a id="a-Fb"></a>四万八千人亦证三昧，<a id="a-Fc"></a>远尘离垢，<a id="a-Fd"></a>得法眼净。</p>
 </body>
</html>