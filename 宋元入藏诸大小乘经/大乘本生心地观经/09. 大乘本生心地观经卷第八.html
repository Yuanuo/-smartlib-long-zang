<!doctype html>
<html id="z3IBUc5fZ" data-ver="816">
 <head>
  <meta charset="utf-8">
  <meta author="般若">
  <meta library="龙藏">
  <meta catalog="宋元入藏诸大小乘经">
  <meta period="唐">
 </head>
 <body>
  <h1 id="a1">大乘本生心地观经卷第八</h1>
  <h2 id="a2">观心品第十</h2>
  <p id="a3">尔时文殊师利菩萨摩诃萨。<a id="a-4"></a>即从座起整衣服。<a id="a-5"></a>偏袒右肩右膝著地。<a id="a-6"></a>曲躬合掌白佛言。<a id="a-7"></a>世尊。<a id="a-8"></a>如佛所说告妙德等五百长者。<a id="a-9"></a>我为汝等敷演心地微妙法门。<a id="a-A"></a>而此道场无量无边人天大众皆生渴仰。<a id="a-B"></a>我今为是启问如来。<a id="a-C"></a>云何为心。<a id="a-D"></a>云何为地。<a id="a-E"></a>唯愿世尊。<a id="a-F"></a>无缘大慈无碍大悲。<a id="a-G"></a>为诸众生分别演说。<a id="a-H"></a>未离苦者令得离苦。<a id="a-I"></a>未安乐者令得安乐。<a id="a-J"></a>未发心者令得发心。<a id="a-K"></a>未证果者令得证果。<a id="a-L"></a>同于一道而得涅槃。</p>
  <p id="aM">尔时薄伽梵。<a id="a-N"></a>以无量劫中修诸福智所获清净决定胜法大妙智印。<a id="a-O"></a>印文殊师利言。<a id="a-P"></a>善哉善哉。<a id="a-Q"></a>汝今真是三世佛母。<a id="a-R"></a>一切如来在修行地。<a id="a-S"></a>皆曾引导。<a id="a-T"></a>初发信心。<a id="a-U"></a>以是因缘十方国土成正觉者。<a id="a-V"></a>皆以文殊而为其母。<a id="a-W"></a>然今汝身以本愿力现菩萨相。<a id="a-X"></a>请问如来不思议法。<a id="a-Y"></a>谛听谛听善思念之。<a id="a-Z"></a>吾当普为分别解说。<a id="a-a"></a>唯然世尊。<a id="a-b"></a>我等乐闻。</p>
  <p id="ac">尔时薄伽梵。<a id="a-d"></a>妙善成就一切如来最胜住持平等性智种种希有微妙功德。<a id="a-e"></a>已能善获一切诸佛决定胜法大乘智印。<a id="a-f"></a>已善圆证一切如来金刚秘密殊胜妙智。<a id="a-g"></a>已能安住无碍大悲。<a id="a-h"></a>自然救摄十方有情。<a id="a-i"></a>已善圆满妙观察智。<a id="a-j"></a>不观而观。<a id="a-k"></a>不说而说。<a id="a-l"></a>是薄伽梵。<a id="a-m"></a>告诸佛母无垢大圣文殊师利菩萨摩诃萨言。<a id="a-n"></a>大善此法名为十方如来最胜秘密心地法门。<a id="a-o"></a>此法名为一切凡夫入如来地顿悟法门。<a id="a-p"></a>此法名为一切菩萨趣大菩提真实正路。<a id="a-q"></a>此法名为三世诸佛自受法乐微妙宝宫。<a id="a-r"></a>此法名为一切饶益有情无尽宝藏。<a id="a-s"></a>此法能引诸菩萨众到色究竟自在智处。<a id="a-t"></a>此法能引诣菩提树后身菩萨真实导师。<a id="a-u"></a>此法能雨世出世财。<a id="a-v"></a>如摩尼宝满众生愿。<a id="a-w"></a>此法能生十方三世一切诸佛功德本源。<a id="a-x"></a>此法能销一切众生诸恶业果。<a id="a-y"></a>此法能与一切众生所求愿印。<a id="a-z"></a>此法能度一切众生生死险难。<a id="a-10"></a>此法能息一切众生苦海波浪。<a id="a-11"></a>此法能救苦恼众生而作急难。<a id="a-12"></a>此法能竭一切众生老病死海。<a id="a-13"></a>此法善能出生诸佛因缘种子。<a id="a-14"></a>此法能与生死长夜为大智炬。<a id="a-15"></a>此法能破四魔兵众而作甲胄。<a id="a-16"></a>此法即是正勇猛军战胜旌旗。<a id="a-17"></a>此法即是一切诸佛无上法轮。<a id="a-18"></a>此法即是最胜法幢。<a id="a-19"></a>此法即是击大法鼓。<a id="a-1A"></a>此法即是吹大法螺。<a id="a-1B"></a>此法即是大师子王。<a id="a-1C"></a>此法即是大师子吼。<a id="a-1D"></a>此法犹如国大圣王善能正治。<a id="a-1E"></a>若顺王化获大安乐。<a id="a-1F"></a>若违王化寻被诛灭。<a id="a-1G"></a>善男子。<a id="a-1H"></a>三界之中以心为主。<a id="a-1I"></a>能观心者究竟解脱。<a id="a-1J"></a>不能观者究竟沉沦。<a id="a-1K"></a>众生之心犹如大地。<a id="a-1L"></a>五谷五果从大地生。<a id="a-1M"></a>如是心法生世出世善恶五趣。<a id="a-1N"></a>有学无学独觉菩萨及于如来。<a id="a-1O"></a>以是因缘。<a id="a-1P"></a>三界唯心。<a id="a-1Q"></a>心名为地。<a id="a-1R"></a>一切凡夫。<a id="a-1S"></a>亲近善友闻心地法。<a id="a-1T"></a>如理观察。<a id="a-1U"></a>如说修行。<a id="a-1V"></a>自作教他赞励庆慰。<a id="a-1W"></a>如是之人能断三障速圆众行。<a id="a-1X"></a>疾得阿耨多罗三藐三菩提。</p>
  <p id="a1Y">尔时大圣文殊师利菩萨白佛言。<a id="a-1Z"></a>世尊。<a id="a-1a"></a>如佛所说唯将心法为三界主。<a id="a-1b"></a>心法本无不染尘秽。<a id="a-1c"></a>云何心法染贪嗔痴。<a id="a-1d"></a>于三世法谁说为心。<a id="a-1e"></a>过去心已灭。<a id="a-1f"></a>未来心未至。<a id="a-1g"></a>现在心不住。<a id="a-1h"></a>诸法之内性不可得。<a id="a-1i"></a>诸法之外相不可得。<a id="a-1j"></a>诸法中间都不可得。<a id="a-1k"></a>心法本来无有形相。<a id="a-1l"></a>心法本来无有住处。<a id="a-1m"></a>一切如来尚不见心。<a id="a-1n"></a>何况余人得见心法。<a id="a-1o"></a>一切诸法从妄想生。<a id="a-1p"></a>以是因缘。<a id="a-1q"></a>今者世尊。<a id="a-1r"></a>为大众说三界唯心。<a id="a-1s"></a>愿佛哀愍如实解说。<a id="a-1t"></a>尔时佛告文殊师利菩萨言。<a id="a-1u"></a>如是如是。<a id="a-1v"></a>善男子。<a id="a-1w"></a>如汝所问。<a id="a-1x"></a>心心所法本性空寂。<a id="a-1y"></a>我说众喻以明其义。<a id="a-1z"></a>善男子。<a id="a-20"></a>心如幻法由遍计生种种心想。<a id="a-21"></a>受苦乐故。<a id="a-22"></a>心如流水念念生灭。<a id="a-23"></a>于前后世不暂住故。<a id="a-24"></a>心如大风。<a id="a-25"></a>一刹那间历方所故。<a id="a-26"></a>心如灯焰。<a id="a-27"></a>众缘和合而得生故。<a id="a-28"></a>心如电光。<a id="a-29"></a>须臾之顷不久住故。<a id="a-2A"></a>心如虚空。<a id="a-2B"></a>客尘烦恼所覆障故。<a id="a-2C"></a>心如猿猴。<a id="a-2D"></a>游五欲树不暂住故。<a id="a-2E"></a>心如画师。<a id="a-2F"></a>能画世间种种色故。<a id="a-2G"></a>心如僮仆。<a id="a-2H"></a>为诸烦恼所策役故。<a id="a-2I"></a>心如独行。<a id="a-2J"></a>无第二故。<a id="a-2K"></a>心如国王。<a id="a-2L"></a>起种种事得自在故。<a id="a-2M"></a>心如怨家。<a id="a-2N"></a>能令自身受大苦故。<a id="a-2O"></a>心如埃尘。<a id="a-2P"></a>坌污自身生杂秽故。<a id="a-2Q"></a>心如影像。<a id="a-2R"></a>于无常法执为常故。<a id="a-2S"></a>心如幻梦于无我法执为我故。<a id="a-2T"></a>心如夜叉。<a id="a-2U"></a>能啖种种功德法故。<a id="a-2V"></a>心如青蝇好秽恶故。<a id="a-2W"></a>心如杀者能害身故。<a id="a-2X"></a>心如敌对常伺过故。<a id="a-2Y"></a>心如盗贼窃功德故。<a id="a-2Z"></a>心如大鼓起斗战故。<a id="a-2a"></a>心如飞蛾爱灯色故。<a id="a-2b"></a>心如野鹿逐假声故。<a id="a-2c"></a>心如群猪乐杂秽故。<a id="a-2d"></a>心如众蜂集蜜味故。<a id="a-2e"></a>心如醉象耽牝触故。<a id="a-2f"></a>善男子。<a id="a-2g"></a>如是所说心心所法。<a id="a-2h"></a>无内无外亦无中间。<a id="a-2i"></a>于诸法中求不可得。<a id="a-2j"></a>去来现在亦不可得。<a id="a-2k"></a>超越三世非有非无。<a id="a-2l"></a>常怀染著从妄缘现。<a id="a-2m"></a>缘无自性心性空故。<a id="a-2n"></a>如是空性。<a id="a-2o"></a>不生不灭。<a id="a-2p"></a>无来无去。<a id="a-2q"></a>不一不异。<a id="a-2r"></a>非断非常。<a id="a-2s"></a>本无生处。<a id="a-2t"></a>亦无灭处。<a id="a-2u"></a>亦非远离非不远离。<a id="a-2v"></a>如是心等不异无为。<a id="a-2w"></a>无为之体不异心等。<a id="a-2x"></a>心法之体本不可说。<a id="a-2y"></a>非心法者亦不可说。<a id="a-2z"></a>何以故。<a id="a-30"></a>若无为是心即名断见。<a id="a-31"></a>若离心法即名常见。<a id="a-32"></a>永离二相不著二边。<a id="a-33"></a>如是悟者名见真谛。<a id="a-34"></a>悟真谛者名为贤圣。<a id="a-35"></a>一切贤圣性本空寂。<a id="a-36"></a>无为法中戒无持犯。<a id="a-37"></a>亦无大小。<a id="a-38"></a>无有心王及心所法。<a id="a-39"></a>无苦无乐。<a id="a-3A"></a>如是法界自性无垢。<a id="a-3B"></a>无上中下差别之相。<a id="a-3C"></a>何以故。<a id="a-3D"></a>是无为法性平等故。<a id="a-3E"></a>如众河水流入海中。<a id="a-3F"></a>尽同一味无别相故。<a id="a-3G"></a>此无垢性。<a id="a-3H"></a>是无等等。<a id="a-3I"></a>远离于我及离我所。<a id="a-3J"></a>此无垢性非实非虚。<a id="a-3K"></a>此无垢性是第一义。<a id="a-3L"></a>无尽灭相体本不生。<a id="a-3M"></a>此无垢性常住不变最胜涅槃。<a id="a-3N"></a>我乐净故。<a id="a-3O"></a>此无垢性远离一切平不平等。<a id="a-3P"></a>体无异故。<a id="a-3Q"></a>若有善男子善女人。<a id="a-3R"></a>欲求阿耨多罗三藐三菩提者。<a id="a-3S"></a>应当一心修习如是心地观法。<a id="a-3T"></a>尔时世尊欲重宣此义。<a id="a-3U"></a>而说偈言。</p>
  <p id="a3V">三世觉母妙吉祥，<a id="a-3W"></a>　请问如来心地法，</p>
  <p id="a3X">我今于此大会众，<a id="a-3Y"></a>　开演成佛观行门，</p>
  <p id="a3Z">此法难遇过优昙，<a id="a-3a"></a>　一切世间应渴仰，</p>
  <p id="a3b">十方诸佛证大觉，<a id="a-3c"></a>　无不从此法修成，</p>
  <p id="a3d">我是无上调御师，<a id="a-3e"></a>　转正法轮周世界，</p>
  <p id="a3f">化度无量诸众生，<a id="a-3g"></a>　当知由悟心地观，</p>
  <p id="a3h">一切有情闻此法，<a id="a-3i"></a>　欣趣菩提得授记，</p>
  <p id="a3j">一切有缘得记人，<a id="a-3k"></a>　修此观门当作佛，</p>
  <p id="a3l">诸佛自受大法乐，<a id="a-3m"></a>　住心地观妙宝宫，</p>
  <p id="a3n">受职菩萨悟无生，<a id="a-3o"></a>　观心地门遍法界，</p>
  <p id="a3p">后身菩萨坐觉树，<a id="a-3q"></a>　入此观行证菩提，</p>
  <p id="a3r">此法能雨七圣财，<a id="a-3s"></a>　满众生愿摩尼宝，</p>
  <p id="a3t">此法名为佛本母，<a id="a-3u"></a>　出生三世三佛身，</p>
  <p id="a3v">此法名为金刚甲，<a id="a-3w"></a>　能敌四众诸魔军，</p>
  <p id="a3x">此法能作大舟航，<a id="a-3y"></a>　令渡中流至宝所，</p>
  <p id="a3z">此法最胜大法鼓，<a id="a-40"></a>　此法高显大法幢，</p>
  <p id="a41">此法金刚大法螺，<a id="a-42"></a>　此法照世大法炬，</p>
  <p id="a43">此法犹如大圣主，<a id="a-44"></a>　赏功罚过顺人心，</p>
  <p id="a45">此法犹如沃润田，<a id="a-46"></a>　生成长养依时候，</p>
  <p id="a47">我以众喻明空义，<a id="a-48"></a>　是知三界唯一心，</p>
  <p id="a49">心有大力世界生，<a id="a-4A"></a>　自在能为变化主，</p>
  <p id="a4B">恶想善心更造集，<a id="a-4C"></a>　过现未来生死因，</p>
  <p id="a4D">依止妄业有世间，<a id="a-4E"></a>　爱非爱果恒相续，</p>
  <p id="a4F">心如流水不暂住，<a id="a-4G"></a>　心如飘风过国土，</p>
  <p id="a4H">亦如猿猴依树戏，<a id="a-4I"></a>　亦如幻事依幻成，</p>
  <p id="a4J">如空飞鸟无所碍，<a id="a-4K"></a>　如空聚落人奔走，</p>
  <p id="a4L">如是心法本非有，<a id="a-4M"></a>　凡夫执迷谓非无，</p>
  <p id="a4N">若能观心体性空，<a id="a-4O"></a>　惑障不生便解脱</p>
  <p id="a4P">尔时如来。<a id="a-4Q"></a>于诸众生起大悲心。<a id="a-4R"></a>犹如父母爱念一子。<a id="a-4S"></a>为灭世间大力邪见。<a id="a-4T"></a>利益安乐一切有情。<a id="a-4U"></a>宣说观心陀罗尼曰。</p>
  <p id="a4V">唵(一)室他(二)波罗(二合)底(丁以反)(三)吠惮(四)迦卢弭(五)</p>
  <p id="a4W">尔时如来说真言已。<a id="a-4X"></a>告文殊师利菩萨摩诃萨。<a id="a-4Y"></a>如是神咒具大威力。<a id="a-4Z"></a>若有善男子善女人。<a id="a-4a"></a>持此咒时举清净手。<a id="a-4b"></a>左右十指更互相叉。<a id="a-4c"></a>以右押左。<a id="a-4d"></a>更相坚握。<a id="a-4e"></a>如缚著形。<a id="a-4f"></a>名金刚缚印。<a id="a-4g"></a>成此印已习前真言。<a id="a-4h"></a>盈满一遍。<a id="a-4i"></a>胜于读习十二部经。<a id="a-4j"></a>所获功德无有限量。<a id="a-4k"></a>乃至菩提不复退转。</p>
  <p data-pb></p>
  <h2 id="a4l">发菩提心品第十一</h2>
  <p id="a4m">尔时薄伽梵。<a id="a-4n"></a>已能善获一切如来灌顶宝冠超过三界。<a id="a-4o"></a>已得圆满陀罗尼自在。<a id="a-4p"></a>已善圆证三摩地自在。<a id="a-4q"></a>妙善成就一切智智。<a id="a-4r"></a>一切种智。<a id="a-4s"></a>能作有情种种差别。<a id="a-4t"></a>时薄伽梵。<a id="a-4u"></a>为诸众生宣说观心妙法门已。<a id="a-4v"></a>告文殊师利菩萨摩诃萨言。<a id="a-4w"></a>大善男子。<a id="a-4x"></a>我为众生已说心地。<a id="a-4y"></a>亦复当说发菩提心大陀罗尼。<a id="a-4z"></a>令诸有情发阿耨多罗三藐三菩提心速圆妙果。</p>
  <p id="a50">尔时文殊师利菩萨白佛言。<a id="a-51"></a>世尊。<a id="a-52"></a>如佛所说。<a id="a-53"></a>过去已灭。<a id="a-54"></a>未来未至。<a id="a-55"></a>现在不住。<a id="a-56"></a>三世所有一切心法。<a id="a-57"></a>本性皆空。<a id="a-58"></a>彼菩提心。<a id="a-59"></a>说何名发。<a id="a-5A"></a>善哉世尊。<a id="a-5B"></a>愿为解说断诸疑网。<a id="a-5C"></a>令趣菩提。</p>
  <p id="a5D">佛告文殊师利。<a id="a-5E"></a>善男子。<a id="a-5F"></a>诸心法中起众邪见。<a id="a-5G"></a>为欲除断六十二见种种见故。<a id="a-5H"></a>心心所法我说为空。<a id="a-5I"></a>如是诸见无依止故。<a id="a-5J"></a>譬如丛林蒙密茂盛。<a id="a-5K"></a>师子白象虎狼恶兽潜住其中。<a id="a-5L"></a>毒发害人。<a id="a-5M"></a>迥绝行迹。<a id="a-5N"></a>时有智者以火烧林。<a id="a-5O"></a>因林空故诸大恶兽无复遗余。<a id="a-5P"></a>心空见灭亦复如是。<a id="a-5Q"></a>又善男子。<a id="a-5R"></a>以何因缘立空义邪。<a id="a-5S"></a>为灭烦恼从妄心生。<a id="a-5T"></a>而说是空。<a id="a-5U"></a>善男子。<a id="a-5V"></a>若执空理为究竟者。<a id="a-5W"></a>空性亦空。<a id="a-5X"></a>执空作病亦应除遣。<a id="a-5Y"></a>何以故。<a id="a-5Z"></a>若执空义为究竟者。<a id="a-5a"></a>诸法皆空无因无果。<a id="a-5b"></a>路伽邪陀有何差别。<a id="a-5c"></a>善男子。<a id="a-5d"></a>如阿伽陀药能疗诸病。<a id="a-5e"></a>若有病者服之必差。<a id="a-5f"></a>其病既愈药随病除。<a id="a-5g"></a>无病服药药还成病。<a id="a-5h"></a>善男子。<a id="a-5i"></a>本设空药为除有病。<a id="a-5j"></a>执有成病执空亦然。<a id="a-5k"></a>谁有智者服药取病。<a id="a-5l"></a>善男子。<a id="a-5m"></a>若起有见胜起空见。<a id="a-5n"></a>空治有病无药治空。<a id="a-5o"></a>善男子。<a id="a-5p"></a>以是因缘。<a id="a-5q"></a>服于空药除邪见已。<a id="a-5r"></a>自觉悟心能发菩提。<a id="a-5s"></a>此觉悟心即菩提心。<a id="a-5t"></a>无有二相。<a id="a-5u"></a>善男子。<a id="a-5v"></a>自觉悟心有四种义。<a id="a-5w"></a>云何为四。<a id="a-5x"></a>谓诸凡夫有二种心。<a id="a-5y"></a>诸佛菩萨有二种心。<a id="a-5z"></a>善男子。<a id="a-60"></a>凡夫二心其相云何。<a id="a-61"></a>一者眼识乃至意识。<a id="a-62"></a>同缘自境名自悟心。<a id="a-63"></a>二者离于五根心心所法。<a id="a-64"></a>和合缘境名自悟心。<a id="a-65"></a>善男子。<a id="a-66"></a>如是二心能发菩提。<a id="a-67"></a>善男子。<a id="a-68"></a>贤圣二心其相云何。<a id="a-69"></a>一者观真实理智。<a id="a-6A"></a>二者观一切境智。<a id="a-6B"></a>善男子。<a id="a-6C"></a>如是四种名自悟心。</p>
  <p id="a6D">尔时文殊师利菩萨白佛言。<a id="a-6E"></a>世尊。<a id="a-6F"></a>心无形相亦无住处。<a id="a-6G"></a>凡夫行者最初发心。<a id="a-6H"></a>依何等处观何等相。<a id="a-6I"></a>佛言。<a id="a-6J"></a>善男子。<a id="a-6K"></a>凡夫所观菩提心相。<a id="a-6L"></a>犹如清净圆满月轮。<a id="a-6M"></a>于胸臆上明朗而住。<a id="a-6N"></a>若欲速得不退转者。<a id="a-6O"></a>在阿兰若及空寂室。<a id="a-6P"></a>端身正念结前如来金刚缚印。<a id="a-6Q"></a>冥目观察臆中明月。<a id="a-6R"></a>作是思惟。<a id="a-6S"></a>是满月轮五十由旬无垢明净。<a id="a-6T"></a>内外澄澈最极清凉。<a id="a-6U"></a>月即是心。<a id="a-6V"></a>心即是月。<a id="a-6W"></a>尘翳无染妄想不生。<a id="a-6X"></a>能令众生身心清净。<a id="a-6Y"></a>大菩提心坚固不退。<a id="a-6Z"></a>结此手印持念观察大菩提心微妙章句。<a id="a-6a"></a>一切菩萨最初发心清净真言。</p>
  <p id="a6b">唵(一)菩地(二)室多(三)牟致波(二合四)陀邪(五)弭(六)</p>
  <p id="a6c">此陀罗尼具大威德。<a id="a-6d"></a>能令行者不复退转。<a id="a-6e"></a>去来现在一切菩萨。<a id="a-6f"></a>在于因地初发心时。<a id="a-6g"></a>悉皆专念持此真言。<a id="a-6h"></a>入不退地速圆正觉。<a id="a-6i"></a>善男子。<a id="a-6j"></a>时彼行者。<a id="a-6k"></a>端身正念。<a id="a-6l"></a>都不动摇。<a id="a-6m"></a>系心月轮成熟观察。<a id="a-6n"></a>是名菩萨观菩提心成佛三昧。<a id="a-6o"></a>若有凡夫修此观者。<a id="a-6p"></a>所起五逆四重十恶及一阐提。<a id="a-6q"></a>如是等罪尽皆消灭。<a id="a-6r"></a>即获五种三摩地门。<a id="a-6s"></a>云何为五。<a id="a-6t"></a>一者刹那三昧。<a id="a-6u"></a>二者微尘三昧。<a id="a-6v"></a>三者白缕三昧。<a id="a-6w"></a>四者起伏三昧。<a id="a-6x"></a>五者安住三昧。<a id="a-6y"></a>云何名为刹那三昧。<a id="a-6z"></a>谓暂想念满月而住。<a id="a-70"></a>譬如猕猴身有所系。<a id="a-71"></a>远不得去。<a id="a-72"></a>近不得停。<a id="a-73"></a>唯困饥渴须臾住止。<a id="a-74"></a>凡夫观心亦复如是。<a id="a-75"></a>暂得三昧名为刹那。<a id="a-76"></a>云何名为微尘三昧。<a id="a-77"></a>谓于三昧少分相应。<a id="a-78"></a>譬如有人常自食苦未曾食甜。<a id="a-79"></a>于一时中得一尘蜜到于舌根。<a id="a-7A"></a>增胜欢喜倍生踊跃更求多蜜。<a id="a-7B"></a>如是行者。<a id="a-7C"></a>经于长劫食众苦味。<a id="a-7D"></a>而今得与甘甜三昧少分相应。<a id="a-7E"></a>名为微尘。<a id="a-7F"></a>云何名为白缕三昧。<a id="a-7G"></a>谓凡夫人自无始时。<a id="a-7H"></a>尽未来际今得此定。<a id="a-7I"></a>譬如染皂多黑色中见一白缕。<a id="a-7J"></a>如是行者。<a id="a-7K"></a>于多生死黑闇夜中。<a id="a-7L"></a>而今方得白净三昧。<a id="a-7M"></a>名之为缕。<a id="a-7N"></a>云何名为起伏三昧。<a id="a-7O"></a>所谓行者观心未熟。<a id="a-7P"></a>或善成立未善成立。<a id="a-7Q"></a>如是三昧犹称低昂。<a id="a-7R"></a>名为起伏。<a id="a-7S"></a>云何名为安住三昧。<a id="a-7T"></a>修前四定心得安住。<a id="a-7U"></a>善能守护不染诸尘。<a id="a-7V"></a>如人夏中远涉沙碛备受炎毒。<a id="a-7W"></a>其心渴乏殆无所堪。<a id="a-7X"></a>忽得雪山甘美之水天酥陀等。<a id="a-7Y"></a>顿除热恼身意泰然。<a id="a-7Z"></a>是故三昧名为安住。<a id="a-7a"></a>入此定已远离惑障。<a id="a-7b"></a>发生无上菩提之芽。<a id="a-7c"></a>速登菩萨功德十地。</p>
  <p id="a7d">尔时会中无量人天。<a id="a-7e"></a>闻此甚深诸菩萨母不可思议大陀罗尼已。<a id="a-7f"></a>九万八千诸菩萨等证欢喜地。<a id="a-7g"></a>无量众生发阿耨多罗三藐三菩提心。</p>
  <p data-pb></p>
  <h2 id="a7h">成佛品第十二</h2>
  <p id="a7i">尔时薄伽梵。<a id="a-7j"></a>能善安住清净法界。<a id="a-7k"></a>三世平等无始无终。<a id="a-7l"></a>不动凝然常无断尽。<a id="a-7m"></a>大智光明普照世界。<a id="a-7n"></a>善巧方便变现神通。<a id="a-7o"></a>化十方土靡不周遍。<a id="a-7p"></a>是薄伽梵。<a id="a-7q"></a>告文殊师利菩萨摩诃萨言。<a id="a-7r"></a>瑜伽行者观月轮已。<a id="a-7s"></a>应观三种大秘密法。<a id="a-7t"></a>云何为三。<a id="a-7u"></a>一者心秘密。<a id="a-7v"></a>二者语秘密。<a id="a-7w"></a>三者身秘密。<a id="a-7x"></a>云何名为心秘密法。<a id="a-7y"></a>瑜伽行者。<a id="a-7z"></a>观满月中出生金色五钴金刚。<a id="a-80"></a>光明焕然犹如镕金。<a id="a-81"></a>放于无数大白光明。<a id="a-82"></a>以是观察名心秘密。<a id="a-83"></a>云何名为语言秘密。</p>
  <p id="a84">唵(一)地室多(二合二)婆尔罗(二合三)</p>
  <p id="a85">此陀罗尼具大威力。<a id="a-86"></a>一切菩萨成佛真迹。<a id="a-87"></a>是故名为语言秘密。<a id="a-88"></a>云何名为身秘密法。<a id="a-89"></a>于道场中端身正念。<a id="a-8A"></a>手结引导无上菩提最第一印。<a id="a-8B"></a>安置胸臆心月轮中。<a id="a-8C"></a>善男子。<a id="a-8D"></a>我当为汝说其印相。<a id="a-8E"></a>先以左右二大拇指。<a id="a-8F"></a>各入左右手掌之内。<a id="a-8G"></a>各以左右头指中指及第四指。<a id="a-8H"></a>坚握拇指作于手拳。<a id="a-8I"></a>即是坚牢金刚拳印。<a id="a-8J"></a>次不改拳舒右头指。<a id="a-8K"></a>直竖虚空。<a id="a-8L"></a>以其左拳著于心上。<a id="a-8M"></a>右拳小指坚握左拳头指一节。<a id="a-8N"></a>次以右拳头指之头。<a id="a-8O"></a>即指左拳拇指一节。<a id="a-8P"></a>亦著心前。<a id="a-8Q"></a>是名引导无上菩提第一智印。<a id="a-8R"></a>亦名能灭无明黑闇大光明印。<a id="a-8S"></a>以结此印加持力故。<a id="a-8T"></a>十方诸佛摩行者顶。<a id="a-8U"></a>受大菩提胜决定记。<a id="a-8V"></a>是大毗卢遮那如来无量福聚大妙智印。</p>
  <p id="a8W">尔时行者结此印已。<a id="a-8X"></a>即作此观。<a id="a-8Y"></a>一切有情共结此印。<a id="a-8Z"></a>持念真言。<a id="a-8a"></a>十方世界无三恶道八难苦果。<a id="a-8b"></a>同受第一清净法乐。<a id="a-8c"></a>我今首上有大宝冠。<a id="a-8d"></a>其天冠中五佛如来结跏趺坐。<a id="a-8e"></a>我是毗卢遮那如来。<a id="a-8f"></a>圆满具足三十二相八十种好。<a id="a-8g"></a>放大光明照十方界。<a id="a-8h"></a>利益安乐一切众生。<a id="a-8i"></a>如是观察名入毗卢遮那如来最胜三昧。<a id="a-8j"></a>譬如有人悟迦卢罗微妙观门。<a id="a-8k"></a>自作是观。<a id="a-8l"></a>我身即是金翅鸟王。<a id="a-8m"></a>心意语言亦复如是。<a id="a-8n"></a>以此观力能消毒药。<a id="a-8o"></a>一切恶毒不能为害。<a id="a-8p"></a>凡夫行者亦复如是。<a id="a-8q"></a>作降伏坐身不动摇。<a id="a-8r"></a>手结智印。<a id="a-8s"></a>密念真言。<a id="a-8t"></a>入此观时能灭三毒。<a id="a-8u"></a>消除业障增长福智。<a id="a-8v"></a>世出世愿速得圆满。<a id="a-8w"></a>八万四千诸烦恼障不能现起。<a id="a-8x"></a>恒河沙等所知重障渐渐消灭。<a id="a-8y"></a>无漏大智能断金刚般若波罗蜜现前圆满。<a id="a-8z"></a>速得阿耨多罗三藐三菩提尔时文殊师利菩萨。<a id="a-90"></a>白佛言。<a id="a-91"></a>希有世尊。<a id="a-92"></a>希有善逝。<a id="a-93"></a>如来出世过优昙华。<a id="a-94"></a>假使出世说是法难。<a id="a-95"></a>如是心地三种秘密无上法轮。<a id="a-96"></a>实能利乐一切众生。<a id="a-97"></a>入如来地及菩萨地真实正路。<a id="a-98"></a>若有众生不惜身命修行此法速证菩提。</p>
  <p id="a99">尔时佛告文殊师利菩萨言。<a id="a-9A"></a>若有善男子善女人。<a id="a-9B"></a>欲得修习三种秘密成佛妙门早获如来功德身者。<a id="a-9C"></a>当著菩萨三十二种大金刚甲。<a id="a-9D"></a>修此妙观必证如来清净法身。<a id="a-9E"></a>云何名为三十二甲。<a id="a-9F"></a>一者于无量劫为众生故不厌生死受苦大甲。<a id="a-9G"></a>二者誓度无量有情乃至蝼蚁不舍大甲。<a id="a-9H"></a>三者觉悟众生生死长梦安置三种秘密大甲。<a id="a-9I"></a>四者拥护佛法于一切时犹如响应护法大甲。<a id="a-9J"></a>五者永灭能起有无二见一切烦恼金刚大甲。<a id="a-9K"></a>六者头目髓脑妻子珍宝有来求者能舍大甲。<a id="a-9L"></a>七者家中所受一切乐具永不贪著能施大甲。<a id="a-9M"></a>八者能持菩萨三聚净戒终不舍离头陀大甲。<a id="a-9N"></a>九者著忍辱衣遇诸违缘毁骂鞭打不报大甲。<a id="a-9O"></a>十者教化所有一切缘觉声闻。<a id="a-9P"></a>令趣一乘回心大甲。<a id="a-9Q"></a>十一者譬如大风昼夜不歇度诸有情精进大甲。<a id="a-9R"></a>十二者身心寂静口无过犯修行解脱三昧大甲。<a id="a-9S"></a>十三者生死涅槃无有二见饶益众生平等大甲。<a id="a-9T"></a>十四者无缘大慈利益群品恒无厌舍与乐大甲。<a id="a-9U"></a>十五者无碍大悲救摄一切无有限量拔苦大甲。<a id="a-9V"></a>十六者于诸众生无有怨结恒作饶益大喜大甲。<a id="a-9W"></a>十七者虽行苦行不惮劬劳恒无退转大舍大甲。<a id="a-9X"></a>十八者有苦众生来菩萨所代彼受苦不厌大甲。<a id="a-9Y"></a>十九者如观掌中阿摩勒果如是能见解脱大甲。<a id="a-9Z"></a>二十者见五蕴身如旃陀罗损害善事无著大甲。<a id="a-9a"></a>二十一者见十二入如空聚落常怀恐怖厌舍大甲。<a id="a-9b"></a>二十二者见十八界犹如幻化无有真实大智大甲。<a id="a-9c"></a>二十三者见一切法同于法界不见众相证真大甲。<a id="a-9d"></a>二十四者掩他人恶不藏己过厌离三界出世大甲。<a id="a-9e"></a>二十五者如大医王应病与药菩萨随宜演化大甲。<a id="a-9f"></a>二十六者见彼三乘体本不异究竟回心归一大甲。<a id="a-9g"></a>二十七者绍三宝种使不断绝转妙法轮度人大甲。<a id="a-9h"></a>二十八者佛于众生有大恩德为报佛恩修道大甲。<a id="a-9i"></a>二十九者观一切法本性空寂不生不灭无垢大甲。<a id="a-9j"></a>三十者悟无生忍得陀罗尼乐说辩才无碍大甲。<a id="a-9k"></a>三十一者广化有情坐菩提树令证佛果一味大甲。<a id="a-9l"></a>三十二者一刹那心般若相应悟三世法无余大甲。<a id="a-9m"></a>是名菩萨摩诃萨三十二种金刚大甲。</p>
  <p id="a9n">文殊师利菩萨。<a id="a-9o"></a>若有善男子善女人。<a id="a-9p"></a>身被如是金刚甲胄。<a id="a-9q"></a>当勤修习三种秘密。<a id="a-9r"></a>于现世中具大福智。<a id="a-9s"></a>速证无上正等菩提。</p>
  <p id="a9t">尔时大圣文殊师利菩萨摩诃萨及诸大众。<a id="a-9u"></a>闻佛所说三种秘密心地妙法。<a id="a-9v"></a>及三十二金刚甲胄一切菩萨所应学处。<a id="a-9w"></a>各脱无价璎珞宝衣。<a id="a-9x"></a>供养毗卢遮那如来及十方尊。<a id="a-9y"></a>而赞佛言。<a id="a-9z"></a>善哉善哉。<a id="a-A0"></a>佛薄伽梵。<a id="a-A1"></a>演说无边菩萨行愿。<a id="a-A2"></a>利益安乐一切众生。<a id="a-A3"></a>舍凡夫身使入佛地。<a id="a-A4"></a>今者我等海会大众。<a id="a-A5"></a>为报佛恩不惜身命。<a id="a-A6"></a>为诸众生遍诸佛土。<a id="a-A7"></a>分别演说此微妙法。<a id="a-A8"></a>受持读诵书写流布令不断绝。<a id="a-A9"></a>唯愿如来。<a id="a-AA"></a>遥垂护念。</p>
  <p id="aAB">尔时大会闻此妙法得大饶益不可称计无数菩萨。<a id="a-AC"></a>各得证悟不退转位。<a id="a-AD"></a>一切人天皆获胜利。<a id="a-AE"></a>乃至五趣一切有情。<a id="a-AF"></a>断诸重障得无量乐。<a id="a-AG"></a>悉皆当得阿耨多罗三藐三菩提。</p>
  <p data-pb></p>
  <h2 id="aAH">嘱累品第十三</h2>
  <p id="aAI">尔时释迦牟尼如来告文殊师利菩萨等阿僧祇海会大众言。<a id="a-AJ"></a>我于无量那庾多百千大劫。<a id="a-AK"></a>不惜身命头目手足血肉骨髓妻子国城一切珍宝。<a id="a-AL"></a>有来求者悉用布施。<a id="a-AM"></a>修习百千难行苦行。<a id="a-AN"></a>获证大乘心地观门。<a id="a-AO"></a>今以此法付嘱汝等。<a id="a-AP"></a>汝等当知。<a id="a-AQ"></a>此甚深经十方三世无上十力之所宣说。</p>
  <p id="aAR">如是经宝最极微妙。<a id="a-AS"></a>能为有情一切利乐。<a id="a-AT"></a>于此三千大千世界十方诸佛国土之中。<a id="a-AU"></a>所有无边诸有情类。<a id="a-AV"></a>傍生饿鬼地狱众生。<a id="a-AW"></a>由此大乘心地观经殊胜功德威神之力。<a id="a-AX"></a>令离诸苦得受安乐。<a id="a-AY"></a>如是经力福德难思。<a id="a-AZ"></a>能令所在国土丰乐无诸怨敌。</p>
  <p id="aAa">譬如有人得如意珠置于家中能生一切殊妙乐具。<a id="a-Ab"></a>此妙经宝亦复如是。<a id="a-Ac"></a>能与国界无尽安乐。<a id="a-Ad"></a>亦如三十三天末尼天鼓能出种种百千音声。<a id="a-Ae"></a>令彼天众受诸快乐。</p>
  <p id="aAf">此经法鼓亦复如是。<a id="a-Ag"></a>能令国界最胜安乐。<a id="a-Ah"></a>以是因缘汝等大众住大忍力流通此经。<a id="a-Ai"></a>尔时文殊师利菩萨白佛言。<a id="a-Aj"></a>世尊。<a id="a-Ak"></a>希有如来。<a id="a-Al"></a>希有善逝。<a id="a-Am"></a>乃说甚深大乘微妙心地观经。<a id="a-An"></a>能广利益大乘行者。<a id="a-Ao"></a>唯然世尊。<a id="a-Ap"></a>实为深妙。<a id="a-Aq"></a>若有善男子善女人。<a id="a-Ar"></a>能持此经乃至一四句偈如是之人得几所福。</p>
  <p id="aAs">尔时薄伽梵告文殊师利菩萨言。<a id="a-At"></a>若有善男子善女人。<a id="a-Au"></a>于恒河沙三千大千世界。<a id="a-Av"></a>满中七宝以用供养十方诸佛。<a id="a-Aw"></a>为一一佛造立精舍七宝庄严。<a id="a-Ax"></a>安置供养佛及菩萨满恒沙劫。<a id="a-Ay"></a>彼诸如来所有无量声闻弟子。<a id="a-Az"></a>亦以供养一切所须。<a id="a-B0"></a>如供养佛等无差别。<a id="a-B1"></a>如是诸佛及声闻等般涅槃后。<a id="a-B2"></a>起大宝塔供养舍利。<a id="a-B3"></a>若善男子善女人。<a id="a-B4"></a>暂闻信解此心地经一四句偈发菩提心。<a id="a-B5"></a>受持读念解说书写。<a id="a-B6"></a>乃至极少为一人说。<a id="a-B7"></a>以彼种种供养功德。<a id="a-B8"></a>比此说经所获功德。<a id="a-B9"></a>十六分中不及其一。<a id="a-BA"></a>乃至算数譬喻所不能及。<a id="a-BB"></a>况能具足受持读习广为人说。<a id="a-BC"></a>所得福利不可限量。<a id="a-BD"></a>若有女人发菩提心。<a id="a-BE"></a>受持读习书写解说此心地经。<a id="a-BF"></a>如是女人为最后身更不复受。<a id="a-BG"></a>不堕恶道八难之处。<a id="a-BH"></a>于现身中感得十种胜利之福。<a id="a-BI"></a>一者增益寿命。<a id="a-BJ"></a>二者除众病恼。<a id="a-BK"></a>三者能灭业障。<a id="a-BL"></a>四者福智皆增。<a id="a-BM"></a>五者不乏资财。<a id="a-BN"></a>六者皮肤润泽。<a id="a-BO"></a>七者为人爱敬。<a id="a-BP"></a>八者得孝养子。<a id="a-BQ"></a>九者眷属和睦。<a id="a-BR"></a>十者善心坚牢。<a id="a-BS"></a>文殊师利。<a id="a-BT"></a>在在处处若读若讽。<a id="a-BU"></a>若解说若书写。<a id="a-BV"></a>若经卷所住之处即是佛塔。<a id="a-BW"></a>一切天龙人非人等。<a id="a-BX"></a>应以人中天上上妙珍宝而供养之。<a id="a-BY"></a>所以者何。<a id="a-BZ"></a>若此经典所在之处。<a id="a-Ba"></a>即为有佛及诸菩萨缘觉声闻。<a id="a-Bb"></a>何以故。<a id="a-Bc"></a>一切如来修行此经。<a id="a-Bd"></a>舍凡夫已得阿耨多罗三藐三菩提。<a id="a-Be"></a>一切贤圣皆从此经得解脱故。<a id="a-Bf"></a>文殊师利。<a id="a-Bg"></a>我涅槃后后五百岁法欲灭时。<a id="a-Bh"></a>若有法师受持读习解说书写此心地经众经中王。<a id="a-Bi"></a>如是法师与我无异。<a id="a-Bj"></a>若有善男子善女人。<a id="a-Bk"></a>供养尊重此法师者。<a id="a-Bl"></a>即为供养十方三世一切诸佛。<a id="a-Bm"></a>所得福德平等无二。<a id="a-Bn"></a>是名真法供养如来如是名为正行供养。<a id="a-Bo"></a>所以者何。<a id="a-Bp"></a>是大法师在无佛时。<a id="a-Bq"></a>为浊恶世邪见有情。<a id="a-Br"></a>演说甚深心地经王。<a id="a-Bs"></a>使离恶见趣菩提道。<a id="a-Bt"></a>广宣流布令法久住。<a id="a-Bu"></a>如是名为无相好佛。<a id="a-Bv"></a>一切人天所应供养。<a id="a-Bw"></a>若有善男子善女人。<a id="a-Bx"></a>合掌恭敬此法师者。<a id="a-By"></a>我授无上大菩提记。<a id="a-Bz"></a>是人当得阿耨多罗三藐三菩提。<a id="a-C0"></a>若人得闻此心地经。<a id="a-C1"></a>为报四恩发菩提心。<a id="a-C2"></a>若自书若使人书。<a id="a-C3"></a>若读念通利。<a id="a-C4"></a>如是人等所获福德。<a id="a-C5"></a>以佛智力筹量多少不得其边。<a id="a-C6"></a>是人名为诸佛真子。<a id="a-C7"></a>一切诸天梵王帝释四大天王。<a id="a-C8"></a>诃利底母五百眷属。<a id="a-C9"></a>儞罗跋多大鬼神王。<a id="a-CA"></a>龙神八部一切听法。<a id="a-CB"></a>诸鬼神等昼夜不离。<a id="a-CC"></a>常当拥护如是佛子。<a id="a-CD"></a>增长念慧与无碍辩。<a id="a-CE"></a>教化众生令种佛因。<a id="a-CF"></a>文殊师利。<a id="a-CG"></a>如是善男子善女人。<a id="a-CH"></a>临命终时现前得见十方诸佛。<a id="a-CI"></a>三业不乱。<a id="a-CJ"></a>初获十种身业清净。<a id="a-CK"></a>云何为十。<a id="a-CL"></a>一者身不受苦。<a id="a-CM"></a>二者目睛不露。<a id="a-CN"></a>三者手不掉动。<a id="a-CO"></a>四者足无伸缩。<a id="a-CP"></a>五者便溺不遗。<a id="a-CQ"></a>六者体不汗流。<a id="a-CR"></a>七者不外扪摸。<a id="a-CS"></a>八者手拳舒展。<a id="a-CT"></a>九者颜容不故。<a id="a-CU"></a>十者转侧自如。<a id="a-CV"></a>由经力故有如是相。<a id="a-CW"></a>次获十种语业清净。<a id="a-CX"></a>云何为十。<a id="a-CY"></a>一者出微妙语。<a id="a-CZ"></a>二者出柔软语。<a id="a-Ca"></a>三者出吉祥语。<a id="a-Cb"></a>四者出乐闻语。<a id="a-Cc"></a>五者出随顺语。<a id="a-Cd"></a>六者出利益语。<a id="a-Ce"></a>七者出威德语。<a id="a-Cf"></a>八者不背眷属。<a id="a-Cg"></a>九者人天敬爱。<a id="a-Ch"></a>十者赞佛所说。<a id="a-Ci"></a>如是善语皆由此经。<a id="a-Cj"></a>次获十种意业清净。<a id="a-Ck"></a>云何为十。<a id="a-Cl"></a>一者不生嗔恚。<a id="a-Cm"></a>二者不怀结恨。<a id="a-Cn"></a>三者不生悭心。<a id="a-Co"></a>四者不生妒心。<a id="a-Cp"></a>五者不说过恶。<a id="a-Cq"></a>六者不生怨心。<a id="a-Cr"></a>七者无颠倒心。<a id="a-Cs"></a>八者不贪众物。<a id="a-Ct"></a>九者远离七慢。<a id="a-Cu"></a>十者乐欲证得一切佛法圆满三昧。<a id="a-Cv"></a>文殊师利。<a id="a-Cw"></a>如是功德皆由受持读习通利解说书写深妙经典难思议力。<a id="a-Cx"></a>此心地经。<a id="a-Cy"></a>于无量处。<a id="a-Cz"></a>于无量时。<a id="a-D0"></a>不可得闻。<a id="a-D1"></a>何况得见具足修习。<a id="a-D2"></a>汝等大会一心奉持。<a id="a-D3"></a>速舍凡夫当成佛道。<a id="a-D4"></a>尔时文殊师利法王子等无量大菩萨智光菩萨等新发意菩萨。<a id="a-D5"></a>阿若憍陈如等诸大声闻。<a id="a-D6"></a>天龙八部人非人众。<a id="a-D7"></a>各各一心受持佛语。<a id="a-D8"></a>皆大欢喜信受奉行。</p>
  <p id="aD9"></p>
 </body>
</html>