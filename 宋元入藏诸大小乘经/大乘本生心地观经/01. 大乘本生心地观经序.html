<!doctype html>
<html id="z3IBUbVfR" data-ver="74">
 <head>
  <meta charset="utf-8">
  <meta author="般若">
  <meta library="龙藏">
  <meta catalog="宋元入藏诸大小乘经">
  <meta period="唐">
 </head>
 <body>
  <h1 id="a1">大乘本生心地观经序</h1>
  <h2 id="a2">唐宪宗皇帝制</h2>
  <p id="a3">噫夫！<a id="a-4"></a>物我既殊，<a id="a-5"></a>嗜欲方炽。<a id="a-6"></a>六根陷因缘之境，<a id="a-7"></a>七情奔利害之场。<a id="a-8"></a>盖缠其真，<a id="a-9"></a>执缚於妄爱，<a id="a-A"></a>恶攻内纷华荡前。<a id="a-B"></a>心类腾猿，<a id="a-C"></a>身若狂象，<a id="a-D"></a>岂复悟菩提之性？<a id="a-E"></a>息尘埃以自明了。<a id="a-F"></a>真如之理，<a id="a-G"></a>本空寂而为乐。<a id="a-H"></a>不有妙觉，<a id="a-I"></a>其孰拯斯溺孚。<a id="a-J"></a>由是至人开法大士传教，<a id="a-K"></a>济群迷於彼岸，<a id="a-L"></a>澌诸妄於此门。<a id="a-M"></a>不灭不生，<a id="a-N"></a>视色空而俱泯；<a id="a-O"></a>无来无去，<a id="a-P"></a>观性相以皆如。<a id="a-Q"></a>然则泯色空者，<a id="a-R"></a>非言无以极其致；<a id="a-S"></a>如性相者，<a id="a-T"></a>非文无以会其归。<a id="a-U"></a>设此筌蹄，<a id="a-V"></a>纳诸达路，<a id="a-W"></a>此盖西方神人之大教也！</p>
  <p id="aX">《大乘本生心地观经》者，<a id="a-Y"></a>释迦如来於耆闍崛山，<a id="a-Z"></a>与文殊师利、<a id="a-a"></a>弥勒等诸大菩萨之所说也。<a id="a-b"></a>其梵夹，<a id="a-c"></a>我烈祖高宗之代师子国之所献也。<a id="a-d"></a>宝之历年，<a id="a-e"></a>秘于中禁。<a id="a-f"></a>朕嗣守丕业，<a id="a-g"></a>虔奉昌图，<a id="a-h"></a>听政之暇，<a id="a-i"></a>澡心於此以为摄念之旨，<a id="a-j"></a>有辅於时潜道之功。<a id="a-k"></a>或禅於理，<a id="a-l"></a>且大雄以慈悲致化，<a id="a-m"></a>而朕生而不伤。<a id="a-n"></a>法王以清净为宗，<a id="a-o"></a>而朕安而不扰，<a id="a-p"></a>敷教于下。<a id="a-q"></a>用符方便之门励精以思是叶。<a id="a-r"></a>修行之地，<a id="a-s"></a>无为之益，<a id="a-t"></a>不其至乎！<a id="a-u"></a>夫如是得不演畅真宗阐弘奥义者也！<a id="a-v"></a>乃出其梵本，<a id="a-w"></a>於礼泉寺诏京师义学大德罽宾三藏般若等八人翻译其旨，<a id="a-x"></a>命议大夫孟简等四人润色其文，<a id="a-y"></a>列为八卷勒成一部。<a id="a-z"></a>如来秘藏历尘劫而初开，<a id="a-10"></a>大乘真理超沙界而方登，<a id="a-11"></a>烛其昏昧示以津梁。<a id="a-12"></a>俾披阅之者，<a id="a-13"></a>甘露淋於心田；<a id="a-14"></a>晓悟之者，<a id="a-15"></a>醍醐流於性境。<a id="a-16"></a>嗟叹不足披玩，<a id="a-17"></a>岂忘亦既书写聊为序引。<a id="a-18"></a>虽离诸文字，<a id="a-19"></a>讵假发挥而启其宗源。<a id="a-1A"></a>式存年代，<a id="a-1B"></a>时我唐御天下一百九十有四年也。</p>
 </body>
</html>