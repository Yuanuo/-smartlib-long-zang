<!doctype html>
<html id="z3IBUbWfS" data-ver="1062">
 <head>
  <meta charset="utf-8">
  <meta author="般若">
  <meta library="龙藏">
  <meta catalog="宋元入藏诸大小乘经">
  <meta period="唐">
 </head>
 <body>
  <h1 id="a1">大乘本生心地观经卷第一</h1>
  <h2 id="a2">序品第一</h2>
  <p id="a3">如是我闻：<a id="a-4"></a>一时，<a id="a-5"></a>佛住王舍城耆阇崛山中，<a id="a-6"></a>与大比丘众三万二千人。<a id="a-7"></a>皆是阿罗汉，<a id="a-8"></a>心善解脱，<a id="a-9"></a>慧善解脱，<a id="a-A"></a>所作已办，<a id="a-B"></a>离诸重担，<a id="a-C"></a>逮得己利尽诸有结，<a id="a-D"></a>得大自在，<a id="a-E"></a>住清净戒，<a id="a-F"></a>善巧方便智慧庄严，<a id="a-G"></a>证八解脱到于彼岸。<a id="a-H"></a>其名曰：<a id="a-I"></a>具寿阿若憍陈如、<a id="a-J"></a>阿史波室多、<a id="a-K"></a>摩诃那摩、<a id="a-L"></a>波帝利迦、<a id="a-M"></a>摩诃迦葉、<a id="a-N"></a>憍梵波提、<a id="a-O"></a>离波多、<a id="a-P"></a>优楼频螺迦葉、<a id="a-Q"></a>那提迦葉、<a id="a-R"></a>伽耶迦葉、<a id="a-S"></a>舍利弗、<a id="a-T"></a>大目揵连、<a id="a-U"></a>摩诃迦旃延、<a id="a-V"></a>摩诃迦毗那、<a id="a-W"></a>真提那、<a id="a-X"></a>富楼那弥多罗尼子、<a id="a-Y"></a>阿尼楼驮、<a id="a-Z"></a>微妙臂、<a id="a-a"></a>须菩提、<a id="a-b"></a>薄拘罗难陀、<a id="a-c"></a>孙陀罗难陀、<a id="a-d"></a>罗睺罗，<a id="a-e"></a>如是具寿阿罗汉。<a id="a-f"></a>有学阿难陀等，<a id="a-g"></a>各与若干百千眷属俱，<a id="a-h"></a>各礼佛足，<a id="a-i"></a>退坐一面。</p>
  <p id="aj">复有菩萨摩诃萨八万四千人俱，<a id="a-k"></a>皆是一生补处大法王子，<a id="a-l"></a>有大威德如大龙王，<a id="a-m"></a>百福圆满，<a id="a-n"></a>身光照曜犹如千日破诸昏闇，<a id="a-o"></a>智慧澄澈逾于大海，<a id="a-p"></a>了达诸佛秘密境界。<a id="a-q"></a>然大法炬引导众生，<a id="a-r"></a>于生死海作大船师，<a id="a-s"></a>怜愍众生犹如赤子，<a id="a-t"></a>于一切时恒施安乐。<a id="a-u"></a>名称普闻十方世界，<a id="a-v"></a>自在游戏微妙神通，<a id="a-w"></a>已能善达诸总持门。<a id="a-x"></a>具四无碍辩才自在，<a id="a-y"></a>已得圆满大愿自在。<a id="a-z"></a>妙善成就事业自在，<a id="a-10"></a>已能善入三昧自在。<a id="a-11"></a>具足圆满福德自在，<a id="a-12"></a>常为众生不请之友，<a id="a-13"></a>经无量劫劫修六度，<a id="a-14"></a>历事诸佛不住涅槃。<a id="a-15"></a>断诸烦恼，<a id="a-16"></a>种习皆除，<a id="a-17"></a>虽生六道而无过失。<a id="a-18"></a>现身十方讲说妙法，<a id="a-19"></a>无量世界化利群生。<a id="a-1A"></a>制诸外道，<a id="a-1B"></a>摧伏邪心，<a id="a-1C"></a>离断常因令生正见，<a id="a-1D"></a>而无往来动摇之相。<a id="a-1E"></a>非严而严十方佛土，<a id="a-1F"></a>不说而说妙理寂然，<a id="a-1G"></a>住无所住度人天众，<a id="a-1H"></a>受无所受广大法乐。<a id="a-1I"></a>披精进甲，<a id="a-1J"></a>报智慧剑，<a id="a-1K"></a>破魔军众而击法鼓。<a id="a-1L"></a>身恒遍坐一切道场，<a id="a-1M"></a>吹大法螺觉悟群品，<a id="a-1N"></a>一切有情悉蒙利益，<a id="a-1O"></a>闻名见身无空过者。<a id="a-1P"></a>具三达智，<a id="a-1Q"></a>悟三世法，<a id="a-1R"></a>善知众生诸根利钝，<a id="a-1S"></a>应病与药无复疑惑。<a id="a-1T"></a>布大法云，<a id="a-1U"></a>澍甘露雨，<a id="a-1V"></a>转不退转智印法轮。<a id="a-1W"></a>闭生死狱，<a id="a-1X"></a>开涅槃门，<a id="a-1Y"></a>发弘誓愿，<a id="a-1Z"></a>尽未来际度脱群生。<a id="a-1a"></a>此诸菩萨不久当得阿耨多罗三藐三菩提，<a id="a-1b"></a>其名曰：<a id="a-1c"></a>无垢菩萨、<a id="a-1d"></a>弥勒菩萨、<a id="a-1e"></a>师子吼菩萨、<a id="a-1f"></a>妙吉祥菩萨、<a id="a-1g"></a>维摩诘菩萨、<a id="a-1h"></a>观自在菩萨、<a id="a-1i"></a>得大势菩萨、<a id="a-1j"></a>金刚藏王菩萨、<a id="a-1k"></a>地藏王菩萨、<a id="a-1l"></a>虚空藏王菩萨、<a id="a-1m"></a>陀罗尼自在王菩萨、<a id="a-1n"></a>三昧自在王菩萨、<a id="a-1o"></a>妙高山王菩萨、<a id="a-1p"></a>大海深王菩萨、<a id="a-1q"></a>妙辩严王菩萨、<a id="a-1r"></a>欢喜高王菩萨、<a id="a-1s"></a>大神变王菩萨、<a id="a-1t"></a>法自在王菩萨、<a id="a-1u"></a>清净雨王菩萨、<a id="a-1v"></a>药王菩萨、<a id="a-1w"></a>药上菩萨、<a id="a-1x"></a>疗烦恼病菩萨、<a id="a-1y"></a>宝山菩萨、<a id="a-1z"></a>宝财菩萨、<a id="a-20"></a>宝上菩萨、<a id="a-21"></a>宝德菩萨、<a id="a-22"></a>宝藏菩萨、<a id="a-23"></a>宝积菩萨、<a id="a-24"></a>宝手菩萨、<a id="a-25"></a>宝印手菩萨、<a id="a-26"></a>宝光菩萨、<a id="a-27"></a>宝施菩萨、<a id="a-28"></a>宝幢菩萨、<a id="a-29"></a>大宝幢菩萨、<a id="a-2A"></a>宝雨菩萨、<a id="a-2B"></a>宝达菩萨、<a id="a-2C"></a>宝杖菩萨、<a id="a-2D"></a>宝髻菩萨、<a id="a-2E"></a>宝吉祥菩萨、<a id="a-2F"></a>宝自在菩萨、<a id="a-2G"></a>栴檀香菩萨、<a id="a-2H"></a>大宝炬菩萨、<a id="a-2I"></a>大宝严菩萨、<a id="a-2J"></a>日光菩萨、<a id="a-2K"></a>月光菩萨、<a id="a-2L"></a>星光菩萨、<a id="a-2M"></a>火光菩萨、<a id="a-2N"></a>电光菩萨、<a id="a-2O"></a>能施念慧菩萨、<a id="a-2P"></a>破魔菩萨、<a id="a-2Q"></a>胜魔菩萨、<a id="a-2R"></a>常精进菩萨、<a id="a-2S"></a>不休息菩萨、<a id="a-2T"></a>不断大愿菩萨、<a id="a-2U"></a>大名称菩萨、<a id="a-2V"></a>无碍辩才菩萨、<a id="a-2W"></a>无碍转法轮菩萨。<a id="a-2X"></a>如是无垢菩萨摩诃萨等，<a id="a-2Y"></a>各与若干百千眷属俱。</p>
  <p id="a2Z">复有亿万六欲天子，<a id="a-2a"></a>其名曰：<a id="a-2b"></a>善住天子、<a id="a-2c"></a>威德天子、<a id="a-2d"></a>普光天子、<a id="a-2e"></a>清净慧天子、<a id="a-2f"></a>吉祥天子、<a id="a-2g"></a>大吉祥天子、<a id="a-2h"></a>自在天子、<a id="a-2i"></a>大自在天子、<a id="a-2j"></a>日光天子、<a id="a-2k"></a>月光天子。<a id="a-2l"></a>如是等天子，<a id="a-2m"></a>释提桓因而为上首。<a id="a-2n"></a>悉皆爱乐大乘妙法，<a id="a-2o"></a>愿随奉事三世如来，<a id="a-2p"></a>入不思议秘密境界，<a id="a-2q"></a>庄严诸佛众会道场，<a id="a-2r"></a>各与若干百千眷属俱。</p>
  <p id="a2s">复有恒河沙色界天子，<a id="a-2t"></a>其名曰：<a id="a-2u"></a>大光普照天子、<a id="a-2v"></a>无垢庄严天子、<a id="a-2w"></a>神通游戏天子、<a id="a-2x"></a>三昧自在天子、<a id="a-2y"></a>陀罗尼自在天子、<a id="a-2z"></a>大那罗延天子、<a id="a-30"></a>圆满上愿天子、<a id="a-31"></a>无碍辩才天子、<a id="a-32"></a>吉祥福慧天子、<a id="a-33"></a>常发大愿天子。<a id="a-34"></a>如是等天子，<a id="a-35"></a>光明大梵天王而为上首。<a id="a-36"></a>悉皆具足三昧神通乐说辩才，<a id="a-37"></a>历事诸佛三世如来，<a id="a-38"></a>菩提树下坐金刚座，<a id="a-39"></a>破魔军已证菩提时，<a id="a-3A"></a>遍至众会。<a id="a-3B"></a>皆于最初，<a id="a-3C"></a>劝请如来转妙法轮，<a id="a-3D"></a>开甘露门度人天众。<a id="a-3E"></a>善悟诸佛秘密意趣，<a id="a-3F"></a>于大菩提不复退转，<a id="a-3G"></a>各与若干百千眷属俱。</p>
  <p id="a3H">复有四万八千诸大龙王，<a id="a-3I"></a>摩那斯龙王、<a id="a-3J"></a>德叉迦龙王、<a id="a-3K"></a>难陀龙王、<a id="a-3L"></a>跋难陀龙王、<a id="a-3M"></a>阿耨达池龙王、<a id="a-3N"></a>大金面龙王、<a id="a-3O"></a>如意宝珠龙王、<a id="a-3P"></a>雨妙珍宝龙王、<a id="a-3Q"></a>常澍甘雨龙王、<a id="a-3R"></a>有大威德龙王、<a id="a-3S"></a>强力自在龙王。<a id="a-3T"></a>如是等龙王，<a id="a-3U"></a>娑竭罗龙王而为上首。<a id="a-3V"></a>悉皆爱乐大乘妙法，<a id="a-3W"></a>发弘誓愿恭敬护持，<a id="a-3X"></a>各与若干百千眷属俱。</p>
  <p id="a3Y">复有五万八千诸药叉神，<a id="a-3Z"></a>大师子王药叉神、<a id="a-3a"></a>日轮光照药叉神、<a id="a-3b"></a>妙那罗延药叉神、<a id="a-3c"></a>甚可怖畏药叉神、<a id="a-3d"></a>莲华光色药叉神、<a id="a-3e"></a>诸根美妙药叉神、<a id="a-3f"></a>外护正法药叉神、<a id="a-3g"></a>供养三宝药叉神、<a id="a-3h"></a>雨众珍宝药叉神、<a id="a-3i"></a>摩尼钵罗药叉神。<a id="a-3j"></a>如是等诸药叉神，<a id="a-3k"></a>僧慎尔邪药叉神而为上首。<a id="a-3l"></a>悉皆具足难思智光、<a id="a-3m"></a>难思智炬、<a id="a-3n"></a>难思智行、<a id="a-3o"></a>难思智聚，<a id="a-3p"></a>而为众生制伏恶鬼，<a id="a-3q"></a>使得安乐能延福智，<a id="a-3r"></a>守护大乘令不断绝，<a id="a-3s"></a>各与若干百千眷属俱。</p>
  <p id="a3t">复有八万九千乾闼婆王，<a id="a-3u"></a>顶上宝冠乾闼婆王、<a id="a-3v"></a>普放光明乾闼娑王、<a id="a-3w"></a>金刚宝幢乾闼婆王、<a id="a-3x"></a>妙音清净乾闼婆王、<a id="a-3y"></a>遍至众会乾闼婆王、<a id="a-3z"></a>普现诸方乾闼婆王、<a id="a-40"></a>爱乐大乘乾闼婆王、<a id="a-41"></a>转不退轮乾闼婆王。<a id="a-42"></a>如是等乾闼婆王，<a id="a-43"></a>诸根清净乾闼婆王而为上首。<a id="a-44"></a>皆于大乘深生爱敬，<a id="a-45"></a>利乐众生恒无懈倦，<a id="a-46"></a>各与若干百千眷属俱。</p>
  <p id="a47">复有千亿阿修罗王，<a id="a-48"></a>罗睺罗阿修罗王、<a id="a-49"></a>毗摩质多罗阿修罗王、<a id="a-4A"></a>出现威德阿修罗王、<a id="a-4B"></a>大坚固力阿修罗王、<a id="a-4C"></a>美妙音声阿修罗王、<a id="a-4D"></a>光明遍照阿修罗王、<a id="a-4E"></a>斗战恒胜阿修罗王、<a id="a-4F"></a>善巧幻化阿修罗王。<a id="a-4G"></a>如是等阿修罗王，<a id="a-4H"></a>广大妙辩阿修罗王而为上首。<a id="a-4I"></a>善能修习离诸我慢，<a id="a-4J"></a>受持大乘尊重三宝，<a id="a-4K"></a>各与若干百千眷属俱。</p>
  <p id="a4L">复有五亿迦楼罗王，<a id="a-4M"></a>宝髻迦楼罗王、<a id="a-4N"></a>金刚净光迦楼罗王、<a id="a-4O"></a>速疾如风迦楼罗王、<a id="a-4P"></a>虚空净慧迦楼罗王、<a id="a-4Q"></a>妙身广大迦楼罗王、<a id="a-4R"></a>心不退转迦楼罗王、<a id="a-4S"></a>广目清净迦楼罗王、<a id="a-4T"></a>大腹饱满迦楼罗王、<a id="a-4U"></a>有大威德迦楼罗王、<a id="a-4V"></a>智慧光明迦楼罗王。<a id="a-4W"></a>如是等迦楼罗王，<a id="a-4X"></a>如意宝光迦楼罗王而为上首。<a id="a-4Y"></a>悉皆成就不起法忍，<a id="a-4Z"></a>善权饶益一切众生，<a id="a-4a"></a>各与若干百千眷属俱。</p>
  <p id="a4b">复有九亿紧那罗王，<a id="a-4c"></a>动地紧那罗王、<a id="a-4d"></a>妙宝华幢紧那罗王、<a id="a-4e"></a>宝树光明紧那罗王、<a id="a-4f"></a>善法光明紧那罗王、<a id="a-4g"></a>最胜庄严紧那罗王、<a id="a-4h"></a>大法光明紧那罗王、<a id="a-4i"></a>受持妙法紧那罗王、<a id="a-4j"></a>妙宝严饰紧那罗王、<a id="a-4k"></a>成就妙观紧那罗王。<a id="a-4l"></a>如是等紧那罗王，<a id="a-4m"></a>悦意乐声紧那罗王而为上首。<a id="a-4n"></a>皆悉具于清净妙慧，<a id="a-4o"></a>身心快乐自在游戏，<a id="a-4p"></a>各与若干百千眷属俱。</p>
  <p id="a4q">复有九万八千摩睺罗伽王，<a id="a-4r"></a>妙髻摩睺罗伽王、<a id="a-4s"></a>具大威德摩睺罗伽王、<a id="a-4t"></a>庄严宝髻摩睺罗伽王、<a id="a-4u"></a>净眼微妙摩睺罗伽王、<a id="a-4v"></a>光明宝幢摩睺罗伽王、<a id="a-4w"></a>师子胸臆摩睺罗伽王、<a id="a-4x"></a>如山不动摩睺罗伽王、<a id="a-4y"></a>可爱光明摩睺罗伽王。<a id="a-4z"></a>如是等摩睺罗伽王，<a id="a-50"></a>游戏神通摩睺罗伽王而为上首。<a id="a-51"></a>已能修习善巧方便，<a id="a-52"></a>令诸众生永离爱缠，<a id="a-53"></a>各与若干百千眷属俱。</p>
  <p id="a54">复有他方万亿国土转轮圣王，<a id="a-55"></a>金轮转轮圣王、<a id="a-56"></a>银轮转轮圣王、<a id="a-57"></a>铜轮转轮圣王、<a id="a-58"></a>铁轮转轮圣王，<a id="a-59"></a>及与七宝千子眷属。<a id="a-5A"></a>庄严无量象马车乘无数宝幢，<a id="a-5B"></a>悬大宝幡华鬘宝盖，<a id="a-5C"></a>缯彩白拂种种珍奇，<a id="a-5D"></a>妙宝璎珞涂香末香，<a id="a-5E"></a>和合万种微妙殊香，<a id="a-5F"></a>各执无价众宝香炉，<a id="a-5G"></a>烧大宝香供养世尊。<a id="a-5H"></a>以妙言词称赞如来甚深智海，<a id="a-5I"></a>而白佛言：<a id="a-5J"></a>“世尊，<a id="a-5K"></a>我今不求三界有漏人天果报，<a id="a-5L"></a>唯求出世阿耨多罗三藐三菩提。<a id="a-5M"></a>所以者何？<a id="a-5N"></a>三界之中，<a id="a-5O"></a>人天福乐虽处尊位，<a id="a-5P"></a>先世福尽，<a id="a-5Q"></a>还生恶趣受无量苦。<a id="a-5R"></a>谁有智者乐世间乐？<a id="a-5S"></a>”作是语已，<a id="a-5T"></a>一心合掌，<a id="a-5U"></a>各与若干百千眷属俱。</p>
  <p id="a5V">复有十六诸大国王，<a id="a-5W"></a>迦毗罗国净饭大王、<a id="a-5X"></a>摩伽陀国频婆娑罗王、<a id="a-5Y"></a>波罗奈国迦斯大王、<a id="a-5Z"></a>有于陀国于阐大王、<a id="a-5a"></a>娑罗国主迦毗那王。<a id="a-5b"></a>如是等十六大王及诸小王，<a id="a-5c"></a>舍卫国主波斯匿王，<a id="a-5d"></a>名曰月光而为上首。<a id="a-5e"></a>悉皆具足福智神通，<a id="a-5f"></a>有大威德如转轮王，<a id="a-5g"></a>一切怨敌自然降伏，<a id="a-5h"></a>人民炽盛，<a id="a-5i"></a>国土丰乐，<a id="a-5j"></a>无量佛所种诸善根，<a id="a-5k"></a>常为诸佛之所护念。<a id="a-5l"></a>庄严劫中千佛出现，<a id="a-5m"></a>如是诸王常为施主。<a id="a-5n"></a>贤劫之中千佛出现，<a id="a-5o"></a>如是诸王亦为施主。<a id="a-5p"></a>于当来世星宿劫中，<a id="a-5q"></a>千佛出现当为施主。<a id="a-5r"></a>乃至未来一切诸佛出现世间，<a id="a-5s"></a>如是诸王以本愿力，<a id="a-5t"></a>常行檀施饶益有情，<a id="a-5u"></a>随宜善入诸方便门。<a id="a-5v"></a>虽作国王不贪世乐，<a id="a-5w"></a>厌离生死修解脱因，<a id="a-5x"></a>勤求佛道爱乐大乘；<a id="a-5y"></a>化利群生不著诸相，<a id="a-5z"></a>绍三宝种使不断绝；<a id="a-60"></a>为听法故供养如来，<a id="a-61"></a>广修珍膳严持香华来至佛所，<a id="a-62"></a>各与一万二万乃至千万诸眷属俱。</p>
  <p id="a63">复有十六大国王夫人，<a id="a-64"></a>韦提希夫人、<a id="a-65"></a>妙胜鬘夫人、<a id="a-66"></a>甚可爱乐夫人、<a id="a-67"></a>三界无比夫人、<a id="a-68"></a>福报光明夫人、<a id="a-69"></a>如意宝光夫人、<a id="a-6A"></a>末利夫人、<a id="a-6B"></a>妙德夫人。<a id="a-6C"></a>如是等夫人，<a id="a-6D"></a>殊胜妙颜夫人而为上首。<a id="a-6E"></a>已能善入无量正定，<a id="a-6F"></a>为度众生示现女身。<a id="a-6G"></a>以三解脱修习其心，<a id="a-6H"></a>有大智慧福德圆满。<a id="a-6I"></a>无缘大慈无碍大悲，<a id="a-6J"></a>怜愍众生犹如赤子。<a id="a-6K"></a>以本愿力得值世尊，<a id="a-6L"></a>为欲听法来诣佛所，<a id="a-6M"></a>瞻仰尊颜目不暂舍。<a id="a-6N"></a>以无量种人中上供奉献世尊，<a id="a-6O"></a>及以无数妙宝璎珞供养如来，<a id="a-6P"></a>各与若干百千眷属俱。</p>
  <p id="a6Q">复有百千无央数人，<a id="a-6R"></a>比丘、<a id="a-6S"></a>比丘尼、<a id="a-6T"></a>优婆塞、<a id="a-6U"></a>优婆夷，<a id="a-6V"></a>诸婆罗门、<a id="a-6W"></a>刹帝利、<a id="a-6X"></a>薜舍戍达罗，<a id="a-6Y"></a>及诸国界长者居士，<a id="a-6Z"></a>一切人民，<a id="a-6a"></a>是诸大众发清净信，<a id="a-6b"></a>起殷重心，<a id="a-6c"></a>宿种善根，<a id="a-6d"></a>生值佛法，<a id="a-6e"></a>为求出世起难遭想，<a id="a-6f"></a>来诣佛所，<a id="a-6g"></a>一心合掌，<a id="a-6h"></a>各与若干百千眷属俱。</p>
  <p id="a6i">复有无数诸外道，<a id="a-6j"></a>众苦行外道、<a id="a-6k"></a>多闻外道、<a id="a-6l"></a>世智外道、<a id="a-6m"></a>乐远离外道、<a id="a-6n"></a>路伽邪陀外道，<a id="a-6o"></a>路伽邪治迦儞外道而为上首。<a id="a-6p"></a>成就五通飞行自在，<a id="a-6q"></a>发希有心，<a id="a-6r"></a>为听法故来诣佛所，<a id="a-6s"></a>各与若干百千眷属俱。</p>
  <p id="a6t">复有无量无数非人饿鬼，<a id="a-6u"></a>所谓无财鬼、<a id="a-6v"></a>食人吐鬼、<a id="a-6w"></a>恼众生鬼、<a id="a-6x"></a>食洟唾鬼、<a id="a-6y"></a>食不饱鬼、<a id="a-6z"></a>毗舍阇鬼、<a id="a-70"></a>臭极臭鬼、<a id="a-71"></a>食粪秽鬼、<a id="a-72"></a>食人胎鬼、<a id="a-73"></a>食生子鬼、<a id="a-74"></a>食不净鬼、<a id="a-75"></a>生吉祥鬼。<a id="a-76"></a>如是诸鬼，<a id="a-77"></a>毗卢陀伽大鬼神王而为上首。<a id="a-78"></a>舍离毒心归佛法僧，<a id="a-79"></a>悉皆卫护如来正法，<a id="a-7A"></a>为听法故来诣佛所，<a id="a-7B"></a>五体投地渴仰世尊，<a id="a-7C"></a>各与若干百千眷属俱。</p>
  <p id="a7D">复有无量无数禽兽诸王，<a id="a-7E"></a>命命鸟王、<a id="a-7F"></a>鹦鹉鸟王、<a id="a-7G"></a>及师子王、<a id="a-7H"></a>象王、<a id="a-7I"></a>鹿王。<a id="a-7J"></a>如是一切诸禽兽王，<a id="a-7K"></a>金色师子王而为上首。<a id="a-7L"></a>悉皆归命如来大师，<a id="a-7M"></a>为欲听法来诣佛所，<a id="a-7N"></a>各随愿力供养世尊，<a id="a-7O"></a>而白佛言：<a id="a-7P"></a>“惟愿如来，<a id="a-7Q"></a>哀受我等微少供养，<a id="a-7R"></a>永离三塗恶业种子，<a id="a-7S"></a>得受人天福乐果报，<a id="a-7T"></a>开阐大乘甘露法门，<a id="a-7U"></a>速断愚痴当得解脱。<a id="a-7V"></a>”时诸鸟王作是语已，<a id="a-7W"></a>一心合掌瞻仰如来，<a id="a-7X"></a>各与若干百千眷属俱。</p>
  <p id="a7Y">复有百千琰魔罗王，<a id="a-7Z"></a>与无央数诸大罗刹，<a id="a-7a"></a>种种形类及诸恶王，<a id="a-7b"></a>幽冥官属，<a id="a-7c"></a>校计罪福狱吏刑司，<a id="a-7d"></a>承佛威力舍离恶心，<a id="a-7e"></a>与琰魔罗王同来听法，<a id="a-7f"></a>而白佛言：<a id="a-7g"></a>“一切众生以愚痴故，<a id="a-7h"></a>贪五欲乐造五逆罪，<a id="a-7i"></a>入诸地狱轮转无穷，<a id="a-7j"></a>自业所因受大苦恼，<a id="a-7k"></a>如世蚕茧自为萦缠。<a id="a-7l"></a>唯愿如来，<a id="a-7m"></a>雨大法雨灭地狱火施清凉风，<a id="a-7n"></a>开解脱门，<a id="a-7o"></a>闭三恶趣。<a id="a-7p"></a>”时琰魔罗王作是语已，<a id="a-7q"></a>种种珍宝供养如来，<a id="a-7r"></a>一心恭敬绕百千匝，<a id="a-7s"></a>与若干百千眷属俱，<a id="a-7t"></a>各礼佛足，<a id="a-7u"></a>退坐一面。</p>
  <p id="a7v">尔时，<a id="a-7w"></a>世尊坐宝莲华师子座上。<a id="a-7x"></a>其师子座色绀琉璃，<a id="a-7y"></a>种种珍奇间错严饰，<a id="a-7z"></a>颇梨宝珠以为其茎，<a id="a-80"></a>紫磨黄金作莲华叶。<a id="a-81"></a>其莲华台以摩尼宝而为华须，<a id="a-82"></a>八万四千阎浮檀金大宝莲华而为眷属。<a id="a-83"></a>为诸大众前后围绕，<a id="a-84"></a>供养恭敬，<a id="a-85"></a>尊重赞叹。<a id="a-86"></a>时，<a id="a-87"></a>薄伽梵于师子座结跏趺坐，<a id="a-88"></a>威仪殊特犹如四宝苏迷卢山，<a id="a-89"></a>处于大海自然迥出；<a id="a-8A"></a>如百千日照曜虚空，<a id="a-8B"></a>放无量光破诸昏暗；<a id="a-8C"></a>亦如俱胝圆满月轮独处众星，<a id="a-8D"></a>放清凉光明朗世界。</p>
  <p id="a8E">是时，<a id="a-8F"></a>如来入有顶天极善三昧，<a id="a-8G"></a>名心璎珞宝庄严王；<a id="a-8H"></a>住此定已，<a id="a-8I"></a>身心不动。<a id="a-8J"></a>时无色界一切天子，<a id="a-8K"></a>雨无量种微妙华香，<a id="a-8L"></a>于虚空中如云而下。<a id="a-8M"></a>色界诸天十八梵王，<a id="a-8N"></a>雨众杂色无数天华百千万种，<a id="a-8O"></a>梵天妙香遍满虚空如云而下。<a id="a-8P"></a>六欲诸天及天子众，<a id="a-8Q"></a>以天福力雨种种华，<a id="a-8R"></a>优钵罗华、<a id="a-8S"></a>波头摩华、<a id="a-8T"></a>拘物头华、<a id="a-8U"></a>芬陀利华、<a id="a-8V"></a>瞻卜迦华、<a id="a-8W"></a>阿提目多华、<a id="a-8X"></a>波利尸迦华、<a id="a-8Y"></a>苏摩那华、<a id="a-8Z"></a>曼陀罗华、<a id="a-8a"></a>摩诃曼陀罗华、<a id="a-8b"></a>曼殊沙华、<a id="a-8c"></a>摩诃曼殊沙华，<a id="a-8d"></a>于虚空中缤纷乱坠，<a id="a-8e"></a>而供养佛及众法宝。<a id="a-8f"></a>又雨天上无价宝香，<a id="a-8g"></a>其香如云作百宝色，<a id="a-8h"></a>以天神力香气遍满此诸世界，<a id="a-8i"></a>供养大会。</p>
  <p id="a8j">尔时，<a id="a-8k"></a>世尊从三昧起，<a id="a-8l"></a>即于本座，<a id="a-8m"></a>复入师子奋迅三昧现大神通，<a id="a-8n"></a>令此三千大千世界六种震动，<a id="a-8o"></a>谓动、<a id="a-8p"></a>极动、<a id="a-8q"></a>遍极动，<a id="a-8r"></a>涌、<a id="a-8s"></a>极涌、<a id="a-8t"></a>遍极涌，<a id="a-8u"></a>振、<a id="a-8v"></a>极振、<a id="a-8w"></a>遍极振，<a id="a-8x"></a>击、<a id="a-8y"></a>极击、<a id="a-8z"></a>遍极击，<a id="a-90"></a>吼、<a id="a-91"></a>极吼、<a id="a-92"></a>遍极吼，<a id="a-93"></a>爆、<a id="a-94"></a>极爆、<a id="a-95"></a>遍极爆。<a id="a-96"></a>又此世界，<a id="a-97"></a>东涌西没，<a id="a-98"></a>西涌东没，<a id="a-99"></a>南涌北没，<a id="a-9A"></a>北涌南没，<a id="a-9B"></a>中涌边没，<a id="a-9C"></a>边涌中没。<a id="a-9D"></a>其地严净，<a id="a-9E"></a>悉皆柔软，<a id="a-9F"></a>滋长卉木利益群生。<a id="a-9G"></a>令三千界无有地狱、<a id="a-9H"></a>饿鬼、<a id="a-9I"></a>畜生，<a id="a-9J"></a>及余无暇恶趣众生皆得离苦，<a id="a-9K"></a>舍此身已，<a id="a-9L"></a>生于人道及六欲天，<a id="a-9M"></a>皆识宿命，<a id="a-9N"></a>欢喜踊跃，<a id="a-9O"></a>同诣佛所，<a id="a-9P"></a>以殷重心顶礼佛足，<a id="a-9Q"></a>持诸珍宝无数璎珞，<a id="a-9R"></a>悟三轮空以报佛恩。</p>
  <p id="a9S">尔时，<a id="a-9T"></a>如来于胸臆间及诸毛孔放大光明，<a id="a-9U"></a>名诸菩萨游戏神通，<a id="a-9V"></a>使不退转阿耨多罗三藐三菩提。<a id="a-9W"></a>其光明色如阎浮檀金。<a id="a-9X"></a>此金色光普照三千大千世界及余他界，<a id="a-9Y"></a>乃至百亿妙高山王，<a id="a-9Z"></a>一切雪山、<a id="a-9a"></a>香山、<a id="a-9b"></a>黑山、<a id="a-9c"></a>金山、<a id="a-9d"></a>宝山，<a id="a-9e"></a>及弥楼山、<a id="a-9f"></a>大弥楼山，<a id="a-9g"></a>目真邻陀山、<a id="a-9h"></a>摩诃目真邻陀山，<a id="a-9i"></a>小铁围山、<a id="a-9j"></a>大铁围山，<a id="a-9k"></a>江河大海、<a id="a-9l"></a>流泉浴池，<a id="a-9m"></a>及以百亿四大洲界，<a id="a-9n"></a>日月星辰，<a id="a-9o"></a>天宫、<a id="a-9p"></a>龙宫、<a id="a-9q"></a>诸尊神宫，<a id="a-9r"></a>并诸国邑王宫聚落。<a id="a-9s"></a>琰魔罗界所有一切八寒八热诸地狱中罪业众生受苦之相，<a id="a-9t"></a>乃至十方畜生、<a id="a-9u"></a>饿鬼受苦之相，<a id="a-9v"></a>一切世间五趣众生受苦乐相，<a id="a-9w"></a>如是皆现于此金色大光明中。</p>
  <p id="a9x">又此光中，<a id="a-9y"></a>影现菩萨修行佛道种种相貌，<a id="a-9z"></a>释迦菩萨于往昔时作光明王，<a id="a-A0"></a>最初发于阿耨多罗三藐三菩提心，<a id="a-A1"></a>乃至菩提树下得成佛道，<a id="a-A2"></a>娑罗林中入于涅槃，<a id="a-A3"></a>于其中间三僧企耶百万劫中，<a id="a-A4"></a>所有一切慈悲喜舍，<a id="a-A5"></a>八万四千波罗蜜门。<a id="a-A6"></a>乃于过去作金轮王，<a id="a-A7"></a>王四天下尽大海际，<a id="a-A8"></a>人民炽盛，<a id="a-A9"></a>国土丰乐，<a id="a-AA"></a>正法化世经无量劫，<a id="a-AB"></a>一切珍宝充满国界；<a id="a-AC"></a>时彼轮王观诸世间皆悉无常，<a id="a-AD"></a>厌五欲乐，<a id="a-AE"></a>舍轮王位出家学道。<a id="a-AF"></a>或于大国为王爱子，<a id="a-AG"></a>弃舍身命投于饿虎。<a id="a-AH"></a>或作尸毗王，<a id="a-AI"></a>割身救鸽。<a id="a-AJ"></a>或救孕鹿，<a id="a-AK"></a>舍鹿王身。<a id="a-AL"></a>或于雪山，<a id="a-AM"></a>为求半偈而舍全身。<a id="a-AN"></a>或现受生于净饭王家，<a id="a-AO"></a>弃舍后宫六万婇女，<a id="a-AP"></a>及舍种种上妙伎乐，<a id="a-AQ"></a>踰城出家，<a id="a-AR"></a>六年苦行，<a id="a-AS"></a>日食麻麦，<a id="a-AT"></a>降诸外道，<a id="a-AU"></a>坐菩提树下破魔军已，<a id="a-AV"></a>得阿耨多罗三藐三菩提。<a id="a-AW"></a>有如是等百千恒沙难思行愿一切相貌，<a id="a-AX"></a>悉皆顿现于此金色大光明中。</p>
  <p id="aAY">又此光中，<a id="a-AZ"></a>影现如来不可思议八大宝塔：<a id="a-Aa"></a>拘娑罗国净饭王宫，<a id="a-Ab"></a>生处宝塔；<a id="a-Ac"></a>摩伽陀国伽邪城边菩提树下，<a id="a-Ad"></a>成佛宝塔；<a id="a-Ae"></a>波罗奈国鹿野园中，<a id="a-Af"></a>初转法轮度人宝塔；<a id="a-Ag"></a>舍卫国中给孤独园，<a id="a-Ah"></a>与诸外道六月论议，<a id="a-Ai"></a>得一切智声名宝塔。<a id="a-Aj"></a>安达罗国曲女城边，<a id="a-Ak"></a>升忉利天为母说法，<a id="a-Al"></a>共梵天王及天帝释十二万众，<a id="a-Am"></a>从三十三天现三道宝阶，<a id="a-An"></a>下阎浮时神异宝塔；<a id="a-Ao"></a>摩竭陀国王舍城边耆阇崛山，<a id="a-Ap"></a>说《大般若》、<a id="a-Aq"></a>《法华》、<a id="a-Ar"></a>《一乘心地经》等大乘宝塔；<a id="a-As"></a>毗舍离国庵罗卫林，<a id="a-At"></a>维摩长者不可思议现疾宝塔；<a id="a-Au"></a>拘尸那国跋提河边，<a id="a-Av"></a>娑罗林中圆寂宝塔。<a id="a-Aw"></a>如是八塔大圣化仪，<a id="a-Ax"></a>人天有情所归依处，<a id="a-Ay"></a>供养恭敬为成佛因。<a id="a-Az"></a>如是音声及诸塔影，<a id="a-B0"></a>而于三世难思议事，<a id="a-B1"></a>悉皆影现大光明中。</p>
  <p id="aB2">又十方界三世诸佛，<a id="a-B3"></a>及大菩萨道场众会，<a id="a-B4"></a>神通变化希有之事，<a id="a-B5"></a>及诸如来所说妙法，<a id="a-B6"></a>皆如响应，<a id="a-B7"></a>于此金色大光明中无不见闻。<a id="a-B8"></a>一切众生遇此光明见彼瑞相，<a id="a-B9"></a>皆发无等等阿耨多罗三藐三菩提心。<a id="a-BA"></a>时诸大众睹佛神力不可思议，<a id="a-BB"></a>叹未曾有，<a id="a-BC"></a>各相谓言：<a id="a-BD"></a>“如来今日入于三昧，<a id="a-BE"></a>放大光明照十方界，<a id="a-BF"></a>得见如来往昔所有难思议事，<a id="a-BG"></a>调伏恶世邪见众生，<a id="a-BH"></a>令生正解趣向菩提。<a id="a-BI"></a>希有如来！<a id="a-BJ"></a>能为一切世间之父，<a id="a-BK"></a>无量劫中难可得见。<a id="a-BL"></a>我等累劫修诸行愿，<a id="a-BM"></a>得遇三界人天大师。<a id="a-BN"></a>唯愿慈尊，<a id="a-BO"></a>哀愍世间，<a id="a-BP"></a>从定而起，<a id="a-BQ"></a>说甚深法，<a id="a-BR"></a>示教利喜一切众生。<a id="a-BS"></a>”作是语已，<a id="a-BT"></a>瞻仰尊颜，<a id="a-BU"></a>默然而住。</p>
  <p id="aBV">尔时，<a id="a-BW"></a>会中有一菩萨名师子吼，<a id="a-BX"></a>三僧企耶修行福智，<a id="a-BY"></a>于贤劫中次补佛处，<a id="a-BZ"></a>受灌顶位作大法王，<a id="a-Ba"></a>四向观视海会大众，<a id="a-Bb"></a>发大音声，<a id="a-Bc"></a>而作是言：<a id="a-Bd"></a>“我于往昔无量劫中，<a id="a-Be"></a>已发阿耨多罗三藐三菩提心，<a id="a-Bf"></a>历事恒沙一切诸佛，<a id="a-Bg"></a>曾于第一众会道场，<a id="a-Bh"></a>见不思议神通变化，<a id="a-Bi"></a>未尝睹此金色光明，<a id="a-Bj"></a>影现一切菩萨行愿，<a id="a-Bk"></a>及现如来种种相貌，<a id="a-Bl"></a>令见三世难思议事。</p>
  <p id="aBm">“唯愿，<a id="a-Bn"></a>仁者，<a id="a-Bo"></a>一心合掌瞻仰尊颜，<a id="a-Bp"></a>从定而起授甘露药，<a id="a-Bq"></a>除热恼病令证法身常乐我净。<a id="a-Br"></a>是诸如来有二种法，<a id="a-Bs"></a>于三昧中不复久住：<a id="a-Bt"></a>一者、<a id="a-Bu"></a>大慈，<a id="a-Bv"></a>二者、<a id="a-Bw"></a>大悲。<a id="a-Bx"></a>依大慈故与众生乐，<a id="a-By"></a>依大悲故拔众生苦，<a id="a-Bz"></a>以是二法于无数劫熏修其心而成正觉。<a id="a-C0"></a>世间众生多诸苦恼，<a id="a-C1"></a>以是因缘如来不久从三昧起，<a id="a-C2"></a>当为演说心地观门大乘妙法，<a id="a-C3"></a>告诸大众无求一切人天福乐，<a id="a-C4"></a>速求出世阿耨多罗三藐三菩提。<a id="a-C5"></a>所以者何？<a id="a-C6"></a>今日世尊，<a id="a-C7"></a>从胸臆中放金色光，<a id="a-C8"></a>所照之处皆如金色。<a id="a-C9"></a>佛所显示意趣甚深，<a id="a-CA"></a>一切世间声闻、<a id="a-CB"></a>缘觉，<a id="a-CC"></a>尽思度量所不能知。<a id="a-CD"></a>汝等凡夫不观自心，<a id="a-CE"></a>是故漂流生死海中。<a id="a-CF"></a>诸佛菩萨能观心故，<a id="a-CG"></a>度生死海到于彼岸。<a id="a-CH"></a>三世如来法皆如是，<a id="a-CI"></a>放此光明非无因缘。<a id="a-CJ"></a>”是诸众会闻大士言，<a id="a-CK"></a>心怀踊跃，<a id="a-CL"></a>得未曾有。</p>
  <p id="aCM">尔时，<a id="a-CN"></a>师子吼菩萨摩诃萨，<a id="a-CO"></a>欲重宣此义，<a id="a-CP"></a>而说偈言：</p>
  <p id="aCQ">“敬礼天人大觉尊，<a id="a-CR"></a>　恒沙福智皆圆满，</p>
  <p id="aCS">金光百福庄严相，<a id="a-CT"></a>　发起众生爱乐心。</p>
  <p id="aCU">超过三界独居尊，<a id="a-CV"></a>　功德最胜无伦匹，</p>
  <p id="aCW">普用神通自在力，<a id="a-CX"></a>　随所造业现其前。</p>
  <p id="aCY">我以天眼观世间，<a id="a-CZ"></a>　一切无有如佛者！</p>
  <p id="aCa">希有金容如满月，<a id="a-Cb"></a>　希有过于优昙华！</p>
  <p id="aCc">无边福智利群生，<a id="a-Cd"></a>　大光普照如千日，</p>
  <p id="aCe">愚痴众生长夜苦，<a id="a-Cf"></a>　蒙光所照悉皆除。</p>
  <p id="aCg">我观如来昔所行，<a id="a-Ch"></a>　亲近供养无数佛，</p>
  <p id="aCi">经历僧祇无量劫，<a id="a-Cj"></a>　为众生故趣菩提。</p>
  <p id="aCk">常于生死苦海中，<a id="a-Cl"></a>　作大船师济群品，</p>
  <p id="aCm">演说甘露真净法，<a id="a-Cn"></a>　令入无为解脱门。</p>
  <p id="aCo">三僧祇劫度众生，<a id="a-Cp"></a>　勤修八万波罗蜜，</p>
  <p id="aCq">因圆果满成正觉，<a id="a-Cr"></a>　住寿凝然无去来。</p>
  <p id="aCs">一一相好周法界，<a id="a-Ct"></a>　十方诸佛相皆然，</p>
  <p id="aCu">甚深境界难思议，<a id="a-Cv"></a>　一切人天莫能测。</p>
  <p id="aCw">诸佛体用无差别，<a id="a-Cx"></a>　如千灯照互增明，</p>
  <p id="aCy">智慧如空无有边，<a id="a-Cz"></a>　应物现形如水月，</p>
  <p id="aD0">无边法界常寂然，<a id="a-D1"></a>　如如不动等虚空。</p>
  <p id="aD2">如来清净妙法身，<a id="a-D3"></a>　自然具足恒沙德，</p>
  <p id="aD4">周遍法界无穷尽，<a id="a-D5"></a>　不生不灭无去来，</p>
  <p id="aD6">法王常住妙法宫，<a id="a-D7"></a>　法身光明靡不照。</p>
  <p id="aD8">如来法性无挂碍，<a id="a-D9"></a>　随缘普应利群生，</p>
  <p id="aDA">众生各见在其前，<a id="a-DB"></a>　为我宣说甘露法，</p>
  <p id="aDC">随心能灭诸烦恼，<a id="a-DD"></a>　人天众苦悉皆除。</p>
  <p id="aDE">破有法王甚奇特，<a id="a-DF"></a>　光明照曜如金山，</p>
  <p id="aDG">为度众生出世间，<a id="a-DH"></a>　能然法炬破昏暗。</p>
  <p id="aDI">众生没在生死海，<a id="a-DJ"></a>　轮回五趣无出期，</p>
  <p id="aDK">善逝恒为妙法船，<a id="a-DL"></a>　能截爱流超彼岸。</p>
  <p id="aDM">大智方便不可量，<a id="a-DN"></a>　恒与众生无尽乐，</p>
  <p id="aDO">能为世间大慈父，<a id="a-DP"></a>　怜愍一切诸有情。</p>
  <p id="aDQ">如来出世甚难值，<a id="a-DR"></a>　无数亿劫时一现！</p>
  <p id="aDS">譬如优昙妙瑞华，<a id="a-DT"></a>　一切人天所希有，</p>
  <p id="aDU">于无量劫时一现，<a id="a-DV"></a>　睹佛出世亦同然。</p>
  <p id="aDW">是诸众生无福慧，<a id="a-DX"></a>　恒处沉沦生死海，</p>
  <p id="aDY">亿劫不见诸如来，<a id="a-DZ"></a>　随诸恶业恒受苦。</p>
  <p id="aDa">我等无数百千劫，<a id="a-Db"></a>　修四无量三解脱，</p>
  <p id="aDc">今见大圣牟尼尊，<a id="a-Dd"></a>　犹如盲龟值浮木。</p>
  <p id="aDe">愿于来世恒沙劫，<a id="a-Df"></a>　念念不舍天人师，</p>
  <p id="aDg">如影随形不暂离，<a id="a-Dh"></a>　昼夜勤修于种智。</p>
  <p id="aDi">唯愿世尊哀愍我，<a id="a-Dj"></a>　常令得见大慈尊，</p>
  <p id="aDk">三业无倦常奉持，<a id="a-Dl"></a>　愿共众生成正觉。</p>
  <p id="aDm">“今者三界大导师，<a id="a-Dn"></a>　座上跏趺入三昧，</p>
  <p id="aDo">独处凝然空寂舍，<a id="a-Dp"></a>　身心不动如须弥。</p>
  <p id="aDq">世间一切梵天魔，<a id="a-Dr"></a>　莫能警觉如来定！</p>
  <p id="aDs">此界他方凡圣众，<a id="a-Dt"></a>　悉知调御住于禅，</p>
  <p id="aDu">广设无边微妙供，<a id="a-Dv"></a>　奉献能仁最胜德。</p>
  <p id="aDw">六欲诸天来供养，<a id="a-Dx"></a>　天华乱坠遍虚空，</p>
  <p id="aDy">十善报应无价香，<a id="a-Dz"></a>　变化香云百宝色，</p>
  <p id="aE0">遍覆人天无量众，<a id="a-E1"></a>　雨杂妙宝献如来。</p>
  <p id="aE2">香气氛氲三宝前，<a id="a-E3"></a>　百千伎乐临空界，</p>
  <p id="aE4">不鼓自鸣成妙曲，<a id="a-E5"></a>　供养人中两足尊。</p>
  <p id="aE6">十八梵众雨天华，<a id="a-E7"></a>　及雨杂宝千万种，</p>
  <p id="aE8">梵摩尼珠妙璎珞，<a id="a-E9"></a>　众宝严饰天妙衣，</p>
  <p id="aEA">大宝华幢悬胜幡，<a id="a-EB"></a>　持以供养牟尼尊。</p>
  <p id="aEC">无色界天雨宝华，<a id="a-ED"></a>　其华广大如车轮，</p>
  <p id="aEE">雨微细香满世界，<a id="a-EF"></a>　供养三昧难思议。</p>
  <p id="aEG">龙王修罗人非人，<a id="a-EH"></a>　奉献所感珍妙宝，</p>
  <p id="aEI">各以供养天中天，<a id="a-EJ"></a>　乐闻最胜菩提道。</p>
  <p id="aEK">时薄伽梵大医王，<a id="a-EL"></a>　善治世间烦恼苦，</p>
  <p id="aEM">师子频伸三昧力，<a id="a-EN"></a>　六种震动遍三千。</p>
  <p id="aEO">以此觉悟诸有缘，<a id="a-EP"></a>　于此无缘了不觉，</p>
  <p id="aEQ">随彼人天应可度，<a id="a-ER"></a>　见佛种种诸神通。</p>
  <p id="aES">瞻仰月面牟尼尊，<a id="a-ET"></a>　以净三业皆云集，</p>
  <p id="aEU">如来能以无缘慈，<a id="a-EV"></a>　饶益众生成胜德。</p>
  <p id="aEW">胸臆放此大光明，<a id="a-EX"></a>　名诸菩萨不退转，</p>
  <p id="aEY">如劫尽时七日现，<a id="a-EZ"></a>　炽然照曜放千光。</p>
  <p id="aEa">世间所有诸光明，<a id="a-Eb"></a>　不及一佛毛孔光，</p>
  <p id="aEc">无量无碍大神光，<a id="a-Ed"></a>　遍照十方诸佛刹。</p>
  <p id="aEe">如来福智皆圆满，<a id="a-Ef"></a>　所放神光亦无比，</p>
  <p id="aEg">其光赫弈如金色，<a id="a-Eh"></a>　遍照十方诸国土。</p>
  <p id="aEi">大圣金光影现中，<a id="a-Ej"></a>　悉见世间诸色像，</p>
  <p id="aEk">三千大千诸世界，<a id="a-El"></a>　所有一切诸山王，</p>
  <p id="aEm">四宝所成妙高山，<a id="a-En"></a>　雪山香山七金山，</p>
  <p id="aEo">目真邻陀弥楼山，<a id="a-Ep"></a>　大铁围山小山等，</p>
  <p id="aEq">大海江河及浴池，<a id="a-Er"></a>　无数百亿四大洲，</p>
  <p id="aEs">日月星辰众宝宫，<a id="a-Et"></a>　天宫龙宫诸神宫，</p>
  <p id="aEu">国邑王宫诸聚落，<a id="a-Ev"></a>　如是光中悉显现。</p>
  <p id="aEw">又现如来往昔因，<a id="a-Ex"></a>　积功累德求佛道：</p>
  <p id="aEy">如来昔在尸毗国，<a id="a-Ez"></a>　曾居尊位作人王，</p>
  <p id="aF0">国界珍宝皆充盈，<a id="a-F1"></a>　常以正法化于世。</p>
  <p id="aF2">慈悲喜舍恒无倦，<a id="a-F3"></a>　能舍难舍趣菩萨，</p>
  <p id="aF4">割身救鸽尝无悔，<a id="a-F5"></a>　深心悲愍救众生。</p>
  <p id="aF6">时佛往昔在凡夫，<a id="a-F7"></a>　入于雪山求佛道，</p>
  <p id="aF8">摄心勇猛勤精进，<a id="a-F9"></a>　为求半偈舍全身，</p>
  <p id="aFA">以求正法因缘故，<a id="a-FB"></a>　十二劫超生死苦。</p>
  <p id="aFC">昔为摩纳仙人时，<a id="a-FD"></a>　布发供养燃灯佛，</p>
  <p id="aFE">以是精进因缘故，<a id="a-FF"></a>　八劫超于生死海。</p>
  <p id="aFG">昔为萨埵王子时，<a id="a-FH"></a>　舍所爱身投饿虎，</p>
  <p id="aFI">自利利他因缘故，<a id="a-FJ"></a>　十一劫超生死因。</p>
  <p id="aFK">流水长者大医王，<a id="a-FL"></a>　平等救护众生故，</p>
  <p id="aFM">济鱼各得生天上，<a id="a-FN"></a>　天雨璎珞来报恩。</p>
  <p id="aFO">七日翘足赞如来，<a id="a-FP"></a>　以精进故超九劫。</p>
  <p id="aFQ">昔为六牙白象王，<a id="a-FR"></a>　其牙殊妙无能比，</p>
  <p id="aFS">舍身命故投猎者，<a id="a-FT"></a>　求佛无上大菩提。</p>
  <p id="aFU">或作圆满福智王，<a id="a-FV"></a>　施眼精进求佛道；</p>
  <p id="aFW">又作金色大鹿王，<a id="a-FX"></a>　舍身精进求佛道；</p>
  <p id="aFY">为迦尸国慈力王，<a id="a-FZ"></a>　全身施与五夜叉；</p>
  <p id="aFa">又作大国庄严王，<a id="a-Fb"></a>　以妻子施无吝惜；</p>
  <p id="aFc">或为最上身菩萨，<a id="a-Fd"></a>　头目髓脑施众生；</p>
  <p id="aFe">如是菩萨行慈悲，<a id="a-Ff"></a>　皆愿求证菩提道！</p>
  <p id="aFg">佛昔曾作转轮王，<a id="a-Fh"></a>　四洲珍宝皆充满，</p>
  <p id="aFi">具足千子诸眷属，<a id="a-Fj"></a>　十善化人百千劫，</p>
  <p id="aFk">国土安隐如天宫，<a id="a-Fl"></a>　受五欲乐无穷尽。</p>
  <p id="aFm">时彼轮王觉自身，<a id="a-Fn"></a>　及以世间不牢固，</p>
  <p id="aFo">无想诸天八万岁，<a id="a-Fp"></a>　福尽还归诸恶道，</p>
  <p id="aFq">犹如梦幻与泡影，<a id="a-Fr"></a>　亦如朝露及电光，</p>
  <p id="aFs">了达三界如火宅，<a id="a-Ft"></a>　八苦充满难可出！</p>
  <p id="aFu">未得解脱超彼岸，<a id="a-Fv"></a>　谁有智者乐轮回？</p>
  <p id="aFw">唯有出世如来身，<a id="a-Fx"></a>　不生不灭常安乐。</p>
  <p id="aFy">如是难行菩萨行，<a id="a-Fz"></a>　一切悉现金光内！</p>
  <p id="aG0">又此光中现八塔，<a id="a-G1"></a>　皆是众生良福田：</p>
  <p id="aG2">净饭王宫生处塔，<a id="a-G3"></a>　菩提树下成佛塔，</p>
  <p id="aG4">鹿野园中法轮塔，<a id="a-G5"></a>　给孤独园名称塔，</p>
  <p id="aG6">曲女城边宝阶塔，<a id="a-G7"></a>　耆阇崛山般若塔，</p>
  <p id="aG8">庵罗卫林维摩塔，<a id="a-G9"></a>　娑罗林中圆寂塔。</p>
  <p id="aGA">如是世尊八宝塔，<a id="a-GB"></a>　诸天龙神常供养，</p>
  <p id="aGC">金刚密迹四天王，<a id="a-GD"></a>　昼夜护持恒不离。</p>
  <p id="aGE">若造八塔而供养，<a id="a-GF"></a>　现身福寿自延长，</p>
  <p id="aGG">增长智慧众所尊，<a id="a-GH"></a>　世出世愿皆圆满。</p>
  <p id="aGI">若人礼拜及心念，<a id="a-GJ"></a>　如是八塔不思议，</p>
  <p id="aGK">二人获福等无差，<a id="a-GL"></a>　速证无上菩提道。</p>
  <p id="aGM">如是三世利益事，<a id="a-GN"></a>　于此光中无不见！</p>
  <p id="aGO">十方佛土诸菩萨，<a id="a-GP"></a>　神通游戏众灵仙，</p>
  <p id="aGQ">万亿国土转轮王，<a id="a-GR"></a>　寻此光明普云集，</p>
  <p id="aGS">各以神力来供养，<a id="a-GT"></a>　雨如意宝奉慈尊。</p>
  <p id="aGU">诸天伎乐百千种，<a id="a-GV"></a>　不鼓自然出妙音，</p>
  <p id="aGW">天华乱坠满虚空，<a id="a-GX"></a>　众香普熏于大会，</p>
  <p id="aGY">宝幢无数诸璎珞，<a id="a-GZ"></a>　持以供养人中尊。</p>
  <p id="aGa">微妙伽陀赞如来：<a id="a-Gb"></a>‘善哉能入于三昧！</p>
  <p id="aGc">现不思议大神力，<a id="a-Gd"></a>　调伏难化诸有情，</p>
  <p id="aGe">令住坚固不退心。<a id="a-Gf"></a>　我于佛所深随喜！</p>
  <p id="aGg">唯愿世尊从定起，<a id="a-Gh"></a>　为诸众生转法轮，</p>
  <p id="aGi">永断一切诸烦恼，<a id="a-Gj"></a>　令住无住大涅槃。</p>
  <p id="aGk">如我等类心清净，<a id="a-Gl"></a>　从万亿国来听法，</p>
  <p id="aGm">以三昧力常谛观，<a id="a-Gn"></a>　于我微供哀纳受。</p>
  <p id="aGo">能施所施及施物，<a id="a-Gp"></a>　于三世中无所得，</p>
  <p id="aGq">我等安住最胜心，<a id="a-Gr"></a>　供养一切十方佛。</p>
  <p id="aGs">世世亲近大悲主，<a id="a-Gt"></a>　恒常奉事大慈尊，</p>
  <p id="aGu">以无所得妙善根，<a id="a-Gv"></a>　圆融法界趣真觉。</p>
  <p id="aGw">过去如来入寂定，<a id="a-Gx"></a>　现大神通转法轮，</p>
  <p id="aGy">今佛世尊亦复然，<a id="a-Gz"></a>　入定放光同彼佛。<a id="a-H0"></a>’</p>
  <p id="aH1">是故惟忖释师子，<a id="a-H2"></a>　决定欲说心地门！</p>
  <p id="aH3">若欲远离生死因，<a id="a-H4"></a>　必获三世真常果。</p>
  <p id="aH5">诸人合掌一心待，<a id="a-H6"></a>　当入如来安乐宫！<a id="a-H7"></a>”</p>
 </body>
</html>