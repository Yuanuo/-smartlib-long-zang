<!DOCTYPE html>
<html>
<head>
  <meta charset="utf-8"/>
  <meta name="author" content="不空/唐"/>
  <meta name="library" content="龙藏"/>
  <meta name="catalog" content="龙藏/宋元入藏诸大小乘经"/>
  <title>金刚顶瑜伽念珠经(于十万广颂中略出)</title>
</head>
<body>
  <h1 class="head">金刚顶瑜伽念珠经(于十万广颂中略出)</h1>
  <p>尔时毗卢遮那世尊。告金刚手言。善哉善哉。为诸修真言行菩萨者。说诸仪轨则。哀愍未来诸有情等。说念珠功德胜利。由闻如是妙意趣故速证悉地。时金刚萨埵菩萨白佛言。唯然世尊我今为说之。尔时金刚萨埵菩萨而说偈言。</p>
  <p class="l-js-7c">珠表菩萨之胜果　　于中间绝为断漏</p>
  <p class="l-js-7c">绳线贯串表观音　　母珠以表无量寿</p>
  <p class="l-js-7c">慎莫蓦过越法罪　　皆由念珠积功德</p>
  <p class="l-js-7c">砗渠念珠一倍福　　木患念珠两倍福</p>
  <p class="l-js-7c">以铁为珠三倍福　　熟铜作珠四倍福</p>
  <p class="l-js-7c">水精真珠及诸宝　　此等念珠百倍福</p>
  <p class="l-js-7c">千倍功德帝释子　　金刚子珠俱胝福</p>
  <p class="l-js-7c">莲子念珠千俱胝　　菩提子珠无数福</p>
  <p class="l-js-7c">佛部念诵菩提子　　金刚部法金刚子</p>
  <p class="l-js-7c">宝部念诵以诸宝　　莲花部珠用莲子</p>
  <p class="l-js-7c">羯磨部中为念珠　　众珠间杂应贯串</p>
  <p class="l-js-7c">念珠分别有四种　　上品最胜及中下</p>
  <p class="l-js-7c">一千八十以为上　　一百八珠为最胜</p>
  <p class="l-js-7c">五十四珠以为中　　二十七珠为下类</p>
  <p class="l-js-7c">二手持珠当心上　　静虑离念心专注</p>
  <p class="l-js-7c">本尊瑜伽心一境　　皆得成就理事法</p>
  <p class="l-js-7c">设安顶髻或挂身　　或安颈上及安臂</p>
  <p class="l-js-7c">所说言论成念诵　　以此念诵净三业</p>
  <p class="l-js-7c">由安顶髻净无间　　由带颈上净四重</p>
  <p class="l-js-7c">手持臂上除众罪　　能令行人速清净</p>
  <p class="l-js-7c">若修真言陀罗尼　　念诸如来菩萨名</p>
  <p class="l-js-7c">当获无量胜功德　　所求胜愿皆成就</p>
  <p>加持念珠贯串之法。一如苏悉地经说。其瑜伽经但说其功能理趣。不说相应知。</p>
  <p></p>
</body></html>