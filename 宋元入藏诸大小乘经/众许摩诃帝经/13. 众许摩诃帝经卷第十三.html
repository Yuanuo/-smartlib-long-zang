<!doctype html>
<html id="z3IBUYke9" data-ver="740">
 <head>
  <meta charset="utf-8">
  <meta author="法贤">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">众许摩诃帝经卷第十三</h1>
  <p id="a2">尔时净饭王说是语已。<a id="a-3"></a>心有所思忽然泪下。<a id="a-4"></a>复说伽陀问世尊曰。</p>
  <p id="a5">往昔住宫中　　多人同卫护</p>
  <p id="a6">山野中怖畏　　一身云何住</p>
  <p id="a7">世尊答曰。</p>
  <p id="a8">圣者十种住　　我悉已安处</p>
  <p id="a9">牢系今解脱　　非住人王宫</p>
  <p id="aA">王曰。</p>
  <p id="aB">象床金宝饰　　昔为汝所寝</p>
  <p id="aC">山野唯草木　　云何得安眠</p>
  <p id="aD">答曰。</p>
  <p id="aE">解脱之卧具　　菩提分庄严</p>
  <p id="aF">眠睡甚适悦　　无一切热恼</p>
  <p id="aG">王曰。</p>
  <p id="aH">象马及辇舆　　昔出入所乘</p>
  <p id="aI">一切棘刺地　　今云何可行</p>
  <p id="aJ">答曰。</p>
  <p id="aK">我有神足车　　精勤乘往复</p>
  <p id="aL">虽行一切地　　不碍烦恼刺</p>
  <p id="aM">王曰。</p>
  <p id="aN">迦释迦妙衣　　严身昔自在</p>
  <p id="aO">今袈裟粗衣　　云何忍被服</p>
  <p id="aP">答曰。</p>
  <p id="aQ">僧伽梨粗衣　　牟尼山中服</p>
  <p id="aR">着已善相生　　见者皆深悦</p>
  <p id="aS">王曰。</p>
  <p id="aT">金宝器中食　　恒食最上味</p>
  <p id="aU">今自持应器　　所食知云何</p>
  <p id="aV">答曰。</p>
  <p id="aW">等引法味最　　食之得出离</p>
  <p id="aX">已断世间爱　　愍世故行化</p>
  <p id="aY">王曰。</p>
  <p id="aZ">乳糖水甘美　　饮之昔无厌</p>
  <p id="aa">今所饮冷热　　清浊知云何</p>
  <p id="ab">答曰。</p>
  <p id="ac">王贵盛之水　　世间人争饮</p>
  <p id="ad">饮已或增染　　如我无爱乐</p>
  <p id="ae">王曰。</p>
  <p id="af">宝殿及楼阁　　昔者随心住</p>
  <p id="ag">今独处山林　　云何得无怖</p>
  <p id="ah">答曰。</p>
  <p id="ai">已断烦恼本　　诸怖畏不生</p>
  <p id="aj">极微我亦无　　随处得安住</p>
  <p id="ak">王曰。</p>
  <p id="al">清净妙香水　　昔时恒沐浴</p>
  <p id="am">今独山野中　　谁浴牟尼王</p>
  <p id="an">答曰。</p>
  <p id="ao">戒香渍法水　　有德人恒浴</p>
  <p id="ap">洁身到彼岸　　无量圣所说</p>
  <p id="aq">王曰。</p>
  <p id="ar">昔妙香涂身　　及着迦释衣</p>
  <p id="as">恒处内宫殿　　离彼非相称</p>
  <p id="at">答曰。</p>
  <p id="au">戒香最馚馥　　用涂身庄严</p>
  <p id="av">我今非愚迷　　离宝衣严饰</p>
  <p id="aw">王曰。</p>
  <p id="ax">何处得轻慢　　何处可怖畏</p>
  <p id="ay">无事及有事　　今问愿当说</p>
  <p id="az">答曰。</p>
  <p id="a10">老病死三法　　可怖勿轻慢</p>
  <p id="a11">当求适悦境　　无事应爱乐</p>
  <p id="a12">尔时净饭王闻是说已。<a id="a-13"></a>欢喜无量赞言。<a id="a-14"></a>善生释族。<a id="a-15"></a>于世八法而皆不染。<a id="a-16"></a>复以头面礼如来足。<a id="a-17"></a>又复思惟。<a id="a-18"></a>我得善利。<a id="a-19"></a>我子乃证如是功德。<a id="a-1A"></a>王与眷属奉送世尊。<a id="a-1B"></a>入儞也(二合)誐噜驮林精舍。</p>
  <p id="a1C">尔时世尊既至精舍登法座已。<a id="a-1D"></a>王及大臣乃至士庶围绕瞻仰。<a id="a-1E"></a>虚空诸天欢喜赞叹。<a id="a-1F"></a>佛观会众各各心意及与根性。<a id="a-1G"></a>如实知已。<a id="a-1H"></a>广为解说四圣谛法。<a id="a-1I"></a>时白净饭王及释众等。<a id="a-1J"></a>七十七千人。<a id="a-1K"></a>皆证须陀洹果。<a id="a-1L"></a>世尊又观何处缘熟。<a id="a-1M"></a>彼梵现林时可说法佛与大众悉诣彼处。<a id="a-1N"></a>无量人众相随听法。<a id="a-1O"></a>世尊广说四谛行相。<a id="a-1P"></a>彼斛饭王迨于释众。<a id="a-1Q"></a>乃至人天有七十六千人。<a id="a-1R"></a>又证须陀洹果世尊复诣噜呬怛迦林。<a id="a-1S"></a>亦有无量天人释众眷属人民士庶随佛听法。<a id="a-1T"></a>世尊同前广演四谛。<a id="a-1U"></a>甘露饭王及释众等。<a id="a-1V"></a>乃至人天有七十五千人。<a id="a-1W"></a>证须陀洹果。<a id="a-1X"></a>余有证斯陀含果者。<a id="a-1Y"></a>有证阿那含果者。<a id="a-1Z"></a>有证阿罗汉果者。<a id="a-1a"></a>有发声闻菩提心者。<a id="a-1b"></a>有发辟支菩提心者。<a id="a-1c"></a>有发无上菩提心者。<a id="a-1d"></a>亦有出家断诸烦恼后证阿罗汉果者。<a id="a-1e"></a>乃至有发三归心者。<a id="a-1f"></a>时提婆达多既见世尊现于神变及说妙法。<a id="a-1g"></a>自无所证乃生妒心。<a id="a-1h"></a>发不善言谓释众曰。<a id="a-1i"></a>一切盲人乐斯幻化。<a id="a-1j"></a>此幻化事一切能作。<a id="a-1k"></a>有一释众名钵啰摩拏野。<a id="a-1l"></a>告提婆达多言。<a id="a-1m"></a>汝勿于世尊大丈夫所发如是恶言。<a id="a-1n"></a>提婆达多寻便默然。<a id="a-1o"></a>时净饭王起心思惟。<a id="a-1p"></a>昔者天人阿修罗为世间供养。<a id="a-1q"></a>今佛出世真是世间恭敬供养。<a id="a-1r"></a>有释童子说偈赞佛曰。</p>
  <p id="a1s">释种大仙大丈夫　　能降妙法甘露雨</p>
  <p id="a1t">救济堕落黑闇者　　开解脱门为引导</p>
  <p id="a1u">尔时净饭王。<a id="a-1v"></a>闻此童子说偈赞佛深心欢喜。<a id="a-1w"></a>然于真实而未见谛。<a id="a-1x"></a>唯云世尊。<a id="a-1y"></a>是大丈夫具大威德。<a id="a-1z"></a>谁有圣子而同我耶。<a id="a-20"></a>世尊思惟。<a id="a-21"></a>父净饭王不见真实。<a id="a-22"></a>乃为二事。<a id="a-23"></a>一者我心。<a id="a-24"></a>二者分别心。<a id="a-25"></a>若能离此可见真实。<a id="a-26"></a>佛观大目虔连于净饭王而有宿因。<a id="a-27"></a>佛谓大目虔连曰。<a id="a-28"></a>汝以方便化净饭王令离我执。<a id="a-29"></a>于是大目虔连即诣王处。<a id="a-2A"></a>王见尊者心便欢喜。<a id="a-2B"></a>尊者应时入三摩地。<a id="a-2C"></a>隐于王前乃出东方虚空之中。<a id="a-2D"></a>现行立坐卧四威仪相。<a id="a-2E"></a>又复身中放五色光。<a id="a-2F"></a>犹如玻[王*(黍-禾+利)]互相映彻。<a id="a-2G"></a>或身上出水身下出火。<a id="a-2H"></a>或身上出火身下出水。<a id="a-2I"></a>如是种种现于神变。<a id="a-2J"></a>东方若此。<a id="a-2K"></a>南西北方亦复如是。<a id="a-2L"></a>作神变已没于虚空。<a id="a-2M"></a>如弹指顷已在王前。<a id="a-2N"></a>王曰。<a id="a-2O"></a>佛弟子中更有如尊者否时大目虔连即说偈曰。</p>
  <p id="a2P">世尊弟子大威德　　三明六通皆自在</p>
  <p id="a2Q">解脱三界阿罗汉　　声闻牟尼如我多</p>
  <p id="a2R">时净饭王初谓世尊独有是事。<a id="a-2S"></a>心中常存我执之相。<a id="a-2T"></a>及大目虔连现神变已。<a id="a-2U"></a>乃知弟子亦有斯证。<a id="a-2V"></a>王之我心由此得灭。<a id="a-2W"></a>于是世尊即以方便作世间心。<a id="a-2X"></a>云何得梵王帝释及净光天来我为说法。<a id="a-2Y"></a>于意云何。<a id="a-2Z"></a>如来之心非声闻菩萨之所能知。<a id="a-2a"></a>所以然者。<a id="a-2b"></a>世间之心下至蚁子尚令得知。<a id="a-2c"></a>何况诸天。<a id="a-2d"></a>于是帝释告毗首羯磨天子言。<a id="a-2e"></a>汝化儞也(二合)誐噜驮林作大法会。<a id="a-2f"></a>其中台殿楼阁悉安师子之座。<a id="a-2g"></a>咸以众宝而为严饰。<a id="a-2h"></a>复开四门各以四宝装铰。<a id="a-2i"></a>复令四天大王而守护之。<a id="a-2j"></a>时毗首羯磨天子承帝释命。<a id="a-2k"></a>变大法会种种严饰。<a id="a-2l"></a>如帝释教。<a id="a-2m"></a>仍令四王为守门者。<a id="a-2n"></a>作变化已。<a id="a-2o"></a>白于世尊。<a id="a-2p"></a>法会已成。<a id="a-2q"></a>请佛往彼。<a id="a-2r"></a>是时世尊与自眷属及梵王帝释净光天等无数百千之众。<a id="a-2s"></a>还儞也(二合)誐噜驮林。<a id="a-2t"></a>佛既到已入于宝殿。<a id="a-2u"></a>升师子座即说妙法。<a id="a-2v"></a>时尊者大目虔连与净饭王。<a id="a-2w"></a>同诣佛所至法会门。<a id="a-2x"></a>尊者直入。<a id="a-2y"></a>王即止住。<a id="a-2z"></a>王曰。<a id="a-30"></a>何故障我。<a id="a-31"></a>对曰。<a id="a-32"></a>佛为净光天等说法。<a id="a-33"></a>凡人不得预会。<a id="a-34"></a>王曰。<a id="a-35"></a>汝何贤圣居此守门。<a id="a-36"></a>对曰。<a id="a-37"></a>我是持国天王。<a id="a-38"></a>时王乃问。<a id="a-39"></a>东门即尔南门可否。<a id="a-3A"></a>对曰。<a id="a-3B"></a>不知。<a id="a-3C"></a>既至南门复不得入。<a id="a-3D"></a>王乃问言。<a id="a-3E"></a>何故如是。<a id="a-3F"></a>对曰。<a id="a-3G"></a>佛为净光诸天说法。<a id="a-3H"></a>凡人不得预会。<a id="a-3I"></a>又问。<a id="a-3J"></a>汝何贤圣居此。<a id="a-3K"></a>守门对曰。<a id="a-3L"></a>我即增长天王故守南门。<a id="a-3M"></a>王自惟曰。<a id="a-3N"></a>我去西门应恐得入。<a id="a-3O"></a>既至于彼亦不得入。<a id="a-3P"></a>王又审问。<a id="a-3Q"></a>何故如是。<a id="a-3R"></a>对复如前。<a id="a-3S"></a>又问。<a id="a-3T"></a>汝何贤圣。<a id="a-3U"></a>答曰。<a id="a-3V"></a>我是广目天王。<a id="a-3W"></a>净饭王长息叹曰。<a id="a-3X"></a>圣凡相隔虽近至远。<a id="a-3Y"></a>既心切见佛。<a id="a-3Z"></a>更往北门。<a id="a-3a"></a>至彼同前止不令入。<a id="a-3b"></a>王即厉声谓守门者曰。<a id="a-3c"></a>贤圣勿是北方天王否。<a id="a-3d"></a>对曰。<a id="a-3e"></a>我即毗沙门也。<a id="a-3f"></a>时净饭王闻此语已迨将闷绝。<a id="a-3g"></a>又复思惟。<a id="a-3h"></a>我虽至亲今则疏远。<a id="a-3i"></a>我亲分别从此泯灭。<a id="a-3j"></a>于是世尊知无分别又察情极。<a id="a-3k"></a>若不时见恐致无常。<a id="a-3l"></a>佛以神力变楼台殿阁乃至垣墙。<a id="a-3m"></a>悉成玻[王*(黍-禾+利)]清净映彻。<a id="a-3n"></a>内外相睹无所障碍。<a id="a-3o"></a>王得见佛心极欢喜。<a id="a-3p"></a>即便礼拜于一面坐。</p>
  <p id="a3q">尔时世尊种种方便化其父王。<a id="a-3r"></a>令无我心及除分别。<a id="a-3s"></a>即为广说苦集灭道四圣谛法。<a id="a-3t"></a>王得闻已。<a id="a-3u"></a>所有身见如二十山峰以金刚智破灭无余。<a id="a-3v"></a>便证须陀洹果。<a id="a-3w"></a>王思念曰。<a id="a-3x"></a>我今所证非天非仙非父非母。<a id="a-3y"></a>亦非亲爱一切眷属之所获得。<a id="a-3z"></a>当从如来慈孝所致。<a id="a-40"></a>又复思惟。<a id="a-41"></a>我于过去轮回生死。<a id="a-42"></a>骨聚如山血泪成海。<a id="a-43"></a>或复堕落诸恶趣中。<a id="a-44"></a>今日乃入解脱门预于圣道。<a id="a-45"></a>又复言云。<a id="a-46"></a>善哉世尊。<a id="a-47"></a>往昔修行无数苦行。<a id="a-48"></a>不顾身命为利众生。<a id="a-49"></a>我今更求殊胜天报。<a id="a-4A"></a>佛即悲念王。<a id="a-4B"></a>今云何求斯报也。<a id="a-4C"></a>时净饭王即从座起。<a id="a-4D"></a>合掌顶礼白世尊言。<a id="a-4E"></a>今欲请佛及诸圣众。<a id="a-4F"></a>于我宫中来晨受食。<a id="a-4G"></a>唯愿大慈咸垂降赴。<a id="a-4H"></a>佛即默然。<a id="a-4I"></a>王知许已礼谢而归。<a id="a-4J"></a>才至宫中诏白净饭王。<a id="a-4K"></a>告而言曰。<a id="a-4L"></a>我已证道不乐王位。<a id="a-4M"></a>汝受灌顶代我理国。<a id="a-4N"></a>白净饭王问。<a id="a-4O"></a>何时证耶。<a id="a-4P"></a>答曰适于儞也(二合)誐噜驮林闻法得证。<a id="a-4Q"></a>白净饭王曰。<a id="a-4R"></a>世尊初到彼林我已得证。<a id="a-4S"></a>王云代位我实不能。<a id="a-4T"></a>又诏斛饭王曰。<a id="a-4U"></a>汝可灌顶代我理国。<a id="a-4V"></a>对曰。<a id="a-4W"></a>我于梵现林中闻法证果。<a id="a-4X"></a>所言代位诚不乐也。<a id="a-4Y"></a>又谓甘露饭王曰。<a id="a-4Z"></a>汝受灌顶代我理国。<a id="a-4a"></a>对曰。<a id="a-4b"></a>我于噜呬多迦林闻法证果。<a id="a-4c"></a>今亦不乐处王位也。<a id="a-4d"></a>净饭王曰。<a id="a-4e"></a>若如是者当令何人守宗社也。<a id="a-4f"></a>诸王咸言。<a id="a-4g"></a>释族之中有贤德者可令守之。<a id="a-4h"></a>议事已毕。</p>
  <p id="a4i">净饭王曰。<a id="a-4j"></a>速令所司办造种种珍馔饮食令极香美。<a id="a-4k"></a>又敕洁净内外除去荤秽。<a id="a-4l"></a>于正殿上当以清净茵褥及上妙衣敷。<a id="a-4m"></a>置如来及圣众坐位。<a id="a-4n"></a>复设香花及净水瓶无使阙备。<a id="a-4o"></a>既至来晨遣使白佛。<a id="a-4p"></a>今食已办。<a id="a-4q"></a>请佛及众同赐降临。</p>
  <p id="a4r">尔时世尊与诸圣众前后围绕。<a id="a-4s"></a>行诣王宫受食供养。<a id="a-4t"></a>佛至宫门。<a id="a-4u"></a>王与眷属执炉焚香引世尊入。<a id="a-4v"></a>佛升座已。<a id="a-4w"></a>诸圣众等次第就坐。<a id="a-4x"></a>时净饭王与诸眷属礼拜问讯赞叹讫。<a id="a-4y"></a>即亲手奉上种种饮食而伸供养。<a id="a-4z"></a>食毕澡漱供心圆满。<a id="a-50"></a>时净饭王即取金瓶灌世尊手。<a id="a-51"></a>白言。<a id="a-52"></a>奉施儞也(二合)誐噜驮林精舍。<a id="a-53"></a>愿佛随意。<a id="a-54"></a>瓶水出时有五功德声。<a id="a-55"></a>佛亦施愿云。<a id="a-56"></a>以所施福。<a id="a-57"></a>王及释族。<a id="a-58"></a>一切所求。<a id="a-59"></a>随意获得。<a id="a-5A"></a>王及眷属闻是语已。<a id="a-5B"></a>欢喜踊跃礼佛而退。<a id="a-5C"></a>佛及圣众回还精舍。<a id="a-5D"></a>后于一日世尊复在王宫受食。<a id="a-5E"></a>王之眷属互相谓曰。<a id="a-5F"></a>今世尊左右皆是耆年。<a id="a-5G"></a>善相威仪诚堪仰重。<a id="a-5H"></a>然侍奉世尊未为允当。<a id="a-5I"></a>可于释族选其年少有贤善者。<a id="a-5J"></a>便令出家侍佛左右。<a id="a-5K"></a>贵得相称。<a id="a-5L"></a>时净饭王敕下亲族内外臣佐。<a id="a-5M"></a>今一切义成舍转轮王位。<a id="a-5N"></a>苦行修习为大法王。<a id="a-5O"></a>宜各选其贤子舍令出家侍从世尊以成其美。<a id="a-5P"></a>时斛饭王有二子。<a id="a-5Q"></a>一名阿儞噜驮。<a id="a-5R"></a>二名摩贺曩摩。<a id="a-5S"></a>彼摩贺曩摩能理王务。<a id="a-5T"></a>然贪财利。<a id="a-5U"></a>阿儞噜驮常处宫中随意受乐。<a id="a-5V"></a>时斛饭王以敕旨宣下。<a id="a-5W"></a>乃呼摩贺曩摩。<a id="a-5X"></a>汝可出家以奉王命。<a id="a-5Y"></a>子曰。<a id="a-5Z"></a>我不出家。<a id="a-5a"></a>彼阿儞噜驮常在宫中受其快乐。<a id="a-5b"></a>可令出家。<a id="a-5c"></a>父言。<a id="a-5d"></a>彼子福德汝勿指陈。<a id="a-5e"></a>子曰。<a id="a-5f"></a>此是父母爱怜所许。<a id="a-5g"></a>若实有福当可试验。<a id="a-5h"></a>父曰。<a id="a-5i"></a>当何试验。<a id="a-5j"></a>子曰。<a id="a-5k"></a>常式送食今可空盘送之。<a id="a-5l"></a>若其有福食自然出。<a id="a-5m"></a>父即对面封以空盘。<a id="a-5n"></a>令宫嫔送之。<a id="a-5o"></a>诫曰。<a id="a-5p"></a>若问何食但对种种在内。<a id="a-5q"></a>时天帝释观知此事。<a id="a-5r"></a>阿儞噜驮昔曾以食供辟支佛。<a id="a-5s"></a>今日云何令其无食。<a id="a-5t"></a>乃化种种珍美品馔满彼空盘。<a id="a-5u"></a>女使至彼。<a id="a-5v"></a>阿儞噜驮问言。<a id="a-5w"></a>何物。<a id="a-5x"></a>宫嫔心嗔不衣诫敕答言。<a id="a-5y"></a>无物。<a id="a-5z"></a>阿儞噜驮即思念曰。<a id="a-60"></a>父母云何送空盘耶。<a id="a-61"></a>乃开封视之。<a id="a-62"></a>异馔满中人所罕见。<a id="a-63"></a>馨香馚馥园苑皆满。<a id="a-64"></a>阿儞噜驮意亦深怪。<a id="a-65"></a>问彼女言。<a id="a-66"></a>本有食耶。<a id="a-67"></a>本空盘耶。<a id="a-68"></a>女曰。<a id="a-69"></a>空盘。<a id="a-6A"></a>遂却以此食奉上父母。<a id="a-6B"></a>父母见食亦大惊怪。<a id="a-6C"></a>又以此食示摩贺曩摩。<a id="a-6D"></a>汝看此食是彼化出。<a id="a-6E"></a>彼阿噜驮人皆爱乐。<a id="a-6F"></a>我言大福非汝等力。<a id="a-6G"></a>汝初不信今已验知。<a id="a-6H"></a>摩贺曩摩白父母言。<a id="a-6I"></a>彼既大福可令出家。<a id="a-6J"></a>我今无福非出家者。<a id="a-6K"></a>父母即谓阿尔噜驮曰。<a id="a-6L"></a>王今有敕汝出家否。<a id="a-6M"></a>对曰。<a id="a-6N"></a>出家有何利益。<a id="a-6O"></a>在家有何过失。<a id="a-6P"></a>父母言。<a id="a-6Q"></a>出家之人当证涅槃。<a id="a-6R"></a>可受天上人间第一供养。<a id="a-6S"></a>若人在家出家真实离欲。<a id="a-6T"></a>亦得天上人间供养。<a id="a-6U"></a>若是在家妄称出家。<a id="a-6V"></a>当感三恶道报。<a id="a-6W"></a>对曰。<a id="a-6X"></a>出家在家得利失利我已晓了。<a id="a-6Y"></a>今欲出家上副王命。<a id="a-6Z"></a>父母告曰。<a id="a-6a"></a>汝言大善。<a id="a-6b"></a>时阿儞噜驮有一同年名曰贤王。<a id="a-6c"></a>最相知见。<a id="a-6d"></a>乃往彼处而相告白。<a id="a-6e"></a>至贤王门方闻品琴。<a id="a-6f"></a>又值弦断五音不足。<a id="a-6g"></a>阿儞噜驮擅琴之声止立不进。<a id="a-6h"></a>待其调品令人入报。<a id="a-6i"></a>贤王请入谓阿儞噜驮曰。<a id="a-6j"></a>汝来何时。<a id="a-6k"></a>答曰。<a id="a-6l"></a>琴弦初断我已到门。<a id="a-6m"></a>待其调品方令入报。<a id="a-6n"></a>贤王称善执手请坐。<a id="a-6o"></a>汝今何来。<a id="a-6p"></a>对曰。<a id="a-6q"></a>净饭王有敕。<a id="a-6r"></a>令释族出家。<a id="a-6s"></a>意欲眷属侍佛左右。<a id="a-6t"></a>以汝慕善故来相报。<a id="a-6u"></a>贤王曰敕旨才下寻亦便知。<a id="a-6v"></a>汝既出家我亦同往。<a id="a-6w"></a>汝可今夜宿于我舍。<a id="a-6x"></a>阿儞噜驮随言即止。<a id="a-6y"></a>贤王令人为敷卧处。<a id="a-6z"></a>至夜眠睡无少安乐。<a id="a-70"></a>明晨相见。<a id="a-71"></a>贤王问言。<a id="a-72"></a>得安睡否。<a id="a-73"></a>报言。<a id="a-74"></a>不得安睡。<a id="a-75"></a>又问。<a id="a-76"></a>何故如是。<a id="a-77"></a>对曰。<a id="a-78"></a>床所铺者病触之衣。<a id="a-79"></a>是以令我不获安寝。<a id="a-7A"></a>贤王即唤所司侍人。<a id="a-7B"></a>问其缘由自何而得。<a id="a-7C"></a>对曰。<a id="a-7D"></a>王初生时敷设余长。<a id="a-7E"></a>后因疾患曾已受用。<a id="a-7F"></a>贤王叹曰。<a id="a-7G"></a>善哉释族生此异子。<a id="a-7H"></a>又言。<a id="a-7I"></a>我出家者。<a id="a-7J"></a>提婆达多次当王位。<a id="a-7K"></a>乃令左右呼提婆达多。<a id="a-7L"></a>到已问言。<a id="a-7M"></a>我等奉敕咸去出家。<a id="a-7N"></a>未委汝今当何所作。<a id="a-7O"></a>时提婆达多私自念曰。<a id="a-7P"></a>若或我言不出家者。<a id="a-7Q"></a>即令贤王亦不出家。<a id="a-7R"></a>便以诳言。<a id="a-7S"></a>我亦出家。<a id="a-7T"></a>时彼贤王速以公文奏净饭王。<a id="a-7U"></a>王乃下敕告示内外。<a id="a-7V"></a>今贤王阿儞噜驮及提婆达多等。<a id="a-7W"></a>释种五百人出家。<a id="a-7X"></a>咸可知悉。<a id="a-7Y"></a>敕出之后中外欢喜。<a id="a-7Z"></a>唯提婆达多独自苦恼。<a id="a-7a"></a>意云。<a id="a-7b"></a>本作方便欲令贤王出家。<a id="a-7c"></a>今或违言有妄语过。<a id="a-7d"></a>使我将来不得王位。<a id="a-7e"></a>于是刚忍随众出家。<a id="a-7f"></a>时净饭王欲令后代知族尊贵。<a id="a-7g"></a>宣告内外。<a id="a-7h"></a>凡是街衢迨及城隍。<a id="a-7i"></a>一切严饰皆使殊胜。<a id="a-7j"></a>布以净土洒以香水。<a id="a-7k"></a>复排幢幡伞盖散花烧香。<a id="a-7l"></a>以拟贤王等五百释种出家经过。<a id="a-7m"></a>彼释种等各各父母。<a id="a-7n"></a>于衢路侧及城门首。<a id="a-7o"></a>敷设观看。<a id="a-7p"></a>亦命相师各相其子。<a id="a-7q"></a>谁可出家谁当不可。<a id="a-7r"></a>贤王先出相师称叹。<a id="a-7s"></a>此若出家必证圣道。<a id="a-7t"></a>阿儞噜驮次行出城。<a id="a-7u"></a>相师亦云得圣非久。<a id="a-7v"></a>提婆达多出至城门。<a id="a-7w"></a>头上宝冠忽然堕地。<a id="a-7x"></a>相师见已。<a id="a-7y"></a>此恶业人定入地狱。<a id="a-7z"></a>又不善人名曰海寿。<a id="a-80"></a>才到门际驴作恶声。<a id="a-81"></a>相者知之。<a id="a-82"></a>此有口业曾谤声闻。<a id="a-83"></a>当来果熟定堕恶趣。<a id="a-84"></a>乌波难陀次出。<a id="a-85"></a>乘象方至门首璎珞堕地。<a id="a-86"></a>乃自下象亲手收取。<a id="a-87"></a>相师言曰。<a id="a-88"></a>此鄙吝人当入地狱。<a id="a-89"></a>如是五百释种各各出已。<a id="a-8A"></a>相师皆见咸以善恶具告父母。<a id="a-8B"></a>时释众等出迦毗罗城。<a id="a-8C"></a>复游园苑次至佛处。<a id="a-8D"></a>各各白佛云求出家。<a id="a-8E"></a>世尊思惟。<a id="a-8F"></a>今此释众虽求出家。<a id="a-8G"></a>有志乐者。<a id="a-8H"></a>有不乐者。<a id="a-8I"></a>佛以四法度为苾刍。<a id="a-8J"></a>时净饭王有承事人。<a id="a-8K"></a>名乌波梨。<a id="a-8L"></a>善能剃发。<a id="a-8M"></a>王即遣与释众剃发。<a id="a-8N"></a>既至彼处不肯与剃。<a id="a-8O"></a>乃作色烦恼又复悲泣。<a id="a-8P"></a>贤王问言。<a id="a-8Q"></a>何以如是。<a id="a-8R"></a>乌波梨曰。<a id="a-8S"></a>我奉一人非众所使。<a id="a-8T"></a>可宁舍命发不能剃。<a id="a-8U"></a>贤王谏曰。<a id="a-8V"></a>勿作是言。<a id="a-8W"></a>汝奉王命非众可使。<a id="a-8X"></a>此有善利请无烦恼。<a id="a-8Y"></a>贤王复以方便告释众曰。<a id="a-8Z"></a>汝等出家宝冠妙衣及装严具。<a id="a-8a"></a>今日已去咸无所用。<a id="a-8b"></a>都置一处与乌波梨。<a id="a-8c"></a>彼闻得者或可欢喜。<a id="a-8d"></a>衣冠既集乃成大聚。<a id="a-8e"></a>时乌波梨即与剃发。<a id="a-8f"></a>及睹释众各各年少舍其富贵。<a id="a-8g"></a>我今卑族何所恋耶。<a id="a-8h"></a>宜可弃彼恩爱去离烦恼。<a id="a-8i"></a>免其轮回生灭之患。<a id="a-8j"></a>于是榰颐再三忖度。<a id="a-8k"></a>尊者舍利弗见而问曰。<a id="a-8l"></a>汝何榰颐似有不乐。<a id="a-8m"></a>答言。<a id="a-8n"></a>非是不乐有所思念。<a id="a-8o"></a>具以情实告舍利弗。<a id="a-8p"></a>舍利弗谓曰。<a id="a-8q"></a>世尊度脱非间尊卑。<a id="a-8r"></a>今正是时。<a id="a-8s"></a>宜其猛利。<a id="a-8t"></a>世尊预知专期根熟。<a id="a-8u"></a>舍利弗将乌波梨来至佛前。<a id="a-8v"></a>五体投地伸其礼敬。<a id="a-8w"></a>白言。<a id="a-8x"></a>世尊。<a id="a-8y"></a>今乌波梨欲于正法出家。<a id="a-8z"></a>愿佛哀愍。<a id="a-90"></a>佛告乌波梨言。<a id="a-91"></a>汝得梵行。<a id="a-92"></a>世尊言讫。<a id="a-93"></a>须发自落袈裟着身。<a id="a-94"></a>后七日中须发再出仪威庠序。<a id="a-95"></a>如百腊苾刍。<a id="a-96"></a>自说伽陀曰。</p>
  <p id="a97">我今于如来　　正法求出家</p>
  <p id="a98">佛言得梵行　　须发寻自落</p>
  <p id="a99">袈裟亦着身　　此即从善本</p>
  <p id="a9A">今日方成熟　　故我为苾刍</p>
  <p id="a9B">尔时世尊告大众言。<a id="a-9C"></a>今出家者。<a id="a-9D"></a>可依夏腊次第守其尊卑。<a id="a-9E"></a>乃至未来礼不得阙。<a id="a-9F"></a>于是乌波梨平视诸释。<a id="a-9G"></a>时彼贤王次第礼众。<a id="a-9H"></a>至乌波梨前不肯礼拜。<a id="a-9I"></a>来白世尊。<a id="a-9J"></a>今乌波是承事人。<a id="a-9K"></a>今我礼者是不顺也。<a id="a-9L"></a>佛言。<a id="a-9M"></a>汝既出家当除我相。<a id="a-9N"></a>彼是上腊宜伸礼敬。<a id="a-9O"></a>贤王才礼地六振动。<a id="a-9P"></a>次提婆达多亦不肯礼。<a id="a-9Q"></a>又来白佛。<a id="a-9R"></a>佛言。<a id="a-9S"></a>出家之人当除我相。<a id="a-9T"></a>彼是上腊宜可礼足。<a id="a-9U"></a>于是诸释无不礼者。<a id="a-9V"></a>诸苾刍等各各心疑。<a id="a-9W"></a>今贤王礼拜。<a id="a-9X"></a>地六种动有何因缘。<a id="a-9Y"></a>唯愿世尊。<a id="a-9Z"></a>解诸疑网。<a id="a-9a"></a>佛言。<a id="a-9b"></a>过去世时此阎浮提波罗奈国。<a id="a-9c"></a>有王统御。<a id="a-9d"></a>名曰梵寿。<a id="a-9e"></a>国界丰盛人民快乐。<a id="a-9f"></a>时彼城中有一娼女。<a id="a-9g"></a>名跋捺啰。<a id="a-9h"></a>色相端严人所爱羡。<a id="a-9i"></a>有一男子。<a id="a-9j"></a>名孙那啰摩拏嚩迦。<a id="a-9k"></a>往彼女处言意相慕。<a id="a-9l"></a>女即报云。<a id="a-9m"></a>备五百金钱可来相见。<a id="a-9n"></a>是人贫匮莫副所言。<a id="a-9o"></a>别以方便而亲附之。<a id="a-9p"></a>遂移居相邻时奉花果。<a id="a-9q"></a>后因节序男女作乐。<a id="a-9r"></a>严身戴花各炫其美。<a id="a-9s"></a>时跋捺啰起思念曰。<a id="a-9t"></a>孙那啰摩拏嚩迦。<a id="a-9u"></a>彼人若来共作喜乐。<a id="a-9v"></a>须臾来至。<a id="a-9w"></a>女即喜曰。<a id="a-9x"></a>可取花来与汝作乐。<a id="a-9y"></a>孙那啰摩拏嚩迦此日有事。<a id="a-9z"></a>心极烦恼通宵无睡。<a id="a-A0"></a>及天将晓熟寐不觉。<a id="a-A1"></a>众人取花好者已尽。<a id="a-A2"></a>乃得尸利沙花将与彼女。<a id="a-A3"></a>彼女不悦。<a id="a-A4"></a>即说偈言。</p>
  <p id="aA5">戒不精进业　　怠堕重睡眠</p>
  <p id="aA6">众采好花去　　得尸利沙花</p>
  <p id="aA7">又复告言。<a id="a-A8"></a>汝求别花。<a id="a-A9"></a>时初秋月暑气犹郁。<a id="a-AA"></a>乃再去寻花。<a id="a-AB"></a>以至中午采花唱歌都不觉热。<a id="a-AC"></a>值梵寿王入草诣林避热。<a id="a-AD"></a>忽闻歌唱令人寻求。<a id="a-AE"></a>见已呼来乃谓之曰。<a id="a-AF"></a>日光下照如火烧脑。<a id="a-AG"></a>云何歌唱都无所苦。<a id="a-AH"></a>即以伽陀对曰。</p>
  <p id="aAI">我心迷故　　非日不照</p>
  <p id="aAJ">为事有少　　故不知苦</p>
  <p id="aAK">时王思惟。<a id="a-AL"></a>此采花人能言。<a id="a-AM"></a>乃留与语。<a id="a-AN"></a>王曰。<a id="a-AO"></a>我出值热来此求凉。<a id="a-AP"></a>汝可以言解我热恼。<a id="a-AQ"></a>孙那啰摩拏嚩迦。<a id="a-AR"></a>本有智慧所言称旨。<a id="a-AS"></a>乃说征伐之利。<a id="a-AT"></a>投王心机王。<a id="a-AU"></a>闻叹奇即忘热恼宣。<a id="a-AV"></a>问大臣有。<a id="a-AW"></a>于刹帝利灌顶王所假身命难者。<a id="a-AX"></a>最上之赐国有何典。<a id="a-AY"></a>大臣对曰。<a id="a-AZ"></a>可与储君。<a id="a-Aa"></a>即敕大臣册居其位。<a id="a-Ab"></a>告报内外准式备仪。<a id="a-Ac"></a>礼赴春宫尊处储贰。<a id="a-Ad"></a>凡日受用无非珍宝。<a id="a-Ae"></a>寝卧之所茵褥异常。<a id="a-Af"></a>孙那啰摩拏嚩迦私自惟曰。<a id="a-Ag"></a>储君若此尊极可知。<a id="a-Ah"></a>便起贪心欲谋大宝。<a id="a-Ai"></a>才发斯念便自觉知。<a id="a-Aj"></a>我或如斯堪云来报。<a id="a-Ak"></a>由是追悔寝不安处。<a id="a-Al"></a>乃施粗席卧于地上。<a id="a-Am"></a>至明旦已。<a id="a-An"></a>王即遣使观其动止。<a id="a-Ao"></a>乃见孙那啰摩拏嚩迦卧于地上。<a id="a-Ap"></a>速来白王。<a id="a-Aq"></a>此非储君乃贱人尔。<a id="a-Ar"></a>王曰。<a id="a-As"></a>何知。<a id="a-At"></a>具事上闻。<a id="a-Au"></a>王曰。<a id="a-Av"></a>此大智人非是贱士。<a id="a-Aw"></a>乃令诏来询问其故。<a id="a-Ax"></a>王曰。<a id="a-Ay"></a>夜不寝床卧于地者何意。<a id="a-Az"></a>对曰。<a id="a-B0"></a>贵非究竟所以不乐。<a id="a-B1"></a>王曰。<a id="a-B2"></a>汝意如何。<a id="a-B3"></a>今欲出家。<a id="a-B4"></a>王复言曰。<a id="a-B5"></a>未知此事云何出家有何功德。<a id="a-B6"></a>答言。<a id="a-B7"></a>于寂静处苦节修行。<a id="a-B8"></a>亦无圣师亦不求侣。<a id="a-B9"></a>观缘究理证独觉菩提。<a id="a-BA"></a>王即称善放令出家。<a id="a-BB"></a>后证道果来至王前。<a id="a-BC"></a>于虚空中现神变相。<a id="a-BD"></a>王睹是事深生归信。<a id="a-BE"></a>五体投地以伸敬礼。<a id="a-BF"></a>即说伽陀曰。</p>
  <p id="aBG">善哉智慧人　　非恶业能系</p>
  <p id="aBH">求寂静修行　　证独觉菩提</p>
  <p id="aBI">说伽陀已。<a id="a-BJ"></a>又复言云。<a id="a-BK"></a>若有诸摩拏嚩迦。<a id="a-BL"></a>出家求道我即随喜。<a id="a-BM"></a>时有近臣名殑誐波罗。<a id="a-BN"></a>闻此偈已忻乐非常。<a id="a-BO"></a>记忆在心诫其贪爱。<a id="a-BP"></a>王因此后亦自勖励。<a id="a-BQ"></a>乃疏宫室多乐寂静。<a id="a-BR"></a>殑誐波罗后接王喜遂求出家。<a id="a-BS"></a>王既允许拜辞而出。<a id="a-BT"></a>即诣深山逢苦行仙人。<a id="a-BU"></a>便随学道精勤策励。<a id="a-BV"></a>亦证五通。<a id="a-BW"></a>径来王前现其神变。<a id="a-BX"></a>王乃问曰。<a id="a-BY"></a>汝得如是功德耶。<a id="a-BZ"></a>答曰。<a id="a-Ba"></a>我证。<a id="a-Bb"></a>王谓证圣。<a id="a-Bc"></a>便礼其足。<a id="a-Bd"></a>头才至地地即振动。<a id="a-Be"></a>是时王母察此非真。<a id="a-Bf"></a>乃为殑誐波罗。<a id="a-Bg"></a>说伽陀曰。</p>
  <p id="aBh">若根本出家　　礼事于沙门</p>
  <p id="aBi">寂默及精进　　苦行成缘觉</p>
  <p id="aBj">一切罪永灭　　一切福业生</p>
  <p id="aBk">后于诸世间　　广利乐众生</p>
  <p id="aBl">佛告诸苾刍。<a id="a-Bm"></a>昔梵寿王者今贤王是。<a id="a-Bn"></a>殑誐波罗者乌波梨是。<a id="a-Bo"></a>往昔礼拜地已振动。<a id="a-Bp"></a>今日致礼与本无殊。<a id="a-Bq"></a>诸苾刍。<a id="a-Br"></a>此过去现在种种之事。<a id="a-Bs"></a>今为汝等再分别说。<a id="a-Bt"></a>汝等闻者宜其谛信。<a id="a-Bu"></a>时诸苾刍闻此说已。<a id="a-Bv"></a>欢喜踊跃礼佛而退。</p>
 </body>
</html>