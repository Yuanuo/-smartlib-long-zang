<!doctype html>
<html id="z3IBUYYe0" data-ver="532">
 <head>
  <meta charset="utf-8">
  <meta author="法贤">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">众许摩诃帝经卷第四</h1>
  <p id="a2">尔时提婆达多手持弓箭。<a id="a-3"></a>出迦毗罗城而欲教射。<a id="a-4"></a>悉达多太子知已。<a id="a-5"></a>与五百眷属亦出国城同为弓射。<a id="a-6"></a>时提婆达多即持弓箭遥射一树。<a id="a-7"></a>其树中箭应弦而倒。<a id="a-8"></a>悉达多太子。<a id="a-9"></a>亦射一树箭力甚大。<a id="a-A"></a>树虽两断俨然不动。<a id="a-B"></a>提婆达多见树如故疑箭不中。<a id="a-C"></a>白太子言。<a id="a-D"></a>常闻太子解五种射法。<a id="a-E"></a>云何射树而不能中。<a id="a-F"></a>如是言已。<a id="a-G"></a>帝释天主于虚空中。<a id="a-H"></a>而自思惟。<a id="a-I"></a>我须今日显发菩萨神通威力。<a id="a-J"></a>若不如是云何有情知彼菩萨。<a id="a-K"></a>善能通达一切众事。<a id="a-L"></a>作是念已。<a id="a-M"></a>即化大风吹中箭树忽然倒地。<a id="a-N"></a>时提婆达多即自惊叹。<a id="a-O"></a>尔时太子又令安置七多罗树。<a id="a-P"></a>七重铁鼓七重铁猪令众射之。<a id="a-Q"></a>时提婆达多显自威力挽弓前射透一多罗树。<a id="a-R"></a>难陀次之透二多罗树。<a id="a-S"></a>悉达多太子即便随射所有七多罗树七重铁鼓及铁猪等皆悉透过。<a id="a-T"></a>其箭入地至龙王宫。<a id="a-U"></a>尔时龙王见菩萨箭。<a id="a-V"></a>以手捧之。<a id="a-W"></a>于箭入处涌水上流。<a id="a-X"></a>即有信心婆罗门长者起塔供养。<a id="a-Y"></a>一切苾刍常来瞻礼尔时悉达多太子乃乘宝辇回归王城。<a id="a-Z"></a>有相师占太子曰。<a id="a-a"></a>至十二岁。<a id="a-b"></a>若不出家为转轮王。<a id="a-c"></a>统领四洲千子围绕。<a id="a-d"></a>时净饭王闻是事已心大欢喜。<a id="a-e"></a>即集群臣及诸释种。<a id="a-f"></a>具白斯事。<a id="a-g"></a>时有大臣白净饭王。<a id="a-h"></a>若要太子绍轮王位。<a id="a-i"></a>速于国内公卿臣僚士庶之舍。<a id="a-j"></a>选择淑女为其妃配。<a id="a-k"></a>仍造种种上妙衣服。<a id="a-l"></a>真珠璎珞珍玩之具及舍宅楼阁等。<a id="a-m"></a>如是造已。<a id="a-n"></a>即选良辰。<a id="a-o"></a>令太子于王正殿坐师子座。<a id="a-p"></a>命公卿臣僚及长者居士等所有童女。<a id="a-q"></a>悉赴王宫。<a id="a-r"></a>如有端正福德殊胜之女太子乐者。<a id="a-s"></a>即赐上件珍玩物等。<a id="a-t"></a>纳为夫人。</p>
  <p id="au">尔时净饭王即依所奏。<a id="a-v"></a>后至吉日。<a id="a-w"></a>命悉达多太子。<a id="a-x"></a>登王宝殿。<a id="a-y"></a>坐师子座。<a id="a-z"></a>所集童女俱来赴会。<a id="a-10"></a>尔时有一童女名耶输陀罗。<a id="a-11"></a>而不赴召。<a id="a-12"></a>父问其故。<a id="a-13"></a>耶输陀罗曰。<a id="a-14"></a>金帛财货我家自有。<a id="a-15"></a>何须王宫而受锡赉。<a id="a-16"></a>父又告言。<a id="a-17"></a>汝至王宫太子见已。<a id="a-18"></a>或当采择纳为夫人。<a id="a-19"></a>岂独宝玩而充赠遗耶。<a id="a-1A"></a>童女闻已即着上妙衣服。<a id="a-1B"></a>严身璎珞而赴王宫。<a id="a-1C"></a>太子见是童女福相殊胜身有光明。<a id="a-1D"></a>心大欢喜下师子座。<a id="a-1E"></a>依古仪礼。<a id="a-1F"></a>互相设拜。<a id="a-1G"></a>拜已复坐合掌恭肃。<a id="a-1H"></a>时僚等俱白王言。<a id="a-1I"></a>如是童女诸相具足福德深厚。<a id="a-1J"></a>堪与太子为其夫人。<a id="a-1K"></a>王即诏命二万童女。<a id="a-1L"></a>围绕耶输陀罗同入宫室。</p>
  <p id="a1M">尔时迦毗罗城不远。<a id="a-1N"></a>有一大河名噜贺迦。<a id="a-1O"></a>于河岸上有一大树。<a id="a-1P"></a>名娑啰迦里(梨也切)努。<a id="a-1Q"></a>与太子同时而生。<a id="a-1R"></a>此树不久长及百肘。<a id="a-1S"></a>太阳未出树身柔软爪甲能伤。<a id="a-1T"></a>日既升天则斧不能入。<a id="a-1U"></a>火不能爇。<a id="a-1V"></a>寻以河津泛涨浸坏树根。<a id="a-1W"></a>偃仆洪川下流干涸。<a id="a-1X"></a>时酥钵啰没驮王。<a id="a-1Y"></a>以噜贺迦河为大树所塞水不通行。<a id="a-1Z"></a>国内民众乏水受用。<a id="a-1a"></a>发使出国告净饭王。<a id="a-1b"></a>颠水壅流邦人大恐。<a id="a-1c"></a>欲假太子神力去树导川。<a id="a-1d"></a>时净饭王默然不允。<a id="a-1e"></a>若太子自去即当随意。<a id="a-1f"></a>有大臣名曰餐那。<a id="a-1g"></a>潜知王意。<a id="a-1h"></a>以方便力告太子言。<a id="a-1i"></a>噜贺迦河旁有园苑。<a id="a-1j"></a>亭台楼观花卉池沼。<a id="a-1k"></a>甚是严饰可去游从。<a id="a-1l"></a>太子闻言。<a id="a-1m"></a>即与眷属及诸臣僚。<a id="a-1n"></a>同出迦毗罗城。<a id="a-1o"></a>往彼园中随意游戏。<a id="a-1p"></a>时提婆达多见一飞鹅从空而过。<a id="a-1q"></a>挽弓仰射堕太子前。<a id="a-1r"></a>太子见之嗟念伤害。<a id="a-1s"></a>与拔其箭放鹅飞去。<a id="a-1t"></a>提婆达多遣人取鹅。<a id="a-1u"></a>太子告曰。<a id="a-1v"></a>我发菩提心。<a id="a-1w"></a>常行慈愍行。<a id="a-1x"></a>利益诸有情。<a id="a-1y"></a>不欲见损恼。<a id="a-1z"></a>所有飞鹅拔箭放去令彼安隐。<a id="a-20"></a>汝宜回心勿生嗔恨。<a id="a-21"></a>提婆达多闻是语已。<a id="a-22"></a>默然不悦。</p>
  <p id="a23">尔时酥钵啰没驮王。<a id="a-24"></a>知其太子近在园林。<a id="a-25"></a>即遣国人往彼河津。<a id="a-26"></a>出其大树。<a id="a-27"></a>唱声用力。<a id="a-28"></a>响震郊原。<a id="a-29"></a>太子闻之访诸左右。<a id="a-2A"></a>群臣具白。<a id="a-2B"></a>此是酥钵啰没驮王遣其人众。<a id="a-2C"></a>出河中树。<a id="a-2D"></a>太子闻已。<a id="a-2E"></a>我当自往。<a id="a-2F"></a>去河不远有一大窟毒龙所居。<a id="a-2G"></a>太子至前龙乃出窟。<a id="a-2H"></a>众人恐惧虑伤太子。<a id="a-2I"></a>即以利剑断彼龙命。<a id="a-2J"></a>龙有毒气被触之者遍身青黑。<a id="a-2K"></a>因以立名迦路那夷。<a id="a-2L"></a>太子行至河边。<a id="a-2M"></a>先令提婆达多出彼大树。<a id="a-2N"></a>提婆达多极其神力终不能举。<a id="a-2O"></a>次及难那尽力挽树稍离于地。<a id="a-2P"></a>是时太子以己神力。<a id="a-2Q"></a>手把大树折为两段掷虚空中。<a id="a-2R"></a>于河两边各下一段。<a id="a-2S"></a>告众人言。<a id="a-2T"></a>此娑啰迦里(梨也切)拏树。<a id="a-2U"></a>是大良药火不能烧。<a id="a-2V"></a>若有疮肿涂之即差。<a id="a-2W"></a>汝等众人勿复忘失。<a id="a-2X"></a>太子作是语已。<a id="a-2Y"></a>即乘车骑回归城邑。<a id="a-2Z"></a>时有相师。<a id="a-2a"></a>相太子曰。<a id="a-2b"></a>若至七岁而不出家。<a id="a-2c"></a>作转轮王。<a id="a-2d"></a>太子入城将至王宫。<a id="a-2e"></a>释种伽吒儗里有一女。<a id="a-2f"></a>名娱闭迦。<a id="a-2g"></a>在高楼上。<a id="a-2h"></a>忽见太子身相端严心生恋仰。<a id="a-2i"></a>太子见此女已。<a id="a-2j"></a>令住车骑。<a id="a-2k"></a>回首观瞻。<a id="a-2l"></a>手执弓箭不觉堕地。<a id="a-2m"></a>时诸人众见此童女福相殊胜。<a id="a-2n"></a>皆言。<a id="a-2o"></a>此女堪事太子。<a id="a-2p"></a>父净饭王知是事已。<a id="a-2q"></a>遣童女二万围绕娱闲迦女令入王宫。<a id="a-2r"></a>尔时太子纳夫人已。<a id="a-2s"></a>思惟城外游观园苑。<a id="a-2t"></a>即告御车人阿誐多。<a id="a-2u"></a>汝今谛听。<a id="a-2v"></a>我思城外游观园苑。<a id="a-2w"></a>与我如法安置装严上好车骑。<a id="a-2x"></a>时阿誐多闻是语已。<a id="a-2y"></a>即于厩中如法装饰上好车骑。<a id="a-2z"></a>至太子前。<a id="a-30"></a>尔时太子即乘车骑出于城外。<a id="a-31"></a>于其马前见一老人。<a id="a-32"></a>发白面皱策杖呻吟。<a id="a-33"></a>太子不识。<a id="a-34"></a>问阿誐多。<a id="a-35"></a>此是何人。<a id="a-36"></a>阿誐多曰。<a id="a-37"></a>此是老人。<a id="a-38"></a>太子问云。<a id="a-39"></a>何名为老。<a id="a-3A"></a>阿誐多言。<a id="a-3B"></a>幻化之体无有坚实。<a id="a-3C"></a>四相迁移六情昏昧。<a id="a-3D"></a>起坐无力执杖而行。<a id="a-3E"></a>名之为老。<a id="a-3F"></a>太子问云。<a id="a-3G"></a>汝能免不。<a id="a-3H"></a>阿誐多曰。<a id="a-3I"></a>我何能免。<a id="a-3J"></a>太子问云。<a id="a-3K"></a>汝即不免我能免不。<a id="a-3L"></a>阿誐多曰。<a id="a-3M"></a>贵贱虽异幻体一般。<a id="a-3N"></a>日月推迁无人能免。<a id="a-3O"></a>太子闻已不悦而归复自思惟。<a id="a-3P"></a>四大假合五蕴无实。<a id="a-3Q"></a>始自少年便成衰老。<a id="a-3R"></a>如是之相深可悲愍。<a id="a-3S"></a>尔时净饭王问阿誐多曰。<a id="a-3T"></a>我子出外有何所见阿誐多曰。<a id="a-3U"></a>太子出外见一老人发白面皱。<a id="a-3V"></a>具说上事。<a id="a-3W"></a>王既闻已忆前相师占言太子后必出家。<a id="a-3X"></a>太子于今安处深宫受五欲乐。<a id="a-3Y"></a>情必爱着而不出家。<a id="a-3Z"></a>即说偈言。</p>
  <p id="a3a">王闻相师占太子　　恐后舍父求出家</p>
  <p id="a3b">今以五欲悦其情　　爱着必继轮王位</p>
  <p id="a3c">尔时太子又复思惟出城游观。<a id="a-3d"></a>即告阿誐多。<a id="a-3e"></a>汝今谛听。<a id="a-3f"></a>我思城外游观园苑。<a id="a-3g"></a>与我如前安置装严上好车骑。<a id="a-3h"></a>时阿誐多闻是语已。<a id="a-3i"></a>即往厩中如法装饰上好车骑至太子前。<a id="a-3j"></a>尔时太子即乘车骑出于城外。<a id="a-3k"></a>于其马前见一病人。<a id="a-3l"></a>形体羸瘦心神劣弱。<a id="a-3m"></a>太子不识。<a id="a-3n"></a>问阿誐多曰。<a id="a-3o"></a>此是何人。<a id="a-3p"></a>阿誐多答言。<a id="a-3q"></a>此是病人。<a id="a-3r"></a>太子问云。<a id="a-3s"></a>何名为病。<a id="a-3t"></a>车匿答云。<a id="a-3u"></a>四大之体互相乖反而有病生。<a id="a-3v"></a>形容瘦恶心识无安。<a id="a-3w"></a>此名为病。<a id="a-3x"></a>太子问云。<a id="a-3y"></a>汝能免耶。<a id="a-3z"></a>阿誐多言。<a id="a-40"></a>亦不能免。<a id="a-41"></a>又复问言。<a id="a-42"></a>汝既不免。<a id="a-43"></a>我免得不。<a id="a-44"></a>阿誐多言。<a id="a-45"></a>俱是幻质云何独免。<a id="a-46"></a>太子闻已。<a id="a-47"></a>即归王宫。<a id="a-48"></a>复自思惟。<a id="a-49"></a>假合之身众病所集。<a id="a-4A"></a>众生愚迷深可怜愍。<a id="a-4B"></a>时净饭王问阿誐多曰。<a id="a-4C"></a>太子出外有何所见。<a id="a-4D"></a>尔时阿誐多具说上事。<a id="a-4E"></a>王既闻已恐子出家。<a id="a-4F"></a>复令宫中以五欲乐娱侍太子。<a id="a-4G"></a>即说偈言。</p>
  <p id="a4H">色声香味触最妙　　娱乐深宫太子情</p>
  <p id="a4I">若生爱乐而贪着　　应不出家求觉道</p>
  <p id="a4J">尔时太子复自思惟出城游观。<a id="a-4K"></a>即告阿誐多。<a id="a-4L"></a>汝今谛听。<a id="a-4M"></a>我思城外游观园苑。<a id="a-4N"></a>与我如前安置装严上好车骑。<a id="a-4O"></a>时阿誐多闻是语已。<a id="a-4P"></a>即往厩中如法装饰上好车骑至太子前。<a id="a-4Q"></a>尔时太子即乘车骑出于城外。<a id="a-4R"></a>于其马前见一死人。<a id="a-4S"></a>气绝神逝犹如土木瓦石无所知觉。<a id="a-4T"></a>男女眷属围绕悲哭。<a id="a-4U"></a>问阿誐多曰。<a id="a-4V"></a>此是何人。<a id="a-4W"></a>阿誐多答云。<a id="a-4X"></a>此是死人。<a id="a-4Y"></a>太子复问。<a id="a-4Z"></a>云何名死。<a id="a-4a"></a>阿誐多答云。<a id="a-4b"></a>有为之体寿有短长。<a id="a-4c"></a>一旦无常永别亲眷。<a id="a-4d"></a>此名为死。<a id="a-4e"></a>太子闻已。<a id="a-4f"></a>问阿誐多曰。<a id="a-4g"></a>汝能免不。<a id="a-4h"></a>阿誐多答云。<a id="a-4i"></a>亦不可免。<a id="a-4j"></a>太子问云。<a id="a-4k"></a>汝身不免。<a id="a-4l"></a>我应免得。<a id="a-4m"></a>阿誐多答曰。<a id="a-4n"></a>三界无常生灭不住。<a id="a-4o"></a>太子之身亦复如是。<a id="a-4p"></a>太子尔时心不适悦。<a id="a-4q"></a>却归王宫。<a id="a-4r"></a>至王宫已而复思惟。<a id="a-4s"></a>无常之法念念不住。<a id="a-4t"></a>乃至有色无色非想非非想处。<a id="a-4u"></a>无有免斯无常大患。<a id="a-4v"></a>于诸众生深可悲愍。<a id="a-4w"></a>作是念已情不适悦。<a id="a-4x"></a>尔时净饭大王问阿誐多曰。<a id="a-4y"></a>太子出外有何所见。<a id="a-4z"></a>尔时阿誐多。<a id="a-50"></a>具如上事一一宣说。<a id="a-51"></a>王既闻已思念。<a id="a-52"></a>昔时有婆罗门占相太子。<a id="a-53"></a>福德淳厚诸相具足。<a id="a-54"></a>决定出家成正觉道。<a id="a-55"></a>即令宫内以五欲乐种种适悦。<a id="a-56"></a>令彼爱着舍出家意。<a id="a-57"></a>即说偈言。</p>
  <p id="a58">我以五欲大富贵　　适悦太子天中天</p>
  <p id="a59">令彼无心求出家　　付与轮王最上位</p>
  <p id="a5A">尔时悉达多太子。<a id="a-5B"></a>复自思惟出城游观。<a id="a-5C"></a>即告阿誐多。<a id="a-5D"></a>我思城外游观园苑。<a id="a-5E"></a>与我如前安置装严上好车骑。<a id="a-5F"></a>于是阿誐多即往厩中。<a id="a-5G"></a>如法装饰上好车骑至太子前。<a id="a-5H"></a>尔时太子即乘车骑出外游观。<a id="a-5I"></a>时兜率天子作是思惟。<a id="a-5J"></a>今兹菩萨出城游观求出家缘。<a id="a-5K"></a>我应当作沙门之相。<a id="a-5L"></a>持钵乞食现太子前。<a id="a-5M"></a>作是念已。<a id="a-5N"></a>即剃须发身被法服。<a id="a-5O"></a>手持应器住立马首。<a id="a-5P"></a>太子见已。<a id="a-5Q"></a>回问阿誐多。<a id="a-5R"></a>此何人耶。<a id="a-5S"></a>阿誐多答言。<a id="a-5T"></a>是出家人。<a id="a-5U"></a>太子问云。<a id="a-5V"></a>何名出家。<a id="a-5W"></a>阿誐多答言。<a id="a-5X"></a>此人了悟生死誓断轮回。<a id="a-5Y"></a>修菩提因求解脱果。<a id="a-5Z"></a>剃除须发身被法服。<a id="a-5a"></a>清净身心此名出家。<a id="a-5b"></a>太子闻已心生踊跃。<a id="a-5c"></a>即便下马而问苾刍。<a id="a-5d"></a>云何出家有何利益。<a id="a-5e"></a>苾刍答言。<a id="a-5f"></a>夫出家者。<a id="a-5g"></a>离其亲爱不着荣乐。<a id="a-5h"></a>恒修梵行坚守律仪。<a id="a-5i"></a>弃背尘劳禁缚根识。<a id="a-5j"></a>妄念不生实行增长。<a id="a-5k"></a>如是进修名出家者。<a id="a-5l"></a>太子闻已叹言。<a id="a-5m"></a>善哉汝大丈夫。<a id="a-5n"></a>于其浊世能善调伏能善勤求。<a id="a-5o"></a>是真出家是真善友。<a id="a-5p"></a>言已顶礼。<a id="a-5q"></a>上马归宫。<a id="a-5r"></a>即于宫中至意思惟出家之法。<a id="a-5s"></a>其行甚妙其理甚深。<a id="a-5t"></a>厌离王宫欲求解脱。<a id="a-5u"></a>时净饭王问阿誐多曰。<a id="a-5v"></a>太子出游有何所见。<a id="a-5w"></a>得悦乐不。<a id="a-5x"></a>阿誐多逡巡具白上事。<a id="a-5y"></a>王闻所奏。<a id="a-5z"></a>又复思惟。<a id="a-60"></a>相师曾言。<a id="a-61"></a>若不出家必作轮王。<a id="a-62"></a>我须今辰别设方便。<a id="a-63"></a>令彼太子断出家意。<a id="a-64"></a>即告悉达多。<a id="a-65"></a>迦里沙迦聚落国之重地。<a id="a-66"></a>汝今往彼代吾抚临。<a id="a-67"></a>当使一方人民和悦。<a id="a-68"></a>太子闻已迷闷不乐。<a id="a-69"></a>昼夜思念专求出家。<a id="a-6A"></a>未遂本心。<a id="a-6B"></a>往赴迦里沙迦聚落。<a id="a-6C"></a>行至路次。<a id="a-6D"></a>有五大宝藏从地涌出。<a id="a-6E"></a>主藏神等白言。<a id="a-6F"></a>太子。<a id="a-6G"></a>此等宝藏菩萨所有。<a id="a-6H"></a>唯愿菩萨为我受之。<a id="a-6I"></a>太子告言。<a id="a-6J"></a>此等宝藏众宝所聚。<a id="a-6K"></a>有情爱着非我所求。<a id="a-6L"></a>主藏之神闻菩萨言。<a id="a-6M"></a>知不领纳。<a id="a-6N"></a>即率同类入于大海。<a id="a-6O"></a>尔时太子渐次前行。<a id="a-6P"></a>至迦里沙迦聚落之界。<a id="a-6Q"></a>见有多人。<a id="a-6R"></a>各执牛具苦力耕种。<a id="a-6S"></a>手脚粗恶尘土坌身。<a id="a-6T"></a>衣服破弊饥渴无力。<a id="a-6U"></a>如是种种苦恼逼迫。<a id="a-6V"></a>太子宿怀慈愍。<a id="a-6W"></a>见之惊问。<a id="a-6X"></a>左右告曰。<a id="a-6Y"></a>此是太子部内耕种之人。<a id="a-6Z"></a>太子闻之。<a id="a-6a"></a>即令放免丁壮牛畜任自营生。<a id="a-6b"></a>不令官司更有拘检。<a id="a-6c"></a>作是语已。<a id="a-6d"></a>即往阎浮树下。<a id="a-6e"></a>结跏趺坐而入禅定。<a id="a-6f"></a>其诸臣僚僮仆吏民。<a id="a-6g"></a>亦于树下围绕侍立。<a id="a-6h"></a>经于食时。<a id="a-6i"></a>净饭王心自思惟。<a id="a-6j"></a>太子出外已过时约。<a id="a-6k"></a>由未回归。<a id="a-6l"></a>我当自往观视太子。<a id="a-6m"></a>即严车驾出临聚落。<a id="a-6n"></a>至阎浮树下。<a id="a-6o"></a>乃见太子入三摩地身心不动。<a id="a-6p"></a>日色虽转树影不移。<a id="a-6q"></a>时净饭王叹言。<a id="a-6r"></a>善哉善哉。<a id="a-6s"></a>大威德大丈夫。<a id="a-6t"></a>甚为稀有。<a id="a-6u"></a>日行不住树影不移。<a id="a-6v"></a>以头至地礼菩萨足。<a id="a-6w"></a>而说偈言。</p>
  <p id="a6x">善哉大丈夫　　世间甚稀有</p>
  <p id="a6y">生时放光明　　大地皆振动</p>
  <p id="a6z">今坐阎浮树　　日转影不移</p>
  <p id="a70">时众普见闻　　我今归命礼</p>
  <p id="a71">尔时太子从禅定起。<a id="a-72"></a>即乘车辇归迦毗罗城经尸陀林。<a id="a-73"></a>见彼林中而有死人。<a id="a-74"></a>裸形臭恶支体坏烂。<a id="a-75"></a>于其世间深生厌离。<a id="a-76"></a>王与太子入迦毗罗城。<a id="a-77"></a>时有相师瞻见太子威德殊异。<a id="a-78"></a>告净饭王。<a id="a-79"></a>今此太子于七日内若不出家。<a id="a-7A"></a>定有转轮圣王之位。<a id="a-7B"></a>尔时相师。<a id="a-7C"></a>即说偈言。</p>
  <p id="a7D">大王今当知　　悉达多太子</p>
  <p id="a7E">七日不出家　　当作轮王位</p>
  <p id="a7F">统领四大洲　　富有于七宝</p>
  <p id="a7G">如成正等觉　　法财救世间</p>
  <p id="a7H">尔时相师说此偈已。<a id="a-7I"></a>太子进车而渐前行。<a id="a-7J"></a>时有释种名迦罗叉摩。<a id="a-7K"></a>其女名蜜里誐惹。<a id="a-7L"></a>瞻见太子威仪尊重。<a id="a-7M"></a>而兴赞叹。<a id="a-7N"></a>于太子前即说偈言。</p>
  <p id="a7O">父得解脱乐　　母身亦复然</p>
  <p id="a7P">生此悉达多　　愿与我为夫</p>
  <p id="a7Q">当成二足尊　　圆证涅槃法</p>
  <p id="a7R">名闻遍十方　　我今归命礼</p>
  <p id="a7S">尔时太子闻是伽陀心生欢喜。<a id="a-7T"></a>即以真珠璎珞承其威力。<a id="a-7U"></a>入窗牖中安着女项。<a id="a-7V"></a>时净饭王见是事已。<a id="a-7W"></a>即以二万宫人围绕蜜里誐惹女入于王宫。<a id="a-7X"></a>尔时太子有三夫人。<a id="a-7Y"></a>耶输陀罗。<a id="a-7Z"></a>虞闭迦。<a id="a-7a"></a>蜜里誐惹。<a id="a-7b"></a>及六万宫人朝夕供侍。<a id="a-7c"></a>心无爱着专求舍弃。<a id="a-7d"></a>时净饭王知是事已。<a id="a-7e"></a>告谕三王。<a id="a-7f"></a>有婆罗门相我太子。<a id="a-7g"></a>若七日内不令出家。<a id="a-7h"></a>必作转轮王。<a id="a-7i"></a>汝等诸王于七昼夜可共守护。<a id="a-7j"></a>复起民众造七重城。<a id="a-7k"></a>七重壕堑城安铁门。<a id="a-7l"></a>于门上下遍置铃铎。<a id="a-7m"></a>若开门时铃声振响一由旬外。<a id="a-7n"></a>尔时太子于其内宫。<a id="a-7o"></a>与诸宫人妓舞作乐昼夜无异。<a id="a-7p"></a>时净饭王诏令群臣于诸禁掖处处防卫。<a id="a-7q"></a>仍遣四兵象马车步。<a id="a-7r"></a>于城四门分布巡察。<a id="a-7s"></a>时净饭王在城东门。<a id="a-7t"></a>斛饭王在城南门。<a id="a-7u"></a>白饭王在城西门。<a id="a-7v"></a>甘露饭王在城北门。<a id="a-7w"></a>各领臣僚夜不睡眠专心守护。<a id="a-7x"></a>复命大臣摩贺曩摩。<a id="a-7y"></a>于其夜分不住来往巡历四门。<a id="a-7z"></a>警觉军众令不睡眠。<a id="a-80"></a>尔时摩贺曩摩领其人众巡至东门。<a id="a-81"></a>而即问言。<a id="a-82"></a>何人在此不睡守护。<a id="a-83"></a>时净饭王告言。<a id="a-84"></a>我今在此躬自防卫。<a id="a-85"></a>摩贺曩摩告言。<a id="a-86"></a>大王。<a id="a-87"></a>若不睡眠无诸过失。<a id="a-88"></a>时摩贺曩摩。<a id="a-89"></a>即说偈言。</p>
  <p id="a8A">耽睡人如死　　亦如魔魅人</p>
  <p id="a8B">若能止其睡　　过咎必不生</p>
  <p id="a8C">尔时摩贺曩摩说此偈已。<a id="a-8D"></a>即往西门而复问言。<a id="a-8E"></a>此有何人不睡守护。<a id="a-8F"></a>时斛饭王告言。<a id="a-8G"></a>我今在此专心防卫。<a id="a-8H"></a>摩贺曩摩告言。<a id="a-8I"></a>大王。<a id="a-8J"></a>若不睡眠无诸过失。<a id="a-8K"></a>时摩贺曩摩。<a id="a-8L"></a>即说偈言。</p>
  <p id="a8M">人睡亦如死　　须知有睡魔</p>
  <p id="a8N">若能止得睡　　过咎必不生</p>
  <p id="a8O">尔时摩贺曩摩说此偈已。<a id="a-8P"></a>即往南门而复问言。<a id="a-8Q"></a>此有何人不睡守护。<a id="a-8R"></a>时白饭王告言。<a id="a-8S"></a>我今在此专心防卫。<a id="a-8T"></a>摩贺曩摩告言。<a id="a-8U"></a>大王。<a id="a-8V"></a>若不睡眠无诸过失。<a id="a-8W"></a>时摩贺曩摩。<a id="a-8X"></a>即说偈言。</p>
  <p id="a8Y">耽睡如饮酒　　醉入于旷野</p>
  <p id="a8Z">过失即随生　　是故须止睡</p>
 </body>
</html>