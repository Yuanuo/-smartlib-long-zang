<!doctype html>
<html id="z3IBUYWdz" data-ver="520">
 <head>
  <meta charset="utf-8">
  <meta author="法贤">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">众许摩诃帝经卷第三</h1>
  <p id="a2">尔时摩贺摩耶。<a id="a-3"></a>作四种梦。<a id="a-4"></a>一梦白象口有六牙。<a id="a-5"></a>二梦白象从天来下入于腹中。<a id="a-6"></a>三梦自身上大高山。<a id="a-7"></a>四梦众多豪贵大人俱来拜跪。<a id="a-8"></a>作是梦已。<a id="a-9"></a>即以上事告净饭王。<a id="a-A"></a>王以此梦问其相师。<a id="a-B"></a>相师告王。<a id="a-C"></a>今此夫人必生太子具诸相好。<a id="a-D"></a>若在王宫作转轮王。<a id="a-E"></a>若是出家修诸梵行。<a id="a-F"></a>成正等觉号天人师。<a id="a-G"></a>尔时菩萨降生之时。<a id="a-H"></a>大地振动放大光明。<a id="a-I"></a>众生睹之叹未曾有。<a id="a-J"></a>帝释天主护世四王。<a id="a-K"></a>各持刀剑罥索及弓箭等守护菩萨。<a id="a-L"></a>所有一切魔及非魔诸鬼神等而不能害。<a id="a-M"></a>如摩尼珠及迦葉迦宝。<a id="a-N"></a>所有一切秽恶尘垢而不能染。<a id="a-O"></a>菩萨之身亦复如是。<a id="a-P"></a>又令母身内外莹净。<a id="a-Q"></a>由如琉璃。<a id="a-R"></a>能见菩萨色相诸根。<a id="a-S"></a>如彼水精贯五色线分明显露。<a id="a-T"></a>又令母身气力增盛无诸疾苦。<a id="a-U"></a>志意坚固受持五戒。<a id="a-V"></a>精进无犯离诸过失。</p>
  <p id="aW">尔时摩贺摩耶告净饭王。<a id="a-X"></a>我于今日忽自思饮四大海水。<a id="a-Y"></a>王以是语。<a id="a-Z"></a>问诸相师。<a id="a-a"></a>相师答言。<a id="a-b"></a>摩贺摩耶必生太子具诸相好。<a id="a-c"></a>修无上道成等正觉。<a id="a-d"></a>若不饮海水。<a id="a-e"></a>太子身相而不圆满。<a id="a-f"></a>时迦毗罗国有一人。<a id="a-g"></a>名啰羯多刍。<a id="a-h"></a>善解幻术。<a id="a-i"></a>王即召至。<a id="a-j"></a>于正殿内化四大海水。<a id="a-k"></a>取此海水与夫人饮。<a id="a-l"></a>饮此水已告于王曰。<a id="a-m"></a>所有一切牢狱禁系苦恼众生请王放免。<a id="a-n"></a>所有一切衣食贫乏寒餧众生愿王布施。<a id="a-o"></a>如是种种作诸福业尔时摩贺摩耶告净饭王。<a id="a-p"></a>我今思于园苑住止。<a id="a-q"></a>王即告彼酥钵啰没驮王。<a id="a-r"></a>汝女摩贺摩耶乐住园苑。<a id="a-s"></a>酥钵啰没驮王即遣工人大兴营缮。<a id="a-t"></a>地位宽博楼观华焕。<a id="a-u"></a>名龙弭祢园。<a id="a-v"></a>时摩贺摩耶与诸宫嫔。<a id="a-w"></a>同往园内见无忧树。<a id="a-x"></a>芬芳茂盛布叶开花。<a id="a-y"></a>即以右手攀彼树枝欲生太子。<a id="a-z"></a>睹诸人众四边围绕示有惭色。<a id="a-10"></a>天主知已乃作风雨。<a id="a-11"></a>令彼人众四散驰走。<a id="a-12"></a>尔时天主复自化身为一老母。<a id="a-13"></a>在夫人前欲收太子。<a id="a-14"></a>是时太子初出母胎。<a id="a-15"></a>身如金山如真金色。<a id="a-16"></a>令其老母收捧不及。<a id="a-17"></a>太子告言。<a id="a-18"></a>放放憍尸迦。<a id="a-19"></a>我自出生。<a id="a-1A"></a>是时大地即大振动。<a id="a-1B"></a>放大光明普照世间。<a id="a-1C"></a>众生见之叹未曾有。<a id="a-1D"></a>时净饭王见斯祥瑞。<a id="a-1E"></a>于太子前旋绕三匝。<a id="a-1F"></a>礼太子足。<a id="a-1G"></a>叹言。<a id="a-1H"></a>善哉善哉。<a id="a-1I"></a>我于今日生大丈夫福德之子。<a id="a-1J"></a>令我长夜快得善利。<a id="a-1K"></a>尔时太子身相圆满。<a id="a-1L"></a>内外莹净犹如琉璃。<a id="a-1M"></a>尘垢杂秽一切不着。<a id="a-1N"></a>于其四方各行七步。<a id="a-1O"></a>东方表涅盘最上。<a id="a-1P"></a>南方表利乐群生。<a id="a-1Q"></a>西方表解脱生死。<a id="a-1R"></a>北方表永断轮回。<a id="a-1S"></a>时诸天人于虚空中。<a id="a-1T"></a>持白伞盖覆菩萨顶。<a id="a-1U"></a>又复诸天降二种雨。<a id="a-1V"></a>或冷或温灌顶沐浴。<a id="a-1W"></a>又复空中诸天及龙作天伎乐。<a id="a-1X"></a>雨曼多罗花。<a id="a-1Y"></a>优钵罗花。<a id="a-1Z"></a>俱母那花。<a id="a-1a"></a>奔拏里迦花。<a id="a-1b"></a>及雨沉香檀香末香多摩罗香上妙衣服等。<a id="a-1c"></a>尔时诸天于虚空中。<a id="a-1d"></a>而说偈言。</p>
  <p id="a1e">善生大牟尼　　百福庄严相</p>
  <p id="a1f">断尽烦恼尘　　而证无上觉</p>
  <p id="a1g">能于圆满身　　放大光明色</p>
  <p id="a1h">遍照于世间　　一切愚痴暗</p>
  <p id="a1i">尔时天子说此偈已。<a id="a-1j"></a>有四国王各生一子。<a id="a-1k"></a>舍卫国阿罗拏王生一太子。<a id="a-1l"></a>王思惟曰。<a id="a-1m"></a>我子生时世界清净。<a id="a-1n"></a>湛然安隐。<a id="a-1o"></a>立名钵啰洗曩喻那。<a id="a-1p"></a>王舍城摩诃钵那王生一太子。<a id="a-1q"></a>王思惟曰。<a id="a-1r"></a>我子生时有大光明能照世间。<a id="a-1s"></a>立名尾弭娑啰。<a id="a-1t"></a>俱尸那城设多儞迦王生一太子。<a id="a-1u"></a>王思惟曰。<a id="a-1v"></a>我子生时世界光明天地朗然。<a id="a-1w"></a>立名乌那野曩。<a id="a-1x"></a>乌惹儞国阿难多儞弭努王生一太子。<a id="a-1y"></a>王思惟曰。<a id="a-1z"></a>我子生时有大光明无诸幽暗。<a id="a-20"></a>立名钵啰愈多。<a id="a-21"></a>如是王子皆是菩萨圣感来生。</p>
  <p id="a22">复次去城不远有一大山。<a id="a-23"></a>名紧使吉陀。<a id="a-24"></a>山中有一仙人。<a id="a-25"></a>名阿私陀。<a id="a-26"></a>恒处其山修持梵行。<a id="a-27"></a>尔时仙人有一外甥。<a id="a-28"></a>名曩罗那。<a id="a-29"></a>承事仙人求闻法要仙人即为说善恶法。<a id="a-2A"></a>因此出家。<a id="a-2B"></a>菩萨生时有大光明照耀世间。<a id="a-2C"></a>曩罗那见之惊疑不测。<a id="a-2D"></a>即入庵中问其师曰。<a id="a-2E"></a>今此光明照耀世间犹如聚日。<a id="a-2F"></a>云何而来。<a id="a-2G"></a>师曰。<a id="a-2H"></a>今此光明如真金色。<a id="a-2I"></a>清凉寂静照于三界。<a id="a-2J"></a>此是佛生之瑞。<a id="a-2K"></a>曩罗那告于师曰。<a id="a-2L"></a>我今往彼礼拜菩萨仙人告言。<a id="a-2M"></a>彼有大威德。<a id="a-2N"></a>诸天龙神围绕守护无能得见。<a id="a-2O"></a>候佛世尊入迦毗罗国闻名之时。<a id="a-2P"></a>汝可诣彼大得胜利。</p>
  <p id="a2Q">复次菩萨生时。<a id="a-2R"></a>有五百白象。<a id="a-2S"></a>有五百从人。<a id="a-2T"></a>同时而生。<a id="a-2U"></a>地中宝藏自然出现。<a id="a-2V"></a>天降甘露。<a id="a-2W"></a>诸小国王并来庆贺。</p>
  <p id="a2X">尔时净饭王见此祥瑞种种殊胜。<a id="a-2Y"></a>而自言曰。<a id="a-2Z"></a>我子降生具大吉祥。<a id="a-2a"></a>能圆满一切福德。<a id="a-2b"></a>能成就一切善事。<a id="a-2c"></a>应为立号名一切义成。</p>
  <p id="a2d">复次迦毗罗城有夜叉神。<a id="a-2e"></a>名舍迦嚩驮曩。<a id="a-2f"></a>若诸众生所有男女初生之后。<a id="a-2g"></a>将诣神庙令拜夜叉求其守护。<a id="a-2h"></a>时净饭王亦令太子乘四宝车诣彼神祠。<a id="a-2i"></a>将至庙庭夜叉出迎拜于车前。<a id="a-2j"></a>净饭王曰。<a id="a-2k"></a>天神至尊礼重菩萨。<a id="a-2l"></a>应为立号名为天子。<a id="a-2m"></a>又释众等辈。<a id="a-2n"></a>气志刚强难以调伏。<a id="a-2o"></a>见此菩萨身相端严威容和雅人天仰重。<a id="a-2p"></a>即自回心舍其憍慢。<a id="a-2q"></a>情性柔顺默然瞻仰。<a id="a-2r"></a>因斯立名名为寂默。</p>
  <p id="a2s">尔时净饭王告谕宫人。<a id="a-2t"></a>与我勤力养育太子。<a id="a-2u"></a>依时乳哺洗浴装严。<a id="a-2v"></a>用心保爱不令失所。<a id="a-2w"></a>我子生时天降甘露。<a id="a-2x"></a>相师视之有三十二大丈夫相。<a id="a-2y"></a>若复在家作转轮王。<a id="a-2z"></a>乃有金轮宝象宝马宝摩尼宝玉女宝主藏宝主兵宝。<a id="a-30"></a>如是七宝悉皆具足千子围绕。<a id="a-31"></a>甚为希有。<a id="a-32"></a>勇猛无畏能破他冤。<a id="a-33"></a>尔时相师而说偈言。</p>
  <p id="a34">千辐金轮宝　　毂辐相周圆</p>
  <p id="a35">飞空行四方　　须臾复本处</p>
  <p id="a36">象宝最殊胜　　白类于珂雪</p>
  <p id="a37">巡游赡部洲　　随处而无碍</p>
  <p id="a38">马宝足威势　　青颈世希有</p>
  <p id="a39">常往虚空行　　往来如风转</p>
  <p id="a3A">最上摩尼宝　　光照一由旬</p>
  <p id="a3B">如夜黑暗中　　当天出明月</p>
  <p id="a3C">女宝世希有　　微妙甚端严</p>
  <p id="a3D">亲侍于轮王　　能知所思事</p>
  <p id="a3E">藏宝大威德　　能主世间宝</p>
  <p id="a3F">海中地下珍　　王须即令现</p>
  <p id="a3G">主兵臣巨力　　能使于四兵</p>
  <p id="a3H">象马步兼车　　所到无违背</p>
  <p id="a3I">尔时净饭王复问相师。<a id="a-3J"></a>云何我子三十二相。<a id="a-3K"></a>相师答言。<a id="a-3L"></a>三十二相者。<a id="a-3M"></a>一太子足下有千辐轮纹毂辐辋三悉皆圆满。<a id="a-3N"></a>二太子手足皆悉柔软如兜罗绵。<a id="a-3O"></a>三太子手足犹如鹅王而有网鞔如真金色。<a id="a-3P"></a>四太子手足诸指纤长。<a id="a-3Q"></a>五太子足跟与趺相称。<a id="a-3R"></a>六太子足下平满如香奁底。<a id="a-3S"></a>七太子双腨渐次纤圆如金色鹿王腨。<a id="a-3T"></a>八太子双臂修直如象王鼻垂手过膝。<a id="a-3U"></a>九太子阴相藏密不见亦如龙马及其象王。<a id="a-3V"></a>十太子身诸毛孔各一毛生绀青旋转。<a id="a-3W"></a>十一太子发毛端直上靡严金色身众所爱乐。<a id="a-3X"></a>十二太子身皮薄润尘垢不着。<a id="a-3Y"></a>十三太子身皮金色光曜如妙金台众宝。<a id="a-3Z"></a>装严人天爱乐。<a id="a-3a"></a>十四太子手足掌中颈及两肩七处充满。<a id="a-3b"></a>十五太子肩颈殊妙一一圆满。<a id="a-3c"></a>十六太子双腋之下一一充实。<a id="a-3d"></a>十七太子容仪广大圆满端严。<a id="a-3e"></a>十八太子身相修广端正出过人天。<a id="a-3f"></a>十九太子体相周匝圆满量等诺瞿陀树。<a id="a-3g"></a>二十太子颔臆身之上半威容广大如师子王。<a id="a-3h"></a>二十一太子常有光明面各一寻。<a id="a-3i"></a>二十二太子齿具四十齐平如雪净密根深坚固不动。<a id="a-3j"></a>二十三太子口有四牙鲜白锋利。<a id="a-3k"></a>二十四太子口中一切所食常得上味能正吞咽津液通流永离众病身心适悦。<a id="a-3l"></a>二十五太子舌相广净能覆面轮至发际等。<a id="a-3m"></a>二十六太子梵音洪雅其声振响犹如天鼓言词婉约如频伽音。<a id="a-3n"></a>二十七太子眼睫作青绀色犹如牛王不相杂乱。<a id="a-3o"></a>二十八太子眼睛绀青鲜白红环相间青白分明。<a id="a-3p"></a>二十九太子面轮如天满月。<a id="a-3q"></a>三十太子眉相弯长如天帝弓。<a id="a-3r"></a>三十一太子两眉中间有白毫相右旋柔软如兜罗绵鲜白光净逾于珂雪。<a id="a-3s"></a>三十二太子顶上有乌瑟腻沙金顶之骨高显周圆亦如天盖。<a id="a-3t"></a>如是三十二大丈夫相。<a id="a-3u"></a>于过去世无量百千万亿劫。<a id="a-3v"></a>长时精进无间修习一切戒行及诸善法而无遗余。<a id="a-3w"></a>今得成就相好功德。<a id="a-3x"></a>是故菩萨生净饭宫。<a id="a-3y"></a>饮食衣服卧具象马一切珍宝无不具足。<a id="a-3z"></a>眷属炽盛王族不断。<a id="a-40"></a>于人天中而无等等。<a id="a-41"></a>若不出家年三十二作金轮王。</p>
  <p id="a42">尔时摩贺摩耶生太子已七日命终生忉利天受五欲乐。<a id="a-43"></a>尔时太子颜容端正。<a id="a-44"></a>人天目睹敬爱不足。<a id="a-45"></a>假使世间巧妙金师。<a id="a-46"></a>以金造像亦复不及。<a id="a-47"></a>譬如诸天半努迦石。<a id="a-48"></a>有大光明照耀一切。<a id="a-49"></a>菩萨之身光明寂静亦复如是。<a id="a-4A"></a>又如莲华开敷出水菡萏馨香一切有情见者爱乐。<a id="a-4B"></a>菩萨之身见者恭敬亦复如是。<a id="a-4C"></a>又此菩萨两目清净。<a id="a-4D"></a>明朗远视见一由旬。<a id="a-4E"></a>微细尘色过于天眼。<a id="a-4F"></a>昼夜无异。<a id="a-4G"></a>又此菩萨语言音声。<a id="a-4H"></a>美妙清响如频伽音。<a id="a-4I"></a>亦如雪山有其飞禽。<a id="a-4J"></a>食于花水食已而醉。<a id="a-4K"></a>发声相呼其音和雅。<a id="a-4L"></a>亦复如是。</p>
  <p id="a4M">尔时曩罗那仙告白本师阿私陀仙人。<a id="a-4N"></a>我今往彼迦毗罗城礼拜菩萨。<a id="a-4O"></a>师言可往。<a id="a-4P"></a>即与本师运神通力。<a id="a-4Q"></a>往迦毗罗城去城不远。<a id="a-4R"></a>菩萨威制令彼失通。<a id="a-4S"></a>步行至城诣净饭宫。<a id="a-4T"></a>时守门人即以白王。<a id="a-4U"></a>乃敕门人引令入内。<a id="a-4V"></a>王相见已欢喜无量。<a id="a-4W"></a>请就床座献阏伽水。<a id="a-4X"></a>作乐设食种种供养。<a id="a-4Y"></a>王即问言。<a id="a-4Z"></a>仙人。<a id="a-4a"></a>云何因缘至此。<a id="a-4b"></a>时阿私陀白王。<a id="a-4c"></a>我今欲见一切义成大牟尼师。<a id="a-4d"></a>王言。<a id="a-4e"></a>今此太子正当睡眠。<a id="a-4f"></a>且候须臾即得相见。<a id="a-4g"></a>时阿私陀请就床帷临视太子。<a id="a-4h"></a>尔时太子虽处睡眠。<a id="a-4i"></a>两眼俱开目不眴动。<a id="a-4j"></a>时阿私陀。<a id="a-4k"></a>即说偈言。</p>
  <p id="a4l">诸天观境时　　睹物眼不眴</p>
  <p id="a4m">菩萨虽睡眠　　观境亦如是</p>
  <p id="a4n">尔时仙人说此偈已。<a id="a-4o"></a>宫人乳母捧持太子奉上仙人。<a id="a-4p"></a>时阿私陀。<a id="a-4q"></a>详观太子容貌非常。<a id="a-4r"></a>即问王言。<a id="a-4s"></a>曾有相师。<a id="a-4t"></a>来占相否。<a id="a-4u"></a>大王白言。<a id="a-4v"></a>有婆罗门相此太子。<a id="a-4w"></a>若不出家必得转轮王位。<a id="a-4x"></a>若能出家定成正觉。<a id="a-4y"></a>仙人闻已。<a id="a-4z"></a>即说偈言。</p>
  <p id="a50">昔堕邪见外道身　　今逢福德轮王子</p>
  <p id="a51">能除烦恼证菩提　　善说甚深法海藏</p>
  <p id="a52">虽圆相好弃轮王　　成大牟尼救群品</p>
  <p id="a53">是故我今归命礼　　愿得亲近灭尘劳</p>
  <p id="a54">尔时仙人说此偈已。<a id="a-55"></a>审观自身寿命长短。<a id="a-56"></a>得见太子成佛事否。<a id="a-57"></a>如是观已得见太子。<a id="a-58"></a>出彼王城入于山野。<a id="a-59"></a>年二十九。<a id="a-5A"></a>于其山中六年苦行。<a id="a-5B"></a>证甘露灭成无上道。<a id="a-5C"></a>尔时仙人复观自身。<a id="a-5D"></a>值佛出世年命短促。<a id="a-5E"></a>而不久遇甚怀感伤。<a id="a-5F"></a>不觉失声而自啼哭。<a id="a-5G"></a>时净饭王见仙人哭。<a id="a-5H"></a>惊怪异常。<a id="a-5I"></a>即说偈言。</p>
  <p id="a5J">若人有男女　　爱怜心不足</p>
  <p id="a5K">如是福相殊　　睹之恒适悦</p>
  <p id="a5L">仙人见太子　　云何而啼哭</p>
  <p id="a5M">我子若惊怖　　忽然生病恼</p>
  <p id="a5N">未委意云何　　速为我宣说</p>
  <p id="a5O">尔时阿私陀仙人闻是偈已。<a id="a-5P"></a>即白王言。<a id="a-5Q"></a>太子不久即成正觉。<a id="a-5R"></a>云何于身而有怖畏。<a id="a-5S"></a>假使空中降大金刚。<a id="a-5T"></a>如彼真珠满空而下。<a id="a-5U"></a>不能侵彼菩萨身之一毫。<a id="a-5V"></a>世间所有一切大火而不能烧。<a id="a-5W"></a>一切大风而不能吹。<a id="a-5X"></a>一切毒药而不能损。<a id="a-5Y"></a>刀剑弓箭而不能伤。<a id="a-5Z"></a>毒龙猛兽而不能害。<a id="a-5a"></a>又此菩萨于过去世行大慈悲。<a id="a-5b"></a>于诸众生未曾舍离。<a id="a-5c"></a>令彼有情常获安隐。<a id="a-5d"></a>云何菩萨有斯怖畏。<a id="a-5e"></a>于虚空中恒有帝释梵天王等而共守护。<a id="a-5f"></a>我今啼哭。<a id="a-5g"></a>自观己身年命中夭。<a id="a-5h"></a>于其佛世不得听闻甚深法藏。<a id="a-5i"></a>于其善财而无有分。<a id="a-5j"></a>是故感伤而自啼泣。<a id="a-5k"></a>请王无忧。<a id="a-5l"></a>尔时阿私陀又复思惟。<a id="a-5m"></a>我有神通菩萨威制令不显现。<a id="a-5n"></a>是故步行入于王宫。<a id="a-5o"></a>今若出城而复屣步。<a id="a-5p"></a>彼诸有情即起慢心。<a id="a-5q"></a>大神通仙步出王城。<a id="a-5r"></a>作是念已。<a id="a-5s"></a>告净饭王。<a id="a-5t"></a>我今辞王出迦毗罗城。<a id="a-5u"></a>与我修治四衢道路。<a id="a-5v"></a>时净饭王即敕有司。<a id="a-5w"></a>修治道路去除砂砾秽恶之物。<a id="a-5x"></a>以白檀香水洒地清净。<a id="a-5y"></a>处处竖立幢幡璎珞。<a id="a-5z"></a>烧众妙香。<a id="a-60"></a>王并诸臣长者居士恭敬围绕。<a id="a-61"></a>出迦毗罗城送彼仙人。<a id="a-62"></a>时阿私陀辞国王已。<a id="a-63"></a>随意前行往枳瑟计驮山。<a id="a-64"></a>即住山中修习禅定。<a id="a-65"></a>岁月不久复得神通。<a id="a-66"></a>于其后时身少有病。<a id="a-67"></a>服食良药及花果等乃得除愈。<a id="a-68"></a>弟子告曰。<a id="a-69"></a>我今出家为求出世解脱甘露。<a id="a-6A"></a>师有所得愿赐告谕。<a id="a-6B"></a>师曰。<a id="a-6C"></a>我自修行岁月弥久。<a id="a-6D"></a>于斯甘露犹尚未得。<a id="a-6E"></a>云何令我复为于汝。<a id="a-6F"></a>今有净饭王子名悉达多。<a id="a-6G"></a>成等正觉得真甘露。<a id="a-6H"></a>于彼出家。<a id="a-6I"></a>一心梵行而求出离。<a id="a-6J"></a>莫作族姓之相及我人相。<a id="a-6K"></a>即得成就无为之法。<a id="a-6L"></a>尔时阿私陀仙人。<a id="a-6M"></a>即说偈言。</p>
  <p id="a6N">我住如是山　　久修于梵行</p>
  <p id="a6O">虽复得神通　　而未饮甘露</p>
  <p id="a6P">自知身无常　　恒处于生灭</p>
  <p id="a6Q">聚集假和合　　即是无常法</p>
  <p id="a6R">尔时仙人说此偈已。<a id="a-6S"></a>曩罗那感师诲示礼拜供养。<a id="a-6T"></a>即往波罗柰国。<a id="a-6U"></a>见五百摩拏嚩迦婆罗门。<a id="a-6V"></a>念围陀经。<a id="a-6W"></a>知非究竟而不亲近。<a id="a-6X"></a>即往佛所希闻法要。<a id="a-6Y"></a>尔时曩罗那。<a id="a-6Z"></a>姓迦底(丁也切)。<a id="a-6a"></a>以姓为名。<a id="a-6b"></a>佛为开示法要得寂灭乐。<a id="a-6c"></a>乃名大迦底(丁也切)。<a id="a-6d"></a>复次太子在乳母怀。<a id="a-6e"></a>执金器而食。<a id="a-6f"></a>须臾食已。<a id="a-6g"></a>乳母即收金器。<a id="a-6h"></a>器重如山举之不起。<a id="a-6i"></a>即以上事具告于王。<a id="a-6j"></a>王与宫人同往取器亦不能举。<a id="a-6k"></a>即集国人同举金器其器愈重。<a id="a-6l"></a>复驾大象五百头拽彼金器。<a id="a-6m"></a>不能摇动金器小分。<a id="a-6n"></a>何以故。<a id="a-6o"></a>由菩萨神力。<a id="a-6p"></a>举其左手一指钩住金器。<a id="a-6q"></a>令象尽力而不能动。<a id="a-6r"></a>尔时净饭王乃自思惟。<a id="a-6s"></a>若菩萨举其两指钩彼金器。<a id="a-6t"></a>假使百千大象亦不能动。<a id="a-6u"></a>由是菩萨有千象之力。<a id="a-6v"></a>若诸童子欲与菩萨斗戏。<a id="a-6w"></a>如小飞鹅比于大鹤其力不等。<a id="a-6x"></a>复次菩萨在王宫时。<a id="a-6y"></a>与五百眷属入学读书。<a id="a-6z"></a>尔时本师将第一书令太子读。<a id="a-70"></a>太子告言。<a id="a-71"></a>此书我解。<a id="a-72"></a>其师乃令读第二书。<a id="a-73"></a>太子见之。<a id="a-74"></a>复白师云。<a id="a-75"></a>此书亦解。<a id="a-76"></a>于是本师即以五百种书授与太子。<a id="a-77"></a>太子白言。<a id="a-78"></a>此五百种书我一一俱解。<a id="a-79"></a>如有他书即当与我。<a id="a-7A"></a>师乃白言。<a id="a-7B"></a>于其世间只有此等五百种书。<a id="a-7C"></a>此外无有。<a id="a-7D"></a>尔时太子即自写书令师读之。<a id="a-7E"></a>师乃叹言。<a id="a-7F"></a>我自昔来目未曾睹。<a id="a-7G"></a>太子告曰。<a id="a-7H"></a>此是梵书。<a id="a-7I"></a>时彼梵王知我当绍轮王之位传授于我。<a id="a-7J"></a>即以微妙梵音而自读诵。<a id="a-7K"></a>时大梵天王于虚空中。<a id="a-7L"></a>高声赞言。<a id="a-7M"></a>此是梵天之书。<a id="a-7N"></a>师闻天证深生信解。</p>
  <p id="a7O">尔时太子舅氏娑捺梨。<a id="a-7P"></a>复有一人。<a id="a-7Q"></a>名娑贺儞嚩。<a id="a-7R"></a>此二人者善解弓射。<a id="a-7S"></a>有五百人亲学其艺。<a id="a-7T"></a>又此二师互相言曰。<a id="a-7U"></a>彼提婆达多其性粗恶心多嫉妒。<a id="a-7V"></a>所有射法不宜告之。<a id="a-7W"></a>若或教授必将害物。<a id="a-7X"></a>彼悉达多慈悲聪敏利济有情。<a id="a-7Y"></a>堪当传习如是弓射。<a id="a-7Z"></a>有其五种。<a id="a-7a"></a>一曰远射。<a id="a-7b"></a>所发之箭能极辽远。<a id="a-7c"></a>二曰闻声射。<a id="a-7d"></a>闻其声音即可射之。<a id="a-7e"></a>三曰中射。<a id="a-7f"></a>所发之箭随意而中。<a id="a-7g"></a>四曰亲的射。<a id="a-7h"></a>所发之箭而无疏阔。<a id="a-7i"></a>五断物射。<a id="a-7j"></a>所射之物无不透断。<a id="a-7k"></a>如是菩萨善解五射。</p>
  <p id="a7l">尔时毗舍离城有一大象。<a id="a-7m"></a>形相端正具大势力。<a id="a-7n"></a>彼国人众咸共商议。<a id="a-7o"></a>迦毗罗城净饭大王。<a id="a-7p"></a>有一太子名悉达多。<a id="a-7q"></a>相师视之有转轮王位。<a id="a-7r"></a>即驰此象而充贡献。<a id="a-7s"></a>乃以珠璎珍宝种种严饰。<a id="a-7t"></a>将往迦毗罗城至王宫门。<a id="a-7u"></a>时提婆达多出门见象。<a id="a-7v"></a>诘问门人曰。<a id="a-7w"></a>此象从何所来。<a id="a-7x"></a>门人答言。<a id="a-7y"></a>毗舍离城聚落人众。<a id="a-7z"></a>为悉达多有转轮王分。<a id="a-80"></a>驰献此象。<a id="a-81"></a>时提婆达多闻是事已。<a id="a-82"></a>心生嫉妒。<a id="a-83"></a>告门人曰。<a id="a-84"></a>彼悉达多何有王位。<a id="a-85"></a>即持器仗杀象命终。<a id="a-86"></a>尔时难陀见此死象。<a id="a-87"></a>知为提婆嗔怒所杀。<a id="a-88"></a>难陀欲与斗其勇力。<a id="a-89"></a>即执象尾以手掷之。<a id="a-8A"></a>象离本处七步之外。<a id="a-8B"></a>时悉达多见其死象离于本处。<a id="a-8C"></a>知是难陀示威力故。<a id="a-8D"></a>手执象尾掷彼处故。<a id="a-8E"></a>尔时悉达多太子显自威神。<a id="a-8F"></a>以其一手执持象尾。<a id="a-8G"></a>向空而掷过七重城如投土块。<a id="a-8H"></a>时毗舍离城献象之者。<a id="a-8I"></a>见悉达多有大威威。<a id="a-8J"></a>力说偈言。</p>
  <p id="a8K">我等远驰象　　为献于轮王</p>
  <p id="a8L">遇斯凶恶人　　即时行杀害</p>
  <p id="a8M">难陀手执尾　　掷象七步外</p>
  <p id="a8N">菩萨大威神　　掷象如抛块</p>
 </body>
</html>