<!doctype html>
<html id="z3IBUYVdy" data-ver="571">
 <head>
  <meta charset="utf-8">
  <meta author="法贤">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">众许摩诃帝经卷第二</h1>
  <p id="a2">尔时补多落迦大城有一淫女。<a id="a-3"></a>色相端严形体殊妙。<a id="a-4"></a>时有一人名弥里拏罗。<a id="a-5"></a>于此女人而生耽染。<a id="a-6"></a>即以金银珠宝上妙衣服而给与之忽于后时复有一人。<a id="a-7"></a>于此淫女亦生爱着。<a id="a-8"></a>告淫女言。<a id="a-9"></a>我以金钱五百与汝受用。<a id="a-A"></a>汝可随吾同为娱乐。<a id="a-B"></a>淫女闻已即与同行。<a id="a-C"></a>乃令侍婢往白弥里拏罗。<a id="a-D"></a>今有他适未遑相就。<a id="a-E"></a>拏罗闻言即告婢曰。<a id="a-F"></a>彼若归家速令来至我住园林之中。<a id="a-G"></a>婢回本舍具以其事白于淫女。<a id="a-H"></a>淫女闻已略无行意。<a id="a-I"></a>婢知不允。<a id="a-J"></a>复往弥里拏罗处。<a id="a-K"></a>具说淫女违背之事。<a id="a-L"></a>彼人闻已心生忿怒。<a id="a-M"></a>遣婢劝说速令至我园林之中。<a id="a-N"></a>婢既受教。<a id="a-O"></a>以种种方便诱引淫女。<a id="a-P"></a>淫女遂行。<a id="a-Q"></a>彼人见已呵责之曰。<a id="a-R"></a>我自昔来恒以衣服宝货财物而常给济。<a id="a-S"></a>何故于今弃背于我。<a id="a-T"></a>即持利剑杀彼淫女。<a id="a-U"></a>尔时瞿昙庵舍近彼园林。<a id="a-V"></a>弥里拏罗潜将所执利剑。<a id="a-W"></a>送置庵内而遂遁去。<a id="a-X"></a>时淫女婢高声唱言。<a id="a-Y"></a>此处杀人。<a id="a-Z"></a>众多闻已。<a id="a-a"></a>俱诣仙人所居庵舍。<a id="a-b"></a>获彼利刃鲜血尚存。<a id="a-c"></a>众人责言。<a id="a-d"></a>汝是仙人。<a id="a-e"></a>何故于今而行杀害。<a id="a-f"></a>作是语已。<a id="a-g"></a>即以绳索缚仙人手。<a id="a-h"></a>送往城中至王殿前。<a id="a-i"></a>众人告曰。<a id="a-j"></a>此是出家仙人。<a id="a-k"></a>弃背梵行行不净行。<a id="a-l"></a>复以利剑断淫女命。<a id="a-m"></a>王闻是事心生忿怒。<a id="a-n"></a>即遣出城令以木签贯其支体。<a id="a-o"></a>王宣令已。<a id="a-p"></a>是时仙人顶戴花鬘身着青衣。<a id="a-q"></a>从者周回手执器仗。<a id="a-r"></a>高声唱言。<a id="a-s"></a>此是犯戒杀人之贼。<a id="a-t"></a>尔时仙人都无怯怖。<a id="a-u"></a>至城门外即依王法。</p>
  <p id="av">尔时本师讫里瑟拏吠波野曩仙人。<a id="a-w"></a>来至庵中不见弟子。<a id="a-x"></a>即往邻近渐次寻访。<a id="a-y"></a>忽见弟子缚其手足。<a id="a-z"></a>在木签上受如是苦。<a id="a-10"></a>师既见已身毛惊竖。<a id="a-11"></a>悲泪涕泣问其弟子。<a id="a-12"></a>汝何如是有斯过罪。<a id="a-13"></a>又汝此身受诸苦恼。<a id="a-14"></a>昼夜疼痛云何当忍。<a id="a-15"></a>弟子白言。<a id="a-16"></a>大仙。<a id="a-17"></a>我于此身求诸疼痛都不可得。<a id="a-18"></a>师曰。<a id="a-19"></a>汝何如是离其苦恼。<a id="a-1A"></a>弟子白言。<a id="a-1B"></a>我对师前发诚实愿。<a id="a-1C"></a>若吾此身实无疼痛。<a id="a-1D"></a>即令我师身为金色。<a id="a-1E"></a>作是愿已。<a id="a-1F"></a>经刹那顷师自变身作真金色。<a id="a-1G"></a>一切人众皆悉见之。<a id="a-1H"></a>是故立名金色仙人。<a id="a-1I"></a>尔时弟子复问师曰。<a id="a-1J"></a>我此命终当生何处。<a id="a-1K"></a>师曰。<a id="a-1L"></a>准婆罗门法。<a id="a-1M"></a>若绝嗣子即无生处。<a id="a-1N"></a>弟子白言。<a id="a-1O"></a>我作童子不乐王宫。<a id="a-1P"></a>舍位出家岂有子耶。<a id="a-1Q"></a>师即告曰。<a id="a-1R"></a>汝于今者何不思惟在王宫时娱乐之事。<a id="a-1S"></a>弟子白言。<a id="a-1T"></a>我今此身见受王法苦相如是。<a id="a-1U"></a>云何而能思前娱乐。</p>
  <p id="a1V">尔时金色仙人具大神通。<a id="a-1W"></a>经刹那间于虚空中降大风雨。<a id="a-1X"></a>淋弟子身即得清凉。<a id="a-1Y"></a>离诸苦恼平复如故。<a id="a-1Z"></a>由是弟子思前快乐而生欲心。<a id="a-1a"></a>滴二滴精堕地面上。<a id="a-1b"></a>尔时瞿昙仙人有四思惟。<a id="a-1c"></a>一思惟自身。<a id="a-1d"></a>二思惟众生。<a id="a-1e"></a>三思惟众生成佛。<a id="a-1f"></a>四思惟一切佛刹。<a id="a-1g"></a>如者思已。<a id="a-1h"></a>其二滴精结成二卵。<a id="a-1i"></a>每日出时被日所照。<a id="a-1j"></a>不久之间其卵自破。<a id="a-1k"></a>生二童子色相端正。<a id="a-1l"></a>瞿昙仙人将此二童子。<a id="a-1m"></a>入甘蔗园栖泊居止。<a id="a-1n"></a>瞿昙因日所炙寻即命终。<a id="a-1o"></a>尔时金色仙人来入园中问言。<a id="a-1p"></a>童子。<a id="a-1q"></a>汝谁人耶。<a id="a-1r"></a>童子答言。<a id="a-1s"></a>我即瞿昙所生之子。<a id="a-1t"></a>金仙闻已心生欢喜。<a id="a-1u"></a>因挈二童归庵养育。<a id="a-1v"></a>以初生时卵因日照。<a id="a-1w"></a>乃为立名名为日族为第一姓。<a id="a-1x"></a>复是瞿昙所生之子。<a id="a-1y"></a>因立瞿昙为第二姓。<a id="a-1z"></a>又是自身所生。<a id="a-20"></a>因立阿儗啰娑为第三姓。<a id="a-21"></a>由于甘蔗园中收得养育。<a id="a-22"></a>因立甘蔗为第四姓。</p>
  <p id="a23">尔时有大国王名婆罗捺嚩惹。<a id="a-24"></a>其王命终无子嗣位。<a id="a-25"></a>辅相大臣共议斯事。<a id="a-26"></a>未委何人可当灌顶王位。<a id="a-27"></a>有一大臣白群臣言。<a id="a-28"></a>先迦啰拏王有一太子。<a id="a-29"></a>名曰瞿昙。<a id="a-2A"></a>舍父王位于山林间。<a id="a-2B"></a>事讫里瑟拏吠波野曩仙人。<a id="a-2C"></a>彼是释种。<a id="a-2D"></a>可得诏嗣灌顶王位群臣闻已即往山中。<a id="a-2E"></a>诣仙人所头面礼足白言。<a id="a-2F"></a>大仙。<a id="a-2G"></a>过去迦啰拏王有一太子。<a id="a-2H"></a>名曰瞿昙。<a id="a-2I"></a>今在何处。<a id="a-2J"></a>大仙白言。<a id="a-2K"></a>久已命终复为群臣具说上事。<a id="a-2L"></a>大臣闻已心生懊恼。<a id="a-2M"></a>我等今者甚得大罪。<a id="a-2N"></a>作是语已。<a id="a-2O"></a>见二童子身相端严。<a id="a-2P"></a>问是谁耶。<a id="a-2Q"></a>金仙答言。<a id="a-2R"></a>此即瞿昙所生之子。<a id="a-2S"></a>群臣闻已俱怀踊跃。<a id="a-2T"></a>今此童子是王种族。<a id="a-2U"></a>即令继绍灌顶王位。<a id="a-2V"></a>是故立姓名甘蔗王。<a id="a-2W"></a>此王之后子孙相继。<a id="a-2X"></a>有一百甘蔗王。<a id="a-2Y"></a>都补多落迦城。<a id="a-2Z"></a>其最后甘蔗王生其四子。<a id="a-2a"></a>一名乌罗迦目佉。<a id="a-2b"></a>二名迦罗尼。<a id="a-2c"></a>三名贺悉帝曩野。<a id="a-2d"></a>四名苏曩布啰迦。<a id="a-2e"></a>生四王子已。<a id="a-2f"></a>于其后时妃后命终。<a id="a-2g"></a>王即愁恼以手搘颐情怀悲痛。<a id="a-2h"></a>时有大臣见王不乐。<a id="a-2i"></a>而共奏言。<a id="a-2j"></a>大王。<a id="a-2k"></a>云何而怀愁恼神情不悦。<a id="a-2l"></a>王即答言。<a id="a-2m"></a>我为妃后今忽无常有斯痛苦。<a id="a-2n"></a>大臣闻已而白王言。<a id="a-2o"></a>我闻邻国小王王有一女。<a id="a-2p"></a>具大福德端正殊妙。<a id="a-2q"></a>堪为国后。<a id="a-2r"></a>王语群臣。<a id="a-2s"></a>彼小国王欲侵我境云何成亲。<a id="a-2t"></a>大臣白言。<a id="a-2u"></a>别有小国亦生端正殊胜之女。<a id="a-2v"></a>若纳为妃甚适王情。<a id="a-2w"></a>王既闻已即遣使臣。<a id="a-2x"></a>往彼小国具述王意。<a id="a-2y"></a>欲娉其女立为妃后。<a id="a-2z"></a>小王闻已欢喜庆慰。<a id="a-30"></a>乃告使臣。<a id="a-31"></a>若大国王欲娉我女立为妃后。<a id="a-32"></a>如生男子令绍灌顶王位。<a id="a-33"></a>我即许之。<a id="a-34"></a>使臣回国具奏上事。<a id="a-35"></a>王闻所奏深情不悦。<a id="a-36"></a>我有长子合绍王位。<a id="a-37"></a>云何幼小而得立耶。<a id="a-38"></a>大臣白言。<a id="a-39"></a>但且娉纳。<a id="a-3A"></a>后时有子男女未定。<a id="a-3B"></a>王闻是语。<a id="a-3C"></a>即以金银珍宝罗纨疋帛严身之具迎娶归国于后怀妊凡经九月载生一子身相端严。<a id="a-3D"></a>乃于生辰群臣庆贺。<a id="a-3E"></a>王曰。<a id="a-3F"></a>今我是子当立何名。<a id="a-3G"></a>大臣奏言。<a id="a-3H"></a>彼小国王纳女为妃。<a id="a-3I"></a>贵生太子继王宝位。<a id="a-3J"></a>今请立名名为乐王。<a id="a-3K"></a>命八夫人而为乳母养育太子。<a id="a-3L"></a>尔时大王欲令长子绍嗣王位。<a id="a-3M"></a>其小国王知是事已心生忿怒。<a id="a-3N"></a>即遣使臣具论前事。<a id="a-3O"></a>先许我女生子为王。<a id="a-3P"></a>何故于今自违言约。<a id="a-3Q"></a>脱或如是我即广将兵众讨灭汝国。<a id="a-3R"></a>时大国王闻此语已即生愁恼。<a id="a-3S"></a>告大臣言。<a id="a-3T"></a>弃长立幼于理非宜。<a id="a-3U"></a>群臣奏言。<a id="a-3V"></a>彼小国王心力豪强。<a id="a-3W"></a>善于兵战。<a id="a-3X"></a>举戈犯境必贻败衄。<a id="a-3Y"></a>若遣长子速疾出外。<a id="a-3Z"></a>即我家国当免兵祸。<a id="a-3a"></a>王闻是语默然未允。<a id="a-3b"></a>尔时大臣共设权谋。<a id="a-3c"></a>即于近郊造一御园。<a id="a-3d"></a>亭池花果林峦池沼。<a id="a-3e"></a>流泉飞阁处处遍满。<a id="a-3f"></a>复以沉檀香木杂宝缨络。<a id="a-3g"></a>种种严饰殿宇楼观。<a id="a-3h"></a>尔时大王长子。<a id="a-3i"></a>与诸臣僚出城游赏。<a id="a-3j"></a>见此园林访问左右。<a id="a-3k"></a>是谁所有。<a id="a-3l"></a>从臣对曰。<a id="a-3m"></a>此是御园。<a id="a-3n"></a>太子闻已即时回马。<a id="a-3o"></a>左右劝请暂入观览。<a id="a-3p"></a>太子告曰。<a id="a-3q"></a>皇王御苑我何敢往。<a id="a-3r"></a>从臣复白。<a id="a-3s"></a>若是臣下及诸庶民即不得入。<a id="a-3t"></a>国王长子游玩无妨。<a id="a-3u"></a>是时太子即便入园作乐嬉戏。<a id="a-3v"></a>有一大臣上请于王。<a id="a-3w"></a>先造御园今已成就。<a id="a-3x"></a>请王观看。<a id="a-3y"></a>王闻所奏即时临幸俯近苑囿。<a id="a-3z"></a>忽闻作乐王心疑虑。<a id="a-40"></a>大臣白言。<a id="a-41"></a>太子先是在此作乐。<a id="a-42"></a>王遂赫怒。<a id="a-43"></a>我造此园未曾游观。<a id="a-44"></a>云何太子先入作乐。<a id="a-45"></a>其罪难舍即令出国。<a id="a-46"></a>大臣谏争王怒不已。<a id="a-47"></a>寻下诏命。<a id="a-48"></a>许将仆从及其眷属与限七日出离国城。<a id="a-49"></a>太子承父王敕。<a id="a-4A"></a>即与臣僚及诸亲爱出补多落迦大城。<a id="a-4B"></a>去城匪遥而自安止。<a id="a-4C"></a>王复遣令远处居住。<a id="a-4D"></a>时雪山侧婆儗啰河岸边。<a id="a-4E"></a>有一仙人名迦毗罗。<a id="a-4F"></a>净持梵行庵居修道。<a id="a-4G"></a>太子复将眷属依止仙人。<a id="a-4H"></a>采猎禽兽以活其命。<a id="a-4I"></a>于后太子忆念色欲颜容瘦悴。<a id="a-4J"></a>仙人疑问。<a id="a-4K"></a>太子具言。<a id="a-4L"></a>我思淫乐而致斯苦。<a id="a-4M"></a>仙人白言。<a id="a-4N"></a>勿于亲姊而行欲事。<a id="a-4O"></a>余可随意。<a id="a-4P"></a>太子耽着男女众多。<a id="a-4Q"></a>稚戏喧闹日月滋甚。<a id="a-4R"></a>仙人心不虚静根识散乱。<a id="a-4S"></a>即告太子。<a id="a-4T"></a>我今欲往别处营居。<a id="a-4U"></a>太子闻之深自惭感。<a id="a-4V"></a>大仙于此修行岁久。<a id="a-4W"></a>道果已就不可迁移。<a id="a-4X"></a>我于今辰。<a id="a-4Y"></a>将领眷属别求住止。<a id="a-4Z"></a>仙人闻已甚适本心。<a id="a-4a"></a>即于庵居侧近之处拣殊胜地。<a id="a-4b"></a>以金瓶水浇地为界。<a id="a-4c"></a>令太子住其后。<a id="a-4d"></a>人民炽盛眷属繁多。<a id="a-4e"></a>依界修城因建国土。<a id="a-4f"></a>名迦毗罗国。<a id="a-4g"></a>复于后时有贤人指引。<a id="a-4h"></a>别造一城。<a id="a-4i"></a>名曰指城。<a id="a-4j"></a>王于此城亦号都邑。</p>
  <p id="a4k">尔时尾噜茶迦王问大臣曰。<a id="a-4l"></a>我之太子今在何处。<a id="a-4m"></a>大臣白言。<a id="a-4n"></a>今在雪山南婆儗啰河侧迦毗罗城。<a id="a-4o"></a>建二大城以为都邑。<a id="a-4p"></a>臣僚士庶骨肉眷属富盛繁多。<a id="a-4q"></a>有如大国。<a id="a-4r"></a>时尾噜茶迦甘蔗王曲躬俯首。<a id="a-4s"></a>问大臣言。<a id="a-4t"></a>我之童子能有此事。<a id="a-4u"></a>大臣白言。<a id="a-4v"></a>太子。<a id="a-4w"></a>仁德致兹雄盛。<a id="a-4x"></a>因立姓氏。<a id="a-4y"></a>尾噜茶迦甘蔗王命终之后。<a id="a-4z"></a>能仁嗣位能仁有子。<a id="a-50"></a>名乌罗迦目迦王。<a id="a-51"></a>乌罗迦目迦王有子。<a id="a-52"></a>名若迦抳王。<a id="a-53"></a>若迦抳王有子。<a id="a-54"></a>名贺悉帝王。<a id="a-55"></a>贺悉帝王有子。<a id="a-56"></a>名努布啰迦王。<a id="a-57"></a>努布啰迦王有子。<a id="a-58"></a>名乌布啰迦王。<a id="a-59"></a>如是子孙相继有五万五千王。<a id="a-5A"></a>都迦毗罗大城。<a id="a-5B"></a>于后复有一王名十车王。<a id="a-5C"></a>十车王后有九十车王。<a id="a-5D"></a>九十车王后有百车王。<a id="a-5E"></a>百车王后有画车王。<a id="a-5F"></a>画车王后有最胜车王。<a id="a-5G"></a>最胜车王后有牢车王。<a id="a-5H"></a>牢车王后有十弓王。<a id="a-5I"></a>十弓王后有九十弓王。<a id="a-5J"></a>九十弓王后有百弓王。<a id="a-5K"></a>百弓王后有最胜弓王。<a id="a-5L"></a>最胜弓王之后有画弓王。<a id="a-5M"></a>画弓王之后有牢弓王。<a id="a-5N"></a>此王于南阎浮提弓射第一。<a id="a-5O"></a>时牢弓王有其二子。<a id="a-5P"></a>一名星贺贺努王。<a id="a-5Q"></a>二名师子吼王。<a id="a-5R"></a>尔时星贺贺努王生其四子。<a id="a-5S"></a>一名净饭王。<a id="a-5T"></a>二名白饭王。<a id="a-5U"></a>三曰斛饭王。<a id="a-5V"></a>四名甘露饭王净饭王有二子。<a id="a-5W"></a>一名悉达多。<a id="a-5X"></a>二名难陀。<a id="a-5Y"></a>白饭王有二子。<a id="a-5Z"></a>一名娑帝疏噜。<a id="a-5a"></a>二名婆捺哩贺。<a id="a-5b"></a>斛饭王有二子。<a id="a-5c"></a>一名摩贺曩么。<a id="a-5d"></a>二名阿儞楼驮。<a id="a-5e"></a>甘露饭王有二子。<a id="a-5f"></a>一名阿难陀。<a id="a-5g"></a>二名提婆达多。<a id="a-5h"></a>净饭王有女。<a id="a-5i"></a>名苏钵啰。<a id="a-5j"></a>白饭王有女。<a id="a-5k"></a>名钵怛啰摩黎。<a id="a-5l"></a>斛饭王有女。<a id="a-5m"></a>名跋捺黎。<a id="a-5n"></a>甘露饭王有女。<a id="a-5o"></a>名细嚩罗。<a id="a-5p"></a>悉达多有子。<a id="a-5q"></a>名罗怙罗。<a id="a-5r"></a>此之佛子。<a id="a-5s"></a>是过去众许王种族。<a id="a-5t"></a>今值佛世随佛出家。<a id="a-5u"></a>了悟生死善断轮回。<a id="a-5v"></a>契证真空而成圣位。</p>
  <p id="a5w">尔时大目犍连说是语已。<a id="a-5x"></a>即从座起合掌向佛。<a id="a-5y"></a>佛言汝复本座。<a id="a-5z"></a>善哉善哉。<a id="a-60"></a>汝能为诸苾刍说于释种过去所生种。<a id="a-61"></a>姓之事。<a id="a-62"></a>令诸苾刍快得善利长夜安隐。<a id="a-63"></a>时诸释众皆大欢喜。<a id="a-64"></a>信受奉行。</p>
  <p id="a65">尔时迦毗罗国主。<a id="a-66"></a>星贺贺努王。<a id="a-67"></a>具大福德资财无量。<a id="a-68"></a>人民炽盛国土丰实。<a id="a-69"></a>去此不远有一国土。<a id="a-6A"></a>名曰天指城。<a id="a-6B"></a>有王名酥钵啰没驮。<a id="a-6C"></a>其国大富金银珍宝。<a id="a-6D"></a>处处盈满。<a id="a-6E"></a>彼王有妃名龙弭祢。<a id="a-6F"></a>身色端严诸相具足。<a id="a-6G"></a>于其国内有一长者。<a id="a-6H"></a>宿植善本福德纯厚。<a id="a-6I"></a>眷属炽盛库藏众多。<a id="a-6J"></a>如毗沙门天王。</p>
  <p id="a6K">尔时长者有一园苑。<a id="a-6L"></a>众卉名花流泉浴池。<a id="a-6M"></a>亭台楼阁异兽灵禽无不具足。<a id="a-6N"></a>时酥钵啰没驮王。<a id="a-6O"></a>与其妃后及诸眷属。<a id="a-6P"></a>来于此园作乐游戏。<a id="a-6Q"></a>时彼妃后见此园林种种华焕心生爱乐。<a id="a-6R"></a>即告于王。<a id="a-6S"></a>我要此园恒以游戏。<a id="a-6T"></a>王白妃言。<a id="a-6U"></a>惟此园林长者所有云何能得。<a id="a-6V"></a>我为国王当自创造。<a id="a-6W"></a>即命国人。<a id="a-6X"></a>大兴园苑。<a id="a-6Y"></a>泉池台观。<a id="a-6Z"></a>胜绝第一。<a id="a-6a"></a>名龙弭祢园。<a id="a-6b"></a>尔时酥钵啰没[馬*犬]王。<a id="a-6c"></a>长夜思惟。<a id="a-6d"></a>我今云何得生一子为金轮王。<a id="a-6e"></a>如是思念。<a id="a-6f"></a>忽于后时妃乃有娠。<a id="a-6g"></a>怀妊九月诞生一女。<a id="a-6h"></a>颜貌端正诸相具足福德智慧。<a id="a-6i"></a>于其世间最为殊胜。<a id="a-6j"></a>如是众人睹斯福相俱言希有。<a id="a-6k"></a>应是毗首羯摩天所作。<a id="a-6l"></a>或是幻化所成。<a id="a-6m"></a>女生之后。<a id="a-6n"></a>一日二日至三七日。<a id="a-6o"></a>王为此女集诸戚里及群臣等。<a id="a-6p"></a>庆贺作乐。<a id="a-6q"></a>即为立名名为摩耶。<a id="a-6r"></a>其女身相而有八乳。<a id="a-6s"></a>相师占曰。<a id="a-6t"></a>此女后时当生贵子绍灌顶王位。<a id="a-6u"></a>又于后时复生一女。<a id="a-6v"></a>端严福相最为其上。<a id="a-6w"></a>初生之时有大光明。<a id="a-6x"></a>遍照国城祥瑞非常。<a id="a-6y"></a>因庆贺日即为立名。<a id="a-6z"></a>名摩贺摩耶。<a id="a-70"></a>相师占曰。<a id="a-71"></a>此女生男具三十二相为金轮王。</p>
  <p id="a72">尔时酥钵啰没[馬*犬]王。<a id="a-73"></a>闻彼星贺贺努王太子具有贤德。<a id="a-74"></a>即遣使人告彼国王。<a id="a-75"></a>我有二女。<a id="a-76"></a>一名摩耶。<a id="a-77"></a>二名摩贺摩耶。<a id="a-78"></a>初生之时相师占言。<a id="a-79"></a>此之二女若后生子。<a id="a-7A"></a>具三十二相为金轮王。<a id="a-7B"></a>星贺贺努王闻已。<a id="a-7C"></a>告净饭太子曰。<a id="a-7D"></a>酥钵啰没驮王。<a id="a-7E"></a>欲娉二女与汝为妻。<a id="a-7F"></a>若后生子必作轮王。<a id="a-7G"></a>即遣释种五百人等往彼迎女。<a id="a-7H"></a>尔时边国别有一族。<a id="a-7I"></a>名半拏嚩。<a id="a-7J"></a>率领兵众于其要路欲行劫夺。<a id="a-7K"></a>释众知已虑遭患害。<a id="a-7L"></a>具述上事请王同行。<a id="a-7M"></a>王即白言。<a id="a-7N"></a>我今年老厌于戎事。<a id="a-7O"></a>令子净饭躬自讨伐。<a id="a-7P"></a>如获胜捷当自立愿。</p>
  <p id="a7Q">尔时星贺贺努王。<a id="a-7R"></a>选练四兵。<a id="a-7S"></a>付释种等与子净饭。<a id="a-7T"></a>同杀恶族迎女回归。<a id="a-7U"></a>即白王言。<a id="a-7V"></a>王先所宣令别立愿。<a id="a-7W"></a>其义云何。<a id="a-7X"></a>王即告言。<a id="a-7Y"></a>汝于今者当纳一女以为己妻。<a id="a-7Z"></a>如后有子善加保护令嗣国位。<a id="a-7a"></a>及王殁后其大臣等。<a id="a-7b"></a>共立净饭太子即绍王位。<a id="a-7c"></a>时王国界人民丰盛。<a id="a-7d"></a>王与夫人及诸宫嫔恒受快乐。<a id="a-7e"></a>时释迦菩萨在兜率天宫。<a id="a-7f"></a>欲生人间。<a id="a-7g"></a>作五种观察。<a id="a-7h"></a>一观种姓。<a id="a-7i"></a>菩萨思惟。<a id="a-7j"></a>若婆罗门吠舍首陀。<a id="a-7k"></a>种姓非上非我所生。<a id="a-7l"></a>若刹帝利我即当生。<a id="a-7m"></a>以彼时人重富贵故。<a id="a-7n"></a>若生下姓人所不重。<a id="a-7o"></a>今为摄化众生令彼归依。<a id="a-7p"></a>是故当生刹帝利家。<a id="a-7q"></a>二观国土。<a id="a-7r"></a>若其国土最上殊胜。<a id="a-7s"></a>有上味甘蔗香美稻米肥力大牛。<a id="a-7t"></a>无诸贫乞及斗诤事。<a id="a-7u"></a>如是国土名为中国。<a id="a-7v"></a>我即往生。<a id="a-7w"></a>恐彼有情而兴毁言。<a id="a-7x"></a>菩萨过去修大胜因。<a id="a-7y"></a>云何于今却生边地。<a id="a-7z"></a>三观时分。<a id="a-80"></a>若有增劫八万岁时。<a id="a-81"></a>有情根钝智慧愚劣非为法器。<a id="a-82"></a>是故不生。<a id="a-83"></a>若于减劫百岁之时。<a id="a-84"></a>虽近五浊彼时众生。<a id="a-85"></a>根姓猛利机器成熟。<a id="a-86"></a>是故菩萨即乃下生。<a id="a-87"></a>四观上族。<a id="a-88"></a>若净饭王自过去世成劫之初。<a id="a-89"></a>众许王后子孙相继。<a id="a-8A"></a>至净饭王俱是轮王之族。<a id="a-8B"></a>是故菩萨即往受生。<a id="a-8C"></a>五观母身。<a id="a-8D"></a>若是女人智慧甚深福德无量。<a id="a-8E"></a>诸相端严持戒清洁。<a id="a-8F"></a>过去诸佛同与受记。<a id="a-8G"></a>我即受生。<a id="a-8H"></a>今见摩耶具上功德。<a id="a-8I"></a>复是王种。<a id="a-8J"></a>即乃生彼。<a id="a-8K"></a>尔时菩萨作是观已。<a id="a-8L"></a>复告六欲天子。<a id="a-8M"></a>汝今谛听。<a id="a-8N"></a>我当下生南赡部洲托质摩耶。<a id="a-8O"></a>汝等为我降甘露雨令我受乐。<a id="a-8P"></a>天子告言。<a id="a-8Q"></a>南瞻部洲有六大恶人。<a id="a-8R"></a>一老迦葉。<a id="a-8S"></a>二摩娑迦梨虞婆子。<a id="a-8T"></a>三娑惹野尾啰致子。<a id="a-8U"></a>四阿[口*爾]多继舍迦摩罗。<a id="a-8V"></a>五迦[底*也](切身)野。<a id="a-8W"></a>六儞誐啰[(倪-臼+白)*也](切身)帝子。<a id="a-8X"></a>南赡部洲复有六裸形外道。<a id="a-8Y"></a>一俱吒多努婆罗门。<a id="a-8Z"></a>二酥噜拏多拏婆罗门。<a id="a-8a"></a>三摩儗婆罗门。<a id="a-8b"></a>四梵受婆罗门。<a id="a-8c"></a>五布娑迦啰婆罗门。<a id="a-8d"></a>六路呬[底*也](切身)婆罗门。<a id="a-8e"></a>南赡部洲复有六大力士。<a id="a-8f"></a>一乌捺啰矩啰摩子。<a id="a-8g"></a>二阿啰拏。<a id="a-8h"></a>三迦类摩。<a id="a-8i"></a>四酥跋捺啰。<a id="a-8j"></a>五波里没啰惹迦。<a id="a-8k"></a>六散耶摩拏缚迦。<a id="a-8l"></a>如是一十八种难可调伏。<a id="a-8m"></a>尔时人间有一仙人。<a id="a-8n"></a>年已衰老。<a id="a-8o"></a>名乌卢尾罗迦葉。<a id="a-8p"></a>思惟言曰。<a id="a-8q"></a>当此国土福胜之地可十二由旬。<a id="a-8r"></a>于其中间堪为菩萨安坐说法之处。<a id="a-8s"></a>愿得菩萨速降人间。<a id="a-8t"></a>为我说法令我长夜甚得善利。</p>
  <p id="a8u">尔时菩萨告兜率天子。<a id="a-8v"></a>汝今为我动一切乐。<a id="a-8w"></a>诸天闻已竞奏音乐。<a id="a-8x"></a>尔时菩萨吹大法螺。<a id="a-8y"></a>其声高远过于天乐一切音韵。<a id="a-8z"></a>如是南赡部洲一十八种难调有情。<a id="a-90"></a>菩萨以无碍辩振大法音。<a id="a-91"></a>令彼有情自然降伏。<a id="a-92"></a>亦复如是。<a id="a-93"></a>而说偈言。</p>
  <p id="a94">师子一吼众兽伏　　金刚一杵群峰碎</p>
  <p id="a95">修罗无数一轮降　　世间黑暗一日破</p>
  <p id="a96">尔时六欲天子及天帝释。<a id="a-97"></a>观见菩萨乘六牙白象。<a id="a-98"></a>下兜率天处摩耶腹。<a id="a-99"></a>即降甘露守护母腹清净安隐。<a id="a-9A"></a>而说偈曰。</p>
  <p id="a9B">我观天子下阎浮　　甘蔗王宫而受生</p>
  <p id="a9C">为利有情酬宿愿　　如日初出放光明</p>
 </body>
</html>