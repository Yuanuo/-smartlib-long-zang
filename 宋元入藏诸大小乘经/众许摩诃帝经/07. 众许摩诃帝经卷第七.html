<!doctype html>
<html id="z3IBUYbe3" data-ver="594">
 <head>
  <meta charset="utf-8">
  <meta author="法贤">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">众许摩诃帝经卷第七</h1>
  <p id="a2">尔时有二梵天子。<a id="a-3"></a>住自梵界而作是念。<a id="a-4"></a>今南赡部洲有佛世尊。<a id="a-5"></a>于乌噜尾罗池侧尼连河边菩提树下成等正觉。<a id="a-6"></a>彼佛世尊而于树下结跏趺坐。<a id="a-7"></a>于七昼夜入于火界。<a id="a-8"></a>时二梵天互相谓言。<a id="a-9"></a>我等天人亦有大力。<a id="a-A"></a>如展臂顷能到于彼。<a id="a-B"></a>我等今者宜速往彼。<a id="a-C"></a>以妙伽陀而伸赞请。<a id="a-D"></a>于是二天从彼梵界速至佛所。<a id="a-E"></a>旋绕瞻仰礼重毕已。<a id="a-F"></a>住立佛前。<a id="a-G"></a>时一天子先以伽陀。<a id="a-H"></a>而赞请曰。</p>
  <p id="aI">愿佛起道树　　救度众生界</p>
  <p id="aJ">为说最上法　　令得智法宝</p>
  <p id="aK">第二天子说伽陀。<a id="a-L"></a>而赞请曰。</p>
  <p id="aM">佛面如满月　　心净烦恼除</p>
  <p id="aN">愿说甘露法　　行安乐世间</p>
  <p id="aO">二梵天子说是伽陀赞请佛已。<a id="a-P"></a>隐而不现。</p>
  <p id="aQ">尔时世尊出彼禅定。<a id="a-R"></a>观诸世间。<a id="a-S"></a>说伽陀曰。</p>
  <p id="aT">世间所有诸欲乐　　乃至天上所有乐</p>
  <p id="aU">若比断贪之大乐　　十六分之不及一</p>
  <p id="aV">复说伽陀曰。</p>
  <p id="aW">担世苦重担　　迷苦而不舍</p>
  <p id="aX">若舍苦重担　　能担最上乐</p>
  <p id="aY">复说伽陀曰。</p>
  <p id="aZ">能断世间一切爱　　一切烦恼自除灭</p>
  <p id="aa">知烦恼者脱轮回　　当得解脱之快乐</p>
  <p id="ab">尔时世尊于七昼夜。<a id="a-c"></a>跏趺而坐入于禅定。<a id="a-d"></a>当尔之际亦无有人持食供养。<a id="a-e"></a>才说偈已。<a id="a-f"></a>忽有商主。<a id="a-g"></a>名布萨婆梨迦。<a id="a-h"></a>将五百量车载诸宝货。<a id="a-i"></a>欲往他国经过近地。<a id="a-j"></a>时布萨娑梨迦。<a id="a-k"></a>以宿善根力常起思念。<a id="a-l"></a>云何令我获得善友及妙眷属。<a id="a-m"></a>忽闻人言。<a id="a-n"></a>世尊入定七日不饮不食。<a id="a-o"></a>作是念言。<a id="a-p"></a>今佛世尊在乌噜尾罗池侧尼连河边菩提树下经七昼夜。<a id="a-q"></a>不饮不食而入禅定。<a id="a-r"></a>得解脱乐成等正觉此我善友当为我益我今宜速诣彼奉食作最上供养。<a id="a-s"></a>发是心已。<a id="a-t"></a>时有天人以天报通闻知布萨婆梨迦。<a id="a-u"></a>发如是心。<a id="a-v"></a>乃观照布萨婆梨迦及一切所将车乘等已。<a id="a-w"></a>乃先白佛言。<a id="a-x"></a>今商主布萨婆梨迦。<a id="a-y"></a>闻佛在此得解脱乐成等正觉。<a id="a-z"></a>于菩提树下跏趺而坐。<a id="a-10"></a>入于禅定经七昼夜不饮不食。<a id="a-11"></a>彼人定来献食供养。<a id="a-12"></a>希望果报求大安乐。<a id="a-13"></a>及利益故。<a id="a-14"></a>作是语已隐而不见。<a id="a-15"></a>于是布萨婆梨迦。<a id="a-16"></a>与同行亲友。<a id="a-17"></a>自手办造种种饮食美妙香洁品味。<a id="a-18"></a>成已即专注虔诚持以奉佛。<a id="a-19"></a>未至佛所复作斯念。<a id="a-1A"></a>我今奉食为最上供养。<a id="a-1B"></a>如来必当演说最上之法。<a id="a-1C"></a>而使我等以献食因得天乐果。<a id="a-1D"></a>作是念已。<a id="a-1E"></a>寻至佛所即用头面礼如来足。<a id="a-1F"></a>礼已起立瞻仰而住。<a id="a-1G"></a>时布萨婆梨迦。<a id="a-1H"></a>白佛言。<a id="a-1I"></a>世尊。<a id="a-1J"></a>我与亲友办种种饮食而来供养。<a id="a-1K"></a>愿佛慈愍唯垂纳受。</p>
  <p id="a1L">尔时世尊许而未受。<a id="a-1M"></a>何以故。<a id="a-1N"></a>佛初成道未有应器。<a id="a-1O"></a>作是思惟。<a id="a-1P"></a>我若不以应器受斯供养者。<a id="a-1Q"></a>彼外道天魔必生毁谤。<a id="a-1R"></a>作如是言。<a id="a-1S"></a>岂有过去正等正觉为利益众生故。<a id="a-1T"></a>如是受其供养耶。<a id="a-1U"></a>佛作念时。<a id="a-1V"></a>彼梵天子白佛言。<a id="a-1W"></a>世尊。<a id="a-1X"></a>过去正等正觉为利益众生故。<a id="a-1Y"></a>皆持应器而受檀施饮食供养。<a id="a-1Z"></a>于是世尊思欲应器。<a id="a-1a"></a>彼四大天王即知佛意。<a id="a-1b"></a>乃各于自天令其妙工选取宝石。<a id="a-1c"></a>于少时间造成应器。<a id="a-1d"></a>清净莹彻殊妙无比。<a id="a-1e"></a>时四天王造成钵已。<a id="a-1f"></a>各各自持同来奉献。<a id="a-1g"></a>至佛所已。<a id="a-1h"></a>即以头面礼世尊足。<a id="a-1i"></a>礼已瞻仰住立一面。<a id="a-1j"></a>尔时四大天王异口同声白世尊言。<a id="a-1k"></a>我等今者。<a id="a-1l"></a>各以宝石造得应器同来奉上。<a id="a-1m"></a>唯愿世尊。<a id="a-1n"></a>哀愍纳受。<a id="a-1o"></a>作是语已。<a id="a-1p"></a>颙听佛旨。</p>
  <p id="a1q">尔时世尊复自思惟。<a id="a-1r"></a>今此四王各献一钵。<a id="a-1s"></a>我若受一三天不喜。<a id="a-1t"></a>我若受三一天生恼。<a id="a-1u"></a>我今等受四天之钵。<a id="a-1v"></a>既受钵已又复思惟。<a id="a-1w"></a>用唯一器四钵孰先。<a id="a-1x"></a>即以神力合四为一。<a id="a-1y"></a>四器虽合楞际叠存。<a id="a-1z"></a>于是世尊为利生故。<a id="a-20"></a>即持此钵于布萨婆梨迦处受所施食。<a id="a-21"></a>既纳受已。<a id="a-22"></a>即谓布萨婆梨迦曰。<a id="a-23"></a>我今为汝演说三归。<a id="a-24"></a>汝当谛受。<a id="a-25"></a>时布萨婆梨迦奉教而住。</p>
  <p id="a26">世尊曰。<a id="a-27"></a>归依佛归依法归依未来僧伽。<a id="a-28"></a>此是三归。<a id="a-29"></a>尽汝形寿不得违悔。<a id="a-2A"></a>时布萨婆梨迦白佛言。<a id="a-2B"></a>我今归依佛归依法归依未来僧伽。<a id="a-2C"></a>尽此形寿不敢违悔。</p>
  <p id="a2D">尔时世尊谓布萨婆梨迦曰。<a id="a-2E"></a>随喜布施感果不虚。<a id="a-2F"></a>汝自舍施定获快乐。<a id="a-2G"></a>所求福报依愿皆得。<a id="a-2H"></a>亦复当证最上寂静。<a id="a-2I"></a>布萨婆梨迦。<a id="a-2J"></a>若行布施所作福利。<a id="a-2K"></a>人天及魔不能迷惑。<a id="a-2L"></a>乃至禅定智慧。<a id="a-2M"></a>若能尽行能竭苦源。<a id="a-2N"></a>见前证圣。<a id="a-2O"></a>是时布萨婆梨迦闻是说已。<a id="a-2P"></a>心意快然欢喜踊跃。<a id="a-2Q"></a>愿于未来世中忆念受持亦不忘失。<a id="a-2R"></a>作是语已礼佛而退。</p>
  <p id="a2S">尔时世尊受得商主布萨婆梨迦所施之食。<a id="a-2T"></a>即持往彼尼连河边。<a id="a-2U"></a>即于岸上敷草而坐吃所受食。<a id="a-2V"></a>食既毕已。<a id="a-2W"></a>又复盥漱。<a id="a-2X"></a>如是之际忽觉体中而发风病。<a id="a-2Y"></a>何以故。<a id="a-2Z"></a>佛出世间示斯为缘。<a id="a-2a"></a>欲令众生知身如幻故。<a id="a-2b"></a>是时天魔。<a id="a-2c"></a>恐佛出世教化众生出离三界。<a id="a-2d"></a>当空我境。<a id="a-2e"></a>常伺其隙欲来惑乱。<a id="a-2f"></a>忽知发疾速离天界来至佛所。<a id="a-2g"></a>而作是言。<a id="a-2h"></a>善逝。<a id="a-2i"></a>汝今不安涅槃时至。<a id="a-2j"></a>我今请佛入大涅槃。<a id="a-2k"></a>尔时世尊知是魔来欲乱我心。<a id="a-2l"></a>佛谓魔言。<a id="a-2m"></a>我涅槃未至。<a id="a-2n"></a>我今直待声闻弟子。<a id="a-2o"></a>解佛法分智慧明达。<a id="a-2p"></a>了知教本广演法相。<a id="a-2q"></a>乃至苾刍苾刍尼优婆塞优婆夷等。<a id="a-2r"></a>修持梵行。<a id="a-2s"></a>有众多人欲周大地及彼天人皆证解脱。<a id="a-2t"></a>我于是时方入涅槃。<a id="a-2u"></a>时彼天魔闻佛语已。<a id="a-2v"></a>知不涅槃心生懊恼。<a id="a-2w"></a>于是天魔惭耻而退。</p>
  <p id="a2x">尔时帝释天主遥知世尊体发风病。<a id="a-2y"></a>自天而下至赡部洲。<a id="a-2z"></a>去菩提树不近不远。<a id="a-30"></a>有大诃梨勒林于中而住。<a id="a-31"></a>于此林中取得上好诃梨勒已。<a id="a-32"></a>疾往佛所。<a id="a-33"></a>到佛所已。<a id="a-34"></a>头面着地礼世尊足。<a id="a-35"></a>礼已瞻仰住立一面白言。<a id="a-36"></a>世尊。<a id="a-37"></a>我知圣体小有风病。<a id="a-38"></a>此赡部洲有诃梨勒。<a id="a-39"></a>色妙馨香可疗斯恙。<a id="a-3A"></a>我今持来奉上世尊。<a id="a-3B"></a>唯愿大慈纳受而食。<a id="a-3C"></a>世尊受已寻便服食。<a id="a-3D"></a>风病即除体安如故。<a id="a-3E"></a>世尊慰劳。<a id="a-3F"></a>帝释乃退还归天宫。</p>
  <p id="a3G">尔时世尊又复离菩提树。<a id="a-3H"></a>往彼母唧鳞那龙王宫。<a id="a-3I"></a>到彼宫已。<a id="a-3J"></a>于一树下跏趺而坐入于禅定。<a id="a-3K"></a>是时彼处七日七夜降霔大雨。<a id="a-3L"></a>时母唧鳞那龙王。<a id="a-3M"></a>以雨方霔知佛在定。<a id="a-3N"></a>恐其风雨之气互侵佛身。<a id="a-3O"></a>又恐蚊蚋虻蝇唼扰圣体。<a id="a-3P"></a>遂以自身缠绕七匝卯首上覆。<a id="a-3Q"></a>如伞盖相。<a id="a-3R"></a>经七昼夜不动不摇。<a id="a-3S"></a>佛将出定龙自摄身龙王还宫。<a id="a-3T"></a>复以种种花鬘涂香严饰其身。<a id="a-3U"></a>来至佛所顶礼佛足白言。<a id="a-3V"></a>世尊。<a id="a-3W"></a>七日已来风雨之气。<a id="a-3X"></a>蚊虻之类侵扰以否。<a id="a-3Y"></a>圣体云何。<a id="a-3Z"></a>于是世尊。<a id="a-3a"></a>说伽陀曰。</p>
  <p id="a3b">观察于世间　　一切众生等</p>
  <p id="a3c">若得无侵害　　欢喜复快乐</p>
  <p id="a3d">离欲断烦恼　　此乐难比喻</p>
  <p id="a3e">无明若调伏　　斯为最上乐</p>
  <p id="a3f">尔时世尊说是伽陀答龙王已。<a id="a-3g"></a>即离彼处还来菩提树下。<a id="a-3h"></a>结跏趺坐经七昼夜。<a id="a-3i"></a>入定观察十二缘生。<a id="a-3j"></a>云何根本而因得生。<a id="a-3k"></a>所谓因于无明乃缘于行。<a id="a-3l"></a>行缘识。<a id="a-3m"></a>识缘名色。<a id="a-3n"></a>名色缘六入。<a id="a-3o"></a>六入缘触。<a id="a-3p"></a>触缘受。<a id="a-3q"></a>受缘爱。<a id="a-3r"></a>爱缘取。<a id="a-3s"></a>取缘有。<a id="a-3t"></a>有缘生。<a id="a-3u"></a>生缘老死忧悲苦恼。<a id="a-3v"></a>由如是因得一大苦蕴集如是。<a id="a-3w"></a>根本不生则一切得灭。<a id="a-3x"></a>所谓无明灭即行灭。<a id="a-3y"></a>行灭即识灭。<a id="a-3z"></a>灭识即名色灭。<a id="a-40"></a>名色灭即。<a id="a-41"></a>六入灭。<a id="a-42"></a>六入灭即触灭。<a id="a-43"></a>触灭即受灭。<a id="a-44"></a>受灭即爱灭。<a id="a-45"></a>爱灭即取灭。<a id="a-46"></a>取灭即有灭。<a id="a-47"></a>有灭即生灭。<a id="a-48"></a>生灭即老死忧悲苦恼灭。<a id="a-49"></a>解如是灭则得一大苦蕴灭。</p>
  <p id="a4A">尔时世尊于七昼夜。<a id="a-4B"></a>在于禅定如是观察十二缘生已。<a id="a-4C"></a>乃出三摩地。<a id="a-4D"></a>而说伽陀曰。</p>
  <p id="a4E">净行观察苦相时　　知一一法有所因</p>
  <p id="a4F">若知苦相之不生　　自然一切所爱断</p>
  <p id="a4G">净行观察灭受时　　知灭受法之无尽</p>
  <p id="a4H">若知灭受之不生　　自然一切所爱断</p>
  <p id="a4I">净行观察缘生时　　乃知缘生法无尽</p>
  <p id="a4J">若知缘生之不生　　自然一切所爱断</p>
  <p id="a4K">净行观察有漏时　　乃知有漏法无尽</p>
  <p id="a4L">若知有漏法不生　　自然一切所爱断</p>
  <p id="a4M">净行观察如是法　　知如是法悉无生</p>
  <p id="a4N">如日遍照于世间　　行住虚空无所碍</p>
  <p id="a4O">净行观察于苦相　　知一一苦悉无生</p>
  <p id="a4P">破坏烦恼得无余　　如佛降伏魔罗军</p>
  <p id="a4Q">尔时世尊说伽陀已。<a id="a-4R"></a>复说是言。<a id="a-4S"></a>若有众生断于轮回。<a id="a-4T"></a>知甚深法微妙言辞悉能通解。<a id="a-4U"></a>如是之人是有智者。<a id="a-4V"></a>我为此等人说。<a id="a-4W"></a>我令此等人知。<a id="a-4X"></a>我今如是独处林野。<a id="a-4Y"></a>依相应行见行法乐。<a id="a-4Z"></a>是时世尊说是语已。<a id="a-4a"></a>自在行住无诸系着。<a id="a-4b"></a>不云说法亦不生心。<a id="a-4c"></a>是时娑婆世界主大梵天王。<a id="a-4d"></a>知于世尊不云说法亦不生心。<a id="a-4e"></a>而作斯念若如是者世间灭坏。<a id="a-4f"></a>何以故。<a id="a-4g"></a>如来应正等觉出于世间。<a id="a-4h"></a>如优昙钵花时乃一现。<a id="a-4i"></a>今不说法自取法乐。<a id="a-4j"></a>当令一切有贪欲者乐邪法者不觉不悟。<a id="a-4k"></a>云何世间而不灭坏。<a id="a-4l"></a>我今往彼伸其劝请。<a id="a-4m"></a>是时梵王娑婆世界主离彼梵界。<a id="a-4n"></a>如展臂顷即至佛所住立佛前。<a id="a-4o"></a>说伽陀曰。</p>
  <p id="a4p">出世摩伽国　　过去法无垢</p>
  <p id="a4q">悉开甘露门　　演法济众生</p>
  <p id="a4r">世尊告言。<a id="a-4s"></a>我法甚深难见难了。<a id="a-4t"></a>我若辄说速取灭坏。<a id="a-4u"></a>何以故。<a id="a-4v"></a>世间一切乐邪法者。<a id="a-4w"></a>有贪欲者。<a id="a-4x"></a>不乐听受不能觉悟。<a id="a-4y"></a>何以故。<a id="a-4z"></a>贪欲之者。<a id="a-50"></a>黑闇覆障故。<a id="a-51"></a>梵王白言。<a id="a-52"></a>世尊。<a id="a-53"></a>众生者。<a id="a-54"></a>世间生世间老有利根钝根及以中根乃至相好易化。<a id="a-55"></a>尘垢轻微诸异生等。<a id="a-56"></a>世尊。<a id="a-57"></a>譬如青莲花或白莲花等生于水中。<a id="a-58"></a>于水而长于水而老。<a id="a-59"></a>其中或有出水者。<a id="a-5A"></a>或不出水者。<a id="a-5B"></a>亦复如是。<a id="a-5C"></a>世尊诸异生等。<a id="a-5D"></a>若不为说种种妙法。<a id="a-5E"></a>皆趣沉坠。<a id="a-5F"></a>唯愿善逝。<a id="a-5G"></a>赐其法宝。<a id="a-5H"></a>唯愿善逝。<a id="a-5I"></a>降于甘露。</p>
  <p id="a5J">尔时世尊受于梵王殷勤劝请已。<a id="a-5K"></a>默而许之。<a id="a-5L"></a>遂以佛眼。<a id="a-5M"></a>审谛观察世间众生。<a id="a-5N"></a>世间生世间老。<a id="a-5O"></a>钝根者利根者。<a id="a-5P"></a>乃至于中下。<a id="a-5Q"></a>颜貌之好丑。<a id="a-5R"></a>易化与难化。<a id="a-5S"></a>少尘极少尘。<a id="a-5T"></a>如是众生等。<a id="a-5U"></a>我若不为说种种之妙法。<a id="a-5V"></a>不知诸苦本。<a id="a-5W"></a>悉趣于沉坠。<a id="a-5X"></a>世尊如是观察知已。<a id="a-5Y"></a>而起大悲将演妙法。<a id="a-5Z"></a>先说偈言。</p>
  <p id="a5a">我今降法甘露雨　　当润乐闻及一切</p>
  <p id="a5b">从此人间得法因　　若见弊魔不广说</p>
  <p id="a5c">是时梵王娑婆世界主闻此偈已。<a id="a-5d"></a>定知世尊演说妙法。<a id="a-5e"></a>身心快乐喜不自胜。<a id="a-5f"></a>即以头面礼世尊足。<a id="a-5g"></a>右绕三匝隐没而退。<a id="a-5h"></a>尔时世尊即自思惟。<a id="a-5i"></a>今者何人先得闻法。<a id="a-5j"></a>乃忆往昔阿啰拏迦罗摩等仙人可先闻法。<a id="a-5k"></a>何以故。<a id="a-5l"></a>我于往昔过彼住处。<a id="a-5m"></a>受其妙供及受其嘱。<a id="a-5n"></a>我今先为彼人说法。<a id="a-5o"></a>作是念时乃有天人。<a id="a-5p"></a>来白佛言。<a id="a-5q"></a>彼阿啰拏迦罗摩等。<a id="a-5r"></a>皆已命终方今七日。<a id="a-5s"></a>世尊默知。<a id="a-5t"></a>又闻天告。<a id="a-5u"></a>乃嗟叹曰。<a id="a-5v"></a>无常大事世不惊乎。<a id="a-5w"></a>又念阿啰拏迦罗摩等。<a id="a-5x"></a>薄祐如是。<a id="a-5y"></a>不闻正法耶。</p>
  <p id="a5z">尔时世尊复念。<a id="a-60"></a>何人可先闻法。<a id="a-61"></a>彼噜捺啰迦啰摩子。<a id="a-62"></a>亦曾供我亦曾嘱我。<a id="a-63"></a>作是念次彼有天人。<a id="a-64"></a>名曰啰吒。<a id="a-65"></a>又告佛曰。<a id="a-66"></a>彼噜捺啰迦啰摩子亦趣无常。<a id="a-67"></a>世尊默知。<a id="a-68"></a>复闻天告。<a id="a-69"></a>世尊又叹曰。<a id="a-6A"></a>正法难闻薄祐乃尔。<a id="a-6B"></a>于是世尊思念五人。<a id="a-6C"></a>我出王宫入山苦行。<a id="a-6D"></a>是等寻来供侍于我。<a id="a-6E"></a>我应先为彼人说法。<a id="a-6F"></a>于是以净天眼观在何处。<a id="a-6G"></a>见彼五人在波罗奈国鹿野苑中。<a id="a-6H"></a>于是世尊自菩提树。<a id="a-6I"></a>往波罗奈国鹿野之苑。<a id="a-6J"></a>时于路次有一仙人。<a id="a-6K"></a>名乌波誐。<a id="a-6L"></a>相逆而来。<a id="a-6M"></a>时彼仙人忽于路次得见世尊。<a id="a-6N"></a>又见身长丈六金色晃然。<a id="a-6O"></a>相好端严殊特超世。<a id="a-6P"></a>惊叹良久乃作是言。<a id="a-6Q"></a>瞿昙瞿昙。<a id="a-6R"></a>睹汝相好湛然清净。<a id="a-6S"></a>复如金色非世所同。<a id="a-6T"></a>何因出家。<a id="a-6U"></a>归依何法。<a id="a-6V"></a>谁为汝师。<a id="a-6W"></a>今复何去。</p>
  <p id="a6X">尔时世尊乃说伽陀。<a id="a-6Y"></a>答仙人曰。</p>
  <p id="a6Z">我今无所师　　处世独无侣</p>
  <p id="a6a">悟正等菩提　　为最天人师</p>
  <p id="a6b">知世间诸法　　不染亦不断</p>
  <p id="a6c">具一切智力　　当降魔罗军</p>
  <p id="a6d">乌波誐仙人言。<a id="a-6e"></a>瞿昙。<a id="a-6f"></a>实如汝言是佛无疑。<a id="a-6g"></a>佛言。<a id="a-6h"></a>如是了知及得漏尽。<a id="a-6i"></a>降伏罪业故号为佛。<a id="a-6j"></a>时乌波誐仙人又复问言。<a id="a-6k"></a>瞿昙今往何处。<a id="a-6l"></a>佛言。<a id="a-6m"></a>往波罗奈国击大法鼓转大法轮。<a id="a-6n"></a>当说世间未曾有说。<a id="a-6o"></a>亦复宣示过去佛敕。<a id="a-6p"></a>当令世间知法离欲。<a id="a-6q"></a>佛说是已。<a id="a-6r"></a>彼乌波誐仙人顶礼世尊随路而去。</p>
  <p id="a6s">尔时世尊即自往彼波罗奈国鹿野之苑。<a id="a-6t"></a>时彼五人其名洒替梨迦摩斛梨迦未斛罗[口*爾]嚩钵啰贺拏尾婆啰多等。<a id="a-6u"></a>方新澡沐香油涂身。<a id="a-6v"></a>广排饮馔列坐食次。<a id="a-6w"></a>彼五人等遥见世尊。<a id="a-6x"></a>知非他人皆大惊怪。<a id="a-6y"></a>互相议曰。<a id="a-6z"></a>今此太子居山苦行欲成佛道。<a id="a-70"></a>今乃退志还寻我等。<a id="a-71"></a>我等安坐勿得迎侍。<a id="a-72"></a>世尊遥知默而行诣。<a id="a-73"></a>佛身巍巍由如金山。<a id="a-74"></a>尊贵吉祥相好具足。<a id="a-75"></a>有大威德无能俦匹。<a id="a-76"></a>时五人等见佛俯近威德加临。<a id="a-77"></a>无能安坐皆起迎侍。<a id="a-78"></a>于是五人咸言善来。<a id="a-79"></a>请当就坐。<a id="a-7A"></a>是时五人或为佛敷座者。<a id="a-7B"></a>或汲水洗足者。<a id="a-7C"></a>或奉上名衣者。<a id="a-7D"></a>或接手扶侍者。<a id="a-7E"></a>于是五人承事于佛同于往昔。<a id="a-7F"></a>是彼世尊安详就坐。<a id="a-7G"></a>从容而言谓五人曰。<a id="a-7H"></a>汝等五人。<a id="a-7I"></a>初见我时共有要议欲轻于我。<a id="a-7J"></a>汝等甚愚。<a id="a-7K"></a>汝等皆是我族当行我戒。<a id="a-7L"></a>是时世尊复告五人曰。<a id="a-7M"></a>汝等。<a id="a-7N"></a>莫于如来生起轻慢。<a id="a-7O"></a>何以故。<a id="a-7P"></a>汝等。<a id="a-7Q"></a>若于如来起于轻慢者得无利益。<a id="a-7R"></a>后于长夜获大苦恼。<a id="a-7S"></a>五人白言。<a id="a-7T"></a>佛于昔时所有威仪最上世法殊妙之事。<a id="a-7U"></a>后行苦行得最圣清净无上之智。<a id="a-7V"></a>通达妙法。<a id="a-7W"></a>本所触行今在何处。<a id="a-7X"></a>佛言。<a id="a-7Y"></a>汝洒替梨迦末斛梨迦末斛罗[口*爾]嚩钵啰贺拏尾娑啰多等。<a id="a-7Z"></a>若于众生广大供养广大之施。<a id="a-7a"></a>上妙饮食酥乳之味。<a id="a-7b"></a>食毕沐浴香油涂身。<a id="a-7c"></a>洁净诸根严好殊丽。<a id="a-7d"></a>前后顾视容色适悦。<a id="a-7e"></a>汝等如是为见我者非见于我。<a id="a-7f"></a>洒替梨迦等言。<a id="a-7g"></a>如是如是。<a id="a-7h"></a>时彼五人常行乞食。<a id="a-7i"></a>世尊到已。<a id="a-7j"></a>或三人乞食二人奉事。<a id="a-7k"></a>或二人乞食三人奉事。<a id="a-7l"></a>互为给侍精进无懈。<a id="a-7m"></a>佛因制之日。<a id="a-7n"></a>有二事法。<a id="a-7o"></a>修行之人而不得行。<a id="a-7p"></a>云何二事。<a id="a-7q"></a>为于色欲生贪。<a id="a-7r"></a>此轮回根非上人法。<a id="a-7s"></a>若有人能自正其心修其苦行。<a id="a-7t"></a>于此五蕴三毒如是诸法无迷无执。<a id="a-7u"></a>智眼观察断彼轮回。<a id="a-7v"></a>离于苦乐行于中道。<a id="a-7w"></a>复于正见正思惟正语正业正命正勤正念正定。<a id="a-7x"></a>于此八正而广修习。<a id="a-7y"></a>获于神通证于涅槃。<a id="a-7z"></a>得名中道。<a id="a-80"></a>当趣无上正等正觉。<a id="a-81"></a>我于是事悉办无余。</p>
  <p id="a82">尔时世尊如是说已。<a id="a-83"></a>又复观知五人堪能受法。<a id="a-84"></a>即复告曰此是苦汝须知。<a id="a-85"></a>于是五人思惟。<a id="a-86"></a>以慧眼观是法。<a id="a-87"></a>于过去世曾所闻听。<a id="a-88"></a>菩提发生而得了知。<a id="a-89"></a>又复告曰。<a id="a-8A"></a>此是集汝应断。<a id="a-8B"></a>于是五人复思是法。<a id="a-8C"></a>以慧眼观。<a id="a-8D"></a>于过去世曾所听闻。<a id="a-8E"></a>菩提发生而得了知。<a id="a-8F"></a>又复告曰。<a id="a-8G"></a>此是灭汝应证。<a id="a-8H"></a>于是五人又复思惟。<a id="a-8I"></a>以慧眼观此法。<a id="a-8J"></a>过去已曾闻听。<a id="a-8K"></a>菩提发生还得了知。<a id="a-8L"></a>又复告曰。<a id="a-8M"></a>此是道汝应修。<a id="a-8N"></a>于是五人又复思惟。<a id="a-8O"></a>以慧眼观察此法。<a id="a-8P"></a>亦于过去之世曾所闻听。<a id="a-8Q"></a>菩提发生还得了知。</p>
  <p id="a8R">尔时世尊又告五人曰。<a id="a-8S"></a>苦法我已知。<a id="a-8T"></a>集法我已断。<a id="a-8U"></a>灭法我已证。<a id="a-8V"></a>道法我已修。<a id="a-8W"></a>我以是法乃成佛道。</p>
  <p id="a8X">尔时世尊又告五人曰。<a id="a-8Y"></a>汝等可应学。<a id="a-8Z"></a>吾知于苦断于集。<a id="a-8a"></a>证于灭修其道。<a id="a-8b"></a>汝等。<a id="a-8c"></a>若能于此四谛真实之道而得了觉。<a id="a-8d"></a>自然知彼无集无解无明无慧无菩提无不生。<a id="a-8e"></a>乃至梵界魔界诸天世人。<a id="a-8f"></a>沙门婆罗门等亦无所住。<a id="a-8g"></a>离颠倒相心意快然。<a id="a-8h"></a>当来决证无上正等正觉。</p>
  <p id="a8i">尔时世尊如是三转十二行法轮。<a id="a-8j"></a>时尊者钩抳等。<a id="a-8k"></a>除去尘垢得法眼净。<a id="a-8l"></a>及彼八万天人得法眼净。<a id="a-8m"></a>于是五人既悟道已。<a id="a-8n"></a>乃白佛言。<a id="a-8o"></a>我等欲于佛法出家。<a id="a-8p"></a>愿赐听许。<a id="a-8q"></a>尔时如来谓五人曰。<a id="a-8r"></a>善来苾刍。<a id="a-8s"></a>于是五人须发自落。<a id="a-8t"></a>袈裟着身成沙门形。<a id="a-8u"></a>尔时世尊复谓钩抳等言。<a id="a-8v"></a>色是常是无常。<a id="a-8w"></a>是苦是非苦。<a id="a-8x"></a>是空是非空。<a id="a-8y"></a>是有我是无我。<a id="a-8z"></a>受想行识是常是无常。<a id="a-90"></a>是苦是非苦。<a id="a-91"></a>是空是不空。<a id="a-92"></a>是有我是无我。<a id="a-93"></a>钩抳答言。<a id="a-94"></a>世尊。<a id="a-95"></a>我观色受想行识。<a id="a-96"></a>皆是无常苦空无我之法。<a id="a-97"></a>尔时五苾刍闻佛说是五蕴之法。<a id="a-98"></a>乃得漏尽证于无学。<a id="a-99"></a>时佛谓言。<a id="a-9A"></a>汝等。<a id="a-9B"></a>所作已办梵行已立。<a id="a-9C"></a>我生已灭永断轮回。<a id="a-9D"></a>我与汝等六人。<a id="a-9E"></a>当为世间第一福田。<a id="a-9F"></a>三宝之名今已具足。</p>
  <p id="a9G">尔时世尊说是法时。<a id="a-9H"></a>有一夜叉名曰菩摩。<a id="a-9I"></a>高声唱言。<a id="a-9J"></a>今日世尊于波罗奈国鹿野苑中仙人住处三转四谛十二行法轮。<a id="a-9K"></a>为愍念利益世出世间梵魔天人沙门婆罗门等。<a id="a-9L"></a>时彼菩摩夜叉作是唱已。<a id="a-9M"></a>彼四大王天三十三天。<a id="a-9N"></a>及彼诸天互相告唱。<a id="a-9O"></a>须叟之间。<a id="a-9P"></a>乃至梵界诸梵天等。<a id="a-9Q"></a>皆悉闻知。<a id="a-9R"></a>世尊在彼波罗奈国鹿野苑中仙人住处。<a id="a-9S"></a>三转法轮。<a id="a-9T"></a>三宝出见。<a id="a-9U"></a>利乐人天及诸有情。<a id="a-9V"></a>是时地即大动天亦大明。<a id="a-9W"></a>于是梵王帝释及诸天等。<a id="a-9X"></a>各各执持宝幢幡盖来诣佛所。<a id="a-9Y"></a>雨天妙花作天妓乐歌呗赞叹种种供养。<a id="a-9Z"></a>欢喜踊跃礼佛而退。</p>
 </body>
</html>