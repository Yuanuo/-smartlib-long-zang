<!doctype html>
<html id="z3IBUYee5" data-ver="668">
 <head>
  <meta charset="utf-8">
  <meta author="法贤">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">众许摩诃帝经卷第九</h1>
  <p id="a2">尔时世尊度彼六十贤众已。<a id="a-3"></a>复思何人先可受化。<a id="a-4"></a>乃忆西曩野儞聚落之中。<a id="a-5"></a>有难那及长女并眷属等堪先受化。<a id="a-6"></a>忆念我昔苦行去时经过彼舍。<a id="a-7"></a>时难那及长女并眷属等。<a id="a-8"></a>共持乳粥及酥蜜等来献于我。<a id="a-9"></a>今观彼等根缘已熟堪可化度。<a id="a-A"></a>作是念已。<a id="a-B"></a>世尊翌日伺候食时。<a id="a-C"></a>执持应器入西曩野儞聚落之中。<a id="a-D"></a>次第乞食至难那舍。<a id="a-E"></a>时彼难那及长女等。<a id="a-F"></a>见佛至门踊跃欢喜。<a id="a-G"></a>即谓佛曰。<a id="a-H"></a>善来世尊。<a id="a-I"></a>圣体安否。<a id="a-J"></a>世尊大慈暂过我舍。<a id="a-K"></a>佛即入门。<a id="a-L"></a>难那并女为佛敷座。<a id="a-M"></a>世尊升座。<a id="a-N"></a>彼难那及女并诸眷属。<a id="a-O"></a>即以头面礼佛双足。<a id="a-P"></a>各各礼已退坐一面。</p>
  <p id="aQ">尔时世尊即为说法。<a id="a-R"></a>佛言难那。<a id="a-S"></a>汝等谛听。<a id="a-T"></a>布施持戒生天之因。<a id="a-U"></a>虽感欲乐终当退失。<a id="a-V"></a>汝等当断一切烦恼以求出离。<a id="a-W"></a>又复广为分别生灭之法而令了知。<a id="a-X"></a>佛说是时彼难那等根缘成熟盖障即除。<a id="a-Y"></a>深心思惟欢喜无量。<a id="a-Z"></a>佛即又为广说苦集灭道四圣谛法。<a id="a-a"></a>时难那并女及眷属等。<a id="a-b"></a>即于座上得法知见。<a id="a-c"></a>证四谛理断诸疑惑。<a id="a-d"></a>贪爱永除一向信佛。<a id="a-e"></a>即从座起合掌顶礼白言。<a id="a-f"></a>世尊。<a id="a-g"></a>我于世尊所说诸法实得知见。<a id="a-h"></a>我今归佛归法归依僧伽。<a id="a-i"></a>愿为近事永不杀生。<a id="a-j"></a>又白佛言。<a id="a-k"></a>食时已至愿佛大慈受我供养。<a id="a-l"></a>佛即默然。<a id="a-m"></a>时彼难那并眷属等。<a id="a-n"></a>见佛默然知已受请。<a id="a-o"></a>持种种香花饮食手自奉上。<a id="a-p"></a>世尊食毕澡漱已竟。<a id="a-q"></a>难那眷属复处卑座乐欲听法。<a id="a-r"></a>佛即方便种种说法。<a id="a-s"></a>难那眷属复得闻法。<a id="a-t"></a>欢喜踊跃。<a id="a-u"></a>礼佛而退。</p>
  <p id="av">尔时世尊于西曩野儞聚落化难那等已。<a id="a-w"></a>即复思念。<a id="a-x"></a>欲诣摩伽陀国随缘利乐。<a id="a-y"></a>时摩伽陀国有善相师乌噜尾螺迦葉。<a id="a-z"></a>寿年三百岁。<a id="a-10"></a>自谓已得阿罗汉道。<a id="a-11"></a>居尼连河侧。<a id="a-12"></a>弟子眷属有五百人。<a id="a-13"></a>摩伽陀国。<a id="a-14"></a>王及辅相一切民众。<a id="a-15"></a>皆尊重供养更无有上。<a id="a-16"></a>彼摩伽陀国有无量人众。<a id="a-17"></a>由如盲冥黑暗障蔽。<a id="a-18"></a>常依乌噜尾螺以为引导。<a id="a-19"></a>彼诸人众虽承化导无由出离。<a id="a-1A"></a>我今化彼乌噜尾螺迦葉。<a id="a-1B"></a>及彼人众使见正道。<a id="a-1C"></a>既思惟已。<a id="a-1D"></a>行诣摩伽陀国尼连河侧乌噜尾螺迦葉住处。<a id="a-1E"></a>时乌噜尾螺迦葉忽见世尊来至住处。<a id="a-1F"></a>又见相好具足威德殊异。<a id="a-1G"></a>即前迎接复加恭敬。<a id="a-1H"></a>而谓佛言。<a id="a-1I"></a>善来大沙门。<a id="a-1J"></a>先住何处今忽至此。<a id="a-1K"></a>即为世尊敷座请坐。<a id="a-1L"></a>世尊就坐。<a id="a-1M"></a>彼乌噜尾螺迦葉亦自就坐。<a id="a-1N"></a>即以种种言辞慰问世尊。<a id="a-1O"></a>世尊亦以种种方便开导教化。<a id="a-1P"></a>谈论未竟。<a id="a-1Q"></a>日已西暮。<a id="a-1R"></a>佛即告言。<a id="a-1S"></a>今已日暮我于汝舍有寂静处欲寄一宿。<a id="a-1T"></a>乌噜尾螺迦葉白言。<a id="a-1U"></a>大沙门。<a id="a-1V"></a>我诸房舍眷属在中。<a id="a-1W"></a>唯一静处堪沙门宿。<a id="a-1X"></a>然此静处毒龙在中。<a id="a-1Y"></a>虽不吝惜恐有所损。<a id="a-1Z"></a>请自思之。<a id="a-1a"></a>佛告乌噜尾螺迦葉言。<a id="a-1b"></a>但愿见借必无伤害。<a id="a-1c"></a>乌噜尾螺迦葉告言。<a id="a-1d"></a>若能尔者当自随意。<a id="a-1e"></a>于是世尊即诣龙舍。<a id="a-1f"></a>佛于舍外洗足已便入龙舍。<a id="a-1g"></a>自布净草跏趺而坐。<a id="a-1h"></a>佛即便入三摩地。<a id="a-1i"></a>时彼毒龙忽见世尊在舍中坐。<a id="a-1j"></a>即发嗔怒乃作烟雾遍舍内外。<a id="a-1k"></a>于是世尊以神通力亦化烟雾。<a id="a-1l"></a>毒龙转怒舍内火着。<a id="a-1m"></a>佛以神力亦化其火。<a id="a-1n"></a>佛与毒龙二火俱炽。<a id="a-1o"></a>时彼龙舍周遍内外成大火聚。<a id="a-1p"></a>火焰上腾明照远近。<a id="a-1q"></a>时彼迦葉常于夜分出观星像。<a id="a-1r"></a>乃复观见龙舍成大火聚。<a id="a-1s"></a>即便伤叹。<a id="a-1t"></a>苦哉苦哉。<a id="a-1u"></a>彼端正沙门不听我语。<a id="a-1v"></a>龙火炽盛百倍于常。<a id="a-1w"></a>可惜沙门必被伤害。<a id="a-1x"></a>时乌噜尾螺迦葉及与眷属。<a id="a-1y"></a>皆见大火炽盛之相。<a id="a-1z"></a>时彼毒龙知于世尊不能损害。<a id="a-20"></a>又以自身亦大疲乏。<a id="a-21"></a>乃息恶毒火便消灭。<a id="a-22"></a>世尊是时亦摄神力。<a id="a-23"></a>毒龙降伏收于钵内。<a id="a-24"></a>天晓之后乌噜尾螺迦葉与眷属等。<a id="a-25"></a>行诣龙舍观于沙门。<a id="a-26"></a>既到龙舍见佛端然。<a id="a-27"></a>而白佛言。<a id="a-28"></a>汝大沙门。<a id="a-29"></a>宿夜安否。<a id="a-2A"></a>佛言。<a id="a-2B"></a>我安。<a id="a-2C"></a>汝大沙门。<a id="a-2D"></a>钵中何物。<a id="a-2E"></a>佛言。<a id="a-2F"></a>此舍之龙。<a id="a-2G"></a>佛又告言。<a id="a-2H"></a>汝言此舍有是毒龙人不敢止。<a id="a-2I"></a>我今降伏收于钵中。<a id="a-2J"></a>汝可审观了知其实。<a id="a-2K"></a>乌噜尾螺迦葉自以耆年德重行苦学优。<a id="a-2L"></a>凡所见知无有过者。<a id="a-2M"></a>及见世尊龙火不伤又能降置钵内。<a id="a-2N"></a>乃赞叹曰。<a id="a-2O"></a>奇哉沙门。<a id="a-2P"></a>有大威力。<a id="a-2Q"></a>我所见闻希有此事。<a id="a-2R"></a>是大沙门是大丈夫。<a id="a-2S"></a>亦是阿罗汉。</p>
  <p id="a2T">尔时世尊降毒龙已。<a id="a-2U"></a>至第二日即于乌尾噜螺迦葉住处不远。<a id="a-2V"></a>就一树下经行宴安。<a id="a-2W"></a>即于是夜有四大天王下来听法。<a id="a-2X"></a>时迦葉夜出观于星像乃见佛前有四大火聚。<a id="a-2Y"></a>迦葉即谓诸弟子曰。<a id="a-2Z"></a>彼大沙门亦事于火。<a id="a-2a"></a>诸弟子曰。<a id="a-2b"></a>师何由知迦葉告言。<a id="a-2c"></a>我夜观星像。<a id="a-2d"></a>乃见大沙门前有四大火聚。<a id="a-2e"></a>我知沙门事火无疑。<a id="a-2f"></a>时乌噜尾螺迦葉才至天晓。<a id="a-2g"></a>速诣佛所而白佛言。<a id="a-2h"></a>汝大沙门。<a id="a-2i"></a>亦事火耶。<a id="a-2j"></a>佛即报言。<a id="a-2k"></a>我不事火。<a id="a-2l"></a>迦葉又言。<a id="a-2m"></a>我夜中观星。<a id="a-2n"></a>见沙门前有四火聚。<a id="a-2o"></a>若不事火此乃何用。<a id="a-2p"></a>佛即报言。<a id="a-2q"></a>此非是火。<a id="a-2r"></a>是四大天王下来听法。<a id="a-2s"></a>是彼四天身光之耳。<a id="a-2t"></a>迦葉惊曰。<a id="a-2u"></a>奇哉沙门。<a id="a-2v"></a>有是事也。<a id="a-2w"></a>此亦沙门有斯威德。<a id="a-2x"></a>感得天王俱来听法。<a id="a-2y"></a>此亦是阿罗汉耶。<a id="a-2z"></a>至第三日帝释天主乃于夜分来至佛所。<a id="a-30"></a>头面礼足退坐一面。<a id="a-31"></a>佛为帝释如应说法。<a id="a-32"></a>帝释天主得闻法已。<a id="a-33"></a>欢喜踊跃还归天宫。<a id="a-34"></a>时乌噜尾螺迦葉夜观星像。<a id="a-35"></a>又见树下世尊前面有一火聚。<a id="a-36"></a>极大炽盛光明照耀。<a id="a-37"></a>如日初出。<a id="a-38"></a>而彼迦葉谓弟子曰。<a id="a-39"></a>而此沙门定事于火。<a id="a-3A"></a>至天晓已与诸弟子速诣佛所。<a id="a-3B"></a>而白佛言。<a id="a-3C"></a>汝大沙门。<a id="a-3D"></a>我昨夜出观于星像。<a id="a-3E"></a>又见火聚炽于座前。<a id="a-3F"></a>火光上腾如日初出。<a id="a-3G"></a>我今定知沙门事火。<a id="a-3H"></a>佛即报言。<a id="a-3I"></a>我非事火。<a id="a-3J"></a>昨夜帝释下来听法。<a id="a-3K"></a>是彼身光之所照耀。<a id="a-3L"></a>迦葉叹曰。<a id="a-3M"></a>奇哉沙门。<a id="a-3N"></a>有大威德。<a id="a-3O"></a>此实希有。<a id="a-3P"></a>我今定知亦得阿罗汉果。<a id="a-3Q"></a>至第四日乌噜尾螺迦葉出门观星。<a id="a-3R"></a>又复观见沙门座前有大火聚。<a id="a-3S"></a>光明照耀如日正中。<a id="a-3T"></a>是时迦葉还告弟子。<a id="a-3U"></a>我于今夜又观星像。<a id="a-3V"></a>复见沙门座前有火。<a id="a-3W"></a>光明照耀转倍于前。<a id="a-3X"></a>如日正中等无有异。<a id="a-3Y"></a>审察是相定事火也。<a id="a-3Z"></a>至天晓已行诣佛所。<a id="a-3a"></a>而白佛言。<a id="a-3b"></a>我夜观星亦见沙门座前有火。<a id="a-3c"></a>我知沙门定事火也。<a id="a-3d"></a>佛言。<a id="a-3e"></a>迦葉。<a id="a-3f"></a>我无所求何用于火。<a id="a-3g"></a>昨夜之中彼娑婆世界主大梵天王下来听法在我前坐。<a id="a-3h"></a>汝所见者是彼身光。<a id="a-3i"></a>时彼迦葉还复叹曰。<a id="a-3j"></a>此大沙门。<a id="a-3k"></a>乃有如是大威德力。<a id="a-3l"></a>能感梵王下来听法。<a id="a-3m"></a>实为希有。<a id="a-3n"></a>我定得知亦证阿罗汉果。<a id="a-3o"></a>至第五日。<a id="a-3p"></a>时乌尾螺迦葉弟子摩拏嚩迦等。<a id="a-3q"></a>五百人众俱事三火。<a id="a-3r"></a>各有炉。<a id="a-3s"></a>其炉共有一千五百。<a id="a-3t"></a>是时世尊在彼树下。<a id="a-3u"></a>又值彼众用火祭天。<a id="a-3v"></a>彼五百人常式发火火不能然。<a id="a-3w"></a>彼弟子众即速告师。<a id="a-3x"></a>至乌噜尾螺所而白言曰。<a id="a-3y"></a>师可知否。<a id="a-3z"></a>我等然火火终不然。<a id="a-40"></a>不知今日何因若此。<a id="a-41"></a>乌噜尾螺迦葉思惟是事。<a id="a-42"></a>而彼沙门在此近住。<a id="a-43"></a>恐彼威力而有所制。<a id="a-44"></a>即与弟子同诣佛所而白佛言。<a id="a-45"></a>汝大沙门。<a id="a-46"></a>我之弟子摩拏嚩迦五百人众常式用火而为火祀。<a id="a-47"></a>今旦然火终不能着。<a id="a-48"></a>我疑此事。<a id="a-49"></a>定是沙门威力所制。<a id="a-4A"></a>佛即答言。<a id="a-4B"></a>汝欲火然。<a id="a-4C"></a>迦葉答言。<a id="a-4D"></a>欲然。<a id="a-4E"></a>佛言。<a id="a-4F"></a>汝去火当自然。<a id="a-4G"></a>迦葉还家火已然矣。<a id="a-4H"></a>时彼迦葉及与弟子皆称赞曰。<a id="a-4I"></a>此大沙门有力如是。<a id="a-4J"></a>必应亦得阿罗汉果。<a id="a-4K"></a>用火祭讫。<a id="a-4L"></a>欲灭其火火不能灭。<a id="a-4M"></a>尽其彼力终不能灭。<a id="a-4N"></a>摩拏嚩迦诸弟子等疾诣乌噜尾螺迦葉之所白言。<a id="a-4O"></a>我师知否。<a id="a-4P"></a>火虽得然今不能灭。<a id="a-4Q"></a>迦葉报言。<a id="a-4R"></a>此必还是沙门所为。<a id="a-4S"></a>迦葉复来至世尊所白言。<a id="a-4T"></a>沙门。<a id="a-4U"></a>火虽得然今不能灭。<a id="a-4V"></a>莫是沙门而复制也。<a id="a-4W"></a>佛即报言。<a id="a-4X"></a>汝欲灭耶。<a id="a-4Y"></a>迦葉告言。<a id="a-4Z"></a>欲令火灭。<a id="a-4a"></a>佛言。<a id="a-4b"></a>汝但还去必自灭。<a id="a-4c"></a>迦葉回还火已灭矣。<a id="a-4d"></a>又复叹曰。<a id="a-4e"></a>此大沙门有是神力。<a id="a-4f"></a>亦阿罗汉也。<a id="a-4g"></a>至第六日乌噜尾螺迦葉自欲用火祭其火天。<a id="a-4h"></a>火又不然。<a id="a-4i"></a>即自入定欲令火然火亦不然。<a id="a-4j"></a>来至佛所而白佛言我自用火常式得然今不能然。<a id="a-4k"></a>莫是沙门力所制也。<a id="a-4l"></a>佛言。<a id="a-4m"></a>迦葉。<a id="a-4n"></a>汝欲火然。<a id="a-4o"></a>答言。<a id="a-4p"></a>欲然。<a id="a-4q"></a>佛言。<a id="a-4r"></a>但去火必自然。<a id="a-4s"></a>迦葉回还火已然矣。<a id="a-4t"></a>用火事讫欲灭其火。<a id="a-4u"></a>火又不灭。<a id="a-4v"></a>又复入定欲令火灭。<a id="a-4w"></a>火终不灭。<a id="a-4x"></a>事不获免来白佛言。<a id="a-4y"></a>火虽得然今又不灭。<a id="a-4z"></a>必是沙门力所制也。<a id="a-50"></a>佛言。<a id="a-51"></a>汝欲灭耶。<a id="a-52"></a>迦葉告言。<a id="a-53"></a>欲令火灭。<a id="a-54"></a>佛言。<a id="a-55"></a>但去火必自灭。<a id="a-56"></a>及至还家火已灭矣。<a id="a-57"></a>火灭已后以彼余炭积于一处。<a id="a-58"></a>移时之后其炭自然。<a id="a-59"></a>与诸弟子同灭其火。<a id="a-5A"></a>尽其力分终不能灭。<a id="a-5B"></a>又来白佛。<a id="a-5C"></a>汝大沙门。<a id="a-5D"></a>火适得灭今还自然炽盛倍常。<a id="a-5E"></a>我不能灭。<a id="a-5F"></a>此必沙门力所制也。<a id="a-5G"></a>佛言。<a id="a-5H"></a>火又然耶。<a id="a-5I"></a>答言。<a id="a-5J"></a>火然。<a id="a-5K"></a>汝不能灭耶。<a id="a-5L"></a>答言。<a id="a-5M"></a>我不能灭。<a id="a-5N"></a>佛即报言。<a id="a-5O"></a>汝但回去火自息灭。<a id="a-5P"></a>迦葉即回火已自灭。<a id="a-5Q"></a>迦葉叹曰。<a id="a-5R"></a>奇哉沙门有斯力也。<a id="a-5S"></a>我欲然火火不能然。<a id="a-5T"></a>告以得然。<a id="a-5U"></a>我欲灭火火不能灭。<a id="a-5V"></a>告以得灭。<a id="a-5W"></a>今火再着不能再灭。<a id="a-5X"></a>今火得灭亦由彼力。<a id="a-5Y"></a>是大沙门有大威德。<a id="a-5Z"></a>此实希有。<a id="a-5a"></a>必应亦是阿罗汉也。<a id="a-5b"></a>过是日已乌噜尾螺迦葉作外道法设七日会。<a id="a-5c"></a>彼摩伽陀国王士庶皆悉闻知。<a id="a-5d"></a>迦葉思惟。<a id="a-5e"></a>今大沙门在此近住。<a id="a-5f"></a>前所火祀皆能力制。<a id="a-5g"></a>今所作法莫复制耶。<a id="a-5h"></a>若彼沙门七日不来我法必成。<a id="a-5i"></a>若复来者或恐被制。<a id="a-5j"></a>又作是念。<a id="a-5k"></a>彼大沙门相好端严威德殊胜。<a id="a-5l"></a>国中士庶若见殊胜。<a id="a-5m"></a>或恐舍我而事于彼。<a id="a-5n"></a>以斯事故思念再三。<a id="a-5o"></a>佛即寻知。<a id="a-5p"></a>佛于七日他处游化。<a id="a-5q"></a>虽在近住迦葉及众于七日中不见世尊。<a id="a-5r"></a>时彼迦葉作七日法。<a id="a-5s"></a>国中士庶悉持香花。<a id="a-5t"></a>及与财宝广作供养。<a id="a-5u"></a>作法既毕设会亦终。<a id="a-5v"></a>却复思念。<a id="a-5w"></a>彼大沙门七日不见。<a id="a-5x"></a>我今设会多有余长。<a id="a-5y"></a>沙门若来甚有供养。<a id="a-5z"></a>作是念已。<a id="a-60"></a>佛知其意即便行诣迦葉住处。<a id="a-61"></a>迦葉才见心即欢喜。<a id="a-62"></a>此大沙门我思便至。<a id="a-63"></a>乃白佛言。<a id="a-64"></a>沙门来耶。<a id="a-65"></a>佛言。<a id="a-66"></a>我来。<a id="a-67"></a>又曰。<a id="a-68"></a>七日之中何以不来。<a id="a-69"></a>佛言。<a id="a-6A"></a>汝作是念。<a id="a-6B"></a>我设七日法会。<a id="a-6C"></a>若彼沙门来者恐法不成。<a id="a-6D"></a>我知汝意是以不来。<a id="a-6E"></a>今汝思念。<a id="a-6F"></a>作法已毕沙门若来甚有供养。<a id="a-6G"></a>我亦知尔。<a id="a-6H"></a>是以此来。<a id="a-6I"></a>迦葉思惟。<a id="a-6J"></a>此大沙门是大圣者悉知我意。<a id="a-6K"></a>必定亦是阿罗汉也。<a id="a-6L"></a>佛与迦葉言论已竟寻还所止。<a id="a-6M"></a>迦葉于后以虔洁心。<a id="a-6N"></a>造诸饮食极令香美异其常品。<a id="a-6O"></a>待至来日自诣佛所。<a id="a-6P"></a>白言。<a id="a-6Q"></a>沙门。<a id="a-6R"></a>我以专心备办食竟。<a id="a-6S"></a>愿过我舍而受供养。<a id="a-6T"></a>佛受请已。<a id="a-6U"></a>而告之曰。<a id="a-6V"></a>汝但先去吾当便至。<a id="a-6W"></a>迦葉既去。<a id="a-6X"></a>世尊入三摩地。<a id="a-6Y"></a>由如壮士屈伸臂顷。<a id="a-6Z"></a>于赡部洲界取赡部树果盛满钵已回还。<a id="a-6a"></a>先至迦葉住处跏趺而坐。<a id="a-6b"></a>迦葉后至见佛先到惊而言曰。<a id="a-6c"></a>沙门来耶。<a id="a-6d"></a>佛言。<a id="a-6e"></a>我来久矣。<a id="a-6f"></a>迦葉又言。<a id="a-6g"></a>从何道来。<a id="a-6h"></a>佛即报言。<a id="a-6i"></a>我从住处往赡部洲界取赡部树果还来于此。<a id="a-6j"></a>迦葉言。<a id="a-6k"></a>大沙门乃有如是神通迅疾。<a id="a-6l"></a>于少时间能往于彼取果还来。<a id="a-6m"></a>此大沙门亦是阿罗汉也。<a id="a-6n"></a>佛即以果示之。<a id="a-6o"></a>迦葉。<a id="a-6p"></a>汝曾见不。<a id="a-6q"></a>迦葉言。<a id="a-6r"></a>我未曾见。<a id="a-6s"></a>佛言。<a id="a-6t"></a>汝乐食不。<a id="a-6u"></a>答言。<a id="a-6v"></a>乐食。<a id="a-6w"></a>佛言。<a id="a-6x"></a>随意。<a id="a-6y"></a>迦葉食果叹未曾有。<a id="a-6z"></a>食果已竟。<a id="a-70"></a>即以所造种种饮食自手奉上。<a id="a-71"></a>佛吃食已澡漱亦毕。<a id="a-72"></a>即为迦葉说偈。<a id="a-73"></a>祝愿讫寻回树下。<a id="a-74"></a>又第二日请佛受供。<a id="a-75"></a>佛即依前入三摩地。<a id="a-76"></a>往弗婆提取庵摩罗果。<a id="a-77"></a>先至迦葉住处。<a id="a-78"></a>又第三日请佛受供。<a id="a-79"></a>佛入三摩地。<a id="a-7A"></a>往西衢陀洲取得尾螺迦闭他果。<a id="a-7B"></a>还来先至迦葉住处。<a id="a-7C"></a>至第四日请佛受供。<a id="a-7D"></a>佛即入三摩地。<a id="a-7E"></a>如屈伸臂顷。<a id="a-7F"></a>往北俱卢洲取自然米饭钵中持来。<a id="a-7G"></a>先至迦葉住处安坐。<a id="a-7H"></a>已久迦葉方来。<a id="a-7I"></a>迦葉又问。<a id="a-7J"></a>自何道来。<a id="a-7K"></a>佛答。<a id="a-7L"></a>迦葉。<a id="a-7M"></a>我适往彼北俱卢洲。<a id="a-7N"></a>取自然米饭持来至此。<a id="a-7O"></a>迦葉叹曰。<a id="a-7P"></a>此大沙门有是神通。<a id="a-7Q"></a>必是亦得阿罗汉果。<a id="a-7R"></a>佛还问言。<a id="a-7S"></a>北洲之饭汝乐食耶。<a id="a-7T"></a>答言。<a id="a-7U"></a>乐食。<a id="a-7V"></a>佛言。<a id="a-7W"></a>随意。<a id="a-7X"></a>迦葉食已叹未曾有。<a id="a-7Y"></a>于是以自所办种种饮食奉上于佛。<a id="a-7Z"></a>佛受食竟澡漱亦毕。<a id="a-7a"></a>即为迦葉说偈祝愿已还归树下。<a id="a-7b"></a>世尊来日乃自持钵往四大王天。<a id="a-7c"></a>直至忉利天取天酥味。<a id="a-7d"></a>还来所止树下而食。<a id="a-7e"></a>吃食既毕思水澡漱。<a id="a-7f"></a>帝释天主知佛思水。<a id="a-7g"></a>如展臂顷来至佛所。<a id="a-7h"></a>白世尊言。<a id="a-7i"></a>欲水用耶。<a id="a-7j"></a>佛言。<a id="a-7k"></a>欲水。<a id="a-7l"></a>帝释即观近地先有涸池。<a id="a-7m"></a>以手指之水即涌出。<a id="a-7n"></a>清净香洁无与等者。<a id="a-7o"></a>佛即澡漱随意受用。<a id="a-7p"></a>帝释天主还归天宫。<a id="a-7q"></a>迦葉忽见惊怪非常。<a id="a-7r"></a>而此涸池无水已久。<a id="a-7s"></a>今复水满不知何来。<a id="a-7t"></a>速至佛所而白佛言。<a id="a-7u"></a>大沙门。<a id="a-7v"></a>此池久涸水因何有。<a id="a-7w"></a>佛即报言。<a id="a-7x"></a>今日食毕无水澡漱。<a id="a-7y"></a>帝释遥知乃下天来为我出水。<a id="a-7z"></a>迦葉叹言。<a id="a-80"></a>未曾有也。<a id="a-81"></a>食从天取。<a id="a-82"></a>水令天出。<a id="a-83"></a>能感如是。<a id="a-84"></a>此必亦得阿罗汉也。<a id="a-85"></a>迦葉乃立池名谓之播抳佉多。<a id="a-86"></a>佛于后时入池澡浴。<a id="a-87"></a>池岸之侧先有大树。<a id="a-88"></a>名阿祖啰曩。<a id="a-89"></a>佛以袈裟挂于树上。<a id="a-8A"></a>迦葉来至见佛袈裟挂于树上。<a id="a-8B"></a>知佛澡浴即来瞻睹佛既浴讫出水上岸。<a id="a-8C"></a>即展其手欲攀树枝。<a id="a-8D"></a>时阿祖啰曩枝便低亚。<a id="a-8E"></a>迦葉乃见还复叹曰。<a id="a-8F"></a>此大沙门实不思议。<a id="a-8G"></a>感得无情自然低亚。<a id="a-8H"></a>沙门亦得阿罗汉也。<a id="a-8I"></a>世尊后时思欲洗衣。<a id="a-8J"></a>云何得石而为用耶。<a id="a-8K"></a>帝释遥知。<a id="a-8L"></a>寻至佛所白言。<a id="a-8M"></a>世尊。<a id="a-8N"></a>佛欲洗衣而用石耶。<a id="a-8O"></a>佛言。<a id="a-8P"></a>要石。<a id="a-8Q"></a>帝释即令夜叉于大山中取石一块修令平正。<a id="a-8R"></a>复使光洁置于池侧。<a id="a-8S"></a>佛即洗衣。<a id="a-8T"></a>洗已欲晒。<a id="a-8U"></a>帝释又令夜叉别取一石置于池岸。<a id="a-8V"></a>佛洗衣竟就石晒之。<a id="a-8W"></a>迦葉来至。<a id="a-8X"></a>又见池岸忽然有石乃自惊怪。<a id="a-8Y"></a>池岸先无今从何来。<a id="a-8Z"></a>而白佛言。<a id="a-8a"></a>大沙门。<a id="a-8b"></a>池岸之石自何而有。<a id="a-8c"></a>佛即报言。<a id="a-8d"></a>我欲洗衣为无石故。<a id="a-8e"></a>即起思念。<a id="a-8f"></a>帝释下来为我安置。<a id="a-8g"></a>我又思念无处晒衣。<a id="a-8h"></a>彼天帝释又安一石。<a id="a-8i"></a>二石所来皆帝释也。<a id="a-8j"></a>迦葉大叹。<a id="a-8k"></a>此大沙门凡是所作非世之有。<a id="a-8l"></a>必已证得阿罗汉也。<a id="a-8m"></a>然其所证应莫超吾。<a id="a-8n"></a>迦葉之心似有省悟。<a id="a-8o"></a>世尊又以方便更现异相。<a id="a-8p"></a>教化迦葉令入正道。<a id="a-8q"></a>佛即化彼尼连河水忽然泛溢。<a id="a-8r"></a>居河左右人多漂溺。<a id="a-8s"></a>枯涸陂池处处皆满。<a id="a-8t"></a>佛所止处正居其内。<a id="a-8u"></a>佛以神力令水环绕。<a id="a-8v"></a>四面壁立中心尘起。<a id="a-8w"></a>迦葉是时见河泛溢最盛于常。<a id="a-8x"></a>即思念言。<a id="a-8y"></a>彼大沙门得不漂溺。<a id="a-8z"></a>由是乘船速至佛所。<a id="a-90"></a>乃见世尊树下经行步步尘起。<a id="a-91"></a>又以环水壁立不能下船。<a id="a-92"></a>叹异倍常。<a id="a-93"></a>遥相慰曰。<a id="a-94"></a>沙门。<a id="a-95"></a>安否得无忧恼耶。<a id="a-96"></a>佛言。<a id="a-97"></a>我无忧恼劳相谕也。<a id="a-98"></a>复思念言。<a id="a-99"></a>此大沙门自有神通何不离此。<a id="a-9A"></a>迦葉又言。<a id="a-9B"></a>莫欲乘船离于此耶。<a id="a-9C"></a>佛言。<a id="a-9D"></a>欲离。<a id="a-9E"></a>于此迦葉白言。<a id="a-9F"></a>若欲离者当自上船。<a id="a-9G"></a>佛以神力如弹指顷。<a id="a-9H"></a>已在船中跏趺而坐。<a id="a-9I"></a>迦葉见佛已坐。<a id="a-9J"></a>不见所来所入。<a id="a-9K"></a>迦葉叹言。<a id="a-9L"></a>沙门是大丈夫有大威德。<a id="a-9M"></a>乃有神通能如是也。<a id="a-9N"></a>迦葉白言。<a id="a-9O"></a>我自亦得阿罗汉果。<a id="a-9P"></a>然不及沙门所证之道。<a id="a-9Q"></a>佛知迦葉决定回心。<a id="a-9R"></a>便即告言。<a id="a-9S"></a>汝自言证阿罗汉者非实证也。<a id="a-9T"></a>迦葉忽闻世尊发如是语。<a id="a-9U"></a>身毛皆竖转自克责。<a id="a-9V"></a>此大沙门悉能知我种种之事。<a id="a-9W"></a>今宜师之以进其道。<a id="a-9X"></a>作念已定而白佛言。<a id="a-9Y"></a>大沙门。<a id="a-9Z"></a>愿知我意。<a id="a-9a"></a>今欲于大沙门法中出家。<a id="a-9b"></a>而为僧伽禀奉教敕修持梵行。<a id="a-9c"></a>唯愿慈悲特赐听许。<a id="a-9d"></a>佛知迦葉证道时至。<a id="a-9e"></a>又以方便化彼徒众。<a id="a-9f"></a>乃谓迦葉曰。<a id="a-9g"></a>汝欲于吾法中出家学道为沙门者。<a id="a-9h"></a>还曾令诸弟子悉知已否。<a id="a-9i"></a>迦葉答言。<a id="a-9j"></a>弟子未知。<a id="a-9k"></a>佛言。<a id="a-9l"></a>汝为人师不得卒暴。<a id="a-9m"></a>且可归还与弟子议。<a id="a-9n"></a>若谓然者即可再来。<a id="a-9o"></a>斯亦未晚。<a id="a-9p"></a>迦葉奉教还至住处。<a id="a-9q"></a>乃与摩拏嚩迦等五百弟子同集一处。<a id="a-9r"></a>告而言曰。<a id="a-9s"></a>彼大沙门相好异常神通难及。<a id="a-9t"></a>凡所动止天悉遥知。<a id="a-9u"></a>或来座前而听其法。<a id="a-9v"></a>或有要用皆能给送。<a id="a-9w"></a>累见神变我实不如。<a id="a-9x"></a>今欲师彼出家以进其道。<a id="a-9y"></a>吾已决定。<a id="a-9z"></a>汝等如何。<a id="a-A0"></a>细自筹量以实报我。<a id="a-A1"></a>摩拏嚩迦白迦葉言。<a id="a-A2"></a>彼火龙暴恶首先降伏。<a id="a-A3"></a>神异他心众人目睹。<a id="a-A4"></a>我等所业悉自师传。<a id="a-A5"></a>师既未如弟子何说。<a id="a-A6"></a>师若决志我等皆随。<a id="a-A7"></a>师若达彼宗源。<a id="a-A8"></a>亦愿垂于济度。<a id="a-A9"></a>我等已决众共一心。<a id="a-AA"></a>今或可行不可失也。<a id="a-AB"></a>于是迦葉知众诚愿。<a id="a-AC"></a>乃令弟子取事火具护摩杓等种种之器及鹿皮衣树皮衣净瓶拄杖革屣等物。<a id="a-AD"></a>悉弃尼连河中。<a id="a-AE"></a>以示不回之相。<a id="a-AF"></a>师徒相率同诣佛所。<a id="a-AG"></a>顶礼佛足退立一面。</p>
  <p id="aAH">尔时世尊谓迦葉曰。<a id="a-AI"></a>汝复来耶。<a id="a-AJ"></a>迦葉答言。<a id="a-AK"></a>今与弟子同来。<a id="a-AL"></a>欲于大沙门法。<a id="a-AM"></a>中出家修学。<a id="a-AN"></a>佛已悬知乃更审曰。<a id="a-AO"></a>汝诸弟子诚心以否。<a id="a-AP"></a>迦葉答言。<a id="a-AQ"></a>我与弟子皆悉诚心。<a id="a-AR"></a>唯愿慈哀咸垂济度。<a id="a-AS"></a>佛即默许度为沙门。<a id="a-AT"></a>又复报言。<a id="a-AU"></a>汝等今朝是真出家。<a id="a-AV"></a>是真梵行。<a id="a-AW"></a>披袈裟衣而实沙门。</p>
  <p id="aAX">尔时乌噜尾螺迦葉身着袈裟成沙门相。<a id="a-AY"></a>又闻佛言。<a id="a-AZ"></a>汝今是真出家是真梵行。<a id="a-Aa"></a>私自庆喜我心全灭。<a id="a-Ab"></a>又复思惟。<a id="a-Ac"></a>往昔大仙尝说斯事。<a id="a-Ad"></a>世稀有佛出兴于世。<a id="a-Ae"></a>得无上觉具一切智。<a id="a-Af"></a>是大圣人天上人间悉能利乐。<a id="a-Ag"></a>我于前时夜出观星有大火聚。<a id="a-Ah"></a>谓其事火与我同宗。<a id="a-Ai"></a>乃是梵王帝释四天王等互来听法。<a id="a-Aj"></a>今惟此事是大圣人。<a id="a-Ak"></a>此非大圣孰为圣也。<a id="a-Al"></a>于是迦葉易沙门称呼佛为世尊也。</p>
 </body>
</html>