<!doctype html>
<html id="z3IBUYae2" data-ver="484">
 <head>
  <meta charset="utf-8">
  <meta author="法贤">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">众许摩诃帝经卷第六</h1>
  <p id="a2">尔时菩萨即往阿啰拏迦罗摩处而学道法。<a id="a-3"></a>至已合掌。<a id="a-4"></a>勤拳致问。<a id="a-5"></a>汝宗行法。<a id="a-6"></a>其义云何。<a id="a-7"></a>阿啰拏迦罗摩曰。<a id="a-8"></a>我昔精进修习定慧。<a id="a-9"></a>至有想天三摩地门皆悉通达。<a id="a-A"></a>汝何不知。<a id="a-B"></a>菩萨即时思惟。<a id="a-C"></a>罗摩所得智慧。<a id="a-D"></a>及有想天三摩地门真实不虚。<a id="a-E"></a>复自念言。<a id="a-F"></a>我于此法云何未得。<a id="a-G"></a>经刹那顷。<a id="a-H"></a>禅定智慧皆获成就。<a id="a-I"></a>而告言曰。<a id="a-J"></a>汝宗行法今我已得。<a id="a-K"></a>时阿啰拏迦罗摩。<a id="a-L"></a>观彼菩萨所得之法如实无谬。<a id="a-M"></a>尊重恭敬如自本师。<a id="a-N"></a>即以最上香花珍果一心供养。<a id="a-O"></a>菩萨复思。<a id="a-P"></a>今此行法而未究竟非为正道。<a id="a-Q"></a>即乃舍去。<a id="a-R"></a>往乌捺啰迦啰摩子处学修法行。<a id="a-S"></a>至已顶礼合掌问曰。<a id="a-T"></a>汝所得法是义云何时乌捺啰迦啰摩子言我昔精进修习智慧。<a id="a-U"></a>至非非想处三摩地门。<a id="a-V"></a>久已证得。<a id="a-W"></a>汝何不知。<a id="a-X"></a>菩萨闻已。<a id="a-Y"></a>即观彼人所修智慧及非非想处三摩地门而无虚谬。<a id="a-Z"></a>复自思惟。<a id="a-a"></a>我于此法云何未得。<a id="a-b"></a>作是念时俱获成就。<a id="a-c"></a>即乃告言。<a id="a-d"></a>汝之法行我今亦得。<a id="a-e"></a>时乌捺啰迦啰摩子心未信许。<a id="a-f"></a>谛意观察如实无谬。<a id="a-g"></a>崇重供养过于本师。<a id="a-h"></a>尔时菩萨又自思惟。<a id="a-i"></a>此之法行亦未究竟非真觉路速须舍彼别求明道时净饭王临御正殿忆念太子。<a id="a-j"></a>未知所止情怀忧恼。<a id="a-k"></a>近臣奏云。<a id="a-l"></a>离王舍城往乌捺啰迦啰摩子处。<a id="a-m"></a>单身介立勤求道法。<a id="a-n"></a>王既闻已心转悲伤。<a id="a-o"></a>即遣亲人三百往彼侍从。<a id="a-p"></a>时天指城酥钵啰没驮王。<a id="a-q"></a>亦遣二百人往彼侍从。<a id="a-r"></a>此五百人至已礼足围绕瞻仰。<a id="a-s"></a>菩萨自念。<a id="a-t"></a>弃舍王宫居山寂静。<a id="a-u"></a>结志修习求甘露灭。<a id="a-v"></a>今此人众昼夜烦杂而妨圣道。<a id="a-w"></a>唯留伯叔舅氏五人。<a id="a-x"></a>余遣回国。<a id="a-y"></a>菩萨即时将此五人。<a id="a-z"></a>往誐耶仙人聚落。<a id="a-10"></a>名乌噜尾螺西曩野祢。<a id="a-11"></a>侧近经行观眺习静之处。<a id="a-12"></a>尼连河次见一林野。<a id="a-13"></a>地土平正树木幽闲。<a id="a-14"></a>如月清凉呼为圣地。<a id="a-15"></a>告五人曰。<a id="a-16"></a>善男子若人于此修诸梵行。<a id="a-17"></a>未证寂灭不久证得。<a id="a-18"></a>我今依止求无上道。<a id="a-19"></a>即于树下结跏趺坐。<a id="a-1A"></a>学修禅观。<a id="a-1B"></a>闭口啮齿舌拄上齶。<a id="a-1C"></a>收摄心神如手握物。<a id="a-1D"></a>经良久间毛孔出汗精进不退念定相应。<a id="a-1E"></a>专注一心引发无漏。<a id="a-1F"></a>而不现行。<a id="a-1G"></a>复修别观跏趺而坐。<a id="a-1H"></a>合口闭目舌拄上齶。<a id="a-1I"></a>屏住气息令不出入。<a id="a-1J"></a>良久之间气逼头顶疼痛至甚。<a id="a-1K"></a>如锥刺脑受斯大苦。<a id="a-1L"></a>心不颠倒亦不散乱。<a id="a-1M"></a>坚固精进。<a id="a-1N"></a>念定现前专注一心。<a id="a-1O"></a>引发无漏而不现行。<a id="a-1P"></a>如是息气渐次运动。<a id="a-1Q"></a>从头顶下至两耳门。<a id="a-1R"></a>痛楚复增如地狱苦。<a id="a-1S"></a>菩萨尔时心不颠倒亦无散乱。<a id="a-1T"></a>策勤猛利念定现前。<a id="a-1U"></a>一心专注引发无漏亦未现行。<a id="a-1V"></a>又复闭息外忘视听。<a id="a-1W"></a>气积脏腑胀满遍身。<a id="a-1X"></a>苦恼至极无以方比。<a id="a-1Y"></a>菩萨尔时心不颠倒亦不散乱。<a id="a-1Z"></a>坚进修习念定现前。<a id="a-1a"></a>专注一心引发无漏而不现行。<a id="a-1b"></a>如是修已。<a id="a-1c"></a>又自思念。<a id="a-1d"></a>我于今后断绝饮食。<a id="a-1e"></a>时有天子遥已观知。<a id="a-1f"></a>告菩萨言。<a id="a-1g"></a>我此色身毛孔之内。<a id="a-1h"></a>而有天上细妙珍食堪充供养。<a id="a-1i"></a>菩萨告曰。<a id="a-1j"></a>如我所食本非荤辛。<a id="a-1k"></a>食出汝身亦非清净。<a id="a-1l"></a>若令我食必堕地狱。<a id="a-1m"></a>天子但以随方所有。<a id="a-1n"></a>或米或豆听汝丰俭。<a id="a-1o"></a>以作供献我即受之。<a id="a-1p"></a>天子奉教以谷为膳。<a id="a-1q"></a>菩萨食已身体羸瘦。<a id="a-1r"></a>颜容憔悴。<a id="a-1s"></a>心无苦恼亦无退失。<a id="a-1t"></a>发精进意念定现前。<a id="a-1u"></a>专注一心引发无漏亦未现行。<a id="a-1v"></a>又节所食身转羸恶。<a id="a-1w"></a>两目深陷如井现星。<a id="a-1x"></a>菩萨尔时心无苦恼亦无退失。<a id="a-1y"></a>发精进意念定现前。<a id="a-1z"></a>专注一心引发无漏亦不现行。<a id="a-20"></a>又于所食减令极少。<a id="a-21"></a>或一豆一麻一米一麦。<a id="a-22"></a>如是食已身力转乏。<a id="a-23"></a>若行若步一起一倒。</p>
  <p id="a24">尔时菩萨精进无退念定现前。<a id="a-25"></a>专注一心引发无漏亦不现行。<a id="a-26"></a>而复思惟。<a id="a-27"></a>此行非真未至究竟。<a id="a-28"></a>作是念时有三天子。<a id="a-29"></a>诣菩萨前。<a id="a-2A"></a>见其形容困惫变异。<a id="a-2B"></a>各述菩萨颜貌不同。<a id="a-2C"></a>或言黑色。<a id="a-2D"></a>或紫绿者。<a id="a-2E"></a>菩萨闻已复自思惟。<a id="a-2F"></a>我于此方如是勤苦。<a id="a-2G"></a>容色变异终无所获。<a id="a-2H"></a>若求正觉何在节食。<a id="a-2I"></a>正见相应取舍能忘。<a id="a-2J"></a>是正菩提是真究竟。<a id="a-2K"></a>譬如湿柴。<a id="a-2L"></a>体虽滋润若遇火然必生炽焰。<a id="a-2M"></a>又如婆罗门家虽行欲心无所著。<a id="a-2N"></a>亦得解脱。<a id="a-2O"></a>我今亦尔。<a id="a-2P"></a>若依正法行无所著。<a id="a-2Q"></a>必证菩提。</p>
  <p id="a2R">时净饭王知彼太子。<a id="a-2S"></a>在山野中精勤苦行。<a id="a-2T"></a>日食麻麦求无上道。<a id="a-2U"></a>涕泪悲泣心怀痛恼。<a id="a-2V"></a>与酥钵啰没驮王。<a id="a-2W"></a>各遣二百五十人侍卫给使。<a id="a-2X"></a>时耶输陀罗忽然怀妊。<a id="a-2Y"></a>王即告谕。<a id="a-2Z"></a>宫人眷属。<a id="a-2a"></a>自今而往。<a id="a-2b"></a>不得说言太子在山苦行之事。<a id="a-2c"></a>虑彼伤恼损动腹子。</p>
  <p id="a2d">尔时菩萨往尸陀林中。<a id="a-2e"></a>右胁枕尸累足而卧。<a id="a-2f"></a>思想世间有为生灭。<a id="a-2g"></a>如蚁循环无有穷尽。<a id="a-2h"></a>思已复坐入三摩地。<a id="a-2i"></a>时有童男童女而来林下。<a id="a-2j"></a>瞻见菩萨闭目不动。<a id="a-2k"></a>手执柴枝穿菩萨耳两边通过。<a id="a-2l"></a>俱作是言。<a id="a-2m"></a>此尘土鬼不得亲近。<a id="a-2n"></a>即以砂石瓦砾掷菩萨身而各舍去。<a id="a-2o"></a>经须臾间出三摩地。<a id="a-2p"></a>正念现前身心不动。<a id="a-2q"></a>又自思惟。<a id="a-2r"></a>今此所作亦非正行。<a id="a-2s"></a>于无上道而不相应。<a id="a-2t"></a>忆念昔日为太子时。<a id="a-2u"></a>暂出王宫往赡部树下入三摩地。<a id="a-2v"></a>彼处清净远离罪垢。<a id="a-2w"></a>无诸秽恶出生善根。<a id="a-2x"></a>于彼修行必圆道果。<a id="a-2y"></a>作是念已。<a id="a-2z"></a>即便举身欲往前行。<a id="a-30"></a>气力羸劣而不能起。<a id="a-31"></a>即取饮馔并汤药等。<a id="a-32"></a>节次服食。<a id="a-33"></a>仍以香油涂其身体。<a id="a-34"></a>澡浴眠寝安适身心增长势力。<a id="a-35"></a>时彼五人而相谓曰。<a id="a-36"></a>昔者太子舍轮王位。<a id="a-37"></a>出迦毗罗城。<a id="a-38"></a>入山野中久兹苦行。<a id="a-39"></a>道果将就节志不坚。<a id="a-3A"></a>何期于今恣情饮食。<a id="a-3B"></a>香油涂体澡身安寝。<a id="a-3C"></a>如是亏丧云何出离。<a id="a-3D"></a>我等于此虚捐其功。<a id="a-3E"></a>闻波罗奈国有鹿野苑。<a id="a-3F"></a>罗汉圣众恒住其中。<a id="a-3G"></a>宜往彼处各求明道。</p>
  <p id="a3H">尔时菩萨浴尼连河水。<a id="a-3I"></a>体羸力弱举步攸艰。<a id="a-3J"></a>岸树垂枝攀而得出。<a id="a-3K"></a>即往西曩野儞聚落之所。<a id="a-3L"></a>其聚落内有二童女。<a id="a-3M"></a>一名难那。<a id="a-3N"></a>二名难那末罗。<a id="a-3O"></a>身色端正心性慈善。<a id="a-3P"></a>顷闻太子在雪山下婆儗啰底河边迦毗罗仙人处。<a id="a-3Q"></a>学修梵行。<a id="a-3R"></a>具三十二相福德庄严。<a id="a-3S"></a>深心悦慕愿为匹偶。<a id="a-3T"></a>布施修福求遂所愿。<a id="a-3U"></a>尔时童女闻尼连河侧有苦行仙人。<a id="a-3V"></a>遂发勤诚欲施乳粥。<a id="a-3W"></a>即以千牛分为两群。<a id="a-3X"></a>[(殼-一)/牛]五百牛乳饮彼五百牛。<a id="a-3Y"></a>复以五百分为两群。<a id="a-3Z"></a>[(殼-一)/牛]二百五十牛乳饮二百五十牛。<a id="a-3a"></a>如是分饮至八头半。<a id="a-3b"></a>复[(殼-一)/牛]八牛之乳最为浓厚。<a id="a-3c"></a>用玻璃器煮乳糜粥。<a id="a-3d"></a>于乳糜上现莎惹帝迦万字千轮辐相。<a id="a-3e"></a>时有一人见此轮相。<a id="a-3f"></a>而自思念。<a id="a-3g"></a>若人得食速证无上菩提之果。</p>
  <p id="a3h">即告童女。<a id="a-3i"></a>我今饥渴当以糜粥而施于我。<a id="a-3j"></a>童女白言。<a id="a-3k"></a>吾作此食施苦行仙人。<a id="a-3l"></a>非汝可取。<a id="a-3m"></a>时天主帝释即自化身为婆罗门。<a id="a-3n"></a>住立女前。<a id="a-3o"></a>女以乳粥欲布施与。<a id="a-3p"></a>婆罗门曰。<a id="a-3q"></a>我不敢受。<a id="a-3r"></a>有世主大人宜应供养。<a id="a-3s"></a>童女复问。<a id="a-3t"></a>世主何人。<a id="a-3u"></a>婆罗门言。<a id="a-3v"></a>去此匪遥有大梵王。<a id="a-3w"></a>童女承言。<a id="a-3x"></a>即诣彼处以粥奉施。<a id="a-3y"></a>大梵王曰。<a id="a-3z"></a>我不敢受。<a id="a-40"></a>有净光天子。<a id="a-41"></a>最上殊胜汝宜供养。<a id="a-42"></a>女复往彼以粥布施。<a id="a-43"></a>净光天子言。<a id="a-44"></a>我不敢受。<a id="a-45"></a>有一菩萨浴尼连河。<a id="a-46"></a>身乏气力以手攀树出河岸上。<a id="a-47"></a>被袈裟衣将成佛果。<a id="a-48"></a>若能供养得大胜利。<a id="a-49"></a>童女闻已即时驰往。<a id="a-4A"></a>以钵盛粥虔心上献。<a id="a-4B"></a>菩萨默然而受其供食已。<a id="a-4C"></a>掷钵入尼连河。<a id="a-4D"></a>龙王至前欲取钵器。<a id="a-4E"></a>帝释化身为金翅鸟。<a id="a-4F"></a>龙即惊退。<a id="a-4G"></a>帝释得钵安忉利天建塔供养。<a id="a-4H"></a>尔时菩萨问二童女。<a id="a-4I"></a>施此乳糜有何所求。<a id="a-4J"></a>童女答曰。<a id="a-4K"></a>我闻雪山相近婆儗啰河侧。<a id="a-4L"></a>迦毗罗仙人住处。<a id="a-4M"></a>有净饭王童子身相端严当作轮王。<a id="a-4N"></a>欲求为夫。<a id="a-4O"></a>菩萨告言。<a id="a-4P"></a>彼童子者夙修梵行离欲清净。<a id="a-4Q"></a>名一切义成。<a id="a-4R"></a>不久之间当得菩提。<a id="a-4S"></a>云何与汝而为夫耶。<a id="a-4T"></a>童女闻已默然住立。<a id="a-4U"></a>菩萨举身登一石山。<a id="a-4V"></a>峭峻孤拔林树甚众。<a id="a-4W"></a>于此安坐未逾时刻。<a id="a-4X"></a>山即摧毁。<a id="a-4Y"></a>菩萨惊怪兹何业缘。<a id="a-4Z"></a>时净光天子白菩萨曰。<a id="a-4a"></a>万行今圆四智将就。<a id="a-4b"></a>此地薄祐而不能胜。<a id="a-4c"></a>去此不远有金刚座。<a id="a-4d"></a>三世如来成正觉处。<a id="a-4e"></a>菩萨即往天人引前。<a id="a-4f"></a>足下生莲海水泛潮。<a id="a-4g"></a>大地振响声如扣钟。<a id="a-4h"></a>菩萨徐行。<a id="a-4i"></a>至一大窟内有黑龙。<a id="a-4j"></a>昔无两目。<a id="a-4k"></a>闻地振海潮。<a id="a-4l"></a>即时出窟双眼顿明。<a id="a-4m"></a>得见菩萨身相端严光逾聚日。<a id="a-4n"></a>龙大欢喜瞻视恋仰。<a id="a-4o"></a>而说偈言。</p>
  <p id="a4p">地振海潮俱作声　　我今闻速离宫殿</p>
  <p id="a4q">忽得光明见如来　　一心瞻仰生欢喜</p>
  <p id="a4r">尔时龙王告菩萨言。<a id="a-4s"></a>忆念昔时有佛出世。<a id="a-4t"></a>时我两眼俱得光明见彼世尊。<a id="a-4u"></a>今亦如是。<a id="a-4v"></a>复得眼开见佛身相。<a id="a-4w"></a>即说偈言。</p>
  <p id="a4x">我昔承佛大威德　　令我得睹相好身</p>
  <p id="a4y">必遇牟尼觉道成　　见佛端正亦如是</p>
  <p id="a4z">尔时菩萨欲至金刚座。<a id="a-50"></a>先举右足。<a id="a-51"></a>行如牛王。<a id="a-52"></a>身若宝山。<a id="a-53"></a>袈裟不动。<a id="a-54"></a>心等虚空。<a id="a-55"></a>面如满月。<a id="a-56"></a>金光照耀。<a id="a-57"></a>蕴大法药。<a id="a-58"></a>灵禽异兽。<a id="a-59"></a>右旋随转。<a id="a-5A"></a>有如是等十种祥瑞菩萨思念。<a id="a-5B"></a>以吉祥草铺金刚座。<a id="a-5C"></a>天主帝释即时化身。<a id="a-5D"></a>往香醉山取吉祥草。<a id="a-5E"></a>其草柔软如兜罗绵。<a id="a-5F"></a>诣菩提树前陈金刚座上。</p>
  <p id="a5G">尔时菩萨举相好身。<a id="a-5H"></a>登金刚座结跏趺坐。<a id="a-5I"></a>而发誓言。<a id="a-5J"></a>我不起此座直至漏尽。<a id="a-5K"></a>正意系心入三摩地。<a id="a-5L"></a>时魔宫中有二种旗。<a id="a-5M"></a>一名喜相。<a id="a-5N"></a>二名疑相。<a id="a-5O"></a>动有所表。<a id="a-5P"></a>时疑相旗忽然摇动。<a id="a-5Q"></a>魔见惊疑虑有不吉即作观相知净饭王子悉达多坐金刚座求无上觉。<a id="a-5R"></a>时魔波旬生嫉妒心。<a id="a-5S"></a>变身为人诈作净饭王书。<a id="a-5T"></a>至菩萨前致敬问讯。<a id="a-5U"></a>云何住此久不归还。<a id="a-5V"></a>提婆达多入太子宫。<a id="a-5W"></a>恣行非法及杀释种。<a id="a-5X"></a>菩萨初闻生三种不善。<a id="a-5Y"></a>寻思淫欲。<a id="a-5Z"></a>亲里杀害。<a id="a-5a"></a>及起嗔恚。<a id="a-5b"></a>知魔所作复成三善。<a id="a-5c"></a>一离欲。<a id="a-5d"></a>二不杀。<a id="a-5e"></a>三无嗔。<a id="a-5f"></a>魔复问言。<a id="a-5g"></a>云何坐此菩提树下。<a id="a-5h"></a>佛言。<a id="a-5i"></a>我求无上智。<a id="a-5j"></a>魔言。<a id="a-5k"></a>无上之智汝何得之佛言。<a id="a-5l"></a>汝是魔罪之人。<a id="a-5m"></a>设一婆罗门供尚得自在报应。<a id="a-5n"></a>我经三大阿僧祇劫。<a id="a-5o"></a>舍无数百千那由他俱胝头目髓脑国城妻子金银珍宝。<a id="a-5p"></a>利益众生求无上智。<a id="a-5q"></a>云何不得。<a id="a-5r"></a>魔言。<a id="a-5s"></a>我设一婆罗门会得富贵自在。<a id="a-5t"></a>汝能与我为证。<a id="a-5u"></a>汝经三大阿僧祇劫。<a id="a-5v"></a>舍头目髓脑等。<a id="a-5w"></a>利益众生求无上智。<a id="a-5x"></a>谁证于汝。<a id="a-5y"></a>尔时世尊于金刚座上。<a id="a-5z"></a>即展右手金刚莎帝迦万字网鞔之相。<a id="a-60"></a>作无畏印触地面上告言。<a id="a-61"></a>为我证明。<a id="a-62"></a>时地天神从地涌出。<a id="a-63"></a>合掌唱言。<a id="a-64"></a>魔王。<a id="a-65"></a>我佛往昔经三大阿僧祇劫。<a id="a-66"></a>舍无数百千那由他俱胝头目髓脑国城妻子金银珍宝。<a id="a-67"></a>利益众生求无上智。<a id="a-68"></a>真实不虚。<a id="a-69"></a>汝魔勿疑。<a id="a-6A"></a>魔王闻已心怀惊怖。<a id="a-6B"></a>默自思念。<a id="a-6C"></a>若令菩萨成道。<a id="a-6D"></a>侵我境界夺我威光。<a id="a-6E"></a>旋归天宫别作魔计。<a id="a-6F"></a>即化三女端正庄严。<a id="a-6G"></a>来于佛前。<a id="a-6H"></a>窈窕逶迤诈为瞻仰而欲魔魅。<a id="a-6I"></a>佛以神力变成老母。<a id="a-6J"></a>发白面皱陋恶尪羸。<a id="a-6K"></a>以镜照之惭赧而退。<a id="a-6L"></a>魔王见已恨事不成心生热恼。<a id="a-6M"></a>即时统领三十六俱胝鬼魅兵将。<a id="a-6N"></a>身披铠甲手执枪剑及弓弩罥索种种器仗复集毒龙猛兽象马水牛虎狼野干等。<a id="a-6O"></a>奔聚同行。<a id="a-6P"></a>又于空中现云雷电闪霹雳风雹。<a id="a-6Q"></a>四面一时逼恼侵害。<a id="a-6R"></a>佛眼视之愍彼愚迷。<a id="a-6S"></a>入慈心定。<a id="a-6T"></a>即时净光天子。<a id="a-6U"></a>于虚空中变大伞盖。<a id="a-6V"></a>覆遍空中。<a id="a-6W"></a>遮止风雹刀剑弓箭种种器仗。<a id="a-6X"></a>俱作天花。<a id="a-6Y"></a>所谓优钵罗花。<a id="a-6Z"></a>钵纳摩花。<a id="a-6a"></a>俱母那花。<a id="a-6b"></a>奔茶利迦花。<a id="a-6c"></a>绕金刚座如供养佛。<a id="a-6d"></a>即于三摩地运神通力。<a id="a-6e"></a>合多成一以一为多。<a id="a-6f"></a>上虚空中行住坐卧。<a id="a-6g"></a>身上出水身下出火。<a id="a-6h"></a>履水如地等。<a id="a-6i"></a>种种神变已。<a id="a-6j"></a>复观彼众布捺誐啰邪见疑惑贪欲嗔恚愚痴等。<a id="a-6k"></a>及彼有情离欲着欲。<a id="a-6l"></a>有想无想等。<a id="a-6m"></a>引近分解脱非解脱。<a id="a-6n"></a>如是等法通达明了。<a id="a-6o"></a>以宿命通。<a id="a-6p"></a>观魔等有情过去父母。<a id="a-6q"></a>一生二生百生千生乃至增劫减劫无数之劫。<a id="a-6r"></a>世界国土族姓眷属。<a id="a-6s"></a>富贵贫贱长寿短寿命终生处。<a id="a-6t"></a>无不证知。<a id="a-6u"></a>以天眼通观魔等有情未来诸趣。<a id="a-6v"></a>生死因果及身语意等。<a id="a-6w"></a>善不善业。<a id="a-6x"></a>受报好丑究竟明了。<a id="a-6y"></a>又复思惟。<a id="a-6z"></a>欲界色界无色界。<a id="a-70"></a>苦集灭道四谛行相。<a id="a-71"></a>若染若净分别俱生根随诸惑。<a id="a-72"></a>如是思已。<a id="a-73"></a>无漏智观速得现前。<a id="a-74"></a>见修二道顿舍不生。<a id="a-75"></a>成无上觉。</p>
  <p id="a76">尔时魔众即皆退散。<a id="a-77"></a>复告净饭王曰。<a id="a-78"></a>悉达多太子。<a id="a-79"></a>于金刚座上而得无常。<a id="a-7A"></a>王既闻已与诸眷属悲啼懊恼迷闷倒地。<a id="a-7B"></a>时有天人告净饭王。<a id="a-7C"></a>太子已成无上菩提。<a id="a-7D"></a>王闻是语心大欢喜。<a id="a-7E"></a>及奏王云。<a id="a-7F"></a>甘露饭王生其一子。<a id="a-7G"></a>耶输陀罗亦生一子。<a id="a-7H"></a>王诸眷属皆大踊跃。</p>
  <p id="a7I">尔时净饭王敕诸臣僚。<a id="a-7J"></a>令街巷道陌扫洒清净。<a id="a-7K"></a>烧众妙香竖立幢幡真珠璎珞。<a id="a-7L"></a>于城四门皆聚金银珍宝种种财物。<a id="a-7M"></a>施诸沙门婆罗门及诸外道贫乞之人。<a id="a-7N"></a>为作福祐。<a id="a-7O"></a>甘露饭王生子之时。<a id="a-7P"></a>眷属欢喜名阿难陀。<a id="a-7Q"></a>耶输陀罗。<a id="a-7R"></a>生子之时月有蚀障。<a id="a-7S"></a>名罗护罗。<a id="a-7T"></a>时净饭王言。<a id="a-7U"></a>耶输之子非佛之种。<a id="a-7V"></a>耶输闻已恒怀忧恼。<a id="a-7W"></a>王宫后园池岸一石。<a id="a-7X"></a>名菩萨石。<a id="a-7Y"></a>罗护罗坐石作戏。<a id="a-7Z"></a>母忽见之而立誓言。<a id="a-7a"></a>若是佛种愿水不溺。<a id="a-7b"></a>如非佛种即沉水下。<a id="a-7c"></a>作是誓已。<a id="a-7d"></a>以手推石子亦堕落。<a id="a-7e"></a>石浮水面子犹作戏。<a id="a-7f"></a>时净饭王。<a id="a-7g"></a>与诸眷属来至岸上。<a id="a-7h"></a>见子如是心大欢喜。<a id="a-7i"></a>赞言。<a id="a-7j"></a>善哉甚为希有。<a id="a-7k"></a>尔时大地振动。<a id="a-7l"></a>佛光普照幽闇之处。<a id="a-7m"></a>所有众生互得相睹。<a id="a-7n"></a>归命顶礼。</p>
 </body>
</html>