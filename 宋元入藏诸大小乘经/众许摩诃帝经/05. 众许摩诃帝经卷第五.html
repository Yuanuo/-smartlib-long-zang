<!doctype html>
<html id="z3IBUYZe1" data-ver="533">
 <head>
  <meta charset="utf-8">
  <meta author="法贤">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">众许摩诃帝经卷第五</h1>
  <p id="a2">尔时摩贺曩摩说此偈已。<a id="a-3"></a>即往北门高声问言。<a id="a-4"></a>此有何人不睡守护。<a id="a-5"></a>甘露饭王言。<a id="a-6"></a>我于此处不睡守护。<a id="a-7"></a>摩贺曩摩言。<a id="a-8"></a>若不睡守护无诸过失。<a id="a-9"></a>而说偈言。</p>
  <p id="aA">怖睡如山崄　　亦如泛河海</p>
  <p id="aB">一心防难危　　止睡亦如是</p>
  <p id="aC">时摩贺曩摩说此偈已。<a id="a-D"></a>即往市肆街巷处处巡行。<a id="a-E"></a>觉察众人止睡守护。<a id="a-F"></a>而说偈言。</p>
  <p id="aG">依法离非法　　实言勿妄言</p>
  <p id="aH">净饭王最上　　止睡令守护</p>
  <p id="aI">时摩贺曩摩说此偈言。<a id="a-J"></a>天色将晓诣净饭王前。<a id="a-K"></a>而白王言。<a id="a-L"></a>过一昼夜内外安静无诸魔难。<a id="a-M"></a>唯愿大王。<a id="a-N"></a>更敕军众用心守护过七昼夜。<a id="a-O"></a>令彼太子定得轮王之位。<a id="a-P"></a>如是防护至六昼夜。<a id="a-Q"></a>时忉利天主。<a id="a-R"></a>观太子意欲往道场。<a id="a-S"></a>而说偈言。</p>
  <p id="aT">善哉大丈夫　　牟尼释师子</p>
  <p id="aU">必舍王宫殿　　趣求山野处</p>
  <p id="aV">圆满六波罗　　成就无上智</p>
  <p id="aW">拔济于群生　　究竟至彼岸</p>
  <p id="aX">尔时悉达多太子。<a id="a-Y"></a>与诸宫嫔作于娱乐。<a id="a-Z"></a>而忽思惟。<a id="a-a"></a>我今虽有耶输陀罗。<a id="a-b"></a>娱闭迦。<a id="a-c"></a>蜜里誐惹。<a id="a-d"></a>如是夫人及六万婇女。<a id="a-e"></a>若无男女便去修行。<a id="a-f"></a>众人俱言。<a id="a-g"></a>悉达多太子非是丈夫。<a id="a-h"></a>出别之后。<a id="a-i"></a>即令耶输身有怀妊。<a id="a-j"></a>由是太子为诸宫嫔。<a id="a-k"></a>说缘生幻有生死轮回。<a id="a-l"></a>若不息心无有穷尽。<a id="a-m"></a>若与女人同其床座。<a id="a-n"></a>如起履火速得大苦。<a id="a-o"></a>是故我今而生厌离。<a id="a-p"></a>作是语时有一妓女。<a id="a-q"></a>口吐涎沫手足纷纭。<a id="a-r"></a>发髻散乱迷闷倒地。<a id="a-s"></a>时诸宫人惊怖异常。<a id="a-t"></a>太子见之深生伤愍。<a id="a-u"></a>叹言苦哉。<a id="a-v"></a>云何有此死相不祥。<a id="a-w"></a>而说偈言。</p>
  <p id="ax">须臾变坏生恶相　　手足纷纭涎沫流</p>
  <p id="ay">睹此无常苦恼身　　是故我今求解脱</p>
  <p id="az">尔时太子说此偈已。<a id="a-10"></a>观诸众生。<a id="a-11"></a>无有我人众生寿者坚实之相。<a id="a-12"></a>如入尸陀林无所爱乐。<a id="a-13"></a>如履淤泥唯增臭恶。<a id="a-14"></a>如养毒蛇终无所益。<a id="a-15"></a>如电如梦。<a id="a-16"></a>如沫如泡。<a id="a-17"></a>根本无明覆而不觉。<a id="a-18"></a>如是观已。<a id="a-19"></a>时净饭王自说其四梦。<a id="a-1A"></a>一梦满月有其蚀障。<a id="a-1B"></a>二梦日出复于东没。<a id="a-1C"></a>三梦大人众来礼拜。<a id="a-1D"></a>四梦自身笑而复哭。<a id="a-1E"></a>耶输陀罗亦说八梦。<a id="a-1F"></a>一梦上族离散。<a id="a-1G"></a>二梦吉祥座破。<a id="a-1H"></a>三梦腕钏损坠。<a id="a-1I"></a>四梦牙齿堕落。<a id="a-1J"></a>五梦髻发乱垂。<a id="a-1K"></a>六梦吉祥云出于宫舍。<a id="a-1L"></a>七梦满月有其蚀障。<a id="a-1M"></a>八梦日出未高复于东没。<a id="a-1N"></a>即时太子复自思惟。<a id="a-1O"></a>曾作五梦。<a id="a-1P"></a>一梦床座如妙高山坐卧自在。<a id="a-1Q"></a>二梦两手左托东海右托西海。<a id="a-1R"></a>复以二足垂南海中。<a id="a-1S"></a>三梦花果树木及诸药草长至天界。<a id="a-1T"></a>四梦大身飞禽其类甚众。<a id="a-1U"></a>形白头黑。<a id="a-1V"></a>及诸小鸟种种颜色。<a id="a-1W"></a>四方而来都至面前。<a id="a-1X"></a>变为一色而礼其足。<a id="a-1Y"></a>五梦大石山上经行顾望。<a id="a-1Z"></a>太子自心思念。<a id="a-1a"></a>我梦如此。<a id="a-1b"></a>定得舍俗证大菩提。<a id="a-1c"></a>尔时耶输陀罗。<a id="a-1d"></a>思前八梦。<a id="a-1e"></a>告请太子占其吉凶。<a id="a-1f"></a>太子曰。<a id="a-1g"></a>一梦上族离散。<a id="a-1h"></a>宗姓团聚未始暂分。<a id="a-1i"></a>二梦吉祥座破。<a id="a-1j"></a>座今如故。<a id="a-1k"></a>三梦腕钏损坠。<a id="a-1l"></a>见在汝臂。<a id="a-1m"></a>四梦牙齿堕落。<a id="a-1n"></a>非有堕者。<a id="a-1o"></a>五梦发乱垂。<a id="a-1p"></a>孰睹垂发。<a id="a-1q"></a>六梦吉祥云出宫。<a id="a-1r"></a>夫为吉祥我又在宫。<a id="a-1s"></a>七梦月有蚀障。<a id="a-1t"></a>今在天上何有障耶。<a id="a-1u"></a>八梦日出未高复于东没。<a id="a-1v"></a>此时夜半日又未出。<a id="a-1w"></a>所梦无恶汝何忧疑。<a id="a-1x"></a>太子思惟此之八梦。<a id="a-1y"></a>当应是我出家之兆。<a id="a-1z"></a>即告耶输陀罗。<a id="a-20"></a>我今当为一切众生往彼山间。<a id="a-21"></a>志求涅槃解脱之法。<a id="a-22"></a>耶输陀罗言。<a id="a-23"></a>如夫所志我亦随往。</p>
  <p id="a24">尔时帝释天主及梵天王告太子言。<a id="a-25"></a>善哉善哉。<a id="a-26"></a>速舍五欲早出宫殿。<a id="a-27"></a>明相现前证一切智。<a id="a-28"></a>菩萨言。<a id="a-29"></a>憍尸迦。<a id="a-2A"></a>我在深宫如虎入阱。<a id="a-2B"></a>象马车步四兵围绕。<a id="a-2C"></a>宫殿门户。<a id="a-2D"></a>并皆锁闭。<a id="a-2E"></a>处处悬铃警觉守护。<a id="a-2F"></a>云何而出。<a id="a-2G"></a>帝释告言。<a id="a-2H"></a>但念过去无量阿僧祇劫所行行愿。<a id="a-2I"></a>为断众苦度脱世间。<a id="a-2J"></a>作是语时四大天等。<a id="a-2K"></a>以威神力令彼众人不能为障。<a id="a-2L"></a>即时帝释化一宝阶。<a id="a-2M"></a>告般唧迦夜叉主言。<a id="a-2N"></a>圣者。<a id="a-2O"></a>菩萨现处高楼。<a id="a-2P"></a>汝以宝阶于前迎接。<a id="a-2Q"></a>夜叉闻已。<a id="a-2R"></a>依教奉行。<a id="a-2S"></a>菩萨下之即觅餐那令被马王。<a id="a-2T"></a>寻见餐那正当眠睡。<a id="a-2U"></a>而说偈言。</p>
  <p id="a2V">善哉餐那汝速起　　被我马王迦蹉迦</p>
  <p id="a2W">乘入诸佛修行山　　求证牟尼无上觉</p>
  <p id="a2X">说此偈已。<a id="a-2Y"></a>餐那从睡眠觉。<a id="a-2Z"></a>即起合掌告菩萨言。<a id="a-2a"></a>事无仓卒。<a id="a-2b"></a>何于夜半急要马王欲乘远去。<a id="a-2c"></a>况此宫禁且无兵难贼难及水火之难。<a id="a-2d"></a>云何如此。<a id="a-2e"></a>菩萨言。<a id="a-2f"></a>汝自昔来尝奉驱驰。<a id="a-2g"></a>云何于今而不相顺。<a id="a-2h"></a>餐那白言。<a id="a-2i"></a>今当半夜。<a id="a-2j"></a>真伪难分。<a id="a-2k"></a>虑有不虞以招大罪。<a id="a-2l"></a>菩萨闻已默然思念。<a id="a-2m"></a>恐人知觉自往中厩。<a id="a-2n"></a>时天主帝释手执火炬。<a id="a-2o"></a>引路前行。<a id="a-2p"></a>至其厩门牵致马王。<a id="a-2q"></a>马即惊骇双足跑地。<a id="a-2r"></a>是时菩萨举万字福相百千威德之手。<a id="a-2s"></a>作无畏印。<a id="a-2t"></a>摩马王顶告言。<a id="a-2u"></a>迦蹉迦。<a id="a-2v"></a>与我有缘。<a id="a-2w"></a>若能送我雪山之中诸佛行处。<a id="a-2x"></a>证得无上菩提之果。<a id="a-2y"></a>降大法雨普润世间。<a id="a-2z"></a>一切有情皆获利乐。<a id="a-30"></a>汝福无量。<a id="a-31"></a>时迦蹉迦即受教旨。<a id="a-32"></a>身足不动。</p>
  <p id="a33">尔时复有四大天子。<a id="a-34"></a>一名俱罗。<a id="a-35"></a>二名乌波俱罗。<a id="a-36"></a>三名波啰拏。<a id="a-37"></a>四名波啰拏舍嚩帝。<a id="a-38"></a>此四天子至菩萨前。<a id="a-39"></a>合掌恭敬告菩萨曰。<a id="a-3A"></a>今知出外修菩提行。<a id="a-3B"></a>我等四天愿欲随从。<a id="a-3C"></a>菩萨问言。<a id="a-3D"></a>汝有力耶。<a id="a-3E"></a>第一天子言。<a id="a-3F"></a>所有大地之土可以负行。<a id="a-3G"></a>第二天子言。<a id="a-3H"></a>所有大海江河可以负行。<a id="a-3I"></a>第三天子言。<a id="a-3J"></a>所有一切山岳可以负行。<a id="a-3K"></a>第四天子言。<a id="a-3L"></a>所有大地山岳及河海等。<a id="a-3M"></a>俱可负行而无疲困。<a id="a-3N"></a>菩萨闻已即以神力。<a id="a-3O"></a>移足蹑地地大振动。<a id="a-3P"></a>四大天子住立不能而各惊怪。<a id="a-3Q"></a>谁知菩萨有斯威力。<a id="a-3R"></a>我等四天云何忏谢。<a id="a-3S"></a>是时餐那见是神力。<a id="a-3T"></a>即牵马王诣菩萨前。</p>
  <p id="a3U">尔时大威德诸天。<a id="a-3V"></a>及诸龙神伤爱别离。<a id="a-3W"></a>于上空中啼泣下泪。<a id="a-3X"></a>餐那言云何空中无云下雨。<a id="a-3Y"></a>菩萨言。<a id="a-3Z"></a>此非降雨。<a id="a-3a"></a>我将出外。<a id="a-3b"></a>天龙伤别啼泣雨泪。<a id="a-3c"></a>餐那听受住立合掌。<a id="a-3d"></a>菩萨即时深思佛功德威仪利乐之法。<a id="a-3e"></a>复思父母养育慈爱顾复之恩。<a id="a-3f"></a>如不告辞有亏孝行。<a id="a-3g"></a>作是念已。<a id="a-3h"></a>即入殿内见净饭王。<a id="a-3i"></a>正当睡眠。<a id="a-3j"></a>右绕一匝合掌启白。<a id="a-3k"></a>我于此时往雪山中求无上道。<a id="a-3l"></a>度脱世间生老病死。<a id="a-3m"></a>令诸众生得大解脱。<a id="a-3n"></a>言已而辞。<a id="a-3o"></a>时有释种摩贺曩摩。<a id="a-3p"></a>瞻见太子恋慕忧恼悲泣涕泪。<a id="a-3q"></a>云何因业轻舍王宫。<a id="a-3r"></a>太子答言。<a id="a-3s"></a>我为利益一切众生求成佛果。<a id="a-3t"></a>摩贺曩摩白云。<a id="a-3u"></a>王敕我辈长时警护。<a id="a-3v"></a>无令太子暂出宫禁。<a id="a-3w"></a>太子告言。<a id="a-3x"></a>我于往昔发菩提心。<a id="a-3y"></a>经三大阿僧祇劫。<a id="a-3z"></a>历修万行求无上觉。<a id="a-40"></a>欲度众生。<a id="a-41"></a>今此王宫非我所止。<a id="a-42"></a>摩贺曩摩闻是语时。<a id="a-43"></a>倍复忧恼涕泪悲泣。<a id="a-44"></a>发粗涩言。<a id="a-45"></a>苦哉苦哉。<a id="a-46"></a>我净饭王所望不就。<a id="a-47"></a>致令大子弃舍深宫欲出远行。<a id="a-48"></a>时耶输陀罗闻是语已。<a id="a-49"></a>惊疑惶怖迷闷倒地。<a id="a-4A"></a>良久乃苏。<a id="a-4B"></a>告太子言。<a id="a-4C"></a>缘何今日舍我而去。<a id="a-4D"></a>娱闭迦。<a id="a-4E"></a>蜜里誐惹。<a id="a-4F"></a>及诸宫嫔悲泪前行。<a id="a-4G"></a>告净饭王。<a id="a-4H"></a>太子无故。<a id="a-4I"></a>欲离宫寝往彼山野。<a id="a-4J"></a>如鬼魅所著无以遮止。<a id="a-4K"></a>唯王当严勖勿令遽往。<a id="a-4L"></a>王既闻已欲行诫敕。<a id="a-4M"></a>帝释梵王与诸天子。<a id="a-4N"></a>接迎菩萨即出城外。<a id="a-4O"></a>菩萨右边色界天子善现威仪。<a id="a-4P"></a>菩萨左边欲界天子手执幢幡。<a id="a-4Q"></a>有无数天乐导引前行。<a id="a-4R"></a>有百千天子。<a id="a-4S"></a>于虚空中雨优钵罗花。<a id="a-4T"></a>俱母那花。<a id="a-4U"></a>白莲花。<a id="a-4V"></a>及曼陀罗花。<a id="a-4W"></a>复雨沉香末香旃檀之香。<a id="a-4X"></a>种种上妙衣服。<a id="a-4Y"></a>复有天子歌舞作唱。<a id="a-4Z"></a>复有天子手捧马足。<a id="a-4a"></a>瞻仰菩萨一心随行。<a id="a-4b"></a>俱吠啰等无量诸天恭敬围绕。<a id="a-4c"></a>须臾之间至雪山中。<a id="a-4d"></a>去迦毗罗城一十二由旬。</p>
  <p id="a4e">尔时天主帝释及大梵天王等。<a id="a-4f"></a>合掌白言。<a id="a-4g"></a>我等诸天发精进心随侍菩萨来至山中。<a id="a-4h"></a>若我菩萨成就阿耨多罗三藐三菩提时。<a id="a-4i"></a>愿垂摄受度脱我等。<a id="a-4j"></a>住立右边一心瞻仰。<a id="a-4k"></a>菩萨即时为说偈言。</p>
  <p id="a4l">我得最上道　　一切佛行处</p>
  <p id="a4m">度脱于汝等　　及彼诸有情</p>
  <p id="a4n">说此语已即脱宝冠上妙衣服。<a id="a-4o"></a>告餐那曰。<a id="a-4p"></a>将我衣服及彼马王归奉父王。<a id="a-4q"></a>若不证菩提誓不回也。<a id="a-4r"></a>复说偈言。</p>
  <p id="a4s">汝将马王及宝衣　　速归本国迦毗罗</p>
  <p id="a4t">我住雪山修梵行　　菩提未证而未归</p>
  <p id="a4u">尔时菩萨说此偈已。<a id="a-4v"></a>餐那闻之而复悲泣白言。<a id="a-4w"></a>今此山中多有虎狼师子诸恶禽兽。<a id="a-4x"></a>菩萨一身云何可止。<a id="a-4y"></a>又此山野中皆有丛林荆棘土石硗确。<a id="a-4z"></a>菩萨旦暮云何经行。<a id="a-50"></a>菩萨言。<a id="a-51"></a>餐那。<a id="a-52"></a>汝何愚迷。<a id="a-53"></a>众生之身业惑所感。<a id="a-54"></a>四大和合性相违反老病死苦。<a id="a-55"></a>如至身时。<a id="a-56"></a>非释尊贵上族富豪贫贱端正丑陋少壮老年冤亲人我。<a id="a-57"></a>速归散坏俱受无常。<a id="a-58"></a>云何修行怖诸危难。<a id="a-59"></a>餐那曰。<a id="a-5A"></a>菩萨之行其义如是。<a id="a-5B"></a>王或见我。<a id="a-5C"></a>不见太子必生忧恼。<a id="a-5D"></a>如致大病其事云何。<a id="a-5E"></a>菩萨言。<a id="a-5F"></a>我今出家行菩提分法。<a id="a-5G"></a>布施持戒忍辱精进禅定智慧。<a id="a-5H"></a>成就十力四无所畏。<a id="a-5I"></a>岂令父母得不吉耶。<a id="a-5J"></a>作是语已。<a id="a-5K"></a>即从座起合掌顶礼。<a id="a-5L"></a>举手执剑如优钵罗花叶。<a id="a-5M"></a>即自截发掷虚空中。<a id="a-5N"></a>天主帝释运大神力以手接发。<a id="a-5O"></a>与诸天子安忉利天如法供养。<a id="a-5P"></a>后有净信婆罗门长者居士。<a id="a-5Q"></a>于此山地起立塔庙。</p>
  <p id="a5R">尔时菩萨截髻发已。<a id="a-5S"></a>问餐那曰。<a id="a-5T"></a>汝意云何。<a id="a-5U"></a>可能住此同修行不。<a id="a-5V"></a>餐那曰。<a id="a-5W"></a>王族之意不令住此。<a id="a-5X"></a>何敢固违。<a id="a-5Y"></a>菩萨即以万字福相百千威德之手。<a id="a-5Z"></a>摩迦蹉迦马王顶授菩提记。<a id="a-5a"></a>令彼餐那归迦毗罗城。<a id="a-5b"></a>行七昼夜至二更初。<a id="a-5c"></a>到于城外园苑之中。<a id="a-5d"></a>王敕宫人眷属至园迎接。<a id="a-5e"></a>唯见马王不见太子。<a id="a-5f"></a>时宫嫔眷属俱向马前。<a id="a-5g"></a>抱马王项高声啼哭。<a id="a-5h"></a>迦蹉迦马闻是哭声。<a id="a-5i"></a>心思太子悲泪伤痛。<a id="a-5j"></a>经须臾间回顾两边即乃命终。<a id="a-5k"></a>以宿因缘生六叶婆罗门家。<a id="a-5l"></a>利根结薄聪明多智。<a id="a-5m"></a>太子成佛之后。<a id="a-5n"></a>即诣佛所闻法悟道得无生忍。</p>
  <p id="a5o">尔时菩萨而复思惟。<a id="a-5p"></a>我今落发作沙门相。<a id="a-5q"></a>云何身上得袈裟衣。<a id="a-5r"></a>如是念已阿耨波摩城中。<a id="a-5s"></a>有一长者。<a id="a-5t"></a>眷属炽盛财富无量如毗沙门。<a id="a-5u"></a>家有十子。<a id="a-5v"></a>人相端严智慧聪利。<a id="a-5w"></a>俱乐出家净修梵行。<a id="a-5x"></a>因观外境迁变无恒成辟支迦。<a id="a-5y"></a>父亡之后老母信重。<a id="a-5z"></a>制一袈裟施辟支迦。<a id="a-60"></a>子白母曰。<a id="a-61"></a>我当不久入于涅槃。<a id="a-62"></a>今此袈裟。<a id="a-63"></a>我若受之无所使用。<a id="a-64"></a>去此不远有净饭王子名悉达多。<a id="a-65"></a>不久得成阿耨多罗三藐三菩提。<a id="a-66"></a>以此袈裟奉彼菩萨。<a id="a-67"></a>能令老母得大果报。<a id="a-68"></a>说此语已运大神通。<a id="a-69"></a>于虚空中现其云雷闪电风雨。<a id="a-6A"></a>然后化火焚身入圆寂界。<a id="a-6B"></a>是时老母临将舍寿。<a id="a-6C"></a>所持袈裟付与一女令奉菩萨。<a id="a-6D"></a>此女忽然身得病患。<a id="a-6E"></a>临无常时安置树上。<a id="a-6F"></a>告树神言。<a id="a-6G"></a>以此袈裟。<a id="a-6H"></a>与我奉彼净饭王子悉达多。<a id="a-6I"></a>时帝释知是事已。<a id="a-6J"></a>自变其身为一猎士。<a id="a-6K"></a>手携弓剑披此袈裟。<a id="a-6L"></a>见太子来坐于路傍。<a id="a-6M"></a>太子问曰。<a id="a-6N"></a>汝是猎师。<a id="a-6O"></a>云何身上有此憍尸迦衣细妙法服。<a id="a-6P"></a>可以与我。<a id="a-6Q"></a>猎人告言。<a id="a-6R"></a>唯此袈裟我非爱乐。<a id="a-6S"></a>今欲与汝是服微妙。<a id="a-6T"></a>恐人侵夺伤汝性命。<a id="a-6U"></a>菩萨告言。<a id="a-6V"></a>一切世间知我威力。<a id="a-6W"></a>汝但施服勿怀忧虑。<a id="a-6X"></a>帝释天主即复本形头面礼足。<a id="a-6Y"></a>乃以袈裟奉上菩萨。<a id="a-6Z"></a>授已即披与身不等。<a id="a-6a"></a>帝释见衣不等心自怀疑。<a id="a-6b"></a>作是念时。<a id="a-6c"></a>菩萨威神。<a id="a-6d"></a>令其袈裟与身相等忉利诸天归命供养。<a id="a-6e"></a>婆罗门长者于后彼处建立塔庙。<a id="a-6f"></a>恒有苾刍往来礼拜。<a id="a-6g"></a>尔时菩萨威仪具足。<a id="a-6h"></a>渐次经行。<a id="a-6i"></a>见一仙人名婆哩誐嚩。<a id="a-6j"></a>以手搘揌颜容不悦。<a id="a-6k"></a>菩萨问言。<a id="a-6l"></a>于意云何。<a id="a-6m"></a>仙人答言。<a id="a-6n"></a>我此住处有多罗树。<a id="a-6o"></a>花果繁盛其味甘香。<a id="a-6p"></a>忽然干枯令我烦恼。<a id="a-6q"></a>菩萨复问。<a id="a-6r"></a>仙人住此本为修行。<a id="a-6s"></a>花果枯朽致愁闷耶。<a id="a-6t"></a>仙人闻已心忽惺悟。<a id="a-6u"></a>又见一菩萨色相端严。<a id="a-6v"></a>瞻仰恋慕而复问言。<a id="a-6w"></a>汝是出家菩萨不。<a id="a-6x"></a>菩萨答言。<a id="a-6y"></a>汝见分明。<a id="a-6z"></a>婆里誐嚩即断疑惑法眼开净。<a id="a-70"></a>请菩萨坐。<a id="a-71"></a>而以花果如法供养。<a id="a-72"></a>经须臾间。<a id="a-73"></a>菩萨复问。<a id="a-74"></a>迦毗罗城去此远近。<a id="a-75"></a>仙人答言。<a id="a-76"></a>从兹至彼十二由旬。<a id="a-77"></a>菩萨思惟。<a id="a-78"></a>城邑不遥。<a id="a-79"></a>如释种来必作魔难。<a id="a-7A"></a>即别仙人过殑伽河。<a id="a-7B"></a>往王舍城。<a id="a-7C"></a>以自工巧采取树叶。<a id="a-7D"></a>作为钵器入城持钵。<a id="a-7E"></a>时民弥娑啰王在高楼上。<a id="a-7F"></a>遥见菩萨身相端严威仪寂静。<a id="a-7G"></a>体挂法服手持应器巡门乞食。<a id="a-7H"></a>而兴叹言。<a id="a-7I"></a>王舍城中所住之人。<a id="a-7J"></a>无有如是威仪色相。<a id="a-7K"></a>今此苾刍当非庶人下族之类。<a id="a-7L"></a>应是王种舍位出家。<a id="a-7M"></a>灭除罪业修持净命。</p>
  <p id="a7N">尔时菩萨持钵出城往一山中。<a id="a-7O"></a>以钵置地端坐入定思惟。<a id="a-7P"></a>民弥娑啰王。<a id="a-7Q"></a>见我发心必有异意。<a id="a-7R"></a>作是念时。<a id="a-7S"></a>王告大臣。<a id="a-7T"></a>我于楼上见一苾刍。<a id="a-7U"></a>身相端严威仪调顺。<a id="a-7V"></a>非是庶人下族所生。<a id="a-7W"></a>汝当访寻今在何处。<a id="a-7X"></a>即时遣使往至山间。<a id="a-7Y"></a>见此苾刍安详而坐。<a id="a-7Z"></a>国王知己躬自临幸。<a id="a-7a"></a>接见瞻仰心生欢喜。<a id="a-7b"></a>因告言曰。<a id="a-7c"></a>汝之身貌甚是端严。<a id="a-7d"></a>若为苾刍不相宜称。<a id="a-7e"></a>我有宫殿楼阁嫔妃美女。<a id="a-7f"></a>最上富贵与汝受用。<a id="a-7g"></a>勿作苾刍。<a id="a-7h"></a>汝身何姓。<a id="a-7i"></a>有何种族。<a id="a-7j"></a>为我宣说。<a id="a-7k"></a>菩萨白言。<a id="a-7l"></a>雪山相近有迦毗罗城。<a id="a-7m"></a>我之父王姓刹帝利。<a id="a-7n"></a>名曰净饭。<a id="a-7o"></a>方理是国。<a id="a-7p"></a>我须舍弃君父为求菩提。<a id="a-7q"></a>若是愚痴贪爱之人。<a id="a-7r"></a>假使世间并四大海。<a id="a-7s"></a>满中珍宝犹尚不足。<a id="a-7t"></a>譬如大火然于干薪。<a id="a-7u"></a>贪爱身心亦复如是。<a id="a-7v"></a>大王。<a id="a-7w"></a>我观此物由如冤家。<a id="a-7x"></a>亦如毒蛇。<a id="a-7y"></a>一切忧恼怖畏根本。<a id="a-7z"></a>大王。<a id="a-80"></a>假使大风而能吹动一切诸山。<a id="a-81"></a>于苏迷卢终不能动。<a id="a-82"></a>假使世间所有珍宝最上资财。<a id="a-83"></a>国城妻子象马僮仆。<a id="a-84"></a>而能惑乱一切人心。<a id="a-85"></a>而于我心终不能动。<a id="a-86"></a>唯涅槃解脱是真究竟。<a id="a-87"></a>尔时民弥娑啰王言。<a id="a-88"></a>汝今于此有何所求。<a id="a-89"></a>菩萨告言。<a id="a-8A"></a>我求阿耨多罗三藐三菩提。<a id="a-8B"></a>王言若成菩提愿赐摄受。<a id="a-8C"></a>菩萨答言。<a id="a-8D"></a>如是如是。<a id="a-8E"></a>王生欢喜复归本处。<a id="a-8F"></a>尔时菩萨往鹫峰山。<a id="a-8G"></a>山侧非遥而有仙人勤修梵行。<a id="a-8H"></a>能以一足履地住经一日。<a id="a-8I"></a>菩萨闻之亦以一足履地住经两日。<a id="a-8J"></a>仙人复以五热炙身立经一日。<a id="a-8K"></a>菩萨于是立经两日。<a id="a-8L"></a>时彼仙人互相惊怪降伏称赞。<a id="a-8M"></a>此是修行。<a id="a-8N"></a>此是大沙门。<a id="a-8O"></a>菩萨问言。<a id="a-8P"></a>汝等修行于何所求。<a id="a-8Q"></a>一云我求帝释。<a id="a-8R"></a>一云我求梵王。<a id="a-8S"></a>一云我求魔界之身。<a id="a-8T"></a>尔时菩萨即自思惟。<a id="a-8U"></a>今此仙人所修之行。<a id="a-8V"></a>皆是邪道非我所依。<a id="a-8W"></a>我今于此不求帝释。<a id="a-8X"></a>不求梵天。<a id="a-8Y"></a>不求魔界。<a id="a-8Z"></a>本为宿愿利乐众生求成佛果。<a id="a-8a"></a>道既非真宜应舍彼。</p>
 </body>
</html>