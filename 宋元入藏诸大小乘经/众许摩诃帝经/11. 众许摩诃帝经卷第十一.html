<!doctype html>
<html id="z3IBUYhe7" data-ver="623">
 <head>
  <meta charset="utf-8">
  <meta author="法贤">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">众许摩诃帝经卷第十一</h1>
  <p id="a2">尔时世尊复谓民弥娑啰王曰。<a id="a-3"></a>汝观色是常非常耶。<a id="a-4"></a>王曰。<a id="a-5"></a>非常。<a id="a-6"></a>佛言。<a id="a-7"></a>是苦非苦耶。<a id="a-8"></a>对曰。<a id="a-9"></a>是苦。<a id="a-A"></a>世尊又言。<a id="a-B"></a>受想行识是常非常耶。<a id="a-C"></a>对曰。<a id="a-D"></a>非常。<a id="a-E"></a>又曰。<a id="a-F"></a>是苦非苦耶。<a id="a-G"></a>对曰。<a id="a-H"></a>是苦。<a id="a-I"></a>佛言。<a id="a-J"></a>色受想行识悉是非常是苦。<a id="a-K"></a>是颠倒法一切无我。<a id="a-L"></a>佛又告言。<a id="a-M"></a>大王。<a id="a-N"></a>当以正智正慧观其真实。<a id="a-O"></a>彼色受想行识有过去现在未来耶。<a id="a-P"></a>有内外粗细贵贱远近耶。<a id="a-Q"></a>对曰。<a id="a-R"></a>色受想行识非过去现在未来。<a id="a-S"></a>亦非内外粗细贵贱远近等。<a id="a-T"></a>佛言。<a id="a-U"></a>善哉大王。<a id="a-V"></a>若能于此五蕴如实了知。<a id="a-W"></a>是非常苦空无我之法。<a id="a-X"></a>复以正智观其真实。<a id="a-Y"></a>知非过去现在及以未来乃至内外粗细贵贱远近等。<a id="a-Z"></a>又能不着不舍者斯真解脱。<a id="a-a"></a>大王。<a id="a-b"></a>得斯解脱者。<a id="a-c"></a>是智解脱。<a id="a-d"></a>梵行已立所作已办。<a id="a-e"></a>我生已尽永不复趣轮回之道。</p>
  <p id="af">尔时世尊说是法时。<a id="a-g"></a>民弥娑啰王及八万天人。<a id="a-h"></a>远离尘垢得法眼净。<a id="a-i"></a>及有婆罗门长者士庶等百千人众。<a id="a-j"></a>亦离尘垢得法眼净。<a id="a-k"></a>于是民弥娑啰王得法知见已。<a id="a-l"></a>于法坚固断其贪爱。<a id="a-m"></a>除去疑惑正信不退。<a id="a-n"></a>即从座起偏袒右肩。<a id="a-o"></a>合掌向佛白言。<a id="a-p"></a>世尊。<a id="a-q"></a>我心柔顺归依佛法及以僧伽。<a id="a-r"></a>持近事戒永不杀生。<a id="a-s"></a>今请世尊常住我国。<a id="a-t"></a>愿尽形寿奉上衣服饮食卧具汤药常无乏少。<a id="a-u"></a>乃至圣众尽生供养。<a id="a-v"></a>佛即默然。<a id="a-w"></a>时王见佛默然受请。<a id="a-x"></a>欢喜踊跃不能自胜。<a id="a-y"></a>即以头面礼佛双足。<a id="a-z"></a>旋绕毕已辞别而退。</p>
  <p id="a10">尔时诸苾刍众。<a id="a-11"></a>见民弥娑啰王蒙佛世尊为说妙法。<a id="a-12"></a>不起于座。<a id="a-13"></a>远尘离垢得法眼净。<a id="a-14"></a>心皆生疑。<a id="a-15"></a>此王云何遇佛世尊。<a id="a-16"></a>便得闻法证法眼净除去尘垢。<a id="a-17"></a>作是念已。<a id="a-18"></a>佛即玄知告而言曰。<a id="a-19"></a>诸苾刍。<a id="a-1A"></a>此民弥娑啰王乃于过去作大善业。<a id="a-1B"></a>所作决定果报无差。<a id="a-1C"></a>今为人王具大福德。<a id="a-1D"></a>乃宿世因感果如是。<a id="a-1E"></a>诸苾刍。<a id="a-1F"></a>地水火风外界熟时。<a id="a-1G"></a>蕴界六根一切好丑。<a id="a-1H"></a>随其所作善恶之业。<a id="a-1I"></a>悉皆获得果报不虚。<a id="a-1J"></a>尔时世尊。<a id="a-1K"></a>即说偈言。</p>
  <p id="a1L">众生之所作　　善恶经百劫</p>
  <p id="a1M">因业不可坏　　果报终自得</p>
  <p id="a1N">诸苾刍。<a id="a-1O"></a>过去世时有佛出世。<a id="a-1P"></a>名阿啰曩毗。<a id="a-1Q"></a>十号具足为人天师。<a id="a-1R"></a>时佛世尊为诸众生说种种法。<a id="a-1S"></a>化利毕已即入涅盘。<a id="a-1T"></a>彼诸弟子收其舍利。<a id="a-1U"></a>择清净地建立妙塔。<a id="a-1V"></a>复以种种香花而恒供养。<a id="a-1W"></a>过是已后久历年岁。<a id="a-1X"></a>有转轮王出于世间。<a id="a-1Y"></a>名羯里计。<a id="a-1Z"></a>时有兵众十八俱胝。<a id="a-1a"></a>常领是众飞空巡幸。<a id="a-1b"></a>复有七宝常为先导。<a id="a-1c"></a>后于一日经过塔上。<a id="a-1d"></a>有虚空神捉其轮宝住空不进。<a id="a-1e"></a>时羯里计王思惟是事。<a id="a-1f"></a>今我方行轮宝自住。<a id="a-1g"></a>恐是福尽感应斯现。<a id="a-1h"></a>彼虚空神乃告之曰。<a id="a-1i"></a>大王。<a id="a-1j"></a>汝非福尽。<a id="a-1k"></a>下有阿罗曩毗佛舍利塔。<a id="a-1l"></a>端指轮宝不得直进时羯里计王与十八俱胝飞空兵众。<a id="a-1m"></a>同时降下诣于塔所。<a id="a-1n"></a>王及眷属各以妙衣共拭佛塔。<a id="a-1o"></a>得清净已散诸妙花。<a id="a-1p"></a>及焚宝香。<a id="a-1q"></a>又作种种音乐而为供养。<a id="a-1r"></a>以头面礼发其誓愿。<a id="a-1s"></a>以我今日师事于佛所设供养种种功德。<a id="a-1t"></a>果报不虚当来获得。<a id="a-1u"></a>诸苾刍于意云何。<a id="a-1v"></a>彼羯里计转轮圣王并诸眷属者。<a id="a-1w"></a>即民弥娑啰王及眷属等。<a id="a-1x"></a>是诸苾刍。<a id="a-1y"></a>以彼供养阿啰曩毗正觉之塔种种功德。<a id="a-1z"></a>当感无数百千俱胝劫受天上人间最上快乐。<a id="a-20"></a>以本愿力今值于我复作供养。<a id="a-21"></a>所获功德乃与阿啰曩毗正等正觉平等无异。<a id="a-22"></a>诸苾刍。<a id="a-23"></a>一切众生作黑业者黑业相续。<a id="a-24"></a>作白业者白业不断。<a id="a-25"></a>或作杂业亦复如是。<a id="a-26"></a>诸苾刍。<a id="a-27"></a>所获果报悉从因业。<a id="a-28"></a>汝等当知。<a id="a-29"></a>广为人说。<a id="a-2A"></a>尔时会中诸苾刍众。<a id="a-2B"></a>以民弥娑啰王见佛闻法远尘离垢。<a id="a-2C"></a>又闻说彼往昔之事。<a id="a-2D"></a>乃于乌噜尾螺而起疑心。<a id="a-2E"></a>云何世尊为现神通。<a id="a-2F"></a>种种教化方得回心。<a id="a-2G"></a>彼曩提誐耶随言受化。<a id="a-2H"></a>佛大慈悲具一切智。<a id="a-2I"></a>必能断除我等疑惑。<a id="a-2J"></a>作是念已。<a id="a-2K"></a>将欲发问。<a id="a-2L"></a>佛即告言。<a id="a-2M"></a>修因感果定不虚尔。<a id="a-2N"></a>诸苾刍。<a id="a-2O"></a>过去劫中人寿二万岁时。<a id="a-2P"></a>有佛出世。<a id="a-2Q"></a>名曰迦葉如来应供正遍知明行足善逝世间解无上士调御丈夫天人师佛世尊。<a id="a-2R"></a>彼佛亦在波罗奈国鹿野苑中作大佛事。<a id="a-2S"></a>化利毕已即入涅盘。<a id="a-2T"></a>时世有王名羯里计。<a id="a-2U"></a>常于彼佛恭敬供养。<a id="a-2V"></a>佛既入灭。<a id="a-2W"></a>王以种种香木荼毗世尊。<a id="a-2X"></a>复以乳汁洒灭余火。<a id="a-2Y"></a>即收舍利贮四宝瓶。<a id="a-2Z"></a>又选胜地起大宝塔。<a id="a-2a"></a>其塔高耸量一由旬。<a id="a-2b"></a>王及人民常作供养。<a id="a-2c"></a>时彼国中有一长者。<a id="a-2d"></a>家中巨富等毗沙门天。<a id="a-2e"></a>眷属众多自在快乐。<a id="a-2f"></a>先与别族长者而为朋友。<a id="a-2g"></a>常于佛塔广兴供养。<a id="a-2h"></a>后娶其门以为姻戚。<a id="a-2i"></a>岁月緜久乃生三子。<a id="a-2j"></a>于后长者年耄有疾。<a id="a-2k"></a>服药不差渐渐羸困。<a id="a-2l"></a>乃趣无常。<a id="a-2m"></a>三子以礼葬于尸林。<a id="a-2n"></a>是时三子思忆训诲旦暮啼泣。<a id="a-2o"></a>又念家富共议追福。<a id="a-2p"></a>长兄悭吝先未知善。<a id="a-2q"></a>忽闻欲施初即迟疑。<a id="a-2r"></a>以孝存心寻便允可。<a id="a-2s"></a>长兄言曰。<a id="a-2t"></a>布施之外分充受用。<a id="a-2u"></a>二弟应诺。<a id="a-2v"></a>即持金银种种财物。<a id="a-2w"></a>诣于塔所作最上供养。<a id="a-2x"></a>如是施已同发誓言。<a id="a-2y"></a>愿以善根所生果报。<a id="a-2z"></a>于当来世以今正等正觉迦葉之称为其姓氏。<a id="a-30"></a>佛出世间亦得值遇。<a id="a-31"></a>闻法信解证于菩提。<a id="a-32"></a>发誓愿已礼拜旋绕欢喜而归。<a id="a-33"></a>是故迦葉今得此姓。<a id="a-34"></a>值遇于我而为沙门。<a id="a-35"></a>复闻正法证无学果。<a id="a-36"></a>诸苾刍。<a id="a-37"></a>乌噜尾螺初难化者。<a id="a-38"></a>以彼宿世欲檀施时心有迟疑。<a id="a-39"></a>是故我现种种神变方得省悟。<a id="a-3A"></a>曩提誐耶而易化者。<a id="a-3B"></a>亦由往昔檀施之时心本清净始终无异。<a id="a-3C"></a>诸苾刍。<a id="a-3D"></a>是故乌噜尾螺及曩提誐耶。<a id="a-3E"></a>复为兄弟得迦葉姓。<a id="a-3F"></a>又值于我闻法证道。<a id="a-3G"></a>此往昔事汝等谛信。</p>
  <p id="a3H">尔时世尊说是迦葉往昔事已。<a id="a-3I"></a>离杖林塔。<a id="a-3J"></a>于王舍城不远就一树下。<a id="a-3K"></a>与千苾刍众围绕而住。<a id="a-3L"></a>时民弥娑啰王以佛近住。<a id="a-3M"></a>欲立精舍安佛及僧而久住止。<a id="a-3N"></a>民弥娑啰王为太子时。<a id="a-3O"></a>常出城外而为游戏。<a id="a-3P"></a>去城至近有一园苑。<a id="a-3Q"></a>林树蓊郁泉池清净。<a id="a-3R"></a>虽复四序花竹恒茂。<a id="a-3S"></a>太子爱乐而欲求买。<a id="a-3T"></a>园主长者自恃耆耄兼亦家富。<a id="a-3U"></a>太子逼取终不允从。<a id="a-3V"></a>出言悖慢闻于太子。<a id="a-3W"></a>我宁离此国不舍此园。<a id="a-3X"></a>太子闻已谓左右曰。<a id="a-3Y"></a>今此耆耄言甚不逊。<a id="a-3Z"></a>我若绍位无得忘也。<a id="a-3a"></a>于后父王摩贺钵纳摩崩已。<a id="a-3b"></a>即灌顶传宝号。<a id="a-3c"></a>民弥娑啰王既绍其位。<a id="a-3d"></a>乃忆前事下令所司发使夺取。<a id="a-3e"></a>时彼长者速得心病便趣无常。<a id="a-3f"></a>命终之后以其愤怨积聚毒恶。<a id="a-3g"></a>乃于园内生蛇趣中。<a id="a-3h"></a>含毒伺隙欲酬前恨。<a id="a-3i"></a>后于一日王因春节。<a id="a-3j"></a>将诸嫔婇游幸彼园。<a id="a-3k"></a>尽极欢娱以肆其意。<a id="a-3l"></a>王方疲困寝息园中。<a id="a-3m"></a>时彼毒蛇谓其得便。<a id="a-3n"></a>疾出窟穴欲来蠚王。<a id="a-3o"></a>时诸嫔嫱散行游冶。<a id="a-3p"></a>王有亲近内侍一人。<a id="a-3q"></a>执剑侍卫防其不虞。<a id="a-3r"></a>时有飞禽名迦兰那迦。<a id="a-3s"></a>饮啄翱翔常在园内。<a id="a-3t"></a>忽见蛇出相呼鸣噪。<a id="a-3u"></a>执剑内侍见蛇出已即断其命。<a id="a-3v"></a>禽众极噪。<a id="a-3w"></a>王亦惊寤。<a id="a-3x"></a>问执剑者。<a id="a-3y"></a>缘何喧扰。<a id="a-3z"></a>执剑者曰。<a id="a-40"></a>适有毒蛇欲来蠚王。<a id="a-41"></a>迦兰那迦相呼惊噪。<a id="a-42"></a>我既目见已断蛇命。<a id="a-43"></a>王闻是语心惊毛竖。<a id="a-44"></a>令诏太子及诸大臣共议斯事。<a id="a-45"></a>古刹帝利灌顶大王。<a id="a-46"></a>或于身命欲致危害。<a id="a-47"></a>有能忠力济其难者。<a id="a-48"></a>当何赏赐。<a id="a-49"></a>大臣对曰。<a id="a-4A"></a>能于身命脱其难者。<a id="a-4B"></a>可分半国以赏其功。<a id="a-4C"></a>王乃允从。<a id="a-4D"></a>分其半国与迦兰那迦用赏其功。<a id="a-4E"></a>大臣对曰。<a id="a-4F"></a>彼迦兰那迦飞禽之类。<a id="a-4G"></a>与国境土当何所用。<a id="a-4H"></a>王谓大臣。<a id="a-4I"></a>此事如何。<a id="a-4J"></a>大臣对曰。<a id="a-4K"></a>可就窠巢多植竹木使其遂性。<a id="a-4L"></a>勿令伤害。<a id="a-4M"></a>如斯可矣。<a id="a-4N"></a>余不能为。<a id="a-4O"></a>王闻曰善。<a id="a-4P"></a>遂从其奏。<a id="a-4Q"></a>乃于园外别择一处。<a id="a-4R"></a>广种竹树安迦兰那迦。<a id="a-4S"></a>令人守之不得伤害。<a id="a-4T"></a>王有亲舅。<a id="a-4U"></a>本事仙道常求净处进其修习。<a id="a-4V"></a>王以迦兰那迦竹林无诸杂秽权令安处。<a id="a-4W"></a>及见世尊将诸苾刍近城树下露地宴息。<a id="a-4X"></a>思欲舍彼造立精舍。<a id="a-4Y"></a>王乃严驾自诣佛所。<a id="a-4Z"></a>礼双足已却住一面。</p>
  <p id="a4a">尔时世尊为王说法。<a id="a-4b"></a>以种种方便化令欢喜。<a id="a-4c"></a>复劝精进。<a id="a-4d"></a>当求最上寂静快乐。<a id="a-4e"></a>时王闻法欢喜顶受。<a id="a-4f"></a>即起于座偏袒右肩。<a id="a-4g"></a>合掌顶礼白言。<a id="a-4h"></a>世尊。<a id="a-4i"></a>我今请佛及诸圣众。<a id="a-4j"></a>于我宫内来晨受食。<a id="a-4k"></a>唯愿慈悲哀愍听许。<a id="a-4l"></a>佛即默然。<a id="a-4m"></a>尔时大王见佛默然知已受请。<a id="a-4n"></a>欢喜踊跃礼拜而归。<a id="a-4o"></a>乃下所司。<a id="a-4p"></a>即于是夜疾速备办种种饮食及与香花。<a id="a-4q"></a>皆令倍常美妙清净。<a id="a-4r"></a>复敕宫城内外乃至四衢道巷之中悉使严洁。<a id="a-4s"></a>才至明旦即遣使人白于世尊。<a id="a-4t"></a>饭食已办请佛降临。<a id="a-4u"></a>于是世尊与千阿罗汉着衣持钵。<a id="a-4v"></a>前后围绕行诣王宫。<a id="a-4w"></a>王于门首执炉焚香待世尊至。<a id="a-4x"></a>佛既到已迎入就座。<a id="a-4y"></a>诸圣众等亦各就坐。<a id="a-4z"></a>王与眷属瞻礼毕已奉上饮食。<a id="a-50"></a>焚香散花欢喜供养。<a id="a-51"></a>佛与圣众食毕澡手。<a id="a-52"></a>王及眷属乐欲听法。<a id="a-53"></a>佛为说法。<a id="a-54"></a>各各谛听欢喜信受。<a id="a-55"></a>王复离座合掌白佛。<a id="a-56"></a>我今欲以迦兰那迦竹林作佛精舍。<a id="a-57"></a>愿佛纳受。<a id="a-58"></a>世尊默然。<a id="a-59"></a>王知佛许。<a id="a-5A"></a>即取金瓶灌于佛手奉施毕已。<a id="a-5B"></a>愿佛随意。<a id="a-5C"></a>即为世尊广作严饰。<a id="a-5D"></a>佛与圣众随意而住。<a id="a-5E"></a>迦兰那迦竹林精舍因兹所立。</p>
  <p id="a5F">尔时世尊后于一时为利乐故。<a id="a-5G"></a>与诸圣众离迦兰那迦竹林精舍。<a id="a-5H"></a>往寒林中经行宴坐。<a id="a-5I"></a>时王舍城有一长者。<a id="a-5J"></a>请佛及众来晨供养。<a id="a-5K"></a>乃于是夜与诸眷属及僮仆侍人。<a id="a-5L"></a>共办饮食香花等事。<a id="a-5M"></a>时给孤长者因有事故。<a id="a-5N"></a>到王舍城经过彼家。<a id="a-5O"></a>遇夜止宿。<a id="a-5P"></a>见其长者家中老幼皆不寝寐办造饮食珍馔之类。<a id="a-5Q"></a>怪而问曰。<a id="a-5R"></a>长者之家老幼不寐办造饮食。<a id="a-5S"></a>当何所用。<a id="a-5T"></a>为请王耶。<a id="a-5U"></a>为请大臣。<a id="a-5V"></a>莫为姻亲而有聚会。<a id="a-5W"></a>长者报言。<a id="a-5X"></a>我不请王及大臣等。<a id="a-5Y"></a>亦无姻亲聚会之事。<a id="a-5Z"></a>今为有佛出于世间。<a id="a-5a"></a>将一千圣众游化此国。<a id="a-5b"></a>王及眷属大臣士庶。<a id="a-5c"></a>悉皆归向次第供养。<a id="a-5d"></a>我为彼佛及与圣众来晨设斋是不寝寐。<a id="a-5e"></a>给孤长者闻此语已。<a id="a-5f"></a>叹异非常。<a id="a-5g"></a>又复问言。<a id="a-5h"></a>云何名佛。<a id="a-5i"></a>对曰。<a id="a-5j"></a>彼释族中有王净饭。<a id="a-5k"></a>生一童子。<a id="a-5l"></a>号悉达多。<a id="a-5m"></a>具轮王相。<a id="a-5n"></a>弃舍出家苦行修习。<a id="a-5o"></a>证得阿耨多罗三藐三菩提。<a id="a-5p"></a>斯即佛也。<a id="a-5q"></a>又复问言。<a id="a-5r"></a>云何圣众。<a id="a-5s"></a>对曰。<a id="a-5t"></a>有刹利族或婆罗门族。<a id="a-5u"></a>乃至毗舍输陀。<a id="a-5v"></a>如是之族善男子辈投佛出家。<a id="a-5w"></a>剃除须发被袈裟衣。<a id="a-5x"></a>正信修行闻法悟解。<a id="a-5y"></a>悉皆证得阿罗汉道。<a id="a-5z"></a>此是随佛一千圣众。<a id="a-60"></a>我所供养正为此也。<a id="a-61"></a>给孤长者闻是说已。<a id="a-62"></a>身毛皆竖欢喜踊跃。<a id="a-63"></a>又复问言。<a id="a-64"></a>如我云何得见彼佛及与圣众。<a id="a-65"></a>对曰。<a id="a-66"></a>明旦咸来我舍受食。<a id="a-67"></a>给孤长者虽闻是语。<a id="a-68"></a>有若心狂不待天晓欲往佛所。<a id="a-69"></a>时方半夜值月明朗。<a id="a-6A"></a>即便出门行诣寒林。<a id="a-6B"></a>未至中途月忽云蔽。<a id="a-6C"></a>又至一门不敢前进。<a id="a-6D"></a>给孤长者以天阴黑。<a id="a-6E"></a>便生怕怖伫立思量。<a id="a-6F"></a>得无非人之类而来恼我耶。<a id="a-6G"></a>心欲退还足不前进。<a id="a-6H"></a>时有天人发声告曰。<a id="a-6I"></a>长者但去勿得退心。<a id="a-6J"></a>唯有吉祥定无恼乱。<a id="a-6K"></a>于意云何。<a id="a-6L"></a>譬如百车百马种种装严。<a id="a-6M"></a>可令众生见者爱乐。<a id="a-6N"></a>以斯布施。<a id="a-6O"></a>不如向佛前进一步十六分之一分功德。</p>
  <p id="a6P">又复告言。<a id="a-6Q"></a>长者。<a id="a-6R"></a>但去勿得退心。<a id="a-6S"></a>唯有吉祥无恼乱事。<a id="a-6T"></a>于意云何。<a id="a-6U"></a>譬如一百金象众宝装严。<a id="a-6V"></a>以斯布施。<a id="a-6W"></a>不如向佛前进一步十六分之一分功德。<a id="a-6X"></a>长者。<a id="a-6Y"></a>乃至百童女以真珠璎珞众宝严身。<a id="a-6Z"></a>以斯布施。<a id="a-6a"></a>亦复不及向佛一步十六分之一分功德。<a id="a-6b"></a>时彼天人即发身光照耀途路。<a id="a-6c"></a>自彼门所直至寒林。<a id="a-6d"></a>如月盛明等无有异。<a id="a-6e"></a>给孤长者乃问天曰。<a id="a-6f"></a>是何圣贤能作斯事。<a id="a-6g"></a>天人告曰。<a id="a-6h"></a>我昔曾为舍利子母。<a id="a-6i"></a>名捺誐啰也。<a id="a-6j"></a>命终之后生四天王界。<a id="a-6k"></a>今名摩度娑健驮摩拏嚩迦见守此门。<a id="a-6l"></a>愿勿疑虑。<a id="a-6m"></a>长者可去必获吉祥。<a id="a-6n"></a>给孤长者闻是语已赞言。<a id="a-6o"></a>善哉稀有斯事。<a id="a-6p"></a>我今定去见佛无疑。<a id="a-6q"></a>给孤长者又复思惟。<a id="a-6r"></a>若无正觉出于世间。<a id="a-6s"></a>无由得闻最上妙法。<a id="a-6t"></a>于是长者得其光明无所障碍。<a id="a-6u"></a>直至寒林世尊住处。</p>
  <p id="a6v">尔时世尊在寒林外经行。<a id="a-6w"></a>时长者见佛威德相好异于常人。<a id="a-6x"></a>即便合掌而发问言。<a id="a-6y"></a>是世尊否。<a id="a-6z"></a>佛答言是。<a id="a-70"></a>长者身心欢喜无量。</p>
  <p id="a71">又复问言。<a id="a-72"></a>世有何人而得安睡。<a id="a-73"></a>佛说伽陀而答之曰。</p>
  <p id="a74">若人心寂静　　一切得安睡</p>
  <p id="a75">若人系染欲　　热恼心不止</p>
  <p id="a76">染欲热恼除　　解脱无所系</p>
  <p id="a77">心意调伏已　　得息得安睡</p>
  <p id="a78">尔时世尊说伽陀已。<a id="a-79"></a>与给孤长者同入林中。<a id="a-7A"></a>佛还本座。<a id="a-7B"></a>长者即前礼佛双足。<a id="a-7C"></a>于一面坐乐欲听法。<a id="a-7D"></a>佛乃劝发令心欢喜尔时世尊告长者言。<a id="a-7E"></a>布施持戒得生天上。<a id="a-7F"></a>虽五欲自在非为究竟。<a id="a-7G"></a>欲免轮回当断烦恼。<a id="a-7H"></a>于善恶法广为分别。<a id="a-7I"></a>是时长者得闻是法。<a id="a-7J"></a>以宿善力深心思惟。<a id="a-7K"></a>盖障即除心喜无量。<a id="a-7L"></a>佛知是已。<a id="a-7M"></a>即为广说苦集灭道四圣谛法。<a id="a-7N"></a>是时长者不起于座证四谛理。<a id="a-7O"></a>如洁白衣易染其色。<a id="a-7P"></a>随彼所染皆成上妙。<a id="a-7Q"></a>长者得法知见永断疑惑。<a id="a-7R"></a>于佛法僧深信坚固。<a id="a-7S"></a>即从座起偏袒右肩。<a id="a-7T"></a>合掌顶礼白言。<a id="a-7U"></a>世尊。<a id="a-7V"></a>我今归依佛法及苾刍众。<a id="a-7W"></a>持近事戒永不杀生。</p>
  <p id="a7X">尔时世尊问长者言。<a id="a-7Y"></a>汝何名字。<a id="a-7Z"></a>长者对曰。<a id="a-7a"></a>我于国中少有资产。<a id="a-7b"></a>或是贫匮孤独之人来丐求者。<a id="a-7c"></a>我施饮食及彼资具。<a id="a-7d"></a>国人名我为给孤独。<a id="a-7e"></a>汝国何名。<a id="a-7f"></a>对曰。<a id="a-7g"></a>舍卫。<a id="a-7h"></a>愿佛及众来降我国。<a id="a-7i"></a>当以次服饮食卧具汤药一切受用毕生奉施。<a id="a-7j"></a>佛言。<a id="a-7k"></a>长者。<a id="a-7l"></a>我与苾刍数踰千人。<a id="a-7m"></a>彼无精舍何以安住。<a id="a-7n"></a>长者对曰。<a id="a-7o"></a>佛若降临速当建立。<a id="a-7p"></a>唯愿大慈不违我请。<a id="a-7q"></a>佛即默然。<a id="a-7r"></a>给孤长者见佛默然。<a id="a-7s"></a>知已受请欢喜踊跃。<a id="a-7t"></a>头面礼足旋绕而退。<a id="a-7u"></a>于是长者入王舍城。<a id="a-7v"></a>营构事毕将欲还家。<a id="a-7w"></a>再诣寒林请佛及众。<a id="a-7x"></a>勿虑精舍愿早垂降。<a id="a-7y"></a>言已还家。<a id="a-7z"></a>自此日后一切皆停。<a id="a-80"></a>于舍卫城周遍内外。<a id="a-81"></a>求觅殊胜清净之地。<a id="a-82"></a>欲建精舍安佛及僧。<a id="a-83"></a>唯有只陀童子园苑最胜。<a id="a-84"></a>何以故。<a id="a-85"></a>此童子园其地宽广无诸秽恶。<a id="a-86"></a>竹树蓊郁泉池清净。<a id="a-87"></a>寒风暑气俱不能侵。<a id="a-88"></a>又无蚊虻含毒之虫。<a id="a-89"></a>唯有吉祥飞走之类。<a id="a-8A"></a>又复王城不远不近。<a id="a-8B"></a>非求法人不能到此。<a id="a-8C"></a>若建精舍斯为最胜。<a id="a-8D"></a>思念已竟。<a id="a-8E"></a>即诣园主只陀童子。<a id="a-8F"></a>而告之曰。<a id="a-8G"></a>童子。<a id="a-8H"></a>勿怪我有胜事欲以上闻。<a id="a-8I"></a>童子。<a id="a-8J"></a>可容方敢陈说。<a id="a-8K"></a>童子告言。<a id="a-8L"></a>有事可说。<a id="a-8M"></a>长者起立谓童子言。<a id="a-8N"></a>欲买兹园。<a id="a-8O"></a>当为世尊及千圣众造立精舍而请安住。<a id="a-8P"></a>尊若容允价即禀言。<a id="a-8Q"></a>只陀童子告长者曰。<a id="a-8R"></a>一切可得。<a id="a-8S"></a>唯园勿言。<a id="a-8T"></a>长者又曰。<a id="a-8U"></a>我闻佛言。<a id="a-8V"></a>一切无常无有主者。<a id="a-8W"></a>以不坚法宜易坚牢。<a id="a-8X"></a>童子报言。<a id="a-8Y"></a>非我所知勿复更说。<a id="a-8Z"></a>长者又曰。<a id="a-8a"></a>佛者难值。<a id="a-8b"></a>园即易求。<a id="a-8c"></a>今或迟疑后施无及。<a id="a-8d"></a>只陀童子虽闻此说心未能舍。<a id="a-8e"></a>乃以要言阨彼长者。<a id="a-8f"></a>君能以金布满其地。<a id="a-8g"></a>我即与汝任自所为。<a id="a-8h"></a>长者审知恐未诚信。<a id="a-8i"></a>报而言曰。<a id="a-8j"></a>童子。<a id="a-8k"></a>若尔可闻市官。<a id="a-8l"></a>当使两情执无反覆。<a id="a-8m"></a>童子俯仰共闻市官。<a id="a-8n"></a>时四天王遥知斯事。<a id="a-8o"></a>佛今出世。<a id="a-8p"></a>舍卫城中给孤长者。<a id="a-8q"></a>买只陀园造立精舍。<a id="a-8r"></a>两人商议取正市官。<a id="a-8s"></a>我今变身与成其事。<a id="a-8t"></a>天王变身作市官已。<a id="a-8u"></a>来于市肆颙望给孤与童子至。<a id="a-8v"></a>二人至已。<a id="a-8w"></a>给孤先言。<a id="a-8x"></a>我买彼园欲造精舍。<a id="a-8y"></a>令以黄金布遍其地。<a id="a-8z"></a>若能尔者即可相与。<a id="a-90"></a>今来取正。<a id="a-91"></a>此价云何。<a id="a-92"></a>市官言曰。<a id="a-93"></a>二人之心得可否未。<a id="a-94"></a>对言。<a id="a-95"></a>已定。<a id="a-96"></a>市官言曰。<a id="a-97"></a>善哉善哉。<a id="a-98"></a>童子收金。<a id="a-99"></a>长者得园。<a id="a-9A"></a>童子默然更无违悔。<a id="a-9B"></a>长者即日速以车乘象马之类。<a id="a-9C"></a>乃至僮仆般运黄金处处布讫。<a id="a-9D"></a>唯前面少许而未周足。<a id="a-9E"></a>长者筹虑。<a id="a-9F"></a>取何藏金可遍此地。<a id="a-9G"></a>如是之际。<a id="a-9H"></a>童子告言。<a id="a-9I"></a>汝已回意便可收金。<a id="a-9J"></a>长者报言。<a id="a-9K"></a>我意不回。<a id="a-9L"></a>思何藏金可遍此地。<a id="a-9M"></a>以斯事故筹虑少时。<a id="a-9N"></a>童子思惟。<a id="a-9O"></a>奇哉长者能舍如是大财。<a id="a-9P"></a>为佛及僧造立精舍。<a id="a-9Q"></a>又复思惟。<a id="a-9R"></a>我曾闻说。<a id="a-9S"></a>若非正觉出于世间。<a id="a-9T"></a>一切众生不闻正法。<a id="a-9U"></a>斯可助施理必相容。<a id="a-9V"></a>即谓长者。<a id="a-9W"></a>勿更取金。<a id="a-9X"></a>欲回此地我施作门。<a id="a-9Y"></a>美可共成功亦圆满。<a id="a-9Z"></a>长者报言。<a id="a-9a"></a>我非无金。<a id="a-9b"></a>童子尔者诚为甚善。<a id="a-9c"></a>布金才毕方欲命工。<a id="a-9d"></a>外道悉知速来惑乱。<a id="a-9e"></a>谓长者曰。<a id="a-9f"></a>瞿昙沙门今在摩竭陀国王舍城居。<a id="a-9g"></a>此舍卫城地贵名高非彼所住。<a id="a-9h"></a>勿立精舍勿得迎请。<a id="a-9i"></a>长者即怒报外道曰。<a id="a-9j"></a>此舍卫城非汝所有。<a id="a-9k"></a>何关汝事。<a id="a-9l"></a>外道闻已知不从心。<a id="a-9m"></a>复诣于王。<a id="a-9n"></a>王亦不允。<a id="a-9o"></a>诸外道辈面惭无色心极烦恼。<a id="a-9p"></a>复诣长者而告言曰。<a id="a-9q"></a>我先所说不为园苑。<a id="a-9r"></a>但以彼众非我同修。<a id="a-9s"></a>长者今日若是坚执。<a id="a-9t"></a>斯有所报请不相违。<a id="a-9u"></a>我闻瞿昙有大弟子。<a id="a-9v"></a>先已到此可与论义即辩胜劣。<a id="a-9w"></a>如彼得胜精舍可为。<a id="a-9x"></a>若其不胜何用迎请。<a id="a-9y"></a>我此所说君见如何。<a id="a-9z"></a>长者告言。<a id="a-A0"></a>此说甚善。<a id="a-A1"></a>若定胜劣。<a id="a-A2"></a>足得相依清浊要分真伪斯辩。</p>
 </body>
</html>