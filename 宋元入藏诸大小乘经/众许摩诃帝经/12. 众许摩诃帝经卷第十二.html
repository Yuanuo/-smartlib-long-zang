<!doctype html>
<html id="z3IBUYje8" data-ver="746">
 <head>
  <meta charset="utf-8">
  <meta author="法贤">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">众许摩诃帝经卷第十二</h1>
  <p id="a2">尔时世尊在于寒林。<a id="a-3"></a>受给孤长者请。<a id="a-4"></a>预知舍卫国中有诸外道。<a id="a-5"></a>各各苦行又复聪明。<a id="a-6"></a>虽勤修习不得解脱。<a id="a-7"></a>根缘已熟受化。<a id="a-8"></a>是时世尊又观谁可往彼。<a id="a-9"></a>唯舍利弗乃有宿因。<a id="a-A"></a>此若先行必有大利。<a id="a-B"></a>于是世尊唤舍利弗。<a id="a-C"></a>令先往彼舍卫大城助给孤独建立精舍。<a id="a-D"></a>尊者受命往舍卫城。<a id="a-E"></a>诣长者所事皆参议。<a id="a-F"></a>给孤长者承外道意来白尊者。<a id="a-G"></a>彼欲论义于理如何。<a id="a-H"></a>又云。<a id="a-I"></a>此国之人素未知佛。<a id="a-J"></a>于法胜劣宜其宣扬。<a id="a-K"></a>舍利弗曰。<a id="a-L"></a>善哉善哉。<a id="a-M"></a>斯言诚谛。<a id="a-N"></a>尊者于是入定观察。<a id="a-O"></a>诸外道辈及舍卫国人。<a id="a-P"></a>根缘成熟有几时分。<a id="a-Q"></a>见彼人众唯余七日。<a id="a-R"></a>尊者出定告长者曰。<a id="a-S"></a>请语外道。<a id="a-T"></a>过七日已可来论义。<a id="a-U"></a>长者具告外道思惟。<a id="a-V"></a>立七日限斯有二事。<a id="a-W"></a>一者知己非胜设计私逃。<a id="a-X"></a>二者或求本朋来共商攉。<a id="a-Y"></a>如是思已。<a id="a-Z"></a>我今云何不求朋侣。<a id="a-a"></a>由是诸处亲自访寻乃得一人。<a id="a-b"></a>名赤眼婆罗门。<a id="a-c"></a>而告之曰。<a id="a-d"></a>彼瞿昙沙门有大弟子索我论义。<a id="a-e"></a>汝婆罗门应宜相助。<a id="a-f"></a>何以故。<a id="a-g"></a>若自得胜利养犹存。<a id="a-h"></a>彼或胜时我等何往。<a id="a-i"></a>彼即问言。<a id="a-j"></a>何时论义。<a id="a-k"></a>报曰。<a id="a-l"></a>后当七日至时相报必来助汝。<a id="a-m"></a>然婆罗门忧其堕负心甚烦恼。<a id="a-n"></a>发信诸处求告朋党。<a id="a-o"></a>七日满已。<a id="a-p"></a>给孤长者就宽静处权立论场。<a id="a-q"></a>即为舍利弗尊者排师子座。<a id="a-r"></a>为彼外道对排高座。<a id="a-s"></a>列座既毕远近咸集。<a id="a-t"></a>若公若私迨及少长。<a id="a-u"></a>有百千人集彼论处。<a id="a-v"></a>亦有别国外道婆罗门亦来会所。<a id="a-w"></a>给孤长者手执香炉焚以妙香。<a id="a-x"></a>与眷属等同为拥从。<a id="a-y"></a>迎舍利弗上师子座。<a id="a-z"></a>尊者坐定。<a id="a-10"></a>一切瞻仰睹其威容悉皆赞叹。<a id="a-11"></a>时彼外道与众相随。<a id="a-12"></a>亦升高座安坐已定。<a id="a-13"></a>尊者告言。<a id="a-14"></a>汝欲何作。<a id="a-15"></a>外道言。<a id="a-16"></a>我现神通。<a id="a-17"></a>我既现已汝当亦现。<a id="a-18"></a>尊者报言。<a id="a-19"></a>我所作者天上人间所不能作。<a id="a-1A"></a>云何汝言能同我作。<a id="a-1B"></a>尊者又言。<a id="a-1C"></a>赤眼婆罗门。<a id="a-1D"></a>汝所作者我悉能破。<a id="a-1E"></a>赤眼婆罗门化作花树。<a id="a-1F"></a>如实芳葩艳冶动众。<a id="a-1G"></a>尊者神力出微少风。<a id="a-1H"></a>其化根苗吹散异处。<a id="a-1I"></a>又化一池水满澄湛。<a id="a-1J"></a>莲花遍发人赞异常。<a id="a-1K"></a>尊者化出大象肤体端正。<a id="a-1L"></a>入池蹂践须臾狼藉。<a id="a-1M"></a>外道又化一龙而有七首。<a id="a-1N"></a>张鳞努目奋恶拏空。<a id="a-1O"></a>尊者化金翅王。<a id="a-1P"></a>从空飞下坐于龙首龙自降伏。<a id="a-1Q"></a>时彼外道乃于最后化罗刹身立在众前。<a id="a-1R"></a>丑恶异常人见恐怖。<a id="a-1S"></a>尊者持咒神力缚之。<a id="a-1T"></a>罗刹苦恼翻生嗔怒。<a id="a-1U"></a>外道惊怖身毛皆立。<a id="a-1V"></a>恐恶自伤发言求救。<a id="a-1W"></a>告尊者言。<a id="a-1X"></a>我今归依。<a id="a-1Y"></a>愿赐救护。<a id="a-1Z"></a>尊者解咒罗刹怒息。<a id="a-1a"></a>时赤眼婆罗门得脱罗刹怖畏之难。<a id="a-1b"></a>又复觉知本所修习非是正行。<a id="a-1c"></a>告舍利弗曰。<a id="a-1d"></a>愿于尊者正法出家而为沙门。<a id="a-1e"></a>尊者大慈哀愍听许。<a id="a-1f"></a>舍利弗即与摄受度为沙门。<a id="a-1g"></a>后修梵行断尽烦恼。<a id="a-1h"></a>虽居三界而离贪毒。<a id="a-1i"></a>其心平等由如虚空。<a id="a-1j"></a>观金如土而无别异。<a id="a-1k"></a>于后修习得三明六通。<a id="a-1l"></a>证阿罗汉果。<a id="a-1m"></a>乃得帝释诸天而来供养。<a id="a-1n"></a>时大众惊怪目注心凝。<a id="a-1o"></a>异口同声赞舍利弗。<a id="a-1p"></a>是论义师无人能敌。<a id="a-1q"></a>犹如牛王处于众群。<a id="a-1r"></a>一切瞻仰无有厌足。<a id="a-1s"></a>时舍利弗知众心意及其种性。<a id="a-1t"></a>即为广说苦集灭道四圣谛法。<a id="a-1u"></a>是会大众有发三归心者。<a id="a-1v"></a>有发声闻菩提心者。<a id="a-1w"></a>有发辟支菩提心者。<a id="a-1x"></a>有发无上菩提心者。<a id="a-1y"></a>亦有出家证得须陀洹果。<a id="a-1z"></a>有证斯陀含果。<a id="a-20"></a>有证阿那含果。<a id="a-21"></a>有证阿罗汉果。<a id="a-22"></a>论义毕已会众皆散。<a id="a-23"></a>诸外道中有执性者。<a id="a-24"></a>以其论义不胜辱于屈伏。<a id="a-25"></a>潜共计议欲谋不轨。<a id="a-26"></a>可投长者请作工人。<a id="a-27"></a>或得便时杀彼尊者。<a id="a-28"></a>设计已定。<a id="a-29"></a>白长者言。<a id="a-2A"></a>汝已断我一切利养。<a id="a-2B"></a>今者无所归趣。<a id="a-2C"></a>却愿相愍收作工人。<a id="a-2D"></a>或察卑心且住乡士。<a id="a-2E"></a>或不从允各去他邦。<a id="a-2F"></a>哀告再三傍不忍听。<a id="a-2G"></a>长者于是具述彼意白舍利弗。<a id="a-2H"></a>仁可思察于理如何。<a id="a-2I"></a>舍利弗即入三昧。<a id="a-2J"></a>观彼根缘证道非遥。<a id="a-2K"></a>遽云何患。<a id="a-2L"></a>长者即退录其姓名。<a id="a-2M"></a>遣作工夫例与其直。<a id="a-2N"></a>时舍利弗化出一人。<a id="a-2O"></a>于工夫中便为首领。<a id="a-2P"></a>尊者于后观知根熟来彼役所。<a id="a-2Q"></a>就一树下安详而坐。<a id="a-2R"></a>时彼外道初为得便。<a id="a-2S"></a>各各心喜欲来亲近。<a id="a-2T"></a>而彼首领执杖驱策不得前进。<a id="a-2U"></a>役既疲苦乃发声言。<a id="a-2V"></a>圣大尊者。<a id="a-2W"></a>救我救我。<a id="a-2X"></a>舍利弗曰。<a id="a-2Y"></a>汝等疲劳可自歇息。<a id="a-2Z"></a>诸外道。<a id="a-2a"></a>此大尊者我发杀心欲谋其命。<a id="a-2b"></a>今亦知我而令止息。<a id="a-2c"></a>实自惭惧无以再言。<a id="a-2d"></a>时舍利弗察其追悔。<a id="a-2e"></a>又知根性成熟时分。<a id="a-2f"></a>乃呼近前便与说法。<a id="a-2g"></a>即为演说苦集灭道四圣谛法。<a id="a-2h"></a>外道闻已。<a id="a-2i"></a>所有身见如二十山峰。<a id="a-2j"></a>以金刚智悉破无余。<a id="a-2k"></a>应时获得须陀洹果。<a id="a-2l"></a>复言。<a id="a-2m"></a>尊者。<a id="a-2n"></a>欲于正法出家为僧。<a id="a-2o"></a>舍利弗摄受度为沙门。<a id="a-2p"></a>渐渐进修精持梵行。<a id="a-2q"></a>见于轮回趣其究竟。<a id="a-2r"></a>断尽烦恼证阿罗汉果。<a id="a-2s"></a>其心平等犹如虚空。<a id="a-2t"></a>观彼金土两物不异。<a id="a-2u"></a>弃舍世利得大清凉。<a id="a-2v"></a>当受帝释诸天一切供养。<a id="a-2w"></a>尔时舍利弗化外道已。<a id="a-2x"></a>即与给孤长者。<a id="a-2y"></a>共持一绳各执其头。<a id="a-2z"></a>量度精舍都大界至界至已定。<a id="a-30"></a>给孤长者所感果报。<a id="a-31"></a>于兜率天现金宫殿。<a id="a-32"></a>给孤长者不达圣意。<a id="a-33"></a>谓舍利弗曰。<a id="a-34"></a>今此精舍不独只为诸阿罗汉。<a id="a-35"></a>我为如来应正等觉。<a id="a-36"></a>舍利弗曰。<a id="a-37"></a>我本所作正为如来。<a id="a-38"></a>及阿罗汉。<a id="a-39"></a>又谓长者曰。<a id="a-3A"></a>汝此封地天报已现。<a id="a-3B"></a>即借天眼令其自见。<a id="a-3C"></a>长者见已惊喜无量。<a id="a-3D"></a>于是复发上上品心。<a id="a-3E"></a>舍利弗又自持绳一头。<a id="a-3F"></a>令长者还执一头。<a id="a-3G"></a>于中分擘十六殿堂六十小堂。<a id="a-3H"></a>佛僧住处各各已定。<a id="a-3I"></a>彼金宫殿变宝庄严。<a id="a-3J"></a>尊者借通复令观见。<a id="a-3K"></a>长者欢喜乃自叹曰。<a id="a-3L"></a>我此所作当感如是福德之利。<a id="a-3M"></a>长者自见当来福报重重有异。<a id="a-3N"></a>复更于事转倍精勤。<a id="a-3O"></a>擘殿堂已。<a id="a-3P"></a>及备其中一切受用。<a id="a-3Q"></a>精舍事毕复白尊者。<a id="a-3R"></a>世尊行住其量云何。<a id="a-3S"></a>尊者报言。<a id="a-3T"></a>用轮王仪。<a id="a-3U"></a>于是长者。<a id="a-3V"></a>自舍卫国至王舍城。<a id="a-3W"></a>每十俱噜舍各造一宫。<a id="a-3X"></a>以备如来止宿之地。<a id="a-3Y"></a>及置库藏牧贮一切所受用物。<a id="a-3Z"></a>复令主者而恒守护。<a id="a-3a"></a>以白檀水日日洒净。<a id="a-3b"></a>伺候如来令其香洁。<a id="a-3c"></a>处处如是皆使严备。<a id="a-3d"></a>办事毕已。<a id="a-3e"></a>即发一人诣王舍城请佛及众。<a id="a-3f"></a>谓所去人。<a id="a-3g"></a>汝到于彼代我词曰。<a id="a-3h"></a>给孤长者稽首双足白于世尊。<a id="a-3i"></a>少病少恼起居轻利安乐行否。<a id="a-3j"></a>所立精舍今已严备。<a id="a-3k"></a>愿佛及众愍念降临。<a id="a-3l"></a>当尽此生奉上僧伽梨饮食汤药并卧具种种受用不使乏少。<a id="a-3m"></a>佛正遍知。<a id="a-3n"></a>愿鉴虔切。<a id="a-3o"></a>去人领意到于佛所。<a id="a-3p"></a>以长者言具白世尊。<a id="a-3q"></a>复倍虔心而伸告请。<a id="a-3r"></a>传意已毕。<a id="a-3s"></a>五体着地礼佛双足。<a id="a-3t"></a>旋绕三匝颙住佛前。<a id="a-3u"></a>佛利乐故默然许之。<a id="a-3v"></a>去人知佛决定赴请。<a id="a-3w"></a>速还舍卫见于长者。<a id="a-3x"></a>而白言云。<a id="a-3y"></a>世尊默然必来降赴。<a id="a-3z"></a>长者欢喜。<a id="a-40"></a>于是陈列伞盖幢幡名香妙花处处迎接。</p>
  <p id="a41">尔时世尊告诸大众阿罗汉等可共往赴给孤之请。<a id="a-42"></a>佛领大众前后围绕。<a id="a-43"></a>离王舍城诣舍卫国。<a id="a-44"></a>瞻顾左右告罗汉等。<a id="a-45"></a>我此眷属是调伏是离欲是善解脱是阿罗汉是佛眷属。<a id="a-46"></a>譬如牛王处于众群亦如象王众象围绕师子王师子围绕。<a id="a-47"></a>鹅王鹅众围绕。<a id="a-48"></a>金翅王金翅围绕。<a id="a-49"></a>又如众学随师。<a id="a-4A"></a>众病求医。<a id="a-4B"></a>众兵辅将。<a id="a-4C"></a>众商依主。<a id="a-4D"></a>又如转轮圣王千子围绕。<a id="a-4E"></a>持国天王乐神围绕。<a id="a-4F"></a>增长天王鸠盘茶鬼围绕。<a id="a-4G"></a>广目天王龙众围绕。<a id="a-4H"></a>多闻天王夜叉围绕。<a id="a-4I"></a>日天千光围绕。<a id="a-4J"></a>月天星宿围绕。<a id="a-4K"></a>帝释天众围绕。<a id="a-4L"></a>梵王梵众围绕。<a id="a-4M"></a>乃至复如悉帝弥鱼处于海中。<a id="a-4N"></a>亦如海神摄聚众水。<a id="a-4O"></a>如来之身三十二相八十种好。<a id="a-4P"></a>具足圆满光明庄严。<a id="a-4Q"></a>如千日光照耀一切。<a id="a-4R"></a>行步巍巍犹如宝山。<a id="a-4S"></a>具足大悲十力四无畏等一切诸法。<a id="a-4T"></a>尔时世尊成就如是殊胜威德解脱眷属。<a id="a-4U"></a>次第行化至舍卫国。<a id="a-4V"></a>时给孤长者与其眷属将诸侍人。<a id="a-4W"></a>各各执持幢幡宝盖及妙香花。<a id="a-4X"></a>出舍卫城远迎世尊及大圣众。<a id="a-4Y"></a>复有国中长者士庶若男若女。<a id="a-4Z"></a>百千人众亦来迎接。<a id="a-4a"></a>又有无数诸天。<a id="a-4b"></a>在虚空中随喜赞叹。<a id="a-4c"></a>尔时世尊入城门时。<a id="a-4d"></a>即以右足蹈其门阃。<a id="a-4e"></a>于是大地六种震动。<a id="a-4f"></a>放大光明照耀世间。<a id="a-4g"></a>天鼓自鸣雨众天花。<a id="a-4h"></a>所谓优钵罗花、<a id="a-4i"></a>钵捺摩花、<a id="a-4j"></a>俱母那花．奔拏里迦花。<a id="a-4k"></a>乃至曼陀罗劫树等花。<a id="a-4l"></a>又降沉檀及多摩罗等众妙香粖又复舍中种种音乐不鼓自鸣。<a id="a-4m"></a>盲者得视。<a id="a-4n"></a>聋者闻声。<a id="a-4o"></a>哑者能言。<a id="a-4p"></a>不完具者皆得完具。<a id="a-4q"></a>迷醉者得醒。<a id="a-4r"></a>食毒者自安。<a id="a-4s"></a>相憎者和解。<a id="a-4t"></a>禁缚者解脱。<a id="a-4u"></a>怀妊者得生。<a id="a-4v"></a>乃至贫者得丰资财。<a id="a-4w"></a>世尊入城之时。<a id="a-4x"></a>乃有如是百千吉祥瑞应利益之事。<a id="a-4y"></a>至长者宅。<a id="a-4z"></a>佛与大众次第而坐。<a id="a-50"></a>长者所有若亲若疏一切眷属。<a id="a-51"></a>皆来焚香散花礼拜供养种种毕已。<a id="a-52"></a>给孤长者执炉焚香。<a id="a-53"></a>引佛世尊入于精舍。<a id="a-54"></a>佛升宝座。<a id="a-55"></a>诸阿罗汉亦皆就坐。<a id="a-56"></a>时给孤长者即取金瓶。<a id="a-57"></a>欲灌世尊网鞔之手。<a id="a-58"></a>泻水不出。<a id="a-59"></a>长者思惟。<a id="a-5A"></a>我莫昔有不善业耶。<a id="a-5B"></a>乃于今日致有斯事。<a id="a-5C"></a>佛告长者。<a id="a-5D"></a>无不善业。<a id="a-5E"></a>但为此地汝于过去正等正觉已曾舍施修为精舍。<a id="a-5F"></a>勿作住心今为能施。<a id="a-5G"></a>若离此者水必流出。<a id="a-5H"></a>长者对曰。<a id="a-5I"></a>如佛所说。<a id="a-5J"></a>作是语已。<a id="a-5K"></a>瓶水出声具五功德。<a id="a-5L"></a>灌佛手已愿佛随意。<a id="a-5M"></a>又复白言。<a id="a-5N"></a>请为立名。<a id="a-5O"></a>时只陀童子亦在佛会。<a id="a-5P"></a>作是念曰。<a id="a-5Q"></a>佛若知者先说我名。<a id="a-5R"></a>佛应所思。<a id="a-5S"></a>立精舍名号祇树给孤独园。<a id="a-5T"></a>只陀童子得闻是已。<a id="a-5U"></a>乃于如来转倍发心欢喜爱乐。<a id="a-5V"></a>更以四宝装严其门。<a id="a-5W"></a>祇树给孤精舍之名。<a id="a-5X"></a>因此所立。</p>
  <p id="a5Y">尔时舍卫国主胜军大王。<a id="a-5Z"></a>闻佛游化来入其国。<a id="a-5a"></a>受给孤长者请住于精舍。<a id="a-5b"></a>欢喜踊跃。<a id="a-5c"></a>诣于佛所。<a id="a-5d"></a>以种种语赞叹世尊。<a id="a-5e"></a>礼拜旋绕却坐一面。<a id="a-5f"></a>作是言曰。<a id="a-5g"></a>我闻瞿昙沙门知自心相证得阿耨多罗三藐三菩提。<a id="a-5h"></a>瞿昙沙门依法喜论说。<a id="a-5i"></a>彼所有心亦得名邪亦得名正。<a id="a-5j"></a>亦可作善亦可作恶。<a id="a-5k"></a>而此心相无有去来。<a id="a-5l"></a>不可知不可说。<a id="a-5m"></a>是甚深法云何可知。<a id="a-5n"></a>佛言。<a id="a-5o"></a>王所说。<a id="a-5p"></a>者乃是真实。<a id="a-5q"></a>而彼心者亦得名邪亦得名正。<a id="a-5r"></a>亦可作善亦可作恶。<a id="a-5s"></a>而此心相无有去来。<a id="a-5t"></a>不可知不可说。<a id="a-5u"></a>是甚深法我知是心。<a id="a-5v"></a>证得无上正等正觉。<a id="a-5w"></a>王言。<a id="a-5x"></a>瞿昙沙门。<a id="a-5y"></a>云何乃作如是之说。<a id="a-5z"></a>彼有耆旧迦葉摩蹉梨娱舍离子散惹曳尾啰致子阿[口*爾]多计舍剑末罗迦俱那迦旦也(二合)野曩祢誐啰陀倪也(二合)帝子。<a id="a-60"></a>彼等亦知心相。<a id="a-61"></a>尚不证无上正等正觉。<a id="a-62"></a>云何沙门少年始新出家。<a id="a-63"></a>言证无上正等正觉。<a id="a-64"></a>佛言。<a id="a-65"></a>大王。<a id="a-66"></a>勿作是说。<a id="a-67"></a>世有四事不得轻慢。<a id="a-68"></a>何者为四。<a id="a-69"></a>一者王子不得轻慢。<a id="a-6A"></a>二者龙小不得轻慢。<a id="a-6B"></a>三者火小不得轻慢。<a id="a-6C"></a>四者僧小不得轻慢。<a id="a-6D"></a>何以故。<a id="a-6E"></a>而彼王子生刹利种。<a id="a-6F"></a>具足王相有大福德。<a id="a-6G"></a>于后成长必绍尊位。<a id="a-6H"></a>愚人无智谓小可慢。<a id="a-6I"></a>彼处宝位获罪无悔。<a id="a-6J"></a>又复龙者禀性毒恶变现不恒。<a id="a-6K"></a>或隐大身作小形质。<a id="a-6L"></a>愚人不识轻慢触恼。<a id="a-6M"></a>须臾恚怒翻被伤害。<a id="a-6N"></a>又复火者能烧一切。<a id="a-6O"></a>或见微少不得轻慢。<a id="a-6P"></a>人若轻者后必蔓延。<a id="a-6Q"></a>聚落山林皆悉烧坏。<a id="a-6R"></a>又复僧者清净自守。<a id="a-6S"></a>虽是年少不得轻慢。<a id="a-6T"></a>见道证果非止老幼。<a id="a-6U"></a>亦复不择久近贵贱。<a id="a-6V"></a>世人无慧不辩凡圣遇阿罗汉辄起毁辱。<a id="a-6W"></a>所获罪报如断多罗树头不得再生。<a id="a-6X"></a>虽勤忏谢亦不除灭。<a id="a-6Y"></a>时胜军王得闻如来说是四法。<a id="a-6Z"></a>深心信受追悔言过。<a id="a-6a"></a>即以头面礼佛双足。<a id="a-6b"></a>忏谢旋绕。<a id="a-6c"></a>欢喜而退。</p>
  <p id="a6d">尔时世尊于舍卫国化利毕已。<a id="a-6e"></a>思欲往彼迦毗罗城。<a id="a-6f"></a>时胜军王承佛化导心坚归向。<a id="a-6g"></a>遂发使奉书上净饭王。<a id="a-6h"></a>汝皇太子悉达多。<a id="a-6i"></a>证得无上甘露法味。<a id="a-6j"></a>于世出世间咸蒙济度。<a id="a-6k"></a>净饭王闻已遽即思虑。<a id="a-6l"></a>虽喜我子已成正觉。<a id="a-6m"></a>今若遣使定化出家。<a id="a-6n"></a>以手榰颐再三详审。<a id="a-6o"></a>时有大臣名乌那曳曩。<a id="a-6p"></a>见王如是而发问言。<a id="a-6q"></a>大王。<a id="a-6r"></a>云何榰颐不乐。<a id="a-6s"></a>王即报言。<a id="a-6t"></a>我非不乐有所思事。<a id="a-6u"></a>胜军大王有书报我。<a id="a-6v"></a>悉达太子已成正觉。<a id="a-6w"></a>在舍卫国给孤精舍。<a id="a-6x"></a>有千弟子皆阿罗汉。<a id="a-6y"></a>我昔为彼苦行去时。<a id="a-6z"></a>发人寻求至今不回。<a id="a-70"></a>今若遣使定是不复。<a id="a-71"></a>云何可知有如此事。<a id="a-72"></a>彼悉达多聪明智慧咸悉过人。<a id="a-73"></a>凡所言说谁不谛信。<a id="a-74"></a>我以此事而思虑之。<a id="a-75"></a>乌那曳曩即白王言。<a id="a-76"></a>臣今请行。<a id="a-77"></a>愿勿为虑。<a id="a-78"></a>王曰。<a id="a-79"></a>唯汝一人我常在念。<a id="a-7A"></a>若能尔者诚为大善。<a id="a-7B"></a>王即亲手而修书曰。<a id="a-7C"></a>汝一切义成是我亲子。<a id="a-7D"></a>既厌烦恼弃国出家。<a id="a-7E"></a>为求无上正等正觉。<a id="a-7F"></a>已闻成道教化众生。<a id="a-7G"></a>思念之心日时相续。<a id="a-7H"></a>今他人得乐唯我苦恼。<a id="a-7I"></a>譬如大树因地而生。<a id="a-7J"></a>既有根苗终望果实。<a id="a-7K"></a>汝心已遂。<a id="a-7L"></a>宜忆往愿昔者所言。<a id="a-7M"></a>若不证无上菩提寂静之道。<a id="a-7N"></a>誓不再入迦毗罗城。<a id="a-7O"></a>大行已成。<a id="a-7P"></a>宜应愍我及眷属等。<a id="a-7Q"></a>乌那曳曩从王受书。<a id="a-7R"></a>速至舍卫行诣精舍。<a id="a-7S"></a>既至佛所白言。<a id="a-7T"></a>世尊。<a id="a-7U"></a>父王净饭致书于佛。<a id="a-7V"></a>言讫捧上。<a id="a-7W"></a>佛乃亲受开封披读。<a id="a-7X"></a>须臾默然。<a id="a-7Y"></a>时乌那曳曩又白佛言。<a id="a-7Z"></a>今请世尊。<a id="a-7a"></a>去迦毗罗城。<a id="a-7b"></a>佛言。<a id="a-7c"></a>我去。<a id="a-7d"></a>乌那曳曩即五体投地方伸礼敬。<a id="a-7e"></a>礼已再礼以至于极。<a id="a-7f"></a>又白佛言。<a id="a-7g"></a>世尊。<a id="a-7h"></a>若去斯亦无言。<a id="a-7i"></a>或不去者必坚请去。<a id="a-7j"></a>尔时世尊为乌那曳曩说伽陀曰。</p>
  <p id="a7k">佛眼净能见　　无所著之者</p>
  <p id="a7l">见无边不往　　汝何能将往</p>
  <p id="a7m">佛眼见无边　　不着贪爱者</p>
  <p id="a7n">精进力无往　　汝何能将往</p>
  <p id="a7o">若人心不乱　　彼亦无降伏</p>
  <p id="a7p">无边智无步　　汝何能坚往</p>
  <p id="a7q">若人有得无降伏　　彼亦无有不降伏</p>
  <p id="a7r">如佛进力步无边　　汝以何步能坚往</p>
  <p id="a7s">时乌那曳曩白世尊言。<a id="a-7t"></a>我欲持此所说偈颂闻净饭王。<a id="a-7u"></a>佛告乌那曳曩。<a id="a-7v"></a>我意不尔。<a id="a-7w"></a>又曰。<a id="a-7x"></a>若不尔者其意云何。<a id="a-7y"></a>佛言。<a id="a-7z"></a>欲汝出家。<a id="a-80"></a>又曰。<a id="a-81"></a>我本来时与王有约。<a id="a-82"></a>若是见佛定须回还。<a id="a-83"></a>佛言。<a id="a-84"></a>汝勿违约要去可去。<a id="a-85"></a>但剃发染衣斯亦无碍。<a id="a-86"></a>乌那曳曩言。<a id="a-87"></a>世尊。<a id="a-88"></a>为菩萨时尚依父母。<a id="a-89"></a>师长之所教授。<a id="a-8A"></a>我今何敢不依教也。<a id="a-8B"></a>今求出家愿佛济度。<a id="a-8C"></a>佛即应时度为沙门。<a id="a-8D"></a>佛便告言。<a id="a-8E"></a>乌那曳曩。<a id="a-8F"></a>汝今可往。<a id="a-8G"></a>若到本国至宫城门不得便入。<a id="a-8H"></a>但立门外请报于王。<a id="a-8I"></a>或问何名称释迦苾刍。<a id="a-8J"></a>王或呼召乃可前进。<a id="a-8K"></a>又若问言。<a id="a-8L"></a>汝实是释迦苾刍否即答是实。<a id="a-8M"></a>若问一切义成亦如是像耶。<a id="a-8N"></a>答言亦尔。<a id="a-8O"></a>又问一切义成来否。<a id="a-8P"></a>言来。<a id="a-8Q"></a>当在何时。<a id="a-8R"></a>便言。<a id="a-8S"></a>后当七日。<a id="a-8T"></a>言讫便出。<a id="a-8U"></a>若留者亦不得住。<a id="a-8V"></a>王曰一切义成若来住宫内否。<a id="a-8W"></a>答言不住。<a id="a-8X"></a>王曰乐住何处。<a id="a-8Y"></a>答曰林野或住精舍。<a id="a-8Z"></a>若问何名精舍。<a id="a-8a"></a>便可如祇树给孤精舍具以闻奏。<a id="a-8b"></a>佛教示已。<a id="a-8c"></a>乌那曳曩欲行。<a id="a-8d"></a>佛又告言。<a id="a-8e"></a>王者一言便成富贵。<a id="a-8f"></a>天起心念一切皆得。<a id="a-8g"></a>一切圣人亦复如是。<a id="a-8h"></a>佛借神力乌那曳曩。<a id="a-8i"></a>于刹那顷到迦毗罗城。<a id="a-8j"></a>如佛所教心住正念。<a id="a-8k"></a>到宫城门住立不进。<a id="a-8l"></a>谓阍吏曰。<a id="a-8m"></a>汝可奏闻。<a id="a-8n"></a>有释迦苾刍诣门不进。<a id="a-8o"></a>王令呼入。<a id="a-8p"></a>时乌那曳曩蒙召即入。<a id="a-8q"></a>净饭才见怪而问曰。<a id="a-8r"></a>乌那曳曩汝出家耶。<a id="a-8s"></a>答言。<a id="a-8t"></a>出家。<a id="a-8u"></a>王言。<a id="a-8v"></a>汝当去时何言奏我。<a id="a-8w"></a>答曰。<a id="a-8x"></a>奉命即尔。<a id="a-8y"></a>本不出家。<a id="a-8z"></a>世尊威神方便开化。<a id="a-90"></a>佛世难值正法难闻。<a id="a-91"></a>皇子尚舍至尊。<a id="a-92"></a>小臣何可固执。<a id="a-93"></a>王言似责心实不嗔。<a id="a-94"></a>又以仪相非常。<a id="a-95"></a>不以旧臣见待。<a id="a-96"></a>即命上殿执手慰劳。<a id="a-97"></a>乃令近臣敷座盥净。<a id="a-98"></a>奉上汤药及果实等。<a id="a-99"></a>乌那曳曩威仪非凡举止有则。<a id="a-9A"></a>言必详审情极和畅。<a id="a-9B"></a>王以初睹乌那曳曩剃发易袈。<a id="a-9C"></a>言论久之全忘问佛。<a id="a-9D"></a>及至于此而复问言。<a id="a-9E"></a>我子一切义成善相威仪亦如此耶。<a id="a-9F"></a>答言。<a id="a-9G"></a>以我喻佛由将芥子等须弥山。<a id="a-9H"></a>又如牛迹比于大海。<a id="a-9I"></a>乃至窗牖之明同彼日光。<a id="a-9J"></a>王闻是语思念于子。<a id="a-9K"></a>不觉闷绝仆于地上。<a id="a-9L"></a>近臣以水洒面方稣。<a id="a-9M"></a>良久复问。<a id="a-9N"></a>我子来耶。<a id="a-9O"></a>答来。<a id="a-9P"></a>又曰。<a id="a-9Q"></a>何时到来。<a id="a-9R"></a>后当七日。<a id="a-9S"></a>王即下敕洁净内宫。<a id="a-9T"></a>严饰殿宇。<a id="a-9U"></a>以备世尊及圣众至。<a id="a-9V"></a>乌那曳曩白大王言。<a id="a-9W"></a>世尊若来不住宫内。<a id="a-9X"></a>王曰。<a id="a-9Y"></a>乐住何处。<a id="a-9Z"></a>若非林野即住精舍。<a id="a-9a"></a>王曰。<a id="a-9b"></a>何名精舍。<a id="a-9c"></a>乌那曳曩即以精舍次第白于王曰。<a id="a-9d"></a>十六殿堂六十小堂。<a id="a-9e"></a>世尊居中圣众四布。<a id="a-9f"></a>诸受用具悉使备足。<a id="a-9g"></a>王闻说已。<a id="a-9h"></a>遣使速往儞也(二合)誐噜驮林刻日并工。<a id="a-9i"></a>如给孤精舍次第建立。<a id="a-9j"></a>倍持珍宝而严饰之。</p>
  <p id="a9k">尔时世尊至时遣大目犍连。<a id="a-9l"></a>汝可遍告诸苾刍众。<a id="a-9m"></a>我今欲往迦毗罗城。<a id="a-9n"></a>宜各受持袈裟应器。<a id="a-9o"></a>或可为见父母宗亲而行化利。<a id="a-9p"></a>大目犍连奉佛教敕。<a id="a-9q"></a>具以佛言遍告一切阿罗汉等已。<a id="a-9r"></a>佛领大众出给孤精舍。<a id="a-9s"></a>往赴迦毗罗城父王之请。<a id="a-9t"></a>诸阿罗汉前后围绕。<a id="a-9u"></a>佛即瞻顾谓阿罗汉等曰。<a id="a-9v"></a>我此眷属是调伏是离欲是善解脱是阿罗汉是佛眷属。<a id="a-9w"></a>譬如牛王处于众群。<a id="a-9x"></a>亦如象王众象围绕。<a id="a-9y"></a>师子王师子围绕。<a id="a-9z"></a>鹅王众鹅围绕。<a id="a-A0"></a>金翅王金翅围绕。<a id="a-A1"></a>又如众学随师。<a id="a-A2"></a>众病求医。<a id="a-A3"></a>众兵辅将。<a id="a-A4"></a>众商依主。<a id="a-A5"></a>又如转轮圣王千子围绕。<a id="a-A6"></a>持国天王乐神围绕。<a id="a-A7"></a>增长天王鸠盘茶鬼围绕。<a id="a-A8"></a>广目天王龙众围绕。<a id="a-A9"></a>多闻天王夜叉围绕。<a id="a-AA"></a>日天千光围绕。<a id="a-AB"></a>月天众星围绕。<a id="a-AC"></a>帝释天众围绕。<a id="a-AD"></a>梵王梵众围绕。<a id="a-AE"></a>乃至复如悉帝弥鱼处于海中。<a id="a-AF"></a>亦如海神摄聚众水。<a id="a-AG"></a>如来之身三十二相八十种好。<a id="a-AH"></a>具足圆满光明庄严。<a id="a-AI"></a>如千日光照耀一切。<a id="a-AJ"></a>行步巍巍犹如宝山。<a id="a-AK"></a>具足大悲十力四无所畏等一切诸法。</p>
  <p id="aAL">尔时世尊与是眷属随路而去。<a id="a-AM"></a>次第游化至迦毗罗城。<a id="a-AN"></a>不远有噜贺迦河。<a id="a-AO"></a>时净饭王将诸眷属及大小臣同在河边。<a id="a-AP"></a>预严宝盖幢幡击。<a id="a-AQ"></a>钹吹贝广设妓乐。<a id="a-AR"></a>焚香散花颙望世尊。<a id="a-AS"></a>又复自噜贺迦河。<a id="a-AT"></a>至儞也(二合)誐噜驮林。<a id="a-AU"></a>乃至城中及与郭外。<a id="a-AV"></a>王敕士庶预令严洁。<a id="a-AW"></a>丘墟沙砾悉使除去。<a id="a-AX"></a>布以净土洒以香水。<a id="a-AY"></a>量其远近各置香炉。<a id="a-AZ"></a>俟佛经过焚香供养。<a id="a-Aa"></a>时迦毗罗城士庶长者若男若女。<a id="a-Ab"></a>各各执持殊妙香花。<a id="a-Ac"></a>立于路次供养世尊。<a id="a-Ad"></a>是彼人众咸谓。<a id="a-Ae"></a>世尊昔为太子今得成佛。<a id="a-Af"></a>欢喜踊跃欲观仪范。<a id="a-Ag"></a>又有起念。<a id="a-Ah"></a>父子相见其礼云何。<a id="a-Ai"></a>若子拜父与世无殊。<a id="a-Aj"></a>若父拜子国礼未可。<a id="a-Ak"></a>太子修道苦行成佛。<a id="a-Al"></a>必应与世有别异也。<a id="a-Am"></a>人众填噎路无间隙。<a id="a-An"></a>佛与圣众将至河次。<a id="a-Ao"></a>知王眷属悉在彼处。<a id="a-Ap"></a>乃自思惟。<a id="a-Aq"></a>今迦毗罗城父王眷属及人民等。<a id="a-Ar"></a>各各念言。<a id="a-As"></a>太子去时百千天人前后围绕。<a id="a-At"></a>乘空而去雪山修行。<a id="a-Au"></a>又云。<a id="a-Av"></a>已成正觉领众化导。<a id="a-Aw"></a>今徒步归国有何奇特。<a id="a-Ax"></a>我今宜应现其神足令父王见。<a id="a-Ay"></a>及使人民叹异欢喜。<a id="a-Az"></a>王及眷属目见大众。<a id="a-B0"></a>方欲奔趋迎接世尊。<a id="a-B1"></a>佛于是时入三摩地。<a id="a-B2"></a>出于东方虚空之中。<a id="a-B3"></a>现行立坐卧四威仪相。<a id="a-B4"></a>或身上出水身下出火。<a id="a-B5"></a>身上出火身下出水。<a id="a-B6"></a>复于身中放大光明。<a id="a-B7"></a>或青或黄或赤或白。<a id="a-B8"></a>及与红等间杂诸色。<a id="a-B9"></a>犹如玻璃互相映彻。<a id="a-BA"></a>乃至南西北方亦复如是。<a id="a-BB"></a>又诸苾刍各各现通。<a id="a-BC"></a>踊身上升高七多罗树。<a id="a-BD"></a>世尊于中亦现一身。<a id="a-BE"></a>诸苾刍众现通不等。<a id="a-BF"></a>或六多罗树或五或四或三二一。<a id="a-BG"></a>佛恒高出与众有异。<a id="a-BH"></a>如是现已。<a id="a-BI"></a>佛与圣众忽然隐没。<a id="a-BJ"></a>如弹指顷已在本处。<a id="a-BK"></a>王及眷属倍生信仰。<a id="a-BL"></a>既前迎接。<a id="a-BM"></a>王见大众皆被袈裟仪相相似。<a id="a-BN"></a>初不辩认谁是世尊孰为弟子。<a id="a-BO"></a>时乌那曳曩引净饭王至世尊前。<a id="a-BP"></a>王见世尊尚存子想。<a id="a-BQ"></a>乌那曳曩乃谓王曰。<a id="a-BR"></a>如来断烦恼习心得自在。<a id="a-BS"></a>如日照世住于虚空。<a id="a-BT"></a>乘真如乘证最上觉圆满十力具一切智。<a id="a-BU"></a>相好光明清净照物。<a id="a-BV"></a>于法自在利益无边。<a id="a-BW"></a>请王归仰当求圣道。<a id="a-BX"></a>时净饭王闻此语已惺悟谛信。<a id="a-BY"></a>五体投地礼佛双足。<a id="a-BZ"></a>说伽陀曰。</p>
  <p id="aBa">生时大地皆振动　　树影覆身不随日</p>
  <p id="aBb">复以普眼观众生　　是故我礼最尊足</p>
  <p id="aBc">时诸释众见净饭王礼佛足已。<a id="a-Bd"></a>即有言曰。<a id="a-Be"></a>世尊云何背于世法化众生也。<a id="a-Bf"></a>王闻众议告而言曰。<a id="a-Bg"></a>汝岂不闻。<a id="a-Bh"></a>悉达生时大地咸皆六种振动。<a id="a-Bi"></a>一切世间光明普照。<a id="a-Bj"></a>所有黑闇日不到处。<a id="a-Bk"></a>诸威德光亦所不及。<a id="a-Bl"></a>是时光明皆悉照耀。<a id="a-Bm"></a>彼黑闇处所有众生。<a id="a-Bn"></a>皆以恶业而堕于中。<a id="a-Bo"></a>忽因光照互得相见。<a id="a-Bp"></a>各各有言。<a id="a-Bq"></a>此中何时更生众生。<a id="a-Br"></a>于此之时我已顶礼最尊之足。<a id="a-Bs"></a>是悉达多未出家时。<a id="a-Bt"></a>行诣赡部树下而坐。<a id="a-Bu"></a>清净无欲离不善法。<a id="a-Bv"></a>已断一切分别疑惑。<a id="a-Bw"></a>乐住无诣寂静之定。<a id="a-Bx"></a>一切林树影随日转。<a id="a-By"></a>赡部树影荫身不移。<a id="a-Bz"></a>我既得见惊怪非常。<a id="a-C0"></a>乃于此时又礼尊足。<a id="a-C1"></a>我今所礼方在第三。</p>
 </body>
</html>