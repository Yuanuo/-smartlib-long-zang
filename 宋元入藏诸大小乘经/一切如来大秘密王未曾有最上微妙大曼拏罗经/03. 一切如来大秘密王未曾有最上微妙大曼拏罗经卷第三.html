<!doctype html>
<html id="z3IBUjQiR" data-ver="378">
 <head>
  <meta charset="utf-8">
  <meta author="天息灾">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">一切如来大秘密王未曾有最上微妙大曼拏罗经卷第三</h1>
  <h2 id="a2">护摩法品第四</h2>
  <p id="a3">尔时观自在菩萨摩诃萨。<a id="a-4"></a>知彼大众心之所念。<a id="a-5"></a>乃为毗卢遮那如来作礼。<a id="a-6"></a>礼已复礼世尊释迦牟尼佛足。<a id="a-7"></a>作礼旋绕伸其恭敬。<a id="a-8"></a>合十指掌瞻仰世尊。<a id="a-9"></a>作如是言。</p>
  <p id="aA">世尊云何息灾增益敬爱调伏等作护摩法。<a id="a-B"></a>云何火法及炉仪则。<a id="a-C"></a>又云何真言成就剑成就。<a id="a-D"></a>及入修罗窟乃至眼药等成就之法。<a id="a-E"></a>云何息灾增益敬爱调伏成就之法护摩炉数。<a id="a-F"></a>云何护摩炉贤圣之数。<a id="a-G"></a>云何护摩杓大小尺寸之量。<a id="a-H"></a>云何护摩炉随法各各之相。<a id="a-I"></a>云何诸护摩中成就火焰相。<a id="a-J"></a>及颜色香气等。<a id="a-K"></a>又护摩法所用何物。<a id="a-L"></a>云何出食供养。<a id="a-M"></a>时观自在菩萨。<a id="a-N"></a>以大自在智为悲愍有情而作是说。</p>
  <p id="aO">尔时在会天龙夜叉紧曩罗必里多毗舍左阿钵娑摩罗罗刹等。<a id="a-P"></a>异口同音赞言。<a id="a-Q"></a>善哉善哉圣观自在菩萨。<a id="a-R"></a>汝大悲愍为欲利乐一切有情请问此义。</p>
  <p id="aS">尔时世尊如师子王示大无畏相。<a id="a-T"></a>观察是会诸大众已。<a id="a-U"></a>告观自在菩萨言。<a id="a-V"></a>善哉善哉汝为悲愍一切有情欲利乐故。<a id="a-W"></a>问于如来真言成就护摩之法一切仪则。<a id="a-X"></a>汝当谛听为汝宣说。<a id="a-Y"></a>时观自在菩萨承。</p>
  <p id="aZ">如来敕一心听受。</p>
  <p id="aa">尔时世尊以梵音声。<a id="a-b"></a>为一切有情说微妙言。<a id="a-c"></a>如降甘雨润泽一切。<a id="a-d"></a>使诸有情各各受润。<a id="a-e"></a>佛言一切息灾增益敬爱降伏护摩之法。<a id="a-f"></a>及以护摩中一切贤圣之数。<a id="a-g"></a>乃至所用之物大小杓等。<a id="a-h"></a>及彼火焰色声香等。<a id="a-i"></a>乃至火顶一切吉不吉相。<a id="a-j"></a>一切真言法成就不成就相。<a id="a-k"></a>我今分别。<a id="a-l"></a>观自在彼护摩炉数有五百。<a id="a-m"></a>悉能成就一切事业。<a id="a-n"></a>若息灾法其护摩炉作圆相。<a id="a-o"></a>如食盘及如莲花相。<a id="a-p"></a>或作吉祥果相。<a id="a-q"></a>或如槌相。<a id="a-r"></a>若为息灾及增益者。<a id="a-s"></a>作六角或四方。<a id="a-t"></a>或如吉祥果。<a id="a-u"></a>或如金刚杵。<a id="a-v"></a>或如宝相。<a id="a-w"></a>若为敬爱及降伏者。<a id="a-x"></a>其炉如轮如钩。<a id="a-y"></a>或如三顶或如槌相。<a id="a-z"></a>若为调伏及杀怨者。<a id="a-10"></a>当作三角及如三股叉。</p>
  <p id="a11">若为星曜临照者。<a id="a-12"></a>可用白色息灾炉。<a id="a-13"></a>若为拥护地天。<a id="a-14"></a>用黄白色或深黄色增益炉。<a id="a-15"></a>若为敬爱用赤白色炉。<a id="a-16"></a>若为降伏以风天为本尊。<a id="a-17"></a>当用淡黑有烟赤黑色炉。<a id="a-18"></a>若为调伏以忿怒焰曼德迦明王为本尊。<a id="a-19"></a>若于炉内四维及彼中间安焰曼德迦明王得一切成就。<a id="a-1A"></a>观自在菩萨白言。<a id="a-1B"></a>护摩炉其量云何。<a id="a-1C"></a>用何庄严用何印相。<a id="a-1D"></a>其本尊位及与界道云何擘画。</p>
  <p id="a1E">佛言其护摩炉。<a id="a-1F"></a>量高一肘广阔一肘或半肘。<a id="a-1G"></a>此为定量不得增减。<a id="a-1H"></a>其息灾炉中安莲华。<a id="a-1I"></a>其增益炉中安金刚鬘。<a id="a-1J"></a>其敬爱降伏炉中作风轮上安花鬘。<a id="a-1K"></a>其调伏炉中作台安印。<a id="a-1L"></a>高四指广阔亦四指。<a id="a-1M"></a>或八指广阔亦等。<a id="a-1N"></a>其炉里面分五亭。<a id="a-1O"></a>以半亭作界道。<a id="a-1P"></a>若护摩炉大小一肘量。<a id="a-1Q"></a>其外面唇阔四指高二指。<a id="a-1R"></a>若阔八指高四指作界道。<a id="a-1S"></a>于界道内作随法本尊位。<a id="a-1T"></a>亦随法作光焰。<a id="a-1U"></a>又于界道外作唇。<a id="a-1V"></a>缘道高一指。<a id="a-1W"></a>界道内本尊位随界道。<a id="a-1X"></a>或八指高或四指高皆方亭。<a id="a-1Y"></a>其本尊身量亦高八指或四指。<a id="a-1Z"></a>然此本尊身颜色及印相。<a id="a-1a"></a>皆观想现前坐于本位。<a id="a-1b"></a>若为作息灾法。<a id="a-1c"></a>观想顶相宝瓶宝轮。<a id="a-1d"></a>及八叶莲华等印。<a id="a-1e"></a>安于本位。<a id="a-1f"></a>若作增益法。<a id="a-1g"></a>观想金刚吉相果羯磨杵。<a id="a-1h"></a>及幢盖剑等印相安于本位。<a id="a-1i"></a>若作敬爱降伏法。<a id="a-1j"></a>即观想金刚钩金刚弓箭等印安于本位。<a id="a-1k"></a>若于怨家作极恶调伏法。<a id="a-1l"></a>即观想金刚羯磨杵。<a id="a-1m"></a>及枪戟叉等印安于本位。<a id="a-1n"></a>其护摩炉亦有四门。<a id="a-1o"></a>门中各有事相。<a id="a-1p"></a>东门内安五股金刚杵印。<a id="a-1q"></a>南门安宝印光焰四照。<a id="a-1r"></a>西门安钩印。<a id="a-1s"></a>北门安枪或安轮。<a id="a-1t"></a>或安羯磨杵等印。<a id="a-1u"></a>如上息灾增益及敬爱降伏。<a id="a-1v"></a>乃至成药成黄丹法。<a id="a-1w"></a>成剑入修罗窟等。<a id="a-1x"></a>诸成就护摩等法。<a id="a-1y"></a>一切各用本所成就相应行相。<a id="a-1z"></a>真言法护摩仪则及护摩炉等。<a id="a-20"></a>复次阿阇梨欲作息灾增益敬爱降伏等一切护摩者。<a id="a-21"></a>宜预前备办种种护摩所用之物。<a id="a-22"></a>皆悉了毕。<a id="a-23"></a>然阿阇梨于炉外相应方位。<a id="a-24"></a>寂静安坐。<a id="a-25"></a>观想护摩炉内纵广十二指。<a id="a-26"></a>指作安本尊位。<a id="a-27"></a>若作息灾增益法。<a id="a-28"></a>先观本尊位上有毗卢遮那如来。<a id="a-29"></a>顶戴宝冠发髻下垂。<a id="a-2A"></a>于金刚莲花上结跏趺坐。<a id="a-2B"></a>作入三摩地相。<a id="a-2C"></a>种种庄严一切殊妙。<a id="a-2D"></a>于本尊左右边。<a id="a-2E"></a>想佛母般若波罗蜜多菩萨。<a id="a-2F"></a>及无能胜菩萨。<a id="a-2G"></a>观音菩萨。<a id="a-2H"></a>佛眼菩萨。<a id="a-2I"></a>又于炉内左右。<a id="a-2J"></a>想安二净光天子。<a id="a-2K"></a>一名妙眼二名妙臂。<a id="a-2L"></a>着白赤衣手执白花。<a id="a-2M"></a>颜貌端严熙怡之相。<a id="a-2N"></a>其诵人想自身并眷属。<a id="a-2O"></a>于炉外左右跪膝。<a id="a-2P"></a>手执金刚莲花而为供养。<a id="a-2Q"></a>此唯息灾法仪。<a id="a-2R"></a>若为增益复于本尊左边。<a id="a-2S"></a>想有地天从地涌出现半身相。<a id="a-2T"></a>其身白色手持宝罂。<a id="a-2U"></a>仪容圆满背月轮光。<a id="a-2V"></a>头有宝冠发髻严好。<a id="a-2W"></a>又复想佛母金刚界菩萨。<a id="a-2X"></a>或佛母祖那菩萨。<a id="a-2Y"></a>于如来毫相而出。<a id="a-2Z"></a>又复想最胜佛顶明王。<a id="a-2a"></a>身作靘色。<a id="a-2b"></a>其面貌或作大青色或黄色。<a id="a-2c"></a>如花开敷手执金刚杵。<a id="a-2d"></a>有大力势光明晃耀。<a id="a-2e"></a>于本位上。<a id="a-2f"></a>坐师子宝座。<a id="a-2g"></a>复想佛母祖那有八臂庄严。<a id="a-2h"></a>在右边而坐。<a id="a-2i"></a>次祖那右边。<a id="a-2j"></a>想宿吉祥菩萨。<a id="a-2k"></a>想彼菩萨执阏伽瓶。<a id="a-2l"></a>与持诵行人灌顶。<a id="a-2m"></a>复想左边有佛母金刚界菩萨。<a id="a-2n"></a>四臂身如宝花色光净圆满。<a id="a-2o"></a>持金刚杵有大力势。<a id="a-2p"></a>其次左边有持世菩萨。<a id="a-2q"></a>右手持宝作施愿左手执宝幢。<a id="a-2r"></a>次左想有净光天子。<a id="a-2s"></a>一手持阏伽瓶一手持宝轮。<a id="a-2t"></a>又于本尊后想有帝释及轮王。<a id="a-2u"></a>坐莲华师子之座种种庄严。<a id="a-2v"></a>手持金刚杵及莲华等。<a id="a-2w"></a>身有光明如大火聚。<a id="a-2x"></a>具大威力自在无比。<a id="a-2y"></a>其貌端严面有三目。<a id="a-2z"></a>能于一切施与无畏。<a id="a-30"></a>若有阿阇梨依如上仪。<a id="a-31"></a>为人作增益护摩者。<a id="a-32"></a>彼人获富贵吉祥永无退败。<a id="a-33"></a>后当证得真如菩提。</p>
  <p id="a34">又复观想彼欲天一切庄严。<a id="a-35"></a>身如红莲华色坐红莲华。<a id="a-36"></a>有二臂手执弓箭坐于本位。<a id="a-37"></a>又两边有女形明王能施成就。<a id="a-38"></a>右边名金刚欲左边名金刚钩。<a id="a-39"></a>色相端严如红莲华。<a id="a-3A"></a>有二臂或手执金刚杵或时执箭。<a id="a-3B"></a>威德自在目视于箭。<a id="a-3C"></a>又复想火天如金刚萨埵。<a id="a-3D"></a>安于炉内。<a id="a-3E"></a>次以其族内外眷属。<a id="a-3F"></a>或以其名或以真言。<a id="a-3G"></a>与其本尊同作护摩令得成就。</p>
  <p id="a3H">又复大力金刚光菩萨在于本位。<a id="a-3I"></a>其相大恶身靘色。<a id="a-3J"></a>其面如铁色。<a id="a-3K"></a>目赤作大嗔相。<a id="a-3L"></a>所著衣亦作青色。<a id="a-3M"></a>庄严具足光焰炽盛如处劫火。<a id="a-3N"></a>手执三股叉或执金刚杵。<a id="a-3O"></a>右边有一神。<a id="a-3P"></a>二臂身赤黑色。<a id="a-3Q"></a>其眼如烟色。<a id="a-3R"></a>庄严具足其声妙好。<a id="a-3S"></a>左手持髑髅满盛其血。<a id="a-3T"></a>右手执剑遍有光焰。<a id="a-3U"></a>左边想有焰曼德迦明王。<a id="a-3V"></a>现大恶相色如黑云。<a id="a-3W"></a>有六面作大丑相。<a id="a-3X"></a>面有三目狗牙上出。<a id="a-3Y"></a>庄严具足乘水牛之座。<a id="a-3Z"></a>手中各各执大猛恶器仗。<a id="a-3a"></a>此焰曼德迦明王。<a id="a-3b"></a>从大无畏妙吉祥心中化出。<a id="a-3c"></a>又想于护摩炉两边。<a id="a-3d"></a>安焰魔王。<a id="a-3e"></a>身皆黑色二臂现大恶相。<a id="a-3f"></a>如焰曼德迦。<a id="a-3g"></a>如是护摩法贤圣仪则。<a id="a-3h"></a>若有阿阇梨及持诵行人。<a id="a-3i"></a>能如是依法修行者。<a id="a-3j"></a>得一切天人阿修罗及世间一切恭敬供养。<a id="a-3k"></a>能为是等作大吉祥灭一切罪。</p>
  <p id="a3l">复次护摩所用柴。<a id="a-3m"></a>其柴须湿润。<a id="a-3n"></a>所谓吉祥果木迦俱婆木。<a id="a-3o"></a>阿摩啰木奔曩誐木。<a id="a-3p"></a>曩誐计婆啰木尸里沙木。<a id="a-3q"></a>啰努迦木阎浮木。<a id="a-3r"></a>誐里婆里木阿里迦木。<a id="a-3s"></a>如上诸木为增益法用。</p>
  <p id="a3t">又优昙钵罗木菩提树木。<a id="a-3u"></a>尼俱陀木钵罗叉木。<a id="a-3v"></a>舍弥木乳木白檀木。<a id="a-3w"></a>如上诸木为息灾法用。</p>
  <p id="a3x">又盎俱罗木佉儞啰木。<a id="a-3y"></a>簟母迦木酸枣木石榴木。<a id="a-3z"></a>如上诸木并须有刺不干枯者。<a id="a-40"></a>为降伏法用。</p>
  <p id="a41">又以如上之木。<a id="a-42"></a>各各依法为杓随本法用。<a id="a-43"></a>所作护摩速得成就。</p>
  <p id="a44">复次观自在菩萨。<a id="a-45"></a>白佛言。<a id="a-46"></a>世尊我今已闻护摩之仪。<a id="a-47"></a>其护摩杓未知仪则。<a id="a-48"></a>唯愿为我分别解说。<a id="a-49"></a>大小长短深浅粗细。<a id="a-4A"></a>乃至色相及安印契法则云何。<a id="a-4B"></a>佛言善男子护摩之杓大约四等。<a id="a-4C"></a>四等之义我今说之。<a id="a-4D"></a>所造杓时分上中下。<a id="a-4E"></a>又将中等分为上下。<a id="a-4F"></a>若为增益用最上等。<a id="a-4G"></a>若为息灾用中上等。<a id="a-4H"></a>若为敬爱降伏用中下等。<a id="a-4I"></a>若为怨家作极恶法及忿怒法者。<a id="a-4J"></a>用最下等。<a id="a-4K"></a>若依此法皆悉成就。</p>
  <p id="a4L">复次善男子我今一一分别造护摩杓大小仪则。<a id="a-4M"></a>大杓头广阔四指深二指。<a id="a-4N"></a>作师面相中安印。<a id="a-4O"></a>柄长二十四指粗六指。<a id="a-4P"></a>作团圆相。<a id="a-4Q"></a>低唇半指安柄。<a id="a-4R"></a>嘴长八指。<a id="a-4S"></a>初四指阔渐锐如锥。<a id="a-4T"></a>此是中上等于增益用。</p>
  <p id="a4U">复次杓头方四指深二指。<a id="a-4V"></a>作虎面相安印。<a id="a-4W"></a>柄长二十指粗五指。<a id="a-4X"></a>低唇半指安柄。<a id="a-4Y"></a>嘴长七指。<a id="a-4Z"></a>初阔四指渐锐如锥。<a id="a-4a"></a>此是中次等作息灾用。</p>
  <p id="a4b">复次杓头广阔四指深二指。<a id="a-4c"></a>如蛇头相中安印。<a id="a-4d"></a>低唇半指安柄。<a id="a-4e"></a>柄粗四指作团圆相。<a id="a-4f"></a>嘴长六指。<a id="a-4g"></a>初阔四指渐锐如锥。<a id="a-4h"></a>此第三等作敬爱降伏法用。</p>
  <p id="a4i">复次最上法杓头广阔八指深四指。<a id="a-4j"></a>内作凤嘴相。<a id="a-4k"></a>低唇半指安柄。<a id="a-4l"></a>柄长三十二指粗细可执。<a id="a-4m"></a>嘴长十二指。<a id="a-4n"></a>初阔次细渐锐如锥。<a id="a-4o"></a>其杓头四缘刻羯磨金刚杵。<a id="a-4p"></a>微细殊妙而为庄严。<a id="a-4q"></a>于一切法皆悉成就。</p>
  <p id="a4r">复次作护摩时。<a id="a-4s"></a>所有火焰相及香气声音分其好恶。<a id="a-4t"></a>善男子其火焰或如伞盖或如阏伽瓶。<a id="a-4u"></a>或如象耳或如金刚杵。<a id="a-4v"></a>或如幢幡或如剑等。<a id="a-4w"></a>乃至如菩提树如莲华敷如吉祥果。<a id="a-4x"></a>如是之相皆是吉祥成就之相。</p>
  <p id="a4y">次说火焰之色。<a id="a-4z"></a>或白如新酥。<a id="a-50"></a>或如金色或如大青宝色。</p>
  <p id="a51">又复护摩所有香气。<a id="a-52"></a>如最上莲花香军那花香。<a id="a-53"></a>优钵罗花香沉香檀香。<a id="a-54"></a>若作如是香气是最上吉祥。<a id="a-55"></a>复说火声。<a id="a-56"></a>其声如云雷或如天鼓。<a id="a-57"></a>火焰右旋斯为大吉祥相。<a id="a-58"></a>若是烟多难着。<a id="a-59"></a>焰赤黑色左旋。<a id="a-5A"></a>复如枪如蛇头及如有牙。<a id="a-5B"></a>焰顶破散或如驴唇。<a id="a-5C"></a>及作恶声又如尸臭。<a id="a-5D"></a>如是之相皆为不吉。<a id="a-5E"></a>若为调伏此却是吉必见成就。<a id="a-5F"></a>若为敬爱降伏。<a id="a-5G"></a>其焰或赤或黄黑。<a id="a-5H"></a>及如钩相。<a id="a-5I"></a>或如醉香或如花香或如钵吒罗香者。<a id="a-5J"></a>其阿阇梨诵人等。<a id="a-5K"></a>以圆满音频念吽字者。<a id="a-5L"></a>其法决定当得成就。</p>
  <p id="a5M">复次息灾法中火天护摩法所用物等。<a id="a-5N"></a>乌昙钵木菩提木。<a id="a-5O"></a>尼俱陀木阿末罗木。<a id="a-5P"></a>马鞭草脂麻兜罗绵稻谷花等。<a id="a-5Q"></a>揾酥蜜作护摩者为最上吉祥。</p>
  <p id="a5R">复次为增益作火天护摩法者。<a id="a-5S"></a>用吉祥果吉祥木叶。<a id="a-5T"></a>及莲华有圆满吉祥相。<a id="a-5U"></a>复以团食脂麻粳米。<a id="a-5V"></a>并白花蜜酪等和合。<a id="a-5W"></a>复用白檀松柏。<a id="a-5X"></a>及羯俱婆木阿里迦木。<a id="a-5Y"></a>波罗舍木桧木等如是诸木者必获最上吉祥。</p>
  <p id="a5Z">复次为降伏敬爱作火天护摩法者。<a id="a-5a"></a>当用盐及白芥子。<a id="a-5b"></a>诸有刺木湿润者必获最上如愿成就。</p>
  <p id="a5c">复次为调伏作火天护摩法者。<a id="a-5d"></a>当用阿俱罗木佉儞罗木。<a id="a-5e"></a>蘖里木曼陀罗木。<a id="a-5f"></a>没里贺帝木白檀木柏木。<a id="a-5g"></a>以如是等诸苦涩木及药物等者。<a id="a-5h"></a>必得如愿成就。</p>
  <p id="a5i">复次有诸护摩观想火天。<a id="a-5j"></a>身手颜色各各不同法。<a id="a-5k"></a>所有增益法观彼火天如憍释迦。<a id="a-5l"></a>身深黄色手执金刚杵。<a id="a-5m"></a>住本天宫作自在相。</p>
  <p id="a5n">又复息灾护摩法观彼火天。<a id="a-5o"></a>身白色着白天衣。<a id="a-5p"></a>手持阏伽瓶自在而住。</p>
  <p id="a5q">又复敬爱降伏护摩法观彼火天。<a id="a-5r"></a>身作赤色。<a id="a-5s"></a>左手放光住风天位。</p>
  <p id="a5t">又复调伏护摩法观彼火天。<a id="a-5u"></a>身黑及如烟等色。<a id="a-5v"></a>住在天宫。</p>
  <p id="a5w">复有法观想火天。<a id="a-5x"></a>有四面四臂有大力势。<a id="a-5y"></a>手执轮枪弓箭及钩等。<a id="a-5z"></a>此为一切护摩成就法。</p>
  <p id="a60">尔时观自在菩萨摩诃萨。<a id="a-61"></a>赞世尊言。<a id="a-62"></a>善哉善哉如来于三界中。<a id="a-63"></a>为最上离欲三密之主大自在牟尼三界之尊。<a id="a-64"></a>我今归依我今归命。<a id="a-65"></a>如是赞已礼佛而退复坐一面。</p>
 </body>
</html>