<!doctype html>
<html id="z3IBUjPiQ" data-ver="582">
 <head>
  <meta charset="utf-8">
  <meta author="天息灾">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">一切如来大秘密王未曾有最上微妙大曼拏罗经卷第二</h1>
  <h2 id="a2">灌顶品第二</h2>
  <p id="a3">尔时金刚手菩萨。<a id="a-4"></a>白佛言世尊。<a id="a-5"></a>我自知殊胜福德圆满。<a id="a-6"></a>于微妙曼拏罗义今已得之。<a id="a-7"></a>复次何人可摄授而为弟子。<a id="a-8"></a>又弟子所生何国而可摄授。<a id="a-9"></a>于四大姓刹帝利婆罗门毗舍首陀。<a id="a-A"></a>如是四姓可摄授者何姓为上。</p>
  <p id="aB">佛言金刚手。<a id="a-C"></a>阿弥陀佛毗卢遮那佛乃是三界中秘密法主大阿阇梨。<a id="a-D"></a>无相无性不生不灭。<a id="a-E"></a>虽住秘密无秘密相。<a id="a-F"></a>后阿阇梨亦须如是分明了知。<a id="a-G"></a>若了知已。<a id="a-H"></a>乃是住三摩地。<a id="a-I"></a>金刚莲花主具大悲心有大力者。</p>
  <p id="aJ">金刚手彼弟子生处国土方所我今说之。<a id="a-K"></a>若刹帝利或婆罗门等种姓之人。<a id="a-L"></a>生舍卫国摩伽陀国。<a id="a-M"></a>支那国三摩怛吒国。<a id="a-N"></a>佉儞也国啰茶国儞钵罗国祖尼邪国。<a id="a-O"></a>阿那多国俱萨罗国。<a id="a-P"></a>具尼迦国摩罗邪国捺啰尾拏国。<a id="a-Q"></a>如是诸国所生之者皆可摄授。<a id="a-R"></a>又若无如上中国人者。<a id="a-S"></a>彼师子国人及一切国人亦可摄授。<a id="a-T"></a>又吉啰多国人亦得摄授。<a id="a-U"></a>缘彼国中曾生最上牟尼。<a id="a-V"></a>如上诸国若刹帝利及婆罗门种姓生者。<a id="a-W"></a>若依阿阇梨禀受修行。<a id="a-X"></a>为行人者必获圆满。<a id="a-Y"></a>又阿阇梨者颜貌熙怡端正圆满。<a id="a-Z"></a>有慈悲心清净心。<a id="a-a"></a>信实无伪降伏诸根。<a id="a-b"></a>少贪少欲具大辩才。<a id="a-c"></a>复有深智所言善软亦复清爽。<a id="a-d"></a>性不悭吝好于布施。<a id="a-e"></a>无妒无畏远离我慢。<a id="a-f"></a>常乐供养大阿阇梨及众贤圣。<a id="a-g"></a>复能演说真如之法。<a id="a-h"></a>常行真言之行。<a id="a-i"></a>不称己美恒赞他德。<a id="a-j"></a>于诸悉地所作所修一切圆满。<a id="a-k"></a>于诸弟子亦不嫌毁。<a id="a-l"></a>又于弟子无所希望。<a id="a-m"></a>以大悲心告于贤圣。<a id="a-n"></a>令诸弟子依相应行。<a id="a-o"></a>得入一切曼拏罗。<a id="a-p"></a>复令弟子依于仪轨。<a id="a-q"></a>因果相应而得解脱。<a id="a-r"></a>又以真言印契真如之法传付弟子。<a id="a-s"></a>弟子白言阿阇梨。<a id="a-t"></a>此真言印契真如之法云何而得阿阇梨言善哉善哉佛子谛听。<a id="a-u"></a>佛说此真言从真如圆满智。<a id="a-v"></a>以慧方便流出。<a id="a-w"></a>于三界中作化身佛。<a id="a-x"></a>现精进力勉喻示教。<a id="a-y"></a>于初中后其义深善。<a id="a-z"></a>以此三摩地依金刚莲花行教金刚萨埵等我释迦族为悲愍一切有情。<a id="a-10"></a>作大德阿阇梨。<a id="a-11"></a>今于此族中得成就真言陀罗尼一百或三百随所爱乐依真如相应力而得成就。<a id="a-12"></a>可以书写传付弟子。<a id="a-13"></a>持诵修行利乐有情令不断绝弟子得阿阇梨传付教授已。<a id="a-14"></a>礼阿阇梨足。<a id="a-15"></a>当以金银珍宝及象马等至于自身。<a id="a-16"></a>皆虔心奉献阿阇梨及曼拏罗贤圣。<a id="a-17"></a>时阿阇梨作金刚萨埵相应之言。<a id="a-18"></a>子受此秘密之法。<a id="a-19"></a>时阿阇梨为念证明伽陀。<a id="a-1A"></a>时彼明众为作此证。<a id="a-1B"></a>今某甲依法奉献此金银珍宝及象马等。<a id="a-1C"></a>为求某事为供养曼拏罗。<a id="a-1D"></a>时阿阇梨别作灌顶曼拏罗。<a id="a-1E"></a>令弟子于曼拏罗中。<a id="a-1F"></a>师子座上。<a id="a-1G"></a>跏趺而坐。<a id="a-1H"></a>自结金刚合掌印。<a id="a-1I"></a>安于当心而住。<a id="a-1J"></a>时阿阇梨复以本尊明王真言。<a id="a-1K"></a>加持第一阏伽瓶安置曼拏罗中。<a id="a-1L"></a>然后复诵本族尊心真言加持而与灌顶。<a id="a-1M"></a>更以前印安顶上。<a id="a-1N"></a>及安颈上而与灌顶。<a id="a-1O"></a>又阿阇梨复称弟子名。<a id="a-1P"></a>我今以此明与某甲。<a id="a-1Q"></a>愿一切曼拏罗贤圣哀愍纳受。<a id="a-1R"></a>弟子复以意所求事。<a id="a-1S"></a>自称告于贤圣。<a id="a-1T"></a>其阿阇梨复结本尊根本印。<a id="a-1U"></a>加持弟子额及心。<a id="a-1V"></a>又与灌顶。<a id="a-1W"></a>又结本族尊四印安顶上。<a id="a-1X"></a>更诵真言而与灌顶。<a id="a-1Y"></a>阿阇梨言汝今后所有一切世间灌顶之法汝已悉得。<a id="a-1Z"></a>又复以金刚拳仪。<a id="a-1a"></a>则授金刚杵。<a id="a-1b"></a>与灌顶弟子令常受持。<a id="a-1c"></a>先以所授金刚杵。<a id="a-1d"></a>安弟子心上与灌顶。<a id="a-1e"></a>又安额次安顶而与灌顶。<a id="a-1f"></a>如是灌顶已。<a id="a-1g"></a>其阿阇梨告弟子言。<a id="a-1h"></a>善男子汝已于一切如来及一切执金刚处而得灌顶。<a id="a-1i"></a>汝已殊胜是真出世间。<a id="a-1j"></a>如得阿耨多罗三藐三菩提。</p>
  <p id="a1k">复次以金刚杵付弟子而令受持。<a id="a-1l"></a>阿阇梨言汝受此金刚杵。<a id="a-1m"></a>汝是入金刚三昧者。<a id="a-1n"></a>此成一切如来最上金刚杵。<a id="a-1o"></a>汝恒受持当得最上金刚之智。<a id="a-1p"></a>持金刚真言曰。</p>
  <p id="a1q">唵(引)萨里嚩(二合)怛他(引)誐多悉地嚩日啰(二合)</p>
  <p id="a1r">阿阇梨授与弟子秘密三昧者。<a id="a-1s"></a>发广大心不得悭吝。<a id="a-1t"></a>何以故为欲令一切有情获大智圆满故。<a id="a-1u"></a>又复若有众生。<a id="a-1v"></a>于阿阇梨妄加毁谤者。<a id="a-1w"></a>汝当拥护。<a id="a-1x"></a>若有于法生爱乐者。<a id="a-1y"></a>可以金刚秘密三昧及秘密曼拏罗印而付授之。<a id="a-1z"></a>又阿阇梨告弟子言。<a id="a-20"></a>汝具菩提心。<a id="a-21"></a>于秘密王志。<a id="a-22"></a>心护持。</p>
  <p id="a23">复次弟子如前得受随缘种种灌顶已。<a id="a-24"></a>更可与五佛灌顶之法而与灌顶。<a id="a-25"></a>其灌顶仪者。<a id="a-26"></a>先须于灌顶曼拏罗所。<a id="a-27"></a>备办香花灯涂。<a id="a-28"></a>及以幡盖种种供养之具。<a id="a-29"></a>又一切仪式不得少阙。<a id="a-2A"></a>然后令弟子预洁身心方入曼拏罗。<a id="a-2B"></a>其阿阇梨为弟子作诸法事。<a id="a-2C"></a>然后结本尊印诵本尊真言。<a id="a-2D"></a>与弟子灌顶。<a id="a-2E"></a>初中方毗卢遮那佛印。<a id="a-2F"></a>以二大指二小指磔开。<a id="a-2G"></a>余指皆相着少屈成印。<a id="a-2H"></a>安弟子顶诵本尊真言与灌顶。<a id="a-2I"></a>真言曰。</p>
  <p id="a2J">唵(引)萨里嚩(二合)怛他(引)誐多达里弥(二合引)湿嚩(二合)啰伊难萨里嚩(二合)怛他(引)多怛吠(二合)曩(引)鼻诜左郝。</p>
  <p id="a2K">东方阿閦佛。<a id="a-2L"></a>结金刚萨埵印。<a id="a-2M"></a>以二手相叉作拳。<a id="a-2N"></a>竖二中指相着如针成印。<a id="a-2O"></a>安弟子额上即诵真言与灌顶。<a id="a-2P"></a>真言曰。</p>
  <p id="a2Q">唵(引)萨里嚩(二合)怛他(引)誐多惹拏(二合)曩(引)鼻瑟计拏(引)鼻诜左吽。</p>
  <p id="a2R">南方宝生佛印。<a id="a-2S"></a>用前金刚萨埵印。<a id="a-2T"></a>屈二中指如宝。<a id="a-2U"></a>安弟子右耳上。<a id="a-2V"></a>诵本尊真言与灌顶。<a id="a-2W"></a>真言曰。</p>
  <p id="a2X">唵(引)萨里嚩(二合)怛他(引)誐多(引)鼻瑟迦啰怛曩(二合)鼻诜左怛囕(二合)</p>
  <p id="a2Y">西方观自在王佛印。<a id="a-2Z"></a>用前金刚萨埵印。<a id="a-2a"></a>屈二中指如莲花叶成印。<a id="a-2b"></a>安弟子顶后。<a id="a-2c"></a>诵本尊真言与灌顶。<a id="a-2d"></a>真言曰。</p>
  <p id="a2e">唵(引)萨里嚩(二合)怛他(引)誐多(引)达里摩(二合引)鼻瑟计拏(引)鼻诜左呬里(二合)</p>
  <p id="a2f">北方不空成就佛印。<a id="a-2g"></a>用前金刚萨埵印。<a id="a-2h"></a>竖二小指二中指。<a id="a-2i"></a>相着如针成印。<a id="a-2j"></a>安弟子左耳上。<a id="a-2k"></a>诵本尊真言与灌顶。<a id="a-2l"></a>真言曰。</p>
  <p id="a2m">唵(引)萨里嚩(二合)怛他(引)誐多(引)鼻瑟计摩贺(引)尾湿嚩(二合)嚩日啰(二合引)鼻诜左恶。</p>
  <p id="a2n">次更与授五佛髻鬘灌顶。<a id="a-2o"></a>如是得灌顶已。<a id="a-2p"></a>如同于一切智智亲授灌顶。<a id="a-2q"></a>从此与名得称为大上人。<a id="a-2r"></a>或称为阿阇梨。<a id="a-2s"></a>悉受世间最上胜妙供养自在快乐。</p>
  <p data-pb></p>
  <h2 id="a2t">阿阇梨品第三</h2>
  <p id="a2u">复次金刚手菩萨。<a id="a-2v"></a>白世尊言世尊。<a id="a-2w"></a>凡阿阇梨所有供养曼拏罗贤圣。<a id="a-2x"></a>金银摩尼一切财物。<a id="a-2y"></a>乃至所施象马之类。<a id="a-2z"></a>其阿阇梨受得之后当何所用。<a id="a-30"></a>愿大牟尼为我开说。<a id="a-31"></a>佛言金刚手。<a id="a-32"></a>阿阇梨应有一切所施供养之物。<a id="a-33"></a>彼阿阇梨受已当分三分。<a id="a-34"></a>第一分奉于三宝。<a id="a-35"></a>第二分施与婆罗门外道尼干子等。<a id="a-36"></a>第三分又分作二半分。<a id="a-37"></a>半分与阿阇梨同学。<a id="a-38"></a>半分阿阇梨自用。<a id="a-39"></a>又前三宝之分亦分为三分。<a id="a-3A"></a>一佛二法三僧。<a id="a-3B"></a>如是分已各各受用。<a id="a-3C"></a>佛分者得造佛像及塔庙等。<a id="a-3D"></a>其法分者可用书写如来一切经法。<a id="a-3E"></a>僧分者可造种种饮食供于众僧。<a id="a-3F"></a>阿阇梨若能如是。<a id="a-3G"></a>分别次第互不侵损者。<a id="a-3H"></a>彼一切曼拏罗贤圣悉皆欢喜。<a id="a-3I"></a>一切所求皆得成就。<a id="a-3J"></a>若阿阇梨分分之后。<a id="a-3K"></a>或复有人为其知事。<a id="a-3L"></a>心住悭吝侵于三宝。<a id="a-3M"></a>不依阿阇梨所有旨教者。<a id="a-3N"></a>以因果故命终之后当堕叫唤地狱。<a id="a-3O"></a>后生人间以其余业生于犬中。<a id="a-3P"></a>复次金刚手白世尊言。<a id="a-3Q"></a>一切智智一切有情恒在心念。<a id="a-3R"></a>惟愿为我说于一切最上真言之行。<a id="a-3S"></a>云何大阿阇梨知息灾增益及敬爱调伏等法。<a id="a-3T"></a>乃至持诵之人修相应观想。<a id="a-3U"></a>及曼拏罗护摩之法者。<a id="a-3V"></a>彼阿阇梨住智慧轮灭一切罪者。</p>
  <p id="a3W">佛言金刚手若阿阇梨于真言中修行者。<a id="a-3X"></a>具大悲心愍念一切婆罗门外道尼干等。<a id="a-3Y"></a>以真实言劝喻开发。<a id="a-3Z"></a>令信甚深秘密之法。<a id="a-3a"></a>而于同学亦不谤毁坚持五戒。<a id="a-3b"></a>复行甚深十波罗蜜圆满大智。<a id="a-3c"></a>又复阿阇梨能救度有情。<a id="a-3d"></a>能与除灭一切罪障。<a id="a-3e"></a>又自远离杀生及彼妄语。<a id="a-3f"></a>自不饮酒亦不劝他。<a id="a-3g"></a>何以故以彼饮酒是为一切过失根本。<a id="a-3h"></a>若阿阇梨行不真实妄称有德。<a id="a-3i"></a>又复执好俗间典籍文字歌咏。<a id="a-3j"></a>又复赞叹我执人执有情阿阇梨若如是者。<a id="a-3k"></a>决定堕于地狱恶趣。</p>
  <p id="a3l">又金刚手白言。<a id="a-3m"></a>若阿阇梨受行世法恒取快乐。<a id="a-3n"></a>恒食酒肉荤辛之味彼阿阇梨云何度弟子入曼拏罗。<a id="a-3o"></a>云何度弟子免轮回之难。<a id="a-3p"></a>云何可得真言悉地。<a id="a-3q"></a>我今疑惑其事云何。</p>
  <p id="a3r">佛言金刚手无有阿阇梨。<a id="a-3s"></a>受行世法恒取快乐。<a id="a-3t"></a>乐食酒肉荤辛之味者。<a id="a-3u"></a>若有阿阇梨乐修相应之行者。<a id="a-3v"></a>乃真得名阿阇梨。<a id="a-3w"></a>金刚手汝听菩萨之行。<a id="a-3x"></a>我今说之。<a id="a-3y"></a>菩萨行者奉持戒法行菩萨道。<a id="a-3z"></a>深信坚固志乐相应。<a id="a-40"></a>住无分别无碍之法。<a id="a-41"></a>不行妄语杀生饮酒戏乐我人见等。<a id="a-42"></a>如是奉戒无有过失。<a id="a-43"></a>此为阿阇梨所行菩萨之行。<a id="a-44"></a>若阿阇梨于一切事有所阙者。<a id="a-45"></a>是于戒行而阙于智。</p>
  <p id="a46">金刚手菩萨白世尊言。<a id="a-47"></a>云何名智。<a id="a-48"></a>佛言金刚手对三界名智。<a id="a-49"></a>金刚手白言世尊。<a id="a-4A"></a>云何名为三界。<a id="a-4B"></a>佛言金刚手心即是三界。<a id="a-4C"></a>金刚手白言。<a id="a-4D"></a>云何名心。<a id="a-4E"></a>佛言心者本无色相不可取舍。<a id="a-4F"></a>由无色相遍行诸根。<a id="a-4G"></a>由行诸根遂着境界。<a id="a-4H"></a>譬如猕猴遭于罥弶。<a id="a-4I"></a>心被境缚亦复如是。<a id="a-4J"></a>金刚手复白佛言。<a id="a-4K"></a>三界者云何说。<a id="a-4L"></a>佛言金刚手。<a id="a-4M"></a>三界者所谓贪界嗔界痴界。<a id="a-4N"></a>金刚手彼若无心即无贪。<a id="a-4O"></a>若无贪即无嗔。<a id="a-4P"></a>若无嗔即无痴。</p>
  <p id="a4Q">复次金刚手菩萨。<a id="a-4R"></a>心无色相遍入六根。<a id="a-4S"></a>根境相缘便成贪着。<a id="a-4T"></a>金刚手心行眼根见于违顺。<a id="a-4U"></a>于顺起爱于逆生嗔。<a id="a-4V"></a>以心生嗔故即痴暗现前。<a id="a-4W"></a>不能分别是可非可。<a id="a-4X"></a>无惭无愧不怖不惧。<a id="a-4Y"></a>由是之故造种种罪。<a id="a-4Z"></a>恶业炽盛堕泥黎中。<a id="a-4a"></a>金刚手若有着贪嗔痴。<a id="a-4b"></a>心垢过失被黑暗业种种缠缚。<a id="a-4c"></a>此非菩萨阿阇梨行。<a id="a-4d"></a>若阿阇梨行于菩萨相应之行。<a id="a-4e"></a>如玻胝宝清净无垢。<a id="a-4f"></a>自性寂静智慧圆满。<a id="a-4g"></a>如空中月无所障碍。<a id="a-4h"></a>然后发菩提心坚固不退。<a id="a-4i"></a>以禅定印印于诸根令彼诸根微妙无垢。<a id="a-4j"></a>使菩提分圆满具足。<a id="a-4k"></a>然后用法甘露水而常溉灌。<a id="a-4l"></a>以妙解脱风吹令增长。<a id="a-4m"></a>复以住禅定印如息不出。<a id="a-4n"></a>观自心上有大莲花。<a id="a-4o"></a>花上有满月轮白光四照。<a id="a-4p"></a>复观三昧印印于中心。<a id="a-4q"></a>以此三昧印等。<a id="a-4r"></a>摄持三业不令散乱。<a id="a-4s"></a>但少时间默然而住。<a id="a-4t"></a>然后却以真言及印而警觉之。<a id="a-4u"></a>既觉悟已复放光明。<a id="a-4v"></a>为圆满一切智智。<a id="a-4w"></a>佛言所观月轮三昧印心相善界。<a id="a-4x"></a>即是本尊如来种子之智。</p>
  <p id="a4y">复次众生之心住十八界身。<a id="a-4z"></a>如彼莲花花有香气。<a id="a-50"></a>又金刚手如人以花熏土或熏他物。<a id="a-51"></a>花虽不见香气即存亦复如是。<a id="a-52"></a>金刚手真言种子。<a id="a-53"></a>依彼相应如解脱性。<a id="a-54"></a>直至尽轮回际种子不断。<a id="a-55"></a>以智方便成种种相。<a id="a-56"></a>又种子香摄受观想。<a id="a-57"></a>阿阇梨身一向不退。<a id="a-58"></a>能使阿阇梨摄受一切有情行于救度。<a id="a-59"></a>乃至于昼夜分亦不失时。</p>
  <p id="a5A">金刚手菩萨白世尊言。<a id="a-5B"></a>云何名时。<a id="a-5C"></a>佛言金刚手时有二种。<a id="a-5D"></a>云何为二。<a id="a-5E"></a>佛言一内二外。<a id="a-5F"></a>金刚手言云何名为内外。<a id="a-5G"></a>佛言金刚手。<a id="a-5H"></a>我今为汝说于外时。<a id="a-5I"></a>外时者以一昼夜分分为八大时。<a id="a-5J"></a>以二小时为一大时。<a id="a-5K"></a>以四大时为一昼。<a id="a-5L"></a>倍此为一昼夜是为八时。<a id="a-5M"></a>又金刚手以日月出没时及星出没时。<a id="a-5N"></a>乃是持诵行人作息灾增益法时。<a id="a-5O"></a>当得一切意愿成就。<a id="a-5P"></a>若于此时发精进心行利乐者。<a id="a-5Q"></a>一切魔障不敢侵近。<a id="a-5R"></a>若是作忿怒法者。<a id="a-5S"></a>可用日午时及夜半时。<a id="a-5T"></a>若用余时者不获意愿。</p>
  <p id="a5U">金刚手菩萨白佛言世尊。<a id="a-5V"></a>外时已说内时云何。<a id="a-5W"></a>佛言金刚手。<a id="a-5X"></a>内时者此所谓合于微妙秘密第一之说。<a id="a-5Y"></a>即以菩提心相解脱之智。<a id="a-5Z"></a>为于有情说彼真言法。<a id="a-5a"></a>成就息灾增益爱敬调伏等事。<a id="a-5b"></a>于二时中能成就二种法。<a id="a-5c"></a>所谓相应成就法及曼拏罗护摩法。<a id="a-5d"></a>得此成就如琉璃宝。<a id="a-5e"></a>应现色像一切无隐。<a id="a-5f"></a>悉皆成就亦复如是。<a id="a-5g"></a>金刚手又以五息法尽彼余时。<a id="a-5h"></a>一者日息。<a id="a-5i"></a>二者月息。<a id="a-5j"></a>三者惹罗息。<a id="a-5k"></a>四者母祖吒息。<a id="a-5l"></a>五者妙香息。<a id="a-5m"></a>先想日月二息行于身中。<a id="a-5n"></a>周流上下如灯照室。<a id="a-5o"></a>黑暗除已快乐现前。<a id="a-5p"></a>如是照已住于腹中。<a id="a-5q"></a>又想第三惹罗之息。<a id="a-5r"></a>如物流注向脐轮中。<a id="a-5s"></a>或复左右旋转。<a id="a-5t"></a>又想脐轮生一根本出生金刚莲华开敷圆满。<a id="a-5u"></a>又想第四母祖吒息。<a id="a-5v"></a>如彼王身无目。<a id="a-5w"></a>冥然住莲华中。<a id="a-5x"></a>然想有王印在前。<a id="a-5y"></a>复想日月之息行左右边及彼上下。<a id="a-5z"></a>日住于上月住于下。<a id="a-60"></a>月光流波如注甘露。<a id="a-61"></a>第五想妙香息。<a id="a-62"></a>自顶下循行于额面达于眉鬓。<a id="a-63"></a>乃至于眼及旋颈项。<a id="a-64"></a>周游不断平正而住。<a id="a-65"></a>金刚手息者有情之命。<a id="a-66"></a>五者假名分别。<a id="a-67"></a>用此持心竟此时分。<a id="a-68"></a>或复为一切有情。<a id="a-69"></a>以真言法圆满成就金刚界莲华之心。<a id="a-6A"></a>竟其时分无障无碍。<a id="a-6B"></a>又或了知一切妙法无相无用。<a id="a-6C"></a>圆满一切有情菩提之心。<a id="a-6D"></a>用此住心竟其时分。<a id="a-6E"></a>或作息灾增益敬爱调伏妙曼拏罗竟于时分。<a id="a-6F"></a>金刚手如是内时种种诸法。<a id="a-6G"></a>我今说已汝今依行。<a id="a-6H"></a>若复依行如是时者。<a id="a-6I"></a>自然安住乐生智慧。<a id="a-6J"></a>若爱乐智慧。<a id="a-6K"></a>自然得一切法平等。<a id="a-6L"></a>得法平等已得身安住。<a id="a-6M"></a>得身安住已得智安住。<a id="a-6N"></a>以安住智知菩提心住处。<a id="a-6O"></a>知菩提心住处已。<a id="a-6P"></a>复得一切法殊胜之智。<a id="a-6Q"></a>以彼殊胜之智知于过去现在未来之事。<a id="a-6R"></a>金刚手菩萨知彼智发生已。<a id="a-6S"></a>当须知彼眼界相应之法。<a id="a-6T"></a>所为赤白等色长短粗细之相。<a id="a-6U"></a>金刚手以如是智慧智。<a id="a-6V"></a>发生耳界得闻音声。<a id="a-6W"></a>所闻音声如其义理了解能尽。<a id="a-6X"></a>金刚手如是乃至鼻舌身意等法。<a id="a-6Y"></a>以智慧智观察了解皆悉能尽。<a id="a-6Z"></a>金刚手阿阇梨得智慧智。<a id="a-6a"></a>便能了知贤圣第一之义。<a id="a-6b"></a>知彼贤圣第一义已。<a id="a-6c"></a>以智慧智方便信解。<a id="a-6d"></a>得生真如之智。<a id="a-6e"></a>知彼真如智已。<a id="a-6f"></a>乃得诸相具足。<a id="a-6g"></a>亦复得三十七道品圆满得知有情智慧智生。<a id="a-6h"></a>金刚手菩萨此阿阇梨。<a id="a-6i"></a>如我于三界中为如来。<a id="a-6j"></a>具一切智智三摩地。<a id="a-6k"></a>令诸有情得生于智亦复如是。<a id="a-6l"></a>复次金刚手阿阇梨及诸行人持菩萨戒或比丘戒。<a id="a-6m"></a>要须远离身邪行过。<a id="a-6n"></a>唯于自夫自妻虽行世法犹如服药。<a id="a-6o"></a>所得三摩地智。<a id="a-6p"></a>亦复能令有情得住正道。<a id="a-6q"></a>其阿阇梨具三界三摩地。<a id="a-6r"></a>得知有情智慧智生。<a id="a-6s"></a>亦复能令有情智慧智生。</p>
  <p id="a6t">金刚手菩萨白佛言。<a id="a-6u"></a>世尊云何名三摩地智慧智方便有情等。</p>
  <p id="a6v">佛言金刚手。<a id="a-6w"></a>菩萨三摩地智方便有情等者。<a id="a-6x"></a>乃是有情。<a id="a-6y"></a>于诸根四大及与身口意。<a id="a-6z"></a>一向平等不动。<a id="a-70"></a>是等有情生彼三摩地。<a id="a-71"></a>复次金刚手彼智慧智方便。<a id="a-72"></a>最能发生有情大秘密观想。<a id="a-73"></a>远离种种相信解如实真如妙三摩地。<a id="a-74"></a>复得自身行于正道。</p>
  <p id="a75">佛言金刚手。<a id="a-76"></a>从我真如心智慧智方便三摩地。<a id="a-77"></a>生出金刚萨埵菩萨。<a id="a-78"></a>金刚王菩萨。<a id="a-79"></a>金刚爱菩萨。<a id="a-7A"></a>金刚善哉菩萨。<a id="a-7B"></a>又于福德聚三摩地。<a id="a-7C"></a>出生金刚宝菩萨。<a id="a-7D"></a>金刚光菩萨。<a id="a-7E"></a>金刚幢菩萨。<a id="a-7F"></a>金刚笑菩萨。<a id="a-7G"></a>又复于智慧门三摩地。<a id="a-7H"></a>出生金刚法菩萨。<a id="a-7I"></a>金刚利菩萨。<a id="a-7J"></a>金刚因菩萨。<a id="a-7K"></a>金刚语菩萨。<a id="a-7L"></a>又于大精进三摩地。<a id="a-7M"></a>出生金刚业菩萨。<a id="a-7N"></a>金刚护菩萨。<a id="a-7O"></a>金刚牙菩萨。<a id="a-7P"></a>金刚拳菩萨。<a id="a-7Q"></a>又于适悦心三摩地。<a id="a-7R"></a>出生金刚戏菩萨。<a id="a-7S"></a>金刚鬘菩萨。<a id="a-7T"></a>金刚歌菩萨。<a id="a-7U"></a>金刚舞菩萨。<a id="a-7V"></a>又于真如薰等三摩地。<a id="a-7W"></a>出生金刚香菩萨。<a id="a-7X"></a>金刚花菩萨。<a id="a-7Y"></a>金刚灯菩萨。<a id="a-7Z"></a>金刚涂香菩萨。<a id="a-7a"></a>又于金刚智三摩地。<a id="a-7b"></a>出生金刚钩菩萨。<a id="a-7c"></a>金刚索菩萨。<a id="a-7d"></a>金刚锁菩萨。<a id="a-7e"></a>金刚铃菩萨。<a id="a-7f"></a>又复于六波罗蜜智慧三摩地起变化相圆满菩提行。<a id="a-7g"></a>出生大慈菩萨。<a id="a-7h"></a>佛眼菩萨。<a id="a-7i"></a>无能胜菩萨。<a id="a-7j"></a>白毫相菩萨。<a id="a-7k"></a>孔雀明王菩萨。<a id="a-7l"></a>大随求菩萨。<a id="a-7m"></a>又复有三摩地。<a id="a-7n"></a>出生大平等智慧力八护世菩萨。<a id="a-7o"></a>所谓观自在菩萨。<a id="a-7p"></a>金刚手菩萨。<a id="a-7q"></a>慈氏菩萨。<a id="a-7r"></a>虚空藏菩萨。<a id="a-7s"></a>普贤菩萨。<a id="a-7t"></a>文殊师利菩萨。<a id="a-7u"></a>除盖障菩萨。<a id="a-7v"></a>地藏菩萨。<a id="a-7w"></a>又复有观自在菩萨部。<a id="a-7x"></a>以无数神通。<a id="a-7y"></a>作变化相菩萨马首大明王。<a id="a-7z"></a>及天人阿修罗等。<a id="a-80"></a>于大苦难中救度一切有情者。<a id="a-81"></a>所谓白菩萨。<a id="a-82"></a>大白菩萨。<a id="a-83"></a>摩摩吉菩萨。<a id="a-84"></a>颦眉菩萨。<a id="a-85"></a>含嚩里菩萨。<a id="a-86"></a>摩里支菩萨。<a id="a-87"></a>圣祖拏菩萨。<a id="a-88"></a>摩秫嚩底菩萨。<a id="a-89"></a>宝鬘菩萨。<a id="a-8A"></a>大光菩萨。<a id="a-8B"></a>最胜菩萨。<a id="a-8C"></a>及最胜行菩萨。<a id="a-8D"></a>又复有金刚部。<a id="a-8E"></a>从金刚手菩萨心中。<a id="a-8F"></a>出生如执金刚王。<a id="a-8G"></a>此等菩萨能施成就。<a id="a-8H"></a>所谓摩摩吉菩萨。<a id="a-8I"></a>金刚拳菩萨嚩啰呬菩萨。<a id="a-8J"></a>金刚锁菩萨。<a id="a-8K"></a>金刚努底菩萨。<a id="a-8L"></a>金刚巘驮里菩萨。<a id="a-8M"></a>金刚弥佉罗菩萨。<a id="a-8N"></a>复有弥佉罗菩萨。<a id="a-8O"></a>金刚少尼菩萨。<a id="a-8P"></a>金刚波舍菩萨。<a id="a-8Q"></a>金刚速菩萨。<a id="a-8R"></a>金刚秫罗菩萨。<a id="a-8S"></a>金刚光焰口菩萨。<a id="a-8T"></a>金刚光明菩萨。<a id="a-8U"></a>金刚钩菩萨。<a id="a-8V"></a>金刚最胜庄严菩萨。<a id="a-8W"></a>复有三秘密。<a id="a-8X"></a>生大力甘露军吒利等大忿怒明王。<a id="a-8Y"></a>此等明王于三族中平等。<a id="a-8Z"></a>又复有从金刚莲花部生。<a id="a-8a"></a>或从三摩地生。<a id="a-8b"></a>或从智慧中生者。<a id="a-8c"></a>作敬爱调伏法等最上明王。<a id="a-8d"></a>所谓不动尊忿怒大明王。<a id="a-8e"></a>无能胜忿怒大明王等。</p>
  <p id="a8f">复次金刚手菩萨。<a id="a-8g"></a>此菩萨等于三摩地。<a id="a-8h"></a>或于智慧或以方便。<a id="a-8i"></a>利益有情由如如来。<a id="a-8j"></a>出于三界。</p>
  <p id="a8k">金刚手。<a id="a-8l"></a>持金刚阿阇梨。<a id="a-8m"></a>或比丘或优婆塞等。<a id="a-8n"></a>当远离五罪信行三密。<a id="a-8o"></a>以三摩地起智慧方便。<a id="a-8p"></a>教化有情令生信解。<a id="a-8q"></a>复入大难海中救度有情。<a id="a-8r"></a>以智方便示于正道安住有情。<a id="a-8s"></a>使彼有情不行邪道。</p>
  <p id="a8t">金刚手若复阿阇梨行于世间。<a id="a-8u"></a>乐行世法种种戏乐。<a id="a-8v"></a>及食诸辛酒肉之味。<a id="a-8w"></a>虽行世法而不能染。<a id="a-8x"></a>何以故彼阿阇梨于三界中。<a id="a-8y"></a>以智染身故世法而不能染。<a id="a-8z"></a>金刚手譬如三界中诸有情等虽行世法。<a id="a-90"></a>具种种信解依三摩地。<a id="a-91"></a>能于世间为诸有情而作利益。</p>
  <p id="a92">复次金刚手非有阿阇梨修行持戒修相应行者。<a id="a-93"></a>不能令有情安住无上之智。</p>
  <p id="a94">金刚手言如是如是阿阇梨。<a id="a-95"></a>修行持戒当得无上之智。<a id="a-96"></a>金刚手别解脱戒经法。<a id="a-97"></a>设有比丘发大勤力修行。<a id="a-98"></a>而自不能得阿耨多罗三藐三菩提。<a id="a-99"></a>何况令他有情得无上菩提。</p>
  <p id="a9A">佛言金刚手譬如有人及蚊虻等。<a id="a-9B"></a>尽其力分以手足。<a id="a-9C"></a>击须弥山终不能损。<a id="a-9D"></a>金刚手若依别解脱戒修行比丘。<a id="a-9E"></a>终不能得无上之智。</p>
  <p id="a9F">复次金刚手。<a id="a-9G"></a>若有比丘或俗人。<a id="a-9H"></a>奉行秘密教为阿阇梨。<a id="a-9I"></a>能令一切有情。<a id="a-9J"></a>生正等正觉种子者。<a id="a-9K"></a>其比丘比丘尼优婆塞优婆夷。<a id="a-9L"></a>尊重恭敬供养云何。<a id="a-9M"></a>金刚手如我如来在三界中。<a id="a-9N"></a>汝如是供养。</p>
 </body>
</html>