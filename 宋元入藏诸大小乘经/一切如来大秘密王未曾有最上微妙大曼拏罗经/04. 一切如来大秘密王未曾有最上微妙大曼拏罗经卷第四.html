<!doctype html>
<html id="z3IBUjhiS" data-ver="319">
 <head>
  <meta charset="utf-8">
  <meta author="天息灾">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">一切如来大秘密王未曾有最上微妙大曼拏罗经卷第四</h1>
  <h2 id="a2">先法摄受弟子品第五</h2>
  <p id="a3">尔时金刚手菩萨摩诃萨。<a id="a-4"></a>于大众中即从坐起。<a id="a-5"></a>绕佛三匝合十指掌。<a id="a-6"></a>而白佛言世尊。<a id="a-7"></a>阿阇梨云何摄受弟子入曼拏罗。<a id="a-8"></a>复云何而作。<a id="a-9"></a>先法。</p>
  <p id="aA">佛言金刚手。<a id="a-B"></a>阿阇梨摄受弟子入曼拏罗者。<a id="a-C"></a>其弟子将入曼拏罗。<a id="a-D"></a>当预洁净身心。<a id="a-E"></a>若内若外使令相应。<a id="a-F"></a>其阿阇梨方可引弟子至曼拏罗所。<a id="a-G"></a>令面北或面东跪坐。<a id="a-H"></a>手执白花当依本尊仪则。<a id="a-I"></a>以明王真言加持水。<a id="a-J"></a>与弟子洒净。<a id="a-K"></a>复用甘露军吒利真言及印与作拥护。<a id="a-L"></a>令弟子发无上菩提心。</p>
  <p id="aM">甘露军吒利真言曰。</p>
  <p id="aN">唵(引)阿蜜哩(二合)帝(引)入嚩(二合)罗入嚩(二合)罗吽[口*發]吒。</p>
  <p id="aO">甘露军吒利印。</p>
  <p id="aP">以二手相叉作拳。<a id="a-Q"></a>竖二中指相着如针。<a id="a-R"></a>以头指附中指第三节。<a id="a-S"></a>屈二大指入掌成印。</p>
  <p id="aT">以真言及印加持拥护讫。<a id="a-U"></a>令弟子自发菩提心愿。<a id="a-V"></a>愿云我今为一切有情。<a id="a-W"></a>起不退心行菩萨行。<a id="a-X"></a>若我成佛誓度一切有情咸登佛果。<a id="a-Y"></a>其阿阇梨复为弟子发大悲心。<a id="a-Z"></a>与弟子说于菩萨不退地法。<a id="a-a"></a>令弟子志求。<a id="a-b"></a>次为弟子说佛所得功德。<a id="a-c"></a>如是说已然后与受三归竟。<a id="a-d"></a>令弟子入三昧以线作结。<a id="a-e"></a>诵金刚羯磨真言而作拥护真言曰。</p>
  <p id="af">唵(引)嚩日啰(二合引)蜜里(二合)多摩贺(引)尾里也(二合)钵啰(二合)底誐里(二合)恨拏(二合)娑嚩(二合)[牟*含]。</p>
  <p id="ag">作拥护已。<a id="a-h"></a>令弟子直至得阿耨多罗三藐三菩提不复退转。</p>
  <p id="ai">又复结金刚羯磨印。<a id="a-j"></a>用右手大小指相捻。<a id="a-k"></a>直舒余指成印。<a id="a-l"></a>以此印复作拥护及与真言同用。<a id="a-m"></a>真言曰。</p>
  <p id="an">唵(引)阿蜜里(二合)帝洛叉洛叉摩(引)吽[口*發]吒。</p>
  <p id="ao">诵此真言。<a id="a-p"></a>以前印印弟子心上臂上颈上顶上而为拥护。<a id="a-q"></a>又于十四日早辰食时。<a id="a-r"></a>亦如是坐已。<a id="a-s"></a>复与洒净令涂香已。<a id="a-t"></a>手执白花作金刚合掌。<a id="a-u"></a>复与受三归并五戒法已令安坐。<a id="a-v"></a>然后阿阇梨自结毗卢印入无相定。<a id="a-w"></a>想一切庄严之具。<a id="a-x"></a>头冠璎珞种种而自庄严已。<a id="a-y"></a>便想自身为毗卢遮那如来。<a id="a-z"></a>放青赤黄白绿等光明普照一切。<a id="a-10"></a>复于彼毗卢遮那佛右边。<a id="a-11"></a>想莲花如摩尼相。<a id="a-12"></a>其莲花上有宝生如来。<a id="a-13"></a>其如来身如日色。<a id="a-14"></a>亦放光明照于弟子。<a id="a-15"></a>其光至弟子左耳上住。<a id="a-16"></a>复想不空成就如来。<a id="a-17"></a>于弟子左耳中出现大风轮。<a id="a-18"></a>吹弟子身破坏。<a id="a-19"></a>复变成火聚作大烧然。<a id="a-1A"></a>散如灰尘不见形像。<a id="a-1B"></a>喻如般若波罗蜜多无相无色。<a id="a-1C"></a>复次想无量寿佛如来。<a id="a-1D"></a>于眉间毫相中出光。<a id="a-1E"></a>光中有明。<a id="a-1F"></a>名甘露大明王。<a id="a-1G"></a>色相如毗卢遮那佛。<a id="a-1H"></a>身真金色手持髑髅。<a id="a-1I"></a>中盛黄色甘露之水。<a id="a-1J"></a>洒前灰尘令其止息。<a id="a-1K"></a>尘相息已其尘聚作团。<a id="a-1L"></a>又想阿閦如来心中。<a id="a-1M"></a>出无量数相随色光。<a id="a-1N"></a>入彼灰尘之团。<a id="a-1O"></a>如是想已总成真实。</p>
  <p id="a1P">尔时世尊毗卢遮那如来。<a id="a-1Q"></a>舒右手指前五色光。<a id="a-1R"></a>并真珠等七宝甘露之水。<a id="a-1S"></a>浮彼灰尘之团。<a id="a-1T"></a>现作如来五色之相。<a id="a-1U"></a>即时又复变化一切弟子本形。<a id="a-1V"></a>作是观想已复念真言云。</p>
  <p id="a1W">唵(引)阿蜜里(二合)多摩(引)隶儞嚩日啰(二合)愈世嚩里嚩娑嚩(二合引)贺。</p>
  <p id="a1X">以此真言安前所变化身弟子。<a id="a-1Y"></a>如是安已。<a id="a-1Z"></a>然后阿阇梨复以金刚利真言。<a id="a-1a"></a>加持齿木及白花等。<a id="a-1b"></a>以右手大指与头指。<a id="a-1c"></a>捻花齿木等授与弟子。<a id="a-1d"></a>弟子作金刚合掌受齿木花等。<a id="a-1e"></a>复以大恶忿怒明王真言。<a id="a-1f"></a>加持线作结。<a id="a-1g"></a>系弟子右臂以为拥护真言曰。</p>
  <p id="a1h">唵(引)努瑟吒(二合)嚩日啰(二合)骨噜(二合)驮贺曩贺曩萨里嚩(二合)波(引)半怛啰(二合)吒吽[口*癹]。</p>
  <p id="a1i">复诵真言曰。</p>
  <p id="a1j">唵(引)嚩日啰(二合)酥啰洛叉洛叉伊[牟*含](引)吽[口*癹]吒。</p>
  <p id="a1k">又真言曰。</p>
  <p id="a1l">唵(引)嚩日啰(二合)底讫叉拏(二合)佉那佉那郝。</p>
  <p id="a1m">金刚手彼阿阇梨观想。<a id="a-1n"></a>一切如来以大神通。<a id="a-1o"></a>变化作菩萨众住虚空中。<a id="a-1p"></a>各各放光照于弟子。<a id="a-1q"></a>复观弟子运身。<a id="a-1r"></a>遍礼彼一切如来及菩萨众。<a id="a-1s"></a>乃至诸明王等一切印契。</p>
  <p id="a1t">又复弟子于十方一切佛菩萨等。<a id="a-1u"></a>祈求摄受并及忏悔。<a id="a-1v"></a>其弟子想自身。<a id="a-1w"></a>立于宝生莲花羯磨部佛菩萨等面前而作是言。<a id="a-1x"></a>愿我自从无始已来至于今日。<a id="a-1y"></a>从无明根生烦恼枝叶。<a id="a-1z"></a>成身口意不善之业。<a id="a-20"></a>愿从今日得智慧风吹法性火。<a id="a-21"></a>烧彼无始已来至于今日。<a id="a-22"></a>因于三业所作之罪。<a id="a-23"></a>一切都尽无有遗余。<a id="a-24"></a>如是重重作是忏已。<a id="a-25"></a>复乞金刚手莲花羯磨部十方一切佛菩萨等。<a id="a-26"></a>乃至一切印契真言明王。<a id="a-27"></a>及众贤圣皆摄受我。<a id="a-28"></a>又我今归命十方一切诸佛。<a id="a-29"></a>圆满涅盘遗身舍利愿摄受我。<a id="a-2A"></a>又复我今对金刚莲花羯磨部一切诸佛一切印契真言明王贤圣等。<a id="a-2B"></a>舍于自身及一切庄严之具愿垂纳受。<a id="a-2C"></a>又愿一切最上大悲一切成就之师而垂摄受。<a id="a-2D"></a>愿我所有回向金刚手莲花羯磨部一切诸佛一切印契真言明王及众贤圣。<a id="a-2E"></a>如是善根。<a id="a-2F"></a>令我于世间出世间。<a id="a-2G"></a>所有邪见皆悉除去。<a id="a-2H"></a>一切正见皆得现前。<a id="a-2I"></a>所有世间出世间一切有情。<a id="a-2J"></a>悉皆能发如是善意者愿得圆满。<a id="a-2K"></a>亦得诸佛菩萨一切贤圣之所摄受。<a id="a-2L"></a>复作是念。<a id="a-2M"></a>我佛世尊一切大悲普贤之心。<a id="a-2N"></a>乃是我身口意金刚本元。<a id="a-2O"></a>而此本元体净无垢如大虚空。<a id="a-2P"></a>我以是心趣求最上菩提。<a id="a-2Q"></a>愿如三世诸佛得成正觉。<a id="a-2R"></a>复为一切有情持三种戒及众善法。<a id="a-2S"></a>于此戒行坚牢受持。<a id="a-2T"></a>复于最上三宝而恒归命。<a id="a-2U"></a>至于佛一切秘密之法印相及铃杵等。<a id="a-2V"></a>我一心受持。<a id="a-2W"></a>所有阿阇梨于大金刚族。<a id="a-2X"></a>一日六时回施四众专注不忘。<a id="a-2Y"></a>于大宝族。<a id="a-2Z"></a>恒常住彼最上适悦三昧。<a id="a-2a"></a>于大莲花族。<a id="a-2b"></a>所有三乘微妙显教密教恒乐受持。<a id="a-2c"></a>于大羯磨族。<a id="a-2d"></a>成大菩提一切戒法。<a id="a-2e"></a>誓取圆满恒乐依法。<a id="a-2f"></a>以一切最上供养。<a id="a-2g"></a>而献诸佛及众贤圣。<a id="a-2h"></a>复作是念云。<a id="a-2i"></a>我今所发无上菩提之心持一切戒。<a id="a-2j"></a>正为利乐一切有情。<a id="a-2k"></a>使未度者令得度。<a id="a-2l"></a>未解脱者得解脱。<a id="a-2m"></a>未安者令得安。<a id="a-2n"></a>已安者得住寂静。<a id="a-2o"></a>而此正道最上吉祥。<a id="a-2p"></a>于不空乘当得圆满。<a id="a-2q"></a>是等有情圆满果已。<a id="a-2r"></a>往彼彼处成佛菩提。<a id="a-2s"></a>恒以如是菩提之心。<a id="a-2t"></a>而修利他之行。<a id="a-2u"></a>阿阇梨以如是仪则。<a id="a-2v"></a>摄受弟子以为先法。</p>
  <p id="a2w">复次阿阇梨再以甘露军吒利真言及印而作拥护。<a id="a-2x"></a>其阿阇梨摄受弟子已。<a id="a-2y"></a>将欲更以拥护之法而拥护者。<a id="a-2z"></a>可令弟子于常修行作观想。<a id="a-30"></a>坛外令面东坐。<a id="a-31"></a>受以齿木作净已。<a id="a-32"></a>然后阿阇梨结甘露军吒利印。<a id="a-33"></a>以二手互相附。<a id="a-34"></a>竖二中指相着如针。<a id="a-35"></a>以二头指附二中指第三节。<a id="a-36"></a>以二大指入二中指中间成印。</p>
  <p id="a37">甘露军吒利真言曰。</p>
  <p id="a38">唵(引)阿蜜里(二合)帝(引)贺曩贺曩吽洛刹[口*發]。</p>
  <p id="a39">其阿阇梨与弟子等于此时。<a id="a-3A"></a>俱只不离曼拏罗所。<a id="a-3B"></a>或至夜止宿。<a id="a-3C"></a>亦可只在曼拏罗东面地上。<a id="a-3D"></a>敷吉祥草眠卧。<a id="a-3E"></a>卧时以头向南。<a id="a-3F"></a>面向曼拏罗本尊止宿。<a id="a-3G"></a>至晨旦以金刚真言加持其地。<a id="a-3H"></a>及加持香水于曼拏罗所而为洒净。<a id="a-3I"></a>其阿阇梨复须着新白衣。<a id="a-3J"></a>从东北方诵真言。<a id="a-3K"></a>涂拭曼拏罗所。<a id="a-3L"></a>真言曰。</p>
  <p id="a3M">唵(引)嚩日啰(二合)羯里摩(二合)啰憾尾啰洛叉脚酥誐多(引)怛摩(二合)惹儞鼻俱(引)尸计(引)曩嚩娑怛里(三合引)拏摩尼嚩日啰(二合)啰(引)誐(引)地波三摩(引)里惹(二合)夜(引)弥萨里嚩(二合引)誐啰(引)萨里嚩(二合)尾近努(二合)扇多曳吽贺啰(二合)护(引)呬曩[口*發]吒。</p>
  <p id="a3N">阿阇梨以此真言。<a id="a-3O"></a>涂拭曼拏罗已。<a id="a-3P"></a>虔心奉献香花等而为供养。<a id="a-3Q"></a>以所求事告白诸圣贤。<a id="a-3R"></a>志心礼拜。<a id="a-3S"></a>礼已复更以种种归命赞叹。<a id="a-3T"></a>而赞于佛。<a id="a-3U"></a>阿阇梨复云。<a id="a-3V"></a>今愿一切诸佛正遍知者。<a id="a-3W"></a>乃至菩萨及诸圣贤忿怒明王等愿为证明。<a id="a-3X"></a>我今依真言教。<a id="a-3Y"></a>与诸佛子而作灌顶。<a id="a-3Z"></a>得灌顶已。<a id="a-3a"></a>当令一切有情得无上智。<a id="a-3b"></a>复得诸佛菩萨之所摄受。<a id="a-3c"></a>作是语已。<a id="a-3d"></a>于前所加持地中。<a id="a-3e"></a>复以白檀香同为涂饰作曼拏罗。<a id="a-3f"></a>其阿阇梨手持铃杵。<a id="a-3g"></a>起勇猛心作忿怒相。<a id="a-3h"></a>掷杵振铃。<a id="a-3i"></a>以嗔目瞻视曼拏罗地。<a id="a-3j"></a>或如师子作威怒相行曼拏罗所。<a id="a-3k"></a>或现微笑容作舞蹈相。<a id="a-3l"></a>行曼拏罗所而作瞻视。<a id="a-3m"></a>复自东北方起首。<a id="a-3n"></a>遍四方四维。<a id="a-3o"></a>各于本天位安本天主。<a id="a-3p"></a>复称吽字并念呬字。<a id="a-3q"></a>内外瞻顾而作分别。<a id="a-3r"></a>其阿阇梨手掷金刚杵。<a id="a-3s"></a>自北方面南东边作金刚步。<a id="a-3t"></a>次行南方作金刚宝步。<a id="a-3u"></a>西方作金刚莲花步。<a id="a-3v"></a>次北方作金刚羯磨步。<a id="a-3w"></a>如是以各各方。<a id="a-3x"></a>作本方本族行步。<a id="a-3y"></a>及念真言而作分布。<a id="a-3z"></a>常求诸佛圣贤而作覆护。<a id="a-40"></a>又或暂出曼拏罗时。<a id="a-41"></a>常以坚固勇猛心不散乱。<a id="a-42"></a>于少时顷却入曼拏罗已。<a id="a-43"></a>便须端坐冥心。<a id="a-44"></a>复作观想观于诸佛。<a id="a-45"></a>初想东方佛位而作黑色。<a id="a-46"></a>次想南方佛位而作红色。<a id="a-47"></a>次西方黄色或如花或如宝色。<a id="a-48"></a>次北方如大绿色。<a id="a-49"></a>其阿阇梨住曼拏罗所修行之者。<a id="a-4A"></a>常以此仪而为安住。</p>
  <p id="a4B">复次阿阇梨或为息灾增益。<a id="a-4C"></a>作曼拏罗分布圣位。<a id="a-4D"></a>亦作金刚步先作观想。<a id="a-4E"></a>于中方想作白色。<a id="a-4F"></a>于东方想作青色。<a id="a-4G"></a>南方想作金色。<a id="a-4H"></a>西方想作红色。<a id="a-4I"></a>北方想如黑云色。<a id="a-4J"></a>乃至作忿怒法亦作金刚步。<a id="a-4K"></a>其阿阇梨及持诵人。<a id="a-4L"></a>或作曼拏罗。<a id="a-4M"></a>当随法先观想圣贤方位颜色已。<a id="a-4N"></a>然作金刚步。<a id="a-4O"></a>行于四方而作加持。<a id="a-4P"></a>又复先于中方面向中方。<a id="a-4Q"></a>作智金刚行步。<a id="a-4R"></a>此金刚步名最上步。<a id="a-4S"></a>复次阿阇梨或持诵人。<a id="a-4T"></a>以勇猛精进心手掷金刚杵。<a id="a-4U"></a>自在右旋绕曼拏罗所。<a id="a-4V"></a>复以微妙梵音说金刚歌赞曰。</p>
  <p id="a4W">嚩日啰(二合)萨怛嚩(二合)僧屹啰(二合)贺嚩日啰(二合)啰怛曩(二合)么努多囕嚩日啰(二合)达么誐(引)野乃嚩日啰(二合)羯么迦噜(引)婆嚩。</p>
  <p id="a4X">复次金刚手。<a id="a-4Y"></a>我今演说密中秘密微妙最上诸金刚步相分。<a id="a-4Z"></a>金刚手其金刚步者。<a id="a-4a"></a>或以左足跟踏右足指。<a id="a-4b"></a>或以右足跟踏左足指。<a id="a-4c"></a>此名金刚步。<a id="a-4d"></a>或行速疾者此名吠舍佉步。</p>
  <p id="a4e">复次金刚手若于曼拏罗东方。<a id="a-4f"></a>作金刚步者。<a id="a-4g"></a>先以左足跟踏右足指。<a id="a-4h"></a>次右足跟踏左足指。<a id="a-4i"></a>次第行步左旋者。<a id="a-4j"></a>此名智金刚步。</p>
  <p id="a4k">又复若于曼拏罗南方。<a id="a-4l"></a>先于右足前安左足。<a id="a-4m"></a>然以右足跟踏左足指。<a id="a-4n"></a>如是互相绕。<a id="a-4o"></a>速移速起如彼浮沤者。<a id="a-4p"></a>此名宝金刚步。</p>
  <p id="a4q">又复若于曼拏罗西面。<a id="a-4r"></a>先以左足跟踏右足指。<a id="a-4s"></a>于左边画地安足前。<a id="a-4t"></a>复以右足跟踏左足指。<a id="a-4u"></a>于右边画地安足前。<a id="a-4v"></a>此名金刚莲花步。</p>
  <p id="a4w">复次先依甘露军吒利立西北方。<a id="a-4x"></a>以吠舍佉步行至东北方。<a id="a-4y"></a>以精进心绕曼拏罗。<a id="a-4z"></a>直至西南方。<a id="a-50"></a>随彼方面以种种赞叹供养。<a id="a-51"></a>复还本方位。<a id="a-52"></a>此名羯磨金刚步。<a id="a-53"></a>又复若于诸曼拏罗所。<a id="a-54"></a>初首作金刚步者。<a id="a-55"></a>须念金刚步真言。</p>
  <p id="a56">金刚步真言曰。</p>
  <p id="a57">唵(引)嚩日啰(二合)惹拏(二合)曩讫啰(二合)斛吽[口*發]。</p>
  <p id="a58">当以如是仪摄受弟子。</p>
 </body>
</html>