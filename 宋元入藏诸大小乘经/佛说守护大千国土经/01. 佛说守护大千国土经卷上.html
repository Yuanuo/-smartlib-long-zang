<!doctype html>
<html id="z3IBUWqdI" data-ver="435">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说守护大千国土经卷上</h1>
  <p id="a2">如是我闻。<a id="a-3"></a>一时世尊。<a id="a-4"></a>住王舍城鹫峰山南面佛境界大树林中。<a id="a-5"></a>与大苾刍众千二百五十人俱。<a id="a-6"></a>其名曰尊者舍利弗尊者摩诃目干连。<a id="a-7"></a>尊者摩诃迦葉尊者伽耶迦葉。<a id="a-8"></a>尊者那提迦葉尊者摩诃那提迦葉。<a id="a-9"></a>尊者阿若憍陈如尊者优楼频螺迦葉。<a id="a-A"></a>尊者摩诃迦旃延尊者跋俱罗尊者婆薮槃豆尊者俱絺罗。<a id="a-B"></a>尊者嚩倪舍尊者阿湿嚩尔多。<a id="a-C"></a>尊者须菩提尊者苏婆呼。<a id="a-D"></a>尊者阿宁噜驮尊者难提枳曩。<a id="a-E"></a>尊者离跋多尊者准提曩。<a id="a-F"></a>如是等千二百五十大苾刍众俱。<a id="a-G"></a>是时摩竭提国韦提希子阿阇世王。<a id="a-H"></a>供养恭敬尊重赞叹。<a id="a-I"></a>以衣服卧具饮食汤药珍玩宝物。<a id="a-J"></a>而供养佛及比丘僧。<a id="a-K"></a>是时大地欻然震动。<a id="a-L"></a>大云普覆起大恶风。<a id="a-M"></a>雷声震吼掣电霹雳。<a id="a-N"></a>降大雨雹周遍而霔。<a id="a-O"></a>十方黑暗星宿隐蔽。<a id="a-P"></a>日月不现不能照曜。<a id="a-Q"></a>日无暖气亦无光明。<a id="a-R"></a>人民惶怖。<a id="a-S"></a>是时世尊以净天眼。<a id="a-T"></a>见毗耶离大城王及臣民。<a id="a-U"></a>有如是等灾难竞起。<a id="a-V"></a>复次毗耶离别有离车子等。<a id="a-W"></a>或有内宫嫔妃婇女。<a id="a-X"></a>为彼鬼神之所恼害。<a id="a-Y"></a>诸王王子及诸老幼。<a id="a-Z"></a>奴婢仆从并诸眷属。<a id="a-a"></a>皆为鬼神恼害惑乱。<a id="a-b"></a>彼毗耶离大城一切人民。<a id="a-c"></a>若苾刍苾刍尼优婆塞优婆夷。<a id="a-d"></a>皆悉怕怖闷绝慞惶。<a id="a-e"></a>身毛皆竖仰面号哭。<a id="a-f"></a>而作是言。</p>
  <p id="ag">曩谟没驮野。<a id="a-h"></a>曩谟达摩野。<a id="a-i"></a>曩谟僧伽野。<a id="a-j"></a>一心归依乞求加护。<a id="a-k"></a>或有婆罗门及诸长者。<a id="a-l"></a>不信三宝归向梵天王者。<a id="a-m"></a>或归向天帝释者。<a id="a-n"></a>归向护世四王者。<a id="a-o"></a>归向摩醯首罗者。<a id="a-p"></a>或宝贤药叉大将满贤药叉大将诃利帝母。<a id="a-q"></a>日月星辰山林药草。<a id="a-r"></a>江河陂池园苑塔庙。<a id="a-s"></a>随所乐着悉皆归敬。<a id="a-t"></a>作如是言。<a id="a-u"></a>我此灾祸怖畏患难。<a id="a-v"></a>谁为救济云何令我速得免离。<a id="a-w"></a>尔时世尊愍诸众生。<a id="a-x"></a>别现瑞相起变化行。<a id="a-y"></a>以是行故令此三千大千世界天人阿修罗。<a id="a-z"></a>闻其音声生恭敬心皆来集会。<a id="a-10"></a>是时索诃世界主梵天王。<a id="a-11"></a>与梵天天子众俱。<a id="a-12"></a>天帝释与忉利天众俱。<a id="a-13"></a>四大天王与四天王天众俱。<a id="a-14"></a>二十八大药叉将与三十二大力药叉俱。<a id="a-15"></a>诃利帝母并其子及眷属俱。<a id="a-16"></a>于夜分时来诣佛所。<a id="a-17"></a>诃利帝母以自威光。<a id="a-18"></a>辉赫晃耀照鹫峰山皆为一色。<a id="a-19"></a>到世尊所顶礼佛足。<a id="a-1A"></a>却住一面异口同音。<a id="a-1B"></a>赞叹如来说伽他曰。</p>
  <p id="a1C">端严金色相　　由如净满月</p>
  <p id="a1D">富如毗沙门　　吉祥之宝藏</p>
  <p id="a1E">游行如师子　　威德若大龙</p>
  <p id="a1F">巍巍真金聚　　阎浮檀之色</p>
  <p id="a1G">暗夜清净月　　安住众星中</p>
  <p id="a1H">于诸声闻众　　显焕庄严相</p>
  <p id="a1I">归命薄伽梵　　诸天人中尊</p>
  <p id="a1J">利益于人天　　住世垂救护</p>
  <p id="a1K">守护大千经　　过去佛已说</p>
  <p id="a1L">尽此轮围山　　而结金刚界</p>
  <p id="a1M">稽首人中尊　　归命无所畏</p>
  <p id="a1N">合掌恭敬礼　　牟尼大法王</p>
  <p id="a1O">是时世尊于一念顷默然而住。<a id="a-1P"></a>告四天大王言。<a id="a-1Q"></a>大王汝等现是色相形类差别。<a id="a-1R"></a>云何恼乱我诸弟子。<a id="a-1S"></a>大王若复有人闻佛法僧。<a id="a-1T"></a>出现于世心生欢喜。<a id="a-1U"></a>如是人等于佛法中。<a id="a-1V"></a>植菩提种生值佛世。<a id="a-1W"></a>遇辟支佛及阿罗汉诸声闻众。<a id="a-1X"></a>于佛法中植众德本十善具足。<a id="a-1Y"></a>命终之后当得往生三十二天。<a id="a-1Z"></a>一一天上为天王身受天快乐。<a id="a-1a"></a>复生人中作转轮王。<a id="a-1b"></a>统领四兵王四天下。<a id="a-1c"></a>乃至大海皆为一境。<a id="a-1d"></a>得七宝具足得千子围绕。<a id="a-1e"></a>其王千子智慧明达。<a id="a-1f"></a>勇猛精进无诸怖畏。<a id="a-1g"></a>妙色端正有大神力。<a id="a-1h"></a>迅疾如风威德自在能伏怨敌。<a id="a-1i"></a>以是因缘获得如是福德果报。<a id="a-1j"></a>贪着爱欲娱乐自恣。<a id="a-1k"></a>汝等今者于如来前。<a id="a-1l"></a>起憍慢心现如是相作如是事。<a id="a-1m"></a>于我弟子心生轻毁恐怖恼害。</p>
  <p id="a1n">是时北方药叉主毗沙门天王。<a id="a-1o"></a>即从座起偏袒右肩。<a id="a-1p"></a>右膝着地合掌恭敬。<a id="a-1q"></a>而白佛言世尊。<a id="a-1r"></a>我今住处有一大城及以聚落。<a id="a-1s"></a>园林花果宫殿楼阁。<a id="a-1t"></a>周匝栏楯金银阶道。<a id="a-1u"></a>种种宝物而严饰之。<a id="a-1v"></a>安以表刹四面悬铃。<a id="a-1w"></a>妙真珠网罗覆其上。<a id="a-1x"></a>烧众名香昼夜氛馥。<a id="a-1y"></a>散诸杂花遍布其地。<a id="a-1z"></a>清净皎洁甚可爱乐。<a id="a-20"></a>百千天女周匝围绕。<a id="a-21"></a>我处于彼受五欲乐无有厌足。<a id="a-22"></a>如迷醉人不能惺悟。<a id="a-23"></a>犯所行行违本所愿。<a id="a-24"></a>以是义故诸药叉众周遍世界。<a id="a-25"></a>十方驰走饮血啖肉。<a id="a-26"></a>若男若女童男童女。<a id="a-27"></a>于如是人作诸执魅。<a id="a-28"></a>及诸恶食食血者。<a id="a-29"></a>食肉者食胎者。<a id="a-2A"></a>食生者。<a id="a-2B"></a>食命者。<a id="a-2C"></a>或作畜生及诸异类。<a id="a-2D"></a>或作师子常食有情。<a id="a-2E"></a>彼恒杀生食啖其命。<a id="a-2F"></a>大德世尊我今于佛及四众前。<a id="a-2G"></a>说彼药叉所现色相。<a id="a-2H"></a>种种形貌一一不同。<a id="a-2I"></a>此药叉众皆有执魅。<a id="a-2J"></a>是故我常手持宝塔内安圣像。<a id="a-2K"></a>彼执魅者药叉众中我名大王。<a id="a-2L"></a>是诸药叉烧种种香。<a id="a-2M"></a>燃种种灯散诸杂花。<a id="a-2N"></a>供养塔像及供养我。<a id="a-2O"></a>世尊若药叉众作执魅者。<a id="a-2P"></a>令其众生现如是相。<a id="a-2Q"></a>若常笑喜若常惊怖。<a id="a-2R"></a>若常啼泣若多语言无有其度。<a id="a-2S"></a>若常狂乱若不睡眠。<a id="a-2T"></a>若身常疼痛若仰视虚空。<a id="a-2U"></a>若乐观星宿若常驰走。<a id="a-2V"></a>若昼即不乐夜即欢喜。<a id="a-2W"></a>若常健羡此诸乐叉。<a id="a-2X"></a>有如是等执魅之事。<a id="a-2Y"></a>于诸世间无能制者。<a id="a-2Z"></a>我有神咒悉能调伏。<a id="a-2a"></a>惟愿世尊听我说之。<a id="a-2b"></a>即说咒曰。</p>
  <p id="a2c">唵(引)阿哩(引)阿啰抳(引)昝(仁敢切)陛(引)惹胝嚟(引)阿佉[寧*頁](引)么佉[寧*頁](引)佉佉[寧*頁](引)佉[口*朗](啰江切)疑(疑罽切)贺(引)哩并(并孕切)誐嚟(引)底铭(名孕切)拟攞儞悉钿睹满怛啰(二合)跛那娑嚩(二合引)贺(引)娑嚩(二合)萨底也(二合)萨睹(二合)吠(无每切引)室啰(二合)摩拏写么贺(引)啰惹写曩么(引)么(末音)嚟(引)[寧*頁](引)湿嚩(二合)哩也(二合引)地跛底曳(二合)曩娑嚩(二合引)贺(引)</p>
  <p id="a2d">是时东方彦达嚩主持国天王。<a id="a-2e"></a>从座而起偏袒右肩。<a id="a-2f"></a>右膝着地合掌向佛。<a id="a-2g"></a>恭敬作礼而白佛言。<a id="a-2h"></a>世尊我彦达嚩众执魅之者。<a id="a-2i"></a>其人现如是等种种色相。<a id="a-2j"></a>若常歌舞若爱庄严。<a id="a-2k"></a>若无贪爱若语言诚信。<a id="a-2l"></a>若乍瞋乍喜若复燋渴。<a id="a-2m"></a>若眼赤如朱若复疟病。<a id="a-2n"></a>若如中毒若闭目不开常在睡眠。<a id="a-2o"></a>若常背视面不向入。<a id="a-2p"></a>如是人等为彦达嚩之所执魅。<a id="a-2q"></a>于诸世间无能制者。<a id="a-2r"></a>我有神咒悉令调伏。<a id="a-2s"></a>惟愿世尊听我说之。<a id="a-2t"></a>即说咒曰。</p>
  <p id="a2u">唵(引)阿契(引)么契(引)尾曩契(引)满弟(引)嚩[口*闌](引)祢(引)左跛嚟(引)嚩契(引)嚩佉儞(引)阿契(上)嚟(引)嚩贺嚟(引)婆彦那黎嚩势(引)嚩(无钵切)哩底(二合)娑嚩(二合引)贺(引)母煎睹彦达哩嚩(二合)仡啰呬(引)毗喻(二合引)地哩(二合)多啰(引)瑟吒啰(三合)写么贺(引)啰(引)惹写曩(引)么(引)嚩黎乃(引)湿嚩(二合)哩也(二合引)地跛底曳(二合引)曩娑嚩(二合引)贺。</p>
  <p id="a2v">是时南方矩畔拏主增长天王。<a id="a-2w"></a>从座而起偏袒右肩。<a id="a-2x"></a>右膝着地合掌向佛。<a id="a-2y"></a>恭敬作礼而白佛言。<a id="a-2z"></a>世尊若我矩畔拏众执魅之者。<a id="a-30"></a>现如是等种种色相。<a id="a-31"></a>若多语若燋渴。<a id="a-32"></a>若心迷乱目睛瞢瞪若面赤色。<a id="a-33"></a>若常卧于地若身常拘急。<a id="a-34"></a>若容貌丑恶若身体羸瘦。<a id="a-35"></a>若长爪甲若长头发。<a id="a-36"></a>若身体腥臭若身坌垢秽。<a id="a-37"></a>若常妄语若语言狂乱。<a id="a-38"></a>如是人等为矩畔拏之所执魅。<a id="a-39"></a>于诸世间无能制者。<a id="a-3A"></a>我有神咒悉令调伏。<a id="a-3B"></a>惟愿世尊听我说之。<a id="a-3C"></a>即说咒曰。</p>
  <p id="a3D">唵(引)佉佉佉铭(引)佉攞铭(引)佉攞(引)铭佉啰黎佉啰契迦啰黎(引)迦尸儞(引)迦噜铭(引)迦啰智(引)迦(引)黎迦(引)弥儞尾驮黎(引)闭(上)至(引)曳细(引)野舍嚩底三母(引)三弥儞舍缅睹铭(引)满怛啰(二合)跛那(引)娑嚩(二合引)贺(引)萨嚩萨怛嚩(二合引)南(引)仡啰(二合)虎婆喻(引)波捺啰(二合)嚩(引)尾噜茶迦写么贺(引)啰惹写曩么(引)嚩黎(引)乃(引)湿嚩(二合)哩也(二合引)地钵底曳(二合引)娑嚩(二合引)贺(引)</p>
  <p id="a3E">是时西方龙主广目天王。<a id="a-3F"></a>从座而起偏袒右肩。<a id="a-3G"></a>右膝着地合掌向佛。<a id="a-3H"></a>恭敬作礼而白佛言。<a id="a-3I"></a>世尊我诸龙等执魅之者。<a id="a-3J"></a>现如是等种种色相。<a id="a-3K"></a>若常餲哕若喘息长嘘。<a id="a-3L"></a>若身常冰冷若口吐涎沫。<a id="a-3M"></a>若多睡眠若身体如蛇光滑坚硬。<a id="a-3N"></a>若心勇猛不惧生死若能驰走无困乏时。<a id="a-3O"></a>若爪甲长利若手爮其地令如窟穴。<a id="a-3P"></a>如是人等为诸龙等之所执魅。<a id="a-3Q"></a>于诸世间无能制者。<a id="a-3R"></a>我有神咒悉令调伏。<a id="a-3S"></a>唯愿世尊听我说之。<a id="a-3T"></a>即说咒曰。</p>
  <p id="a3U">唵(引)讫啰(二合)野细(引)讫啰(二合)迦晒(引)讫啰(二合)迦晒(引)加沙曳骨噜(二合)计计骨[口*祿](二合)佉铭骨噜(二合)噜(引)阿佉黎(引)娑么娑佉黎(引)迦护铭(引)阿鲁计(引)迦鲁计(引)伊哩(引)尸尾哩(引)伊哩弥哩(引)地(引)哩(引)虞噜嚩底娑嚩(二合)悉底也(三合)窣睹(二合)尾噜(引)膞(引)乞叉(二合)写么贺(引)啰惹写曩(引)么(引)嚩攞乃(引)湿嚩(二合)哩也(二合引)地钵底曳(二合引)曩娑嚩(二合引)贺(引)</p>
  <p id="a3V">尔时世尊于一切诸天龙神药叉众中大师子吼而作是言。<a id="a-3W"></a>我为一切世间调御丈夫天人师。<a id="a-3X"></a>具足十力四无所畏。<a id="a-3Y"></a>难调伏者使令调顺。<a id="a-3Z"></a>我今转大法轮。<a id="a-3a"></a>我独一身降伏汝等大药叉将。<a id="a-3b"></a>一切军众悉令降伏。<a id="a-3c"></a>我今以大智力。<a id="a-3d"></a>为欲拥护利益安乐一切众生。<a id="a-3e"></a>如来于一切悉地皆得成就。<a id="a-3f"></a>我有神咒名一切明。<a id="a-3g"></a>汝应听受即说咒曰。</p>
  <p id="a3h">唵(引)阿僧拟(引)康誐嚩帝(引)末攞儞哩驱(二合引)晒(引)戍(引)哩(引)戍(引)啰嚩哩(引)嚩日啰(二合)三铭(引)嚩日啰(二合)驮哩(引)萨担(二合)鼻捺哩(二合)姹娑哩(引)尾惹曳(引)尾伽细(引)嚩啰(引)仡啰钵啰(二合引)钵帝(二合引)阿啰抳(引)达么欲讫帝(二合引)祢尸尾驱瑟致(二合引)娑嚩(二合引)萨底也(三合)萨睹(二合)阿呬半(引)萨嚩萨怛嚩(二合引)南(引)左怛他(引)誐多末黎(引)曩乃(引)湿嚩(二合)哩也(二合引)地钵底曳(二合引)曩娑嚩(二合引)贺(引)</p>
  <p id="a3i">是时四方诸大药叉矩畔拏等。<a id="a-3j"></a>闻佛世尊说是神咒。<a id="a-3k"></a>一时合掌恐惧失色。<a id="a-3l"></a>怖畏战栗身体四肢。<a id="a-3m"></a>不能自胜出大怖声。<a id="a-3n"></a>其声远震十方闻知。<a id="a-3o"></a>四大天王作是思惟如来三密守护大千大明王神咒威德之力。<a id="a-3p"></a>广大甚深不可思议。<a id="a-3q"></a>彼诸药叉矩畔拏众诸鬼神等。<a id="a-3r"></a>闻佛所说皆悉降伏。<a id="a-3s"></a>犹如大风吹散火焰无有遗余。<a id="a-3t"></a>佛所说法亦如利刀。<a id="a-3u"></a>诸毒害心悉令断灭。<a id="a-3v"></a>佛言如梵王咒。<a id="a-3w"></a>破彼俱尾啰长子。<a id="a-3x"></a>令彼长子不起异心。<a id="a-3y"></a>若复有人为彼天龙及诸药叉矩畔拏众诸鬼神等。<a id="a-3z"></a>恼害惑乱执魅之者。<a id="a-40"></a>当用醍醐及以芥子。<a id="a-41"></a>以是神咒而加持之。<a id="a-42"></a>掷入火中令火出焰。<a id="a-43"></a>又掷四方及以上下。<a id="a-44"></a>或掷入水。<a id="a-45"></a>是诸人等速得安乐。<a id="a-46"></a>若有不顺此咒者。<a id="a-47"></a>以酥芥子相和烧之。<a id="a-48"></a>皆令出焰亦得安乐。<a id="a-49"></a>彼等药叉为棒所打。<a id="a-4A"></a>身体生疮及有棒痕。<a id="a-4B"></a>彼药叉等疼痛苦恼。<a id="a-4C"></a>往阿拏迦嚩底王城。<a id="a-4D"></a>到已其俱尾啰威德神力。<a id="a-4E"></a>敕诸药叉或不令入。<a id="a-4F"></a>不得饮食及其本坐。<a id="a-4G"></a>种种怖畏众会一处。<a id="a-4H"></a>出大音声。<a id="a-4I"></a>离药叉国此守护大千甚深经典。<a id="a-4J"></a>若有药叉及矩畔拏诸鬼神等不随顺者。<a id="a-4K"></a>彼诸药叉及鬼神等为大忿怒。<a id="a-4L"></a>金刚明王手执金刚而破其头。<a id="a-4M"></a>复以利刀而截其舌。<a id="a-4N"></a>复以利刀劓其耳鼻。<a id="a-4O"></a>或复斩截令身粉碎。<a id="a-4P"></a>或以刀轮而断其首。<a id="a-4Q"></a>或以铁棒恒常鞭挞。<a id="a-4R"></a>或以铁橛而钉其心。<a id="a-4S"></a>或于口中常出脓血。<a id="a-4T"></a>毁谤斯经获如是报。<a id="a-4U"></a>常处轮回出已复入无有休息。<a id="a-4V"></a>诸有吉祥国土城邑不复共会。<a id="a-4W"></a>时四方天王。<a id="a-4X"></a>东力持国南方增长西方广目北方毗沙门天王。<a id="a-4Y"></a>被忍辱铠各坐贤座住于佛会。<a id="a-4Z"></a>大梵天王以神通力化作宝殿。<a id="a-4a"></a>种种妙宝以为庄严。<a id="a-4b"></a>其中复现金刚宝座佛坐其上。<a id="a-4c"></a>彼大梵天王及诸梵王。<a id="a-4d"></a>合掌作礼住立佛前。<a id="a-4e"></a>赞叹世尊作如是言。<a id="a-4f"></a>如真金幢金色晃耀。<a id="a-4g"></a>目若莲华清净无垢。<a id="a-4h"></a>如娑罗王树花开敷。<a id="a-4i"></a>如净满月众星围绕。<a id="a-4j"></a>相好巍巍功德庄严。<a id="a-4k"></a>牟尼法王为世间灯。<a id="a-4l"></a>天人称赞能令安乐一切众生。<a id="a-4m"></a>皆到究竟涅槃彼岸。<a id="a-4n"></a>出生于佛及辟支佛诸声闻众。<a id="a-4o"></a>天人神仙婆罗门等悉皆增长。<a id="a-4p"></a>是时世尊告大梵天王及诸梵众护世四王等。<a id="a-4q"></a>而作是言如来为欲利益安乐一切有情故。<a id="a-4r"></a>汝等听受。<a id="a-4s"></a>若复有人闻此经典轻毁之者。<a id="a-4t"></a>譬如有人动须弥山及四大海。<a id="a-4u"></a>乃至大地皆令翻覆。<a id="a-4v"></a>其人又言日月星辰水火风等。<a id="a-4w"></a>我能系缚致于他方令彼处现。<a id="a-4x"></a>如是人等为自欺诳无有是处。<a id="a-4y"></a>乃至起于种种异心轻毁之者。<a id="a-4z"></a>如是人等皆为嫉妒。<a id="a-50"></a>不为利益一切人天。<a id="a-51"></a>即为爱乐增长步多鬼神等众。<a id="a-52"></a>彼诸鬼神周遍游行。<a id="a-53"></a>伺求人便食啖其肉。<a id="a-54"></a>如是人等即为一切魔王徒党。<a id="a-55"></a>步多鬼神而为眷属。<a id="a-56"></a>如是人等于此神咒不生信敬。<a id="a-57"></a>以是神咒威德力故。<a id="a-58"></a>令彼人等知其过恶。<a id="a-59"></a>即于佛前志心受持此守护大千陀罗尼经忏悔之者。<a id="a-5A"></a>是诸人等即得远离种种谪罚。<a id="a-5B"></a>时会大众顶礼佛足。<a id="a-5C"></a>各各瞻仰金色之身。<a id="a-5D"></a>是时复有毗首劫摩天子。<a id="a-5E"></a>为四天王造四大宝车。<a id="a-5F"></a>一一皆以七宝所成。<a id="a-5G"></a>谓金银琉璃真珠玛瑙。<a id="a-5H"></a>及玻胝迦珊瑚等宝。<a id="a-5I"></a>种种间错而严饰之。<a id="a-5J"></a>护世四王坐其宝车。<a id="a-5K"></a>以天威力悉变金色。<a id="a-5L"></a>乘空而行至步多国。<a id="a-5M"></a>香花宝物遍覆其地而为供养。</p>
  <p id="a5N">是时护世四天王。<a id="a-5O"></a>敕六十大药叉将言。<a id="a-5P"></a>汝等今者持是神咒。<a id="a-5Q"></a>以咒威力往诣四方。<a id="a-5R"></a>所有一切药叉罗刹步多鬼神。<a id="a-5S"></a>汝以罥索当系其颈将来至此。<a id="a-5T"></a>乃至十方一切国土。<a id="a-5U"></a>有此最上甚深经典所在之处悉当守护。<a id="a-5V"></a>时梵天众及余诸天。<a id="a-5W"></a>皆悉以此甚深经典神咒威力。<a id="a-5X"></a>降伏一切药叉罗刹步多鬼神。<a id="a-5Y"></a>而为守护大千国土。<a id="a-5Z"></a>是时毗沙门天王大药叉。<a id="a-5a"></a>即往四方巡游世界。<a id="a-5b"></a>敕诸大药叉将。<a id="a-5c"></a>所有药叉罗刹步多鬼神。<a id="a-5d"></a>或住十方国土城邑或居岩窟。<a id="a-5e"></a>东方彦达嚩魅与二十八步多鬼神众俱。<a id="a-5f"></a>南方矩畔拏魅与二十八步多鬼神众俱。<a id="a-5g"></a>西方龙魅与二十八步多鬼神众俱。<a id="a-5h"></a>北方药叉魅与二十八步多鬼神众俱。<a id="a-5i"></a>如是等种种执魅。<a id="a-5j"></a>恒于世间恼害众生作诸魅事。<a id="a-5k"></a>汝等诸大药叉将。<a id="a-5l"></a>以此神咒威德力故而降伏之。<a id="a-5m"></a>以五罥索系缚其身牵来至此。<a id="a-5n"></a>时矩尾啰说是语已。<a id="a-5o"></a>复有矩尾啰长子名散惹野大药叉。<a id="a-5p"></a>常乘于人。<a id="a-5q"></a>统领六十俱胝药叉及步多鬼神众俱。<a id="a-5r"></a>其第二子名惹儞迦大药叉将。<a id="a-5s"></a>统领六十俱胝药叉及步多鬼神众俱。<a id="a-5t"></a>其第三子名曰大魅大药叉将。<a id="a-5u"></a>统领六十俱胝药叉及步多鬼神众俱。<a id="a-5v"></a>其第四子名曰瓮腹大药叉将。<a id="a-5w"></a>统领六十俱胝药叉及步多鬼神众俱。<a id="a-5x"></a>魔醯首罗其天四臂具大威力。<a id="a-5y"></a>亦复统领六十俱胝药叉及步多鬼神众俱。<a id="a-5z"></a>如是矩尾啰长子散惹野大药叉将等。<a id="a-60"></a>及魔醯首罗彦达嚩众。<a id="a-61"></a>皆以此神咒悉令调伏。<a id="a-62"></a>十方所有药叉罗刹步多鬼神亦令降伏。<a id="a-63"></a>以五罥索系缚其身。<a id="a-64"></a>牵来至此我令破坏。<a id="a-65"></a>佛言若复有人。<a id="a-66"></a>于此神咒如法受持。<a id="a-67"></a>当想此大明王志心念诵如是神咒能摄一切诸大神咒等无有异。<a id="a-68"></a>作忿怒声起勇猛意诵此神咒。<a id="a-69"></a>彼药叉众步多鬼神。<a id="a-6A"></a>以是神咒威德力故。<a id="a-6B"></a>皆为毗沙门天王铁棒之所鞭挞。<a id="a-6C"></a>自缚而来归命忏悔。<a id="a-6D"></a>若诸魔王及诸魔众药叉罗刹步多鬼神。<a id="a-6E"></a>于佛法中常作魔事起诸障难。<a id="a-6F"></a>以是神咒威德力故。<a id="a-6G"></a>于一念顷皆悉自来归命忏悔。<a id="a-6H"></a>彼诸药叉及罗刹娑步多鬼神。<a id="a-6I"></a>或居大海或住诸河。<a id="a-6J"></a>或居舍宅或依门户。<a id="a-6K"></a>或处空室湫泺江湖。<a id="a-6L"></a>川泽陂池园苑林树。<a id="a-6M"></a>或居旷野或住村坊国邑聚落村巷四衢。<a id="a-6N"></a>或居天祀或住王宫。<a id="a-6O"></a>或依干枯娑罗之树。<a id="a-6P"></a>或居道路或住城隍。<a id="a-6Q"></a>或居道界或处一方。<a id="a-6R"></a>或住四隅或不依方所。<a id="a-6S"></a>有千万亿药叉罗刹及诸步多鬼神等众。<a id="a-6T"></a>以是神咒威德力故皆悉调伏。<a id="a-6U"></a>复有诸大彦达嚩众。<a id="a-6V"></a>或为歌舞或作唱妓。<a id="a-6W"></a>奏诸雅乐琴瑟鼓吹出妙音声。<a id="a-6X"></a>如是等大彦达嚩众。<a id="a-6Y"></a>具大威德有大光明色相圆满。<a id="a-6Z"></a>以是神咒威德力故。<a id="a-6a"></a>皆悉调伏。<a id="a-6b"></a>天帝释日月天子。<a id="a-6c"></a>地天水天火天风天。<a id="a-6d"></a>颇罗堕天子护世四天。<a id="a-6e"></a>摩多里天子眼赤天子。<a id="a-6f"></a>雪山天子旃檀天子。<a id="a-6g"></a>商主天子么抳建姹天子。<a id="a-6h"></a>世间敬天子么怛隶唧怛啰(二合)枲曩天子。<a id="a-6i"></a>彦达嚩王[口*爾]曩哩沙(二合)天子。<a id="a-6j"></a>五髻天子。<a id="a-6k"></a>睹母噜天子。<a id="a-6l"></a>山王天子么枲天子。<a id="a-6m"></a>尾湿嚩(二合)弥怛噜(二合)天子耶殊陀罗天子。<a id="a-6n"></a>针耳天子大口天子。<a id="a-6o"></a>妙口天子。<a id="a-6p"></a>如是等一切大威德天大力军众。<a id="a-6q"></a>及天龙彦达嚩阿苏啰药叉罗刹娑。<a id="a-6r"></a>或复疟病一日二日三日四日。<a id="a-6s"></a>若常热病。<a id="a-6t"></a>恒常恼害一切众生。<a id="a-6u"></a>起毒害心行不饶益者。<a id="a-6v"></a>诸药叉罗刹。<a id="a-6w"></a>皆为神咒罥索之所系缚牵之而来。<a id="a-6x"></a>一时合掌住立佛前。<a id="a-6y"></a>赞叹世尊而作是言。</p>
  <p id="a6z">稽首丈夫无所畏　　稽首调御天人师</p>
  <p id="a70">不可思议大法王　　是故我今归命礼</p>
 </body>
</html>