<!doctype html>
<html id="z3IBUWvdK" data-ver="684">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说守护大千国土经卷下</h1>
  <p id="a2">是时索诃世界主大梵天王。<a id="a-3"></a>及天帝释护世四大天王。<a id="a-4"></a>即起礼佛同声白言。<a id="a-5"></a>世尊惟愿以此守护大千国土大明王威神之力。<a id="a-6"></a>护持我等各并眷属及余一切诸众生类令得安乐。<a id="a-7"></a>以是密印印于四方。<a id="a-8"></a>及以密印印彼一切药叉罗刹步多鬼神令彼调顺。<a id="a-9"></a>其中若有起毒害心行不饶益者。<a id="a-A"></a>以是大明王陀罗尼。<a id="a-B"></a>而为谪罚使令调顺。<a id="a-C"></a>此大明王甚深经典佛之密印。<a id="a-D"></a>我今顶受不敢违越。</p>
  <p id="aE">是时世尊以是密印而印持之。<a id="a-F"></a>即说大明王陀罗尼曰。</p>
  <p id="aG">曩莫三满跢没驮(引)南(引)唵(引)迦陵拟(引)婆啰祢(引)惹那仡哩(二合)惹么帝(引)星贺么祢(引)娑誐噜(引)仡啰(二合)钵啰(二合)钵帝(二合引)卑娑誐(引)弥[寧*頁](引)么梨[寧*頁]虎噜冰誐梨铭贺恒贺恒贺恒贺恒贺恒素那[寧*頁]嚩啰(引)仡啰(二合)嚩底贺悉底(二合)[寧*頁](引)嚩啰嚩底赞拏(引)梨嚩啰揌(引)儞曳(二合)左左啰(引)左哩(引)娑嚩(二合引)贺(引)</p>
  <p id="aH">是时世尊复说此守护大千国土大明王陀罗尼时。<a id="a-I"></a>三千大千世界六种震动。<a id="a-J"></a>四方四隅所有一切药叉罗刹步多鬼神。<a id="a-K"></a>出大音声其声可怖。<a id="a-L"></a>而作是言苦哉苦哉。<a id="a-M"></a>云何今日有是灾难。<a id="a-N"></a>如我等众今见破坏皆悉殒灭。<a id="a-O"></a>作是语已心怀愁恼。<a id="a-P"></a>是时世尊变化大地为金刚宝。<a id="a-Q"></a>彼诸药叉罗刹步多鬼神。<a id="a-R"></a>即坐于彼金刚之地。<a id="a-S"></a>以佛神通威德力故皆悉倒地。<a id="a-T"></a>诸药叉罗刹步多鬼神。<a id="a-U"></a>恐怖转增四散驰走。<a id="a-V"></a>时护世四大天王。<a id="a-W"></a>即变四方周匝火焰。<a id="a-X"></a>炎热炽盛无有去路。<a id="a-Y"></a>彼诸药叉罗刹步多鬼神见是事已。<a id="a-Z"></a>展转惶怖走向虚空。<a id="a-a"></a>是时索诃世界主大梵天王承佛威神。<a id="a-b"></a>于虚空中现大铁盖。<a id="a-c"></a>高七多罗树周遍普覆。<a id="a-d"></a>彼诸药叉罗刹步多鬼神。<a id="a-e"></a>徘徊空中终不能脱。<a id="a-f"></a>是时帝释天主于虚空中。<a id="a-g"></a>即现山石剑戟弓箭抢槊。<a id="a-h"></a>及以树木如雨而下。<a id="a-i"></a>即于是时此索诃世界中。<a id="a-j"></a>复有五千大药叉。<a id="a-k"></a>以是大明王陀罗尼威神之力自缚而来皆集佛会。<a id="a-l"></a>心怀恐怖身体战栗犹如疟病。<a id="a-m"></a>顶礼佛足在一面住。<a id="a-n"></a>合掌向佛而作是言。<a id="a-o"></a>大沙门憍答摩。<a id="a-p"></a>常以大悲拯接群品。<a id="a-q"></a>利乐救护一切众生。<a id="a-r"></a>大沙门憍答摩。<a id="a-s"></a>我今怖惧无能救济。<a id="a-t"></a>惟愿大悲救护我等令免斯苦。</p>
  <p id="au">尔时世尊语诸大药叉罗刹步多鬼神等言。<a id="a-v"></a>汝等当知从今已去奉持我法。<a id="a-w"></a>受持戒行不得违越。<a id="a-x"></a>汝等若有不顺我语者。<a id="a-y"></a>如杀父母杀阿罗汉破和合僧出佛身血亦复如是。<a id="a-z"></a>若诸药叉等违我法印不顺我咒者。<a id="a-10"></a>为大明王弃掷于地。<a id="a-11"></a>头破七分身体骨肉悉皆碎坏。<a id="a-12"></a>若复药叉得种种病身生斑黑。<a id="a-13"></a>不能飞空常堕于地。<a id="a-14"></a>汝今当知若有此守护大千国土大明王经所在之处。<a id="a-15"></a>不得违越自恣其意。<a id="a-16"></a>当顺佛语令汝安乐。<a id="a-17"></a>时彼诸药叉罗刹步多鬼神人及非人。<a id="a-18"></a>奉佛教敕各还本处。<a id="a-19"></a>毗耶离大城王及人民。<a id="a-1A"></a>悉得免离一切灾难。<a id="a-1B"></a>彼毗耶离大城一切飞鸟鹦鹉舍利。<a id="a-1C"></a>及俱枳罗鸳鸯孔雀。<a id="a-1D"></a>有如是等众鸟和鸣。<a id="a-1E"></a>出妙音声皆作是言。<a id="a-1F"></a>如来大悲演斯妙法。<a id="a-1G"></a>利益安乐一切众生。<a id="a-1H"></a>我等今者不为药叉及罗刹娑步多鬼神之所杀害免是灾难。<a id="a-1I"></a>我今自命无所怖惧。<a id="a-1J"></a>于时复有无数诸天女诸紧那罗女。<a id="a-1K"></a>各各执持自然珍宝众妙乐器而供养佛。<a id="a-1L"></a>于虚空中复有种种天诸乐器箫笛箜篌琴瑟鼓吹。<a id="a-1M"></a>如是天乐不鼓自鸣而供养佛。<a id="a-1N"></a>复有诸树所谓吉祥果树阿摩罗果树。<a id="a-1O"></a>尼俱律陀树波罗利树。<a id="a-1P"></a>如是等种种诸树。<a id="a-1Q"></a>皆悉自然出众妙香。<a id="a-1R"></a>复有百千天众。<a id="a-1S"></a>于虚空中恭敬礼拜。<a id="a-1T"></a>同声赞言善哉善哉。<a id="a-1U"></a>我等今者获大胜利。<a id="a-1V"></a>散种种花烧种种香而供养佛。<a id="a-1W"></a>人及非人亦以花香而供养佛。<a id="a-1X"></a>是时四大天王同时合掌。<a id="a-1Y"></a>而白佛言世尊。<a id="a-1Z"></a>云何以此大明王经典佛之密印。<a id="a-1a"></a>守护一切国土城邑聚落。<a id="a-1b"></a>令得远离诸不吉祥执魅之事。<a id="a-1c"></a>佛告四大天王。<a id="a-1d"></a>若诸比丘清净严洁。<a id="a-1e"></a>依法受持读诵书写供养。<a id="a-1f"></a>如是人等所有一切怖畏一切怨家。<a id="a-1g"></a>一切斗战枷锁禁系。<a id="a-1h"></a>更相杀害更相是非。<a id="a-1i"></a>种种灾难不善之业永不复受。<a id="a-1j"></a>若国土城邑聚落。<a id="a-1k"></a>为彼药叉罗刹步多鬼神所恼乱者。<a id="a-1l"></a>或于王宫或僧伽蓝。<a id="a-1m"></a>或居聚落或居庄园。<a id="a-1n"></a>建曼拏罗结其地界清净严洁。<a id="a-1o"></a>当净沐浴身着白衣食三白食。<a id="a-1p"></a>令诸人民不食五辛受持禁戒。<a id="a-1q"></a>于诸众生起平等心怜愍心。<a id="a-1r"></a>烧种种香涂香粖香。<a id="a-1s"></a>散诸杂花而为供养。<a id="a-1t"></a>令诸童女清净沐浴。<a id="a-1u"></a>着新洁衣种种严饰。<a id="a-1v"></a>手执四铃持四宝碗。<a id="a-1w"></a>碗中满盛供养饮食。<a id="a-1x"></a>取平旦时诵此大明王陀罗尼。<a id="a-1y"></a>加持白线满六十两。<a id="a-1z"></a>即以神线挂在塔顶。<a id="a-20"></a>或安表刹或挂大树。<a id="a-21"></a>从月一日至十五日。<a id="a-22"></a>读诵此守护大千国土大明王陀罗尼经。<a id="a-23"></a>种种花香而为供养。<a id="a-24"></a>如是国土王宫。<a id="a-25"></a>乃至娑罗林中青牛栏中。<a id="a-26"></a>及余畜类所居之处。<a id="a-27"></a>扫除清净严饰门户。<a id="a-28"></a>周遍皆以香水散洒。<a id="a-29"></a>复以种种烧香熏之。<a id="a-2A"></a>掘地作炉安佉祢啰木烧为护摩。<a id="a-2B"></a>散诸杂花一切种子及白芥子。<a id="a-2C"></a>掷散四方及掷火中。<a id="a-2D"></a>以种种色自染其线。<a id="a-2E"></a>系门户上令线下垂。<a id="a-2F"></a>出入往还悉令安乐。<a id="a-2G"></a>乃至畜生亦复如是。<a id="a-2H"></a>又以此经书写受持读诵供养。<a id="a-2I"></a>于高显处而安置之。<a id="a-2J"></a>使其国土一切人民皆获安乐。<a id="a-2K"></a>若有病者当以此经置其人前。<a id="a-2L"></a>种种供养皆得安乐。<a id="a-2M"></a>佛告四大天王。<a id="a-2N"></a>若为国土建曼拏罗。<a id="a-2O"></a>当安佛像结跏趺坐。<a id="a-2P"></a>以是密印安置其中。<a id="a-2Q"></a>及梵天王天帝释护世四王。<a id="a-2R"></a>如是等像各以密印安置其中。<a id="a-2S"></a>及安魔醯首罗大药叉将诃利帝母。<a id="a-2T"></a>香花饮食种种供养。<a id="a-2U"></a>即作是言我等今者敬奉三宝。<a id="a-2V"></a>惟愿大梵天王天帝释护世四大天王。<a id="a-2W"></a>及魔醯首罗大力大药叉将。<a id="a-2X"></a>并一切大威德药叉等。<a id="a-2Y"></a>诃利帝母并其子及眷属。<a id="a-2Z"></a>以如是等大威德大力诸天。<a id="a-2a"></a>大誓愿力故护持国界。<a id="a-2b"></a>使我国土王及人民各并眷属。<a id="a-2c"></a>皆得解脱一切灾难令得安乐。<a id="a-2d"></a>一切病者诸病痛恼。<a id="a-2e"></a>令其饮食悉变妙药。<a id="a-2f"></a>彼若餐服病得除愈。<a id="a-2g"></a>发是愿已即于佛像前梵王帝释一一像前。<a id="a-2h"></a>以四净器上妙饮食。<a id="a-2i"></a>自手捧持承事供养。<a id="a-2j"></a>读诵如是守护大千国土大明王经。<a id="a-2k"></a>及念此大明王陀罗尼。<a id="a-2l"></a>以是经典威神力故。<a id="a-2m"></a>令其饮食悉如妙药。<a id="a-2n"></a>令其诸药以真实故成甘露味。<a id="a-2o"></a>即作是言诃利帝母大天身受我供养。<a id="a-2p"></a>守护我等令得安乐。<a id="a-2q"></a>如来大悲施我法药甘露妙味。<a id="a-2r"></a>令诸众生病得除愈无饥渴想。<a id="a-2s"></a>微钵尸如来威神力除毒。<a id="a-2t"></a>尸弃如来神通力除毒。<a id="a-2u"></a>毗舍浮如来实语力除毒。<a id="a-2v"></a>揭句村那如来禅定力除毒。<a id="a-2w"></a>揭诺迦牟尼如来智慧力除毒。<a id="a-2x"></a>迦葉波如来变化力除毒。<a id="a-2y"></a>我释迦牟尼如来精进力除毒。<a id="a-2z"></a>如是等诸佛如来实语力。<a id="a-30"></a>能变一切诸毒令如甘露。<a id="a-31"></a>能除众生种种疾病。<a id="a-32"></a>令诸众生获得上味永离饥渴。<a id="a-33"></a>即使病人面东而坐。<a id="a-34"></a>其持明者受与彼药在于掌中。<a id="a-35"></a>念此陀罗尼而加持之。<a id="a-36"></a>是时世尊即说陀罗尼曰。</p>
  <p id="a37">曩莫三满跢没驮(引)南(引)唵(引)佉吒尾佉吒佉胝尾左丽(引)尾览铭(引)左丽(引)左罗嚩帝(引)赞捺哩(二合引)左啰抳(引)阿没哩(二合)多[寧*頁]　哩龋(二合引)晒娑嚩(二合引)贺(引)</p>
  <p id="a38">佛告四大天王。<a id="a-39"></a>以此陀罗尼威神功德加持力故。<a id="a-3A"></a>寒热风等一切疾疫悉皆除愈。<a id="a-3B"></a>令我某甲并诸眷属一切众生皆得安乐。<a id="a-3C"></a>若复有人以恶业故为鬼所持。<a id="a-3D"></a>作诸鬼病乃至一切恶疮脓血者。<a id="a-3E"></a>当为彼人建立道场置护摩炉。<a id="a-3F"></a>种种严饰烧众名香散诸杂花。<a id="a-3G"></a>令其病人若男若女。<a id="a-3H"></a>清净沐浴着新洁衣。<a id="a-3I"></a>日夜不眠对持明者炉两边立。<a id="a-3J"></a>以佉祢木及以枣木以为护摩。<a id="a-3K"></a>及诸种子散掷四方及掷火中。<a id="a-3L"></a>复以种种杂色神线。<a id="a-3M"></a>系于抢剑弓箭之上。<a id="a-3N"></a>以此大明王陀罗尼。<a id="a-3O"></a>而加持之安于坛内。<a id="a-3P"></a>亦以种种苗稼花果之根掷彼火中。<a id="a-3Q"></a>亦以香水散洒火中。<a id="a-3R"></a>想彼恶鬼以神线缚。<a id="a-3S"></a>以剑截线想为恶鬼。<a id="a-3T"></a>令线极碎掷入火中。<a id="a-3U"></a>当欲掷时而作是言。<a id="a-3V"></a>我今以此读诵受持是守护大千国土大明王经佛之密印威神之力。<a id="a-3W"></a>诸佛威力菩萨摩诃萨力。<a id="a-3X"></a>辟支佛力阿罗汉力。<a id="a-3Y"></a>大梵天王及天帝释护世四大天王魔醯首罗大力药叉将及余一切大力药叉诃利帝母并其子及眷属如是不可思议威神之力。<a id="a-3Z"></a>以我释迦牟尼无量精进大誓愿力。<a id="a-3a"></a>截断于彼宿世怨结鬼神之业。<a id="a-3b"></a>令汝解脱得安隐乐。<a id="a-3c"></a>作是语已即以利剑。<a id="a-3d"></a>碎截其线掷于火中。<a id="a-3e"></a>所有鬼病悉皆除愈。<a id="a-3f"></a>譬如金刚宝破恶坚贞。<a id="a-3g"></a>如火烧薪如日干水如风吹云。<a id="a-3h"></a>如来实语能灭世间种种恶业。<a id="a-3i"></a>使诸鬼病速得除灭。<a id="a-3j"></a>即以种种涂香粖香种种幡盖而为供养。<a id="a-3k"></a>是时世尊即说陀罗尼曰。</p>
  <p id="a3l">曩莫三满跢没驮(引)南(引)唵(引)迦佉黎佉啰黎祖(仁祖切)贺尾(二合)[寧*頁]惹嚩丽(引)誐啰誐贺哩抳设(引)嚩哩扇(引)底钵啰(二合)扇(引)底娑嚩(二合引)贺(引)驮(引)嚩底娑嚩(二合引)贺(引)那誐(引)左哩际(二合引)娑嚩(二合引)贺(引)颇楞誐帝(引)娑嚩(二合引)贺(引)萨嚩迦(引)龋(引)哩那(二合)妻(引)那[寧*頁]娑嚩(二合引)贺(引)萨嚩迦(引)龋(引)哩那(二合)地多(引)闹(引)沙地满怛啰(二合)尾洒喻誐萨嚩祢(引)嚩带砌(引)祢多(引)末哩祢(二合)多(引)[口*爾](仁际切)多(引)阿波啰(引)[口*爾]多(引)娑嚩(二合引)贺(引)</p>
  <p id="a3m">复次四大天王。<a id="a-3n"></a>若复有人为毒所中。<a id="a-3o"></a>及以一切痔漏痈疽诸恶重病。<a id="a-3p"></a>我有陀罗尼能令诸毒悉皆除灭。<a id="a-3q"></a>种种恶疮及诸重病皆得除愈。<a id="a-3r"></a>令其病人清净沐浴。<a id="a-3s"></a>着新洁衣严饰其身。<a id="a-3t"></a>令念诵者处于高座。<a id="a-3u"></a>诵此陀罗尼而加持之令得安乐。<a id="a-3v"></a>以诸如来无量无边大慈大悲力除毒。<a id="a-3w"></a>菩萨摩诃萨威德力除毒。<a id="a-3x"></a>辟支佛神通力除毒。<a id="a-3y"></a>声闻受持一切神咒精进力除毒。<a id="a-3z"></a>舍利弗智慧力除毒。<a id="a-40"></a>目干连神通力除毒。<a id="a-41"></a>阿那律天眼力除毒。<a id="a-42"></a>大迦葉头陀行力除毒。<a id="a-43"></a>憍陈如最初得道力除毒。<a id="a-44"></a>阿难多闻慈力除毒。<a id="a-45"></a>大梵天王及天帝释富乐自在力除毒。<a id="a-46"></a>四大天王守护国界力除毒。<a id="a-47"></a>魔醯首罗大药叉将威猛力除毒。<a id="a-48"></a>诃利帝母并其子及眷属精进威德力除毒。<a id="a-49"></a>以如是等诸佛如来及诸圣众不可思议大威神力。<a id="a-4A"></a>摄伏彼毒令如甘露。<a id="a-4B"></a>诸毒害心行不饶益者。<a id="a-4C"></a>不敢违越皆起慈心。<a id="a-4D"></a>护持国界令得安乐。<a id="a-4E"></a>是时世尊即说陀罗尼曰。</p>
  <p id="a4F">曩莫三满跢(引)没驮(引)南(引)唵(引)贺哩计(引)尸[寧*頁]枳礼曀醯哩(引)阿哩(引)半拏哩(引)揭吒计计(引)瑜哩(引)贺细贺细贺细佉囕细么噜誐贺[寧*頁](引)娑嚩(二合引)贺(引)娑目契(引)娑嚩(二合引)贺(引)醯礼(引)娑嚩(二合引)贺(引)弭礼娑嚩(二合引)贺(引)</p>
  <p id="a4G">佛告四大天王。<a id="a-4H"></a>以是陀罗尼加持力故。<a id="a-4I"></a>一切诸毒悉皆除灭。<a id="a-4J"></a>及诸毒种丁疮漏疮水肿疥癞。<a id="a-4K"></a>及有恶疮硬如铁石。<a id="a-4L"></a>如是七种极毒恶疮。<a id="a-4M"></a>受持此咒亦得除愈。</p>
  <p id="a4N">贪欲瞋恚痴　　是世间三毒</p>
  <p id="a4O">诸佛皆远离　　实语毒消除</p>
  <p id="a4P">贪欲瞋恚痴　　是世间三毒</p>
  <p id="a4Q">达摩皆远离　　实语毒消除</p>
  <p id="a4R">贪欲瞋恚痴　　是世间三毒</p>
  <p id="a4S">僧伽皆远离　　实语毒消除</p>
  <p id="a4T">地为诸毒父　　地为诸毒母</p>
  <p id="a4U">是以诚实言　　令毒悉消灭</p>
  <p id="a4V">所有种种毒　　咸令却归地</p>
  <p id="a4W">我等并眷属　　日夜常安乐</p>
  <p id="a4X">是时世尊即说陀罗尼曰。</p>
  <p id="a4Y">曩莫三满跢没驮(引)南(引)唵(引)布攞拏(二合)播(引)怛哩(二合引)尾洒焰烁讫啰(二合)魔睹娑嚩(二合引)贺(引)</p>
  <p id="a4Z">佛告四大天王。<a id="a-4a"></a>有陀罗尼能伏一切怨敌若复有人于古塔像处圣人得道处诸天诸仙住处。<a id="a-4b"></a>念此陀罗尼及读诵受持守护大千国土大明王经典。<a id="a-4c"></a>则能远离一切怨家诤讼更相杀害。<a id="a-4d"></a>能却他敌种种灾祸危难之事。</p>
  <p id="a4e">诸佛威神力　　降伏诸魔怨</p>
  <p id="a4f">正法威神力　　破灭于非法</p>
  <p id="a4g">僧伽威神力　　降伏诸外道</p>
  <p id="a4h">亦如天帝释　　破坏阿修罗</p>
  <p id="a4i">如彼阿修罗　　能障于满月</p>
  <p id="a4j">亦如杲日轮　　能竭于海水</p>
  <p id="a4k">如火烧众木　　如水灭诸火</p>
  <p id="a4l">如风除云曀　　譬如金刚宝</p>
  <p id="a4m">能破恶坚贞　　诸天住诚实</p>
  <p id="a4n">地居亦如是　　佛法并僧伽</p>
  <p id="a4o">以是真实住</p>
  <p id="a4p">即说陀罗尼曰。</p>
  <p id="a4q">曩莫三满跢没驮(引)南(引)唵(引)阿没哩(二合)帝(引)阿仡啰(二合)补瑟闭(二合)么虎颇礼(引)[寧*頁]嚩(引)啰抳萨嚩啰他(二合)娑(引)驮[寧*頁]阿跛啰(引)[口*爾]帝(引)驮啰驮啰抳王呬也(二合)哩帝(二合)憍多铭虞虞么底昝婆[寧*頁]娑嚩(二合引)贺(引)惹曳(引)娑嚩(二合引)贺(引)惹曳尾惹曳娑嚩(二合引)贺(引)</p>
  <p id="a4r">佛告四大天王此。<a id="a-4s"></a>陀罗尼能降伏一切魔怨。<a id="a-4t"></a>能除一切业障。</p>
  <p id="a4u">是时世尊说伽他曰。</p>
  <p id="a4v">毗卢遮那大日主　　阿閦如来及宝生</p>
  <p id="a4w">无量寿佛胜成就　　皆号金刚持明王</p>
  <p id="a4x">观自在等八菩萨　　恒为众生作依护</p>
  <p id="a4y">彼恭敬者离执魅　　解脱水火及刀杖</p>
  <p id="a4z">若有忽遭王难苦　　是人临欲损其形</p>
  <p id="a50">忆念观音自在名　　彼刀杖寻段段坏</p>
  <p id="a51">若逢怨贼执刀杖　　刀杖段坏堕于地</p>
  <p id="a52">是人究竟无所伤　　一切宿业皆消灭</p>
  <p id="a53">是时世尊说此伽他已。<a id="a-54"></a>诸天天众即于佛前说伽他曰。</p>
  <p id="a55">我等一心归命礼　　三世一切诸如来</p>
  <p id="a56">归命牟尼真实言　　归命不退菩萨众</p>
  <p id="a57">恒以智慧方便力　　安住众生实际中</p>
  <p id="a58">我等一切诸有情　　所作事业悉成就</p>
  <p id="a59">是时大梵天王及诸梵王。<a id="a-5A"></a>起立合掌赞言。<a id="a-5B"></a>世尊善说如是守护大千国土大明王陀罗尼甚深经典佛之密印。<a id="a-5C"></a>佛为法王与诸众生施无畏者。<a id="a-5D"></a>为欲利益一切世间童男童女得安乐故。<a id="a-5E"></a>令诸世间童男童女。<a id="a-5F"></a>不为罗刹而损坏故。<a id="a-5G"></a>使我世间人种不断故。<a id="a-5H"></a>此南阎浮提一切众生。<a id="a-5I"></a>最初闻佛说是法要最为殊胜。<a id="a-5J"></a>此阎浮提一切诸佛。<a id="a-5K"></a>诸大菩萨声闻缘觉。<a id="a-5L"></a>五通神仙护世四天王。<a id="a-5M"></a>一切诸天恒常集会。<a id="a-5N"></a>世尊有诸罗刹常食人胎。<a id="a-5O"></a>彼诸罗刹无人能知无能制伏。<a id="a-5P"></a>一切众生无有子息及不受胎。<a id="a-5Q"></a>此诸罗刹常求其便。<a id="a-5R"></a>候彼男女和合之时。<a id="a-5S"></a>吸其精气使不受胎。<a id="a-5T"></a>断灭人种及羯逻蓝次案部谈。<a id="a-5U"></a>令彼女人其胎伤损。<a id="a-5V"></a>我今说此诸罗刹众各各名字。<a id="a-5W"></a>惟愿世尊听我所说。<a id="a-5X"></a>一名曼祖二名鹿王。<a id="a-5Y"></a>三名塞健(二合)那四名阿钵娑么(二合)啰。<a id="a-5Z"></a>五名母瑟致(二合)迦六名么怛哩(二合)迦。<a id="a-5a"></a>七名惹弭迦八名迦弭[寧*頁]。<a id="a-5b"></a>九名黎嚩帝十名布单那。<a id="a-5c"></a>十一名么怛哩(二合)难那十二名烁俱[寧*頁]。<a id="a-5d"></a>十三名建姹播底[寧*頁]十四名目佉满抳十五名阿监么。<a id="a-5e"></a>如是等诸罗刹昼夜巡行。<a id="a-5f"></a>于一切处现可畏形作诸执魅。<a id="a-5g"></a>持彼童男童女种种疾病。<a id="a-5h"></a>使其男女现种种相。<a id="a-5i"></a>若曼祖计及鹿王魅者令恶吐逆。<a id="a-5j"></a>塞健(二合)那魅者小儿摇头。<a id="a-5k"></a>阿钵娑么(二合)啰魅者口吐涎沫。<a id="a-5l"></a>母瑟致(二合)迦魅者手指拳缩。<a id="a-5m"></a>么底哩(二合)迦魅者长喘而笑。<a id="a-5n"></a>惹弭迦魅者不饮其乳。<a id="a-5o"></a>迦弭[寧*頁]魅者睡即惊怖悟即啼哭。<a id="a-5p"></a>黎嚩底魅者常咬其舌。<a id="a-5q"></a>布单那魅者噎气咳嗽。<a id="a-5r"></a>么底哩(二合)难那魅者作种种色。<a id="a-5s"></a>烁俱[寧*頁]魅者嗅诸臭秽。<a id="a-5t"></a>建姹播抳魅者咽喉闭塞。<a id="a-5u"></a>目佉满抳魅者口频蹙缩。<a id="a-5v"></a>阿监么魅者小儿餲哕。<a id="a-5w"></a>如是等诸大罗刹复现种种可畏之状。<a id="a-5x"></a>令诸童男童女恒常惊怖。<a id="a-5y"></a>曼祖计现形如牛。<a id="a-5z"></a>鹿王其形如鹿。<a id="a-60"></a>塞健(二合)那状知童子。<a id="a-61"></a>阿钵娑么(二合)啰形如柴狗。<a id="a-62"></a>母瑟致(二合)迦其形如乌。<a id="a-63"></a>么底哩(二合)迦其形如羖羊。<a id="a-64"></a>惹弭迦现形如马。<a id="a-65"></a>迦弭[寧*頁]者其状如驴。<a id="a-66"></a>黎嚩底者现形如狗。<a id="a-67"></a>布单那者形如鹦鹉。<a id="a-68"></a>么底哩(二合)难那形如猫儿。<a id="a-69"></a>烁俱[寧*頁]者形如飞鸟。<a id="a-6A"></a>建姹播抳其形如鸡。<a id="a-6B"></a>目佉满抳形如獯狐。<a id="a-6C"></a>阿监么者其形如雉。<a id="a-6D"></a>如是等诸大罗刹起毒害心。<a id="a-6E"></a>常于人间现如是相。<a id="a-6F"></a>惊怖小儿盗而食之。<a id="a-6G"></a>破坏其胎令胎伤损。<a id="a-6H"></a>此罗刹众若有闻此守护大千国土大明王经佛之密印。<a id="a-6I"></a>而不随顺违越之者。<a id="a-6J"></a>我有彦达缚大药叉将名栴檀香。<a id="a-6K"></a>彼旃檀香即遣使者。<a id="a-6L"></a>速疾往彼如弹指顷。<a id="a-6M"></a>即以罥索五处系缚将来至此。<a id="a-6N"></a>以是大明王而谪罚之。<a id="a-6O"></a>是时大梵天王合掌恭敬而作是言。<a id="a-6P"></a>世尊彼等是步多眷属。<a id="a-6Q"></a>常于世间破坏人种。<a id="a-6R"></a>我今佛前设大誓愿。<a id="a-6S"></a>若有女人求于子息。<a id="a-6T"></a>受持戒法归依三宝。<a id="a-6U"></a>清净沐浴着新洁衣。<a id="a-6V"></a>于月八日或十四日于塔像前。<a id="a-6W"></a>以香涂地建曼拏罗。<a id="a-6X"></a>于中夜分入于道场。<a id="a-6Y"></a>香花灯涂种种供养。<a id="a-6Z"></a>其所供养悉使充满无令乏少。<a id="a-6a"></a>咒五色线一咒一结。<a id="a-6b"></a>如是加持满一百结。<a id="a-6c"></a>及白芥子令彼女人受持顶戴即得子息。<a id="a-6d"></a>若有人能建此道场。<a id="a-6e"></a>十二年中我自守护。<a id="a-6f"></a>令诸世间童男童女。<a id="a-6g"></a>离诸灾难不祥之事。<a id="a-6h"></a>若诸罗刹违越此经。<a id="a-6i"></a>我自谪罚诸罗刹众。<a id="a-6j"></a>头破七分其身碎坏犹如微尘。<a id="a-6k"></a>即说咒曰。</p>
  <p id="a6l">曩谟(引)没驮野曩谟(引)达么野曩谟(引)僧伽野怛儞也(二合)他唵(引)阿拟(引)曩拟婆嚩[寧*頁](引)伊难祢尾难祢戍攞[寧*頁]拟哩誐嚩哩誐嚩哩誐噜抳誐噜抳誐哩(引)路(引)左[寧*頁](引)母攞醯(引)阿虎哩(引)钵啰(二合)揭哩沙(二合)抳娑嚩(二合引)贺(引)</p>
  <p id="a6m">是时大梵天王。<a id="a-6n"></a>说是咒已作如是言。<a id="a-6o"></a>由此神咒威神力故。<a id="a-6p"></a>令其胎藏速得成就。<a id="a-6q"></a>处胎安乐增长诸根。<a id="a-6r"></a>悉令圆满产生安乐。<a id="a-6s"></a>其子生已。<a id="a-6t"></a>烧安悉香及白芥子。<a id="a-6u"></a>以此神咒咒杂色线系儿身上。<a id="a-6v"></a>令彼男女寿命长远。<a id="a-6w"></a>是时世尊正遍知者。<a id="a-6x"></a>为欲拥护一切世间童男童女。<a id="a-6y"></a>处胎安乐离诸患难。<a id="a-6z"></a>即说陀罗尼曰。</p>
  <p id="a70">曩莫三满跢没驮南(引)唵(引)冒(引)地冒(引)驮(引)努么帝(引)颇攞礼嚩虎颇赖(引)识乞叉(二合引)识乞叉(二合)娑(引)啰嚩帝(引)娑(引)誐礼(引)努啰娑祢(引)娑(引)啰钵啰(二合引)钵帝(二合)素啰么帝(引)婆拟婆誐(引)婆拟(引)婆拟[寧*頁](引)[寧*頁]嚩(引)啰抳(引)娑嚩(二合引)贺(引)</p>
  <p id="a71">世尊说此陀罗尼已。<a id="a-72"></a>彼等诸魅一十五种大罗刹众。<a id="a-73"></a>合掌向佛而作是言。<a id="a-74"></a>我等罗刹常啖血肉恼触于人。<a id="a-75"></a>我今闻佛说此陀罗尼。<a id="a-76"></a>若诸世间一切舍宅及以村落。<a id="a-77"></a>有是经典所在之处。<a id="a-78"></a>我当守护不敢违越。<a id="a-79"></a>若诸男女处胎安乐使无灾难。<a id="a-7A"></a>奉佛教敕如佛无异。<a id="a-7B"></a>时彼罗刹即说咒曰。</p>
  <p id="a7C">曩谟(引)婆誐嚩帝没驮(引)野曩谟(引)没啰(二合)憾么(二合)抳(引)悉钿睹满怛啰(二合)野那(引)娑多(二合引)啰曳冻尾儞演(二合引)镫没啰(二合)憾么(二合引)曩么写睹娑嚩(二合引)贺(引)</p>
  <p id="a7D">是时毗沙门天王即从坐起。<a id="a-7E"></a>偏袒右肩顶礼佛足。<a id="a-7F"></a>合掌恭敬而白佛言。<a id="a-7G"></a>世尊若有一切声闻弟子。<a id="a-7H"></a>能于此经典受持读诵。<a id="a-7I"></a>以诸多闻智慧方便为人解说。<a id="a-7J"></a>亦以此经起塔供养。<a id="a-7K"></a>而为利益一切众生。<a id="a-7L"></a>于月八日及十四日十五日。<a id="a-7M"></a>应当依法建曼拏罗作大供养。<a id="a-7N"></a>受持读诵如是经典。<a id="a-7O"></a>我等四王常于此日。<a id="a-7P"></a>令彼药叉罗刹步多鬼神立于我前。<a id="a-7Q"></a>点其名字无令恼乱。<a id="a-7R"></a>受持如是守护大千国土大明王陀罗尼经者。<a id="a-7S"></a>世尊彼诸声闻。<a id="a-7T"></a>若常受持如是经典乃至为人解说。<a id="a-7U"></a>此声闻众我等兄弟。<a id="a-7V"></a>四大天王现其人前常为给使。<a id="a-7W"></a>衣服卧具饮食汤药。<a id="a-7X"></a>一切所须无令乏少。<a id="a-7Y"></a>如是人等为诸众生。<a id="a-7Z"></a>恭敬供养尊重赞叹。<a id="a-7a"></a>亦为一切国王王子沙门婆罗门在家出家及诸外道。<a id="a-7b"></a>恭敬供养尊重赞叹。<a id="a-7c"></a>诸善男子善女人及诸亲友。<a id="a-7d"></a>发欢喜心恭敬供养。<a id="a-7e"></a>随所乐欲衣服卧具。<a id="a-7f"></a>种种胜妙庄严之具悉得充足。<a id="a-7g"></a>彼诸声闻常与一切善友同和。<a id="a-7h"></a>不随恶友不生边地。<a id="a-7i"></a>不住边地不去边地。<a id="a-7j"></a>亦复不作边地之业。<a id="a-7k"></a>世尊若复有人为彼药叉罗刹步多鬼神所魅之者。<a id="a-7l"></a>当于彼前读诵如是守护大千国土大明王经。<a id="a-7m"></a>及为彼人分别解脱。<a id="a-7n"></a>我时四大天王广大兄弟。<a id="a-7o"></a>自隐其身守护彼人使得安乐。<a id="a-7p"></a>悉令解脱一切执魅不吉祥事。<a id="a-7q"></a>世尊若复有人于已舍宅。<a id="a-7r"></a>一日一夜读诵如是守护大千国土大明王经。<a id="a-7s"></a>是人舍宅一岁之中。<a id="a-7t"></a>无诸衰患不吉祥事。<a id="a-7u"></a>世尊若复有人常能受持此守护大千国土大明王经者。<a id="a-7v"></a>我等四王常现其前恭敬供养。<a id="a-7w"></a>云何为彼药叉罗刹步多鬼神而得其便。<a id="a-7x"></a>世尊如是真言句义甚深广博。<a id="a-7y"></a>无有穷尽亦难值遇。<a id="a-7z"></a>于此大明王平等法印受持之者。<a id="a-80"></a>如是人等于诸世间甚为难得。<a id="a-81"></a>最上最胜最为第一。</p>
  <p id="a82">是时千眼帝释天主。<a id="a-83"></a>顶礼合掌白佛言。<a id="a-84"></a>世尊善说如是守护大千国土大明王甚深经典。<a id="a-85"></a>我为安乐一切世间诸众生故。<a id="a-86"></a>今于佛前说此真言明药等分和合所谓。</p>
  <p id="a87">尸利沙花(一)么耶么(引)哩誐(二合二)怛誐囕(啰江切三)揭诺迦(四)优昙钵攞(五)势(引)隶野(六)弭那[牟*含](七)[口*爾]瑟姹(二合)素迦利(八)末哩迦(二合)[齒*來](引九)惹野波哩闭攞网(十)啰僧尾啰(引十一)三么哩迦(二合)多(十二)誐啰瞢娑(引十三)赞那曩(十四)嚩哩多(二合)剑(十五)俱瑟姹(二合)曩欠(十六)跛怛囕(二合十七)揭鹐(吒江切十八)婆啰(引)钵哩(二合)焰(十九)虞噜(引)左曩(二十)飒钵力(三合)迦(引二十一)娑哩沙(二合)播(引二十二)满曩妻攞(引二十三)怛嚩(二合)昝嚩昝(二十四)供俱莽(二十五)醯(呬孕切)誐(二十六)</p>
  <p id="a88">如是诸药及其诸色调和一处。<a id="a-89"></a>念陀罗尼而加持之。<a id="a-8A"></a>若以此药着灯烛中。<a id="a-8B"></a>灯所照处一切药叉罗刹步多鬼神皆悉远离。<a id="a-8C"></a>若以此药点其眼中。<a id="a-8D"></a>眼所见处诸步多众。<a id="a-8E"></a>皆悉驰走舍离其处。<a id="a-8F"></a>若复有人为彼一切药叉罗刹步多鬼神之所魅者。<a id="a-8G"></a>亦以此药涂彼身上。<a id="a-8H"></a>诸步多众不敢违越。<a id="a-8I"></a>放彼精神即得痊愈。<a id="a-8J"></a>若以此药涂其树上及佛塔上。<a id="a-8K"></a>彼步多众见虚空中。<a id="a-8L"></a>雨大火焰犹如金刚。<a id="a-8M"></a>心生怕怖舍离本处。<a id="a-8N"></a>或于乐器箫笛箜篌。<a id="a-8O"></a>及以角贝铃铎钟鼓。<a id="a-8P"></a>世间所有出声之物。<a id="a-8Q"></a>若以此药涂之于上。<a id="a-8R"></a>声所震处药叉罗刹步多鬼神。<a id="a-8S"></a>皆悉怕怖驰散而走。<a id="a-8T"></a>若涂飞鸟羽翼之上。<a id="a-8U"></a>国土城邑所到之处。<a id="a-8V"></a>药叉罗刹步多鬼神。<a id="a-8W"></a>皆悉怕怖驰散而走。<a id="a-8X"></a>乃至穷极无有方所。<a id="a-8Y"></a>是诸飞鸟舍其身已。<a id="a-8Z"></a>更不复受傍生之身。<a id="a-8a"></a>若置山岳江河陂池。<a id="a-8b"></a>一切方所随处置药。<a id="a-8c"></a>一切药叉罗刹步多鬼神皆悉远离。<a id="a-8d"></a>百由旬内无诸灾难人民安乐。<a id="a-8e"></a>若复有人入于战阵。<a id="a-8f"></a>涂于身上无所伤损。<a id="a-8g"></a>常得其胜必获安乐。<a id="a-8h"></a>若复有人蛇蝎蜇蠚。<a id="a-8i"></a>即令彼人速疾服食其毒消散。<a id="a-8j"></a>若复有人痔漏痈疽种种恶疮涂之得愈。<a id="a-8k"></a>若复有人常涂其身。<a id="a-8l"></a>是人远离一切灾难。<a id="a-8m"></a>增益国界王及人民。<a id="a-8n"></a>若见有人诤讼之处。<a id="a-8o"></a>以药威力两得和解。<a id="a-8p"></a>非成就事亦得成就。<a id="a-8q"></a>令贫匮者悉得富饶。<a id="a-8r"></a>无子息者悉得如意。<a id="a-8s"></a>无辩慧者亦得辩慧。<a id="a-8t"></a>若复有人恒常诵持此陀罗尼。<a id="a-8u"></a>见身成就飞仙之位。<a id="a-8v"></a>此陀罗尼亦名果树。<a id="a-8w"></a>成就人天种种功德智慧之果。<a id="a-8x"></a>能令众生离诸灾难。<a id="a-8y"></a>得安隐乐吉祥之果。<a id="a-8z"></a>此陀罗尼甚深句义。<a id="a-90"></a>于诸世间无与等者。<a id="a-91"></a>千眼帝释即于佛前。<a id="a-92"></a>说陀罗尼曰。</p>
  <p id="a93">曩谟(引)没驮(引)野曩谟(引)达么野曩谟(引)僧伽野怛儞也(二合)他唵(引)阿(引)骨噜(二合)弥(引)尾骨噜(二合)弥(引)步多龋(引)晒(引)步灯誐弭(引)祢(引)呬(引)儞嚩驮哩驮哩那地儞曩弭(引)驱佉佉佉娑(引)囕誐弭赞捺哩(二合引)拶波丽(引)迦礼儞迦礼贺(引)哩抳娑嚩(二合引)萨嚩播(引)闭(引)毗喻(二合引)么么阿醯谤(引)飒波哩嚩(引)啰写萨嚩萨怛嚩(二合引)难(引)左萨嚩祢拟毗药(三合)娑嚩(二合引)贺(引)儞贺多(引)儞萨嚩播波儞娑嚩(二合引)贺(引)</p>
  <p id="a94">时千眼帝释说此陀罗尼已。<a id="a-95"></a>彼大梵天王天帝释护世四王魔醯首罗大药叉将诃利帝母并其子及眷属俱。<a id="a-96"></a>即于佛前起立合掌。<a id="a-97"></a>异口同音而说偈言。</p>
  <p id="a98">佛面犹如净满月　　亦如千日放光明</p>
  <p id="a99">诸天及人阿修罗　　如是世间无与等</p>
  <p id="a9A">不可思议最胜智　　药叉罗刹悉调伏</p>
  <p id="a9B">名为解脱持明王　　守护大千诸国土</p>
  <p id="a9C">无量无边功德海　　流出清净总持门</p>
  <p id="a9D">利乐一切诸众生　　令得最上胜悉地</p>
  <p id="a9E">稽首丈夫无所畏　　稽首调御天人师</p>
  <p id="a9F">不可思议大法王　　是故我今归命礼</p>
  <p id="a9G">是时世尊于正午时。<a id="a-9H"></a>从彼而起告诸比丘言。<a id="a-9I"></a>汝等比丘谛听谛听。<a id="a-9J"></a>此守护大千国土大明王陀罗尼经。<a id="a-9K"></a>若复有人受持读诵为人解说。<a id="a-9L"></a>如是人等舍此身已。<a id="a-9M"></a>得生诸天受胜妙乐。<a id="a-9N"></a>若在人间长夜安隐。<a id="a-9O"></a>所生之处为诸众生之所爱敬。<a id="a-9P"></a>若有比丘以此守护大千国土大明王陀罗尼经加持枯树。<a id="a-9Q"></a>以是经典威神力故。<a id="a-9R"></a>彼诸枯树火不能烧。<a id="a-9S"></a>复得生长枝叶花果。<a id="a-9T"></a>如是等比以是经典威神力故。<a id="a-9U"></a>尚获种种胜妙果报。<a id="a-9V"></a>若诸众生过去所作身语意等诸恶业因。<a id="a-9W"></a>以是经典威神之力云何不灭。<a id="a-9X"></a>佛告诸比丘。<a id="a-9Y"></a>我此经典总有五种眷属部类如是次第。<a id="a-9Z"></a>所谓守护大千国土大明王陀罗尼经。<a id="a-9a"></a>佛母大孔雀明王经。<a id="a-9b"></a>尸多林经。<a id="a-9c"></a>大随求陀罗尼经。<a id="a-9d"></a>大威德神咒经。<a id="a-9e"></a>如是等皆为一切如来。<a id="a-9f"></a>降伏诸魔调难调者。<a id="a-9g"></a>息诸众生种种灾变。<a id="a-9h"></a>护持佛法及诸国界。<a id="a-9i"></a>速疾法门。<a id="a-9j"></a>如来往昔以如是等诸陀罗尼门甚深经典。<a id="a-9k"></a>恒常乞食远离五辛。<a id="a-9l"></a>修瑜伽行降伏魔军成等正觉。<a id="a-9m"></a>于是毗沙门天王作是言。<a id="a-9n"></a>世尊未来世中诸比丘众。<a id="a-9o"></a>不食五辛恒常乞食。<a id="a-9p"></a>于此经典有受持者不。<a id="a-9q"></a>佛言云何毗沙门言如是之人甚为难得。<a id="a-9r"></a>佛言未来世中诸出家者。<a id="a-9s"></a>不食五辛恒常乞食。<a id="a-9t"></a>依法受持此守护大千国土大明王陀罗尼经者。<a id="a-9u"></a>其数无量。<a id="a-9v"></a>毗沙门天王言。<a id="a-9w"></a>世尊若未来世有诸比丘。<a id="a-9x"></a>不食五辛恒常乞食。<a id="a-9y"></a>依法受持此守护大千国土大明王陀罗尼经者。<a id="a-9z"></a>我等四王常当拥护承事供养。<a id="a-A0"></a>是时世尊告诸比丘作如是言。<a id="a-A1"></a>汝等及未来世诸比丘众。<a id="a-A2"></a>不食五辛不贪美味恒常乞食。<a id="a-A3"></a>于此经典受持读诵为人解说。<a id="a-A4"></a>如是人等于一切处常得其胜。<a id="a-A5"></a>是人速疾得大总持。<a id="a-A6"></a>自护其身及护他人。<a id="a-A7"></a>若诸比丘不食五辛恒常乞食。<a id="a-A8"></a>应当一心如是观察。<a id="a-A9"></a>应观无常苦空无我。<a id="a-AA"></a>以无常故云何五辛。<a id="a-AB"></a>以无我故谁为受者。<a id="a-AC"></a>若诸比丘为欲守护国土城邑及为利益诸众生者。<a id="a-AD"></a>于月八日或十四日或白月十五日。<a id="a-AE"></a>建曼拏罗于豪贵家。<a id="a-AF"></a>取一童女其心清净。<a id="a-AG"></a>信乐大乘人相具足智慧明了者。<a id="a-AH"></a>清净沐浴着新洁衣。<a id="a-AI"></a>种种严饰受持五戒。<a id="a-AJ"></a>一日一夜清斋不食。<a id="a-AK"></a>以七色丝作四合线。<a id="a-AL"></a>以此陀罗尼而加持之。<a id="a-AM"></a>即结其线成一百结复以利刀碎截其线掷入宝碗。<a id="a-AN"></a>碗中致水以花覆之。<a id="a-AO"></a>涂香烧香种种供养。<a id="a-AP"></a>读诵是经及念此陀罗尼。<a id="a-AQ"></a>而加持之掷线碗中。<a id="a-AR"></a>当结线时以梵音声作如是言。<a id="a-AS"></a>我依释迦牟尼佛。<a id="a-AT"></a>受持如是守护大千国土大明王陀罗尼经。<a id="a-AU"></a>令一切世间种种诸毒入山石间。<a id="a-AV"></a>微钵尸佛尸弃佛。<a id="a-AW"></a>毗舍浮佛拘留孙佛。<a id="a-AX"></a>拘那含牟尼佛迦葉佛。<a id="a-AY"></a>我释迦牟尼。<a id="a-AZ"></a>以如是等诸佛如来正遍知者威神力故。<a id="a-Aa"></a>能除毒令毒入地。<a id="a-Ab"></a>令此国土王及人民。<a id="a-Ac"></a>离诸怖畏获得安乐。<a id="a-Ad"></a>索诃世界主大梵天王。<a id="a-Ae"></a>及天帝释护世四王。<a id="a-Af"></a>摩抳跋捺啰(二合)大药叉将。<a id="a-Ag"></a>魔醯首罗黑赞拏利大罗刹女。<a id="a-Ah"></a>愿以如是等大威德大力诸天。<a id="a-Ai"></a>受此香花饮食周遍供养。<a id="a-Aj"></a>使一切毒悉皆消灭。<a id="a-Ak"></a>令此国土王及人民。<a id="a-Al"></a>离诸怖畏获得安乐。<a id="a-Am"></a>于时世尊即说陀罗尼曰。</p>
  <p id="aAn">曩莫三满跢没驮(引)南(引)唵(引)佉佉铭(引)尸铭(引)尸尾(引)尸虎[寧*頁](引)尸摩尸铭(引)娑嚩(二合)悉底(二合)娑嚩(二合)悉底(二合)扇(引)底扇(引)底娑啰(引)仡哩(二合)半左(引)弭沙僧悉瑟吒(二合)野他(引)贺(引)囕[寧*頁]啰(引)弭衫曳曩那誐罔(二合)野他(引)素怛囕(二合)萨底焰(二合)俱哩晚(二合)睹多(引)祢哩(二合)商怛儞也(二合)他迦黎(引)迦攞黎(引)舍路铭(引)阿拟儞(二合)僧讫啰(二合引)么抳娑嚩(二合引)贺(引)</p>
  <p id="aAo">曩谟微钵尸佛尸弃佛。<a id="a-Ap"></a>毗舍浮佛拘留孙佛。<a id="a-Aq"></a>拘那含牟尼佛迦葉佛。<a id="a-Ar"></a>我释迦牟尼佛憍答摩。<a id="a-As"></a>七佛正遍知者。<a id="a-At"></a>我悉归命彼诸如来。<a id="a-Au"></a>香花饮食运心供养。<a id="a-Av"></a>以如是等诸佛如来广大威德神通之力。<a id="a-Aw"></a>满我所愿令得安乐。<a id="a-Ax"></a>佛说此经已。<a id="a-Ay"></a>诸比丘众大梵天王。<a id="a-Az"></a>及天帝释护世四王。<a id="a-B0"></a>诸天人民闻佛所说。<a id="a-B1"></a>皆大欢喜礼佛而退。</p>
 </body>
</html>