<!doctype html>
<html id="z3IBUhxhq" data-ver="689">
 <head>
  <meta charset="utf-8">
  <meta author="金总持">
  <meta library="龙藏">
  <meta catalog="宋元入藏诸大小乘经">
  <meta period="unknown">
 </head>
 <body>
  <h1 id="a1">佛说法乘义决定经卷上</h1>
  <p id="a2">如是我闻。<a id="a-3"></a>一时薄伽梵。<a id="a-4"></a>在舍卫国祇园精舍。<a id="a-5"></a>与大比丘众千二百五十人俱。<a id="a-6"></a>时有一比丘。<a id="a-7"></a>名曰甚深勇猛。<a id="a-8"></a>美妙音声。<a id="a-9"></a>善问法要。<a id="a-A"></a>初中后善。<a id="a-B"></a>利益自他。<a id="a-C"></a>能修梵行。<a id="a-D"></a>清净圆满。<a id="a-E"></a>敬礼合掌。<a id="a-F"></a>前白佛言。<a id="a-G"></a>世尊。<a id="a-H"></a>如来往昔鹿野苑中。<a id="a-I"></a>所说法乘决定之义。<a id="a-J"></a>是事云何唯愿世尊。<a id="a-K"></a>敷演分明。<a id="a-L"></a>开示众生。<a id="a-M"></a>皆令悟入。<a id="a-N"></a>世尊叹言。<a id="a-O"></a>善哉比丘。<a id="a-P"></a>汝如是问甚深法要。<a id="a-Q"></a>最胜利益不可思议。<a id="a-R"></a>汝应谛听。<a id="a-S"></a>善思念之。<a id="a-T"></a>吾当为汝分别解说。<a id="a-U"></a>我于尔时。<a id="a-V"></a>说四谛法。<a id="a-W"></a>义无穷尽。<a id="a-X"></a>所谓五蕴五取蕴。<a id="a-Y"></a>十二处。<a id="a-Z"></a>十八界。<a id="a-a"></a>十二缘生支。<a id="a-b"></a>四圣谛法。<a id="a-c"></a>二十二根。<a id="a-d"></a>五三摩地。<a id="a-e"></a>四禅天定。<a id="a-f"></a>四无色定。<a id="a-g"></a>四三摩地。<a id="a-h"></a>四念处。<a id="a-i"></a>四正勤。<a id="a-j"></a>五根。<a id="a-k"></a>五力。<a id="a-l"></a>七觉支。<a id="a-m"></a>八圣道。<a id="a-n"></a>十六心念。<a id="a-o"></a>声闻四果。<a id="a-p"></a>如来十力。<a id="a-q"></a>四无所畏。<a id="a-r"></a>四无碍辩。<a id="a-s"></a>十八不共法。<a id="a-t"></a>三十二大丈夫相。<a id="a-u"></a>八十种随形相好。<a id="a-v"></a>佛言。<a id="a-w"></a>比丘如上所说。<a id="a-x"></a>是名法乘决定之义。<a id="a-y"></a>比丘复白佛言。<a id="a-z"></a>世尊。<a id="a-10"></a>云何五蕴。<a id="a-11"></a>世尊答言。<a id="a-12"></a>所谓色蕴受蕴想蕴行蕴识蕴。<a id="a-13"></a>比丘是名五蕴。<a id="a-14"></a>云何五取蕴。<a id="a-15"></a>佛言。<a id="a-16"></a>所谓色取蕴受取蕴想取蕴行取蕴识取蕴。<a id="a-17"></a>比丘。<a id="a-18"></a>是名五取蕴。<a id="a-19"></a>云何十二处。<a id="a-1A"></a>佛言。<a id="a-1B"></a>所谓眼为内处。<a id="a-1C"></a>色为外处。<a id="a-1D"></a>耳为内处。<a id="a-1E"></a>声为外处。<a id="a-1F"></a>鼻为内处。<a id="a-1G"></a>香为外处。<a id="a-1H"></a>舌为内处。<a id="a-1I"></a>味为外处。<a id="a-1J"></a>身为内处。<a id="a-1K"></a>触为外处。<a id="a-1L"></a>意为内处。<a id="a-1M"></a>法为外处。<a id="a-1N"></a>比丘。<a id="a-1O"></a>是名十二处。<a id="a-1P"></a>云何十八界。<a id="a-1Q"></a>佛言。<a id="a-1R"></a>所谓眼界色界眼识界。<a id="a-1S"></a>耳界声界耳识界。<a id="a-1T"></a>鼻界香界鼻识界。<a id="a-1U"></a>舌界味界舌识界。<a id="a-1V"></a>身界触界身识界。<a id="a-1W"></a>意界法界意识界。<a id="a-1X"></a>比丘。<a id="a-1Y"></a>是名十八界。<a id="a-1Z"></a>云何十二缘生支。<a id="a-1a"></a>佛言。<a id="a-1b"></a>所谓无明缘行。<a id="a-1c"></a>行缘识。<a id="a-1d"></a>识缘名色。<a id="a-1e"></a>名色缘六入。<a id="a-1f"></a>六入缘触。<a id="a-1g"></a>触缘受。<a id="a-1h"></a>受缘爱。<a id="a-1i"></a>爱缘取。<a id="a-1j"></a>取缘有。<a id="a-1k"></a>有缘生。<a id="a-1l"></a>生缘老尽忧悲苦恼。<a id="a-1m"></a>无明灭则行灭。<a id="a-1n"></a>行灭则识灭。<a id="a-1o"></a>识灭则名色灭。<a id="a-1p"></a>名色灭则六入灭。<a id="a-1q"></a>六入灭则触灭。<a id="a-1r"></a>触灭则受灭。<a id="a-1s"></a>受灭则爱灭。<a id="a-1t"></a>爱灭则取灭。<a id="a-1u"></a>取灭则有灭。<a id="a-1v"></a>有灭则生灭。<a id="a-1w"></a>生灭则老尽忧悲苦恼灭。<a id="a-1x"></a>比丘。<a id="a-1y"></a>是名十二缘生支。<a id="a-1z"></a>比丘复白佛言。<a id="a-20"></a>世尊。<a id="a-21"></a>云何名无明。<a id="a-22"></a>世尊答言。<a id="a-23"></a>所谓痴惑暗蔽。<a id="a-24"></a>无他明慧故。<a id="a-25"></a>前际无智。<a id="a-26"></a>后际无智。<a id="a-27"></a>现在际无智。<a id="a-28"></a>内无智外无智内外无智。<a id="a-29"></a>业无智果无智业果无智。<a id="a-2A"></a>善作业无智。<a id="a-2B"></a>恶作业无智。<a id="a-2C"></a>因无智果无智因果法无智。<a id="a-2D"></a>缘无智缘生无智缘生法无智。<a id="a-2E"></a>无佛智无法智无僧智。<a id="a-2F"></a>苦无智集无智灭无智道无智。<a id="a-2G"></a>有耻无智无耻无智有耻无耻无智。<a id="a-2H"></a>有耻无耻法无智。<a id="a-2I"></a>乃至爱支有耻无耻法无智。<a id="a-2J"></a>世无智出世无智世出世法无智。<a id="a-2K"></a>依止无智非依止无智依止非依止法无智。<a id="a-2L"></a>有为无智无为无智有为无为法无智。<a id="a-2M"></a>过去无智现在无智未来无智过去现在未来法无智。<a id="a-2N"></a>比丘是名无明。<a id="a-2O"></a>云何无明缘行。<a id="a-2P"></a>佛言。<a id="a-2Q"></a>所谓身行语行意行。<a id="a-2R"></a>是名无明缘行。<a id="a-2S"></a>云何身行。<a id="a-2T"></a>动转所作。<a id="a-2U"></a>身为济渡。<a id="a-2V"></a>任持诸法。<a id="a-2W"></a>为依止处。<a id="a-2X"></a>是名身行。<a id="a-2Y"></a>云何语行。<a id="a-2Z"></a>能诠能显。<a id="a-2a"></a>分别校量诸法实性。<a id="a-2b"></a>是名语行。<a id="a-2c"></a>云何意行。<a id="a-2d"></a>心所爱乐。<a id="a-2e"></a>心所思惟。<a id="a-2f"></a>心所摄受。<a id="a-2g"></a>心所依止。<a id="a-2h"></a>是名意行。<a id="a-2i"></a>云何行缘识。<a id="a-2j"></a>佛言。<a id="a-2k"></a>所谓眼识耳识鼻识舌识身识意识。<a id="a-2l"></a>比丘。<a id="a-2m"></a>是名行缘识。<a id="a-2n"></a>云何识缘名色。<a id="a-2o"></a>佛言。<a id="a-2p"></a>名谓非色四蕴受想行识。<a id="a-2q"></a>色谓形质。<a id="a-2r"></a>体即四大。<a id="a-2s"></a>是名识缘名色。<a id="a-2t"></a>云何四大。<a id="a-2u"></a>佛言。<a id="a-2v"></a>所谓地大水大火大风大。<a id="a-2w"></a>云何四大体相差别。<a id="a-2x"></a>所谓地以坚硬为性。<a id="a-2y"></a>水以湿润为性。<a id="a-2z"></a>火以温热为性。<a id="a-30"></a>风以轻动为性。<a id="a-31"></a>比丘。<a id="a-32"></a>是名四大体相差别。<a id="a-33"></a>云何名色缘六入。<a id="a-34"></a>佛言。<a id="a-35"></a>所谓眼入处耳入处鼻入处舌入处身入处意入处。<a id="a-36"></a>比丘。<a id="a-37"></a>是名名色缘六入。<a id="a-38"></a>云何六入缘触。<a id="a-39"></a>佛言。<a id="a-3A"></a>所谓眼触耳触鼻触舌触身触意触。<a id="a-3B"></a>比丘。<a id="a-3C"></a>是名六入缘触。<a id="a-3D"></a>云何触缘受。<a id="a-3E"></a>佛言。<a id="a-3F"></a>所谓眼触生受。<a id="a-3G"></a>谓生苦受乐受非苦非乐受。<a id="a-3H"></a>耳鼻舌身意生受。<a id="a-3I"></a>亦复如是。<a id="a-3J"></a>比丘。<a id="a-3K"></a>是名触缘受。<a id="a-3L"></a>比丘复白佛言。<a id="a-3M"></a>世尊。<a id="a-3N"></a>云何受缘爱。<a id="a-3O"></a>佛言。<a id="a-3P"></a>所谓色爱声爱香爱味爱触爱法爱。<a id="a-3Q"></a>云何色爱。<a id="a-3R"></a>所谓一切有色。<a id="a-3S"></a>可爱可乐。<a id="a-3T"></a>深心恋着。<a id="a-3U"></a>无有厌离。<a id="a-3V"></a>是名色爱。<a id="a-3W"></a>声香味触法爱。<a id="a-3X"></a>亦复如是。<a id="a-3Y"></a>比丘。<a id="a-3Z"></a>是名受缘爱。<a id="a-3a"></a>云何爱缘取。<a id="a-3b"></a>佛言。<a id="a-3c"></a>所谓欲取见取戒禁取我语取。<a id="a-3d"></a>比丘。<a id="a-3e"></a>是名爱缘取。<a id="a-3f"></a>云何取缘有。<a id="a-3g"></a>佛言。<a id="a-3h"></a>所谓欲有色有无色有。<a id="a-3i"></a>云何欲有。<a id="a-3j"></a>谓欲界五趣。<a id="a-3k"></a>及四王天。<a id="a-3l"></a>忉利天。<a id="a-3m"></a>焰摩天。<a id="a-3n"></a>兜率天。<a id="a-3o"></a>化乐天。<a id="a-3p"></a>他化自在天。<a id="a-3q"></a>是名欲有。<a id="a-3r"></a>云何色有。<a id="a-3s"></a>佛言。<a id="a-3t"></a>所谓梵众天。<a id="a-3u"></a>梵辅天。<a id="a-3v"></a>大梵天。<a id="a-3w"></a>少光天。<a id="a-3x"></a>无量光天。<a id="a-3y"></a>极光天。<a id="a-3z"></a>少净天。<a id="a-40"></a>无量净天。<a id="a-41"></a>极遍净天。<a id="a-42"></a>无云天。<a id="a-43"></a>福生天。<a id="a-44"></a>广果天。<a id="a-45"></a>无烦天。<a id="a-46"></a>无热天。<a id="a-47"></a>善现天。<a id="a-48"></a>善见天。<a id="a-49"></a>色究竟天。<a id="a-4A"></a>比丘。<a id="a-4B"></a>是名色有。<a id="a-4C"></a>云何无色有。<a id="a-4D"></a>佛言。<a id="a-4E"></a>所谓空无边处。<a id="a-4F"></a>识无边处。<a id="a-4G"></a>无所有处。<a id="a-4H"></a>非想非非想处。<a id="a-4I"></a>是名无色有。<a id="a-4J"></a>比丘。<a id="a-4K"></a>如是三种。<a id="a-4L"></a>是谓取缘有。<a id="a-4M"></a>云何有缘生。<a id="a-4N"></a>佛言。<a id="a-4O"></a>所谓一切众生。<a id="a-4P"></a>以爱取为缘。<a id="a-4Q"></a>润生五蕴。<a id="a-4R"></a>住世动作。<a id="a-4S"></a>随顺流转。<a id="a-4T"></a>种种差别所与及取。<a id="a-4U"></a>皆从蕴起。<a id="a-4V"></a>身之所生。<a id="a-4W"></a>以命为本。<a id="a-4X"></a>比丘。<a id="a-4Y"></a>是名有缘生。<a id="a-4Z"></a>云何生缘老尽。<a id="a-4a"></a>佛言。<a id="a-4b"></a>所谓四大迁变。<a id="a-4c"></a>诸根衰朽。<a id="a-4d"></a>身体羸弱。<a id="a-4e"></a>动辄疲苶。<a id="a-4f"></a>博识多知。<a id="a-4g"></a>智已昧劣一切众生。<a id="a-4h"></a>身识欲离。<a id="a-4i"></a>诸根欲灭。<a id="a-4j"></a>性境冥昧。<a id="a-4k"></a>无所觉知。<a id="a-4l"></a>比丘。<a id="a-4m"></a>是名生缘老尽。<a id="a-4n"></a>比丘复白佛言。<a id="a-4o"></a>世尊。<a id="a-4p"></a>云何四圣谛法。<a id="a-4q"></a>佛言。<a id="a-4r"></a>所谓苦圣谛法。<a id="a-4s"></a>集圣谛法。<a id="a-4t"></a>真圣谛法。<a id="a-4u"></a>道圣谛法。<a id="a-4v"></a>云何苦圣谛法。<a id="a-4w"></a>所谓生苦老苦病苦坏苦。<a id="a-4x"></a>爱别离苦。<a id="a-4y"></a>冤憎会苦。<a id="a-4z"></a>求不得见。<a id="a-50"></a>五盛阴苦。<a id="a-51"></a>比丘。<a id="a-52"></a>是名苦圣谛法。<a id="a-53"></a>云何苦集谛法。<a id="a-54"></a>佛言。<a id="a-55"></a>所谓众生爱着世间一切有及有具随顺贪欲。<a id="a-56"></a>比丘。<a id="a-57"></a>是名苦集谛法。<a id="a-58"></a>云何苦真谛法。<a id="a-59"></a>佛言。<a id="a-5A"></a>所谓以智慧刀。<a id="a-5B"></a>断除爱着世间一切有及有具随顺贪欲。<a id="a-5C"></a>永尽无余。<a id="a-5D"></a>入胜义谛。<a id="a-5E"></a>证寂灭理。<a id="a-5F"></a>是名苦真谛法。<a id="a-5G"></a>云何苦道谛法。<a id="a-5H"></a>佛言。<a id="a-5I"></a>所谓八圣道支。<a id="a-5J"></a>正见正思惟正语正业正命正念正定正精进。<a id="a-5K"></a>是名苦道谛法。<a id="a-5L"></a>云何二十二根。<a id="a-5M"></a>佛言。<a id="a-5N"></a>所谓眼等五根。<a id="a-5O"></a>谓眼耳鼻舌身。<a id="a-5P"></a>信等五根。<a id="a-5Q"></a>谓信进念定慧。<a id="a-5R"></a>五受根。<a id="a-5S"></a>谓苦乐忧喜舍。<a id="a-5T"></a>三无漏根。<a id="a-5U"></a>谓未知当知根。<a id="a-5V"></a>已知根。<a id="a-5W"></a>具知根。<a id="a-5X"></a>及意命男女。<a id="a-5Y"></a>比丘。<a id="a-5Z"></a>是名二十二根。<a id="a-5a"></a>云何五三摩地。<a id="a-5b"></a>佛言。<a id="a-5c"></a>所谓身支五体。<a id="a-5d"></a>可喜可乐。<a id="a-5e"></a>无毁无损。<a id="a-5f"></a>深生恋着。<a id="a-5g"></a>于一切身。<a id="a-5h"></a>皆生爱乐。<a id="a-5i"></a>由如是心。<a id="a-5j"></a>随顺染欲。<a id="a-5k"></a>种种爱着。<a id="a-5l"></a>不了虚幻。<a id="a-5m"></a>妄执为实。<a id="a-5n"></a>是故应当如实观察。<a id="a-5o"></a>如是五体。<a id="a-5p"></a>皆从四大缘会而生。<a id="a-5q"></a>一心思惟。<a id="a-5r"></a>安住悟入妙三摩地。<a id="a-5s"></a>名身定智。<a id="a-5t"></a>譬如山上散水。<a id="a-5u"></a>于下流布四方。<a id="a-5v"></a>如是散已。<a id="a-5w"></a>不见其水。<a id="a-5x"></a>地复干涸。<a id="a-5y"></a>时有天人。<a id="a-5z"></a>空中告言。<a id="a-60"></a>汝若须水。<a id="a-61"></a>我有天水大泉。<a id="a-62"></a>自然涌出。<a id="a-63"></a>洁净清凉。<a id="a-64"></a>甚可爱乐。<a id="a-65"></a>济渡润益。<a id="a-66"></a>无有穷尽。<a id="a-67"></a>身生定智。<a id="a-68"></a>利益无穷。<a id="a-69"></a>亦复如是。<a id="a-6A"></a>复告比丘。<a id="a-6B"></a>当审思惟观察筹量。<a id="a-6C"></a>此身不实。<a id="a-6D"></a>勿应爱着。<a id="a-6E"></a>譬如优昙钵罗华。<a id="a-6F"></a>钵头摩华。<a id="a-6G"></a>俱勿陀华。<a id="a-6H"></a>奔茶利迦华。<a id="a-6I"></a>如是青黄赤白。<a id="a-6J"></a>四种莲华。<a id="a-6K"></a>众色殊好。<a id="a-6L"></a>甚可爱乐。<a id="a-6M"></a>皆生于水而坏于水。<a id="a-6N"></a>此身变异。<a id="a-6O"></a>虚幻不实。<a id="a-6P"></a>亦复如是。<a id="a-6Q"></a>复告比丘。<a id="a-6R"></a>身语意业。<a id="a-6S"></a>圆满清净。<a id="a-6T"></a>获得胜解。<a id="a-6U"></a>如实安住三摩地门。<a id="a-6V"></a>以清净心。<a id="a-6W"></a>观一切身。<a id="a-6X"></a>皆非坚固。<a id="a-6Y"></a>譬如长者及长者子。<a id="a-6Z"></a>以众珍宝新净妙衣。<a id="a-6a"></a>严饰其身。<a id="a-6b"></a>色相虽好。<a id="a-6c"></a>体非坚固。<a id="a-6d"></a>能以清净身语意业。<a id="a-6e"></a>而为庄严。<a id="a-6f"></a>是名坚固。<a id="a-6g"></a>复告比丘。<a id="a-6h"></a>如是观察。<a id="a-6i"></a>善思念之。<a id="a-6j"></a>此身五体。<a id="a-6k"></a>有为无常。<a id="a-6l"></a>应行住坐卧四威仪中。<a id="a-6m"></a>系念思惟。<a id="a-6n"></a>清净定智。<a id="a-6o"></a>坚固摄受。<a id="a-6p"></a>比丘。<a id="a-6q"></a>是名五三摩地。<a id="a-6r"></a>比丘复白佛言。<a id="a-6s"></a>世尊。<a id="a-6t"></a>云何四禅定地。<a id="a-6u"></a>佛言。<a id="a-6v"></a>所谓离生喜乐地。<a id="a-6w"></a>离诸欲染一切烦恼故。<a id="a-6x"></a>定生喜乐地。<a id="a-6y"></a>已离寻伺降伏障染故。<a id="a-6z"></a>离喜妙乐地。<a id="a-70"></a>安住方便作利乐行故。<a id="a-71"></a>舍念清净地。<a id="a-72"></a>苦乐已离。<a id="a-73"></a>善恶心伏。<a id="a-74"></a>非苦非乐念已离故。<a id="a-75"></a>方便修习圆满清净。<a id="a-76"></a>比丘。<a id="a-77"></a>是名四禅定地。<a id="a-78"></a>云何四无色定。<a id="a-79"></a>佛言。<a id="a-7A"></a>所谓空无边处定。<a id="a-7B"></a>一切色想俱已远离。<a id="a-7C"></a>平等持心。<a id="a-7D"></a>如实安住故。<a id="a-7E"></a>识无边处定。<a id="a-7F"></a>内识无边。<a id="a-7G"></a>如实安住故。<a id="a-7H"></a>无所有处定。<a id="a-7I"></a>于一切法。<a id="a-7J"></a>皆无所有故。<a id="a-7K"></a>非想非非想处定。<a id="a-7L"></a>粗想非有。<a id="a-7M"></a>细想非无故。<a id="a-7N"></a>比丘。<a id="a-7O"></a>是名四无色定。<a id="a-7P"></a>尔时比丘复白佛言。<a id="a-7Q"></a>世尊。<a id="a-7R"></a>云何名为四无量心。<a id="a-7S"></a>佛言所谓慈无量心。<a id="a-7T"></a>悲无量心。<a id="a-7U"></a>喜无量心。<a id="a-7V"></a>舍无量心。<a id="a-7W"></a>云何名为慈无量心。<a id="a-7X"></a>谓一切时处。<a id="a-7Y"></a>慈心随顺。<a id="a-7Z"></a>利益众生。<a id="a-7a"></a>不损害他。<a id="a-7b"></a>离诸冤结。<a id="a-7c"></a>以广大心等示众生。<a id="a-7d"></a>愍念救护犹如赤子。<a id="a-7e"></a>于冤亲所而无差别。<a id="a-7f"></a>令断缠盖皆得解脱。<a id="a-7g"></a>如是名为慈无量心。<a id="a-7h"></a>悲心随顺。<a id="a-7i"></a>喜心随顺。<a id="a-7j"></a>舍心随顺。<a id="a-7k"></a>亦复如是。<a id="a-7l"></a>比丘。<a id="a-7m"></a>如是名为四无量心。<a id="a-7n"></a>复有四种苦乐。<a id="a-7o"></a>皆应了知。<a id="a-7p"></a>所谓了知众苦。<a id="a-7q"></a>了知有苦。<a id="a-7r"></a>了知众乐。<a id="a-7s"></a>了知有乐。<a id="a-7t"></a>云何名为了知众苦。<a id="a-7u"></a>谓观一种补特伽罗所著者。<a id="a-7v"></a>贪所著者。<a id="a-7w"></a>嗔所著者。<a id="a-7x"></a>痴于贪不怖因贪故生。<a id="a-7y"></a>苦忧悲随顺。<a id="a-7z"></a>于嗔不怖因嗔故生。<a id="a-80"></a>苦忧悲随顺。<a id="a-81"></a>于痴不怖因痴故生。<a id="a-82"></a>苦忧悲随顺。<a id="a-83"></a>皆悉了知。<a id="a-84"></a>于出世间五种善根。<a id="a-85"></a>精勤修习。<a id="a-86"></a>所谓信根进根念根定根慧根。<a id="a-87"></a>次第获得三摩地门。<a id="a-88"></a>名曰漏尽比丘。<a id="a-89"></a>此则名为了知众苦。<a id="a-8A"></a>云何名为了知有苦。<a id="a-8B"></a>谓观一种补特伽罗。<a id="a-8C"></a>少贪少嗔少痴。<a id="a-8D"></a>虽少分贪不惧贪过故生。<a id="a-8E"></a>苦忧悲随顺。<a id="a-8F"></a>虽少分嗔不惧嗔过故生。<a id="a-8G"></a>苦忧悲随顺。<a id="a-8H"></a>虽少分痴不惧痴过故生。<a id="a-8I"></a>苦忧悲随顺。<a id="a-8J"></a>皆悉了知。<a id="a-8K"></a>于出世间五种善根。<a id="a-8L"></a>精勤修习。<a id="a-8M"></a>次第获得三摩地门。<a id="a-8N"></a>名曰漏尽比丘。<a id="a-8O"></a>此则名为了知有苦。<a id="a-8P"></a>云何名为了知众乐。<a id="a-8Q"></a>所谓一种补特伽罗。<a id="a-8R"></a>皆悉了达此贪嗔痴三不善根。<a id="a-8S"></a>为生苦本。<a id="a-8T"></a>能永除断。<a id="a-8U"></a>于出世间信等五种无漏善根。<a id="a-8V"></a>精勤修习。<a id="a-8W"></a>次第获得三摩地门。<a id="a-8X"></a>名曰漏尽比丘。<a id="a-8Y"></a>此则名为了知众乐。<a id="a-8Z"></a>了知有乐。<a id="a-8a"></a>精勤修习。<a id="a-8b"></a>次第获得三摩地门。<a id="a-8c"></a>亦如上说。<a id="a-8d"></a>比丘如是四种苦乐。<a id="a-8e"></a>皆应了知。<a id="a-8f"></a>比丘复白佛言。<a id="a-8g"></a>世尊。<a id="a-8h"></a>云何名为四三摩地。<a id="a-8i"></a>佛言。<a id="a-8j"></a>所谓信解受持。<a id="a-8k"></a>如法修行。<a id="a-8l"></a>能断贪欲故。<a id="a-8m"></a>信解受持。<a id="a-8n"></a>如法修行。<a id="a-8o"></a>通达一切诸妙法门故。<a id="a-8p"></a>信解受持。<a id="a-8q"></a>如法修行。<a id="a-8r"></a>获得一切甚深智见故。<a id="a-8s"></a>信解受持。<a id="a-8t"></a>如法修行。<a id="a-8u"></a>获得一切清净妙慧故。<a id="a-8v"></a>云何能断贪欲。<a id="a-8w"></a>佛言比丘。<a id="a-8x"></a>汝等应当于显露处。<a id="a-8y"></a>或林间或树下或空寂处。<a id="a-8z"></a>常坐不卧。<a id="a-90"></a>安住禅定。<a id="a-91"></a>应观此身。<a id="a-92"></a>三十六物和合而成。<a id="a-93"></a>体非清净。<a id="a-94"></a>虚幻不实。<a id="a-95"></a>不应妄生爱念恋着。<a id="a-96"></a>如是思惟。<a id="a-97"></a>深生厌离。<a id="a-98"></a>比丘。<a id="a-99"></a>如是名为能断贪欲。<a id="a-9A"></a>云何三十六物。<a id="a-9B"></a>佛言。<a id="a-9C"></a>所谓外相十二。<a id="a-9D"></a>发毛爪齿眵泪耵矃涕唾垢汗大小便溺。<a id="a-9E"></a>中相十二。<a id="a-9F"></a>皮肤血肉筋脉骨髓肪膏脑膜。<a id="a-9G"></a>内相十二。<a id="a-9H"></a>脾肾心肺肝胆脏胃。<a id="a-9I"></a>赤白二痰。<a id="a-9J"></a>生熟二脏。<a id="a-9K"></a>比丘。<a id="a-9L"></a>是名三十六物。<a id="a-9M"></a>复告比丘。<a id="a-9N"></a>又诸世间。<a id="a-9O"></a>地中所生。<a id="a-9P"></a>百谷苗稼。<a id="a-9Q"></a>须假耕种。<a id="a-9R"></a>亦非清净自然而生。<a id="a-9S"></a>是故汝应于显露处。<a id="a-9T"></a>或林树下。<a id="a-9U"></a>一心安住。<a id="a-9V"></a>如实观察。<a id="a-9W"></a>此身不净。<a id="a-9X"></a>虚假浮脆。<a id="a-9Y"></a>眼耳等处。<a id="a-9Z"></a>常行垢浊。<a id="a-9a"></a>而不坚固。<a id="a-9b"></a>极可厌离如是安住三摩地门。<a id="a-9c"></a>信解受持。<a id="a-9d"></a>如法修行。<a id="a-9e"></a>永断贪欲。<a id="a-9f"></a>云何通达一切诸妙法门。<a id="a-9g"></a>佛言比丘。<a id="a-9h"></a>汝等应当于显露处。<a id="a-9i"></a>或林树下。<a id="a-9j"></a>或空寂处。<a id="a-9k"></a>常坐不卧。<a id="a-9l"></a>修习禅定。<a id="a-9m"></a>护念怜愍一切众生。<a id="a-9n"></a>而为引导。<a id="a-9o"></a>皆令了悟。<a id="a-9p"></a>一切有为。<a id="a-9q"></a>虚幻不实。<a id="a-9r"></a>譬如优昙钵罗华。<a id="a-9s"></a>颜色殊好。<a id="a-9t"></a>既开敷已。<a id="a-9u"></a>非能坚固。<a id="a-9v"></a>此身非坚。<a id="a-9w"></a>亦复如是。<a id="a-9x"></a>是故汝应于显露处。<a id="a-9y"></a>或林树下。<a id="a-9z"></a>寂静之处。<a id="a-A0"></a>安住禅定。<a id="a-A1"></a>观一切身。<a id="a-A2"></a>有为不实。<a id="a-A3"></a>如梦如幻。<a id="a-A4"></a>方便开示。<a id="a-A5"></a>引导众生。<a id="a-A6"></a>皆令信受爱乐禅定。<a id="a-A7"></a>比丘。<a id="a-A8"></a>是名于三摩地信解受持如法修行通达一切诸妙法门。<a id="a-A9"></a>云何获得一切甚深智见。<a id="a-AA"></a>佛言比丘。<a id="a-AB"></a>安住禅定悟此甚深微妙法已。<a id="a-AC"></a>深心爱乐。<a id="a-AD"></a>决定坚固。<a id="a-AE"></a>昼夜系念。<a id="a-AF"></a>精进无懈。<a id="a-AG"></a>智光遍照。<a id="a-AH"></a>无明暗蔽。<a id="a-AI"></a>永尽无余。<a id="a-AJ"></a>譬如虚空密云暗蔽于日中时。<a id="a-AK"></a>云忽退散得见日光。<a id="a-AL"></a>普照一切无有障碍。<a id="a-AM"></a>三摩地门一切智光。<a id="a-AN"></a>除其烦恼无明暗蔽。<a id="a-AO"></a>亦复如是。<a id="a-AP"></a>是故汝应善思念之。<a id="a-AQ"></a>如实安住。<a id="a-AR"></a>昼夜无懈。<a id="a-AS"></a>于一切智。<a id="a-AT"></a>坚固摄受。<a id="a-AU"></a>比丘。<a id="a-AV"></a>是名于三摩地门信解受持如法修行。<a id="a-AW"></a>获得一切甚深智见。<a id="a-AX"></a>云何获得一切清净妙慧。<a id="a-AY"></a>佛言比丘。<a id="a-AZ"></a>汝等应当于显露处。<a id="a-Aa"></a>或林树下。<a id="a-Ab"></a>或空寂处。<a id="a-Ac"></a>常坐不卧。<a id="a-Ad"></a>正念安住。<a id="a-Ae"></a>三摩地门。<a id="a-Af"></a>苦受乐受忧受喜受及与舍受。<a id="a-Ag"></a>皆已离故胜定熏修。<a id="a-Ah"></a>圆满清净。<a id="a-Ai"></a>则为安住四三摩地。<a id="a-Aj"></a>悉能了知四种信解摄受通达作大导师。<a id="a-Ak"></a>若摄受者。<a id="a-Al"></a>若通达者。<a id="a-Am"></a>则为安住善平等地。<a id="a-An"></a>观察度量。<a id="a-Ao"></a>一切智智。<a id="a-Ap"></a>如是如是。<a id="a-Aq"></a>复告比丘。<a id="a-Ar"></a>汝应于显露处。<a id="a-As"></a>或林树下。<a id="a-At"></a>或空寂处。<a id="a-Au"></a>苦已离故。<a id="a-Av"></a>乐已离故。<a id="a-Aw"></a>忧已离故。<a id="a-Ax"></a>喜已离故。<a id="a-Ay"></a>舍已离故。<a id="a-Az"></a>胜定解脱。<a id="a-B0"></a>圆满清净。<a id="a-B1"></a>如实安住四三摩地。<a id="a-B2"></a>比丘。<a id="a-B3"></a>是名于三摩地门信解受持如法修行。<a id="a-B4"></a>获得一切清净妙慧。<a id="a-B5"></a>比丘。<a id="a-B6"></a>如是名为四三摩地。</p>
 </body>
</html>