<!doctype html>
<html id="z3IBUi1hs" data-ver="227">
 <head>
  <meta charset="utf-8">
  <meta author="金总持">
  <meta library="龙藏">
  <meta catalog="宋元入藏诸大小乘经">
  <meta period="unknown">
 </head>
 <body>
  <h1 id="a1">佛说法乘义决定经卷下</h1>
  <p id="a2">尔时世尊复告勇猛甚深比丘言。<a id="a-3"></a>如来所现三十二相金色之身。<a id="a-4"></a>皆由过去修种种行之所感得。<a id="a-5"></a>亦为汝等。<a id="a-6"></a>分别解说。<a id="a-7"></a>时比丘众唯然谛听。<a id="a-8"></a>佛言。<a id="a-9"></a>所谓诸佛世尊。<a id="a-A"></a>经无量劫。<a id="a-B"></a>修菩萨行。<a id="a-C"></a>于戒禁忍及惠舍中善能安住。<a id="a-D"></a>坚固平等故。<a id="a-E"></a>感得足下平满之相。<a id="a-F"></a>有情苦恼。<a id="a-G"></a>方便救护。<a id="a-H"></a>孝顺父母。<a id="a-I"></a>严饰布施。<a id="a-J"></a>未尝退转故。<a id="a-K"></a>感得足下千幅轮文相。<a id="a-L"></a>给侍尊长。<a id="a-M"></a>涂身按摩。<a id="a-N"></a>沐浴衣服。<a id="a-O"></a>庄严之具。<a id="a-P"></a>未尝退转故。<a id="a-Q"></a>由是感得手足柔软相。<a id="a-R"></a>以四摄法。<a id="a-S"></a>饶益有情。<a id="a-T"></a>平等护念。<a id="a-U"></a>无有差别。<a id="a-V"></a>由是感得手足指间金色网挽相。<a id="a-W"></a>于诸尊长。<a id="a-X"></a>恭敬和顺。<a id="a-Y"></a>于他有情。<a id="a-Z"></a>远离损害及不与取。<a id="a-a"></a>能以妙法。<a id="a-b"></a>密护众生。<a id="a-c"></a>由是感得手足诸指纤长圆满相。<a id="a-d"></a>以方便智。<a id="a-e"></a>劝导覆护一切有情。<a id="a-f"></a>令修善行。<a id="a-g"></a>未尝退转故。<a id="a-h"></a>由是感得足跟广门与趺相称相。<a id="a-i"></a>足趺修高充满柔软与跟相称相。<a id="a-j"></a>自于正法。<a id="a-k"></a>如实摄受。<a id="a-l"></a>皆能了解。<a id="a-m"></a>广为人说及正为他善作给使。<a id="a-n"></a>是故感得双腨纤圆如翳泥耶鹿王腨相。<a id="a-o"></a>修习善行。<a id="a-p"></a>无有懈惓。<a id="a-q"></a>令诸善法展转增长。<a id="a-r"></a>是故感得双臂修圆平立过膝相于被他摈无依有情。<a id="a-s"></a>能以正法。<a id="a-t"></a>慈悲摄受。<a id="a-u"></a>令知惭愧。<a id="a-v"></a>是故感得密处深隐如龙象王相。<a id="a-w"></a>自善观察明智贤善乐欲亲近唯一住故。<a id="a-x"></a>依一支故。<a id="a-y"></a>入微义故。<a id="a-z"></a>又能蠲除客尘垢故。<a id="a-10"></a>是故感得身诸毛孔一一毛生柔软绀青右旋宛转相。<a id="a-11"></a>发毛上靡柔软绀青螺文右旋相。<a id="a-12"></a>能施悦意法喜饮食骑乘衣服严饰之具。<a id="a-13"></a>资身什物。<a id="a-14"></a>永离嗔恚。<a id="a-15"></a>由此感得身真金色皮肤薄润尘垢不住相。<a id="a-16"></a>广以上妙肴馔饮食。<a id="a-17"></a>普施众生。<a id="a-18"></a>皆令充足。<a id="a-19"></a>由此感得其身七处皆悉平满相。<a id="a-1A"></a>于诸有情。<a id="a-1B"></a>随所生起。<a id="a-1C"></a>如法所作。<a id="a-1D"></a>能为上首。<a id="a-1E"></a>而作助伴。<a id="a-1F"></a>离于我慢心无犷悷。<a id="a-1G"></a>能为有情兴利益事。<a id="a-1H"></a>由是感得其身上半如师子王于一切事禀性勇决。<a id="a-1I"></a>又复感得肩项圆满膊腋充实容仪端严身相修广。<a id="a-1J"></a>能自防护身语意业。<a id="a-1K"></a>见疾病人给施良药。<a id="a-1L"></a>于不平等事业。<a id="a-1M"></a>皆不摄受。<a id="a-1N"></a>于界互违能令随顺由此感得身相圆满如诺瞿陀常光一寻。<a id="a-1O"></a>远离一切破坏亲友离间语言设已乖离能以善言方便和合。<a id="a-1P"></a>由是感得具四十齿齐平净密。<a id="a-1Q"></a>修广大慈思惟法义。<a id="a-1R"></a>由是感得四牙锋利白逾珂雪。<a id="a-1S"></a>愍念众生犹如一子。<a id="a-1T"></a>方便救护。<a id="a-1U"></a>给施医药。<a id="a-1V"></a>由是感得于诸味中得最上味。<a id="a-1W"></a>远离杀害。<a id="a-1X"></a>修慈心故。<a id="a-1Y"></a>于广大法。<a id="a-1Z"></a>能正行故。<a id="a-1a"></a>由是感得其顶上现乌瑟腻沙。<a id="a-1b"></a>舌相广薄。<a id="a-1c"></a>遍覆面轮。<a id="a-1d"></a>常修谛语爱语法语及悦意语。<a id="a-1e"></a>由是因缘。<a id="a-1f"></a>得大梵音。<a id="a-1g"></a>言词辩雅。<a id="a-1h"></a>能悦众意。<a id="a-1i"></a>于诸世间。<a id="a-1j"></a>行大慈悲。<a id="a-1k"></a>怜愍饶益一切有情。<a id="a-1l"></a>由是感得目绀青色睫如牛王。<a id="a-1m"></a>见有德者。<a id="a-1n"></a>如实赞叹。<a id="a-1o"></a>称扬其美。<a id="a-1p"></a>由是感得面如满月。<a id="a-1q"></a>眉若帝弓眉间白毫。<a id="a-1r"></a>有旋宛转。<a id="a-1s"></a>鲜白光洁。<a id="a-1t"></a>如睹罗绵。<a id="a-1u"></a>佛告比丘。<a id="a-1v"></a>如是诸佛三十二相。<a id="a-1w"></a>往昔因缘。<a id="a-1x"></a>应如是知。<a id="a-1y"></a>比丘复白佛言。<a id="a-1z"></a>云何世尊八十种好。<a id="a-20"></a>佛言。<a id="a-21"></a>所谓世尊指爪狭长薄润光洁。<a id="a-22"></a>世尊诸指纤圆佣直。<a id="a-23"></a>世尊手足各等指间充密。<a id="a-24"></a>世尊骨节深隐不现。<a id="a-25"></a>世尊手足如意柔软。<a id="a-26"></a>世尊筋脉盘结深隐。<a id="a-27"></a>世尊两踝俱隐不现。<a id="a-28"></a>世尊行步庠序如龙象王。<a id="a-29"></a>世尊进止仪雅犹如鹅王。<a id="a-2A"></a>世尊右旋回顾举身随转如龙象王。<a id="a-2B"></a>世尊肢节佣圆妙善安布。<a id="a-2C"></a>世尊容貌敦萧无有所畏。<a id="a-2D"></a>世尊身支安定无有掉动。<a id="a-2E"></a>世尊骨节交络无隙犹如龙蟠。<a id="a-2F"></a>世尊膝轮圆满殊妙。<a id="a-2G"></a>世尊密处清净无垢。<a id="a-2H"></a>世尊肢节稠密坚固。<a id="a-2I"></a>世尊身相周匝端严。<a id="a-2J"></a>世尊身光常自照曜。<a id="a-2K"></a>世尊脐深圆妙殊异。<a id="a-2L"></a>世尊脐厚不窊不凸。<a id="a-2M"></a>世尊身体光洁离垢。<a id="a-2N"></a>世尊皮肤无疣赘等。<a id="a-2O"></a>世尊手掌平满润泽。<a id="a-2P"></a>世尊腹间方正柔软。<a id="a-2Q"></a>世尊手纹深长明直不断。<a id="a-2R"></a>世尊唇色丹辉如频婆果。<a id="a-2S"></a>世尊面如满月端严称量。<a id="a-2T"></a>世尊舌相广长遍覆面轮。<a id="a-2U"></a>世尊梵音圆满犹如天鼓。<a id="a-2V"></a>世尊鼻高修直其窍不现。<a id="a-2W"></a>世尊诸齿方整齐密。<a id="a-2X"></a>世尊四牙锋利鲜白。<a id="a-2Y"></a>世尊目净绀青青白分明。<a id="a-2Z"></a>世尊眼相修广如青莲华叶。<a id="a-2a"></a>世尊上下眼睫齐整稠密。<a id="a-2b"></a>世尊双眉不白长致细软世尊身分上半威严最上如师子王。<a id="a-2c"></a>世尊额广圆满平正殊妙。<a id="a-2d"></a>世尊耳厚修长轮埵圆满。<a id="a-2e"></a>世尊两耳绮丽齐平离诸过失。<a id="a-2f"></a>世尊仪容能令见者无舍无染皆生恭敬。<a id="a-2g"></a>世尊双眉绮靡顺次其色绀青。<a id="a-2h"></a>世尊双眉高显光润犹如初月。<a id="a-2i"></a>世尊首发绀青修长稠密不白。<a id="a-2j"></a>世尊首发香洁细软润泽旋转。<a id="a-2k"></a>世尊首发齐整光净。<a id="a-2l"></a>世尊首发坚固不落。<a id="a-2m"></a>世尊首发尘垢不着。<a id="a-2n"></a>世尊身分充实坚固。<a id="a-2o"></a>世尊身相修长端直。<a id="a-2p"></a>世尊诸窍清净妙好。<a id="a-2q"></a>世尊身相势力殊胜无与等者。<a id="a-2r"></a>世尊身相众乐瞻仰无有厌足。<a id="a-2s"></a>世尊面轮修广相称皎洁光净如秋满月。<a id="a-2t"></a>世尊颜貌舒泰光显含笑先言唯向不背。<a id="a-2u"></a>世尊面貌光泽熙怡远离颦蹙无青赤色。<a id="a-2v"></a>世尊肢体清净无垢亦无臭秽。<a id="a-2w"></a>世尊所有身毛孔中常出如意微妙之香世尊面门常出最上殊胜之香。<a id="a-2x"></a>世尊首相周圆妙好犹如天盖世尊身毛光净绀青如孔雀项红辉绮错。<a id="a-2y"></a>世尊法音随众等闻应理无差世尊顶相无能见者。<a id="a-2z"></a>世尊手足指节分明庄严妙好。<a id="a-30"></a>世尊行时其足去地如四指量而现印纹。<a id="a-31"></a>世尊自持不待他卫身无倾动亦不逶迤。<a id="a-32"></a>世尊威德远震一切嗔心见喜恐怖见安。<a id="a-33"></a>世尊音声不高不下随众生意和悦与言。<a id="a-34"></a>世尊能观诸有情类言音意乐而为说法。<a id="a-35"></a>世尊一音演说诸法随有情类各令得解。<a id="a-36"></a>世尊说法咸依次第必有因缘言无不善。<a id="a-37"></a>世尊等观诸有情类赞善毁恶而无爱憎。<a id="a-38"></a>世尊所为先观后作轨范具足令识善净。<a id="a-39"></a>世尊相好一切有情不能观尽。<a id="a-3A"></a>世尊顶骨坚实圆满。<a id="a-3B"></a>世尊颜容无衰老相。<a id="a-3C"></a>世尊手足及胸臆前皆有吉祥喜旋德相。<a id="a-3D"></a>佛告比丘。<a id="a-3E"></a>如是名为八十种好。<a id="a-3F"></a>尔时世尊说是经已。<a id="a-3G"></a>复告勇猛甚深比丘言。<a id="a-3H"></a>吾今所说法乘妙理决定之义。<a id="a-3I"></a>所诠法要。<a id="a-3J"></a>初中后善。<a id="a-3K"></a>利益安乐。<a id="a-3L"></a>汝善诵持敷演分别。<a id="a-3M"></a>引导众生。<a id="a-3N"></a>令修梵行。<a id="a-3O"></a>一食如法。<a id="a-3P"></a>三衣具足。<a id="a-3Q"></a>住显露处。<a id="a-3R"></a>或住冢间。<a id="a-3S"></a>或林树下。<a id="a-3T"></a>或空寂处。<a id="a-3U"></a>修头陀行。<a id="a-3V"></a>常勤精进。<a id="a-3W"></a>无有懈怠。<a id="a-3X"></a>永离惑染。<a id="a-3Y"></a>究竟解脱。<a id="a-3Z"></a>时勇猛甚深比丘与俱来会中诸大比丘等。<a id="a-3a"></a>及天人阿修罗等。<a id="a-3b"></a>一切大众。<a id="a-3c"></a>闻佛所说。<a id="a-3d"></a>欢喜作礼。<a id="a-3e"></a>信受奉行。</p>
 </body>
</html>