<!doctype html>
<html id="z3IBUrNku" data-ver="392">
 <head>
  <meta charset="utf-8">
  <meta author="不空">
  <meta library="龙藏">
  <meta catalog="宋元入藏诸大小乘经">
  <meta period="唐">
 </head>
 <body>
  <h1 id="a1">圣迦柅忿怒金刚童子菩萨成就仪轨经卷下</h1>
  <p id="a2">我今说缚扑印法。<a id="a-3"></a>先以瞿摩夷涂一圆坛一肘量。<a id="a-4"></a>取七八岁童男或童女着新净衣。<a id="a-5"></a>先令洁净三日立于坛中。<a id="a-6"></a>烧安息香。<a id="a-7"></a>先加持香七遍然后烧之。<a id="a-8"></a>又取华加持七遍。<a id="a-9"></a>置童子当中令掩面。<a id="a-A"></a>然后行者结契诵真言。<a id="a-B"></a>行者面向东童子面向西。<a id="a-C"></a>其印以二手内相叉作拳。<a id="a-D"></a>二小指相钩。<a id="a-E"></a>以大指并竖。<a id="a-F"></a>捻如钩锁形安于额。<a id="a-G"></a>牢掘彼童男。<a id="a-H"></a>即语。<a id="a-I"></a>以二大指向外拨。<a id="a-J"></a>童子即却远后行。<a id="a-K"></a>二大指向身招。<a id="a-L"></a>童子即向前来。<a id="a-M"></a>即成钩召。<a id="a-N"></a>以印左右挥其童子。<a id="a-O"></a>即随印左右。<a id="a-P"></a>扑举印向上童子即立。<a id="a-Q"></a>问其吉凶三世之事。<a id="a-R"></a>一一皆实所作疾成。<a id="a-S"></a>尔时金刚手菩萨以偈颂曰。</p>
  <p id="aT">此金刚童子　　从我三昧生</p>
  <p id="aU">成办一切事　　忿怒王大力</p>
  <p id="aV">即我金刚手　　调伏难调者</p>
  <p id="aW">能灭除诸罪　　暴恶诸药叉</p>
  <p id="aX">及诸罗刹众　　恼害修行者</p>
  <p id="aY">令彼速除灭　　梵王及帝释</p>
  <p id="aZ">水天诸天王　　及余威德者</p>
  <p id="aa">刹那令灭坏　　受持者应当</p>
  <p id="ab">入忿怒王定　　威德如金刚</p>
  <p id="ac">能伏难调者　　悉皆令顺伏</p>
  <p id="ad">又法取莲华或有香气华。<a id="a-e"></a>护摩所求皆得。</p>
  <p id="af">又结印诵吽字真言。<a id="a-g"></a>即得山岳摧倒。<a id="a-h"></a>亦能枯竭河水。<a id="a-i"></a>亦能破阿修罗关键。<a id="a-j"></a>尔时金刚手菩萨告大众言。<a id="a-k"></a>此忿怒王有无量威德大神通力。<a id="a-l"></a>善能调伏难调伏故。<a id="a-m"></a>示诸方便。<a id="a-n"></a>从于三昧生此菩萨。<a id="a-o"></a>适才忆念一切鬼魅悉皆驰走。<a id="a-p"></a>一切恶心众生皆当损坏。<a id="a-q"></a>一切灾祸悉皆除灭。<a id="a-r"></a>若有受持此真言者。<a id="a-s"></a>自然成受三昧耶戒。<a id="a-t"></a>若求悉地速得成就无能沮坏。<a id="a-u"></a>不堕诸恶趣速证菩萨地成无上菩提。<a id="a-v"></a>有才诵一遍。<a id="a-w"></a>则能除一切灾祸能禁制虎狼师子恶龙等。<a id="a-x"></a>加持土块掷彼身上则不能为害。<a id="a-y"></a>若被日月五星逼近本命宿者。<a id="a-z"></a>能常念诵不招灾祸。<a id="a-10"></a>若被除他人灾者。<a id="a-11"></a>以白芥子和乳。<a id="a-12"></a>称彼名护摩则息灾。<a id="a-13"></a>若犯罗刹鬼所持。<a id="a-14"></a>或为怨家所逼害。<a id="a-15"></a>当念诵真言即得解脱怨家慈心相向。</p>
  <p id="a16">又若有斗讼。<a id="a-17"></a>取苏摩那华护摩七夜。<a id="a-18"></a>夜别一百八遍遍一掷火中诤讼消灭。<a id="a-19"></a>若有修行。<a id="a-1A"></a>应入此曼茶罗受灌顶。<a id="a-1B"></a>当分地拼线。<a id="a-1C"></a>阿阇梨应净其地。<a id="a-1D"></a>以五色线拼坛。<a id="a-1E"></a>坛八肘或十二肘或十六肘。<a id="a-1F"></a>如先说法仪则。<a id="a-1G"></a>四方四门。<a id="a-1H"></a>于中央画苏噜苏噜大忿怒王金刚。<a id="a-1I"></a>手持金刚杵。<a id="a-1J"></a>金刚手明正右边。<a id="a-1K"></a>画金刚族中金刚钩明妃。<a id="a-1L"></a>右边画大抱誐缚底明妃。<a id="a-1M"></a>南边画步掷金刚大恐怖眼等。<a id="a-1N"></a>右边画难睹十大忿怒金刚。<a id="a-1O"></a>所谓难睹忿怒金刚水中忿怒金刚。<a id="a-1P"></a>降伏忿怒金刚阿波啰尔忿怒金刚。<a id="a-1Q"></a>摧天忿怒金刚恐怖天忿怒金刚。<a id="a-1R"></a>须弥忿怒金刚宝峰忿怒金刚。<a id="a-1S"></a>降三世忿怒金刚光明炽盛忿怒金刚。<a id="a-1T"></a>北边青棒等十金刚。<a id="a-1U"></a>所谓青棒金刚谟时迦罗金刚。<a id="a-1V"></a>劫比罗金刚大笑金刚。<a id="a-1W"></a>勇健步金刚举足步金刚。<a id="a-1X"></a>摩醯首罗步金刚。<a id="a-1Y"></a>一霹雳金刚。<a id="a-1Z"></a>摧伏金刚大棒金刚。<a id="a-1a"></a>西方画难胜等八大金刚。<a id="a-1b"></a>所谓难胜金刚忿怒金刚。<a id="a-1c"></a>难持金刚恐怖金刚。<a id="a-1d"></a>极忿怒金刚三世金刚。<a id="a-1e"></a>成就金刚大忿怒金刚。<a id="a-1f"></a>若欲于他怨敌恶人得胜者。<a id="a-1g"></a>坛内四门各各门。<a id="a-1h"></a>右边画金刚恐怖忿怒菩萨。<a id="a-1i"></a>左边画军吒利金刚。<a id="a-1j"></a>于外四门。<a id="a-1k"></a>右边画霹雳忿怒金刚。<a id="a-1l"></a>左边画金刚锁忿怒金刚。<a id="a-1m"></a>于二忿怒金刚前。<a id="a-1n"></a>应画天阿修罗诸龙及诸魔。<a id="a-1o"></a>作恐怖受降伏势。<a id="a-1p"></a>于坛外界道画诸天众。<a id="a-1q"></a>以涂香时华饮食灯明置坛四边。<a id="a-1r"></a>供养一切诸菩萨金刚明王。<a id="a-1s"></a>各各圣者皆以本真言迎请。<a id="a-1t"></a>迎请已献阏伽供养。<a id="a-1u"></a>结印请诸圣者真言。<a id="a-1v"></a>各各呈本三昧耶印。<a id="a-1w"></a>然后引弟子入坛掷华。<a id="a-1x"></a>随华着处圣者。<a id="a-1y"></a>便授与本尊真言。<a id="a-1z"></a>即应灌顶。<a id="a-20"></a>于此大忿怒曼茶罗。<a id="a-21"></a>所求胜愿及破他敌则得满足。<a id="a-22"></a>由入此曼茶罗。<a id="a-23"></a>一切疫病鬼魅一切障难悉皆消灭。<a id="a-24"></a>于此坛亦能成就一切药物。<a id="a-25"></a>安怛但那。<a id="a-26"></a>入阿修罗宫悉皆成就。</p>
  <p id="a27">尔时金刚秘密主。<a id="a-28"></a>见未来一切有情。<a id="a-29"></a>为利益安乐故。<a id="a-2A"></a>略说成办一切曼茶罗。<a id="a-2B"></a>以少财宝以少时分。<a id="a-2C"></a>持诵者但清净住戒。<a id="a-2D"></a>兼助伴清净修行。<a id="a-2E"></a>或于白月一日或二日或五日或八日或十四日。<a id="a-2F"></a>或于满月十五日取。<a id="a-2G"></a>如是等日起首修曼茶罗。<a id="a-2H"></a>或于城内或于城外。<a id="a-2I"></a>或寺中或村邑聚落。<a id="a-2J"></a>于东北方华果茂盛丛林名华软草寂静处。<a id="a-2K"></a>于神通月建立曼茶罗。<a id="a-2L"></a>如瞿呬邪经所说。<a id="a-2M"></a>治地净地兼分位已。<a id="a-2N"></a>应画圣金刚童子曼茶罗。<a id="a-2O"></a>此坛能成就一切大事有威德。<a id="a-2P"></a>若修行具诸律仪依苏悉地教王。<a id="a-2Q"></a>及依最胜经不久成就。<a id="a-2R"></a>所有鬼魅作障碍者。<a id="a-2S"></a>及余九执圣凡种种相貌。<a id="a-2T"></a>才称彼名四散驰走。<a id="a-2U"></a>若见此曼茶罗得灌顶已。<a id="a-2V"></a>则得三昧耶戒。<a id="a-2W"></a>然后从师受真言印契仪轨。<a id="a-2X"></a>克获成就。<a id="a-2Y"></a>如前所说金刚王经中法。<a id="a-2Z"></a>若有勤勇者成就无疑。<a id="a-2a"></a>尔时金刚秘密主告诸天众言。<a id="a-2b"></a>末法之时修此教者。<a id="a-2c"></a>有懈怠不具真言律仪者。<a id="a-2d"></a>或恶龙雷震诸魔。<a id="a-2e"></a>变现种种身形恼乱持诵者。<a id="a-2f"></a>及诸布单那鬼吸人精气鬼。<a id="a-2g"></a>并天趣之中犯罗刹。<a id="a-2h"></a>及诸天母众等。<a id="a-2i"></a>或在须弥山及诸宝山庄严之处。<a id="a-2j"></a>山河峰侧岩窟林野。<a id="a-2k"></a>大江沼大树大河大海之间。<a id="a-2l"></a>云雾陂泽悦意华果树下。<a id="a-2m"></a>及兴云降雨山处。<a id="a-2n"></a>故园故庙一切鬼神。<a id="a-2o"></a>多依如上诸处住。<a id="a-2p"></a>好作障难伺求人过。<a id="a-2q"></a>若不依轨法即为彼魔得便。<a id="a-2r"></a>为如是等种种有情故。<a id="a-2s"></a>说斯法令持诵者。<a id="a-2t"></a>不为众魔之所得便。<a id="a-2u"></a>我金刚手菩萨。<a id="a-2v"></a>为愍念有情示现真言王忿怒形。<a id="a-2w"></a>由此真言威力。<a id="a-2x"></a>一切药叉罗刹天众。<a id="a-2y"></a>见我者皆大怖畏。<a id="a-2z"></a>于求一切成就法中一切真言忿怒众中我为最胜王。<a id="a-30"></a>哀愍难调于诸有情作障难者。<a id="a-31"></a>为调伏彼故说是真言。<a id="a-32"></a>于三昧中示现此形。<a id="a-33"></a>从额流出。<a id="a-34"></a>是故一切真言无比大威德大忿怒大怖畏大名称。<a id="a-35"></a>为护王及正法故。<a id="a-36"></a>我秘密主说金刚童子法。<a id="a-37"></a>于此教中当作息灾增益敬爱等。<a id="a-38"></a>若有于佛教起邪见嗔毒心灭正法者。<a id="a-39"></a>应作猛利心作降伏法。<a id="a-3A"></a>若彼降伏受诸苦恼欲令除者。<a id="a-3B"></a>应用乳木作护摩即得息灾。<a id="a-3C"></a>我今又说求悉地时能成办诸事印。<a id="a-3D"></a>加持所成就物真言曰。</p>
  <p id="a3E">唵(引一)迦抳矩噜(二合引)驮(二)萨嚩萨怛嚩(二合)婆(去)孕羯啰(三)啰乞洒(二合)啰乞洒(二合四)萨嚩捺啰(二合)尾野(二合引)抳娑嚩(二合引)贺(引五)</p>
  <p id="a3F">澡洗印。<a id="a-3G"></a>准前独股杵印。<a id="a-3H"></a>二大指并入掌。<a id="a-3I"></a>手腕相着即成。<a id="a-3J"></a>真言曰。</p>
  <p id="a3K">唵(引一)迦抳矩噜(二合)啰拽蹉娑嚩(二合引)贺(引二)</p>
  <p id="a3L">道场扫地真言曰。</p>
  <p id="a3M">迦抳么(引)啰野(二)吽(引三)</p>
  <p id="a3N">求成就时缚难调者。<a id="a-3O"></a>准前根本印。<a id="a-3P"></a>以大指于掌中交。<a id="a-3Q"></a>真言曰。</p>
  <p id="a3R">唵(引一)迦抳戍(引)洒野(二)萨缚努瑟鹐(二合引三)满驮野满驮野(四)吽(五)癹吒(半音六)</p>
  <p id="a3S">广大金刚心印。<a id="a-3T"></a>准前独股杵印。<a id="a-3U"></a>以二大指掌中相抳。<a id="a-3V"></a>广大金刚随心印。<a id="a-3W"></a>准前心印以二大指并竖。<a id="a-3X"></a>亦名莲华金刚印。<a id="a-3Y"></a>最胜心印。<a id="a-3Z"></a>准前最胜印。<a id="a-3a"></a>屈二小指头相拄。<a id="a-3b"></a>若种种障难家中不祥。<a id="a-3c"></a>结此印念诵即皆消灭。<a id="a-3d"></a>最胜随心印。<a id="a-3e"></a>准前最胜印。<a id="a-3f"></a>舒二名指。<a id="a-3g"></a>此印能成办一切事。<a id="a-3h"></a>若入修罗宫亦用此印有大威力。</p>
  <p id="a3i">次说大钩印。<a id="a-3j"></a>二手内相叉。<a id="a-3k"></a>二头指屈如钩。<a id="a-3l"></a>此印三界中所有众生之类。<a id="a-3m"></a>皆能召得。<a id="a-3n"></a>若召阿修罗女于七日中即来。</p>
  <p id="a3o">又说解拏吉儞印。<a id="a-3p"></a>如前独股印。<a id="a-3q"></a>舒二小指二头指头相合。<a id="a-3r"></a>余六指内相叉。<a id="a-3s"></a>以二大指数数开之。<a id="a-3t"></a>非但解拏吉儞。<a id="a-3u"></a>亦能除地居一切鬼魅。<a id="a-3v"></a>法此即用根本真言。</p>
  <p id="a3w">又说调伏一切龙印。<a id="a-3x"></a>准前独股杵印。<a id="a-3y"></a>屈大指入掌。<a id="a-3z"></a>以甲正相向。<a id="a-40"></a>想彼龙在大指节间。<a id="a-41"></a>此印能伏一切龙。<a id="a-42"></a>祈雨止雨。<a id="a-43"></a>一切诸龙见此印。<a id="a-44"></a>驰散远去。<a id="a-45"></a>亦能除一切毒虫所啮。<a id="a-46"></a>由此印威力不被诸毒伤害。<a id="a-47"></a>若已被伤者即差。</p>
  <p id="a48">又说驱摈一切难调有情印。<a id="a-49"></a>二手内相叉。<a id="a-4A"></a>以二大指四相合。<a id="a-4B"></a>此印有大威力。<a id="a-4C"></a>诸大力天及恶鬼神不顺教者。<a id="a-4D"></a>悉能驱逐用根本真言。</p>
  <p id="a4E">又法以阿落得迦。<a id="a-4F"></a>胭脂书彼人名于掌中。<a id="a-4G"></a>用火炙掌念诵真言。<a id="a-4H"></a>句中加彼人名须臾即至。</p>
  <p id="a4I">又持根本真言十万遍。<a id="a-4J"></a>然后取安息香作十万丸护摩。<a id="a-4K"></a>诸药叉女毗金遮女。<a id="a-4L"></a>皆能召来种种驱使。</p>
  <p id="a4M">又法若有灾难及恐怖处。<a id="a-4N"></a>诵真言八千遍。<a id="a-4O"></a>则得灾灭离怖畏。</p>
  <p id="a4P">又对忿怒王像前。<a id="a-4Q"></a>以粳米饭和酥护摩。<a id="a-4R"></a>则得家中饮食无尽。</p>
  <p id="a4S">又法取护摩灰点于顶上。<a id="a-4T"></a>入军阵不被刀杖所伤。<a id="a-4U"></a>于他敌得胜。</p>
  <p id="a4V">又法若城邑聚落有疫病。<a id="a-4W"></a>可入水念诵七夜夜别一千八遍。<a id="a-4X"></a>诸疫病悉除。</p>
  <p id="a4Y">又法若求财宝。<a id="a-4Z"></a>着新净衣对像前。<a id="a-4a"></a>香泥涂一小坛。<a id="a-4b"></a>烧安息香诵真言一万遍。<a id="a-4c"></a>则得如意。</p>
  <p id="a4d">又法对像前专注意。<a id="a-4e"></a>诵真言三十万遍。<a id="a-4f"></a>即见圣者所求皆得。</p>
  <p id="a4g">又天久霖雨。<a id="a-4h"></a>加持白芥子一百八遍。<a id="a-4i"></a>遍别一掷上散虚空。<a id="a-4j"></a>即雨止。</p>
  <p id="a4k">又法取一男子死尸未损坏者。<a id="a-4l"></a>于尸陀林或四衢道。<a id="a-4m"></a>先与药泻以水灌洗。<a id="a-4n"></a>令泻腹中恶物出已。<a id="a-4o"></a>又以香汤洗身令净。<a id="a-4p"></a>以香涂遍身。<a id="a-4q"></a>帛缯缠胯覆形。<a id="a-4r"></a>华鬘严饰。<a id="a-4s"></a>取佉陀罗木诵真言七遍。<a id="a-4t"></a>加持佉陀木橛钉于头边。<a id="a-4u"></a>以发系橛上。<a id="a-4v"></a>持诵者于尸心上坐。<a id="a-4w"></a>面向东。<a id="a-4x"></a>起慈心勇锐无恐怖。<a id="a-4y"></a>四方应置解念诵者四人执剑。<a id="a-4z"></a>持诵者手持小铁杓。<a id="a-50"></a>酌铁末泻尸口中。<a id="a-51"></a>不间断念诵其尸即出舌。<a id="a-52"></a>以利刀截取舌。<a id="a-53"></a>右手把变成剑。<a id="a-54"></a>色如青莲。<a id="a-55"></a>则兼诸眷属飞腾虚空。<a id="a-56"></a>为持明王寿命一大劫。<a id="a-57"></a>当生金刚手菩萨宫中。<a id="a-58"></a>又法于尸陀林中共鬼交易。<a id="a-59"></a>卖摩诃莽娑与鬼。<a id="a-5A"></a>取长年药怛但那药宝剑伏藏金银七宝。<a id="a-5B"></a>当作法时用此真言。<a id="a-5C"></a>护自身及助伴。<a id="a-5D"></a>皆得无碍不被鬼幻惑所求皆成就。</p>
  <p id="a5E">又法欲破他敌者。<a id="a-5F"></a>将帅已下一一皆以真言加持七遍护身。<a id="a-5G"></a>他敌即破。<a id="a-5H"></a>或以真言加持水一千八遍。<a id="a-5I"></a>散洒军众不被伤害。<a id="a-5J"></a>得脱彼敌退散。</p>
  <p id="a5K">又法以四瓷瓶底不黑者。<a id="a-5L"></a>取河流水满盛。<a id="a-5M"></a>及着少分诸香及诸药。<a id="a-5N"></a>对像前加持一百八遍。<a id="a-5O"></a>顶上浇灌。<a id="a-5P"></a>彼人念诵久致功夫犹无现验。<a id="a-5Q"></a>被诸魔娆恼者不祥鬼魅所持。<a id="a-5R"></a>由作此灌顶洗浴法故。<a id="a-5S"></a>诸魔魅等悉皆远离。<a id="a-5T"></a>福德炽盛速疾成就。</p>
  <p id="a5U">又法加持香水一千八遍。<a id="a-5V"></a>身上散洒鬼疟皆除。</p>
  <p id="a5W">又法取孔雀尾一茎。<a id="a-5X"></a>加持一百八遍。<a id="a-5Y"></a>拂彼身上彼人被毒所中皆除差。</p>
  <p id="a5Z">又法取蚯蚓粪涂小圆坛。<a id="a-5a"></a>于上坐诵真言一万遍。<a id="a-5b"></a>即先行法成就(先行者即真言法成功德效神验)然后不择时日宿直。<a id="a-5c"></a>七日日诵真言一千八遍。<a id="a-5d"></a>即得金钱一千。</p>
  <p id="a5e">又诵真言加持索带。<a id="a-5f"></a>或洒水则成护身。<a id="a-5g"></a>诵两遍则成结方隅界。<a id="a-5h"></a>诵真言三遍护助伴。<a id="a-5i"></a>四遍护曼茶罗。</p>
  <p id="a5j">又法于黑月八日。<a id="a-5k"></a>一日一夜不食。<a id="a-5l"></a>取乳牛母子同色者瞿摩夷未堕地者。<a id="a-5m"></a>和上作童子像。<a id="a-5n"></a>涂一小坛置像于中。<a id="a-5o"></a>其坛上广设供养。<a id="a-5p"></a>对像诵真言十万遍。<a id="a-5q"></a>其像动头现余应验。<a id="a-5r"></a>当知所思念事皆得成就。<a id="a-5s"></a>金刚童子梦中现身。<a id="a-5t"></a>示教应作不动作事。</p>
  <p id="a5u">又法于黑月八日一日一夜不食。<a id="a-5v"></a>取芥子和酥。<a id="a-5w"></a>护摩一千八遍。<a id="a-5x"></a>则得一千金钱并得庄严。</p>
  <p id="a5y">又法取室丽瑟曼得迦木然火。<a id="a-5z"></a>以骨屡草苗护摩十万。<a id="a-60"></a>即得牛一千头。</p>
  <p id="a61">尔时金刚手菩萨。<a id="a-62"></a>为利益安乐诸有情故。<a id="a-63"></a>说普通仪轨。<a id="a-64"></a>欲为未来末法之时。<a id="a-65"></a>净信修行乐大乘者。<a id="a-66"></a>及懈怠懒惰不具慧方便者。<a id="a-67"></a>速集福德智慧修真言行。<a id="a-68"></a>为护持正法帝王。<a id="a-69"></a>令加持国界人民丰乐。<a id="a-6A"></a>无诸灾祸吉祥福德。<a id="a-6B"></a>是故说此妙真言门。<a id="a-6C"></a>时金刚手菩萨。<a id="a-6D"></a>即从眉间出于光明。<a id="a-6E"></a>照烛加持等。<a id="a-6F"></a>应顶受我之所说。<a id="a-6G"></a>大忿怒明王金刚童子息灾腾空等成就法。<a id="a-6H"></a>如上等仪汝等助护。<a id="a-6I"></a>速令成就此法勿生疑惑。<a id="a-6J"></a>如法奉行。</p>
 </body>
</html>