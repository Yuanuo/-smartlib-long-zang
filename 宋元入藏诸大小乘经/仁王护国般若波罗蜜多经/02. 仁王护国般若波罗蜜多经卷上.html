<!doctype html>
<html id="z3IBUcgfv" data-ver="751">
 <head>
  <meta charset="utf-8">
  <meta author="不空">
  <meta library="龙藏">
  <meta catalog="宋元入藏诸大小乘经">
  <meta period="唐">
 </head>
 <body>
  <h1 id="a1">仁王护国般若波罗蜜多经卷上</h1>
  <h2 id="a2">序品第一</h2>
  <p id="a3">如是我闻。<a id="a-4"></a>一时佛住王舍城鹫峰山中。<a id="a-5"></a>与大比丘众千八百人俱。<a id="a-6"></a>皆阿罗汉。<a id="a-7"></a>诸漏已尽无复烦恼。<a id="a-8"></a>心善解脱慧善解脱。<a id="a-9"></a>九智十智所作已办。<a id="a-A"></a>三假实观三空门观。<a id="a-B"></a>有为功德无为功德皆悉成就。<a id="a-C"></a>复有比丘尼众八百人俱。<a id="a-D"></a>皆阿罗汉。<a id="a-E"></a>复有无量无数菩萨摩诃萨。<a id="a-F"></a>实智平等永断惑障。<a id="a-G"></a>方便善巧起大行愿。<a id="a-H"></a>以四摄法饶益有情。<a id="a-I"></a>四无量心普覆一切。<a id="a-J"></a>三明鉴达得五神通。<a id="a-K"></a>修习无边菩提分法。<a id="a-L"></a>工巧技艺超诸世间。<a id="a-M"></a>深入缘生空无相愿。<a id="a-N"></a>出入灭定示现难量。<a id="a-O"></a>摧伏魔怨双照二谛。<a id="a-P"></a>法眼普见知众生根。<a id="a-Q"></a>四无碍解演说无畏。<a id="a-R"></a>十力妙智雷震法音。<a id="a-S"></a>近无等等金刚三昧。<a id="a-T"></a>如是功德皆悉具足。<a id="a-U"></a>复有无量优婆塞众优婆夷众皆见圣谛。<a id="a-V"></a>复有无量修七贤行。<a id="a-W"></a>念处正勤神足根力。<a id="a-X"></a>八胜处十遍处。<a id="a-Y"></a>十六心行趣谛现观。<a id="a-Z"></a>复有十六大国王。<a id="a-a"></a>波斯匿王等各与若干千万眷属俱。<a id="a-b"></a>复有六欲天王。<a id="a-c"></a>释提桓因等与其眷属无量天子俱。<a id="a-d"></a>色四静虑诸大梵王。<a id="a-e"></a>亦与眷属无量天子俱。<a id="a-f"></a>诸趣变化无量有情。<a id="a-g"></a>阿修罗等若干眷属俱。<a id="a-h"></a>复有变现十方净土。<a id="a-i"></a>而现百亿师子之座。<a id="a-j"></a>佛坐其上广宣法要。<a id="a-k"></a>一一座前各现一花。<a id="a-l"></a>是百亿花众宝严饰。<a id="a-m"></a>于诸花上一一复有无量化佛无量菩萨。<a id="a-n"></a>四众八部悉皆无量。<a id="a-o"></a>其中诸佛各各宣说般若波罗蜜多。<a id="a-p"></a>展转流遍十方恒沙诸佛国土。<a id="a-q"></a>有如是等诸来大众。<a id="a-r"></a>各礼佛足退坐一面。</p>
  <p id="as">尔时世尊初年月八日。<a id="a-t"></a>入大寂静妙三摩地。<a id="a-u"></a>身诸毛孔放大光明。<a id="a-v"></a>普照十方恒沙佛土。<a id="a-w"></a>是时欲界无量诸天雨众妙花。<a id="a-x"></a>色界诸天亦雨天花。<a id="a-y"></a>众色间错甚可爱乐。<a id="a-z"></a>时无色界雨诸香花。<a id="a-10"></a>香如须弥华如车轮。<a id="a-11"></a>如云而下遍覆大众普佛世界六种震动。<a id="a-12"></a>尔时大众自相谓言。<a id="a-13"></a>大觉世尊前已为我等。<a id="a-14"></a>说摩诃般若波罗蜜多。<a id="a-15"></a>金刚般若波罗蜜多。<a id="a-16"></a>天王问般若波罗蜜多。<a id="a-17"></a>大品等无量无数般若波罗蜜多。<a id="a-18"></a>今日如来放大光明斯作何事。<a id="a-19"></a>时室罗筏国波斯匿王作是思惟。<a id="a-1A"></a>今佛现是希有之相。<a id="a-1B"></a>必雨法雨普皆利乐。<a id="a-1C"></a>即问宝盖无垢称等诸优婆塞。<a id="a-1D"></a>舍利弗须菩提等诸大声闻。<a id="a-1E"></a>弥勒师子吼等诸菩萨摩诃萨言。<a id="a-1F"></a>如来所现是何瑞相。<a id="a-1G"></a>时诸大众无能答者。<a id="a-1H"></a>波斯匿王等承佛神力广作音乐。<a id="a-1I"></a>欲色诸天各奏无量天诸妓乐。<a id="a-1J"></a>声遍三千大千世界。</p>
  <p id="a1K">尔时世尊复放无量阿僧祇光。<a id="a-1L"></a>其明杂色。<a id="a-1M"></a>一一光中现宝莲华。<a id="a-1N"></a>其华千叶皆作金色。<a id="a-1O"></a>上有化佛宣说法要。<a id="a-1P"></a>是佛光明普于十方恒河沙等诸佛国土。<a id="a-1Q"></a>有缘斯现。<a id="a-1R"></a>彼他方佛国中。<a id="a-1S"></a>东方普光菩萨摩诃萨。<a id="a-1T"></a>东南方莲华手菩萨摩诃萨。<a id="a-1U"></a>南方离忧菩萨摩诃萨。<a id="a-1V"></a>西南方光明菩萨摩诃萨。<a id="a-1W"></a>西方行慧菩萨摩诃萨。<a id="a-1X"></a>西北方宝胜菩萨摩诃萨。<a id="a-1Y"></a>北方胜受菩萨摩诃萨。<a id="a-1Z"></a>东北方离尘菩萨摩诃萨。<a id="a-1a"></a>上方喜受菩萨摩诃萨。<a id="a-1b"></a>下方莲华胜菩萨摩诃萨。<a id="a-1c"></a>各与无量百千俱胝菩萨摩诃萨皆来至此。<a id="a-1d"></a>持种种香散种种华。<a id="a-1e"></a>作无量音乐供养如来。<a id="a-1f"></a>顶礼佛足默然退坐。<a id="a-1g"></a>合掌恭敬一心观佛。</p>
  <p data-pb></p>
  <h2 id="a1h">观如来品第二</h2>
  <p id="a1i">尔时世尊从三昧起。<a id="a-1j"></a>坐师子座告大众言。<a id="a-1k"></a>吾知十六诸国王等咸作是念。<a id="a-1l"></a>世尊大慈普皆利乐。<a id="a-1m"></a>我等诸王云何护国。<a id="a-1n"></a>善男子吾今先为诸菩萨摩诃萨。<a id="a-1o"></a>说护佛果护十地行。<a id="a-1p"></a>汝等皆应谛听谛听善思念之。<a id="a-1q"></a>是时大众。<a id="a-1r"></a>波斯匿王等。<a id="a-1s"></a>闻佛语已咸共赞言善哉善哉。<a id="a-1t"></a>即散无量诸妙宝花。<a id="a-1u"></a>于虚空中变成宝盖。<a id="a-1v"></a>覆诸大众靡不周遍。<a id="a-1w"></a>时波斯匿王即从座起顶礼佛足。<a id="a-1x"></a>合掌长跪而白佛言。<a id="a-1y"></a>世尊菩萨摩诃萨云何护佛果。<a id="a-1z"></a>云何护十地行。</p>
  <p id="a20">佛告波斯匿王言。<a id="a-21"></a>护佛果者。<a id="a-22"></a>诸菩萨摩诃萨应如是住。<a id="a-23"></a>教化一切卵生胎生湿生化生。<a id="a-24"></a>不观色相不观色如受想行识。<a id="a-25"></a>我人知见常乐净倒四摄六度二谛四谛。<a id="a-26"></a>力无畏等一切诸行。<a id="a-27"></a>乃至菩萨如来亦复如是。<a id="a-28"></a>不观相不观如。<a id="a-29"></a>所以者何。<a id="a-2A"></a>以诸法性即真实故。<a id="a-2B"></a>无来无去无生无灭。<a id="a-2C"></a>同真际等法性无二无别犹如虚空蕴处界相无我我所。<a id="a-2D"></a>是为菩萨摩诃萨修行般若波罗蜜多。</p>
  <p id="a2E">波斯匿王白佛言。<a id="a-2F"></a>世尊若菩萨众生性无二者。<a id="a-2G"></a>菩萨以何相而化众生耶。<a id="a-2H"></a>佛言大王色受想行识常乐我净。<a id="a-2I"></a>法性不住色不住非色。<a id="a-2J"></a>受想行识常乐我净。<a id="a-2K"></a>亦不住净不住非净。<a id="a-2L"></a>何以故。<a id="a-2M"></a>以诸法性悉皆空故。<a id="a-2N"></a>由世谛故由三假故。<a id="a-2O"></a>一切有情蕴处界法。<a id="a-2P"></a>造福非福不动行等。<a id="a-2Q"></a>因果皆有。<a id="a-2R"></a>三乘贤圣所修诸行。<a id="a-2S"></a>乃至佛果皆名为有。<a id="a-2T"></a>六十二见亦名为有。<a id="a-2U"></a>大王若著名相分别诸法。<a id="a-2V"></a>六趣四生三乘行果。<a id="a-2W"></a>即是不见诸法实性。</p>
  <p id="a2X">波斯匿王白佛言。<a id="a-2Y"></a>诸法实性清净平等。<a id="a-2Z"></a>非有非无智云何照。<a id="a-2a"></a>佛言大王智照实性非有非无。<a id="a-2b"></a>所以者何。<a id="a-2c"></a>法性空故。<a id="a-2d"></a>是即色受想行识十二处十八界。<a id="a-2e"></a>士夫六界十二因缘。<a id="a-2f"></a>二谛四谛一切皆空。<a id="a-2g"></a>是诸法等即生即灭即有即空。<a id="a-2h"></a>刹那刹那亦复如是。<a id="a-2i"></a>何以故。<a id="a-2j"></a>一念中有九十刹那。<a id="a-2k"></a>一刹那经九百生灭。<a id="a-2l"></a>诸有为法悉皆空故。<a id="a-2m"></a>以甚深般若波罗蜜多。<a id="a-2n"></a>照见诸法一切皆空。<a id="a-2o"></a>内空外空内外空。<a id="a-2p"></a>空空大空胜义空。<a id="a-2q"></a>有为空无为空无始空毕竟空。<a id="a-2r"></a>散空本性空自相空一切法空。<a id="a-2s"></a>般若波罗蜜多空。<a id="a-2t"></a>因空佛果空空空故空。<a id="a-2u"></a>诸有为法法集故有。<a id="a-2v"></a>受集故有。<a id="a-2w"></a>名集故有。<a id="a-2x"></a>因集故有。<a id="a-2y"></a>果集故有。<a id="a-2z"></a>六趣故有。<a id="a-30"></a>十地故有。<a id="a-31"></a>佛果故有一切皆有。<a id="a-32"></a>善男子若菩萨住于法相。<a id="a-33"></a>有我相人相有情知见。<a id="a-34"></a>为住世间即非菩萨。<a id="a-35"></a>所以者何。<a id="a-36"></a>一切诸法悉皆空故。<a id="a-37"></a>若于诸法而得不动。<a id="a-38"></a>不生不灭无相无无相不应起见。<a id="a-39"></a>何以故一切法皆如也。<a id="a-3A"></a>诸佛法僧亦如也。<a id="a-3B"></a>圣智现前最初一念。<a id="a-3C"></a>具足八万四千波罗蜜多。<a id="a-3D"></a>名欢喜地。<a id="a-3E"></a>障尽解脱运载名乘。<a id="a-3F"></a>动相灭时名金刚定。<a id="a-3G"></a>体相平等名一切智智。</p>
  <p id="a3H">大王此般若波罗蜜多文字章句。<a id="a-3I"></a>百佛千佛百千万亿。<a id="a-3J"></a>一切诸佛而共同说。<a id="a-3K"></a>若有人于恒河沙三千大千世界。<a id="a-3L"></a>满中七宝以用布施。<a id="a-3M"></a>大千世界一切有情皆得阿罗汉果。<a id="a-3N"></a>不如有人于此经中。<a id="a-3O"></a>乃至起于一念净信。<a id="a-3P"></a>何况有能受持读诵解一句者。<a id="a-3Q"></a>所以者何。<a id="a-3R"></a>文字性离无文字相非法非非法。<a id="a-3S"></a>般若空故菩萨亦空。<a id="a-3T"></a>何以故。<a id="a-3U"></a>于十地中。<a id="a-3V"></a>地地皆有始生住生及以终生。<a id="a-3W"></a>此三十生悉皆是空。<a id="a-3X"></a>一切智智亦复皆空。<a id="a-3Y"></a>大王若菩萨见境见智见说见受。<a id="a-3Z"></a>即非圣见是愚夫见。<a id="a-3a"></a>有情果报三界虚妄。<a id="a-3b"></a>欲界分别所造诸业。<a id="a-3c"></a>色四静虑定所作业。<a id="a-3d"></a>无色四空定所起业。<a id="a-3e"></a>三有业果一切皆空。<a id="a-3f"></a>三界根本无明亦空。<a id="a-3g"></a>圣位诸地无漏生灭。<a id="a-3h"></a>于三界中余无明习。<a id="a-3i"></a>变易果报亦复皆空。<a id="a-3j"></a>等觉菩萨得金刚定。<a id="a-3k"></a>二死因果空一切智亦空。<a id="a-3l"></a>佛无上觉种智圆满。<a id="a-3m"></a>择非择灭真净法界。<a id="a-3n"></a>性相平等应用亦空。<a id="a-3o"></a>善男子若有修习般若波罗蜜多说者听者。<a id="a-3p"></a>譬如幻士无说无听。<a id="a-3q"></a>法同法性犹如虚空。<a id="a-3r"></a>一切法皆如也。<a id="a-3s"></a>大王菩萨摩诃萨护佛果为若此。</p>
  <p id="a3t">尔时世尊告波斯匿王言。<a id="a-3u"></a>汝以何相而观如来。<a id="a-3v"></a>波斯匿王言。<a id="a-3w"></a>观身实相观佛亦然。<a id="a-3x"></a>无前际无后际无中际。<a id="a-3y"></a>不住三际不离三际。<a id="a-3z"></a>不住五蕴不离五蕴。<a id="a-40"></a>不住四大不离四大。<a id="a-41"></a>不住六处不离六处。<a id="a-42"></a>不住三界不离三界。<a id="a-43"></a>不住方不离方。<a id="a-44"></a>明无明等非一非异。<a id="a-45"></a>非此非彼非净非秽。<a id="a-46"></a>非有为非无为无自相无他相。<a id="a-47"></a>无名无相无强无弱。<a id="a-48"></a>无示无说非施非悭。<a id="a-49"></a>非戒非犯非忍非恚。<a id="a-4A"></a>非进非怠非定非乱。<a id="a-4B"></a>非智非愚非来非去。<a id="a-4C"></a>非入非出非福田非不福田。<a id="a-4D"></a>非相非无相。<a id="a-4E"></a>非取非舍非大非小。<a id="a-4F"></a>非见非闻非觉非知。<a id="a-4G"></a>心行处灭言语道断。<a id="a-4H"></a>同真际等法性。<a id="a-4I"></a>我以此相而观如来。<a id="a-4J"></a>佛言善男子如汝所说。<a id="a-4K"></a>诸佛如来力无畏等恒沙功德。<a id="a-4L"></a>诸不共法悉皆如是。<a id="a-4M"></a>修般若波罗蜜多者应如是观。<a id="a-4N"></a>若他观者名为邪观。<a id="a-4O"></a>说是法时无量大众得法眼净。</p>
  <p data-pb></p>
  <h2 id="a4P">菩萨行品第三</h2>
  <p id="a4Q">尔时波斯匿王白佛言。<a id="a-4R"></a>世尊护十地行菩萨摩诃萨。<a id="a-4S"></a>应云何修行云何化众生。<a id="a-4T"></a>复以何相而住观察。</p>
  <p id="a4U">佛告大王诸菩萨摩诃萨。<a id="a-4V"></a>依五忍法以为修行。<a id="a-4W"></a>所谓伏忍信忍顺忍无生忍皆上中下。<a id="a-4X"></a>于寂灭忍而有上下。<a id="a-4Y"></a>名为菩萨修行般若波罗蜜多。<a id="a-4Z"></a>善男子初伏忍位。<a id="a-4a"></a>起习种性修十住行。<a id="a-4b"></a>初发心相有恒河沙众生。<a id="a-4c"></a>见佛法僧发于十信。<a id="a-4d"></a>所谓信心念心。<a id="a-4e"></a>精进心慧心。<a id="a-4f"></a>定心不退心。<a id="a-4g"></a>戒心愿心。<a id="a-4h"></a>护法心回向心。<a id="a-4i"></a>具此十心而能少分化诸众生。<a id="a-4j"></a>超过二乘一切善地。<a id="a-4k"></a>是为菩萨初长养心。<a id="a-4l"></a>为圣胎故。</p>
  <p id="a4m">复次性种性菩萨。<a id="a-4n"></a>修行十种波罗蜜多。<a id="a-4o"></a>起十对治。<a id="a-4p"></a>所谓观察身受心法不净诸苦无常无我。<a id="a-4q"></a>治贪嗔痴三不善根。<a id="a-4r"></a>起施慈慧三种善根。<a id="a-4s"></a>观察三世过去因忍。<a id="a-4t"></a>现在因果忍未来果忍。<a id="a-4u"></a>此位菩萨广利众生。<a id="a-4v"></a>超过我见人见众生等想。<a id="a-4w"></a>外道倒想所不能坏。</p>
  <p id="a4x">复次道种性菩萨。<a id="a-4y"></a>修十回向起十忍心。<a id="a-4z"></a>谓观五蕴色受想行识。<a id="a-50"></a>得戒忍定忍慧忍解脱忍解脱知见忍。<a id="a-51"></a>观三界因果。<a id="a-52"></a>得空忍无想忍无愿忍。<a id="a-53"></a>观二谛假实诸法无常。<a id="a-54"></a>得无常忍。<a id="a-55"></a>一切法空得无生忍。<a id="a-56"></a>此位菩萨作转轮王。<a id="a-57"></a>能广化利一切众生。</p>
  <p id="a58">复次信忍菩萨。<a id="a-59"></a>谓欢喜地离垢地发光地。<a id="a-5A"></a>能断三障色烦恼缚。<a id="a-5B"></a>行四摄法布施爱语利行同事。<a id="a-5C"></a>修四无量慈无量心悲无量心。<a id="a-5D"></a>喜无量心舍无量心。<a id="a-5E"></a>具四弘愿断诸缠盖。<a id="a-5F"></a>常化众生修佛知见。<a id="a-5G"></a>成无上觉。<a id="a-5H"></a>住三脱门空解脱门无相解脱门无愿解脱门。<a id="a-5I"></a>此是菩萨摩诃萨。<a id="a-5J"></a>从初发心至一切智诸行根本。<a id="a-5K"></a>利益安乐一切众生。</p>
  <p id="a5L">复次顺忍菩萨。<a id="a-5M"></a>谓焰慧地难胜地现前地。<a id="a-5N"></a>能断三障心烦恼缚。<a id="a-5O"></a>能于一身遍往十方亿佛刹土。<a id="a-5P"></a>现不可说神通变化利乐众生。</p>
  <p id="a5Q">复次无生忍菩萨。<a id="a-5R"></a>谓远行地不动地善慧地。<a id="a-5S"></a>能断三障色心习气。<a id="a-5T"></a>而能示现不可说身。<a id="a-5U"></a>随类饶益一切众生。</p>
  <p id="a5V">复次寂灭忍者。<a id="a-5W"></a>佛与菩萨同依此忍。<a id="a-5X"></a>金刚喻定住下忍位名为菩萨。<a id="a-5Y"></a>至于上忍名一切智。<a id="a-5Z"></a>观胜义谛断无明相是为等觉。<a id="a-5a"></a>一相无相平等无二。<a id="a-5b"></a>为第十一一切智地。<a id="a-5c"></a>非有非无湛然清净。<a id="a-5d"></a>无来无去常住不变。<a id="a-5e"></a>同真际等法性。<a id="a-5f"></a>无缘大悲常化众生。<a id="a-5g"></a>乘一切智乘来化三界。<a id="a-5h"></a>善男子诸众生类一切烦恼。<a id="a-5i"></a>业异熟果二十二根。<a id="a-5j"></a>不出三界。<a id="a-5k"></a>诸佛示导应化法身亦不离此。<a id="a-5l"></a>若有说言于三界外。<a id="a-5m"></a>别更有一众生界者。<a id="a-5n"></a>即是外道大有经说。<a id="a-5o"></a>大王我常语诸众生。<a id="a-5p"></a>但断三界无明尽者即名为佛。<a id="a-5q"></a>自性清净名本觉性。<a id="a-5r"></a>即是诸佛一切智智。<a id="a-5s"></a>由此得为众生之本。<a id="a-5t"></a>亦是诸佛菩萨行本。<a id="a-5u"></a>是为菩萨本所修行。<a id="a-5v"></a>五忍法中十四忍也。</p>
  <p id="a5w">佛言大王汝先问言。<a id="a-5x"></a>菩萨云何化众生者。<a id="a-5y"></a>菩萨摩诃萨应如是化。<a id="a-5z"></a>从初一地至后一地。<a id="a-60"></a>自所行处及佛行处一切知见故。<a id="a-61"></a>若菩萨摩诃萨住百佛刹。<a id="a-62"></a>作赡部洲转轮圣王。<a id="a-63"></a>修百法明门。<a id="a-64"></a>以檀波罗蜜多住平等心。<a id="a-65"></a>化四天下一切众生。<a id="a-66"></a>若菩萨摩诃萨住千佛刹。<a id="a-67"></a>作忉利天王。<a id="a-68"></a>修千法明门。<a id="a-69"></a>说十善道化一切众生。<a id="a-6A"></a>若菩萨摩诃萨住万佛刹。<a id="a-6B"></a>作夜摩天王。<a id="a-6C"></a>修万法明门。<a id="a-6D"></a>依四禅定化一切众生。<a id="a-6E"></a>若菩萨摩诃萨住亿佛刹。<a id="a-6F"></a>作睹史多天王。<a id="a-6G"></a>修亿法明门。<a id="a-6H"></a>行菩提分法化一切众生。<a id="a-6I"></a>若菩萨摩诃萨住百亿佛刹。<a id="a-6J"></a>作化乐天王。<a id="a-6K"></a>修百亿法明门。<a id="a-6L"></a>二谛四谛化一切众生。<a id="a-6M"></a>若菩萨摩诃萨住千亿佛刹。<a id="a-6N"></a>作他化自在天王。<a id="a-6O"></a>修千亿法明门。<a id="a-6P"></a>十二因缘智化一切众生。</p>
  <p id="a6Q">若菩萨摩诃萨住万亿佛刹。<a id="a-6R"></a>作初禅梵王。<a id="a-6S"></a>修万亿法明门。<a id="a-6T"></a>方便善巧智化一切众生。<a id="a-6U"></a>若菩萨摩诃萨住百万微尘数佛刹。<a id="a-6V"></a>作二禅梵王。<a id="a-6W"></a>修百万微尘数法明门双照平等神通愿智化一切众生。<a id="a-6X"></a>若菩萨摩诃萨住百万亿阿僧祇微尘数佛刹。<a id="a-6Y"></a>作三禅梵王。<a id="a-6Z"></a>修百万亿阿僧祇微尘数法明门。<a id="a-6a"></a>以四无碍智化一切众生。<a id="a-6b"></a>若菩萨摩诃萨住不可说不可说佛刹。<a id="a-6c"></a>作第四禅大梵天王。<a id="a-6d"></a>为三界王。<a id="a-6e"></a>修不可说不可说法明门。<a id="a-6f"></a>得理尽三昧同佛行处尽三界原。<a id="a-6g"></a>普利众生如佛境界。<a id="a-6h"></a>是为菩萨摩诃萨现诸王身化导之事。<a id="a-6i"></a>十方如来亦复如是。<a id="a-6j"></a>证无上觉常遍法界利乐众生。</p>
  <p id="a6k">尔时一切大众即从座起。<a id="a-6l"></a>散不可说花焚不可说香。<a id="a-6m"></a>供养恭敬称赞如来。<a id="a-6n"></a>时波斯匿王即于佛前。<a id="a-6o"></a>以偈赞曰。</p>
  <p id="a6p">世尊导师金刚体　　心行寂灭转法轮</p>
  <p id="a6q">八辩圆音为开演　　时众得道百万亿</p>
  <p id="a6r">天人俱修出离行　　能习一切菩萨道</p>
  <p id="a6s">五忍功德妙法门　　十四菩萨能谛了</p>
  <p id="a6t">三贤十圣忍中行　　唯佛一人能尽原</p>
  <p id="a6u">佛法众海三宝藏　　无量功德于中摄</p>
  <p id="a6v">十善菩萨发大心　　长别三界苦轮海</p>
  <p id="a6w">中下品善粟散王　　上品十善铁轮王</p>
  <p id="a6x">习种铜轮二天下　　银轮三天性种性</p>
  <p id="a6y">道种坚德转轮王　　七宝金轮四天下</p>
  <p id="a6z">伏忍圣胎三十人　　十住十行十回向</p>
  <p id="a70">三世诸佛于中学　　无不由此伏忍生</p>
  <p id="a71">一切菩萨行根本　　是故发心信心难</p>
  <p id="a72">若得信心必不退　　进入无生初地道</p>
  <p id="a73">化利自他悉平等　　是名菩萨初发心</p>
  <p id="a74">欢喜菩萨转轮王　　初照二谛平等理</p>
  <p id="a75">权化有情游百国　　檀施清净利群生</p>
  <p id="a76">入理般若名为住　　住生德行名为地</p>
  <p id="a77">初住一心具众德　　于胜义中而不动</p>
  <p id="a78">离垢菩萨忉利王　　现形六趣千国土</p>
  <p id="a79">戒足清净悉圆满　　永离误犯诸过失</p>
  <p id="a7A">无相无缘真实性　　无体无生无二照</p>
  <p id="a7B">发光菩萨夜摩王　　应形往万诸佛刹</p>
  <p id="a7C">善能通达三摩地　　隐显自在具三明</p>
  <p id="a7D">欢喜离垢与发光　　能灭色缚诸烦恼</p>
  <p id="a7E">具观一切身口业　　法性清净照皆圆</p>
  <p id="a7F">焰慧菩萨大精进　　睹史天王游亿刹</p>
  <p id="a7G">实智寂灭方便智　　达无生理照空有</p>
  <p id="a7H">难胜菩萨得平等　　化乐天王百亿国</p>
  <p id="a7I">空空谛观无二相　　垂形六趣靡不周</p>
  <p id="a7J">现前菩萨自在王　　照见缘生相无二</p>
  <p id="a7K">胜义智光能遍满　　往千亿土化众生</p>
  <p id="a7L">焰慧难胜现前地　　能断三障迷心惑</p>
  <p id="a7M">空慧寂然无缘观　　还照心空无量境</p>
  <p id="a7N">远行菩萨初禅王　　住于无相无生忍</p>
  <p id="a7O">方便善巧悉平等　　常万亿土化群生</p>
  <p id="a7P">进入不动法流地　　永无分段超诸有</p>
  <p id="a7Q">常观胜义照无二　　二十一生空寂行</p>
  <p id="a7R">顺道法爱无明习　　远行大士独能断</p>
  <p id="a7S">不动菩萨二禅王　　得变易身常自在</p>
  <p id="a7T">能于百万微尘刹　　随其形类化众生</p>
  <p id="a7U">悉知三世无量劫　　于第一义而不动</p>
  <p id="a7V">善慧菩萨三禅王　　能于千恒一时现</p>
  <p id="a7W">常在无为空寂行　　恒沙佛藏一念了</p>
  <p id="a7X">法云菩萨四禅王　　于亿恒土化群生</p>
  <p id="a7Y">始入金刚一切了　　二十九生永已度</p>
  <p id="a7Z">寂灭忍中下忍观　　一转妙觉无等等</p>
  <p id="a7a">不动善慧法云地　　除前所有无明习</p>
  <p id="a7b">无明习相识俱转　　二谛理圆无不尽</p>
  <p id="a7c">正觉无相遍法界　　三十生尽智圆明</p>
  <p id="a7d">寂照无为真解脱　　大悲应现无与等</p>
  <p id="a7e">湛然不动常安隐　　光明遍照无所照</p>
  <p id="a7f">三贤十圣住果报　　唯佛一人居净土</p>
  <p id="a7g">一切有情皆暂住　　登金刚原常不动</p>
  <p id="a7h">如来三业德无量　　随诸众生等怜愍</p>
  <p id="a7i">法王无上人中树　　普荫大众无量光</p>
  <p id="a7j">口常说法非无义　　心智寂灭无缘照</p>
  <p id="a7k">人中师子为演说　　甚深句义未曾有</p>
  <p id="a7l">尘沙刹土悉震动　　大众欢喜皆蒙益</p>
  <p id="a7m">世尊善说十四王　　是故我今头面礼</p>
  <p id="a7n">尔时百万亿恒河沙大众。<a id="a-7o"></a>闻佛世尊及波斯匿王说十四忍无量功德。<a id="a-7p"></a>获大法利闻法悟解。<a id="a-7q"></a>得无生忍入于正位。</p>
  <p id="a7r">尔时世尊告大众言。<a id="a-7s"></a>是波斯匿王。<a id="a-7t"></a>已于过去十千劫龙光王佛法中。<a id="a-7u"></a>为四地菩萨。<a id="a-7v"></a>我为八地菩萨。<a id="a-7w"></a>今于我前大师子吼。<a id="a-7x"></a>如是如是如汝所说。<a id="a-7y"></a>得真实义不可思义。<a id="a-7z"></a>唯佛与佛乃知斯事。</p>
  <p id="a80">善男子此十四忍。<a id="a-81"></a>诸佛法身诸菩萨行。<a id="a-82"></a>不可思议不可称量。<a id="a-83"></a>何以故一切诸佛皆于般若波罗蜜多中生。<a id="a-84"></a>般若波罗蜜多中化。<a id="a-85"></a>般若波罗蜜多中灭。<a id="a-86"></a>而实诸佛生无所生。<a id="a-87"></a>化无所化灭无所灭。<a id="a-88"></a>第一无二非相非无相。<a id="a-89"></a>无自无他无来无去如虚空故。<a id="a-8A"></a>善男子一切众生性无生灭。<a id="a-8B"></a>由诸法集幻化而有蕴处界相。<a id="a-8C"></a>无合无散法同法性。<a id="a-8D"></a>寂然空故。<a id="a-8E"></a>一切众生自性清净。<a id="a-8F"></a>所作诸行无缚无解。<a id="a-8G"></a>非因非果非不因果。<a id="a-8H"></a>诸苦受行烦恼所知。<a id="a-8I"></a>我相人相知见受者。<a id="a-8J"></a>一切空故法境界空。<a id="a-8K"></a>空无相无作。<a id="a-8L"></a>不顺颠倒不顺幻化。<a id="a-8M"></a>无六趣相无四生相。<a id="a-8N"></a>无圣人相无三宝相。<a id="a-8O"></a>如虚空故。<a id="a-8P"></a>善男子甚深般若无知无见。<a id="a-8Q"></a>不行不缘不舍不受。<a id="a-8R"></a>正住观察而无照相。<a id="a-8S"></a>行斯道者如虚空故。<a id="a-8T"></a>法相如是有所得心无所得心皆不可得。<a id="a-8U"></a>是以般若非即五蕴非离五蕴。<a id="a-8V"></a>非即众生非离众生。<a id="a-8W"></a>非即境界非离境界。<a id="a-8X"></a>非即行解非离行解。<a id="a-8Y"></a>如是等相不可思量。<a id="a-8Z"></a>是故一切菩萨摩诃萨所修诸行。<a id="a-8a"></a>未至究竟而于中行。<a id="a-8b"></a>一切诸佛知如幻化。<a id="a-8c"></a>得无住相而于中化。<a id="a-8d"></a>故十四忍不可思量。<a id="a-8e"></a>善男子汝今所说此功德藏。<a id="a-8f"></a>有大利益一切众生。<a id="a-8g"></a>假使无量恒河沙数。<a id="a-8h"></a>十地菩萨说是功德。<a id="a-8i"></a>百千亿分如海一滴。<a id="a-8j"></a>三世诸佛如实能知。<a id="a-8k"></a>一切贤圣悉皆称赞。<a id="a-8l"></a>是故我今略述所说少分功德。</p>
  <p id="a8m">善男子此十四忍。<a id="a-8n"></a>十方世界过去现在。<a id="a-8o"></a>一切菩萨之所修行。<a id="a-8p"></a>一切诸佛之所显示。<a id="a-8q"></a>未来诸佛菩萨摩诃萨亦复如是。<a id="a-8r"></a>若佛菩萨不由此门。<a id="a-8s"></a>得一切智者无有是处。<a id="a-8t"></a>何以故诸佛菩萨无异路故。<a id="a-8u"></a>善男子若人闻此住忍行忍。<a id="a-8v"></a>回向忍欢喜忍。<a id="a-8w"></a>离垢发光忍。<a id="a-8x"></a>焰慧忍难胜忍。<a id="a-8y"></a>现前忍远行忍。<a id="a-8z"></a>不动忍善慧忍。<a id="a-90"></a>法云忍正觉忍。<a id="a-91"></a>能起一念清净信者。<a id="a-92"></a>是人超过百劫千劫。<a id="a-93"></a>无量无边恒河沙劫。<a id="a-94"></a>一切苦难不生恶趣。<a id="a-95"></a>不久当得阿耨多罗三藐三菩提。<a id="a-96"></a>是时十亿同名虚空藏菩萨摩诃萨。<a id="a-97"></a>与无量无数诸来大众。<a id="a-98"></a>欢喜踊跃承佛威神。<a id="a-99"></a>普见十方恒沙诸佛。<a id="a-9A"></a>各于道场说十四忍。<a id="a-9B"></a>如我世尊所说无异。<a id="a-9C"></a>各各欢喜如说修行般若波罗蜜多。</p>
  <p id="a9D">尔时世尊告波斯匿王。<a id="a-9E"></a>汝先问云复以何相而住观察。<a id="a-9F"></a>菩萨摩诃萨应如是观。<a id="a-9G"></a>以幻化身而见幻化。<a id="a-9H"></a>正住平等无有彼我。<a id="a-9I"></a>如是观察化利众生。<a id="a-9J"></a>然诸有情于久远劫。<a id="a-9K"></a>初刹那识异于木石。<a id="a-9L"></a>生得染净各自能为无量无数染净识本。<a id="a-9M"></a>从初刹那不可说劫。<a id="a-9N"></a>乃至金刚终一刹那。<a id="a-9O"></a>有不可说不可说识。<a id="a-9P"></a>生诸有情色心二法。<a id="a-9Q"></a>色名色蕴心名四蕴。<a id="a-9R"></a>皆积聚性隐覆真实。<a id="a-9S"></a>大王此一色法生无量色。<a id="a-9T"></a>眼得为色耳得为声。<a id="a-9U"></a>鼻得为香舌得为味身得为触坚持名地津润名水。<a id="a-9V"></a>暖性名火轻动名风。<a id="a-9W"></a>生五识处名五色根。<a id="a-9X"></a>如是展转一色一心。<a id="a-9Y"></a>生不可说无量色心。<a id="a-9Z"></a>皆如幻故。<a id="a-9a"></a>善男子有情之受依世俗立。<a id="a-9b"></a>若有若无但生有情妄想忆念。<a id="a-9c"></a>作业受果皆名世谛。<a id="a-9d"></a>三界六趣一切有情。<a id="a-9e"></a>婆罗门刹帝利毗舍首陀。<a id="a-9f"></a>我人知见色法心法如梦所见。<a id="a-9g"></a>善男子一切诸名皆假施设。<a id="a-9h"></a>佛未出前世谛幻法。<a id="a-9i"></a>无名无义亦无体相。<a id="a-9j"></a>无三界名善恶果报六趣名字。<a id="a-9k"></a>诸佛出现为有情故。<a id="a-9l"></a>说于三界六趣染净无量名字。<a id="a-9m"></a>如是一切如呼声响。<a id="a-9n"></a>诸法相续念念不住。<a id="a-9o"></a>刹那刹那非一非异。<a id="a-9p"></a>速起速灭非断非常。<a id="a-9q"></a>诸有为法如阳焰故。<a id="a-9r"></a>诸法相待所谓色界眼界眼识界。<a id="a-9s"></a>乃至法界意界意识界。<a id="a-9t"></a>犹如电光不定相待。<a id="a-9u"></a>有无一异如第二月诸法缘成。<a id="a-9v"></a>蕴处界法如水上泡诸法因成。<a id="a-9w"></a>一切有情俱时因果异时因果。<a id="a-9x"></a>三世善恶如空中云。<a id="a-9y"></a>善男子菩萨摩诃萨住无分别。<a id="a-9z"></a>无彼此相无自他相。<a id="a-A0"></a>常行化利无化利相。<a id="a-A1"></a>是故应知愚夫垢识。<a id="a-A2"></a>染着虚妄为相所缚。<a id="a-A3"></a>菩萨照见知如幻士。<a id="a-A4"></a>无有体相但如空花。<a id="a-A5"></a>是为菩萨摩诃萨住利自他如实观察。<a id="a-A6"></a>说是法时。<a id="a-A7"></a>会中无量人天大众。<a id="a-A8"></a>有得伏忍空无生忍。<a id="a-A9"></a>一地二地乃至十地。<a id="a-AA"></a>无量菩萨得一生补处。</p>
  <p data-pb></p>
  <h2 id="aAB">二谛品第四</h2>
  <p id="aAC">尔时波斯匿王。<a id="a-AD"></a>白佛言。<a id="a-AE"></a>世尊胜义谛中有世俗谛不。<a id="a-AF"></a>若言无者智不应二。<a id="a-AG"></a>若言有者智不应一。<a id="a-AH"></a>一二之义其事云何。<a id="a-AI"></a>佛言大王汝于过去龙光王佛法中。<a id="a-AJ"></a>已问此义。<a id="a-AK"></a>我今无说汝今无听。<a id="a-AL"></a>无说无听是即名为一义二义。<a id="a-AM"></a>汝今谛听当为汝说。</p>
  <p id="aAN">尔时世尊即说偈言。</p>
  <p id="aAO">无相胜义谛　　体非自他作</p>
  <p id="aAP">因缘如幻有　　亦非自他作</p>
  <p id="aAQ">法性本无性　　胜义谛空如</p>
  <p id="aAR">诸有幻有法　　三假集假有</p>
  <p id="aAS">无无谛实无　　寂灭胜义空</p>
  <p id="aAT">诸法因缘有　　有无义如是</p>
  <p id="aAU">有无本自二　　譬如牛二角</p>
  <p id="aAV">照解见无二　　二谛常不即</p>
  <p id="aAW">解心见无二　　求二不可得</p>
  <p id="aAX">非谓二谛一　　一亦不可得</p>
  <p id="aAY">于解常自一　　于谛常自二</p>
  <p id="aAZ">了达此一二　　真入胜义谛</p>
  <p id="aAa">世谛幻化起　　譬如虚空花</p>
  <p id="aAb">如影如毛轮　　因缘故幻有</p>
  <p id="aAc">幻化见幻化　　愚夫名幻谛</p>
  <p id="aAd">幻师见幻法　　谛幻悉皆无</p>
  <p id="aAe">若了如是法　　即解一二义</p>
  <p id="aAf">遍于一切法　　应作如是观</p>
  <p id="aAg">大王。<a id="a-Ah"></a>菩萨摩诃萨。<a id="a-Ai"></a>住胜义谛化诸有情。<a id="a-Aj"></a>佛及有情一而无二。<a id="a-Ak"></a>何以故有情菩提此二皆空。<a id="a-Al"></a>以有情空得置菩提空。<a id="a-Am"></a>以菩提空得置有情空。<a id="a-An"></a>以一切法空空故空。<a id="a-Ao"></a>何以故般若无相二谛皆空。<a id="a-Ap"></a>谓从无明至一切智。<a id="a-Aq"></a>无自相无他相。<a id="a-Ar"></a>于第一义见无所见。<a id="a-As"></a>若有修行亦不取着。<a id="a-At"></a>若不修行亦不取着。<a id="a-Au"></a>非行非不行亦不取着。<a id="a-Av"></a>于一切法皆不取着。<a id="a-Aw"></a>菩萨未成佛以菩提为烦恼。<a id="a-Ax"></a>菩萨成佛时以烦恼为菩提。<a id="a-Ay"></a>何以故于第一义而无二故。<a id="a-Az"></a>诸佛如来与一切法悉皆如故。<a id="a-B0"></a>波斯匿王白佛言。<a id="a-B1"></a>十方诸佛一切菩萨。<a id="a-B2"></a>云何不离文字而行实相。<a id="a-B3"></a>佛言大王文字者。<a id="a-B4"></a>谓契经应颂记别讽诵自说缘起譬喻本事本生方广希有论议。<a id="a-B5"></a>所有宣说音声语言文字章句。<a id="a-B6"></a>一切皆如无非实相。<a id="a-B7"></a>若取文字相者即非实相。<a id="a-B8"></a>大王修实相者如文字修。<a id="a-B9"></a>实相即是诸佛智母。<a id="a-BA"></a>一切有情根本智母。<a id="a-BB"></a>此即名为一切智体。<a id="a-BC"></a>诸佛未成佛与当佛为智母。<a id="a-BD"></a>诸佛已成佛即为一切智未得为性已得为智。<a id="a-BE"></a>三乘般若不生不灭自性常住。<a id="a-BF"></a>一切有情此为觉性。<a id="a-BG"></a>若菩萨不著文字不离文字。<a id="a-BH"></a>无文字相非无文字。<a id="a-BI"></a>能如是修不见修相。<a id="a-BJ"></a>是即名为修文字者。<a id="a-BK"></a>而能得于般若真性。<a id="a-BL"></a>是为般若波罗蜜多。<a id="a-BM"></a>大王菩萨摩诃萨护佛果护十地行。<a id="a-BN"></a>护化有情为若此也。</p>
  <p id="aBO">波斯匿王白佛言。<a id="a-BP"></a>真性是一有情品类根行无量。<a id="a-BQ"></a>法门为一为无量耶。<a id="a-BR"></a>佛言大王法门非一亦非无量。<a id="a-BS"></a>何以故由诸有情色法心法。<a id="a-BT"></a>五取蕴相我人知见。<a id="a-BU"></a>种种根行品类无边。<a id="a-BV"></a>法门随根亦有无量。<a id="a-BW"></a>此诸法性非相非无相而非无量。<a id="a-BX"></a>若菩萨随诸有情见一见二。<a id="a-BY"></a>是即不见一二之义了知一二非一非二即胜义谛。<a id="a-BZ"></a>取着一二若有若无即世俗谛。<a id="a-Ba"></a>是故法门非一非二。</p>
  <p id="aBb">大王一切诸佛说般若波罗蜜多。<a id="a-Bc"></a>我今说般若波罗蜜多无二无别。<a id="a-Bd"></a>汝等大众受持读诵如说修行。<a id="a-Be"></a>即为受持诸佛之法。<a id="a-Bf"></a>大王此般若波罗蜜多功德无量。<a id="a-Bg"></a>若有恒河沙不可说诸佛。<a id="a-Bh"></a>是一一佛。<a id="a-Bi"></a>教化无量不可说有情。<a id="a-Bj"></a>是一一有情皆得成佛。<a id="a-Bk"></a>是诸佛等。<a id="a-Bl"></a>复教化无量不可说有情。<a id="a-Bm"></a>亦皆成佛。<a id="a-Bn"></a>是诸佛等所说般若波罗蜜多。<a id="a-Bo"></a>有无量不可说那庾多亿偈。<a id="a-Bp"></a>说不可尽。<a id="a-Bq"></a>于诸偈中而取一偈。<a id="a-Br"></a>分为千分。<a id="a-Bs"></a>复于千分而说一分。<a id="a-Bt"></a>句义功德尚无穷尽。<a id="a-Bu"></a>何况如是无量句义所有功德。<a id="a-Bv"></a>若有人能于此经中起一念净信。<a id="a-Bw"></a>是人即超百劫千劫。<a id="a-Bx"></a>百千万劫生死苦难。<a id="a-By"></a>何况书写受持读诵。<a id="a-Bz"></a>为人解说所得功德。<a id="a-C0"></a>即与十方一切诸佛等无有异。<a id="a-C1"></a>当知此人诸佛护念。<a id="a-C2"></a>不久当成阿耨多罗三藐三菩提。<a id="a-C3"></a>说是法时。<a id="a-C4"></a>有十亿人得三空忍。<a id="a-C5"></a>百万亿人得大空忍。<a id="a-C6"></a>无量菩萨得住十地。</p>
 </body>
</html>