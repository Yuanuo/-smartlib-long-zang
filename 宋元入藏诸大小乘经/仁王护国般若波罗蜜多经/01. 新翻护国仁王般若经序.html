<!doctype html>
<html id="z3IBUcefu" data-ver="115">
 <head>
  <meta charset="utf-8">
  <meta author="不空">
  <meta library="龙藏">
  <meta catalog="宋元入藏诸大小乘经">
  <meta period="唐">
 </head>
 <body>
  <h1 id="a1">新翻护国仁王般若经序</h1>
  <h2 id="a2">唐代宗皇帝制</h2>
  <p id="a3">皇矣至觉。<a id="a-4"></a>子于元元。<a id="a-5"></a>截有海。<a id="a-6"></a>以般若之舟。<a id="a-7"></a>剪稠林。<a id="a-8"></a>以智慧之剑。<a id="a-9"></a>绵络六合。<a id="a-A"></a>罗罩十方。<a id="a-B"></a>弘宣也深。<a id="a-C"></a>志应也大。<a id="a-D"></a>自权舆天竺。<a id="a-E"></a>泳沫汉庭。<a id="a-F"></a>行无缘之慈。<a id="a-G"></a>纳常乐之域。<a id="a-H"></a>信其博施。<a id="a-I"></a>倾芥城而逾远。<a id="a-J"></a>仰夫湛寂。<a id="a-K"></a>超言象之又玄。<a id="a-L"></a>五始不究其初。<a id="a-M"></a>一得罔根其本。<a id="a-N"></a>以彼取此。<a id="a-O"></a>何其辽哉。<a id="a-P"></a>朕忝嗣鸿休。<a id="a-Q"></a>丕承大宝。<a id="a-R"></a>轸推沟以夕惕。<a id="a-S"></a>方彻枕而假寐。<a id="a-T"></a>夫其镇乾坤遏寇虐。<a id="a-U"></a>和风雨着星辰。<a id="a-V"></a>与物无为乂人艰止。<a id="a-W"></a>不有般若其能已乎。<a id="a-X"></a>朕尝澡身定泉。<a id="a-Y"></a>宅心道秘。<a id="a-Z"></a>缅寻龙宫之藏。<a id="a-a"></a>稽合鹫峰之旨。<a id="a-b"></a>懿夫护国实在兹经。<a id="a-c"></a>窃景行于波斯。<a id="a-d"></a>庶阐扬于调御。<a id="a-e"></a>至若高张五忍。<a id="a-f"></a>足明侧隐之深。<a id="a-g"></a>永袪众难。<a id="a-h"></a>寔惟化清之本。<a id="a-i"></a>名假法假心空色空。<a id="a-j"></a>推之于无。<a id="a-k"></a>则境智都寂。<a id="a-l"></a>引之于有。<a id="a-m"></a>乃津梁不穷。<a id="a-n"></a>思与黎蒸共臻实相。<a id="a-o"></a>而缇油贝叶文字参差。<a id="a-p"></a>东夏西天言音讹谬。<a id="a-q"></a>致使古今翻译。<a id="a-r"></a>清浊不同。<a id="a-s"></a>前后参详。<a id="a-t"></a>轻重匪一。<a id="a-u"></a>其犹大辂。<a id="a-v"></a>终继事而增华。<a id="a-w"></a>譬彼坚冰。<a id="a-x"></a>始积水而非厉。<a id="a-y"></a>先之所译语质未融。<a id="a-z"></a>披读之流临文三覆。<a id="a-10"></a>凡诸释氏。<a id="a-11"></a>良用慨然。</p>
  <p id="a12">先圣翘诚玉毫。<a id="a-13"></a>澹虑真境。<a id="a-14"></a>发挥满教搜缀缺文。<a id="a-15"></a>诏大德三藏沙门不空。<a id="a-16"></a>推校详译未周部卷。<a id="a-17"></a>三藏学究二谛。<a id="a-18"></a>教传三密。<a id="a-19"></a>义了宗极伊成字圆。<a id="a-1A"></a>褰裳西指泛杯南海。<a id="a-1B"></a>影与形对勤将岁深。<a id="a-1C"></a>妙印度之声明。<a id="a-1D"></a>洞中华之韵曲。<a id="a-1E"></a>甘露沃朕香风袭予。<a id="a-1F"></a>既而梵夹远赍。<a id="a-1G"></a>洪钟待扣。<a id="a-1H"></a>伫延吹万之籁。<a id="a-1I"></a>率训开三之典。<a id="a-1J"></a>朕哀缠栾棘。<a id="a-1K"></a>悲感霜露。<a id="a-1L"></a>捧戴。</p>
  <p id="a1M">遗诏。<a id="a-1N"></a>不敢怠遑。<a id="a-1O"></a>延振锡之群英。<a id="a-1P"></a>终为山之九仞。<a id="a-1Q"></a>开府朝恩许国以身归佛以命。<a id="a-1R"></a>弼我真教申夫妙门。<a id="a-1S"></a>爰令集京城义学大德良贲等。<a id="a-1T"></a>翰林学士常衮等。<a id="a-1U"></a>于大明宫南桃园。<a id="a-1V"></a>详译护国般若毕。<a id="a-1W"></a>并更写定密严等经。<a id="a-1X"></a>握椠含毫研精赜邃。<a id="a-1Y"></a>曩者讹略刊定较然。<a id="a-1Z"></a>昔之沉隐钩索焕矣。<a id="a-1a"></a>足可悬诸日月。<a id="a-1b"></a>大烛昏衢。<a id="a-1c"></a>润之云雨。<a id="a-1d"></a>横流动植。<a id="a-1e"></a>伏愿上资仙驾。<a id="a-1f"></a>飞慧云于四天。<a id="a-1g"></a>迥出尘劳。<a id="a-1h"></a>蹑金莲于十地。<a id="a-1i"></a>朕理昧幽关。<a id="a-1j"></a>文惭丽则。<a id="a-1k"></a>见推序述。<a id="a-1l"></a>惋抚空怀。<a id="a-1m"></a>聊纪之于首篇。<a id="a-1n"></a>庶克开于厥后。<a id="a-1o"></a>将发皇永永。<a id="a-1p"></a>可推而行之。<a id="a-1q"></a>时旃蒙岁木槿荣月也。</p>
 </body>
</html>