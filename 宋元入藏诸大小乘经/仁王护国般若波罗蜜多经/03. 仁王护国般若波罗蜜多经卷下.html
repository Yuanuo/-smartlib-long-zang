<!doctype html>
<html id="z3IBUcjfw" data-ver="691">
 <head>
  <meta charset="utf-8">
  <meta author="不空">
  <meta library="龙藏">
  <meta catalog="宋元入藏诸大小乘经">
  <meta period="唐">
 </head>
 <body>
  <h1 id="a1">仁王护国般若波罗蜜多经卷下</h1>
  <h2 id="a2">护国品第五</h2>
  <p id="a3">尔时世尊告波斯匿王等诸大国王。<a id="a-4"></a>谛听谛听我为汝等说护国法。<a id="a-5"></a>一切国土若欲乱时。<a id="a-6"></a>有诸灾难贼来破坏。<a id="a-7"></a>汝等诸王应当受持。<a id="a-8"></a>读诵此般若波罗蜜多。<a id="a-9"></a>严饰道场置百佛像。<a id="a-A"></a>百菩萨像百师子座。<a id="a-B"></a>请百法师解说此经。<a id="a-C"></a>于诸座前然种种灯。<a id="a-D"></a>烧种种香散诸杂花。<a id="a-E"></a>广大供养衣服卧具。<a id="a-F"></a>饮食汤药房舍床座一切供事。<a id="a-G"></a>每日二时讲读此经。<a id="a-H"></a>若王大臣比丘比丘尼优婆塞优婆夷。<a id="a-I"></a>听受读诵如法修行灾难即灭。<a id="a-J"></a>大王诸国土中有无量鬼神。<a id="a-K"></a>一一复有无量眷属。<a id="a-L"></a>若闻是经护汝国土。<a id="a-M"></a>若国欲乱鬼神先乱。<a id="a-N"></a>鬼神乱故即万人乱。<a id="a-O"></a>当有贼起百姓丧亡。<a id="a-P"></a>国王大子王子百官互相是非。<a id="a-Q"></a>天地变怪日月众星失时失度。<a id="a-R"></a>大火大水及大风等。<a id="a-S"></a>是诸难起皆应受持。<a id="a-T"></a>讲说此般若波罗蜜多。<a id="a-U"></a>若于是经受持读诵。<a id="a-V"></a>一切所求官位富饶。<a id="a-W"></a>男女慧解行来随意。<a id="a-X"></a>人天果报皆得满足。<a id="a-Y"></a>疾疫厄难即得除愈。<a id="a-Z"></a>杻械枷锁捡系其身皆得解脱。<a id="a-a"></a>破四重戒作五逆罪。<a id="a-b"></a>及毁诸戒无量过咎悉得消灭。</p>
  <p id="ac">大王往昔过去释提桓因。<a id="a-d"></a>为顶生王领四军众。<a id="a-e"></a>来上天宫欲灭帝释。<a id="a-f"></a>时彼天主即依过去诸佛教法。<a id="a-g"></a>敷百高座请百法师。<a id="a-h"></a>讲读般若波罗蜜多经。<a id="a-i"></a>顶生即退天众安乐。</p>
  <p id="aj">大王昔天罗国王。<a id="a-k"></a>有一太子名曰斑足。<a id="a-l"></a>登王位时有外道师。<a id="a-m"></a>名为善施与王灌顶。<a id="a-n"></a>乃令斑足取千王头。<a id="a-o"></a>以祀冢间摩诃迦罗大黑天神。<a id="a-p"></a>自登王位。<a id="a-q"></a>已得九百九十九王唯少一王。<a id="a-r"></a>北行万里乃得一王名曰普明。<a id="a-s"></a>其普明王白斑足言。<a id="a-t"></a>愿听一日礼敬三宝饭食沙门。<a id="a-u"></a>斑足闻已即便许之。<a id="a-v"></a>其王乃依过去诸佛所说教法。<a id="a-w"></a>敷百高座请百法师。<a id="a-x"></a>一日二时。<a id="a-y"></a>讲说般若波罗蜜多八千亿偈。<a id="a-z"></a>时彼众中第一法师。<a id="a-10"></a>为普明王而说偈言。</p>
  <p id="a11">劫火洞然　　大千俱坏　　须弥巨海</p>
  <p id="a12">磨灭无余　　梵释天龙　　诸有情等</p>
  <p id="a13">尚皆殄灭　　何况此身　　生老病死</p>
  <p id="a14">忧悲苦恼　　怨亲逼迫　　能与愿违</p>
  <p id="a15">爱欲结使　　自作疮疣　　三界无安</p>
  <p id="a16">国有何乐　　有为不实　　从因缘起</p>
  <p id="a17">盛衰电转　　暂有即无　　诸界趣生</p>
  <p id="a18">随业缘现　　如影如响　　一切皆空</p>
  <p id="a19">识由业漂　　乘四大起　　无明爱缚</p>
  <p id="a1A">我我所生　　识随业迁　　身即无主</p>
  <p id="a1B">应知国土　　幻化亦然</p>
  <p id="a1C">尔时法师说此偈已。<a id="a-1D"></a>时普明王闻法悟解证空三昧。<a id="a-1E"></a>王诸眷属得法眼空。<a id="a-1F"></a>其王即便诣天罗国。<a id="a-1G"></a>诸王众中而作是言。<a id="a-1H"></a>仁等今者就命时到。<a id="a-1I"></a>悉应诵持过去诸佛所说般若波罗蜜多偈。<a id="a-1J"></a>诸王闻已亦皆悟解。<a id="a-1K"></a>得空三昧各各诵持。<a id="a-1L"></a>时斑足王问诸王言。<a id="a-1M"></a>汝等今者皆诵何法。</p>
  <p id="a1N">尔时普明即以上偈答斑足王。<a id="a-1O"></a>王闻是法亦证空定。<a id="a-1P"></a>欢喜踊跃告诸王言。<a id="a-1Q"></a>我为外道邪师所误。<a id="a-1R"></a>非汝等咎汝各还国。<a id="a-1S"></a>当请法师解说般若波罗蜜多。<a id="a-1T"></a>时斑足王以国付弟。<a id="a-1U"></a>出家为道得无生法忍。</p>
  <p id="a1V">大王过去复有五千国王。<a id="a-1W"></a>常诵此经现生获报。<a id="a-1X"></a>汝等十六诸大国王。<a id="a-1Y"></a>修护国法应当如是。<a id="a-1Z"></a>受持读诵解说此经。<a id="a-1a"></a>若未来世诸国王等。<a id="a-1b"></a>为欲护国护自身者。<a id="a-1c"></a>亦应如是受持读诵解说此经。<a id="a-1d"></a>说是法时无量人众得不退转。<a id="a-1e"></a>阿修罗等得生天上。<a id="a-1f"></a>无量无数欲色诸天得无生忍。</p>
  <p data-pb></p>
  <h2 id="a1g">不思议品第六</h2>
  <p id="a1h">尔时十六国王及诸大众。<a id="a-1i"></a>闻佛说此般若波罗蜜多甚深句义。<a id="a-1j"></a>欢喜踊跃散百万亿众宝莲花。<a id="a-1k"></a>于虚空中成宝花座。<a id="a-1l"></a>十方诸佛无量大众。<a id="a-1m"></a>共坐此座说般若波罗蜜多。<a id="a-1n"></a>是诸大众持十千金莲华。<a id="a-1o"></a>散释迦牟尼佛上。<a id="a-1p"></a>合成花轮盖诸大众。<a id="a-1q"></a>复散八万四千芬陀利花。<a id="a-1r"></a>于虚空中成白云台。<a id="a-1s"></a>台中光明王佛。<a id="a-1t"></a>与十方诸佛无量大众。<a id="a-1u"></a>演说般若波罗蜜多。<a id="a-1v"></a>是诸大众持曼陀罗花。<a id="a-1w"></a>散释迦牟尼佛及诸众会。<a id="a-1x"></a>复散曼殊沙花。<a id="a-1y"></a>于虚空中变作金刚宝城。<a id="a-1z"></a>城中师子奋迅王佛。<a id="a-20"></a>共十方诸佛大菩萨众。<a id="a-21"></a>演说胜义般若波罗蜜多。<a id="a-22"></a>复散无量天诸妙花。<a id="a-23"></a>于虚空中成宝云盖。<a id="a-24"></a>遍覆三千大千世界。<a id="a-25"></a>是花盖中雨恒河沙花从空而下。</p>
  <p id="a26">时波斯匿王及诸大众。<a id="a-27"></a>见是事已叹未曾有。<a id="a-28"></a>合掌向佛而作是言。<a id="a-29"></a>愿过去现在未来诸佛。<a id="a-2A"></a>常说般若波罗蜜多。<a id="a-2B"></a>愿诸众生常得见闻。<a id="a-2C"></a>如我今日等无有异。<a id="a-2D"></a>佛言大王如汝所说。<a id="a-2E"></a>此般若波罗蜜多。<a id="a-2F"></a>是诸佛母诸菩萨母。<a id="a-2G"></a>不共功德神通生处。<a id="a-2H"></a>诸佛同说能多利益。<a id="a-2I"></a>是故汝等常应受持。</p>
  <p id="a2J">尔时世尊为诸大众。<a id="a-2K"></a>现不可思议神通变化。<a id="a-2L"></a>一花入无量花。<a id="a-2M"></a>无量花入一花。<a id="a-2N"></a>一佛土入无量佛土。<a id="a-2O"></a>无量佛土入一佛土。<a id="a-2P"></a>一尘刹土入无量尘刹土。<a id="a-2Q"></a>无量尘刹土入一尘刹土。<a id="a-2R"></a>无量大海入一毛孔。<a id="a-2S"></a>无量须弥入芥子中。<a id="a-2T"></a>一佛身入无量众生身。<a id="a-2U"></a>无量众生身入一佛身。<a id="a-2V"></a>大复现小小复现大。<a id="a-2W"></a>净复现秽秽复现净。<a id="a-2X"></a>佛身不可思议。<a id="a-2Y"></a>众生身不可思议。<a id="a-2Z"></a>乃至世界不可思议。<a id="a-2a"></a>当佛现此神变之时。<a id="a-2b"></a>十千女人现转女身得神通三昧。<a id="a-2c"></a>无量天人得无生法忍。<a id="a-2d"></a>无量阿修罗等成菩萨道。<a id="a-2e"></a>恒河沙菩萨现身成佛。</p>
  <p data-pb></p>
  <h2 id="a2f">奉持品第七</h2>
  <p id="a2g">尔时波斯匿王睹佛神变。<a id="a-2h"></a>见千花台上遍照如来。<a id="a-2i"></a>千华叶上千化身佛。<a id="a-2j"></a>千花叶中无量诸佛。<a id="a-2k"></a>各说般若波罗蜜多。<a id="a-2l"></a>白佛言世尊如是无量般若波罗蜜多。<a id="a-2m"></a>不可识识不可智知。<a id="a-2n"></a>云何诸善男子于此经中。<a id="a-2o"></a>明了觉解为人演说。<a id="a-2p"></a>佛言大王汝今谛听。<a id="a-2q"></a>从初习忍至金刚定。<a id="a-2r"></a>如法修行十三观门。<a id="a-2s"></a>皆为法师依持建立。<a id="a-2t"></a>汝等大众应当如佛而供养之。<a id="a-2u"></a>百千万亿天妙香花而以奉上。</p>
  <p id="a2v">善男子其法师者习种性菩萨。<a id="a-2w"></a>若比丘比丘尼优婆塞优婆夷修十住行。<a id="a-2x"></a>见佛法僧发菩提心。<a id="a-2y"></a>于诸众生利乐悲愍。<a id="a-2z"></a>自观己身六界诸根。<a id="a-30"></a>一切无常苦空无我。<a id="a-31"></a>了知业行生死涅槃。<a id="a-32"></a>能利自他饶益安乐。<a id="a-33"></a>闻赞佛毁佛心定不动。<a id="a-34"></a>闻有佛无佛心定不退。<a id="a-35"></a>三业无失起六和敬。<a id="a-36"></a>方便善巧调伏众生。<a id="a-37"></a>勤学十智神通化利。<a id="a-38"></a>下品修习八万四千。<a id="a-39"></a>波罗蜜多。<a id="a-3A"></a>善男子习忍以前经十千劫。<a id="a-3B"></a>行十善行有退有进。<a id="a-3C"></a>譬如轻毛随风东西。<a id="a-3D"></a>若至忍位入正定聚。<a id="a-3E"></a>不作五逆不谤正法。<a id="a-3F"></a>知我法相悉皆空故。<a id="a-3G"></a>住解脱位于一阿僧祇劫。<a id="a-3H"></a>修习此忍能起胜行。<a id="a-3I"></a>复次性种性菩萨住无分别。<a id="a-3J"></a>修十慧观舍财命故。<a id="a-3K"></a>持净戒故心谦下故。<a id="a-3L"></a>利自他故生死无乱故。<a id="a-3M"></a>无相甚深故达有如幻故。<a id="a-3N"></a>不求果报故得无碍解故。<a id="a-3O"></a>念念示现佛神力故。<a id="a-3P"></a>对治四倒三不善根。<a id="a-3Q"></a>三世惑业十颠倒故。<a id="a-3R"></a>我人知见念念虚伪。<a id="a-3S"></a>了达名假受假法假。<a id="a-3T"></a>皆不可得无自他相住真实观。<a id="a-3U"></a>中品修习八万四千波罗蜜多。<a id="a-3V"></a>于二阿僧祇劫。<a id="a-3W"></a>行诸胜行得坚忍位。</p>
  <p id="a3X">复次道种性菩萨住坚忍中观诸法性得无生灭。<a id="a-3Y"></a>四无量心能破诸闇。<a id="a-3Z"></a>常见诸佛广兴供养。<a id="a-3a"></a>常学诸佛住回向心。<a id="a-3b"></a>所修善根皆如实际。<a id="a-3c"></a>能于三昧广作佛事。<a id="a-3d"></a>现种种身行四摄法。<a id="a-3e"></a>住无分别化利众生。<a id="a-3f"></a>智慧明了甚深观察。<a id="a-3g"></a>一切行愿普皆修习。<a id="a-3h"></a>能为法师调御有情。<a id="a-3i"></a>善观五蕴三界二谛。<a id="a-3j"></a>无自他相得如实性。<a id="a-3k"></a>虽常修胜义而受生三界。<a id="a-3l"></a>何以故业习果报未坏尽故。<a id="a-3m"></a>于人天中顺道生故。<a id="a-3n"></a>上品修习八万四千诸波罗蜜多。<a id="a-3o"></a>三阿僧祇劫。<a id="a-3p"></a>修二利。<a id="a-3q"></a>行广大饶益。<a id="a-3r"></a>得善调伏诸三摩地。<a id="a-3s"></a>住胜观察修出离行。<a id="a-3t"></a>能证平等圣人地故。</p>
  <p id="a3u">复次欢喜地。<a id="a-3v"></a>菩萨摩诃萨。<a id="a-3w"></a>超愚夫地生如来家住平等忍。<a id="a-3x"></a>初无相智照胜义谛。<a id="a-3y"></a>一相平等非相无相。<a id="a-3z"></a>断诸无明灭三界贪。<a id="a-40"></a>未来无量生死永不生故。<a id="a-41"></a>大悲为首起诸大愿。<a id="a-42"></a>于方便智念念修习无量胜行。<a id="a-43"></a>非证非不证一切遍学故。<a id="a-44"></a>非住非不住向一切智故。<a id="a-45"></a>行于生死魔不动故。<a id="a-46"></a>离我我所无怖畏故。<a id="a-47"></a>无自他相常化众生故。<a id="a-48"></a>自在愿力生诸净土故。<a id="a-49"></a>善男子此初觉智。<a id="a-4A"></a>非如非智非有非无。<a id="a-4B"></a>无有二相方便妙用。<a id="a-4C"></a>非倒非住非动非静。<a id="a-4D"></a>二利自在如水与波。<a id="a-4E"></a>非一非异智起诸波罗蜜多亦非一异。<a id="a-4F"></a>于四阿僧祇劫。<a id="a-4G"></a>满足修习百万行愿。<a id="a-4H"></a>此地菩萨无三界业习更不造新。<a id="a-4I"></a>由随智力以愿生故。<a id="a-4J"></a>念念常行檀波罗蜜多。<a id="a-4K"></a>布施爱语利行同事。<a id="a-4L"></a>广大清净善能安住饶益众生。</p>
  <p id="a4M">复次离垢地菩萨摩诃萨。<a id="a-4N"></a>四无量心最胜寂灭。<a id="a-4O"></a>断嗔等习修一切行。<a id="a-4P"></a>所谓远离杀害不与不取心无染欲。<a id="a-4Q"></a>得真实语得和合语。<a id="a-4R"></a>得柔软语得调伏语。<a id="a-4S"></a>常行舍心常起慈心住正直心。<a id="a-4T"></a>寂静纯善离破戒垢。<a id="a-4U"></a>行大慈观念念现前。<a id="a-4V"></a>于五阿僧祇劫。<a id="a-4W"></a>具足清净戒波罗蜜多。<a id="a-4X"></a>志意勇猛永离诸染。</p>
  <p id="a4Y">复次发光地菩萨摩诃萨。<a id="a-4Z"></a>住无分别灭无明闇。<a id="a-4a"></a>于无相忍而得三明。<a id="a-4b"></a>悉知三世无来无去。<a id="a-4c"></a>依四静虑四无色定。<a id="a-4d"></a>无分别智次第随顺。<a id="a-4e"></a>具足胜定得五神通。<a id="a-4f"></a>现身大小隐显自在。<a id="a-4g"></a>天眼清净悉见诸趣。<a id="a-4h"></a>天耳清净悉闻众声。<a id="a-4i"></a>以他心智知众生心。<a id="a-4j"></a>宿住能知无量差别。<a id="a-4k"></a>于六阿僧祇劫。<a id="a-4l"></a>行一切忍波罗蜜多。<a id="a-4m"></a>得大总持利益安乐。</p>
  <p id="a4n">复次焰慧地菩萨摩诃萨。<a id="a-4o"></a>修行顺忍无所摄受。<a id="a-4p"></a>永断微细身边见故。<a id="a-4q"></a>修习无边菩提分法。<a id="a-4r"></a>念处正勤神足根力觉道具足。<a id="a-4s"></a>为欲成就力无所畏不共佛法。<a id="a-4t"></a>于七阿僧祇劫。<a id="a-4u"></a>修习无量精进波罗蜜多。<a id="a-4v"></a>远离懈怠普利众生。</p>
  <p id="a4w">复次难胜地菩萨摩诃萨。<a id="a-4x"></a>以四无畏随顺真如。<a id="a-4y"></a>清净平等无差别相。<a id="a-4z"></a>断随小乘乐求涅槃。<a id="a-50"></a>集诸功德具观诸谛。<a id="a-51"></a>此苦圣谛集灭道谛。<a id="a-52"></a>世俗胜义观无量谛。<a id="a-53"></a>为利众生习诸技艺。<a id="a-54"></a>文字医方赞咏戏笑。<a id="a-55"></a>工巧咒术外道异论。<a id="a-56"></a>吉凶占相一无错谬。<a id="a-57"></a>但于众生不为损恼。<a id="a-58"></a>为利益故咸悉开示。<a id="a-59"></a>渐令安住无上菩提。<a id="a-5A"></a>知诸地中出道障道。<a id="a-5B"></a>于八阿僧祇劫。<a id="a-5C"></a>常修三昧开发诸行。</p>
  <p id="a5D">复次现前地菩萨摩诃萨。<a id="a-5E"></a>得上顺忍住三脱门。<a id="a-5F"></a>能尽三界集因集业粗现行相大悲增上。<a id="a-5G"></a>观诸生死无明闇覆。<a id="a-5H"></a>业集识种名色六处。<a id="a-5I"></a>触受爱取有生老死等。<a id="a-5J"></a>皆由着我无明业果。<a id="a-5K"></a>非有非无一相无相而不二故。<a id="a-5L"></a>于九阿僧祇劫。<a id="a-5M"></a>行百万空无相无愿三昧。<a id="a-5N"></a>得一切般若波罗蜜多无边光照。</p>
  <p id="a5O">复次远行地菩萨摩诃萨。<a id="a-5P"></a>修无生忍证法无别。<a id="a-5Q"></a>断诸业果细现行相。<a id="a-5R"></a>住于灭定起殊胜行。<a id="a-5S"></a>虽常寂灭广化众生。<a id="a-5T"></a>示入声闻常随佛智。<a id="a-5U"></a>示同外道示作魔王。<a id="a-5V"></a>随顺世间而常出世。<a id="a-5W"></a>于十阿僧祇劫行百万三昧。<a id="a-5X"></a>善巧方便广宣法藏。<a id="a-5Y"></a>一切庄严皆得圆满。</p>
  <p id="a5Z">复次不动地菩萨摩诃萨。<a id="a-5a"></a>住无生忍体无增减。<a id="a-5b"></a>断诸功用心心寂灭。<a id="a-5c"></a>无身心相犹如虚空。<a id="a-5d"></a>此菩萨佛心菩提心涅槃心。<a id="a-5e"></a>悉皆不起由本愿故。<a id="a-5f"></a>诸佛加持能一念顷。<a id="a-5g"></a>而起智业双照平等。<a id="a-5h"></a>以十力智遍不可说大千世界。<a id="a-5i"></a>随诸众生普皆利乐。<a id="a-5j"></a>于千阿僧祇劫。<a id="a-5k"></a>满足百万大愿。<a id="a-5l"></a>心心趣入一切种一切智智。</p>
  <p id="a5m">复次善慧地菩萨摩诃萨。<a id="a-5n"></a>住上无生忍灭心心相。<a id="a-5o"></a>证智自在断无碍障。<a id="a-5p"></a>具大神通修力无畏。<a id="a-5q"></a>善能守护诸佛法藏。<a id="a-5r"></a>得无碍解法义词辩。<a id="a-5s"></a>演说正法无断无尽。<a id="a-5t"></a>一刹那顷于不可说诸世界中。<a id="a-5u"></a>随诸众生所有问难。<a id="a-5v"></a>一音解释普令欢喜。<a id="a-5w"></a>于万阿僧祇劫。<a id="a-5x"></a>能现百万恒河沙等诸佛神力。<a id="a-5y"></a>无尽法藏利益圆满。</p>
  <p id="a5z">复次法云地菩萨摩诃萨无量智慧。<a id="a-60"></a>思惟观察从发信心。<a id="a-61"></a>经百万阿僧祇劫。<a id="a-62"></a>广集无量助道法。<a id="a-63"></a>增长无边大福智。<a id="a-64"></a>证业自在断神通障。<a id="a-65"></a>于一念顷能遍十方百万亿阿僧祇世界微尘数国土。<a id="a-66"></a>悉知一切众生心行上中下根为说三乘。<a id="a-67"></a>普令修习波罗蜜多。<a id="a-68"></a>入佛行处力无所畏。<a id="a-69"></a>随顺如来寂灭转依。<a id="a-6A"></a>善男子从初习忍至金刚定。<a id="a-6B"></a>皆名为伏一切烦恼无相信忍。<a id="a-6C"></a>照胜义谛灭诸烦恼。<a id="a-6D"></a>生解脱智渐渐伏灭。<a id="a-6E"></a>以生灭心得无生灭。<a id="a-6F"></a>此心若灭即无明灭。<a id="a-6G"></a>金刚定前所有知见皆不名见。<a id="a-6H"></a>唯佛顿解具一切智。<a id="a-6I"></a>所有知见而得名见。<a id="a-6J"></a>善男子金刚三昧现在前时。<a id="a-6K"></a>而亦未能等无等等。<a id="a-6L"></a>譬如有人登大高台。<a id="a-6M"></a>普观一切无不斯了。<a id="a-6N"></a>若解脱位一相无相无生无灭。<a id="a-6O"></a>同真际等法性。<a id="a-6P"></a>满功德藏住如来位。<a id="a-6Q"></a>善男子如是诸菩萨摩诃萨受持解说。<a id="a-6R"></a>皆往十方诸佛刹土。<a id="a-6S"></a>利安有情通达实相。<a id="a-6T"></a>如我今日等无有异。<a id="a-6U"></a>善男子十方法界一切如来。<a id="a-6V"></a>皆依此门而得成佛。<a id="a-6W"></a>若言越此得成佛者。<a id="a-6X"></a>是魔所说非是佛说。<a id="a-6Y"></a>是故汝等应如是知如是见如是信解。<a id="a-6Z"></a>尔时世尊欲重宣此义。<a id="a-6a"></a>而说偈言。</p>
  <p id="a6b">彼伏忍菩萨　　于佛法长养</p>
  <p id="a6c">坚固三十心　　名为不退转</p>
  <p id="a6d">初证平等性　　而生诸佛家</p>
  <p id="a6e">由初得觉悟　　名为欢喜地</p>
  <p id="a6f">远离于染污　　嗔等种种垢</p>
  <p id="a6g">具戒德清净　　名为离垢地</p>
  <p id="a6h">灭坏无明闇　　而得诸禅定</p>
  <p id="a6i">照曜由慧光　　名为发光地</p>
  <p id="a6j">清净菩提分　　远离身边见</p>
  <p id="a6k">智慧焰炽然　　名为焰慧地</p>
  <p id="a6l">如实知诸谛　　世间诸伎艺</p>
  <p id="a6m">种种利群生　　名为难胜地</p>
  <p id="a6n">观察缘生法　　无明至老死</p>
  <p id="a6o">能证彼甚深　　名为现前地</p>
  <p id="a6p">方便三摩地　　示现无量身</p>
  <p id="a6q">善巧应群生　　名为远行地</p>
  <p id="a6r">住于无相海　　一切佛加持</p>
  <p id="a6s">自在破魔军　　名为不动地</p>
  <p id="a6t">得四无碍解　　一音演一切</p>
  <p id="a6u">闻者悉欢喜　　名为善慧地</p>
  <p id="a6v">智慧如密云　　遍满于法界</p>
  <p id="a6w">普洒甘露法　　名为法云地</p>
  <p id="a6x">满足无漏界　　常净解脱身</p>
  <p id="a6y">寂灭不思议　　名为一切智</p>
  <p id="a6z">佛告波斯匿王。<a id="a-70"></a>我灭度后法欲灭时。<a id="a-71"></a>一切有情造恶业故。<a id="a-72"></a>令诸国土种种灾起。<a id="a-73"></a>诸国王等为护自身太子王子后妃眷属百官百姓一切国土。<a id="a-74"></a>即当受持此般若波罗蜜多皆得安乐。<a id="a-75"></a>我以是经付嘱国王。<a id="a-76"></a>不付比丘比丘尼优婆塞优婆夷。<a id="a-77"></a>所以者何无王威力不能建立。<a id="a-78"></a>是故汝等常当受持读诵解说。<a id="a-79"></a>大王吾今所化大千世界。<a id="a-7A"></a>百亿须弥百亿日月。<a id="a-7B"></a>一一须弥有四天下。<a id="a-7C"></a>此赡部洲十六大国。<a id="a-7D"></a>五百中国十万小国。<a id="a-7E"></a>是诸国中若七难起。<a id="a-7F"></a>一切国王为除难故。<a id="a-7G"></a>受持解说此般若波罗蜜多。<a id="a-7H"></a>七难即灭国土安乐。</p>
  <p id="a7I">波斯匿王言云何七难。<a id="a-7J"></a>佛言一者日月失度日色改变。<a id="a-7K"></a>白色赤色黄色黑色。<a id="a-7L"></a>或二三四五日并照。<a id="a-7M"></a>月色改变赤色黄色日月薄蚀。<a id="a-7N"></a>或有重轮一二三四五重轮现。<a id="a-7O"></a>二者星辰失度。<a id="a-7P"></a>彗星木星火星金星水星土等诸星各各为变或时昼出。<a id="a-7Q"></a>三者龙火鬼火人火树火。<a id="a-7R"></a>大火四起焚烧万物。<a id="a-7S"></a>四者时节改变寒暑不恒。<a id="a-7T"></a>冬雨雷电夏霜冰雪。<a id="a-7U"></a>雨土石山及以砂砾。<a id="a-7V"></a>非时降雹雨赤黑水。<a id="a-7W"></a>江河泛涨流石浮山。<a id="a-7X"></a>五者暴风数起昏蔽日月。<a id="a-7Y"></a>发屋拔树飞沙走石。<a id="a-7Z"></a>六者天地亢阳陂池竭涸。<a id="a-7a"></a>草木枯死百谷不成。<a id="a-7b"></a>七者四方贼来侵国内外。<a id="a-7c"></a>兵戈竞起百姓丧亡。<a id="a-7d"></a>大王我今略说如是诸难。<a id="a-7e"></a>其有日昼不现月夜不现。<a id="a-7f"></a>天种种灾无云雨雪。<a id="a-7g"></a>地种种灾崩裂震动。<a id="a-7h"></a>或复血流鬼神出现鸟兽怪异。<a id="a-7i"></a>如是灾难无量无边。<a id="a-7j"></a>一一灾起皆须受持。<a id="a-7k"></a>读诵解说此般若波罗蜜多。</p>
  <p id="a7l">尔时十六国王。<a id="a-7m"></a>闻佛所说皆悉惊怖。<a id="a-7n"></a>波斯匿王白佛言世尊。<a id="a-7o"></a>何故天地有是灾难。<a id="a-7p"></a>佛言大王由赡部洲。<a id="a-7q"></a>大小国邑一切人民。<a id="a-7r"></a>不孝父母不敬师长。<a id="a-7s"></a>沙门婆罗门国王大臣不行正法。<a id="a-7t"></a>由此诸恶有是难兴。<a id="a-7u"></a>大王般若波罗蜜多。<a id="a-7v"></a>能出生一切诸佛法。<a id="a-7w"></a>一切菩萨解脱法。<a id="a-7x"></a>一切国王无上法。<a id="a-7y"></a>一切有情出离法。<a id="a-7z"></a>如摩尼宝体具众德。<a id="a-80"></a>能镇毒龙诸恶鬼神。<a id="a-81"></a>能遂人心所求满足。<a id="a-82"></a>能应轮王名如意珠。<a id="a-83"></a>能令难陀跋难陀等诸大龙王。<a id="a-84"></a>降霔甘雨润泽草木。<a id="a-85"></a>若于闇夜置高幢上。<a id="a-86"></a>光照天地明如日出。<a id="a-87"></a>此般若波罗蜜多亦复如是。<a id="a-88"></a>汝等诸王应作宝幢及以幡盖。<a id="a-89"></a>烧香散花广大供养。<a id="a-8A"></a>宝函盛经置于宝案。<a id="a-8B"></a>若欲行时常导其前。<a id="a-8C"></a>所在住处作七宝帐。<a id="a-8D"></a>众宝为座置经于上。<a id="a-8E"></a>种种供养如事父母。<a id="a-8F"></a>亦如诸天奉事帝释。<a id="a-8G"></a>大王我见诸国一切人王。<a id="a-8H"></a>皆由过去侍五百佛恭敬供养得为帝王。<a id="a-8I"></a>一切圣人得道果者。<a id="a-8J"></a>来生其国作大利益。<a id="a-8K"></a>若王福尽无道之时。<a id="a-8L"></a>圣人舍去灾难竞起。<a id="a-8M"></a>大王若未来世有诸国王。<a id="a-8N"></a>建立正法护三宝者。<a id="a-8O"></a>我令五方菩萨摩诃萨众往护其国。</p>
  <p id="a8P">东方金刚手菩萨摩诃萨。<a id="a-8Q"></a>手持金刚杵放青色光。<a id="a-8R"></a>与四俱胝菩萨往护其国。</p>
  <p id="a8S">南方金刚宝菩萨摩诃萨。<a id="a-8T"></a>手持金刚摩尼放日色光。<a id="a-8U"></a>与四俱胝菩萨往护其国。</p>
  <p id="a8V">西方金刚利菩萨摩诃萨。<a id="a-8W"></a>手持金刚剑放金色光。<a id="a-8X"></a>与四俱胝菩萨往护其国。</p>
  <p id="a8Y">北方金刚药叉菩萨摩诃萨。<a id="a-8Z"></a>手持金刚铃放琉璃色光。<a id="a-8a"></a>与四俱胝药叉往护其国。</p>
  <p id="a8b">中方金刚波罗蜜多菩萨摩诃萨。<a id="a-8c"></a>手持金刚轮放五色光。<a id="a-8d"></a>与四俱胝菩萨往护其国是五菩萨摩诃萨。<a id="a-8e"></a>各与如是无量大众。<a id="a-8f"></a>于汝国中作大利益。<a id="a-8g"></a>当立形像而供养之尔时金刚手菩萨摩诃萨等。<a id="a-8h"></a>即从座起顶礼佛足。<a id="a-8i"></a>却住一面而白佛言。<a id="a-8j"></a>世尊我等本愿承佛神力。<a id="a-8k"></a>十方世界一切国土若有此经受持读诵解说之处。<a id="a-8l"></a>我当各与如是眷属。<a id="a-8m"></a>于一念顷即至其所。<a id="a-8n"></a>守护正法建立正法。<a id="a-8o"></a>令其国界无诸灾难。<a id="a-8p"></a>刀兵疾疫一切皆除。<a id="a-8q"></a>世尊我有陀罗尼能加持拥护。<a id="a-8r"></a>是一切佛本所修行速疾之门。<a id="a-8s"></a>若人得闻一经于耳。<a id="a-8t"></a>所有罪障悉皆消灭。<a id="a-8u"></a>况复诵习而令通利。<a id="a-8v"></a>以法威力当令国界永无众难。<a id="a-8w"></a>即于佛前异口同音说陀罗尼曰。</p>
  <p id="a8x">娜谟啰怛娜(二合)怛啰(二合)夜野(一)娜莫(引)阿哩夜(二合)吠(无盖反)[口*路]者娜(引)野(二)怛他(引)[薩/女]多(引)夜啰诃(二合)谛(三)三藐二没驮(引)野(四)娜莫阿(引)哩野(二合五)三满多跋捺啰(二合引)野(六)冒地萨怛嚩(二合引)野(七)摩诃萨怛嚩(二合引)野(八)摩贺迦(引)噜抳迦(引)野(九)怛儞野(二合)他(引十)枳穰(二合)娜钵啰(二合)儞(引)闭(十一)恶乞叉(二合)野句势(十二)钵啰(二合)底婆(引)娜嚩底(十三)萨嚩没驮(引)嚩路枳谛(十四)瑜誐跛哩儞涩跛(二合)宁(十五)俨避(引)啰努啰嚩誐(引)系(十六)底哩野(三合)特嚩(二合十七)跛哩儞涩跛(二合)宁(十八)冒地质多散惹娜儞(十九)萨嚩(引)毗晒迦毗(引)色讫谛(二合二十)达磨娑(引)誐啰三步谛(二十一)阿慕伽室啰(二合)嚩儜(二十二)摩贺三满多跋奈啰(二合)步弥(二十三)涅(奴逸反)哩野(二合)谛(二十四)尾野(二合)羯啰(二合)拏(二十五)跛哩钵啰(二合)跛儞(二十六)萨嚩悉驮(二十七)娜么塞讫哩(三合)谛(二十八)萨嚩冒地萨怛嚩(二合二十九)散惹娜儞(三十)婆誐嚩底(丁以反上同三十一)没驮(引)么谛(三十二)阿啰儞迦啰奶(三十三)阿啰拏迦啰奶(三十四)摩贺钵罗(二合)枳穰(二合三十五)播啰弭谛娑嚩(二合)贺(三十六)</p>
  <p id="a8y">尔时世尊闻是说已。<a id="a-8z"></a>赞金刚手等诸菩萨言。<a id="a-90"></a>善哉善哉。<a id="a-91"></a>若有诵持此陀罗尼者。<a id="a-92"></a>我及十方诸佛悉常加护。<a id="a-93"></a>诸恶神鬼。<a id="a-94"></a>敬之如佛。<a id="a-95"></a>不久当得阿耨多罗三藐三菩提。</p>
  <p id="a96">大王吾以此经付嘱汝等。<a id="a-97"></a>毗舍离国憍萨罗国。<a id="a-98"></a>室罗筏国摩伽陀国。<a id="a-99"></a>波罗痆斯国迦毗罗国。<a id="a-9A"></a>拘尸那国憍睒弥国。<a id="a-9B"></a>般遮罗国波吒罗国。<a id="a-9C"></a>末土罗国乌尸尼国。<a id="a-9D"></a>奔吒跋多国。<a id="a-9E"></a>提婆跋多国。<a id="a-9F"></a>迦尸国瞻波国。<a id="a-9G"></a>如是一切诸国王等。<a id="a-9H"></a>皆应受持般若波罗蜜多。</p>
  <p id="a9I">时诸大众阿修罗等。<a id="a-9J"></a>闻佛所说诸灾难事。<a id="a-9K"></a>身毛皆竖高声唱言。<a id="a-9L"></a>愿我未来不生彼国。<a id="a-9M"></a>时十六王即舍王位修出家道。<a id="a-9N"></a>具八胜处十一切处。<a id="a-9O"></a>得伏忍言忍无生法忍。</p>
  <p id="a9P">尔时一切天人大众阿修罗等。<a id="a-9Q"></a>散曼陀罗花曼殊沙花。<a id="a-9R"></a>婆师迦花苏曼那花。<a id="a-9S"></a>以供养佛。<a id="a-9T"></a>随其种性得三脱门。<a id="a-9U"></a>生空法空菩提分法。<a id="a-9V"></a>无量无数菩萨摩诃萨。<a id="a-9W"></a>散拘勿头花波头摩花而供养佛。<a id="a-9X"></a>无量三昧悉皆现前。<a id="a-9Y"></a>得住顺忍无生法忍。<a id="a-9Z"></a>无量无数菩萨摩诃萨。<a id="a-9a"></a>得恒河沙诸三昧门。<a id="a-9b"></a>真俗平等具无碍解。<a id="a-9c"></a>常起大悲于百万亿阿僧祇佛刹微尘数世界。<a id="a-9d"></a>广利众生现身成佛。</p>
  <p data-pb></p>
  <h2 id="a9e">嘱累品第八</h2>
  <p id="a9f">佛告波斯匿王今诫汝等。<a id="a-9g"></a>吾灭度后正法欲灭。<a id="a-9h"></a>后五十年后五百年。<a id="a-9i"></a>后五千年无佛法僧。<a id="a-9j"></a>此经三宝付诸国王建立守护。<a id="a-9k"></a>令我四部诸弟子等。<a id="a-9l"></a>受持读诵解其义理。<a id="a-9m"></a>广为众生宣说法要。<a id="a-9n"></a>令其修习出离生死。</p>
  <p id="a9o">大王后五浊世。<a id="a-9p"></a>一切国王王子大臣。<a id="a-9q"></a>自恃高贵破灭吾教。<a id="a-9r"></a>明作制法。<a id="a-9s"></a>制我弟子比丘比丘尼。<a id="a-9t"></a>不听出家修行正道。<a id="a-9u"></a>亦复不听造佛塔像。<a id="a-9v"></a>白衣高座比丘地立。<a id="a-9w"></a>与兵奴法等无有异。<a id="a-9x"></a>当知尔时法灭不久。</p>
  <p id="a9y">大王破国因缘皆汝自作。<a id="a-9z"></a>恃己威力制四部众不听修福。<a id="a-A0"></a>诸恶比丘受别请法。<a id="a-A1"></a>知识比丘共为一心。<a id="a-A2"></a>互相亲善斋会求福。<a id="a-A3"></a>是外道法都非我教。<a id="a-A4"></a>百姓疾疫无量苦难。<a id="a-A5"></a>当知尔时国土破灭。<a id="a-A6"></a>大王法末世时国王大臣四部弟子。<a id="a-A7"></a>各作非法横与佛教。<a id="a-A8"></a>作诸过咎非法非律。<a id="a-A9"></a>系缚比丘如破狱囚。<a id="a-AA"></a>当知尔时法灭不久。</p>
  <p id="aAB">大王我灭度后四部弟子。<a id="a-AC"></a>一切国王王子百官。<a id="a-AD"></a>乃是任持护三宝者。<a id="a-AE"></a>而自破灭如师子身中虫。<a id="a-AF"></a>自食师子肉非外道也。<a id="a-AG"></a>坏我法者得大过咎。<a id="a-AH"></a>正法衰薄民无正行。<a id="a-AI"></a>诸恶渐增其寿日减。<a id="a-AJ"></a>无复孝子六亲不和。<a id="a-AK"></a>天龙不祐恶鬼恶龙日来侵害。<a id="a-AL"></a>灾怪相继为祸纵横。<a id="a-AM"></a>当堕地狱傍生饿鬼。<a id="a-AN"></a>若得为人贫穷下贱诸根不具。<a id="a-AO"></a>如影随形如响应声。<a id="a-AP"></a>如人夜书火灭字存。<a id="a-AQ"></a>毁法果报亦复如大王未来世中一切国王王子大臣。<a id="a-AR"></a>与我弟子横立记籍设官典主。<a id="a-AS"></a>大小僧统非理役使。<a id="a-AT"></a>当知尔时佛法不久。</p>
  <p id="aAU">大王未来世中一切国王四部弟子。<a id="a-AV"></a>当依十方一切诸佛。<a id="a-AW"></a>常所行道建立流通。<a id="a-AX"></a>而恶比丘为求名利不依我法。<a id="a-AY"></a>于国王前自说过患作破法缘。<a id="a-AZ"></a>其王不别信受此语。<a id="a-Aa"></a>横立制法不依佛戒。<a id="a-Ab"></a>当知尔时法灭不久。</p>
  <p id="aAc">大王未来世中国王大臣四部弟子。<a id="a-Ad"></a>自作破法破国因缘。<a id="a-Ae"></a>身自受之非佛法咎。<a id="a-Af"></a>天龙舍去五浊转增。<a id="a-Ag"></a>若具说者穷劫不尽。</p>
  <p id="aAh">尔时十六大国王。<a id="a-Ai"></a>闻说未来如是诸诫。<a id="a-Aj"></a>悲啼号泣声动三千。<a id="a-Ak"></a>天地昏闇光明不现。<a id="a-Al"></a>时诸王等各各至心受持佛语。<a id="a-Am"></a>不制四部出家学道当如佛教。</p>
  <p id="aAn">尔时恒河沙等无量大众皆共叹言。<a id="a-Ao"></a>当尔之时世间空虚是无佛世。</p>
  <p id="aAp">尔时波斯匿王白佛言。<a id="a-Aq"></a>世尊当何名此经。<a id="a-Ar"></a>我等云何奉持。<a id="a-As"></a>佛告大王。<a id="a-At"></a>此经名为仁王护国般若波罗蜜多。<a id="a-Au"></a>亦得名为甘露法药。<a id="a-Av"></a>若有服行能愈诸疾。<a id="a-Aw"></a>大王般若波罗蜜多所有功德。<a id="a-Ax"></a>犹如虚空不可测量。<a id="a-Ay"></a>若有受持读诵之者。<a id="a-Az"></a>所获功德能护仁王及诸众生。<a id="a-B0"></a>犹如垣墙亦如城壁。<a id="a-B1"></a>是故汝等应当受持。</p>
  <p id="aB2">佛说是经已。<a id="a-B3"></a>弥勒师子吼等无量菩萨摩诃萨。<a id="a-B4"></a>舍利弗须菩提等无量声闻。<a id="a-B5"></a>欲界色界无量天人。<a id="a-B6"></a>比丘比丘尼优婆塞优婆夷。<a id="a-B7"></a>阿修罗等一切大众。<a id="a-B8"></a>闻佛所说皆大欢喜信受奉行。</p>
 </body>
</html>