<!doctype html>
<html id="z3IBUZbeP" data-ver="717">
 <head>
  <meta charset="utf-8">
  <meta author="法贤">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说未曾有正法经卷第二</h1>
  <p id="a2">尔时辩积菩萨摩诃萨。<a id="a-3"></a>前白妙吉祥菩萨言。<a id="a-4"></a>今当共诣佛所问。<a id="a-5"></a>菩萨摩诃萨当云何住。<a id="a-6"></a>是时妙吉祥菩萨。<a id="a-7"></a>即于会中不起于座。<a id="a-8"></a>摄菩萨形化如来像相好具足。<a id="a-9"></a>与释迦牟尼佛等无有异。<a id="a-A"></a>即告辩积菩萨言。<a id="a-B"></a>如来在此汝今当问。<a id="a-C"></a>尔时辩积菩萨。<a id="a-D"></a>不知化相谓即如来。<a id="a-E"></a>前诣佛所而发问言。<a id="a-F"></a>世尊。<a id="a-G"></a>菩萨摩诃萨当云何住。<a id="a-H"></a>化佛答言。<a id="a-I"></a>如我所作菩萨应如是住。<a id="a-J"></a>辩积菩萨言。<a id="a-K"></a>如佛世尊复云何住。<a id="a-L"></a>化佛答言。<a id="a-M"></a>佛世尊者。<a id="a-N"></a>不行持戒忍辱精进禅定智慧之法。<a id="a-O"></a>不着欲界色界。<a id="a-P"></a>无色界不行身业不发语业不起意业。<a id="a-Q"></a>如是于一切处无所行。<a id="a-R"></a>善男子。<a id="a-S"></a>一切所行皆悉如化。<a id="a-T"></a>辩积菩萨言。<a id="a-U"></a>如佛世尊亦幻化相耶。<a id="a-V"></a>化佛答言。<a id="a-W"></a>如是如是。<a id="a-X"></a>菩萨摩诃萨当如是住。<a id="a-Y"></a>辩积菩萨即白佛言。<a id="a-Z"></a>云何世尊亦幻化相耶。<a id="a-a"></a>化佛答言。<a id="a-b"></a>不也善男子。<a id="a-c"></a>一切诸法皆幻化相。<a id="a-d"></a>辩积菩萨言。<a id="a-e"></a>如是如是。<a id="a-f"></a>诸法性空皆幻化相。<a id="a-g"></a>云何我佛世尊亦幻化耶。<a id="a-h"></a>化佛答言。<a id="a-i"></a>善男子。<a id="a-j"></a>岂唯此佛是幻化相。<a id="a-k"></a>所有一切如来皆幻化相。<a id="a-l"></a>辩积菩萨言。<a id="a-m"></a>谁为能化者。<a id="a-n"></a>化佛答言。<a id="a-o"></a>自业清净。<a id="a-p"></a>非有能化及所化者。<a id="a-q"></a>亦无我无人。<a id="a-r"></a>无众生无寿命。<a id="a-s"></a>无士夫无有识。<a id="a-t"></a>无补特伽罗。<a id="a-u"></a>无佛无异生等相。<a id="a-v"></a>辩积菩萨白佛言。<a id="a-w"></a>世尊。<a id="a-x"></a>当云何学而得菩提。<a id="a-y"></a>化佛答言。<a id="a-z"></a>一切法无所学。<a id="a-10"></a>菩萨当如是学。<a id="a-11"></a>诸法无所行。<a id="a-12"></a>菩萨应如是学。<a id="a-13"></a>诸法无所畏。<a id="a-14"></a>菩萨应如是学。<a id="a-15"></a>诸法无疑惑。<a id="a-16"></a>菩萨应如是学。<a id="a-17"></a>诸法无所有无所缘。<a id="a-18"></a>无虚妄无聚集。<a id="a-19"></a>无所作无文字。<a id="a-1A"></a>无生无灭。<a id="a-1B"></a>无已有无今有。<a id="a-1C"></a>非幻化非色像。<a id="a-1D"></a>非智所观离一切想。<a id="a-1E"></a>菩萨摩诃萨应如是学。<a id="a-1F"></a>如是学者是名正学。<a id="a-1G"></a>无所减失亦无增长。<a id="a-1H"></a>若如是学者。<a id="a-1I"></a>无所远离无所戏论。<a id="a-1J"></a>无所乐无所厌。<a id="a-1K"></a>无喜无恚无来无去。<a id="a-1L"></a>若如是学是名正学。<a id="a-1M"></a>是故善男子。<a id="a-1N"></a>若有乐求阿耨多罗三藐三菩提者。<a id="a-1O"></a>当知无轮回无涅盘。<a id="a-1P"></a>无取无舍无施无悭。<a id="a-1Q"></a>无戒无犯无忍无恚。<a id="a-1R"></a>无勤无惰无定无乱。<a id="a-1S"></a>无智无愚。<a id="a-1T"></a>非学非无学。<a id="a-1U"></a>非行非不行。<a id="a-1V"></a>无所得无所证。<a id="a-1W"></a>无菩提无佛法。<a id="a-1X"></a>无我想无人想。<a id="a-1Y"></a>无众生想无寿者想。<a id="a-1Z"></a>无补特伽罗想。<a id="a-1a"></a>无法想亦无非法想。<a id="a-1b"></a>非有想非无想。<a id="a-1c"></a>何以故。<a id="a-1d"></a>诸法如幻化。<a id="a-1e"></a>无二无差别。<a id="a-1f"></a>无动转相。<a id="a-1g"></a>一切法非色取相。<a id="a-1h"></a>眼不能观。<a id="a-1i"></a>一切法无分别相。<a id="a-1j"></a>非心所知。<a id="a-1k"></a>诸法性空。<a id="a-1l"></a>无法可行无菩提可得。<a id="a-1m"></a>是故善男子。<a id="a-1n"></a>诸菩萨摩诃萨。<a id="a-1o"></a>当如是行如是修学。<a id="a-1p"></a>若有善男子闻是说者。<a id="a-1q"></a>不生惊怖不生疑惑。<a id="a-1r"></a>是人即能证得阿耨多罗三藐三菩提。</p>
  <p id="a1s">复次善男子。<a id="a-1t"></a>譬如虚空不可侵害。<a id="a-1u"></a>火不能焚风不能转。<a id="a-1v"></a>水不能注尘不能坌。<a id="a-1w"></a>烟云雷电皆不能着。<a id="a-1x"></a>虚空无挂碍故。<a id="a-1y"></a>菩萨摩诃萨亦复如是。<a id="a-1z"></a>心无挂碍不为诸法之所动转。<a id="a-20"></a>无乐欲无厌舍心若虚空。<a id="a-21"></a>蕴等诸魔所不能动。<a id="a-22"></a>是菩萨当证阿耨多罗三藐三菩提。<a id="a-23"></a>而能普为众生作大利益而无穷尽。<a id="a-24"></a>尔时化佛说是法已隐而不现。<a id="a-25"></a>妙吉祥菩萨却复本形。<a id="a-26"></a>辩积菩萨前白妙吉祥菩萨言。<a id="a-27"></a>如来世尊从何所来适当说法。<a id="a-28"></a>今何所往。<a id="a-29"></a>妙吉祥告言。<a id="a-2A"></a>本无所来今亦无去。<a id="a-2B"></a>又问。<a id="a-2C"></a>无来之来从何所来。<a id="a-2D"></a>答曰。<a id="a-2E"></a>从如是来。<a id="a-2F"></a>辩积菩萨言。<a id="a-2G"></a>如佛所言。<a id="a-2H"></a>一切如来皆幻化相。<a id="a-2I"></a>幻化相者非所从来。<a id="a-2J"></a>亦无所去耶。<a id="a-2K"></a>妙吉祥言。<a id="a-2L"></a>如是如是。<a id="a-2M"></a>如所化相无来无去。<a id="a-2N"></a>一切法一切众生亦如是。<a id="a-2O"></a>辩积菩萨又问言。<a id="a-2P"></a>一切法何所住。<a id="a-2Q"></a>妙吉祥菩萨言。<a id="a-2R"></a>诸法无自性如是住。<a id="a-2S"></a>又问。<a id="a-2T"></a>一切众生复云何住。<a id="a-2U"></a>答曰。<a id="a-2V"></a>一切众生彼彼业报亦如是住。<a id="a-2W"></a>又问。<a id="a-2X"></a>一切众生业报云何。<a id="a-2Y"></a>答曰。<a id="a-2Z"></a>诸法无生亦无业报。<a id="a-2a"></a>诸法平等今如是住。<a id="a-2b"></a>又问。<a id="a-2c"></a>无业报者彼彼业报云何。<a id="a-2d"></a>答曰。<a id="a-2e"></a>如所作业如所受报。<a id="a-2f"></a>是为业报。<a id="a-2g"></a>又问。<a id="a-2h"></a>众生业报性空。<a id="a-2i"></a>当生亦尔复云何受。<a id="a-2j"></a>答曰。<a id="a-2k"></a>如真实法无业无报。<a id="a-2l"></a>及无有生非有非无。<a id="a-2m"></a>是为业报。<a id="a-2n"></a>然众生业报无亡无失。<a id="a-2o"></a>自业性空是真实义。<a id="a-2p"></a>妙吉祥菩萨说是法时。<a id="a-2q"></a>释迦牟尼佛会中。<a id="a-2r"></a>有尊者舍利子阿难及余声闻等。<a id="a-2s"></a>以佛威力故。<a id="a-2t"></a>闻妙吉祥菩萨所说妙法。<a id="a-2u"></a>是时舍利子即从座起前白佛言。<a id="a-2v"></a>世尊希有。<a id="a-2w"></a>彼诸菩萨各以种种善巧方便。<a id="a-2x"></a>宣说甚深之法。<a id="a-2y"></a>若有闻者。<a id="a-2z"></a>其谁不发阿耨多罗三藐三菩提心。<a id="a-30"></a>佛告舍利子。<a id="a-31"></a>菩萨摩诃萨。<a id="a-32"></a>以无著心修学诸行。<a id="a-33"></a>以无懈心宣说正法。<a id="a-34"></a>舍利子。<a id="a-35"></a>如菩萨所行。<a id="a-36"></a>所得果报所有智慧。<a id="a-37"></a>及所说法皆亦如是。<a id="a-38"></a>如汝舍利子。<a id="a-39"></a>所行所学皆声闻行有所著相。<a id="a-3A"></a>所得智慧亦复如是。<a id="a-3B"></a>尔时有菩萨名光严。<a id="a-3C"></a>即从座起前诣佛所。<a id="a-3D"></a>而白佛言。<a id="a-3E"></a>世尊。<a id="a-3F"></a>云何名声闻行。<a id="a-3G"></a>佛言。<a id="a-3H"></a>善男子。<a id="a-3I"></a>声闻行者。<a id="a-3J"></a>于法有所限量。<a id="a-3K"></a>于所修行不能远离诸相。<a id="a-3L"></a>乐离生死趣证涅盘。<a id="a-3M"></a>厌舍众生不能济度。<a id="a-3N"></a>智慧狭劣无广大心。<a id="a-3O"></a>所以菩萨观声闻行犹若愚盲。<a id="a-3P"></a>是故菩萨心行无所著智慧无限碍。<a id="a-3Q"></a>而能广度众生利益无量。<a id="a-3R"></a>是时光严菩萨复白佛言。<a id="a-3S"></a>世尊。<a id="a-3T"></a>彼妙吉祥菩萨及诸大士。<a id="a-3U"></a>莫于今时而来此会说妙法耶。<a id="a-3V"></a>我等乐闻。<a id="a-3W"></a>何以故。<a id="a-3X"></a>妙吉祥菩萨证甚深法入解脱门。<a id="a-3Y"></a>以无碍辩善说法要。</p>
  <p id="a3Z">尔时释迦牟尼佛。<a id="a-3a"></a>即以神通警觉。<a id="a-3b"></a>令妙吉祥菩萨来赴法会。<a id="a-3c"></a>是时妙吉祥菩萨。<a id="a-3d"></a>与二十五大菩萨及天人众。<a id="a-3e"></a>咸到释迦牟尼佛所。<a id="a-3f"></a>各各头面礼佛双足。<a id="a-3g"></a>右绕三匝住于一面。<a id="a-3h"></a>是时光严菩萨。<a id="a-3i"></a>即白妙吉祥菩萨言。<a id="a-3j"></a>云何大士离于佛所异处说法。<a id="a-3k"></a>妙吉祥答言。<a id="a-3l"></a>佛所说法甚深难解。<a id="a-3m"></a>离诸语言非我能知。<a id="a-3n"></a>光严菩萨言。<a id="a-3o"></a>佛所说法甚深难解。<a id="a-3p"></a>如大士者智慧无量尚不能知。<a id="a-3q"></a>我等云何当能了解。<a id="a-3r"></a>妙吉祥菩萨言。<a id="a-3s"></a>唯佛与佛而悉通达。<a id="a-3t"></a>非如来者不能信悟。<a id="a-3u"></a>是故我今随力演说其所说法。<a id="a-3v"></a>但如法说于真际法界。<a id="a-3w"></a>非离非不离。<a id="a-3x"></a>如是所说是名说法。<a id="a-3y"></a>于诸语言于诸戏论。<a id="a-3z"></a>于诸名相于诸生灭。<a id="a-40"></a>亦非离非不离诸法平等。<a id="a-41"></a>是名说法。<a id="a-42"></a>诸法无自相无他相。<a id="a-43"></a>无法相亦无非法相。<a id="a-44"></a>非轮回相非涅盘相。<a id="a-45"></a>是名说法。</p>
  <p id="a46">尔时释迦牟尼佛。<a id="a-47"></a>赞妙吉祥菩萨言。<a id="a-48"></a>善哉善哉。<a id="a-49"></a>如汝妙吉祥所说是真说法。<a id="a-4A"></a>何以故。<a id="a-4B"></a>诸法离言。<a id="a-4C"></a>离一切想。<a id="a-4D"></a>无大法无小法断诸分别。<a id="a-4E"></a>非三昧心所观所见。<a id="a-4F"></a>未有一法若增若减。<a id="a-4G"></a>如是说法是名解法即名见佛。<a id="a-4H"></a>是时释迦牟尼佛说此法时。<a id="a-4I"></a>会中有八千菩萨。<a id="a-4J"></a>证无生法忍。<a id="a-4K"></a>有二百天子。<a id="a-4L"></a>先发大乘心不久。<a id="a-4M"></a>而作是念。<a id="a-4N"></a>佛法甚深难解难知不能穷尽。<a id="a-4O"></a>而我等终不能解了深义。<a id="a-4P"></a>行诸胜行趣证无上菩提。<a id="a-4Q"></a>不若于声闻缘觉之果。<a id="a-4R"></a>趣求涅盘定无疑惑。<a id="a-4S"></a>于是退转大乘心。<a id="a-4T"></a>尔时世尊知诸天子心所思念。<a id="a-4U"></a>告诸天子言。<a id="a-4V"></a>汝等勿起懈怠心退失大乘行。<a id="a-4W"></a>当发阿耨多罗三藐三菩提心坚固无退。<a id="a-4X"></a>尔时释迦牟尼佛为欲度诸天子故。<a id="a-4Y"></a>即化一长者身。<a id="a-4Z"></a>手持满钵众味饮食。<a id="a-4a"></a>来入法会到佛所已。<a id="a-4b"></a>以所持食奉上世尊然后头面礼世尊足。<a id="a-4c"></a>而作是言。<a id="a-4d"></a>唯愿世尊。<a id="a-4e"></a>哀愍我故。<a id="a-4f"></a>受我此食。<a id="a-4g"></a>是时世尊随长者意而受此食。<a id="a-4h"></a>于是妙吉祥菩萨。<a id="a-4i"></a>从座而起合掌恭敬。<a id="a-4j"></a>前白佛言。<a id="a-4k"></a>世尊。<a id="a-4l"></a>佛所受食无有限量。<a id="a-4m"></a>应遍法界而无所著。<a id="a-4n"></a>无施者无受者。<a id="a-4o"></a>皆悉平等如法受食。<a id="a-4p"></a>尔时舍利子心生疑念。<a id="a-4q"></a>施食长者从何所来。<a id="a-4r"></a>岂非妙吉祥菩萨所化而作佛事。<a id="a-4s"></a>尔时世尊知舍利子心之疑念。<a id="a-4t"></a>即告舍利子言。<a id="a-4u"></a>汝舍利子勿作是念。<a id="a-4v"></a>若来若去佛自知时。</p>
  <p id="a4w">尔时世尊以所受食掷钵置地。<a id="a-4x"></a>其所掷钵于下方世界各各佛刹现说法者一一佛前钵皆至彼。<a id="a-4y"></a>诸佛弟子各发问言。<a id="a-4z"></a>此钵从何所来。<a id="a-50"></a>诸佛皆为告言。<a id="a-51"></a>上方世界名曰娑婆。<a id="a-52"></a>有佛世尊号释迦牟尼。<a id="a-53"></a>今现说法。<a id="a-54"></a>此钵从彼而来。<a id="a-55"></a>为欲教化诸菩萨故。<a id="a-56"></a>其钵下过七十二殑伽河沙数佛刹。<a id="a-57"></a>有世界名光明。<a id="a-58"></a>佛号光明王如来应供正等正觉。<a id="a-59"></a>现在说法。<a id="a-5A"></a>于彼佛前虚空中住。</p>
  <p id="a5B">尔时释迦牟尼佛。<a id="a-5C"></a>掷是钵已。<a id="a-5D"></a>即告尊者舍利子言。<a id="a-5E"></a>汝舍利子。<a id="a-5F"></a>当以神力观所掷钵今在何处于何所住。<a id="a-5G"></a>是时舍利子。<a id="a-5H"></a>即入十千三摩地门。<a id="a-5I"></a>于其定中。<a id="a-5J"></a>以自智力及佛神通力。<a id="a-5K"></a>于十千佛刹遍观此钵不见所住。<a id="a-5L"></a>从定出已而白佛言。<a id="a-5M"></a>世尊。<a id="a-5N"></a>如我所观。<a id="a-5O"></a>经十千佛刹不见此钵所住之处。</p>
  <p id="a5P">尔时世尊即告尊者大目干连言。<a id="a-5Q"></a>汝大目干连。<a id="a-5R"></a>当以神力观所掷钵何所而住。<a id="a-5S"></a>是时尊者大目干连。<a id="a-5T"></a>承佛圣旨。<a id="a-5U"></a>即入八千三摩地门。<a id="a-5V"></a>于其定中以自通力。<a id="a-5W"></a>于下方世界经八千佛刹。<a id="a-5X"></a>遍观此钵亦不见所住。<a id="a-5Y"></a>从定出已前白佛言。<a id="a-5Z"></a>世尊。<a id="a-5a"></a>我以自通力。<a id="a-5b"></a>于下方世界经八千佛刹。<a id="a-5c"></a>不见此钵所住之处。</p>
  <p id="a5d">尔时世尊即告尊者须菩提言。<a id="a-5e"></a>汝当以神通力。<a id="a-5f"></a>观所掷钵今在何处于何处住。<a id="a-5g"></a>须菩提承佛圣旨。<a id="a-5h"></a>即入万二千三摩地门。<a id="a-5i"></a>于其定中经万二千佛刹。<a id="a-5j"></a>遍观此钵不见所住。<a id="a-5k"></a>从定出已前白佛言。<a id="a-5l"></a>世尊。<a id="a-5m"></a>我以自通力经万二千佛刹。<a id="a-5n"></a>遍观此钵不见所住。<a id="a-5o"></a>如是五百声闻弟子。<a id="a-5p"></a>各各以自神通及天眼力。<a id="a-5q"></a>遍观此钵皆不能见。</p>
  <p id="a5r">尔时尊者须菩提。<a id="a-5s"></a>前白慈氏菩萨摩诃萨言。<a id="a-5t"></a>仁者受一生记当补佛处。<a id="a-5u"></a>惟愿今时入三摩地。<a id="a-5v"></a>观钵所往示诸大众。<a id="a-5w"></a>慈氏菩萨告须菩提言。<a id="a-5x"></a>尊者。<a id="a-5y"></a>然我受一生记。<a id="a-5z"></a>当得阿耨多罗三藐三菩提。<a id="a-60"></a>所有妙吉祥菩萨一切三摩地门。<a id="a-61"></a>名字尚不能知。<a id="a-62"></a>何况证入。<a id="a-63"></a>唯妙吉祥菩萨悉能证之。<a id="a-64"></a>所作所行无不通达。<a id="a-65"></a>须菩提。<a id="a-66"></a>诸佛如来所作。<a id="a-67"></a>今我岂能知耶。<a id="a-68"></a>是故我今神通智慧。<a id="a-69"></a>未逮于妙吉祥菩萨。<a id="a-6A"></a>而今世尊所掷之钵。<a id="a-6B"></a>唯妙吉祥可知所住。<a id="a-6C"></a>降兹已往皆莫能知。<a id="a-6D"></a>是时须菩提前白佛言。<a id="a-6E"></a>世尊。<a id="a-6F"></a>彼妙吉祥菩萨功德尊胜。<a id="a-6G"></a>自舍如来无能过者。<a id="a-6H"></a>应知世尊所掷之钵。<a id="a-6I"></a>惟愿世尊。<a id="a-6J"></a>敕妙吉祥菩萨。<a id="a-6K"></a>以大神通取钵赴会。<a id="a-6L"></a>示诸大众而作佛事。<a id="a-6M"></a>于时世尊。<a id="a-6N"></a>即告妙吉祥菩萨言。<a id="a-6O"></a>妙吉祥。<a id="a-6P"></a>汝知此钵当何所往复何所住。<a id="a-6Q"></a>于是妙吉祥菩萨。<a id="a-6R"></a>承佛语已而作是念。<a id="a-6S"></a>我今不起于座不离佛会不隐其身。<a id="a-6T"></a>当取此钵示诸大众。<a id="a-6U"></a>作是念已即入三摩地。<a id="a-6V"></a>于其定中舒其右手。<a id="a-6W"></a>于下方界过一一佛刹。<a id="a-6X"></a>于一一佛前。<a id="a-6Y"></a>其手发声作如是言。<a id="a-6Z"></a>我今敬礼诸佛。<a id="a-6a"></a>我师释迦牟尼佛。<a id="a-6b"></a>问讯世尊。<a id="a-6c"></a>少病少恼起居轻利安乐行不。<a id="a-6d"></a>伸问讯已。<a id="a-6e"></a>其手于一一毛孔。<a id="a-6f"></a>放百千俱胝光明。<a id="a-6g"></a>一一光明有百千莲华。<a id="a-6h"></a>一一华上各有如来坐于其上。<a id="a-6i"></a>一一如来各各赞叹释迦牟尼佛。<a id="a-6j"></a>一一世界皆悉六种震动。<a id="a-6k"></a>现大光明遍照佛土。<a id="a-6l"></a>复现幢幡伞盖种种严饰之具而作佛事。<a id="a-6m"></a>如是一一佛刹悉皆如是。<a id="a-6n"></a>度七十二殑伽沙数佛刹已。<a id="a-6o"></a>到光明王佛所。<a id="a-6p"></a>其手发声致敬问讯亦复如是。<a id="a-6q"></a>复放百千光明。<a id="a-6r"></a>一一光中有百千莲华。<a id="a-6s"></a>一一华上皆有佛坐。<a id="a-6t"></a>诸佛各各赞叹释迦如来。<a id="a-6u"></a>光明交照洞彻无量。<a id="a-6v"></a>尔时光明王佛会中。<a id="a-6w"></a>有菩萨名曰光幢。<a id="a-6x"></a>从座而起。<a id="a-6y"></a>前白光明王如来言。<a id="a-6z"></a>此手何来。<a id="a-70"></a>现如是相放此光明。<a id="a-71"></a>复于光中现如是莲华。<a id="a-72"></a>于其华上有诸如来。<a id="a-73"></a>各各赞叹释迦牟尼佛。<a id="a-74"></a>是相云何愿佛宣示。<a id="a-75"></a>尔时光明王如来。<a id="a-76"></a>告光幢菩萨言。<a id="a-77"></a>上方去此七十二殑伽沙数佛刹。<a id="a-78"></a>有世界名娑婆。<a id="a-79"></a>佛号释迦牟尼应正等觉。<a id="a-7A"></a>现在说法教化众生。<a id="a-7B"></a>彼有菩萨名妙吉祥。<a id="a-7C"></a>具大功德被不思议精进铠。<a id="a-7D"></a>有大智力已到彼岸。<a id="a-7E"></a>是菩萨于彼释迦牟尼佛会中。<a id="a-7F"></a>不起于座舒其右手来取其钵。<a id="a-7G"></a>以是缘故有斯瑞应。</p>
  <p id="a7H">尔时光明王如来。<a id="a-7I"></a>从于眉间放大光明。<a id="a-7J"></a>普照七十二殑伽沙数佛刹上。<a id="a-7K"></a>至娑婆世界广大照曜。<a id="a-7L"></a>而此世界所有众生蒙光照者。<a id="a-7M"></a>得大快乐如转轮王。<a id="a-7N"></a>所有修菩萨行者蒙光所照。<a id="a-7O"></a>皆得其果自行圆满。<a id="a-7P"></a>所有诸大菩萨。<a id="a-7Q"></a>皆得日光三摩地门。<a id="a-7R"></a>所有修声闻行者。<a id="a-7S"></a>皆得八解脱法门。<a id="a-7T"></a>彼光明王佛刹诸菩萨承如来光。<a id="a-7U"></a>皆得见此娑婆世界释迦牟尼佛。<a id="a-7V"></a>并妙吉祥菩萨。<a id="a-7W"></a>诸声闻众围绕说法。</p>
  <p id="a7X">尔时光幢菩萨摩诃萨。<a id="a-7Y"></a>见此娑婆世界众生业浊而生悲泣。<a id="a-7Z"></a>即白光明正如来言。<a id="a-7a"></a>世尊。<a id="a-7b"></a>我承佛光明。<a id="a-7c"></a>得见彼娑婆世界。<a id="a-7d"></a>而此世界秽恶充满。<a id="a-7e"></a>诸大菩萨生于彼处。<a id="a-7f"></a>譬如吠琉璃宝没于泥中。<a id="a-7g"></a>是事云何。</p>
  <p id="a7h">尔时光明王如来。<a id="a-7i"></a>告光幢菩萨言。<a id="a-7j"></a>善男子勿作是言。<a id="a-7k"></a>我此世界诸修菩萨行者。<a id="a-7l"></a>于十劫中修习禅定。<a id="a-7m"></a>而不及彼娑婆世界众生。<a id="a-7n"></a>发起一念慈悲喜舍之心。<a id="a-7o"></a>便能获于无量功德。<a id="a-7p"></a>灭除一切烦恼重障。<a id="a-7q"></a>何以故。<a id="a-7r"></a>娑婆世界众生猛利。<a id="a-7s"></a>是故诸菩萨生于彼中。<a id="a-7t"></a>为护佛法故。<a id="a-7u"></a>汝今勿应而生悲泣。</p>
  <p id="a7v">尔时释迦牟尼佛会中诸菩萨众。<a id="a-7w"></a>蒙光照已即白佛言。<a id="a-7x"></a>世尊。<a id="a-7y"></a>何缘有此光明普能照曜。<a id="a-7z"></a>亦令我等生大适悦。<a id="a-80"></a>诸众生等灭诸烦恼。<a id="a-81"></a>释迦牟尼佛告诸菩萨言。<a id="a-82"></a>善男子。<a id="a-83"></a>下方去此七十二殑伽沙佛刹。<a id="a-84"></a>有世界名曰光明。<a id="a-85"></a>有佛如来名光明王应正等觉。<a id="a-86"></a>现在说法教化众生。<a id="a-87"></a>彼佛眉间放大光明照此世界。<a id="a-88"></a>是时诸菩萨复白佛言。<a id="a-89"></a>世尊。<a id="a-8A"></a>我今欲见彼光明世界。<a id="a-8B"></a>光明王佛及诸菩萨。<a id="a-8C"></a>愿佛以神通力令我得见。</p>
  <p id="a8D">尔时释迦牟尼佛。<a id="a-8E"></a>现其足下千辐轮相。<a id="a-8F"></a>于其轮中放大光明。<a id="a-8G"></a>下照七十二殑伽沙数世界。<a id="a-8H"></a>至光明王佛刹广大照曜。<a id="a-8I"></a>是时诸菩萨众。<a id="a-8J"></a>乘佛光明。<a id="a-8K"></a>皆得见彼光明王佛及诸菩萨已。<a id="a-8L"></a>而能获妙高灯三摩地法门。<a id="a-8M"></a>于时下方一一佛刹光明普照。<a id="a-8N"></a>与此娑婆世界。<a id="a-8O"></a>互得相见迥无障碍。<a id="a-8P"></a>如是下方诸世界。<a id="a-8Q"></a>乃至光明王佛刹诸菩萨众。<a id="a-8R"></a>与此娑婆世界诸菩萨。<a id="a-8S"></a>互相观见各得瞻敬。<a id="a-8T"></a>譬如日光去其闇瞑。<a id="a-8U"></a>一切众生各得相见亦复如是。<a id="a-8V"></a>是时彼诸菩萨各各发起精进之心趣求大果。</p>
  <p id="a8W">尔时妙吉祥菩萨舒手至光明王如来前。<a id="a-8X"></a>住虚空中当取钵时。<a id="a-8Y"></a>有诸佛刹无数百千俱胝那由他大菩萨众。<a id="a-8Z"></a>恭敬围绕随钵上至娑婆世界。<a id="a-8a"></a>瑞相光明皆悉渐隐。<a id="a-8b"></a>妙吉祥菩萨置钵于释迦牟尼佛前虚空中住。<a id="a-8c"></a>于是出三摩地。<a id="a-8d"></a>从座而起前诣佛所。<a id="a-8e"></a>礼世尊足而白佛言。<a id="a-8f"></a>世尊。<a id="a-8g"></a>我承佛旨。<a id="a-8h"></a>于下方世界取所掷钵。<a id="a-8i"></a>今在佛前置虚空中。<a id="a-8j"></a>愿佛纳受。<a id="a-8k"></a>于是世尊默然而受。<a id="a-8l"></a>是时下方世界诸佛刹中。<a id="a-8m"></a>菩萨之众随钵至者。<a id="a-8n"></a>咸诣释迦牟尼佛前礼敬双足。<a id="a-8o"></a>各各称彼佛名。<a id="a-8p"></a>某佛如来正等正觉问讯世尊。<a id="a-8q"></a>少病少恼起居轻利气力安不。<a id="a-8r"></a>教化众生无疲劳耶。<a id="a-8s"></a>如是伸敬已毕。<a id="a-8t"></a>世尊安慰退坐一面。</p>
  <p id="a8u">尔时世尊告舍利子言。<a id="a-8v"></a>汝今谛听。<a id="a-8w"></a>当为汝说妙吉祥菩萨过去所行及本因缘。<a id="a-8x"></a>时舍利子受教而听。<a id="a-8y"></a>佛言。<a id="a-8z"></a>舍利子。<a id="a-90"></a>过去无数百千俱胝那由他劫。<a id="a-91"></a>彼时有佛。<a id="a-92"></a>号无能胜幢如来应供正等正觉出现于世。<a id="a-93"></a>彼佛世界名不可毁。<a id="a-94"></a>有八万四千声闻之众。<a id="a-95"></a>万二千菩萨众。<a id="a-96"></a>彼佛说三乘法教化众生。<a id="a-97"></a>是佛亦出五浊恶世。<a id="a-98"></a>为诸菩萨说六波罗蜜法。<a id="a-99"></a>舍利子。<a id="a-9A"></a>彼时有苾刍名曰智王。<a id="a-9B"></a>聪慧明达善说法要。<a id="a-9C"></a>是苾刍食时着衣持钵。<a id="a-9D"></a>入一王城次第乞食。<a id="a-9E"></a>其城名曰广大。<a id="a-9F"></a>得满钵众味食已将出彼城。<a id="a-9G"></a>是时城中有长者子。<a id="a-9H"></a>名曰净臂。<a id="a-9I"></a>在母怀中见彼苾刍持钵而过。<a id="a-9J"></a>即诣苾刍前欲钵中饮食。<a id="a-9K"></a>是时苾刍见是童子善根纯熟是大法器。<a id="a-9L"></a>即取钵中欢喜团而授与之。<a id="a-9M"></a>童子得彼食已发欢喜心。<a id="a-9N"></a>随智王苾刍。<a id="a-9O"></a>至无能胜幢如来之所。<a id="a-9P"></a>时彼童子。<a id="a-9Q"></a>即诣佛前礼世尊足。<a id="a-9R"></a>智王苾刍。<a id="a-9S"></a>将所乞食授其童子。<a id="a-9T"></a>而告之言。<a id="a-9U"></a>汝以此食供养世尊及诸大众。<a id="a-9V"></a>当令汝得无量福聚。<a id="a-9W"></a>是时童子如苾刍言。<a id="a-9X"></a>即捧其食添世尊钵食犹未尽。<a id="a-9Y"></a>然后次第供诸大众。<a id="a-9Z"></a>是会菩萨声闻。<a id="a-9a"></a>咸受其食悉皆饱满食犹未尽。<a id="a-9b"></a>佛告舍利子。<a id="a-9c"></a>净臂童子既供养已心大欢喜。<a id="a-9d"></a>即于佛前说伽陀曰。</p>
  <p id="a9e">我以无尽食　　供佛及大众</p>
  <p id="a9f">我今供养已　　获福聚无疑</p>
  <p id="a9g">所施食无尽　　佛功德无尽</p>
  <p id="a9h">今供养于佛　　必获无尽福</p>
  <p id="a9i">我以无尽食　　供养于世尊</p>
  <p id="a9j">增长诸善根　　相续无穷尽</p>
  <p id="a9k">如是以一钵食。<a id="a-9l"></a>于七日中。<a id="a-9m"></a>供养如来及声闻菩萨之众。<a id="a-9n"></a>以佛威力故食犹不尽。<a id="a-9o"></a>是时智王苾刍告彼童子言。<a id="a-9p"></a>汝供养已。<a id="a-9q"></a>当归依佛归依法归依僧。<a id="a-9r"></a>受佛戒法尽形受持。<a id="a-9s"></a>是时童子受苾刍教。<a id="a-9t"></a>归佛法僧。<a id="a-9u"></a>既归依已即生随喜。<a id="a-9v"></a>发阿耨多罗三藐三菩提心。<a id="a-9w"></a>是时净臂父母求觅其子。<a id="a-9x"></a>到无能胜幢如来会中。<a id="a-9y"></a>到已礼世尊足住立一面。<a id="a-9z"></a>净臂童子见其父母。<a id="a-A0"></a>心生欢喜问讯起居。<a id="a-A1"></a>于父母前说伽陀曰。</p>
  <p id="aA2">父母今善来　　诸佛甚难值</p>
  <p id="aA3">我求大菩提　　为一切众生</p>
  <p id="aA4">当观佛相好　　身放妙光明</p>
  <p id="aA5">诸有智慧者　　应求菩提果</p>
  <p id="aA6">我今求出家　　愿父母听许</p>
  <p id="aA7">不乐于富乐　　以佛难值故</p>
  <p id="aA8">尔时父母。<a id="a-A9"></a>即为其子说伽陀曰。</p>
  <p id="aAA">我听汝出家　　趣无上菩提</p>
  <p id="aAB">我以汝因缘　　亦当如是学</p>
  <p id="aAC">佛告舍利子。<a id="a-AD"></a>是时净臂童子。<a id="a-AE"></a>蒙其父母听许出家。<a id="a-AF"></a>时彼父母。<a id="a-AG"></a>深生信乐亦复出家。<a id="a-AH"></a>归佛法僧欢喜信受。<a id="a-AI"></a>是时复有五百人。<a id="a-AJ"></a>同时发阿耨多罗三藐三菩提心。<a id="a-AK"></a>皆悉归佛出家。<a id="a-AL"></a>佛皆摄受。<a id="a-AM"></a>佛告舍利子。<a id="a-AN"></a>汝今当知。<a id="a-AO"></a>尔时智王苾刍者。<a id="a-AP"></a>岂异人乎。<a id="a-AQ"></a>即今妙吉祥菩萨是。<a id="a-AR"></a>净臂童子者。<a id="a-AS"></a>今我身是。<a id="a-AT"></a>舍利子。<a id="a-AU"></a>我往昔时为长者子。<a id="a-AV"></a>因彼妙吉祥菩萨授我钵故。<a id="a-AW"></a>令我发大菩提心。<a id="a-AX"></a>又舍利子。<a id="a-AY"></a>我从初发大菩提心。<a id="a-AZ"></a>乃至果满十力无畏一切功德具无尽智。<a id="a-Aa"></a>皆因妙吉祥菩萨起发开导。<a id="a-Ab"></a>何以故。<a id="a-Ac"></a>我所发心。<a id="a-Ad"></a>犹如虚空无有边际。<a id="a-Ae"></a>又舍利子。<a id="a-Af"></a>所有十方无量无数。<a id="a-Ag"></a>同名释迦牟尼佛。<a id="a-Ah"></a>皆如我于妙吉祥所。<a id="a-Ai"></a>开发菩提心。<a id="a-Aj"></a>又舍利子。<a id="a-Ak"></a>过去底沙如来。<a id="a-Al"></a>弗沙如来。<a id="a-Am"></a>然灯如来。<a id="a-An"></a>尸弃如来。<a id="a-Ao"></a>如是诸佛。<a id="a-Ap"></a>我于无量劫中。<a id="a-Aq"></a>称赞其名。<a id="a-Ar"></a>是诸如来亦同我。<a id="a-As"></a>于妙吉祥菩萨所发起道心。<a id="a-At"></a>得成正觉转妙法轮。<a id="a-Au"></a>又舍利子。<a id="a-Av"></a>所有诸修菩萨行者。<a id="a-Aw"></a>初处兜率天。<a id="a-Ax"></a>示降生相出现世间。<a id="a-Ay"></a>初生王宫。<a id="a-Az"></a>然后修诸苦行。<a id="a-B0"></a>乃至坐于道场。<a id="a-B1"></a>皆因妙吉祥菩萨教化示导。<a id="a-B2"></a>舍利子。<a id="a-B3"></a>当知妙吉祥菩萨。<a id="a-B4"></a>为诸菩萨母。<a id="a-B5"></a>出生一切诸菩萨故。<a id="a-B6"></a>舍利子。<a id="a-B7"></a>如我所说皆是真实。<a id="a-B8"></a>如是往昔因缘应如是知。<a id="a-B9"></a>佛说是语时。<a id="a-BA"></a>十方一切佛刹。<a id="a-BB"></a>悉现种种宝盖。<a id="a-BC"></a>而来供养妙吉祥菩萨。<a id="a-BD"></a>于一一盖中。<a id="a-BE"></a>放大光明广照娑婆世界。<a id="a-BF"></a>复于盖中出妙音声。<a id="a-BG"></a>作如是言。<a id="a-BH"></a>如释迦牟尼佛所说。<a id="a-BI"></a>如是如是。<a id="a-BJ"></a>往昔从彼妙吉祥菩萨发菩提心。</p>
  <p id="aBK">尔时释迦牟尼佛会中。<a id="a-BL"></a>先退菩提心者。<a id="a-BM"></a>二百天子。<a id="a-BN"></a>见佛世尊及妙吉祥菩萨。<a id="a-BO"></a>现如是种种不思议事。<a id="a-BP"></a>及闻佛说本起因缘。<a id="a-BQ"></a>各作是念。<a id="a-BR"></a>一切诸佛无上大法不可得闻。<a id="a-BS"></a>何况得见诸佛如来功德如是。<a id="a-BT"></a>我今宜于世尊前舍下劣心。<a id="a-BU"></a>发起无上大菩提意。<a id="a-BV"></a>决趣无上大菩提果。<a id="a-BW"></a>作是念已。<a id="a-BX"></a>即发坚固阿耨多罗三藐三菩提心。<a id="a-BY"></a>不复退转。</p>
 </body>
</html>