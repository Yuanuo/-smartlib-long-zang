<!doctype html>
<html id="z3IBUZgeT" data-ver="579">
 <head>
  <meta charset="utf-8">
  <meta author="法贤">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说未曾有正法经卷第六</h1>
  <p id="a2">尔时尊者舍利子。<a id="a-3"></a>见造杀业人归佛出家得证圣果如是希有事已。<a id="a-4"></a>前白佛言。<a id="a-5"></a>希有世尊。<a id="a-6"></a>如来大慈善巧方便宣说正法。<a id="a-7"></a>所有造杀业者罪根深重。<a id="a-8"></a>如来于刹那间。<a id="a-9"></a>善为救度令得解脱。<a id="a-A"></a>斯乃诸佛如来方便之力。<a id="a-B"></a>其所说法皆是诸佛境界。<a id="a-C"></a>唯妙吉祥大士及诸菩萨。<a id="a-D"></a>被精进铠者而善了知。<a id="a-E"></a>非是我等声闻缘觉境界。<a id="a-F"></a>何以故。<a id="a-G"></a>诸声闻人智慧狭劣。<a id="a-H"></a>尚不能分别众生机宜。<a id="a-I"></a>岂能解了方便之法。<a id="a-J"></a>佛言。<a id="a-K"></a>如是如是。<a id="a-L"></a>舍利子。<a id="a-M"></a>诸佛境界唯诸菩萨得忍法具足者而能趣入。<a id="a-N"></a>汝声闻人虽离补特伽罗之见。<a id="a-O"></a>唯乐趣求自利涅盘。<a id="a-P"></a>虽复修习头陀功德。<a id="a-Q"></a>亦唯乐求戒定慧具足。<a id="a-R"></a>不乐修学诸佛之法。<a id="a-S"></a>诸所施作有相有碍。<a id="a-T"></a>是故于佛境界莫能思议。<a id="a-U"></a>舍利子。<a id="a-V"></a>汝今当知。<a id="a-W"></a>适所化度造杀业者。<a id="a-X"></a>此人已曾于五百佛所。<a id="a-Y"></a>恭敬供养种诸善根。<a id="a-Z"></a>亦曾得闻如是之法。<a id="a-a"></a>是故此人今于我前闻说正法。<a id="a-b"></a>以宿善根力得见诸法真实之理如法解脱。</p>
  <p id="ac">复次舍利子。<a id="a-d"></a>若人于此正法得闻一四句偈者。<a id="a-e"></a>是人不堕恶趣离苦解脱。<a id="a-f"></a>决定成佛一切智。<a id="a-g"></a>何况受持读诵如法修行。<a id="a-h"></a>是人所获功德无量无边。</p>
  <p id="ai">尔时妙吉祥菩萨。<a id="a-j"></a>与诸菩萨摩诃萨众。<a id="a-k"></a>及迦葉等诸大声闻。<a id="a-l"></a>摩伽陀国王并其官属。<a id="a-m"></a>同时还诣鹫峰山中释迦牟尼佛会。<a id="a-n"></a>到佛会已各礼佛足退住一面。</p>
  <p id="ao">尔时尊者舍利子。<a id="a-p"></a>即谓摩伽陀王言。<a id="a-q"></a>汝所爱乐大乘希有之法。<a id="a-r"></a>妙吉祥菩萨已广为汝开示演说。<a id="a-s"></a>汝于是法实了解不。<a id="a-t"></a>王言。<a id="a-u"></a>尊者。<a id="a-v"></a>我已解了希有之法。<a id="a-w"></a>舍利子言。<a id="a-x"></a>汝当如何作了解耶。<a id="a-y"></a>答曰。<a id="a-z"></a>如我意者于一切法离诸染着。<a id="a-10"></a>无得无失非取非舍。<a id="a-11"></a>非心境界无所得相是真实法。<a id="a-12"></a>如是了知疑惑永灭。<a id="a-13"></a>一切障累无所从生。</p>
  <p id="a14">尔时舍利子白佛言。<a id="a-15"></a>世尊。<a id="a-16"></a>此摩伽陀王善根成熟。<a id="a-17"></a>爱乐大乘甚深法味。<a id="a-18"></a>见法无生尽诸业障。<a id="a-19"></a>为实灭尽为有余耶。<a id="a-1A"></a>是事云何愿佛为说。<a id="a-1B"></a>佛言。<a id="a-1C"></a>舍利子。<a id="a-1D"></a>此王所有业障。<a id="a-1E"></a>皆悉灭尽无余可得。<a id="a-1F"></a>舍利子。<a id="a-1G"></a>譬如芥子其量微小。<a id="a-1H"></a>须弥山王能摧灭不。<a id="a-1I"></a>汝今当知。<a id="a-1J"></a>王之业障犹如芥子。<a id="a-1K"></a>我所宣说甚深之法如彼山王。<a id="a-1L"></a>是故此王闻甚深法。<a id="a-1M"></a>岂有障累不灭尽耶。<a id="a-1N"></a>舍利子言。<a id="a-1O"></a>希有世尊。<a id="a-1P"></a>此王利根明达。<a id="a-1Q"></a>而能闻法解了灭尽诸障。<a id="a-1R"></a>如佛所言诚不虚耳。<a id="a-1S"></a>佛言。<a id="a-1T"></a>舍利子。<a id="a-1U"></a>此王曾于过去七十二俱胝佛所。<a id="a-1V"></a>恭敬供养种诸善根。<a id="a-1W"></a>于彼佛所已闻正法。<a id="a-1X"></a>由是善根当来决定。<a id="a-1Y"></a>得证阿耨多罗三藐三菩提。</p>
  <p id="a1Z">复次佛告舍利子。<a id="a-1a"></a>汝见此妙吉祥菩萨不。<a id="a-1b"></a>答曰已见。<a id="a-1c"></a>佛言。<a id="a-1d"></a>今此摩伽陀王与妙吉祥菩萨有大因缘。<a id="a-1e"></a>舍利子。<a id="a-1f"></a>过去有劫名为无垢。<a id="a-1g"></a>有佛出世号曰妙臂。<a id="a-1h"></a>于彼劫中复有三俱胝佛出现于世。<a id="a-1i"></a>如是诸佛皆因妙吉祥菩萨开发道心。<a id="a-1j"></a>彼诸如来寿命长远。<a id="a-1k"></a>转大法轮利益众生。<a id="a-1l"></a>此摩伽陀王于彼劫中。<a id="a-1m"></a>已得值遇妙吉祥菩萨教化。<a id="a-1n"></a>发于阿耨多罗三藐三菩提心。<a id="a-1o"></a>王发心已于如是等佛世尊所种诸善根。<a id="a-1p"></a>听受大乘希有之法。<a id="a-1q"></a>以是因缘善根深厚。<a id="a-1r"></a>舍利子。<a id="a-1s"></a>汝今当知。<a id="a-1t"></a>摩伽陀王此命终后。<a id="a-1u"></a>于上方界过四百佛刹。<a id="a-1v"></a>有佛刹名曰庄严。<a id="a-1w"></a>其佛号宝聚如来应供正等正觉。<a id="a-1x"></a>此王生于彼中。<a id="a-1y"></a>亦见妙吉祥菩萨。<a id="a-1z"></a>听受甚深之法。<a id="a-20"></a>闻已解了证无生法忍。<a id="a-21"></a>乃至当来慈氏菩萨。<a id="a-22"></a>于此娑婆世界成正觉已。<a id="a-23"></a>此摩伽陀王。<a id="a-24"></a>从彼庄严佛刹而来生此。<a id="a-25"></a>于慈氏如来法中。<a id="a-26"></a>得为菩萨号曰无动。<a id="a-27"></a>是时亦得见妙吉祥菩萨。<a id="a-28"></a>尔时慈氏如来。<a id="a-29"></a>为无动菩萨。<a id="a-2A"></a>如其过去所闻之法重宣说已。<a id="a-2B"></a>告彼众言。<a id="a-2C"></a>汝等见无动菩萨不。<a id="a-2D"></a>此菩萨者岂异人乎。<a id="a-2E"></a>即过去释迦牟尼佛法中。<a id="a-2F"></a>摩伽陀国王是。<a id="a-2G"></a>此人于彼妙吉祥菩萨所。<a id="a-2H"></a>听受正法获得无生法忍。</p>
  <p id="a2I">佛告舍利子。<a id="a-2J"></a>彼慈氏如来。<a id="a-2K"></a>为无动菩萨说妙法时。<a id="a-2L"></a>会中有八千菩萨。<a id="a-2M"></a>得无生法忍。<a id="a-2N"></a>二万四千诸小菩萨。<a id="a-2O"></a>进入初地。<a id="a-2P"></a>舍利子。<a id="a-2Q"></a>彼无动菩萨。<a id="a-2R"></a>从是已后。<a id="a-2S"></a>于八百阿僧祇劫中修行。<a id="a-2T"></a>净诸佛刹教化众生。<a id="a-2U"></a>令趣声闻缘觉菩萨之地。<a id="a-2V"></a>令诸众生灭一切障。<a id="a-2W"></a>解悟正法不生疑惑。<a id="a-2X"></a>彼无动菩萨。<a id="a-2Y"></a>过是八百阿僧祇劫已。<a id="a-2Z"></a>即于无染世界。<a id="a-2a"></a>证阿耨多罗三藐三菩提。<a id="a-2b"></a>号曰清净境界如来应供正等正觉。<a id="a-2c"></a>十号具足。<a id="a-2d"></a>其佛寿命四中劫。<a id="a-2e"></a>正法住世一俱胝岁。<a id="a-2f"></a>有七十万声闻之众。<a id="a-2g"></a>皆悉具足三明六通。<a id="a-2h"></a>得八解脱。<a id="a-2i"></a>有十二俱胝大菩萨众。<a id="a-2j"></a>而悉具足智慧方便。<a id="a-2k"></a>彼土所有众生。<a id="a-2l"></a>皆悉爱乐甚深之法。<a id="a-2m"></a>彼佛如来广为宣说。<a id="a-2n"></a>而诸众生闻法悟解。<a id="a-2o"></a>离诸烦恼身心清净。<a id="a-2p"></a>各各不起我见之想。</p>
  <p id="a2q">尔时释迦牟尼佛。<a id="a-2r"></a>为舍利子。<a id="a-2s"></a>说摩伽陀王当成佛事。<a id="a-2t"></a>时会中有三万二千天子。<a id="a-2u"></a>发阿耨多罗三藐三菩提心。<a id="a-2v"></a>皆发愿言。<a id="a-2w"></a>愿我当得生彼无染世界。<a id="a-2x"></a>见彼清净境界如来成正觉道。<a id="a-2y"></a>释迦牟尼佛即记之曰。<a id="a-2z"></a>汝等当得生彼世界。<a id="a-30"></a>见彼如来成正觉道。</p>
  <p id="a31">尔时摩伽陀王有一太子名月吉祥。<a id="a-32"></a>年始八岁。<a id="a-33"></a>先随父王至于佛会。<a id="a-34"></a>闻说法已即自解颈真珠璎珞。<a id="a-35"></a>持以奉佛作是愿言。<a id="a-36"></a>我今以此供佛善根。<a id="a-37"></a>回向阿耨多罗三藐三菩提。<a id="a-38"></a>愿我当来生彼清净境界如来刹中为金轮王。<a id="a-39"></a>乃至命尽。<a id="a-3A"></a>以其四事。<a id="a-3B"></a>供养彼佛及苾刍众。<a id="a-3C"></a>至彼佛灭后。<a id="a-3D"></a>我当收其舍利恭敬供养。<a id="a-3E"></a>愿我相继。<a id="a-3F"></a>即于彼刹。<a id="a-3G"></a>证得阿耨多罗三藐三菩提。<a id="a-3H"></a>是时月吉祥太子。<a id="a-3I"></a>发誓愿已。<a id="a-3J"></a>由佛威神力故。<a id="a-3K"></a>所献璎珞住虚空中。<a id="a-3L"></a>在彼佛上变成七宝楼阁。<a id="a-3M"></a>中有七宝之座。<a id="a-3N"></a>其上有佛结跏趺坐。<a id="a-3O"></a>相好具足种种庄严。</p>
  <p id="a3P">尔时世尊。<a id="a-3Q"></a>从其面门放众色光。<a id="a-3R"></a>所谓青黄赤白红紫碧绿。<a id="a-3S"></a>如是光明普照无边世界。<a id="a-3T"></a>上至梵世光明晃曜。<a id="a-3U"></a>映日月光而悉不现。<a id="a-3V"></a>其光复还绕佛三匝从佛世尊顶门而入。</p>
  <p id="a3W">尔时尊者阿难。<a id="a-3X"></a>从座而起偏袒右肩右膝着地。<a id="a-3Y"></a>向佛合掌说伽陀曰。</p>
  <p id="a3Z">已到彼岸大牟尼　　具足一切胜功德</p>
  <p id="a3a">天人世间共所尊　　一切智者离诸着</p>
  <p id="a3b">众生心行及根性　　如来一一皆了知</p>
  <p id="a3c">宣说妙法利群生　　一切世间为最胜</p>
  <p id="a3d">所放希有大光明　　普照十方一切刹</p>
  <p id="a3e">俱胝那由他众生　　蒙光照者获安隐</p>
  <p id="a3f">善逝已具于十力　　念慧圆满出世间</p>
  <p id="a3g">善别众生心所行　　说法断疑无与等</p>
  <p id="a3h">所有梵王并帝释　　日月星辰及诸天</p>
  <p id="a3i">闻佛宣说妙法门　　离诸烦恼得安隐</p>
  <p id="a3j">如来一切众中尊　　众生有疑悉开决</p>
  <p id="a3k">今日何缘放是光　　愿佛慈悲为我说</p>
  <p id="a3l">尔时世尊告阿难言。<a id="a-3m"></a>汝见此月吉祥太子不。<a id="a-3n"></a>阿难白佛言。<a id="a-3o"></a>唯然已见。<a id="a-3p"></a>佛言。<a id="a-3q"></a>阿难。<a id="a-3r"></a>今此太子于过去世中。<a id="a-3s"></a>已修菩萨之行。<a id="a-3t"></a>供养于我深种善根。<a id="a-3u"></a>由是机缘而已成熟。<a id="a-3v"></a>今于我前。<a id="a-3w"></a>发阿耨多罗三藐三菩提心。<a id="a-3x"></a>起大誓愿。<a id="a-3y"></a>以是缘故放斯光明。<a id="a-3z"></a>阿难。<a id="a-40"></a>此太子。<a id="a-41"></a>当来生于无染世界清净境界如来法中为金轮王。<a id="a-42"></a>供养彼佛及苾刍众。<a id="a-43"></a>至彼佛灭后。<a id="a-44"></a>收其舍利恭敬供养。<a id="a-45"></a>是人于彼命终已后生兜率天。<a id="a-46"></a>至满一劫生无染世界。<a id="a-47"></a>证于阿耨多罗三藐三菩提。<a id="a-48"></a>名为日幢如来应供正等正觉。<a id="a-49"></a>十号具足。<a id="a-4A"></a>彼佛世尊及菩萨声闻之众。<a id="a-4B"></a>所有寿量皆悉同等。</p>
  <p id="a4C">尔时他方来会诸菩萨众。<a id="a-4D"></a>闻授月吉祥太子记已。<a id="a-4E"></a>俱白佛言。<a id="a-4F"></a>世尊。<a id="a-4G"></a>今释迦牟尼佛。<a id="a-4H"></a>与妙吉祥菩萨。<a id="a-4I"></a>于一切方处作大佛事。<a id="a-4J"></a>利益众生无有空过。<a id="a-4K"></a>何以故。<a id="a-4L"></a>佛及菩萨以大悲心起诸方便。<a id="a-4M"></a>于国城郡邑乃至聚落处处。<a id="a-4N"></a>为诸众生说法教化。<a id="a-4O"></a>令诸众生闻法解脱。<a id="a-4P"></a>离诸怖畏断除一切烦恼重障。<a id="a-4Q"></a>我等今日得于此地。<a id="a-4R"></a>闻佛及妙吉祥菩萨宣说妙法。<a id="a-4S"></a>及见放光希有之事。<a id="a-4T"></a>利益众生诚无空过。</p>
  <p id="a4U">尔时世尊告诸菩萨言。<a id="a-4V"></a>善男子。<a id="a-4W"></a>如是如是。<a id="a-4X"></a>若佛菩萨于诸方处。<a id="a-4Y"></a>为诸众生宣说正法施作佛事。<a id="a-4Z"></a>当观是处如佛塔庙。<a id="a-4a"></a>何以故。<a id="a-4b"></a>我于过去世中值遇燃灯如来时。<a id="a-4c"></a>我以信重心故。<a id="a-4d"></a>垂发布地承彼佛足。<a id="a-4e"></a>我时获得无生法忍。<a id="a-4f"></a>彼燃灯如来。<a id="a-4g"></a>知我已得忍法具足。<a id="a-4h"></a>即为我授阿耨多罗三藐三菩提记作如是言。<a id="a-4i"></a>汝于来世过阿僧祇劫。<a id="a-4j"></a>当得作佛。<a id="a-4k"></a>号释迦牟尼如来应供正等正觉。<a id="a-4l"></a>十号具足。<a id="a-4m"></a>彼燃灯佛授我记已。<a id="a-4n"></a>告彼苾刍众言。<a id="a-4o"></a>汝等宜于此地起尊重想勿生轻慢。<a id="a-4p"></a>何以故。<a id="a-4q"></a>此地有善男子。<a id="a-4r"></a>垂发布地承世尊足。<a id="a-4s"></a>以殊胜力故即得忍法具足。<a id="a-4t"></a>是故此地所有天人。<a id="a-4u"></a>瞻敬如佛塔庙而无有异。<a id="a-4v"></a>燃灯如来作是言时。<a id="a-4w"></a>有八十俱胝天人。<a id="a-4x"></a>异口同音白佛言。<a id="a-4y"></a>世尊。<a id="a-4z"></a>我等今于此地。<a id="a-50"></a>起尊敬想如佛塔庙。<a id="a-51"></a>是时有一长者名曰贤天。<a id="a-52"></a>在彼会中。<a id="a-53"></a>即白燃灯佛言。<a id="a-54"></a>我今于此造七宝塔。<a id="a-55"></a>使诸众生瞻礼获福。<a id="a-56"></a>时彼长者。<a id="a-57"></a>即如其言起希有心。<a id="a-58"></a>集诸珍宝造立一塔。<a id="a-59"></a>高广妙好种种庄严。<a id="a-5A"></a>其功殊丽不日而成。<a id="a-5B"></a>是时长者既造塔已。<a id="a-5C"></a>即诣燃灯佛所白言。<a id="a-5D"></a>世尊。<a id="a-5E"></a>我已造立七宝妙塔。<a id="a-5F"></a>于当来世得几所福。<a id="a-5G"></a>佛言。<a id="a-5H"></a>长者。<a id="a-5I"></a>若有善男子。<a id="a-5J"></a>于菩萨摩诃萨证无生法忍之地。<a id="a-5K"></a>垦取其土下至水际。<a id="a-5L"></a>当持此土恭敬供养。<a id="a-5M"></a>所得福聚尚如供养诸佛塔庙等无有异。<a id="a-5N"></a>何况汝今起净信心造七宝塔。<a id="a-5O"></a>所获福聚倍胜于前。<a id="a-5P"></a>无量无边不可较量。<a id="a-5Q"></a>是时燃灯如来。<a id="a-5R"></a>复告贤天长者言。<a id="a-5S"></a>汝今于此深种善根。<a id="a-5T"></a>于未来世中释迦牟尼佛所。<a id="a-5U"></a>得授阿耨多罗三藐三菩提记。</p>
  <p id="a5V">尔时释迦牟尼佛。<a id="a-5W"></a>为他方来会诸大菩萨。<a id="a-5X"></a>说是往昔受记因缘。<a id="a-5Y"></a>复告诸菩萨言。<a id="a-5Z"></a>汝今当知。<a id="a-5a"></a>我往昔时于燃灯佛所。<a id="a-5b"></a>种善根已今得成佛。<a id="a-5c"></a>彼时我得忍法之地。<a id="a-5d"></a>彼诸天人敬如佛塔。<a id="a-5e"></a>汝等今日于此地中。<a id="a-5f"></a>亦应如是起尊敬想。<a id="a-5g"></a>复次诸菩萨。<a id="a-5h"></a>汝等当知。<a id="a-5i"></a>彼时贤天长者。<a id="a-5j"></a>岂异人乎。<a id="a-5k"></a>即今贤天长者是。<a id="a-5l"></a>于彼法中亦名贤天。<a id="a-5m"></a>此人于未来世当得成佛。<a id="a-5n"></a>号曰善现如来应供正等正觉。<a id="a-5o"></a>十号具足。<a id="a-5p"></a>复次诸菩萨。<a id="a-5q"></a>我此所说甚深之法。<a id="a-5r"></a>若有苾刍苾刍尼。<a id="a-5s"></a>优婆塞优婆夷。<a id="a-5t"></a>能听受读诵。<a id="a-5u"></a>为他演说者。<a id="a-5v"></a>是人所居之地天人瞻敬。<a id="a-5w"></a>如佛塔庙等无有异。</p>
  <p id="a5x">复次诸菩萨。<a id="a-5y"></a>若有善男子善女人修施行者。<a id="a-5z"></a>聚以七宝满三千大千世界。<a id="a-60"></a>于昼夜六时。<a id="a-61"></a>供养诸佛及苾刍众。<a id="a-62"></a>如是乃至劫尽。<a id="a-63"></a>不如于此未曾有正法听受读诵一四句偈。<a id="a-64"></a>是人所获功德倍胜于前。</p>
  <p id="a65">又复若人修戒行者。<a id="a-66"></a>于一劫中持佛戒法无有缺犯。<a id="a-67"></a>圆满一切净戒功德。<a id="a-68"></a>不如于此正法听受读诵。<a id="a-69"></a>比前功德千分不及一。</p>
  <p id="a6A">又复若人修忍行者。<a id="a-6B"></a>于一劫中常行忍辱。<a id="a-6C"></a>于一切众生不生恚害。<a id="a-6D"></a>如是获得忍行圆满。<a id="a-6E"></a>不如于此正法听受读诵如法修行。<a id="a-6F"></a>获得法忍具足功德。<a id="a-6G"></a>如是而为最上。</p>
  <p id="a6H">又复若人修精进者。<a id="a-6I"></a>于一劫中勤行教化一切众生。<a id="a-6J"></a>而不暂起懈怠之心。<a id="a-6K"></a>如是获得精进圆满。<a id="a-6L"></a>不如于此正法听受读诵。<a id="a-6M"></a>所获功德倍胜于前。</p>
  <p id="a6N">又复若人修禅定者。<a id="a-6O"></a>于一劫中住三摩地。<a id="a-6P"></a>一心专注离诸散乱。<a id="a-6Q"></a>如是获得定行圆满。<a id="a-6R"></a>不如于此正法听受读诵。<a id="a-6S"></a>所获功德倍胜于前。</p>
  <p id="a6T">又复若人修智慧者。<a id="a-6U"></a>于一劫中修诸智慧方便。<a id="a-6V"></a>如是获得智慧圆满。<a id="a-6W"></a>不如于此正法听受读诵。<a id="a-6X"></a>所获功德广大无量。<a id="a-6Y"></a>速能圆满一切智果。</p>
  <p id="a6Z">尔时他方来会诸大菩萨。<a id="a-6a"></a>闻释迦牟尼佛宣说此法甚深功德。<a id="a-6b"></a>各白佛言。<a id="a-6c"></a>世尊。<a id="a-6d"></a>我等听受此法还于本土。<a id="a-6e"></a>为人演说宣通流布。<a id="a-6f"></a>使诸众生各获利益。<a id="a-6g"></a>释迦牟尼佛言。<a id="a-6h"></a>善哉善哉。<a id="a-6i"></a>诸善男子。<a id="a-6j"></a>汝等宜应宣布此法。<a id="a-6k"></a>广为众生施作佛事。<a id="a-6l"></a>是时诸来菩萨即散妙花。<a id="a-6m"></a>满三千大千世界。<a id="a-6n"></a>供养释迦牟尼佛及妙吉祥菩萨。<a id="a-6o"></a>作如是言。<a id="a-6p"></a>愿此正法久住阎浮提中。<a id="a-6q"></a>利益一切众生。<a id="a-6r"></a>愿释迦牟尼佛。<a id="a-6s"></a>及妙吉祥菩萨。<a id="a-6t"></a>久住世间放法光明照诸众生。<a id="a-6u"></a>我等今者得入此会。<a id="a-6v"></a>见佛世尊闻说妙法。<a id="a-6w"></a>皆因妙吉祥菩萨而为劝导。<a id="a-6x"></a>假使我等舍其头目手足而以奉施。<a id="a-6y"></a>犹不能报菩萨之恩。<a id="a-6z"></a>今此散花而亦未为报恩供养。<a id="a-70"></a>是故若有善男子善女人。<a id="a-71"></a>得见诸佛闻正法者。<a id="a-72"></a>假使舍其头目毛足。<a id="a-73"></a>终不能报诸佛之恩。<a id="a-74"></a>是故当须于佛菩萨及诸经法。<a id="a-75"></a>起净信心尊敬供养。<a id="a-76"></a>勿生轻易及疑惑想。<a id="a-77"></a>起是想者获大重罪。</p>
  <p id="a78">尔时他方来会诸大菩萨。<a id="a-79"></a>说是语已礼世尊足右绕三匝。<a id="a-7A"></a>即于会中隐身不现还本佛土。<a id="a-7B"></a>各各住于彼彼佛前。<a id="a-7C"></a>作如是言。<a id="a-7D"></a>我于娑婆世界闻释迦牟尼佛及妙吉祥菩萨宣说正法。<a id="a-7E"></a>我已受持。<a id="a-7F"></a>于此宣布为众生说。<a id="a-7G"></a>令诸众生决定证得阿耨多罗三藐三菩提。</p>
  <p id="a7H">尔时尊者大迦葉白佛言。<a id="a-7I"></a>世尊。<a id="a-7J"></a>今此正法甚为希有。<a id="a-7K"></a>如我所见。<a id="a-7L"></a>妙吉祥菩萨。<a id="a-7M"></a>于摩伽陀王宫中受食供养。<a id="a-7N"></a>菩萨为王宣说此法。<a id="a-7O"></a>时王证得无生法忍。<a id="a-7P"></a>我亦随喜听受此法。<a id="a-7Q"></a>深自克责生大欢喜。<a id="a-7R"></a>世尊。<a id="a-7S"></a>于后末世若有众生闻此正法心生正解者。<a id="a-7T"></a>是人乃能知法自性断诸疑惑。<a id="a-7U"></a>当来决定成等正觉。<a id="a-7V"></a>佛言。<a id="a-7W"></a>迦葉。<a id="a-7X"></a>善哉善哉。<a id="a-7Y"></a>善说此语。<a id="a-7Z"></a>若诸众生闻是法已。<a id="a-7a"></a>当来决证佛菩提果。</p>
  <p id="a7b">尔时佛告慈氏菩萨言。<a id="a-7c"></a>汝今受持此法。<a id="a-7d"></a>于后末世为诸众生宣布演说。<a id="a-7e"></a>使诸众生皆获利益得大快乐。<a id="a-7f"></a>慈氏菩萨白佛言。<a id="a-7g"></a>如世尊敕我当受持。<a id="a-7h"></a>世尊。<a id="a-7i"></a>我于过去佛所。<a id="a-7j"></a>亦曾听受此法。<a id="a-7k"></a>今于佛前又复得闻深自庆幸。<a id="a-7l"></a>我于当来护助宣通令法久住。<a id="a-7m"></a>乃至我此命终生兜率天。<a id="a-7n"></a>而彼天中若有根熟乐大乘者。<a id="a-7o"></a>我亦为其开示演说令发道心。<a id="a-7p"></a>于南阎浮提不令断绝。<a id="a-7q"></a>又末世之中。<a id="a-7r"></a>若有男子女人受持读诵此正法者。<a id="a-7s"></a>若为诸魔之所娆乱。<a id="a-7t"></a>我于彼时密往其中而为护助。<a id="a-7u"></a>使诸魔众不得其便。<a id="a-7v"></a>又复世尊。<a id="a-7w"></a>末世之中若有得闻是法听受读诵如法修行者。<a id="a-7x"></a>当知是佛威神之所建立。</p>
  <p id="a7y">尔时佛告帝释天主言。<a id="a-7z"></a>憍尸迦。<a id="a-80"></a>汝今受持记念我此正法。<a id="a-81"></a>于后末世而为护助。<a id="a-82"></a>何以故。<a id="a-83"></a>此法能断一切疑。<a id="a-84"></a>能净诸业障。<a id="a-85"></a>与诸法平等。<a id="a-86"></a>又复有大威力。<a id="a-87"></a>帝释当知。<a id="a-88"></a>汝若与彼阿修罗斗战之时。<a id="a-89"></a>汝当记念此法。<a id="a-8A"></a>尔时得胜彼当退败。<a id="a-8B"></a>又复若人于王难贼难虎狼虫兽恶人等难中。<a id="a-8C"></a>若能思惟记念此法者。<a id="a-8D"></a>是人即得远离诸难。<a id="a-8E"></a>时帝释天主白佛言。<a id="a-8F"></a>如世尊敕。<a id="a-8G"></a>我当护持于后末世。<a id="a-8H"></a>若国城郡邑乃至聚落有是法处。<a id="a-8I"></a>我当往彼恭敬供养。<a id="a-8J"></a>若有持是法者我乃护助。</p>
  <p id="a8K">尔时佛告尊者阿难言。<a id="a-8L"></a>汝今受持我此正法。<a id="a-8M"></a>于后末世。<a id="a-8N"></a>为诸众生宣布演说。<a id="a-8O"></a>何以故。<a id="a-8P"></a>此法甚深昔未曾有。<a id="a-8Q"></a>若男子女人受持此法者。<a id="a-8R"></a>彼得离诸疑惑。<a id="a-8S"></a>灭除一切烦恼罪垢。<a id="a-8T"></a>是故汝当记念受持。<a id="a-8U"></a>阿难白佛言。<a id="a-8V"></a>世尊。<a id="a-8W"></a>我以佛神力之所加护。<a id="a-8X"></a>于末世中宣布此法。<a id="a-8Y"></a>令诸众生皆获利益。<a id="a-8Z"></a>世尊。<a id="a-8a"></a>此经何名。<a id="a-8b"></a>我等云何奉持。<a id="a-8c"></a>佛告阿难。<a id="a-8d"></a>是经名为未曾有正法。<a id="a-8e"></a>如是受持。</p>
  <p id="a8f">尔时世尊付嘱菩萨声闻及帝释已。<a id="a-8g"></a>即于会中佛身左右放大光明。<a id="a-8h"></a>普照十方一切世界。<a id="a-8i"></a>于其光中出微妙声普告大众。<a id="a-8j"></a>如来应供正等正觉所说正法。<a id="a-8k"></a>乃至劫坏大海枯竭此法不坏。<a id="a-8l"></a>能为众生作大利益。<a id="a-8m"></a>是时光中发其声已。<a id="a-8n"></a>所放光明旋还佛身。<a id="a-8o"></a>是时世尊复告阿难言。<a id="a-8p"></a>汝持佛语慎勿忘失。<a id="a-8q"></a>于后末世宣通此法。<a id="a-8r"></a>广为利乐一切众生。<a id="a-8s"></a>释迦牟尼佛。<a id="a-8t"></a>说是未曾有正法时。<a id="a-8u"></a>有九万六千天人。<a id="a-8v"></a>远尘离垢得法眼净。<a id="a-8w"></a>七百八十万人发阿耨多罗三藐三菩提心。<a id="a-8x"></a>三万二千菩萨得无生法忍。<a id="a-8y"></a>八十万苾刍不受诸法漏尽意解。<a id="a-8z"></a>即时三千大千世界六种震动。<a id="a-90"></a>欲色界天。<a id="a-91"></a>于虚空中奏百千天乐。<a id="a-92"></a>供养世尊及所说法。<a id="a-93"></a>释迦牟尼佛说此正法时。<a id="a-94"></a>所有一切天魔外道。<a id="a-95"></a>闻已惊怖皆悉归佛。<a id="a-96"></a>如佛初转法轮降伏天魔。<a id="a-97"></a>今日无异。<a id="a-98"></a>此法是诸佛印。<a id="a-99"></a>是大法印。<a id="a-9A"></a>是解脱印。<a id="a-9B"></a>诸有智者。<a id="a-9C"></a>当如是学如是修行。<a id="a-9D"></a>佛说此经已。<a id="a-9E"></a>摩伽陀国王及其眷属。<a id="a-9F"></a>妙吉祥等诸大菩萨。<a id="a-9G"></a>大迦葉阿难舍利子目干连等诸大声闻。<a id="a-9H"></a>乃至世间天人。<a id="a-9I"></a>阿修罗乾闼婆等。<a id="a-9J"></a>一切大众闻佛所说。<a id="a-9K"></a>皆大欢喜信受奉行。</p>
 </body>
</html>