<!doctype html>
<html id="z3IBUZeeR" data-ver="577">
 <head>
  <meta charset="utf-8">
  <meta author="法贤">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说未曾有正法经卷第四</h1>
  <p id="a2">尔时妙吉祥菩萨于中夜分。<a id="a-3"></a>复为诸菩萨宣说菩萨藏法门。<a id="a-4"></a>告诸菩萨曰。<a id="a-5"></a>诸大士。<a id="a-6"></a>当须了知菩萨藏法门。<a id="a-7"></a>未有一法非菩萨藏摄。<a id="a-8"></a>所有世间出世间法。<a id="a-9"></a>有为无为。<a id="a-A"></a>若善不善。<a id="a-B"></a>有相无相。<a id="a-C"></a>有漏无漏等法。<a id="a-D"></a>皆是菩萨藏故。<a id="a-E"></a>善男子。<a id="a-F"></a>譬如三千大千世界。<a id="a-G"></a>其中有百亿四大洲。<a id="a-H"></a>百亿日月百亿须弥山。<a id="a-I"></a>百亿大海。<a id="a-J"></a>皆不离三千大千世界所摄。<a id="a-K"></a>菩萨藏法亦复如是。<a id="a-L"></a>所有凡夫法。<a id="a-M"></a>声闻法缘觉法。<a id="a-N"></a>乃至诸佛法。<a id="a-O"></a>亦不离菩萨藏摄。<a id="a-P"></a>所以者何。<a id="a-Q"></a>声闻乘缘觉乘诸佛乘皆同一故。<a id="a-R"></a>譬如大树茎簳枝叶繁密茂盛皆一本故。<a id="a-S"></a>菩萨藏为本出生三乘法无异无别。<a id="a-T"></a>其量广大不可度量。<a id="a-U"></a>譬如大海浩无边际。<a id="a-V"></a>假使阿修罗王诸药叉等。<a id="a-W"></a>乃至诸大力士。<a id="a-X"></a>欲酌其海终不可知。<a id="a-Y"></a>诸声闻缘觉一切人天等众。<a id="a-Z"></a>欲知菩萨藏法不可穷尽。<a id="a-a"></a>诸有智者欲知菩萨戒定慧法尚不能知。<a id="a-b"></a>唯入菩萨藏者自所知故。<a id="a-c"></a>又善男子。<a id="a-d"></a>譬如大海所居一切众生。<a id="a-e"></a>唯饮大海中水。<a id="a-f"></a>不复知江河之味。<a id="a-g"></a>修菩萨乘者唯知菩萨藏法。<a id="a-h"></a>不复乐声闻缘觉之道。<a id="a-i"></a>善男子。<a id="a-j"></a>菩萨藏中强名曰三。<a id="a-k"></a>谓声闻缘觉异故。<a id="a-l"></a>但闻四谛理趣证涅盘。<a id="a-m"></a>是名声闻藏。<a id="a-n"></a>但乐缘生理趣证涅盘。<a id="a-o"></a>是名缘觉藏。<a id="a-p"></a>菩萨藏者证佛一切智故。<a id="a-q"></a>又善男子。<a id="a-r"></a>当知声闻藏缘觉藏菩萨藏平等无异。<a id="a-s"></a>众生心所乐欲有三乘学。<a id="a-t"></a>所以学求声闻者。<a id="a-u"></a>智慧狭劣无所容受怖轮回苦。<a id="a-v"></a>于四谛法深所乐欲。<a id="a-w"></a>趣证涅盘求安隐故。<a id="a-x"></a>乐求缘觉者心有限碍。<a id="a-y"></a>不能普为众生。<a id="a-z"></a>无大悲心行利他行。<a id="a-10"></a>证彼涅盘以为究竟。<a id="a-11"></a>菩萨摩诃萨学菩萨藏。<a id="a-12"></a>其量广大非声闻缘觉之所测度。<a id="a-13"></a>唯诸菩萨修学其法悉能了知。<a id="a-14"></a>又善男子。<a id="a-15"></a>声闻缘觉唯乐自乘。<a id="a-16"></a>修诸善根求二乘果。<a id="a-17"></a>于菩萨法而不能知。<a id="a-18"></a>诸菩萨观声闻法。<a id="a-19"></a>于四谛道悉能证知。<a id="a-1A"></a>善能分别而不趣证彼果。<a id="a-1B"></a>观缘觉法于十二因缘而悉证知。<a id="a-1C"></a>善能分别而不趣证彼果。<a id="a-1D"></a>菩萨圆满诸行而尽通达。<a id="a-1E"></a>譬如清净琉璃宝器内置诸物。<a id="a-1F"></a>咸同一色莹净无异。<a id="a-1G"></a>声闻缘觉之法。<a id="a-1H"></a>入菩萨藏中本无差异。<a id="a-1I"></a>是故诸菩萨摩诃萨。<a id="a-1J"></a>入菩萨藏已。<a id="a-1K"></a>见法平等无有差别。<a id="a-1L"></a>无诸佛法相。<a id="a-1M"></a>无菩萨法相。<a id="a-1N"></a>无二乘法相。<a id="a-1O"></a>于一切法无所思念。<a id="a-1P"></a>离诸语言文字。<a id="a-1Q"></a>无表无示。<a id="a-1R"></a>何以故。<a id="a-1S"></a>无相故不可观。<a id="a-1T"></a>无义故不可思。<a id="a-1U"></a>如是学者摄一切智。<a id="a-1V"></a>善男子。<a id="a-1W"></a>是名菩萨藏。<a id="a-1X"></a>如是通达自在无碍。</p>
  <p id="a1Y">尔时妙吉祥菩萨。<a id="a-1Z"></a>于后夜分。<a id="a-1a"></a>复为诸菩萨摩诃萨。<a id="a-1b"></a>宣说金刚句不退转法轮。<a id="a-1c"></a>告诸菩萨曰。<a id="a-1d"></a>善男子。<a id="a-1e"></a>若菩萨摩诃萨。<a id="a-1f"></a>善说法者听闻解了。<a id="a-1g"></a>说者听者。<a id="a-1h"></a>一切皆得不退转法。<a id="a-1i"></a>其无动转无所散坏。<a id="a-1j"></a>善男子。<a id="a-1k"></a>不退转法。<a id="a-1l"></a>若乘若乘境界。<a id="a-1m"></a>若佛若法若僧。<a id="a-1n"></a>皆是不退转轮。<a id="a-1o"></a>何以故。<a id="a-1p"></a>不退轮者即法界故。<a id="a-1q"></a>不离法界之所生故。<a id="a-1r"></a>其轮无转相。<a id="a-1s"></a>是名转法轮。<a id="a-1t"></a>无别无二即法界自性故。<a id="a-1u"></a>善男子。<a id="a-1v"></a>是故修诸菩萨行者。<a id="a-1w"></a>应如是知。<a id="a-1x"></a>即得解脱不退转轮。<a id="a-1y"></a>菩萨摩诃萨如是了知。<a id="a-1z"></a>如是解脱已。<a id="a-20"></a>当得如来之果。<a id="a-21"></a>普能利乐一切众生。<a id="a-22"></a>于解脱门无二法可得。<a id="a-23"></a>如来解脱相。<a id="a-24"></a>一切法解脱相。<a id="a-25"></a>皆无异故。<a id="a-26"></a>一切法无解脱相。<a id="a-27"></a>亦无二相。<a id="a-28"></a>何以故。<a id="a-29"></a>身非解脱心亦非解脱。<a id="a-2A"></a>二法自性即解脱相故。<a id="a-2B"></a>一切法亦复如是。<a id="a-2C"></a>诸菩萨如是了知。<a id="a-2D"></a>是即不退转轮。<a id="a-2E"></a>善男子当知。<a id="a-2F"></a>不退转轮而无所转。<a id="a-2G"></a>何以故。<a id="a-2H"></a>色与色自性本无所转故。<a id="a-2I"></a>如是受想行识。<a id="a-2J"></a>识自性亦无所转。<a id="a-2K"></a>诸法自性皆无所转。<a id="a-2L"></a>是即不退转轮。<a id="a-2M"></a>其轮本来无所断坏。<a id="a-2N"></a>非相非无相。<a id="a-2O"></a>非有所得非无所得。<a id="a-2P"></a>非说非无说。<a id="a-2Q"></a>无名无著。</p>
  <p id="a2R">复次空无相无愿解脱门相。<a id="a-2S"></a>不可得分别之法。<a id="a-2T"></a>从何所得。<a id="a-2U"></a>彼一切相犹如虚空无所依附。<a id="a-2V"></a>诸法自性无依而住。<a id="a-2W"></a>是名金刚句不退转轮。<a id="a-2X"></a>善男子。<a id="a-2Y"></a>诸法空性不可破坏。<a id="a-2Z"></a>彼金刚句离一切见。<a id="a-2a"></a>当如是住空解脱门。<a id="a-2b"></a>彼金刚句离诸分别。<a id="a-2c"></a>当如是住无相解脱门。<a id="a-2d"></a>彼金刚句离诸疑惑。<a id="a-2e"></a>当如是住无愿解脱门。<a id="a-2f"></a>彼金刚句离诸有着。<a id="a-2g"></a>当如是住法界。<a id="a-2h"></a>金刚句者离种种法。<a id="a-2i"></a>无我无作无贪无著。<a id="a-2j"></a>自性安住清净涅盘。<a id="a-2k"></a>是名金刚句。</p>
  <p id="a2l">尔时妙吉祥菩萨即于是夜初中后分。<a id="a-2m"></a>为诸菩萨说种种法已。<a id="a-2n"></a>是诸菩萨皆得此光明华三摩地法门。<a id="a-2o"></a>彼诸菩萨各各举身。<a id="a-2p"></a>于毛孔中出百千光明。<a id="a-2q"></a>一一光中出百千诸佛。<a id="a-2r"></a>彼一一佛于十方世界。<a id="a-2s"></a>广为众生施作佛事。</p>
  <p id="a2t">尔时摩伽陀国王严备种种饮食已。<a id="a-2u"></a>于其晨朝来诣妙吉祥菩萨所。<a id="a-2v"></a>白菩萨言。<a id="a-2w"></a>今正是时往受我供。<a id="a-2x"></a>菩萨受请王即还宫。<a id="a-2y"></a>是时尊者大迦葉。<a id="a-2z"></a>乃于食时着衣持钵。<a id="a-30"></a>与五百苾刍欲入王舍大城次第乞食。<a id="a-31"></a>于其中路心生思念。<a id="a-32"></a>我今不入此城。<a id="a-33"></a>当往妙吉祥菩萨所听受正法。<a id="a-34"></a>作是念已。<a id="a-35"></a>即与苾刍众。<a id="a-36"></a>同诣妙吉祥菩萨所。<a id="a-37"></a>到已欢喜礼敬问讯退住一面。<a id="a-38"></a>尔时妙吉祥菩萨告尊者大迦葉言。<a id="a-39"></a>迦葉何故食时持钵住此。<a id="a-3A"></a>迦葉白言。<a id="a-3B"></a>我欲入王舍大城乞食故先来此。<a id="a-3C"></a>妙吉祥菩萨言。<a id="a-3D"></a>我当施汝及同来苾刍饮食。<a id="a-3E"></a>迦葉答言。<a id="a-3F"></a>不也菩萨。<a id="a-3G"></a>我今来此为听法故。<a id="a-3H"></a>非求饮食。<a id="a-3I"></a>妙吉祥言。<a id="a-3J"></a>尊者当知。<a id="a-3K"></a>诸求道者有二种摄养。<a id="a-3L"></a>一者饮食。<a id="a-3M"></a>二者妙法。<a id="a-3N"></a>迦葉白言。<a id="a-3O"></a>如是大士世间有情。<a id="a-3P"></a>若离段食非所和合。<a id="a-3Q"></a>不能资养色身。<a id="a-3R"></a>何能听受妙法。<a id="a-3S"></a>妙吉祥菩萨言。<a id="a-3T"></a>尊者当受饮食。<a id="a-3U"></a>我即施汝。<a id="a-3V"></a>其所施已不离轮回。<a id="a-3W"></a>不证涅槃。<a id="a-3X"></a>非离异生法。<a id="a-3Y"></a>非住圣道法。<a id="a-3Z"></a>何以故。<a id="a-3a"></a>所施能施无增无减。<a id="a-3b"></a>无法可生无法可灭。<a id="a-3c"></a>无法可学亦无所得。<a id="a-3d"></a>是故我当施汝饮食。<a id="a-3e"></a>迦葉白妙吉祥菩萨言。<a id="a-3f"></a>善哉菩萨是大施主。<a id="a-3g"></a>如是施者是真布施。</p>
  <p id="a3h">尔时妙吉祥菩萨作如是念。<a id="a-3i"></a>我今入王舍大城。<a id="a-3j"></a>为摩伽陀国王作大佛事。<a id="a-3k"></a>作是念已。<a id="a-3l"></a>即时入一切神通变化三摩地。<a id="a-3m"></a>于此三摩地中放大光明。<a id="a-3n"></a>遍照娑婆世界见三千大千世界如观掌内。<a id="a-3o"></a>所有地狱傍生诸有情类。<a id="a-3p"></a>蒙光照者皆得离苦。<a id="a-3q"></a>无一众生起三毒心。<a id="a-3r"></a>亦无憎嫉怨嫌之想。<a id="a-3s"></a>互相爱念如子如母。<a id="a-3t"></a>所有三千大千世界。<a id="a-3u"></a>皆作六种震动。<a id="a-3v"></a>是时欲色界诸天子等。<a id="a-3w"></a>皆来供养妙吉祥菩萨。<a id="a-3x"></a>奏百千种乐。<a id="a-3y"></a>雨天妙华散其道路而为庄严。<a id="a-3z"></a>妙吉祥菩萨以神通力。<a id="a-40"></a>令其道路悉皆平坦犹如手掌。<a id="a-41"></a>以无数珍宝而严饰之。<a id="a-42"></a>散诸妙华大如车轮。<a id="a-43"></a>谓优钵罗华。<a id="a-44"></a>俱母陀华。<a id="a-45"></a>奔拏利迦华等。<a id="a-46"></a>复以宝网幔覆于上。<a id="a-47"></a>布诸幢幡伞盖遍满虚空。<a id="a-48"></a>复现七宝之台及诸宝树。<a id="a-49"></a>其宝树上皆吠琉璃宝而为华果。<a id="a-4A"></a>以诸宝绳而为交络。<a id="a-4B"></a>一一宝树出微妙香遍一由旬。<a id="a-4C"></a>其诸树间复有宝池金沙布底。<a id="a-4D"></a>八功德水充满其中出诸妙华。<a id="a-4E"></a>谓优钵罗华。<a id="a-4F"></a>钵讷摩华。<a id="a-4G"></a>俱母那华。<a id="a-4H"></a>奔拏利迦华等。<a id="a-4I"></a>复有鸳鸯凫雁之属游止其中。<a id="a-4J"></a>诸宝树宝台皆有妙香闻者欢喜。<a id="a-4K"></a>一一树下有二十五大女。<a id="a-4L"></a>持栴檀香而为供养。<a id="a-4M"></a>妙吉祥菩萨于其定中。<a id="a-4N"></a>现如是等殊特事已出三摩地。<a id="a-4O"></a>即告尊者大迦葉言。<a id="a-4P"></a>我今与汝同赴王舍大城摩伽陀王宫中受食供养。<a id="a-4Q"></a>耆年大德宜当导前我必从后。<a id="a-4R"></a>迦葉白言。<a id="a-4S"></a>不也菩萨。<a id="a-4T"></a>大士具大智慧神通无量。<a id="a-4U"></a>多闻辩才善说诸法。<a id="a-4V"></a>我佛世尊常所称叹。<a id="a-4W"></a>众生见者发菩提心修菩萨行。<a id="a-4X"></a>我于声闻众中虽称耆旧无所堪能。<a id="a-4Y"></a>何敢居前而行。<a id="a-4Z"></a>愿从菩萨之后。<a id="a-4a"></a>何以故。<a id="a-4b"></a>一切众生若发菩提心。<a id="a-4c"></a>一切声闻缘觉己所不及。<a id="a-4d"></a>何况久行菩萨道者。<a id="a-4e"></a>譬如师子之子初生即有大力。<a id="a-4f"></a>勇健轻捷无所畏惧。<a id="a-4g"></a>其身香气为风所吹。<a id="a-4h"></a>群兽闻者无不惊怖。<a id="a-4i"></a>乃至大象虽有大力。<a id="a-4j"></a>一切世间不能制伏。<a id="a-4k"></a>闻初生师子之香亦生惊怖。<a id="a-4l"></a>众生若发菩提心勇猛坚固。<a id="a-4m"></a>一切魔众生怖畏想。<a id="a-4n"></a>声闻缘觉所不能及。<a id="a-4o"></a>诸菩萨摩诃萨闻佛说大乘法。<a id="a-4p"></a>其心不动生大欢喜。<a id="a-4q"></a>而能作师子吼降伏一切。<a id="a-4r"></a>是故妙吉祥菩萨。<a id="a-4s"></a>于真法中无有三乘。<a id="a-4t"></a>但以菩提心而为尊长。<a id="a-4u"></a>一切善法从菩提心生故。<a id="a-4v"></a>今菩萨前行。<a id="a-4w"></a>犹菩提心生无量善法。<a id="a-4x"></a>于是妙吉祥菩萨居前而行。<a id="a-4y"></a>诸大菩萨左右围绕。<a id="a-4z"></a>声闻之众皆从其后。<a id="a-50"></a>离本住处入王舍城。<a id="a-51"></a>是时天雨众华。<a id="a-52"></a>于虚空中奏百千天乐。<a id="a-53"></a>放大光明普照大众。<a id="a-54"></a>于光明中雨众莲华。<a id="a-55"></a>王舍城中一切人民。<a id="a-56"></a>见菩萨已皆生欢喜。<a id="a-57"></a>持诸香华而伸供养。</p>
  <p id="a58">尔时摩伽陀国王闻妙吉祥菩萨与八万大菩萨众及五百声闻而来赴会。<a id="a-59"></a>即作是念。<a id="a-5A"></a>我所备办饮食五百。<a id="a-5B"></a>今此菩萨等众其数倍多。<a id="a-5C"></a>今此少食如何充足。<a id="a-5D"></a>又于何处可容其坐。<a id="a-5E"></a>作是念时。<a id="a-5F"></a>妙吉祥菩萨即敕多闻。<a id="a-5G"></a>天王及恭毗罗大夜叉主。<a id="a-5H"></a>于刹那顷化童子形。<a id="a-5I"></a>诣于王前而白王曰。<a id="a-5J"></a>大王勿生忧念。<a id="a-5K"></a>妙吉祥菩萨有大方便。<a id="a-5L"></a>福德智慧不可思议。<a id="a-5M"></a>能以一食普供三千大千世界一切众生。<a id="a-5N"></a>悉皆饱满食犹不尽。<a id="a-5O"></a>今此八万菩萨五百声闻。<a id="a-5P"></a>其数不多何所虑耶。<a id="a-5Q"></a>何以故。<a id="a-5R"></a>妙吉祥菩萨。<a id="a-5S"></a>福德智慧本无尽故食亦无尽。<a id="a-5T"></a>是时摩伽陀国王。<a id="a-5U"></a>闻是语已心大欢喜适悦快乐。<a id="a-5V"></a>即于妙吉祥菩萨。<a id="a-5W"></a>起恭敬尊重希有之心。<a id="a-5X"></a>与诸宫属持以香华末香涂香等。<a id="a-5Y"></a>作诸伎乐出迎菩萨。<a id="a-5Z"></a>见已拜跪问讯散其香华。<a id="a-5a"></a>前引菩萨入于王宫。<a id="a-5b"></a>是时妙吉祥菩萨至王宫已。<a id="a-5c"></a>即告普照菩萨曰。<a id="a-5d"></a>善男子。<a id="a-5e"></a>汝当庄严道场。<a id="a-5f"></a>今正是时。<a id="a-5g"></a>普照菩萨受其命已。<a id="a-5h"></a>以神通力其王宫殿忽然广博严净。<a id="a-5i"></a>种种庄严无所妨碍。<a id="a-5j"></a>悬诸华盖幢幡璎珞。<a id="a-5k"></a>严饰第一成大道场。<a id="a-5l"></a>复告法上菩萨曰。<a id="a-5m"></a>善男子。<a id="a-5n"></a>汝可为吾敷置上妙之座安诸大众。<a id="a-5o"></a>于是法上菩萨。<a id="a-5p"></a>作弹指相而为召集。<a id="a-5q"></a>于刹那间有八万三千妙好之座出现道场。<a id="a-5r"></a>种种珍宝而为庄严。<a id="a-5s"></a>其座周遍于道场中亦无迫迮。<a id="a-5t"></a>尔时妙吉祥菩萨即就于座。<a id="a-5u"></a>命诸菩萨声闻之众各就其座。<a id="a-5v"></a>于时摩伽陀国王即前白妙吉祥菩萨言。<a id="a-5w"></a>惟愿菩萨大众哀愍我故。<a id="a-5x"></a>从容小待饮食将至。<a id="a-5y"></a>尔时四大天王与诸眷属来诣道场。<a id="a-5z"></a>礼敬供养妙吉祥菩萨及诸大众。<a id="a-60"></a>复有帝释天主。<a id="a-61"></a>与诸眷属及彼阿修罗眷属等。<a id="a-62"></a>各各持栴檀末香。<a id="a-63"></a>来诣道场供养大众。<a id="a-64"></a>复有娑婆界主大梵天王。<a id="a-65"></a>变童子相。<a id="a-66"></a>与诸梵众左右侍者。<a id="a-67"></a>各持宝拂来诣道场。<a id="a-68"></a>礼敬妙吉祥菩萨已住立其侧。<a id="a-69"></a>诸来梵众亦持宝拂。<a id="a-6A"></a>于诸菩萨及声闻众右侧而住。<a id="a-6B"></a>复有无热恼龙王。<a id="a-6C"></a>来诣道场住虚空中。<a id="a-6D"></a>不现其身垂诸璎珞。<a id="a-6E"></a>于璎珞中出八功德水。<a id="a-6F"></a>一切大众用而无尽。</p>
  <p id="a6G">尔时摩伽陀国王即作是念。<a id="a-6H"></a>此诸菩萨皆无钵器。<a id="a-6I"></a>当用何食。<a id="a-6J"></a>妙吉祥菩萨知王所念而告王言。<a id="a-6K"></a>勿作是念。<a id="a-6L"></a>此诸菩萨不持其钵。<a id="a-6M"></a>若须钵时。<a id="a-6N"></a>随其佛刹所有应器自然而至。<a id="a-6O"></a>王大欢喜。<a id="a-6P"></a>即白妙吉祥菩萨言。<a id="a-6Q"></a>此诸菩萨居何佛土从何所来。<a id="a-6R"></a>愿闻诸菩萨所来国土及佛名字。<a id="a-6S"></a>妙吉祥答言。<a id="a-6T"></a>大王当知。<a id="a-6U"></a>东方有国其名常声。<a id="a-6V"></a>佛号吉祥声如来应供正等正觉。<a id="a-6W"></a>现在说法。<a id="a-6X"></a>此诸菩萨从彼而来受王供养。<a id="a-6Y"></a>亦令大王得见希有之事。<a id="a-6Z"></a>应时常声世界。<a id="a-6a"></a>遣八万三千宝钵。<a id="a-6b"></a>以彼佛威神力故。<a id="a-6c"></a>及诸菩萨行愿力。<a id="a-6d"></a>其钵从空来此娑婆世界。<a id="a-6e"></a>至无热恼池。<a id="a-6f"></a>即时有八万三千龙女。<a id="a-6g"></a>以八功德水净其钵已。<a id="a-6h"></a>各各持至诸菩萨前。<a id="a-6i"></a>是时摩伽陀国王见是事已。<a id="a-6j"></a>叹不可思议未曾有也。<a id="a-6k"></a>心大欢喜。<a id="a-6l"></a>是时妙吉祥菩萨即告王言。<a id="a-6m"></a>今诸菩萨应器已至。<a id="a-6n"></a>王当分布饮食普供大众。<a id="a-6o"></a>时王即以所办种种饮食。<a id="a-6p"></a>奉上菩萨及诸大众。<a id="a-6q"></a>是时道场大众咸悉满足。<a id="a-6r"></a>无有一人乏少之者。<a id="a-6s"></a>观其饮食犹尚不尽。<a id="a-6t"></a>王白妙吉祥菩萨言。<a id="a-6u"></a>希有大士。<a id="a-6v"></a>我以少食普供大众食犹不尽。<a id="a-6w"></a>菩萨告言。<a id="a-6x"></a>大王真实之法而无穷尽。<a id="a-6y"></a>食所从生亦无穷尽。<a id="a-6z"></a>是时诸菩萨大众。<a id="a-70"></a>饭食已竟掷钵向空而住。<a id="a-71"></a>无所动摇。<a id="a-72"></a>王白菩萨言。<a id="a-73"></a>此钵于何而住。<a id="a-74"></a>菩萨告言。<a id="a-75"></a>大王真实之法有所住不。<a id="a-76"></a>王曰。<a id="a-77"></a>真实之法应无所住。<a id="a-78"></a>菩萨曰。<a id="a-79"></a>大王当知。<a id="a-7A"></a>真法无所住。<a id="a-7B"></a>此钵亦无所住。<a id="a-7C"></a>钵若无所住诸法亦如是。<a id="a-7D"></a>大王当知。<a id="a-7E"></a>法性空故应如是住。<a id="a-7F"></a>尔时摩伽陀王供养妙吉祥菩萨及诸大众已。<a id="a-7G"></a>住菩萨前生渴仰心欲听其法。<a id="a-7H"></a>即白妙吉祥菩萨言。<a id="a-7I"></a>菩萨大慈可能为我说希有法。<a id="a-7J"></a>菩萨告言。<a id="a-7K"></a>大王。<a id="a-7L"></a>希有法者。<a id="a-7M"></a>假使殑伽沙数诸佛如来应正等觉。<a id="a-7N"></a>经百千劫说不能尽。<a id="a-7O"></a>彼王闻已心生惊懅迷闷不乐。<a id="a-7P"></a>是时尊者大迦葉谓其王曰。<a id="a-7Q"></a>汝勿谓殑伽沙数诸佛。<a id="a-7R"></a>不能宣说希有之法。<a id="a-7S"></a>妙吉祥菩萨亦不能说耶。<a id="a-7T"></a>但以诸佛之法无所穷尽。<a id="a-7U"></a>非言说之所能及。<a id="a-7V"></a>汝但当随所乐欲。<a id="a-7W"></a>问于妙吉祥菩萨。<a id="a-7X"></a>而此大士无量善巧方便之力。<a id="a-7Y"></a>必能为王说希有法。<a id="a-7Z"></a>闻是语已心遂醒寤。<a id="a-7a"></a>即白尊者言。<a id="a-7b"></a>我适闻菩萨所说心生疑惑。<a id="a-7c"></a>承尊者言微当醒寤。<a id="a-7d"></a>即前白妙吉祥菩萨言。<a id="a-7e"></a>菩萨如何殑伽沙数诸佛。<a id="a-7f"></a>亦不能宣说希有之法。<a id="a-7g"></a>我闻是语心无所措。<a id="a-7h"></a>惟愿菩萨决我疑惑。<a id="a-7i"></a>妙吉祥菩萨告言。<a id="a-7j"></a>大王。<a id="a-7k"></a>殑伽沙数诸佛。<a id="a-7l"></a>非不能说希有之法。<a id="a-7m"></a>法无所说是希有法。<a id="a-7n"></a>大王。<a id="a-7o"></a>当于一切法但心无所住。<a id="a-7p"></a>其法不可说。<a id="a-7q"></a>诸佛如来亦不可说。<a id="a-7r"></a>大王于诸佛世尊。<a id="a-7s"></a>有所见相耶。<a id="a-7t"></a>王言不也。<a id="a-7u"></a>又问。<a id="a-7v"></a>心生可见耶。<a id="a-7w"></a>心灭可见耶。<a id="a-7x"></a>答曰不也。<a id="a-7y"></a>又问。<a id="a-7z"></a>有为法无为法。<a id="a-80"></a>真实法虚妄法。<a id="a-81"></a>皆可见不。<a id="a-82"></a>王言。<a id="a-83"></a>皆不可见。<a id="a-84"></a>菩萨言。<a id="a-85"></a>于一切法有所观相。<a id="a-86"></a>于一切法有所说耶。<a id="a-87"></a>王言不也。<a id="a-88"></a>妙吉祥言。<a id="a-89"></a>大王。<a id="a-8A"></a>由是义故。<a id="a-8B"></a>我作是言。<a id="a-8C"></a>希有之法。<a id="a-8D"></a>殑伽沙数诸佛不能宣说。</p>
  <p id="a8E">复次大王。<a id="a-8F"></a>虚空无相亦无动转。<a id="a-8G"></a>烟云尘雾所不能着。<a id="a-8H"></a>虚空本性清净无法可染无法可净。<a id="a-8I"></a>诸佛如来了一切法与虚空等。<a id="a-8J"></a>以是义故。<a id="a-8K"></a>殑伽沙数诸佛说不能尽。</p>
  <p id="a8L">复次大王。<a id="a-8M"></a>诸佛如来于无住相中。<a id="a-8N"></a>凝然不动用而常寂。<a id="a-8O"></a>何以故。<a id="a-8P"></a>法无可迁。<a id="a-8Q"></a>离处非处故。<a id="a-8R"></a>法不可得。<a id="a-8S"></a>离诸取相故。<a id="a-8T"></a>大王当知。<a id="a-8U"></a>诸法非生亦非无生。<a id="a-8V"></a>非大非小。<a id="a-8W"></a>非真实非不真实。<a id="a-8X"></a>非有想非无想。<a id="a-8Y"></a>无所作非无作。<a id="a-8Z"></a>无智无愚。<a id="a-8a"></a>无取相非不取相。<a id="a-8b"></a>非集非散。<a id="a-8c"></a>无来无去。<a id="a-8d"></a>非颠倒非离颠倒。<a id="a-8e"></a>非即烦恼非离烦恼。<a id="a-8f"></a>非自然生非由他生。<a id="a-8g"></a>大王。<a id="a-8h"></a>诸法如虚空无动转故。<a id="a-8i"></a>诸法无比等离伴侣故。<a id="a-8j"></a>诸法无二相无差别故。<a id="a-8k"></a>诸法无有边不可见故。<a id="a-8l"></a>诸法无有量非大小故。<a id="a-8m"></a>诸法无穷尽常所转故。<a id="a-8n"></a>诸法广大遍法界故。<a id="a-8o"></a>诸法无所住非内外中间故。<a id="a-8p"></a>诸法无分别离妄想故。<a id="a-8q"></a>诸法是常无迁变故。<a id="a-8r"></a>诸法是乐无苦恼故。<a id="a-8s"></a>诸法有主宰离妄执故。<a id="a-8t"></a>诸法是清净非垢染故。<a id="a-8u"></a>诸法寂静常湛然故。<a id="a-8v"></a>诸法无所得离我相故。<a id="a-8w"></a>诸法无可乐解脱相故。<a id="a-8x"></a>诸法无此彼离我取故。<a id="a-8y"></a>诸法无破坏离种种相故。<a id="a-8z"></a>诸法一味同解脱性故。<a id="a-90"></a>诸法一相离诸异想故。<a id="a-91"></a>诸法皆空离诸见故。<a id="a-92"></a>诸法无相相清净故。<a id="a-93"></a>诸法无愿离三世故。<a id="a-94"></a>诸法非三世所摄。<a id="a-95"></a>过去现在未来不可得故。<a id="a-96"></a>生死涅槃本平等。<a id="a-97"></a>诸法皆平等。<a id="a-98"></a>大王。<a id="a-99"></a>诸法既如是。<a id="a-9A"></a>烦恼疑惑可得生不。<a id="a-9B"></a>王言不也。<a id="a-9C"></a>诸法皆空。<a id="a-9D"></a>烦恼疑惑其何有也。<a id="a-9E"></a>妙吉祥菩萨言。<a id="a-9F"></a>烦恼无生法亦无说。<a id="a-9G"></a>烦恼性空诸法平等。<a id="a-9H"></a>生死涅盘本平等。<a id="a-9I"></a>烦恼菩提亦平等。</p>
 </body>
</html>