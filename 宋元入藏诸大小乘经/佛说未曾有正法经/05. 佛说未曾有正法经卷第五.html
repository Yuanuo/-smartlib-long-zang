<!doctype html>
<html id="z3IBUZfeS" data-ver="574">
 <head>
  <meta charset="utf-8">
  <meta author="法贤">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说未曾有正法经卷第五</h1>
  <p id="a2">复次大王。<a id="a-3"></a>希有之法甚深难解。<a id="a-4"></a>即一切法寂灭之相。<a id="a-5"></a>非取非舍非聚非散。<a id="a-6"></a>从因缘生无有主宰。<a id="a-7"></a>以缘生故非自非他。<a id="a-8"></a>诸法无自性。<a id="a-9"></a>自性空故即无所得。<a id="a-A"></a>由无所得故一切法寂静。<a id="a-B"></a>寂静相者是真实相。<a id="a-C"></a>大王当起正信心。<a id="a-D"></a>应如是修学如是观察。<a id="a-E"></a>如是学者离一切相。<a id="a-F"></a>非有所学非无所学。<a id="a-G"></a>无得无失。<a id="a-H"></a>如是了知是正解脱。<a id="a-I"></a>解脱相者即诸法也。<a id="a-J"></a>诸法性空是真实义。<a id="a-K"></a>即无所著无所限碍。<a id="a-L"></a>是名最上希有之法。</p>
  <p id="aM">复次大王。<a id="a-N"></a>当知眼根非染非净。<a id="a-O"></a>何以故。<a id="a-P"></a>眼根自性本真实故。<a id="a-Q"></a>耳鼻舌身意根。<a id="a-R"></a>亦非染非净。<a id="a-S"></a>而彼自性本真实故。<a id="a-T"></a>大王。<a id="a-U"></a>色非染非净。<a id="a-V"></a>受想行识亦非染非净。<a id="a-W"></a>何以故。<a id="a-X"></a>蕴之自性本真实故。<a id="a-Y"></a>乃至一切法亦复如是。<a id="a-Z"></a>非染非净。<a id="a-a"></a>自性真实故。<a id="a-b"></a>大王当知。<a id="a-c"></a>心无形相。<a id="a-d"></a>非眼所观。<a id="a-e"></a>心无所住。<a id="a-f"></a>内外中间俱不可得。<a id="a-g"></a>何以故。<a id="a-h"></a>心之自性非染非净。<a id="a-i"></a>无所增减无所动转。<a id="a-j"></a>是故大王。<a id="a-k"></a>当如实观勿生疑惑住真实法。<a id="a-l"></a>此心真实故。<a id="a-m"></a>诸法亦如是。<a id="a-n"></a>大王。<a id="a-o"></a>譬如虚空离诸色相亦无动转。<a id="a-p"></a>若有人言。<a id="a-q"></a>我能以彼烟云尘雾染于虚空。<a id="a-r"></a>斯为信不。<a id="a-s"></a>王言不也。<a id="a-t"></a>虚空无相非所染故。<a id="a-u"></a>菩萨曰。<a id="a-v"></a>心亦如是。<a id="a-w"></a>本来清净不受诸垢。<a id="a-x"></a>乃至一切法自性无染。<a id="a-y"></a>亦复如是。</p>
  <p id="az">复次大王。<a id="a-10"></a>一切法与法界非即非离。<a id="a-11"></a>本性平等无有差别。<a id="a-12"></a>若了是者即于诸法无所挂碍亦无增减。<a id="a-13"></a>妙吉祥菩萨说是法时。<a id="a-14"></a>摩伽陀王悟法性空生大欢喜。<a id="a-15"></a>即时获得无生法忍。<a id="a-16"></a>发希有心合掌恭敬。<a id="a-17"></a>白妙吉祥菩萨言。<a id="a-18"></a>菩萨大慈善巧方便。<a id="a-19"></a>如所说法甚为希有。<a id="a-1A"></a>微妙深远昔所未闻。<a id="a-1B"></a>我于今日断诸疑惑心得开晓。<a id="a-1C"></a>妙吉祥菩萨曰。<a id="a-1D"></a>大王。<a id="a-1E"></a>莫作是言。<a id="a-1F"></a>疑惑得除。<a id="a-1G"></a>作是言者未断诸相。<a id="a-1H"></a>有相于心是大疑惑。<a id="a-1I"></a>大王当知。<a id="a-1J"></a>诸法寂灭无说无示无闻无得。<a id="a-1K"></a>岂有疑惑而可除耶。<a id="a-1L"></a>王言。<a id="a-1M"></a>菩萨若如是者。<a id="a-1N"></a>贪嗔痴等一切烦恼应不碍心耶。<a id="a-1O"></a>菩萨曰。<a id="a-1P"></a>大王。<a id="a-1Q"></a>我先所说虚空本净非所染故。<a id="a-1R"></a>其义如是。<a id="a-1S"></a>大王。<a id="a-1T"></a>心本清净烦恼性空。<a id="a-1U"></a>二俱无得何所碍耶。<a id="a-1V"></a>是故不应以罪垢相而生于心。<a id="a-1W"></a>大王当知。<a id="a-1X"></a>过去心不可得。<a id="a-1Y"></a>未来心不可得。<a id="a-1Z"></a>现在心不可得。<a id="a-1a"></a>乃至一切法亦复如是。<a id="a-1b"></a>于三世中无来无去无住无著。<a id="a-1c"></a>无所入无所归。<a id="a-1d"></a>离诸妄想非知见所及。<a id="a-1e"></a>离知见法者佛所说也。<a id="a-1f"></a>是故智者应如是观如是解了。<a id="a-1g"></a>是时大王白妙吉祥菩萨言。<a id="a-1h"></a>如菩萨所说。<a id="a-1i"></a>我今解了心之自性。<a id="a-1j"></a>诸法自性本来清净。<a id="a-1k"></a>非障所染。<a id="a-1l"></a>亦非有相可得。<a id="a-1m"></a>是故我今于菩萨前得不坏信。<a id="a-1n"></a>菩萨言。<a id="a-1o"></a>大王。<a id="a-1p"></a>若如是者是即解脱离诸过失。</p>
  <p id="a1q">尔时摩伽陀王。<a id="a-1r"></a>闻妙吉祥菩萨宣说妙法。<a id="a-1s"></a>心大欢喜即从座起。<a id="a-1t"></a>持上妙细氎价直百千。<a id="a-1u"></a>诣妙吉祥菩萨所而奉上之。<a id="a-1v"></a>欲以其[疊*毛]被菩萨身。<a id="a-1w"></a>是时菩萨于刹那间隐身不现。<a id="a-1x"></a>但闻空中声曰。<a id="a-1y"></a>大王。<a id="a-1z"></a>有所见相非我所受。<a id="a-20"></a>如我受者不见自身不见他身。<a id="a-21"></a>无能施无所施。<a id="a-22"></a>乃至一切法亦复如是。<a id="a-23"></a>无所见相离取着心。<a id="a-24"></a>大王。<a id="a-25"></a>其所施[疊*毛]若有能见身者当可施之。<a id="a-26"></a>时有菩萨名曰智幢。<a id="a-27"></a>其王即时复持其[疊*毛]而以奉施。<a id="a-28"></a>彼菩萨曰。<a id="a-29"></a>大王。<a id="a-2A"></a>有所见相非我所受。<a id="a-2B"></a>如我受者不着异生及异生法。<a id="a-2C"></a>不住有学及有学法。<a id="a-2D"></a>不证无学及无学法。<a id="a-2E"></a>不趣缘觉及缘觉法。<a id="a-2F"></a>亦不求诸佛如来解脱涅盘而为果证。<a id="a-2G"></a>如是于一切法无所著相。<a id="a-2H"></a>能施所施二种清净无利无得。<a id="a-2I"></a>如是施者而可受之。<a id="a-2J"></a>是时大王欲以其[疊*毛]被菩萨身。<a id="a-2K"></a>菩萨即时隐身不现。<a id="a-2L"></a>但闻空中声曰。<a id="a-2M"></a>若有能见身者当可施之。<a id="a-2N"></a>是时复有菩萨名善寂解脱。<a id="a-2O"></a>其王即时持[疊*毛]奉施。<a id="a-2P"></a>彼菩萨曰。<a id="a-2Q"></a>大王。<a id="a-2R"></a>有所见相非我所受。<a id="a-2S"></a>如我受者不起我见及我所见。<a id="a-2T"></a>非即烦恼非离烦恼。<a id="a-2U"></a>非住定心非起散乱。<a id="a-2V"></a>非智非愚离诸取舍。<a id="a-2W"></a>如是施者而可受之。<a id="a-2X"></a>是时大王欲以其[疊*毛]被菩萨身。<a id="a-2Y"></a>菩萨即时隐身不现。<a id="a-2Z"></a>但闻空中声曰。<a id="a-2a"></a>若有能见身者当可施之。<a id="a-2b"></a>复有菩萨名最胜作意。<a id="a-2c"></a>其王即时持[疊*毛]奉施。<a id="a-2d"></a>彼菩萨曰。<a id="a-2e"></a>大王。<a id="a-2f"></a>有所见相非我所受。<a id="a-2g"></a>如我受者不起诸相不行身业。<a id="a-2h"></a>不发语业不起意业。<a id="a-2i"></a>不着蕴处界法。<a id="a-2j"></a>了一切法皆不可得。<a id="a-2k"></a>非智所知非言所及。<a id="a-2l"></a>无所依止湛若虚空。<a id="a-2m"></a>如是施者而可受之。<a id="a-2n"></a>是时大王。<a id="a-2o"></a>欲以其[疊*毛]被菩萨身。<a id="a-2p"></a>菩萨即时隐身不现。<a id="a-2q"></a>但闻声曰。<a id="a-2r"></a>若有能见身者当可施之。<a id="a-2s"></a>复有菩萨名曰上意。<a id="a-2t"></a>其王即时持[疊*毛]奉施。<a id="a-2u"></a>彼菩萨曰。<a id="a-2v"></a>大王。<a id="a-2w"></a>有所见相非我所受。<a id="a-2x"></a>如我受者不起取相希求之心。<a id="a-2y"></a>若言发于阿耨多罗三藐三菩提心者。<a id="a-2z"></a>是为取相有所希求。<a id="a-30"></a>何以故。<a id="a-31"></a>离有相心即菩萨摩诃萨心。<a id="a-32"></a>此心平等故菩提心亦平等。<a id="a-33"></a>此菩提心即一切如来心。<a id="a-34"></a>由是平等故诸法皆平等。<a id="a-35"></a>无二无差别。<a id="a-36"></a>无取亦无舍。<a id="a-37"></a>离取舍故我相不生。<a id="a-38"></a>我相灭已无所希求。<a id="a-39"></a>如是施者而可受之。<a id="a-3A"></a>是时大王欲以其[疊*毛]被菩萨身。<a id="a-3B"></a>菩萨即时隐身不现。<a id="a-3C"></a>但闻声曰。<a id="a-3D"></a>若有能见身者当可施之。<a id="a-3E"></a>复有菩萨名三昧开华。<a id="a-3F"></a>其王即时持[疊*毛]奉施。<a id="a-3G"></a>彼菩萨曰。<a id="a-3H"></a>大王。<a id="a-3I"></a>有所见相非我所受。<a id="a-3J"></a>如我受者于一切三摩地门。<a id="a-3K"></a>证而无相无所分别。<a id="a-3L"></a>了一切法自性无动即三摩地。<a id="a-3M"></a>如是施者当可受之。<a id="a-3N"></a>是时大王欲以其[疊*毛]被菩萨身。<a id="a-3O"></a>菩萨即时隐身不现。<a id="a-3P"></a>但闻声曰。<a id="a-3Q"></a>若有能见身者当可施之。<a id="a-3R"></a>复有菩萨名成就意。<a id="a-3S"></a>其王即时持[疊*毛]奉施。<a id="a-3T"></a>彼菩萨曰。<a id="a-3U"></a>大王。<a id="a-3V"></a>有所见相非我所受。<a id="a-3W"></a>如我受者了一切语言文字。<a id="a-3X"></a>自性本空无所著相。<a id="a-3Y"></a>夫欲起心求诸法者。<a id="a-3Z"></a>堕有相中不名成就。<a id="a-3a"></a>若于一切法解无所得。<a id="a-3b"></a>即一切义成就。<a id="a-3c"></a>一切皆如意。<a id="a-3d"></a>如是施者而可受之。<a id="a-3e"></a>是时大王欲以其[疊*毛]被菩萨身。<a id="a-3f"></a>菩萨即时隐身不现。<a id="a-3g"></a>但闻声曰。<a id="a-3h"></a>若有能见身者当可施之。<a id="a-3i"></a>复有菩萨名三轮清净。<a id="a-3j"></a>其王即时持[疊*毛]奉施。<a id="a-3k"></a>彼菩萨曰。<a id="a-3l"></a>大王。<a id="a-3m"></a>有所见相非我所受。<a id="a-3n"></a>如我受者无彼能施无此能受。<a id="a-3o"></a>受者无所得。<a id="a-3p"></a>施者无果报。<a id="a-3q"></a>我尚非有我所亦空。<a id="a-3r"></a>如是施者而可受之。<a id="a-3s"></a>王即持[疊*毛]欲被其身。<a id="a-3t"></a>时彼菩萨隐身不现。<a id="a-3u"></a>但闻声曰。<a id="a-3v"></a>若有能见身者当可施之。<a id="a-3w"></a>复有菩萨名曰法化。<a id="a-3x"></a>其王即时持[疊*毛]奉施。<a id="a-3y"></a>彼菩萨曰。<a id="a-3z"></a>大王。<a id="a-40"></a>有所见相非我所受。<a id="a-41"></a>如我受者不以声闻缘觉涅盘而为果证。<a id="a-42"></a>亦不以大般涅盘而为果证。<a id="a-43"></a>不离轮回法不求涅盘法。<a id="a-44"></a>何以故。<a id="a-45"></a>生死涅盘二俱平等。<a id="a-46"></a>如是施者当可受之。<a id="a-47"></a>王即持[疊*毛]欲被其身。<a id="a-48"></a>时彼菩萨隐身不现。<a id="a-49"></a>但闻声曰。<a id="a-4A"></a>若有能见身者当可施之。<a id="a-4B"></a>是时大王以所施[疊*毛]。<a id="a-4C"></a>奉如是等诸大菩萨。<a id="a-4D"></a>各各隐身皆不纳受。</p>
  <p id="a4E">尔时大王即持其氎。<a id="a-4F"></a>诣于尊者大迦葉所。<a id="a-4G"></a>作如是言。<a id="a-4H"></a>尊者迦葉。<a id="a-4I"></a>于声闻中耆年有德。<a id="a-4J"></a>佛所称赞头陀第一。<a id="a-4K"></a>愿受我此上妙细[疊*毛]满我施心。<a id="a-4L"></a>迦葉答曰。<a id="a-4M"></a>大王。<a id="a-4N"></a>有所见相非我所受。<a id="a-4O"></a>如我受者不断贪嗔痴无所染着。<a id="a-4P"></a>乃至无明有爱而悉不断。<a id="a-4Q"></a>亦不与俱无。<a id="a-4R"></a>见苦断集证灭修道。<a id="a-4S"></a>不见佛不闻法不入众数。<a id="a-4T"></a>非尽智无生智可得可证。<a id="a-4U"></a>无施者无受者。<a id="a-4V"></a>无大果无小果。<a id="a-4W"></a>无轮回可厌无涅盘可证。<a id="a-4X"></a>诸法清净离一切相。<a id="a-4Y"></a>如是施者而可受之。<a id="a-4Z"></a>王即持[疊*毛]欲被其身。<a id="a-4a"></a>迦葉亦复隐身不现。<a id="a-4b"></a>但闻声曰。<a id="a-4c"></a>若有能见身者当可施之。<a id="a-4d"></a>如是大王。<a id="a-4e"></a>于五百大声闻所持[疊*毛]奉施。<a id="a-4f"></a>亦各不受隐身不现。</p>
  <p id="a4g">尔时大王即作是念。<a id="a-4h"></a>今此菩萨声闻。<a id="a-4i"></a>皆不受我所施之氎。<a id="a-4j"></a>我今持往后宫。<a id="a-4k"></a>施其夫人及诸眷属彼应当受。<a id="a-4l"></a>作是念已持[疊*毛]入宫而欲施之。<a id="a-4m"></a>是时大王不见夫人。<a id="a-4n"></a>复思施彼宫嫔眷属亦复不见。<a id="a-4o"></a>如是渐次观察所有宫城殿宇。<a id="a-4p"></a>皆悉不现同彼虚空。<a id="a-4q"></a>是时大王复作是念。<a id="a-4r"></a>今此上妙细[疊*毛]无复所施。<a id="a-4s"></a>作是念已欲持此[疊*毛]自被于身。<a id="a-4t"></a>其王即时亦自不见其身。<a id="a-4u"></a>但闻空中声曰。<a id="a-4v"></a>若有能见身者当可施之。<a id="a-4w"></a>大王。<a id="a-4x"></a>当自观身色相今何所在。<a id="a-4y"></a>如自观身不见其相观他亦然。<a id="a-4z"></a>自他之相俱不可得。<a id="a-50"></a>若如是见者即见真实法。<a id="a-51"></a>真实法者离一切见。<a id="a-52"></a>以离诸见故即住平等法。<a id="a-53"></a>是时大王闻空中声已。<a id="a-54"></a>离有相心断疑惑想。<a id="a-55"></a>如从睡觉而得醒寤。<a id="a-56"></a>即时宫城殿宇后妃眷属。<a id="a-57"></a>见其色相还复如故。<a id="a-58"></a>即诣菩萨大众之所。<a id="a-59"></a>悉得瞻睹菩萨之相如本无异。<a id="a-5A"></a>是时大王。<a id="a-5B"></a>前白妙吉祥菩萨言。<a id="a-5C"></a>菩萨大众适当何往我所不见。<a id="a-5D"></a>妙吉祥言。<a id="a-5E"></a>大王。<a id="a-5F"></a>勿生疑惑。<a id="a-5G"></a>今此大众本相无来其何所往。<a id="a-5H"></a>大王。<a id="a-5I"></a>于今见此众不。<a id="a-5J"></a>王曰。<a id="a-5K"></a>唯然已见。<a id="a-5L"></a>菩萨曰。<a id="a-5M"></a>何所见耶。<a id="a-5N"></a>答言。<a id="a-5O"></a>如见真实法。<a id="a-5P"></a>观此众亦然。<a id="a-5Q"></a>又问曰。<a id="a-5R"></a>即此真实亦云何见。<a id="a-5S"></a>答曰真实法者离一切相非眼所观。<a id="a-5T"></a>不在内不在外。<a id="a-5U"></a>不在中间。<a id="a-5V"></a>名相二法不可得故。</p>
  <p id="a5W">尔时妙吉祥菩萨复谓王曰。<a id="a-5X"></a>大王当知汝先造恶。<a id="a-5Y"></a>我闻佛记于当来世堕恶道中。<a id="a-5Z"></a>王白菩萨言。<a id="a-5a"></a>不也大士。<a id="a-5b"></a>如佛世尊未曾有说堕恶道者证涅盘者。<a id="a-5c"></a>何以故。<a id="a-5d"></a>于真法中无二差别。<a id="a-5e"></a>菩萨复言。<a id="a-5f"></a>不也大王。<a id="a-5g"></a>如佛所说善恶因果报应昭然。<a id="a-5h"></a>作是说者其义云何。<a id="a-5i"></a>大王答曰。<a id="a-5j"></a>菩萨大士如我意者。<a id="a-5k"></a>诸佛如来随顺方便。<a id="a-5l"></a>巧说生死涅盘。<a id="a-5m"></a>令诸众生厌生死苦趣涅盘乐。<a id="a-5n"></a>如实说者生死涅盘二俱平等何以故。<a id="a-5o"></a>诸法皆空无有自性。<a id="a-5p"></a>彼诸法性即法界性。<a id="a-5q"></a>法界性中无二差别。<a id="a-5r"></a>由是义故。<a id="a-5s"></a>诸法无所生无所往。<a id="a-5t"></a>无乐欲无厌舍。<a id="a-5u"></a>我今起正信心不生怖畏。<a id="a-5v"></a>妙吉祥菩萨言。<a id="a-5w"></a>善哉大王。<a id="a-5x"></a>善说此语离诸有相。<a id="a-5y"></a>王言。<a id="a-5z"></a>菩萨我性自空谁为说者。<a id="a-60"></a>法本无相当何所离。<a id="a-61"></a>如佛所说。<a id="a-62"></a>真实法中我相本无离情非情。<a id="a-63"></a>诸行无作亦无受者。<a id="a-64"></a>菩萨告言。<a id="a-65"></a>大王。<a id="a-66"></a>汝于真实法中。<a id="a-67"></a>虽复解了犹生执着。<a id="a-68"></a>王复白言。<a id="a-69"></a>云何离着。<a id="a-6A"></a>菩萨曰。<a id="a-6B"></a>不坏恶趣相是为无所著。<a id="a-6C"></a>王言。<a id="a-6D"></a>菩萨。<a id="a-6E"></a>如是如是。<a id="a-6F"></a>如我意者恶趣之相无所动转。<a id="a-6G"></a>不坏不着无所畏惧。<a id="a-6H"></a>我今得离诸执。<a id="a-6I"></a>永不复生有相之见。<a id="a-6J"></a>譬如得忍菩萨。<a id="a-6K"></a>不复生于三毒之想。<a id="a-6L"></a>是时智幢菩萨谓其王曰。<a id="a-6M"></a>大王。<a id="a-6N"></a>于智慧道已得清净。<a id="a-6O"></a>离诸尘染忍具足。<a id="a-6P"></a>王白菩萨言。<a id="a-6Q"></a>诸法甚清净广大无有量。<a id="a-6R"></a>烦恼不能染涅盘不可得。<a id="a-6S"></a>唯佛世尊自所证知。</p>
  <p id="a6T">尔时妙吉祥菩萨及诸大士。<a id="a-6U"></a>于王宫中说正法时。<a id="a-6V"></a>摩伽陀王获得无生法忍。<a id="a-6W"></a>其王宫中有三十二女人。<a id="a-6X"></a>见妙吉祥菩萨神通变化事已。<a id="a-6Y"></a>皆发阿耨多罗三藐三菩提心。<a id="a-6Z"></a>会中复有五百人。<a id="a-6a"></a>得法眼净。<a id="a-6b"></a>所有王舍城中一切人民。<a id="a-6c"></a>皆悉持诸名华妙香。<a id="a-6d"></a>集王宫门。<a id="a-6e"></a>遥伸供养妙吉祥菩萨及诸大众。</p>
  <p id="a6f">尔时妙吉祥菩萨哀愍城中一切人民。<a id="a-6g"></a>为利乐故以足指按地。<a id="a-6h"></a>即时大地皆作吠琉璃色。<a id="a-6i"></a>清净光洁内外映彻。<a id="a-6j"></a>是时城中若男若女一切人民。<a id="a-6k"></a>皆悉得见妙吉祥菩萨及诸大众无所障碍。<a id="a-6l"></a>譬如清净圆镜照其面像。<a id="a-6m"></a>一切人民瞻菩萨相亦复如是。<a id="a-6n"></a>时妙吉祥菩萨。<a id="a-6o"></a>各各为其如应说法时。<a id="a-6p"></a>城中八万四千人得法眼净。<a id="a-6q"></a>五百人发阿耨多罗三藐三菩提心。</p>
  <p id="a6r">尔时妙吉祥菩萨。<a id="a-6s"></a>受摩伽陀王饭食供养。<a id="a-6t"></a>及为广说法已。<a id="a-6u"></a>王之宫属乃至一切人民。<a id="a-6v"></a>皆获利乐发希有心生大欢喜。<a id="a-6w"></a>妙吉祥菩萨即从座起。<a id="a-6x"></a>与诸菩萨大众。<a id="a-6y"></a>而共围绕出于王宫。<a id="a-6z"></a>是时摩伽陀王。<a id="a-70"></a>与诸臣从及其眷属礼敬劳谢。<a id="a-71"></a>随从菩萨来于佛会。<a id="a-72"></a>是时菩萨既离王宫渐次而行。<a id="a-73"></a>于其中路见有一人在于树下。<a id="a-74"></a>涕泪悲泣发如是言。<a id="a-75"></a>我造杀业甚可怖畏。<a id="a-76"></a>当来决定堕于地狱。<a id="a-77"></a>我今如何得其救度。<a id="a-78"></a>是时菩萨见此人已观其根缘。<a id="a-79"></a>而已成熟堪受化度。<a id="a-7A"></a>菩萨即化一人与其无异。<a id="a-7B"></a>往彼人所既相附近。<a id="a-7C"></a>亦复啼泣谓前人曰。<a id="a-7D"></a>我造杀业甚可怖畏。<a id="a-7E"></a>当来决定堕于地狱。<a id="a-7F"></a>前人闻已而即谓言。<a id="a-7G"></a>我亦如是造于杀业。<a id="a-7H"></a>偶会今时谁生方便能为救度。<a id="a-7I"></a>是时化人即告之言。<a id="a-7J"></a>今我等辈造极重罪。<a id="a-7K"></a>虽甚怖畏无能救者。<a id="a-7L"></a>唯佛世尊有大方便而能救度。<a id="a-7M"></a>我等今宜共诣佛所。<a id="a-7N"></a>化人言已便即前行。<a id="a-7O"></a>其人见已亦复随从诣于佛所。<a id="a-7P"></a>时彼化人到佛会已。<a id="a-7Q"></a>头面礼足前白佛言。<a id="a-7R"></a>世尊。<a id="a-7S"></a>我造杀业怖堕地狱。<a id="a-7T"></a>愿佛慈悲救度于我。</p>
  <p id="a7U">尔时世尊即赞是言。<a id="a-7V"></a>善哉善哉。<a id="a-7W"></a>善男子。<a id="a-7X"></a>今于佛前发诚实语。<a id="a-7Y"></a>如其所作称实而言。<a id="a-7Z"></a>如汝所说。<a id="a-7a"></a>造杀业者。<a id="a-7b"></a>汝从何心而起罪相。<a id="a-7c"></a>为过去耶未来耶现在耶。<a id="a-7d"></a>若起过去心者。<a id="a-7e"></a>过去已灭心不可得。<a id="a-7f"></a>若起未来心者。<a id="a-7g"></a>未来未至心不可得。<a id="a-7h"></a>若起现在心者。<a id="a-7i"></a>现在不住心亦不可得。<a id="a-7j"></a>三世俱不可得故。<a id="a-7k"></a>即无起作。<a id="a-7l"></a>无起作故。<a id="a-7m"></a>于其罪相何所见耶。<a id="a-7n"></a>善男子。<a id="a-7o"></a>心无所住。<a id="a-7p"></a>不在内外中间。<a id="a-7q"></a>心无色相。<a id="a-7r"></a>非青黄赤白。<a id="a-7s"></a>心无造作无作者故。<a id="a-7t"></a>心非幻化本真实故。<a id="a-7u"></a>心无边际非限量故。<a id="a-7v"></a>心无取舍非善恶故。<a id="a-7w"></a>心无动转非生灭故。<a id="a-7x"></a>心等虚空无障碍故。<a id="a-7y"></a>心非染净离一切数故。<a id="a-7z"></a>善男子。<a id="a-80"></a>诸有智者应如是观。<a id="a-81"></a>作是观者即于一切法中求心不可得。<a id="a-82"></a>何以故。<a id="a-83"></a>心之自性即诸法性。<a id="a-84"></a>诸法性空即真实性。<a id="a-85"></a>由是义故。<a id="a-86"></a>汝今不应妄生怖畏。<a id="a-87"></a>是时化人闻佛宣说真实之法。<a id="a-88"></a>心大欢喜即白佛言。<a id="a-89"></a>希有世尊。<a id="a-8A"></a>善说法界自性清净。<a id="a-8B"></a>我今得悟罪业性空不生怖畏。<a id="a-8C"></a>我今乐欲于佛法中出家修道持于梵行。<a id="a-8D"></a>唯愿世尊摄受于我。<a id="a-8E"></a>佛言善哉。<a id="a-8F"></a>善男子。<a id="a-8G"></a>今正是时为汝摄受。<a id="a-8H"></a>是时化人于刹那间须发自落。<a id="a-8I"></a>袈裟被身成苾刍相。<a id="a-8J"></a>即白佛言。<a id="a-8K"></a>世尊。<a id="a-8L"></a>我今入般涅盘。<a id="a-8M"></a>愿佛听许佛言随意。<a id="a-8N"></a>时化苾刍承佛威神力故。<a id="a-8O"></a>即踊身虚空高一多罗树。<a id="a-8P"></a>化火自焚灭尽无余同彼虚空。</p>
  <p id="a8Q">尔时实造业者。<a id="a-8R"></a>见是化人出家。<a id="a-8S"></a>及闻佛说法已。<a id="a-8T"></a>心生思念。<a id="a-8U"></a>此人与我同造罪业彼先解脱。<a id="a-8V"></a>我今亦宜求佛化度。<a id="a-8W"></a>作是念已即时头面礼世尊足。<a id="a-8X"></a>而白佛言。<a id="a-8Y"></a>世尊。<a id="a-8Z"></a>我造杀业怖于当来堕大地狱。<a id="a-8a"></a>愿佛慈悲而垂救度。<a id="a-8b"></a>佛言善哉。<a id="a-8c"></a>善男子。<a id="a-8d"></a>今于佛前发诚实语。<a id="a-8e"></a>汝所造业于何起心。<a id="a-8f"></a>罪业之相其复云何。<a id="a-8g"></a>是时此人以善根成熟故。<a id="a-8h"></a>闻佛言已。<a id="a-8i"></a>身诸毛孔出大火焰旋绕其身。<a id="a-8j"></a>即作是言。<a id="a-8k"></a>我今归佛愿垂救度。</p>
  <p id="a8l">尔时世尊。<a id="a-8m"></a>舒金色右手于其顶上。<a id="a-8n"></a>此人即时身火得灭。<a id="a-8o"></a>离其苦恼得大快乐起净信心。<a id="a-8p"></a>向佛合掌而白佛言。<a id="a-8q"></a>希有世尊。<a id="a-8r"></a>我先闻佛广说清净法界离相之法。<a id="a-8s"></a>我今得悟罪业性空。<a id="a-8t"></a>而不复生怖畏之想。<a id="a-8u"></a>我今亦于佛法中。<a id="a-8v"></a>乐欲出家修持梵行愿佛摄受。<a id="a-8w"></a>佛言善哉。<a id="a-8x"></a>今正是时为汝摄受。<a id="a-8y"></a>即时此人须发自落袈裟被身。<a id="a-8z"></a>成苾刍相如百腊者。<a id="a-90"></a>诸根调适威仪庠序所愿圆满。</p>
  <p id="a91">尔时世尊。<a id="a-92"></a>为其宣说四谛之法。<a id="a-93"></a>彼闻法已。<a id="a-94"></a>即时远尘离垢得法眼净。<a id="a-95"></a>而复审观谛理。<a id="a-96"></a>即于会中证阿罗汉果。<a id="a-97"></a>而白佛言。<a id="a-98"></a>世尊。<a id="a-99"></a>我今欲入涅盘愿佛听许。<a id="a-9A"></a>佛言随意。<a id="a-9B"></a>是时苾刍。<a id="a-9C"></a>踊身虚空高七多罗树。<a id="a-9D"></a>化火焚身灭尽无余。<a id="a-9E"></a>即时会中有百千天人。<a id="a-9F"></a>发希有心各伸敬礼。</p>
 </body>
</html>