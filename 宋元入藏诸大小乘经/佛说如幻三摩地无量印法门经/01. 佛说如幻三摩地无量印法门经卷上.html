<!doctype html>
<html id="z3IBUeRgM" data-ver="406">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说如幻三摩地无量印法门经卷上</h1>
  <p id="a2">如是我闻。<a id="a-3"></a>一时世尊。<a id="a-4"></a>在波罗奈国仙人堕处鹿野园中。<a id="a-5"></a>与大苾刍众二万人俱。<a id="a-6"></a>菩萨摩诃萨一万二千。<a id="a-7"></a>其名曰师子菩萨摩诃萨。<a id="a-8"></a>师子意菩萨摩诃萨。<a id="a-9"></a>善住意菩萨摩诃萨。<a id="a-A"></a>胜思惟菩萨摩诃萨。<a id="a-B"></a>持世菩萨摩诃萨。<a id="a-C"></a>人授菩萨摩诃萨。<a id="a-D"></a>水天菩萨摩诃萨。<a id="a-E"></a>宝积菩萨摩诃萨。<a id="a-F"></a>隐密菩萨摩诃萨。<a id="a-G"></a>贤护菩萨摩诃萨。<a id="a-H"></a>电天菩萨摩诃萨。<a id="a-I"></a>遍照菩萨摩诃萨。<a id="a-J"></a>智积菩萨摩诃萨。<a id="a-K"></a>不休息菩萨摩诃萨。<a id="a-L"></a>不空见菩萨摩诃萨。<a id="a-M"></a>慈氏菩萨摩诃萨。<a id="a-N"></a>妙吉祥童真菩萨摩诃萨等。<a id="a-O"></a>复有二万天子。<a id="a-P"></a>所谓善道天子。<a id="a-Q"></a>安意天子等。<a id="a-R"></a>是诸天子。<a id="a-S"></a>皆悉安住大乘法中。<a id="a-T"></a>并余无数百千大众。<a id="a-U"></a>咸悉恭敬围绕世尊。<a id="a-V"></a>听受说法。</p>
  <p id="aW">尔时会中有一菩萨摩诃萨。<a id="a-X"></a>名胜华藏。<a id="a-Y"></a>从座而起偏袒右肩。<a id="a-Z"></a>右膝着地。<a id="a-a"></a>合掌顶礼前白佛言。<a id="a-b"></a>世尊。<a id="a-c"></a>我有所问。<a id="a-d"></a>惟愿如来应供正等正觉。<a id="a-e"></a>哀愍听许。<a id="a-f"></a>略为宣说。<a id="a-g"></a>佛言。<a id="a-h"></a>胜华藏。<a id="a-i"></a>如来应供正等正觉。<a id="a-j"></a>随有问者。<a id="a-k"></a>即为开晓。<a id="a-l"></a>今恣汝问。<a id="a-m"></a>当为汝说。</p>
  <p id="an">尔时胜华藏菩萨摩诃萨白佛言。<a id="a-o"></a>世尊。<a id="a-p"></a>菩萨摩诃萨云何得不退转于阿耨多罗三藐三菩提。<a id="a-q"></a>成就五神通。<a id="a-r"></a>得如幻三摩地。<a id="a-s"></a>得是三摩地已。<a id="a-t"></a>诸有众生善根成熟。<a id="a-u"></a>即以自神力。<a id="a-v"></a>如应现化。<a id="a-w"></a>随诸众生所起信解。<a id="a-x"></a>即为说法。<a id="a-y"></a>而令速证阿耨多罗三藐三菩提。</p>
  <p id="az">佛告胜华藏菩萨摩诃萨言。<a id="a-10"></a>善哉善哉。<a id="a-11"></a>胜华藏。<a id="a-12"></a>汝今善问如是等义。<a id="a-13"></a>汝于过去。<a id="a-14"></a>已曾亲近俱胝那庾多百千诸佛。<a id="a-15"></a>于诸佛所。<a id="a-16"></a>深种善根。<a id="a-17"></a>而复能为一切众生。<a id="a-18"></a>起悲愍心。<a id="a-19"></a>汝应善听。<a id="a-1A"></a>极善作意。<a id="a-1B"></a>今为汝说于是胜华藏菩萨受教而听。<a id="a-1C"></a>佛言。<a id="a-1D"></a>胜华藏。<a id="a-1E"></a>当知有一法若菩萨摩诃萨能具足者。<a id="a-1F"></a>即得如幻三摩地。<a id="a-1G"></a>得是三摩地已。<a id="a-1H"></a>诸有众生善根成熟。<a id="a-1I"></a>即以自神力如应现化。<a id="a-1J"></a>随诸众生所起信解。<a id="a-1K"></a>即为说法。<a id="a-1L"></a>而令速证阿耨多罗三藐三菩提。<a id="a-1M"></a>胜华藏。<a id="a-1N"></a>所言一法者。<a id="a-1O"></a>谓无依止法。<a id="a-1P"></a>若菩萨摩诃萨成就此法已。<a id="a-1Q"></a>乃至遍三界中不作依止想。<a id="a-1R"></a>若内若外悉无依止。<a id="a-1S"></a>由如是故。<a id="a-1T"></a>即具正见。<a id="a-1U"></a>以正见故。<a id="a-1V"></a>得正相应及正所行。<a id="a-1W"></a>是故获得无障碍慧慧无碍故。<a id="a-1X"></a>心亦无碍。<a id="a-1Y"></a>于无碍心中即起正行。<a id="a-1Z"></a>胜华藏。<a id="a-1a"></a>云何菩萨能起正行。<a id="a-1b"></a>谓了一切法悉从缘生。<a id="a-1c"></a>于缘生法中。<a id="a-1d"></a>无有少法而实积聚。<a id="a-1e"></a>何以故。<a id="a-1f"></a>以彼诸缘皆不实故。<a id="a-1g"></a>是中云何有法可生。<a id="a-1h"></a>若法缘生。<a id="a-1i"></a>即是无生。<a id="a-1j"></a>是故一切法皆悉无生。<a id="a-1k"></a>菩萨若能如实了知一切法无生。<a id="a-1l"></a>即得成就诸菩萨道。<a id="a-1m"></a>所有一切众生根欲及事。<a id="a-1n"></a>能以悲心而悉随入。<a id="a-1o"></a>得深信解。<a id="a-1p"></a>了知一切法悉如幻化。<a id="a-1q"></a>乃至分别一切法。<a id="a-1r"></a>皆是化事。<a id="a-1s"></a>以彼分别毕竟空故。<a id="a-1t"></a>而一切法亦复皆空。<a id="a-1u"></a>如是知已。<a id="a-1v"></a>即得如幻三摩地。<a id="a-1w"></a>得是三摩地已。<a id="a-1x"></a>乃至能令众生速证阿耨多罗三藐三菩提。<a id="a-1y"></a>胜华藏菩萨复白佛言。<a id="a-1z"></a>世尊。<a id="a-20"></a>今此会中。<a id="a-21"></a>有几许菩萨摩诃萨。<a id="a-22"></a>得是如幻三摩地。<a id="a-23"></a>佛言。<a id="a-24"></a>胜华藏。<a id="a-25"></a>今此会中。<a id="a-26"></a>有慈氏菩萨。<a id="a-27"></a>妙吉祥童真菩萨等。<a id="a-28"></a>六十大士。<a id="a-29"></a>皆已被于不思议铠。<a id="a-2A"></a>得是如幻三摩地法门。<a id="a-2B"></a>胜华藏言。<a id="a-2C"></a>余世界中。<a id="a-2D"></a>亦有菩萨大士得是三摩地邪。<a id="a-2E"></a>佛言。<a id="a-2F"></a>胜华藏。<a id="a-2G"></a>西方过此百千俱胝佛刹。<a id="a-2H"></a>有世界名极乐。<a id="a-2I"></a>有佛号无量光如来应供正等正觉。<a id="a-2J"></a>现住说法。<a id="a-2K"></a>教化众生。<a id="a-2L"></a>彼佛刹中。<a id="a-2M"></a>有菩萨名观自在。<a id="a-2N"></a>复有菩萨名大势至。<a id="a-2O"></a>彼二菩萨得是三摩地。<a id="a-2P"></a>于七夜中。<a id="a-2Q"></a>为余菩萨说是法门。<a id="a-2R"></a>诸菩萨闻已。<a id="a-2S"></a>亦得是三摩地。<a id="a-2T"></a>胜华藏菩萨复白佛言。<a id="a-2U"></a>世尊。<a id="a-2V"></a>彼佛刹中所有菩萨。<a id="a-2W"></a>得如幻三摩地者。<a id="a-2X"></a>应多于此。<a id="a-2Y"></a>何以故。<a id="a-2Z"></a>此佛刹中诸菩萨等。<a id="a-2a"></a>于慈氏菩萨。<a id="a-2b"></a>妙吉祥童真菩萨。<a id="a-2c"></a>所不能专勤请问听受如是法门。<a id="a-2d"></a>是故少有得此三摩地者。<a id="a-2e"></a>佛言。<a id="a-2f"></a>胜华藏。<a id="a-2g"></a>如是如是。<a id="a-2h"></a>如汝所说。<a id="a-2i"></a>彼佛刹中所有菩萨。<a id="a-2j"></a>安住如幻三摩地者。<a id="a-2k"></a>无量无数不可称计。</p>
  <p id="a2l">尔时胜华藏菩萨摩诃萨复白佛言。<a id="a-2m"></a>世尊。<a id="a-2n"></a>惟愿如来应供正等正觉。<a id="a-2o"></a>如其所应现神通相。<a id="a-2p"></a>使彼佛刹二大士等。<a id="a-2q"></a>来此娑婆世界。<a id="a-2r"></a>复令此会大众得见极乐世界。<a id="a-2s"></a>瞻睹无量光如来应供正等正觉。<a id="a-2t"></a>所以者何。<a id="a-2u"></a>此佛刹中诸善男子善女人。<a id="a-2v"></a>若得见彼无量光如来。<a id="a-2w"></a>即能发起阿耨多罗三藐三菩提心。<a id="a-2x"></a>各各愿生于彼佛刹。<a id="a-2y"></a>普得不退转于阿耨多罗三藐三菩提。<a id="a-2z"></a>又若彼二大上来此刹中。<a id="a-30"></a>所有此土修菩萨乘诸善男子善女人。<a id="a-31"></a>善根增长或复于彼二大士所闻说法已。<a id="a-32"></a>即令获得如幻三摩地。</p>
  <p id="a33">尔时世尊受胜华藏菩萨摩诃萨请已。<a id="a-34"></a>即从眉间放大光明。<a id="a-35"></a>其光金色。<a id="a-36"></a>于此三千大千世界普遍照耀。<a id="a-37"></a>其中所有须弥山目真邻陀山。<a id="a-38"></a>摩诃目真邻陀山。<a id="a-39"></a>雪山轮围山。<a id="a-3A"></a>大轮围山等。<a id="a-3B"></a>乃至极余世界边际。<a id="a-3C"></a>一切山石丛林暗暝等处。<a id="a-3D"></a>此金色光而悉照破。<a id="a-3E"></a>世间所有日月光明广大炽盛。<a id="a-3F"></a>以佛光明所映蔽故。<a id="a-3G"></a>犹如眼光其量微小。<a id="a-3H"></a>是时光明金色晃耀。<a id="a-3I"></a>照彻西方百千俱胝佛刹。<a id="a-3J"></a>乃至极乐世界无量光如来所。<a id="a-3K"></a>其光旋环绕佛七匝。<a id="a-3L"></a>普照耀已。<a id="a-3M"></a>于彼佛前隐而不现。<a id="a-3N"></a>是时极乐世界所有菩萨声闻。<a id="a-3O"></a>及余众生之类。<a id="a-3P"></a>乘前光明。<a id="a-3Q"></a>悉能见此娑婆世界。<a id="a-3R"></a>及见释迦牟尼如来。<a id="a-3S"></a>菩萨声闻大众围绕。<a id="a-3T"></a>如观掌中庵摩勒果。<a id="a-3U"></a>皆生欢喜爱乐之心。<a id="a-3V"></a>咸作是言。<a id="a-3W"></a>南无世尊释迦牟尼如来应供正等正觉。<a id="a-3X"></a>时此娑婆世界释迦牟尼如来。<a id="a-3Y"></a>会中所有诸菩萨摩诃萨。<a id="a-3Z"></a>苾刍苾刍尼。<a id="a-3a"></a>优婆塞优婆夷。<a id="a-3b"></a>梵王帝释护世四王。<a id="a-3c"></a>并余天龙夜叉乾闼婆阿修罗迦楼罗紧那罗摩睺罗伽。<a id="a-3d"></a>人非人等。<a id="a-3e"></a>悉能见彼极乐世界。<a id="a-3f"></a>及见无量光如来菩萨声闻大众围绕。<a id="a-3g"></a>光明炽盛如妙高山。<a id="a-3h"></a>映彻照耀遍此刹中。<a id="a-3i"></a>如明眼人于一搩手地量之中。<a id="a-3j"></a>观余面轮而不劳力。<a id="a-3k"></a>此彼互见亦复如是。<a id="a-3l"></a>时此会众。<a id="a-3m"></a>得见彼佛及彼世界无数百千俱胝那庾多功德圆满庄严事已。<a id="a-3n"></a>皆生欢喜爱乐之心。<a id="a-3o"></a>咸作是言。<a id="a-3p"></a>南无世尊无量光如来应供正等正觉。<a id="a-3q"></a>作是言时。<a id="a-3r"></a>会中有八万四千众生。<a id="a-3s"></a>皆发阿耨多罗三藐三菩提心。<a id="a-3t"></a>以此善根当得生于极乐世界。</p>
  <p id="a3u">尔时彼世界中所有菩萨声闻大众。<a id="a-3v"></a>又复生希有心。<a id="a-3w"></a>合掌恭敬。<a id="a-3x"></a>遥向世尊释迦牟尼如来。<a id="a-3y"></a>而伸顶礼重作是言。<a id="a-3z"></a>南无世尊释迦牟尼如来应供正等正觉。<a id="a-40"></a>发是言时。<a id="a-41"></a>彼极乐世界六种震动。<a id="a-42"></a>所谓震遍震等遍震。<a id="a-43"></a>动遍动等遍动。<a id="a-44"></a>击遍击等遍击。<a id="a-45"></a>涌遍涌等遍涌。<a id="a-46"></a>爆遍爆等遍爆。<a id="a-47"></a>吼遍吼等遍吼。<a id="a-48"></a>现如是相已。<a id="a-49"></a>时彼会中观自在菩萨。<a id="a-4A"></a>大势至菩萨。<a id="a-4B"></a>俱白无量光如来言。<a id="a-4C"></a>希有世尊。<a id="a-4D"></a>希有善逝。<a id="a-4E"></a>彼释迦牟尼如来所有名字。<a id="a-4F"></a>称念中间。<a id="a-4G"></a>能令大地六种震动。<a id="a-4H"></a>彼佛告言。<a id="a-4I"></a>善男子。<a id="a-4J"></a>不但此佛刹中。<a id="a-4K"></a>称扬释迦牟尼如来名字之时有如是相。<a id="a-4L"></a>别余无量佛刹之中。<a id="a-4M"></a>亦悉称扬彼佛名字。<a id="a-4N"></a>而诸佛刹蒙光照触。<a id="a-4O"></a>彼彼皆悉六种震动。<a id="a-4P"></a>是诸刹中无量无数众生之类。<a id="a-4Q"></a>若得闻是释迦牟尼如来名已。<a id="a-4R"></a>悉得善根增长。<a id="a-4S"></a>不退转于阿耨多罗三藐三菩提。</p>
  <p id="a4T">复次彼会菩萨众中。<a id="a-4U"></a>有四十俱胝菩萨。<a id="a-4V"></a>得闻释迦牟尼如来名已。<a id="a-4W"></a>咸起是愿。<a id="a-4X"></a>普集所有一切善根。<a id="a-4Y"></a>悉以回向阿耨多罗三藐三菩提。<a id="a-4Z"></a>即时观自在菩萨。<a id="a-4a"></a>大势至菩萨。<a id="a-4b"></a>前诣无量光如来所。<a id="a-4c"></a>各各头面礼彼佛足。<a id="a-4d"></a>肃恭瞻仰。<a id="a-4e"></a>退住一面。<a id="a-4f"></a>俱白佛言。<a id="a-4g"></a>世尊。<a id="a-4h"></a>彼释迦牟尼如来前所放光。<a id="a-4i"></a>昔未闻见。<a id="a-4j"></a>甚为希有。<a id="a-4k"></a>何因缘故。<a id="a-4l"></a>现是光相。<a id="a-4m"></a>若无因缘。<a id="a-4n"></a>彼佛世尊不放光明。<a id="a-4o"></a>其事云何。<a id="a-4p"></a>愿佛为说。<a id="a-4q"></a>彼佛告言。<a id="a-4r"></a>善男子。<a id="a-4s"></a>如是如是。<a id="a-4t"></a>如汝所说。<a id="a-4u"></a>释迦牟尼如来所放光明非无因缘。<a id="a-4v"></a>彼佛世尊。<a id="a-4w"></a>将欲宣说菩萨安住三摩地宝最上法门。<a id="a-4x"></a>为说法故先现是相。<a id="a-4y"></a>时观自在菩萨大势至菩萨。<a id="a-4z"></a>复白彼佛言。<a id="a-50"></a>世尊。<a id="a-51"></a>我等今者。<a id="a-52"></a>乐欲往彼娑婆世界。<a id="a-53"></a>瞻礼亲近世尊释迦牟尼如来应供正等正觉。<a id="a-54"></a>听其说法。<a id="a-55"></a>惟垂哀许。<a id="a-56"></a>佛言。<a id="a-57"></a>善男子。<a id="a-58"></a>汝等可往。<a id="a-59"></a>今正是时。<a id="a-5A"></a>汝等往故。<a id="a-5B"></a>转复发起彼佛世尊。<a id="a-5C"></a>宣说法要。<a id="a-5D"></a>时二菩萨蒙佛许已。<a id="a-5E"></a>即于诸菩萨摩诃萨众中。<a id="a-5F"></a>顾谓八十四俱胝菩萨言。<a id="a-5G"></a>诸善男子。<a id="a-5H"></a>我等今往娑婆世界。<a id="a-5I"></a>瞻礼亲近释迦牟尼如来。<a id="a-5J"></a>听其说法。<a id="a-5K"></a>所以者何。<a id="a-5L"></a>彼佛世尊。<a id="a-5M"></a>最上希有。<a id="a-5N"></a>能为难事。<a id="a-5O"></a>舍余清净严好佛土。<a id="a-5P"></a>乐于娑婆世界秽恶土中。<a id="a-5Q"></a>以大悲愿力教化众生。<a id="a-5R"></a>彼诸众生多起下劣信解。<a id="a-5S"></a>勇发贪嗔痴等诸业烦恼。<a id="a-5T"></a>而佛世尊。<a id="a-5U"></a>能于其中成就阿耨多罗三藐三菩提果。<a id="a-5V"></a>是为难事。<a id="a-5W"></a>汝等宜应随我往彼。<a id="a-5X"></a>时诸菩萨欢喜随顺。</p>
  <p id="a5Y">复次会中有诸大声闻。<a id="a-5Z"></a>异口同音前白佛言。<a id="a-5a"></a>世尊。<a id="a-5b"></a>彼释迦牟尼如来所有名字。<a id="a-5c"></a>若暂闻者尚得善利。<a id="a-5d"></a>何况亲往现前瞻礼。<a id="a-5e"></a>使瞻礼者肉眼清净。<a id="a-5f"></a>我等欲往愿佛听许。<a id="a-5g"></a>佛言可往。<a id="a-5h"></a>今正是时。<a id="a-5i"></a>尔时八十四俱胝菩萨。<a id="a-5j"></a>并诸大声闻。<a id="a-5k"></a>恭敬围绕观自在菩萨。<a id="a-5l"></a>大势至菩萨。<a id="a-5m"></a>来诣娑婆世界。<a id="a-5n"></a>菩萨行时。<a id="a-5o"></a>如其所应。<a id="a-5p"></a>现诸色相神通事业。<a id="a-5q"></a>时八十四俱胝菩萨。<a id="a-5r"></a>各各化现八十四俱胝殊妙楼阁。<a id="a-5s"></a>一一楼阁高十二由旬。<a id="a-5t"></a>广八由旬。<a id="a-5u"></a>四方四隅周遍妙好。<a id="a-5v"></a>是诸楼阁。<a id="a-5w"></a>有以金银。<a id="a-5x"></a>吠琉璃。<a id="a-5y"></a>颇胝迦。<a id="a-5z"></a>赤珠码瑙。<a id="a-60"></a>琥珀等七宝合成。<a id="a-61"></a>有以金银所成。<a id="a-62"></a>有以金银吠琉璃成。<a id="a-63"></a>有以金银吠琉璃码瑙所成。<a id="a-64"></a>有以金银吠琉璃码瑙颇胝迦成。<a id="a-65"></a>有以金银吠琉璃颇胝迦琥珀赤珠所成。<a id="a-66"></a>有以赤栴檀香。<a id="a-67"></a>龙实栴檀香。<a id="a-68"></a>沉水栴檀香成。<a id="a-69"></a>有以众妙栴檀香等所共合成。<a id="a-6A"></a>有以优钵罗华。<a id="a-6B"></a>钵讷摩华。<a id="a-6C"></a>俱母陀华奔拏利迦华所成。<a id="a-6D"></a>有以须摩那华。<a id="a-6E"></a>婆利师迦华。<a id="a-6F"></a>瞻波迦华。<a id="a-6G"></a>波吒罗华。<a id="a-6H"></a>阿提目多迦华成。<a id="a-6I"></a>有以驮努瑟迦华所成。<a id="a-6J"></a>有以曼陀罗华摩诃曼陀罗华成。<a id="a-6K"></a>有以曼殊沙华摩诃曼殊沙华。<a id="a-6L"></a>噜左华摩诃噜左华。<a id="a-6M"></a>作讫啰华摩诃作讫啰华。<a id="a-6N"></a>苏啰毗作讫啰华摩诃苏啰毗作讫啰华。<a id="a-6O"></a>赞捺啰华摩诃赞捺啰华。<a id="a-6P"></a>苏啰毗赞捺啰华。<a id="a-6Q"></a>赞讷卢怛摩华。<a id="a-6R"></a>萨他罗华摩诃萨他罗华。<a id="a-6S"></a>苏啰毗萨他罗华等。<a id="a-6T"></a>所共合成。<a id="a-6U"></a>有以一切妙华庄严所成。<a id="a-6V"></a>有以无数百千殊妙色相庄严所成。<a id="a-6W"></a>如是一一楼阁之中。<a id="a-6X"></a>皆悉出现八万四千清净光明。</p>
 </body>
</html>