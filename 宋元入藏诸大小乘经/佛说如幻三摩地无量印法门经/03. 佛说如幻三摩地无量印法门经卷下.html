<!doctype html>
<html id="z3IBUeugO" data-ver="299">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说如幻三摩地无量印法门经卷下</h1>
  <p id="a2">复次胜华藏。<a id="a-3"></a>尔时彼二童子。<a id="a-4"></a>向佛世尊复说伽陀曰。</p>
  <p id="a5">能仁作大师子吼　　天人一切普得闻</p>
  <p id="a6">我等今对世尊前　　各发诚实最上愿</p>
  <p id="a7">我等乃至未来际　　愿我所行经多劫</p>
  <p id="a8">随入生死轮回中　　救度无数众生类</p>
  <p id="a9">我等今者以此缘　　尽未来际悉思念</p>
  <p id="aA">普为利乐诸众生　　于无边劫行无懈</p>
  <p id="aB">我等从今日已去　　永灭贪嗔痴等垢</p>
  <p id="aC">十方现在佛世尊　　证我所说诚无妄</p>
  <p id="aD">我等今发菩提心　　不乐声闻缘觉果</p>
  <p id="aE">我等若有乐小心　　决定当招妄语报</p>
  <p id="aF">我所不乐二乘果　　但以悲心为众生</p>
  <p id="aG">纵经俱胝多劫中　　愿我常行而不懈</p>
  <p id="aH">如佛世尊所成就　　如应佛刹广庄严</p>
  <p id="aI">愿我当来得佛时　　刹土倍多俱胝数</p>
  <p id="aJ">又愿当来佛刹中　　无有声闻缘觉众</p>
  <p id="aK">纯一菩萨所庄严　　广集无量诸智聚</p>
  <p id="aL">愿我得是庄严已　　当令众生得离垢</p>
  <p id="aM">从诸佛法所出生　　普使当持佛法藏</p>
  <p id="aN">若我今时诸所说　　真实无妄无别异</p>
  <p id="aO">愿此大海及山川　　乃至大地皆震动</p>
  <p id="aP">当发如是愿言时　　大地即时皆震动</p>
  <p id="aQ">不鼓音乐自然鸣　　出微妙音遍十方</p>
  <p id="aR">天雨众华众妙香　　殊丽严好极可爱</p>
  <p id="aS">俱胝百千妙天衣　　周遍缤纷而散布</p>
  <p id="aT">尔时彼二童子。<a id="a-U"></a>各发阿耨多罗三藐三菩提心。<a id="a-V"></a>胜华藏于汝意云何。<a id="a-W"></a>彼时胜威王者岂异人乎。<a id="a-X"></a>即今无量光如来应供正等正觉是。<a id="a-Y"></a>彼时宝严童子者。<a id="a-Z"></a>今观自在菩萨摩诃萨是。<a id="a-a"></a>宝上童子者。<a id="a-b"></a>今大势至菩萨摩诃萨是。<a id="a-c"></a>是二菩萨。<a id="a-d"></a>于彼师子游戏金光王如来所。<a id="a-e"></a>首发阿耨多罗三藐三菩提心。</p>
  <p id="af">复次胜华藏菩萨前白佛言。<a id="a-g"></a>世尊。<a id="a-h"></a>此二大士甚为希有。<a id="a-i"></a>如是名字难可得闻。<a id="a-j"></a>而复具足甚深信解。<a id="a-k"></a>所发菩提心无与等比。<a id="a-l"></a>世尊。<a id="a-m"></a>此二大士于师子游戏金光王如来之后。<a id="a-n"></a>又复供养几许诸佛。<a id="a-o"></a>佛言。<a id="a-p"></a>善男子。<a id="a-q"></a>所有殑伽河沙尚可知其边际数量。<a id="a-r"></a>此二大士于彼佛后其所供养诸佛如来。<a id="a-s"></a>我亦不能知其边际。<a id="a-t"></a>何以故。<a id="a-u"></a>此二大士悉已被于不思议铠。<a id="a-v"></a>具足无量殊胜功德。<a id="a-w"></a>是故不能知其边际。</p>
  <p id="ax">尔时胜华藏菩萨摩诃萨复白佛言。<a id="a-y"></a>世尊。<a id="a-z"></a>彼无量功德宝庄严普现妙乐世界。<a id="a-10"></a>在何方处。<a id="a-11"></a>佛言。<a id="a-12"></a>善男子。<a id="a-13"></a>今此西方极乐世界。<a id="a-14"></a>即是彼往昔时无量功德宝庄严普现妙乐世界。<a id="a-15"></a>胜华藏言。<a id="a-16"></a>此二大士。<a id="a-17"></a>当于何时成就阿耨多罗三藐三菩提果。<a id="a-18"></a>当得何等佛刹功德庄严。<a id="a-19"></a>而佛寿量其数几何。<a id="a-1A"></a>复有几许菩萨之众。<a id="a-1B"></a>惟愿如来应供正等正觉。<a id="a-1C"></a>广为悲愍利乐一切世间天人宣说此二大士。<a id="a-1D"></a>当成佛事。<a id="a-1E"></a>令余菩萨闻已悉得大愿圆满。<a id="a-1F"></a>佛言。<a id="a-1G"></a>胜华藏。<a id="a-1H"></a>汝应善听。<a id="a-1I"></a>极善作意。<a id="a-1J"></a>今为汝说。<a id="a-1K"></a>是时胜华藏菩萨受教而听。<a id="a-1L"></a>佛言。<a id="a-1M"></a>善男子。<a id="a-1N"></a>当知西方无量光如来寿命无量。<a id="a-1O"></a>极不可计。<a id="a-1P"></a>假使俱胝那庾多百千劫中。<a id="a-1Q"></a>亦复不能说其边际。<a id="a-1R"></a>其佛正法住世。<a id="a-1S"></a>八万四千那庾多劫。<a id="a-1T"></a>佛涅槃后。<a id="a-1U"></a>以诸众生善根力故。<a id="a-1V"></a>亦得值遇余佛出世。<a id="a-1W"></a>而诸菩萨安住念佛三昧常得见佛中无间缺。<a id="a-1X"></a>善男子。<a id="a-1Y"></a>又复无量光如来涅槃之后。<a id="a-1Z"></a>其说法处。<a id="a-1a"></a>七宝庄严妙莲华树。<a id="a-1b"></a>自然演出微妙法音。<a id="a-1c"></a>经于一夜至明旦时。<a id="a-1d"></a>观自在菩萨摩诃萨。<a id="a-1e"></a>即于众宝庄严菩提树下。<a id="a-1f"></a>安处其座。<a id="a-1g"></a>成等正觉。<a id="a-1h"></a>成正觉已号曰普明高显吉祥峰王如来应供正等正觉明行足善逝世间解无上士调御丈夫天人师佛世尊。<a id="a-1i"></a>胜华藏。<a id="a-1j"></a>彼佛刹土功德庄严等事。<a id="a-1k"></a>假使我于殑伽沙数劫中。<a id="a-1l"></a>巧以譬喻言词。<a id="a-1m"></a>而亦不能说其少分。<a id="a-1n"></a>又善男子。<a id="a-1o"></a>如是佛刹功德庄严。<a id="a-1p"></a>若以师子游戏金光王如来刹土功德庄严而较量者。<a id="a-1q"></a>即前百分不及一分。<a id="a-1r"></a>千分百千分。<a id="a-1s"></a>亦不及一。<a id="a-1t"></a>数分喻分乃至乌波尼杀昙分。<a id="a-1u"></a>皆不及一。<a id="a-1v"></a>又彼刹中无有声闻缘觉名字纯一清净大菩萨众。<a id="a-1w"></a>又善男子。<a id="a-1x"></a>总以无量光如来会中一切声闻缘觉菩萨。<a id="a-1y"></a>合集较量。<a id="a-1z"></a>而普明高显吉祥峰王如来会中菩萨之众。<a id="a-20"></a>亦复倍多。<a id="a-21"></a>其佛寿命。<a id="a-22"></a>九十六俱胝那庾多百千劫。<a id="a-23"></a>正法住世。<a id="a-24"></a>六十俱胝劫。<a id="a-25"></a>胜华藏菩萨白佛言。<a id="a-26"></a>世尊。<a id="a-27"></a>彼佛世界岂不亦以极乐为名邪。<a id="a-28"></a>佛言不也。<a id="a-29"></a>善男子。<a id="a-2A"></a>彼世界名众宝普严。<a id="a-2B"></a>彼佛如来。<a id="a-2C"></a>随其所应作诸利乐。<a id="a-2D"></a>而此大势至菩萨摩诃萨于彼法中随佛寿量住世久近。<a id="a-2E"></a>承事供养。<a id="a-2F"></a>乃至彼佛入涅槃后。<a id="a-2G"></a>奉持佛法令法久住。<a id="a-2H"></a>至于最后法欲灭时。<a id="a-2I"></a>大势至菩萨于其刹中。<a id="a-2J"></a>得成阿耨多罗三藐三菩提果。<a id="a-2K"></a>成正觉已号曰善住功德宝峰王如来应供正等正觉明行足善逝世间解无上士调御丈夫天人师佛世尊。<a id="a-2L"></a>其佛刹中所有功德庄严等事。<a id="a-2M"></a>菩萨大众皆悉具足。<a id="a-2N"></a>其佛寿命及正法住世。<a id="a-2O"></a>与普明高显吉祥峰行如来皆悉同等。<a id="a-2P"></a>一切圆满不增不减。</p>
  <p id="a2Q">复次佛告胜华藏菩萨摩诃萨言。<a id="a-2R"></a>汝今当知普明高显吉祥峰王如来。<a id="a-2S"></a>善住功德宝峰王如来。<a id="a-2T"></a>如是名字。<a id="a-2U"></a>若善男子善女人暂得闻者。<a id="a-2V"></a>是人当得不退转于阿耨多罗三藐三菩提。<a id="a-2W"></a>又胜华藏。<a id="a-2X"></a>若善男子善女人。<a id="a-2Y"></a>得闻过去师子游戏金光王如来及彼未来普明高显吉祥峰王如来。<a id="a-2Z"></a>善住功德宝峰王如来名字之者。<a id="a-2a"></a>随彼聚落族氏之中。<a id="a-2b"></a>一切女人皆转女身而成男子。<a id="a-2c"></a>四十俱胝劫中。<a id="a-2d"></a>背于生死。<a id="a-2e"></a>转生当得清净出家。<a id="a-2f"></a>常得见佛闻法。<a id="a-2g"></a>承事僧伽。<a id="a-2h"></a>世世所生具宿命智。<a id="a-2i"></a>及得总持无碍辩才。<a id="a-2j"></a>不退转于阿耨多罗三藐三菩提。</p>
  <p id="a2k">尔时世尊作是说时。<a id="a-2l"></a>会中有九十六俱胝天人。<a id="a-2m"></a>异口同音作如是言。<a id="a-2n"></a>南无十方三世一切诸佛及未来世普明高显吉祥峰王如来。<a id="a-2o"></a>善住功德宝峰王如来。<a id="a-2p"></a>普集一切诸佛。<a id="a-2q"></a>一切善利。<a id="a-2r"></a>我皆随喜。<a id="a-2s"></a>我等悉发阿耨多罗三藐三菩提心。<a id="a-2t"></a>即时诸佛咸为记言。<a id="a-2u"></a>汝等当得不退转于阿耨多罗三藐三菩提。<a id="a-2v"></a>尔时会中有七千菩萨得无生法忍。<a id="a-2w"></a>八十四那庾多众生远尘离垢得法眼净。<a id="a-2x"></a>八千苾刍无复诸漏得心解脱。<a id="a-2y"></a>尔时观自在菩萨摩诃萨。<a id="a-2z"></a>大势至菩萨摩诃萨。<a id="a-30"></a>于此会中如其所应现诸色相神通事已。<a id="a-31"></a>一切众会皆悉得见。<a id="a-32"></a>是时十方无量阿僧祇诸佛世尊见如是相。<a id="a-33"></a>及闻宣说彼二菩萨当成佛事已。<a id="a-34"></a>咸共赞言。<a id="a-35"></a>希有世尊释迦牟尼如来。<a id="a-36"></a>能善护念是二菩萨。<a id="a-37"></a>我等诸佛亦共称赞。</p>
  <p id="a38">复次胜华藏菩萨摩诃萨白佛言。<a id="a-39"></a>世尊。<a id="a-3A"></a>佛所宣说如是甚深微妙经典。<a id="a-3B"></a>若善男子善女人。<a id="a-3C"></a>有能受持读诵为他广说者。<a id="a-3D"></a>得几所福。<a id="a-3E"></a>佛言止止。<a id="a-3F"></a>善男子。<a id="a-3G"></a>勿致斯问。<a id="a-3H"></a>何以故。<a id="a-3I"></a>诸有劣信解者。<a id="a-3J"></a>于佛所说如是深经。<a id="a-3K"></a>不能生信。<a id="a-3L"></a>故我不说。<a id="a-3M"></a>胜华藏菩萨白佛言。<a id="a-3N"></a>世尊。<a id="a-3O"></a>今此会中亦有广大具深信解诸善男子善女人等。<a id="a-3P"></a>惟愿如来略为宣说受持功德。<a id="a-3Q"></a>与后末世一切众生作大明照。</p>
  <p id="a3R">佛言胜华藏。<a id="a-3S"></a>谛听谛听。<a id="a-3T"></a>今为汝说。<a id="a-3U"></a>时胜华藏菩萨受教而听。</p>
  <p id="a3V">佛言。<a id="a-3W"></a>善男子。<a id="a-3X"></a>假使有人。<a id="a-3Y"></a>有大势力。<a id="a-3Z"></a>福德具足。<a id="a-3a"></a>悉能了知众生界分。<a id="a-3b"></a>作如是言。<a id="a-3c"></a>如佛所说世界无边众生无尽。<a id="a-3d"></a>我能于彼一切众生顶肩荷负。<a id="a-3e"></a>经无量无边俱胝劫数。<a id="a-3f"></a>复能以其饮食衣服一切乐具。<a id="a-3g"></a>周遍供给一切众生。<a id="a-3h"></a>胜华藏。<a id="a-3i"></a>于汝意云何。<a id="a-3j"></a>此人以是因缘得福多不。<a id="a-3k"></a>胜华藏白佛言。<a id="a-3l"></a>甚多世尊。<a id="a-3m"></a>若有人经一弹指间。<a id="a-3n"></a>于一众生起慈心者得福尚多。<a id="a-3o"></a>况如是邪。<a id="a-3p"></a>佛言。<a id="a-3q"></a>胜华藏。<a id="a-3r"></a>我今实言告汝。<a id="a-3s"></a>若有善男子善女人于此深经自能生信劝令他信者。<a id="a-3t"></a>其所得福倍多于彼。<a id="a-3u"></a>又若有人于此深经能受持读诵为他广说者。<a id="a-3v"></a>当知是人。<a id="a-3w"></a>以菩提心而为依止。</p>
  <p id="a3x">尔时胜华藏菩萨摩诃萨白佛言。<a id="a-3y"></a>世尊。<a id="a-3z"></a>如来所说如是深经。<a id="a-40"></a>若佛现在若涅槃后。<a id="a-41"></a>我当受持读诵为他广说宣通流布使不断绝。<a id="a-42"></a>胜华藏菩萨发是言时。<a id="a-43"></a>会中有九十六俱胝菩萨异口同音作如是言。<a id="a-44"></a>世尊。<a id="a-45"></a>我等于佛所说深经亦当受持读诵。<a id="a-46"></a>为他说广。</p>
  <p id="a47">尔时娑婆世界主大梵天王。<a id="a-48"></a>帝释天主护世四王。<a id="a-49"></a>及余无数诸天子众。<a id="a-4A"></a>各以天曼陀罗华散于佛上。<a id="a-4B"></a>及以天华散诸菩萨。<a id="a-4C"></a>复作百千俱胝种天妙音乐而为供养。<a id="a-4D"></a>又发是言。<a id="a-4E"></a>一切众生得闻如是甚深正法。<a id="a-4F"></a>光明普照得大善利。<a id="a-4G"></a>我等于此法门咸当受持宣通流布。</p>
  <p id="a4H">佛言。<a id="a-4I"></a>如是如是。<a id="a-4J"></a>诸善男子。<a id="a-4K"></a>如汝所说。<a id="a-4L"></a>今此正法不可思议。<a id="a-4M"></a>若人曾于十千佛所深种善根。<a id="a-4N"></a>是人方得此经堕手。<a id="a-4O"></a>况复有能受持读诵。<a id="a-4P"></a>生信解邪。</p>
  <p id="a4Q">复次佛告胜华藏菩萨摩诃萨言。<a id="a-4R"></a>今此正法若得闻者。<a id="a-4S"></a>随彼方处一切女人转成男子。<a id="a-4T"></a>唯除二种。<a id="a-4U"></a>谓悭嫉者。<a id="a-4V"></a>即时会中有一女人。<a id="a-4W"></a>名曰离尘。<a id="a-4X"></a>心生信解。<a id="a-4Y"></a>从座而起。<a id="a-4Z"></a>前白佛言。<a id="a-4a"></a>世尊。<a id="a-4b"></a>我今内心已灭悭嫉。<a id="a-4c"></a>我发阿耨多罗三藐三菩提心。<a id="a-4d"></a>若我发心真实无妄当得成佛。<a id="a-4e"></a>及如佛所言闻此法时随处即得转女人相。<a id="a-4f"></a>是事实者愿我转身得成男子。<a id="a-4g"></a>尔时彼女发如是言已即得转成男子之身。<a id="a-4h"></a>时佛为授不退转阿耨多罗三藐三菩提记。<a id="a-4i"></a>当得成佛号除一切烦恼如来应供正等正觉。</p>
  <p id="a4j">佛说此经已。<a id="a-4k"></a>胜华藏等诸菩萨摩诃萨。<a id="a-4l"></a>并诸苾刍众。<a id="a-4m"></a>乃至世间天人阿修罗等。<a id="a-4n"></a>一切大会闻佛所说皆大欢喜。<a id="a-4o"></a>信受奉行。</p>
 </body>
</html>