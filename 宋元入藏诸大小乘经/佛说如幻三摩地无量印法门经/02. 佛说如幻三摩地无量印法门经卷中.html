<!doctype html>
<html id="z3IBUesgN" data-ver="397">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说如幻三摩地无量印法门经卷中</h1>
  <p id="a2">复次彼彼楼阁周匝。<a id="a-3"></a>或有天女执众乐器。<a id="a-4"></a>所谓琵琶筚篥琴笙箜篌螺鼓小鼓拍板等类。<a id="a-5"></a>作妙音乐。<a id="a-6"></a>或有天女捧赤栴檀香末。<a id="a-7"></a>或有天女。<a id="a-8"></a>捧龙实栴檀香末。<a id="a-9"></a>或有天女捧沉水栴檀香末。<a id="a-A"></a>或有天女。<a id="a-B"></a>捧黑沈栴檀香末。<a id="a-C"></a>或有天女。<a id="a-D"></a>捧众妙栴檀香末。<a id="a-E"></a>或有天女。<a id="a-F"></a>执优钵罗华俱母陀华奔拏利迦华。<a id="a-G"></a>或有天女。<a id="a-H"></a>执曼陀罗华摩诃曼陀罗华。<a id="a-I"></a>或有天女。<a id="a-J"></a>执播噜沙迦华摩诃播噜沙迦华。<a id="a-K"></a>或有天女。<a id="a-L"></a>执曼殊沙华摩诃曼殊沙华。<a id="a-M"></a>或有天女。<a id="a-N"></a>执噜左华摩诃噜左华。<a id="a-O"></a>或有天女。<a id="a-P"></a>执作讫啰华摩诃作讫啰华。<a id="a-Q"></a>三满多作讫啰华。<a id="a-R"></a>苏噜唧啰作讫啰华。<a id="a-S"></a>或有天女。<a id="a-T"></a>执赞捺啰华摩诃赞奈啰华。<a id="a-U"></a>苏噜唧啰赞奈啰华。<a id="a-V"></a>或有天女。<a id="a-W"></a>执萨他罗华摩诃萨他罗华。<a id="a-X"></a>苏噜唧啰萨他罗华。<a id="a-Y"></a>或有天女。<a id="a-Z"></a>捧天妙衣。<a id="a-a"></a>及妙华妙香。<a id="a-b"></a>涂香末香等。<a id="a-c"></a>随处而住。<a id="a-d"></a>而彼一一楼阁之中。<a id="a-e"></a>各各有大妙宝庄严师子之座。<a id="a-f"></a>化如来像。<a id="a-g"></a>安处其上。<a id="a-h"></a>三十二相庄严具足。<a id="a-i"></a>又复一一楼阁之中。<a id="a-j"></a>化出八万四千真珠璎珞。<a id="a-k"></a>其珠三色。<a id="a-l"></a>谓青白赤。<a id="a-m"></a>又复一一楼阁之中。<a id="a-n"></a>化出八万四千殊妙宝幢。<a id="a-o"></a>以诸金铃网覆其上。<a id="a-p"></a>天衣垂下而为严饰。<a id="a-q"></a>又复一一楼阁之中。<a id="a-r"></a>化出八万四千宝瓶。<a id="a-s"></a>盛诸妙香。<a id="a-t"></a>又复一一楼阁之中。<a id="a-u"></a>化出八万四千上妙宝盖。<a id="a-v"></a>以百千种极妙彩绘。<a id="a-w"></a>而为严饰。<a id="a-x"></a>又复一一楼阁之中。<a id="a-y"></a>化出八万四千多罗行树。<a id="a-z"></a>及八万四千七宝行树。<a id="a-10"></a>一一皆以宝绳交络。<a id="a-11"></a>又复一一楼阁之中。<a id="a-12"></a>化出八万四千悬铃宝网。<a id="a-13"></a>微风吹动出和雅音。<a id="a-14"></a>如百千种妙音乐声。<a id="a-15"></a>又复一一楼阁之中。<a id="a-16"></a>化出宝池是池纯以金沙布底。<a id="a-17"></a>七宝界道。<a id="a-18"></a>琉璃水精周匝庄饰。<a id="a-19"></a>八功德水充满其中。<a id="a-1A"></a>池中出生优钵罗华。<a id="a-1B"></a>钵讷摩华。<a id="a-1C"></a>俱母陀华。<a id="a-1D"></a>奔拏利迦华等。<a id="a-1E"></a>其池复有凫雁鸳鸯异鸟和鸣。<a id="a-1F"></a>八万四千妙宝行树。<a id="a-1G"></a>周匝围绕。<a id="a-1H"></a>上以八万四千宝绳。<a id="a-1I"></a>交络而为严饰。<a id="a-1J"></a>又复一一楼阁之中。<a id="a-1K"></a>出大光明。<a id="a-1L"></a>广照八万四千由。<a id="a-1M"></a>尔时观自在菩萨摩诃萨。<a id="a-1N"></a>大势至菩萨摩诃萨。<a id="a-1O"></a>及彼所来诸菩萨众。<a id="a-1P"></a>以是殊妙庄严一切楼阁。<a id="a-1Q"></a>一时置在一楼阁中。<a id="a-1R"></a>诸庄严事互不相碍。<a id="a-1S"></a>譬如力士屈伸臂顷。<a id="a-1T"></a>到此娑婆世界。<a id="a-1U"></a>而诸菩萨。<a id="a-1V"></a>以神通力故。<a id="a-1W"></a>各以所现八十四俱胝功德庄严殊妙楼阁。<a id="a-1X"></a>置于佛会。<a id="a-1Y"></a>如其所应神通威力。<a id="a-1Z"></a>令此娑婆世界地平如掌。<a id="a-1a"></a>而佛会中亦不迫窄。<a id="a-1b"></a>是诸楼阁出大光明。<a id="a-1c"></a>照此三千大千世界。<a id="a-1d"></a>是时彼二菩萨。<a id="a-1e"></a>前诣佛所。<a id="a-1f"></a>头面礼足。<a id="a-1g"></a>右绕三匝退住一面。<a id="a-1h"></a>俱白佛言。<a id="a-1i"></a>无量光如来应供正等正觉。<a id="a-1j"></a>致问世尊释迦牟尼如来少病少恼动止轻利安乐行不。<a id="a-1k"></a>彼二菩萨复白佛言。<a id="a-1l"></a>我等菩萨声闻。<a id="a-1m"></a>于极乐世界见佛世尊。<a id="a-1n"></a>故来瞻觐。<a id="a-1o"></a>时此娑婆世界佛会之中。<a id="a-1p"></a>所有菩萨声闻大众。<a id="a-1q"></a>见此世界清净严饰。<a id="a-1r"></a>及见无数广大楼阁已。<a id="a-1s"></a>咸起是念。<a id="a-1t"></a>如来何故现是威力。<a id="a-1u"></a>而能令彼诸大菩萨来至于此。</p>
  <p id="a1v">尔时胜华藏菩萨。<a id="a-1w"></a>承佛威神。<a id="a-1x"></a>从座而起前白佛言。<a id="a-1y"></a>希有世尊。<a id="a-1z"></a>希有善逝。<a id="a-20"></a>今此娑婆世界如是严饰。<a id="a-21"></a>及现楼阁。<a id="a-22"></a>为是如来威神力邪。<a id="a-23"></a>为是彼二菩萨威力所变。<a id="a-24"></a>愿佛为说。</p>
  <p id="a25">佛告胜华藏菩萨摩诃萨言。<a id="a-26"></a>胜华藏。<a id="a-27"></a>此非如来威神之力。<a id="a-28"></a>乃是观自在菩萨摩诃萨。<a id="a-29"></a>大势至菩萨摩诃萨。<a id="a-2A"></a>威力所变。<a id="a-2B"></a>故现是相。<a id="a-2C"></a>胜华藏复白佛言。<a id="a-2D"></a>希有世尊。<a id="a-2E"></a>希有善逝。<a id="a-2F"></a>此二大士。<a id="a-2G"></a>已得不可思议愿力清净善根洁白。<a id="a-2H"></a>乃能有是神通威力。<a id="a-2I"></a>佛言胜华藏。<a id="a-2J"></a>如是如是。<a id="a-2K"></a>如汝所说。<a id="a-2L"></a>此二大士已于俱胝百千那庾多劫。<a id="a-2M"></a>积集善根清净洁白。<a id="a-2N"></a>又复已得如幻三摩地法门。<a id="a-2O"></a>从是三摩地中。<a id="a-2P"></a>能现如是种种色相神通等事。</p>
  <p id="a2Q">复次胜华藏。<a id="a-2R"></a>且置是事。<a id="a-2S"></a>汝观东方为有何相。<a id="a-2T"></a>胜华藏菩萨承佛圣旨。<a id="a-2U"></a>即以无碍清净天眼。<a id="a-2V"></a>观见东方殑伽沙数佛刹之中。<a id="a-2W"></a>有殑伽沙数诸佛世尊。<a id="a-2X"></a>彼一一佛前。<a id="a-2Y"></a>皆有观自在菩萨摩诃萨。<a id="a-2Z"></a>大势至菩萨摩诃萨。<a id="a-2a"></a>各礼佛足。<a id="a-2b"></a>又闻其言。<a id="a-2c"></a>无量光如来应供正等正觉致问世尊少病少恼动止轻利安乐行不。<a id="a-2d"></a>及见无量广大楼阁妙宝严饰。<a id="a-2e"></a>如是南西北方。<a id="a-2f"></a>四维上下。<a id="a-2g"></a>一一皆见殑伽沙数佛刹之中。<a id="a-2h"></a>有殑伽沙数诸佛世尊。<a id="a-2i"></a>彼一一佛前皆有二大士各礼佛足。<a id="a-2j"></a>又闻其言无量光如来应供正等正觉。<a id="a-2k"></a>致问世尊少病少恼动止轻利安乐行不。<a id="a-2l"></a>及见无量广大楼阁妙宝严饰。<a id="a-2m"></a>时胜华藏菩萨见是相已。<a id="a-2n"></a>复白佛言。<a id="a-2o"></a>希有世尊。<a id="a-2p"></a>希有善逝。<a id="a-2q"></a>此二大士真实已得最胜如幻三摩地门。<a id="a-2r"></a>能于十方诸佛刹中。<a id="a-2s"></a>悉现其身神通威力不可思议。</p>
  <p id="a2t">尔时世尊。<a id="a-2u"></a>观察众会。<a id="a-2v"></a>如其所应现神通相。<a id="a-2w"></a>即时会中一切大众。<a id="a-2x"></a>以佛威神力故。<a id="a-2y"></a>皆如胜华藏菩萨。<a id="a-2z"></a>亦能见彼十方世界如殑伽沙数诸佛刹土。<a id="a-30"></a>彼彼刹中佛世尊前。<a id="a-31"></a>皆有二大士。<a id="a-32"></a>各礼佛足。<a id="a-33"></a>乃至见彼广大楼阁妙宝严饰。<a id="a-34"></a>当此众会见是相时。<a id="a-35"></a>会中有三万二千众生发阿耨多罗三藐三菩提心。</p>
  <p id="a36">尔时胜华藏菩萨摩诃萨。<a id="a-37"></a>复白佛言。<a id="a-38"></a>世尊。<a id="a-39"></a>此二大士。<a id="a-3A"></a>于何佛所发阿耨多罗三藐三菩提心。<a id="a-3B"></a>而所发心为久近邪。<a id="a-3C"></a>其佛如来。<a id="a-3D"></a>名字何等。<a id="a-3E"></a>惟愿世尊。<a id="a-3F"></a>善为宣说。<a id="a-3G"></a>令余菩萨知其所修。<a id="a-3H"></a>如其所行。<a id="a-3I"></a>毕竟皆得行愿圆满。<a id="a-3J"></a>佛告胜华藏菩萨言。<a id="a-3K"></a>汝应善听。<a id="a-3L"></a>极善作意。<a id="a-3M"></a>今为汝说。<a id="a-3N"></a>是时胜华藏菩萨受教而听。</p>
  <p id="a3O">佛言胜华藏。<a id="a-3P"></a>乃往过去阿僧祇阿僧祇劫前。<a id="a-3Q"></a>又经广大无量无边不可思议劫数。<a id="a-3R"></a>过是劫已。<a id="a-3S"></a>将此三千大千世界。<a id="a-3T"></a>碎为微尘。<a id="a-3U"></a>一尘一劫。<a id="a-3V"></a>过是微尘劫数之前。<a id="a-3W"></a>时有世界。<a id="a-3X"></a>名无量功德宝庄严普现妙乐。<a id="a-3Y"></a>有佛出世。<a id="a-3Z"></a>号师子游戏金光王如来应供正等正觉明行足善逝世间解无上士调御丈夫天人师佛世尊。<a id="a-3a"></a>彼佛刹中。<a id="a-3b"></a>所有功德庄严等事。<a id="a-3c"></a>广大无量。<a id="a-3d"></a>胜华藏于汝意云何。<a id="a-3e"></a>彼无量光如来应供正等正觉。<a id="a-3f"></a>极乐世界中所有功德庄严。<a id="a-3g"></a>是为多不。<a id="a-3h"></a>胜华藏言。<a id="a-3i"></a>甚多世尊。<a id="a-3j"></a>无量无边不可思议。<a id="a-3k"></a>佛言胜华藏。<a id="a-3l"></a>我以譬喻略明斯义。<a id="a-3m"></a>譬如有人。<a id="a-3n"></a>取彼一毛。<a id="a-3o"></a>折为百分。<a id="a-3p"></a>将其一分于大海中取一滴水。<a id="a-3q"></a>胜华藏。<a id="a-3r"></a>于汝意云何。<a id="a-3s"></a>彼毛端水是为多邪。<a id="a-3t"></a>余大海水而为多邪。<a id="a-3u"></a>胜华藏白佛言。<a id="a-3v"></a>世尊。<a id="a-3w"></a>毛端之水。<a id="a-3x"></a>极为微少。<a id="a-3y"></a>余大海水深广无量。<a id="a-3z"></a>佛言胜华藏。<a id="a-40"></a>汝今当知无量光如来极乐世界。<a id="a-41"></a>所有功德庄严等事。<a id="a-42"></a>如毛端水。<a id="a-43"></a>师子游戏金光王如来无量功德宝庄严普现妙乐世界所有功德庄严等事。<a id="a-44"></a>如大海水。<a id="a-45"></a>又师子游戏金光王如来会中所有菩萨声闻之众。<a id="a-46"></a>比无量光如来会中菩萨声闻多百千倍。<a id="a-47"></a>彼佛世尊。<a id="a-48"></a>随应演说三乘之法。<a id="a-49"></a>胜华藏。<a id="a-4A"></a>以要言之。<a id="a-4B"></a>彼师子游戏金光王如来刹土之中所有功德庄严。<a id="a-4C"></a>及妙乐事。<a id="a-4D"></a>假使我于殑伽沙数劫中。<a id="a-4E"></a>广以辩才。<a id="a-4F"></a>而亦不能说其边际。</p>
  <p id="a4G">复次胜华藏。<a id="a-4H"></a>彼师子游戏金光王如来法中。<a id="a-4I"></a>有王名胜威。<a id="a-4J"></a>其王于千世界中。<a id="a-4K"></a>自在特尊。<a id="a-4L"></a>广大富盛。<a id="a-4M"></a>正法化世。<a id="a-4N"></a>有七万六千最上园苑。<a id="a-4O"></a>王所受用。<a id="a-4P"></a>其王诸子。<a id="a-4Q"></a>各有一万园林受用。<a id="a-4R"></a>胜华藏菩萨白佛言。<a id="a-4S"></a>世尊。<a id="a-4T"></a>彼佛刹中有女人不。<a id="a-4U"></a>佛言不也。<a id="a-4V"></a>善男子。<a id="a-4W"></a>彼佛刹中。<a id="a-4X"></a>尚无女人名字可闻。<a id="a-4Y"></a>况有女人邪。<a id="a-4Z"></a>其中生者。<a id="a-4a"></a>皆是化生清净洁白。<a id="a-4b"></a>咸修梵行。<a id="a-4c"></a>一切众生。<a id="a-4d"></a>皆以法喜禅悦为食。<a id="a-4e"></a>不受一切粗恶叚食。<a id="a-4f"></a>胜华藏。<a id="a-4g"></a>其王与子。<a id="a-4h"></a>于八万四千俱胝岁中。<a id="a-4i"></a>尊重供养师子游戏金光王如来。<a id="a-4j"></a>彼佛世尊。<a id="a-4k"></a>知王深心起净信已。<a id="a-4l"></a>即为宣说无量印善巧法门。<a id="a-4m"></a>胜华藏。<a id="a-4n"></a>何等名为无量印善巧法门邪。<a id="a-4o"></a>谓诸菩萨摩诃萨所起诸行。<a id="a-4p"></a>未尝于限量法中而有趣求。<a id="a-4q"></a>何以故。<a id="a-4r"></a>以诸菩萨行无量布施。<a id="a-4s"></a>无量持戒。<a id="a-4t"></a>无量忍辱。<a id="a-4u"></a>无量精进。<a id="a-4v"></a>无量禅定。<a id="a-4w"></a>无量智慧。<a id="a-4x"></a>于无量生死中随入。<a id="a-4y"></a>于无量众生中慈愍。<a id="a-4z"></a>无量刹土庄严。<a id="a-50"></a>无量声闻庄严。<a id="a-51"></a>无量色相成就。<a id="a-52"></a>具足无量音声。<a id="a-53"></a>及无量辩才。<a id="a-54"></a>胜华藏。<a id="a-55"></a>诸菩萨乃至一发心所有善根。<a id="a-56"></a>尚起无量广大之心。<a id="a-57"></a>回向一切。<a id="a-58"></a>况复积集无量行愿。<a id="a-59"></a>普用回向一切众生。<a id="a-5A"></a>使诸众生悉证无生。<a id="a-5B"></a>如佛涅槃而得涅槃。<a id="a-5C"></a>善男子。<a id="a-5D"></a>此即名为无量回向。<a id="a-5E"></a>以是回向故。<a id="a-5F"></a>即空无相无愿而悉无量。<a id="a-5G"></a>真如实际法界。<a id="a-5H"></a>亦复无量。<a id="a-5I"></a>解脱无生离诸系着。<a id="a-5J"></a>善男子。<a id="a-5K"></a>以要言之。<a id="a-5L"></a>无量义者。<a id="a-5M"></a>即一切法无量。<a id="a-5N"></a>何故说一切法为无量邪。<a id="a-5O"></a>以一切法无生无灭故无量。<a id="a-5P"></a>若法无量即无生无灭。<a id="a-5Q"></a>若法无生无灭即无量。<a id="a-5R"></a>是名无量印法门。<a id="a-5S"></a>胜华藏。<a id="a-5T"></a>尔时彼师子游戏金光王如来。<a id="a-5U"></a>为彼胜威王。<a id="a-5V"></a>如是宣说无量印善巧法门时。<a id="a-5W"></a>其王于一切法而得觉了。</p>
  <p id="a5X">复次胜华藏。<a id="a-5Y"></a>彼胜威王。<a id="a-5Z"></a>于佛法中修禅定行。<a id="a-5a"></a>后于一时安处禅定。<a id="a-5b"></a>其王忽然左右二胁。<a id="a-5c"></a>生二莲华殊妙可爱。<a id="a-5d"></a>清净犹如龙实栴檀香。<a id="a-5e"></a>于其华中生二童子。<a id="a-5f"></a>跏趺而坐。<a id="a-5g"></a>其王见已叹未曾有。<a id="a-5h"></a>即向童子说伽陀曰。</p>
  <p id="a5i">汝或是天或是龙　　或复夜叉罗刹类</p>
  <p id="a5j">若人非人若神仙　　汝等何名为我说</p>
  <p id="a5k">时右胁生者童子。<a id="a-5l"></a>即说伽陀。<a id="a-5m"></a>答彼王曰。</p>
  <p id="a5n">于一切法空性中　　汝今问我何名字</p>
  <p id="a5o">然彼诸法本无名　　何故以名而见问</p>
  <p id="a5p">法空性中无天龙　　亦无夜叉罗刹类</p>
  <p id="a5q">人与非人若神仙　　彼等一切无所有</p>
  <p id="a5r">时左胁生者童子。<a id="a-5s"></a>亦说伽陀。<a id="a-5t"></a>答彼王曰。</p>
  <p id="a5u">名与名体二皆空　　能名所名俱无有</p>
  <p id="a5v">于一切法无名中　　但以强名而表示</p>
  <p id="a5w">当知真实名自性　　是中非见亦非闻</p>
  <p id="a5x">本来无灭复无生　　何故以名而见问</p>
  <p id="a5y">诸所作事所有名　　既以假名而表示</p>
  <p id="a5z">是故我今亦假名　　一名宝严二宝上</p>
  <p id="a60">彼二童子说伽陀已。<a id="a-61"></a>宿善力故得五神通。<a id="a-62"></a>即与胜威王。<a id="a-63"></a>同诣师子游戏金光王如来所。<a id="a-64"></a>到已头面各礼佛足。<a id="a-65"></a>右绕三匝。<a id="a-66"></a>退住一面。<a id="a-67"></a>彼二童子。<a id="a-68"></a>合掌向佛异口同音。<a id="a-69"></a>说伽陀曰。</p>
  <p id="a6A">我今当以何等物　　供养正觉二足尊</p>
  <p id="a6B">此事愿佛开我心　　令我闻已心安定</p>
  <p id="a6C">我今无华亦无香　　复无饮食及衣服</p>
  <p id="a6D">诸妙供养悉皆无　　将何供养最胜者</p>
  <p id="a6E">尔时彼佛。<a id="a-6F"></a>为二童子。<a id="a-6G"></a>说伽陀曰。</p>
  <p id="a6H">若能一发菩提心　　广为众生作利乐</p>
  <p id="a6I">此即名为真供养　　正觉三十二相者</p>
  <p id="a6J">若人以彼殑伽沙　　是等数量诸佛刹</p>
  <p id="a6K">满中胜上诸妙华　　供养世尊救世者</p>
  <p id="a6L">若人至心但合掌　　发起无上菩提心</p>
  <p id="a6M">是人所获胜福门　　倍多于前无有量</p>
  <p id="a6N">异此何名真供养　　异此何名胜依止</p>
  <p id="a6O">若人能发菩提心　　我说名为上智者</p>
 </body>
</html>