<!doctype html>
<html id="z3IBUhUhW" data-ver="63">
 <head>
  <meta charset="utf-8">
  <meta author="不空">
  <meta library="龙藏">
  <meta catalog="宋元入藏诸大小乘经">
  <meta period="唐">
 </head>
 <body>
  <h1 id="a1">佛说炽盛光大威德消灾吉祥陀罗尼经</h1>
  <p id="a2">尔时释迦牟尼佛在净居天宫。<a id="a-3"></a>告诸宿曜游空天众九执大天。<a id="a-4"></a>及二十八宿十二宫神一切圣众。<a id="a-5"></a>我今说过去娑罗王如来所说。<a id="a-6"></a>炽盛光大威德陀罗尼除灾难法。<a id="a-7"></a>若有国王及诸大臣所居之处及诸国界。<a id="a-8"></a>或被五星陵逼。<a id="a-9"></a>罗睺彗孛妖星。<a id="a-A"></a>照临所属本命宫宿及诸星位。<a id="a-B"></a>或临帝座于国于家及分野处。<a id="a-C"></a>陵逼之时。<a id="a-D"></a>或退或进作诸障难者。<a id="a-E"></a>但于清净处置立道场。<a id="a-F"></a>念此陀罗尼一百八遍或一千遍。<a id="a-G"></a>若一日二日三日乃至七日。<a id="a-H"></a>依法修饰坛场。<a id="a-I"></a>至心受持读诵。<a id="a-J"></a>一切灾难皆悉消灭不能为害。<a id="a-K"></a>若太白火星入于南斗。<a id="a-L"></a>于国于家及分野处作诸障难者。<a id="a-M"></a>于一忿怒像前。<a id="a-N"></a>画彼设都噜形。<a id="a-O"></a>厉声念此陀罗尼加持。<a id="a-P"></a>其灾即除移于不顺王命悖逆人身上。<a id="a-Q"></a>受者即说陀罗尼曰。</p>
  <p id="aR">曩谟三满跢(一)没驮喃(上声二)阿钵啰(二合)底(丁逸切三)贺哆舍(四)娑(上声)娜喃(上声五)怛侄他(六)唵(引七)佉佉(八)佉呬(上声)佉呬(九)吽吽(短呼十)入嚩(二合)啰(十一)入嚩啰(十二)钵啰(二合)入嚩(二合)攞(十三)钵啰入嚩攞(十四)底瑟姹(二合十五)底瑟姹(二合十六)瑟致(二合)哩(十七)瑟致(二合)哩(十八)萨普(二合)吒(十九)萨普(二合)吒(二十)扇底迦(二十一)室哩(二合)曳(二十二)娑嚩(二合)贺(二十三)</p>
  <p id="aS">此陀罗尼。<a id="a-T"></a>一切如来同共宣说。<a id="a-U"></a>若有苾刍苾刍尼族姓男族姓女。<a id="a-V"></a>受持读诵此陀罗尼者。<a id="a-W"></a>能成就八万种吉祥事。<a id="a-X"></a>能除灭八万种不吉祥事。<a id="a-Y"></a>若有国王大臣及诸眷属一切庶民。<a id="a-Z"></a>或被五星罗睺计都彗孛妖怪恶星。<a id="a-a"></a>陵逼帝座于国于家及分野处。<a id="a-b"></a>所属宫宿。<a id="a-c"></a>灾难竞起。<a id="a-d"></a>或镇星陵逼。<a id="a-e"></a>或进或退。<a id="a-f"></a>及宿世冤家欲相谋害。<a id="a-g"></a>诸恶横事口舌厌祷咒诅。<a id="a-h"></a>以为灾难者。<a id="a-i"></a>令诸众生依法受持。<a id="a-j"></a>一切灾难悉皆消灭不能为害。<a id="a-k"></a>变灾为福皆得吉祥。<a id="a-l"></a>我今说此陀罗尼不可思议功德无比。<a id="a-m"></a>秘密受持勿妄宣传。<a id="a-n"></a>尔时如来告诸四众。<a id="a-o"></a>若有国界不安灾难并起。<a id="a-p"></a>请清净众如法建立道场。<a id="a-q"></a>安置佛像结界护持。<a id="a-r"></a>香华灯烛随分供养。<a id="a-s"></a>令诸有情获福无量。<a id="a-t"></a>其灾即除。<a id="a-u"></a>尔时如来说是陀罗尼经已。<a id="a-v"></a>时曼殊室利菩萨摩诃萨。<a id="a-w"></a>及诸声闻四众游空大天。<a id="a-x"></a>及诸星辰一切圣众。<a id="a-y"></a>咸依佛敕顶礼奉持各还本宫。<a id="a-z"></a>及天龙八部一切大众。<a id="a-10"></a>闻佛所说皆大欢喜信受奉行。</p>
 </body>
</html>