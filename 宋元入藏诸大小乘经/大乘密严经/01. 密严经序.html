<!doctype html>
<html id="z3IBUdUg4" data-ver="48">
 <head>
  <meta charset="utf-8">
  <meta author="不空">
  <meta library="龙藏">
  <meta catalog="宋元入藏诸大小乘经">
  <meta period="唐">
 </head>
 <body>
  <h1 id="a1">密严经序</h1>
  <h2 id="a2">唐代宗皇帝制</h2>
  <p id="a3">朕闻西方有圣人焉。<a id="a-4"></a>演不言之言垂无教之教。<a id="a-5"></a>启迪权实发披聋瞽。<a id="a-6"></a>迁其善者不疾而速。<a id="a-7"></a>阶其益者即圣自凡。<a id="a-8"></a>击蒙求以娑婆丘陵。<a id="a-9"></a>示达观以密严世界。<a id="a-A"></a>匪染净在我实是非游。<a id="a-B"></a>而楚越生于念中。<a id="a-C"></a>及缺顿于目下。<a id="a-D"></a>彼鱼藏鸟逝。<a id="a-E"></a>其若是乎。<a id="a-F"></a>钦哉密严迹超三有。<a id="a-G"></a>量周乎法界相离于极微。<a id="a-H"></a>非声闻之所闻岂色见之能见。<a id="a-I"></a>尝洁已主妙允恭付属。<a id="a-J"></a>是欲泉静识浪。<a id="a-K"></a>珠清意源穷赖耶能变之端。<a id="a-L"></a>照自觉湛然之境。<a id="a-M"></a>深诣心极其唯是经。<a id="a-N"></a>夫翻译之来抑有由矣。<a id="a-O"></a>虽方言有异而本质须存。<a id="a-P"></a>此经梵书并是偈颂。<a id="a-Q"></a>先之译者多作散文。<a id="a-R"></a>蛇化为龙何必变于鳞介。<a id="a-S"></a>家成于国宁即改乎姓氏。<a id="a-T"></a>矧讹异轻重或有异同。<a id="a-U"></a>再而详悉可为尽善。<a id="a-V"></a>大兴善寺三藏沙门不空。<a id="a-W"></a>像教栋梁爱河舟楫。<a id="a-X"></a>戒珠在握明镜入怀。<a id="a-Y"></a>雪涉云征穷鹿野之真谛。<a id="a-Z"></a>帆飞海宿究马鸣之奥音。<a id="a-a"></a>声咏八转言善两方。<a id="a-b"></a>之可窥鉴阙如抑扬了义。<a id="a-c"></a>诏令集京城义学沙门飞锡等翰林学士柳抗等。<a id="a-d"></a>详译斯文及护国经等。<a id="a-e"></a>对执贝多翻诸简牍。<a id="a-f"></a>凭其本夹依以颂言。<a id="a-g"></a>大羹之味不遗。<a id="a-h"></a>清月之魄恒满。<a id="a-i"></a>岂不美欤岂不美欤。<a id="a-j"></a>朕词乏清华文非道丽。<a id="a-k"></a>志流衍于秘赜将布灌于无穷。<a id="a-l"></a>聊课虚怀序之篇首云尔。</p>
 </body>
</html>