<!DOCTYPE html>
<html>
<head>
  <meta charset="utf-8"/>
  <meta name="author" content="不空/唐"/>
  <meta name="library" content="龙藏"/>
  <meta name="catalog" content="龙藏/宋元入藏诸大小乘经"/>
  <title>大乘密严经卷上</title>
</head>
<body>
  <h1 class="head">大乘密严经卷上</h1>
  <h2>密严道场品第一</h2>
  <p>如是我闻。一时佛薄伽梵。住于超越欲色无色等想。于一切法自在无碍。神足力通之所游戏密严世界。而此世界非彼外道声闻缘觉所行之境。与诸修习胜瑜伽者。十亿佛刹微尘数等菩萨摩诃萨俱。其名曰摧一切外道异论菩萨摩诃萨。大慧菩萨摩诃萨。一切佛法如实见菩萨摩诃萨。圣观自在菩萨摩诃萨。得大势菩萨摩诃萨神通王菩萨摩诃萨。曼殊室利菩萨摩诃萨。金刚藏菩萨摩诃萨。解脱月菩萨摩诃萨。持进菩萨摩诃萨而为上首。皆超三界心意识境智成身。转于所依成就如幻。首楞严法云三摩地。无量诸佛手灌其顶。处离三有莲华宫。</p>
  <p>尔时如来应正遍知。从现法乐住自觉圣智甚深境界。微妙奋迅无量众色之所现显三摩地起。出帝雷光妙庄严殿。与诸菩萨入于无垢月藏殿中。升密严场师子之座。世尊坐已观察四方。从眉间珠髻光明庄严。出于无量百千净光。围绕交映成光明网。是光网流照之时。一切佛刹庄严之相分明显现。如一佛刹余诸佛土。严饰细妙同于微尘。密严世界超诸佛国。远离星宿及日月。如无为性不同微尘。此密严中佛及弟子。并余世界来此会者。当如涅槃及以虚空非择灭性。</p>
  <p>尔时世尊。现彼世界佛及菩萨。威神功德胜妙事已。复以佛眼遍视十方诸菩萨众。告一切佛法如实见菩萨摩诃萨言。如实见今此世界名曰密严。是中菩萨悉于欲色无色无想有情之处。以三摩地力生智慧火。焚烧色贪及以无明。转所依止得意成身。神足力通以为严饰。无窍隙无骨体。犹如日月摩尼电光。帝弓珊瑚纥利多罗。黄金瞻卜孔雀花月镜中之像。如是色身住于诸地修无漏因。由三摩地而得自在。十无尽愿及以回向。获殊胜身来密严刹。</p>
  <p>尔时一切佛法如实见菩萨摩诃萨。从座而起偏袒右肩。稽首佛足右膝著地。合掌白佛言世尊我于今者欲有所问。惟愿如来应正遍知哀许为说。佛告如实见言。善哉善哉恣汝所问。当为汝说令汝心喜。</p>
  <p>尔时一切佛法如实见菩萨摩诃萨承佛开许即白佛言。世尊。唯此佛刹超越欲色无色。及以无想有情界耶。佛言善男子。从此上方过百亿佛刹。有梵音佛土娑罗树王佛土星宿王佛土。过如是佛土复有无量百千佛刹。广博崇丽菩萨众会之所庄严。彼中诸佛咸为菩萨。说现法乐住自觉圣智。远离分别实际真如。大涅槃界究竟之法。是故当知此界外。有如是等无量佛刹。如实见匪唯汝今于佛国土菩萨众会。心生限量请问如来。有此菩萨摩诃萨名曰持进。曾于佛所生限量心。便以神通升于上方。过百千俱胝乃至殑伽沙等诸佛世界。不能一见如来之顷。心生希有知佛菩萨不可思议。还至娑诃世界名称大城。来于我所悔谢已过。赞佛功德无量无边。犹如虚空住自证境来密严刹。尔时会中金刚藏菩萨摩诃萨。善能演说诸地之相。微妙决定尽其源底。从座而起偏袒右肩。顶礼佛足右膝著地。合掌白佛言世尊我于如来应正遍知。欲少咨问唯愿哀愍为我宣说。佛言金刚藏汝于我所欲有问。如来应正等觉随汝所疑为汝开演。</p>
  <p>尔时金刚藏菩萨摩诃萨。承佛许已而白佛言。世尊佛者是何句义。所觉是何。唯愿世尊说胜义境示法性佛。令过去未来现在修菩萨行者。于诸色相积集之见。及余外道异论执著。行分别境起微尘胜。自在性时方虚空我意。根境和合如是诸见。复有计者无明爱业眼色与眼。是时复有触及作意。如是等法而为因缘。等无间缘增上缘所缘缘。和合生识执著行者。起有无等种种恶觉于我法中。复有诸人于蕴有情堕空性见。为断如是妄分别觉。唯愿世尊说离五种识所知相。能于诸法最自在者。佛大菩提所觉知义令得闻者。如其了悟所知五种而成正觉。</p>
  <p>尔时佛告金刚藏菩萨摩诃萨言。善哉善哉金刚藏。十地自在超分别境有大聪慧。能欲显是法性佛种最胜瑜只。匪唯汝今于佛菩提所觉之义。生希有念请问于我。有贤幻等无量佛子。咸于此义生希有心。种种思择而求佛体。如来者是何句义。为色是如来耶异色是如来耶。如是于蕴界处诸行之中。内外循求不见如来。皆是所作灭坏法故。蕴中无如来。乃至分析至于极微皆悉不见。所以者何以妙智慧定意谛观无所见故。蕴粗鄙故如来者常法身故。善哉佛子汝能善入甚深法界。谛听谛听善思念之当为汝说。金刚藏菩萨摩诃萨唯然受教。</p>
  <p>佛言善男子。三摩地胜自在金刚藏如来非蕴亦非异蕴。非依蕴非不依蕴。非生非灭。非智非所知。非根非境。何以故蕴处界诸根境等皆鄙陋故。不应内外而见如来。且色无觉知无有思虑生已必灭。同于草木瓦砾之类。微尘积成如来聚沫。受以二法和合而生。犹如水泡瓶衣等想。亦二和合因缘所生犹如阳焰。譬如盛热地气蒸涌。照已日光如水波浪。诸鸟兽等为渴所逼。远而望之生真水解。想亦如是无有体性虚妄不实分别智者。如有性见各别体相名字可得。定者审观犹如兔角。石女儿等但有假名。如梦中色唯想妄见觉悟非有。无明梦中见男女等种种之色。成于正觉即无所见。行如芭蕉中无坚实。离于身境即无体性。识如幻事虚伪不实。譬如幻师若幻师弟子。依草木瓦砾示现色像。幻作于人及诸象马。种种形相具足庄严。愚幻贪求非明智者。识亦如是依余而住。遍计分别能取所取二种执生。若自了知即皆转灭。是故无体同于幻士。金刚藏如来常住恒不变易。是修念佛观行之境名如来藏。犹如虚空不可坏灭。名涅槃界亦名法界。过现未来诸佛世尊。皆随顺此而宣说故。若如来出世若不出世。此性常住名法住性法界性法尼夜摩性。金刚藏以何义故名尼夜摩。远离后有一切过故。又此三摩地能决定除后有诸恶。以如是故名尼夜摩。若有住此三摩地者。于诸有情心无顾恋。证于实际及以涅槃。犹如热铁投诸冷水弃于有情故诸菩萨舍而不证。所以者何舍大精进大悲诸度。断于佛种趣声闻乘。行于外道邪见之迳。犹如老象溺在淤泥。为三摩地泥所沉没。味定境界亦复如是。退转一切诸佛法门不得入于究竟之慧。是故菩萨舍而不证近住而已。以究竟慧入佛法身。觉悟如来广大威德。当成正觉转妙法轮。智境众色而为资用。入如来定游涅槃境。一切如来令从定起。渐次加行超第八地。善巧决择乃至法云。受用如来广大威德。入于诸佛内证之地。与无功用道三摩地相应。遍游十方不动本处。而恒依止密严佛刹。金刚自在具大变化。示现佛土而成自在。转于所依智三摩地。及意成身力通具足。行步威德犹如鹅王。譬如明月影遍众水。佛亦如是随诸有情普现色相。于诸众会所益不空。复令当诣密严佛刹。如其性欲而渐开诱。为说一切欲界天王自在菩萨。清净摩尼宝藏宫殿诸安乐处。乃至诸地次第。从一佛刹至一佛刹。示现富乐功德庄严。尽于未来随机应现。犹如成就持明仙等。及诸灵仙宫殿之神。与人行止而不可见。如来变化所为事毕。住于真身隐而不现亦复如是。</p>
  <p>尔时世尊而说偈言。</p>
  <p class="l-js-5c">根蕴如蛇聚　　境界缘所触</p>
  <p class="l-js-5c">无明爱业生　　熏习缚难解</p>
  <p class="l-js-5c">心心所恶觉　　缠绕如蟠龙</p>
  <p>怒毒因之与　　[火*孛]如炎盛火</p>
  <p class="l-js-5c">诸修观行者　　常应如是观</p>
  <p class="l-js-5c">舍诸蕴法故　　一心而不懈</p>
  <p class="l-js-5c">如于虚空中　　无树而有影</p>
  <p class="l-js-5c">风衢及马迹　　此见悉为难</p>
  <p class="l-js-5c">于能造所造　　色及非色中</p>
  <p class="l-js-5c">欲求见如来　　其难亦如是</p>
  <p class="l-js-5c">真如实际等　　及诸佛体性</p>
  <p class="l-js-5c">内证之所行　　非诸语言境</p>
  <p class="l-js-5c">涅槃名为佛　　佛亦名涅槃</p>
  <p class="l-js-5c">离能所分别　　云何而可见</p>
  <p class="l-js-5c">碎末于金矿　　矿中不见金</p>
  <p class="l-js-5c">智者巧融炼　　真金方乃显</p>
  <p class="l-js-5c">分剖于诸色　　乃至为极微</p>
  <p class="l-js-5c">及析求诸蕴　　若一若异性</p>
  <p class="l-js-5c">佛体不可见　　亦非无有佛</p>
  <p class="l-js-5c">定者观如来　　胜相三十二</p>
  <p class="l-js-5c">苦乐等众事　　施作皆明显</p>
  <p class="l-js-5c">是故不应说　　如来定是无</p>
  <p class="l-js-5c">有三摩地佛　　善根善巧佛</p>
  <p class="l-js-5c">一切世胜佛　　及正等觉佛</p>
  <p class="l-js-5c">如是五种佛　　所余皆变化</p>
  <p class="l-js-5c">如来藏具有　　三十二胜相</p>
  <p class="l-js-5c">是故佛非无　　定者能观见</p>
  <p class="l-js-5c">超越于三界　　无量诸佛国</p>
  <p class="l-js-5c">如来微妙刹　　净佛子充满</p>
  <p class="l-js-5c">定慧互相资　　以成坚固性</p>
  <p class="l-js-5c">游于密严刹　　思惟佛威德</p>
  <p class="l-js-5c">密严中之人　　一切同佛相</p>
  <p class="l-js-5c">超越刹那坏　　常游三摩地</p>
  <p class="l-js-5c">世尊定中胜　　众相以庄严</p>
  <p class="l-js-5c">得于如梦观　　显现于诸法</p>
  <p class="l-js-5c">众谓佛化身　　从于兜率降</p>
  <p class="l-js-5c">佛当密严住　　像现从其国</p>
  <p class="l-js-5c">住真而正受　　随缘众像生</p>
  <p class="l-js-5c">如月在虚空　　影监于诸水</p>
  <p class="l-js-5c">如摩尼众影　　色合而明现</p>
  <p class="l-js-5c">如来住正定　　现影亦复然</p>
  <p class="l-js-5c">譬如形与像　　非一亦非异</p>
  <p class="l-js-5c">如是胜丈夫　　成于诸事业</p>
  <p class="l-js-5c">非极微胜性　　非时非自在</p>
  <p class="l-js-5c">亦非余缘等　　而作于世间</p>
  <p class="l-js-5c">如来以因缘　　庄严其果体</p>
  <p class="l-js-5c">随世之所应　　种种皆明现</p>
  <p class="l-js-5c">游戏三摩地　　内外无不为</p>
  <p class="l-js-5c">山川及林野　　朋友诸眷属</p>
  <p class="l-js-5c">众星与日月　　皎镜而垂像</p>
  <p class="l-js-5c">如是诸世间　　身中尽苞纳</p>
  <p class="l-js-5c">复置于掌内　　散掷如芥子</p>
  <p class="l-js-5c">佛于定自在　　牟尼最胜尊</p>
  <p class="l-js-5c">无能作世间　　惟佛之所化</p>
  <p class="l-js-5c">愚翳无智者　　恶觉惑所缚</p>
  <p class="l-js-5c">著于有无论　　见我及非我</p>
  <p class="l-js-5c">或言坏一切　　或言于少分</p>
  <p class="l-js-5c">如是诸人等　　常自害其身</p>
  <p class="l-js-5c">佛是遍三有　　观行之大师</p>
  <p class="l-js-5c">观世如干城　　所作众事业</p>
  <p class="l-js-5c">亦如梦中色　　渴鹿见阳焰</p>
  <p class="l-js-5c">屈伸等作业　　风绳而进退</p>
  <p class="l-js-5c">佛于方便智　　自在而知见</p>
  <p class="l-js-5c">譬如工巧匠　　善守于机发</p>
  <p class="l-js-5c">亦如海船师　　执柁而摇动</p>
  <p class="l-js-5c">无边最寂妙　　具足胜丈夫</p>
  <p class="l-js-5c">利根者能证　　钝根者远离</p>
  <p class="l-js-5c">是修行定者　　妙定之所依</p>
  <p class="l-js-5c">一切定慧人　　明了心中住</p>
  <p class="l-js-5c">佛体最清净　　非有亦非无</p>
  <p class="l-js-5c">远于能所觉　　及离于根量</p>
  <p class="l-js-5c">妙智相应心　　殊胜之境界</p>
  <p class="l-js-5c">诸相妄所境　　离相是如来</p>
  <p class="l-js-5c">能断诸烦恼　　于定无所染</p>
  <p class="l-js-5c">无动及所动　　住于无染路</p>
  <p class="l-js-5c">微妙诸天俱　　乾闼修罗等</p>
  <p class="l-js-5c">众仙及外道　　赞叹常供养</p>
  <p class="l-js-5c">于彼不惊喜　　心无所动摇</p>
  <p class="l-js-5c">由瑜伽本净　　是故超彼岸</p>
  <p class="l-js-5c">以化佛现迹　　为天人亦业</p>
  <p class="l-js-5c">佛非彼此现　　犹如于日月</p>
  <p class="l-js-5c">住于圆应智　　离欲现人间</p>
  <p class="l-js-5c">异类诸外道　　随宜悉调伏</p>
  <p class="l-js-5c">种种众智法　　王论四吠陀</p>
  <p class="l-js-5c">悉是诸如来　　定力而持说</p>
  <p class="l-js-5c">现国王朝会　　及诸国法令</p>
  <p class="l-js-5c">山林修道处　　悉皆佛示化</p>
  <p class="l-js-5c">十方众宝藏　　出生清净宝</p>
  <p class="l-js-5c">悉是天中天　　自在威神故</p>
  <p class="l-js-5c">三界善巧慧　　种种诸才智</p>
  <p class="l-js-5c">所作方便业　　因佛而成就</p>
  <p class="l-js-5c">持鬘为群品　　业行者示因</p>
  <p class="l-js-5c">戏笑众善巧　　常说歌咏论</p>
  <p class="l-js-5c">或现降兜率　　天女业围绕</p>
  <p class="l-js-5c">歌舞交欢娱　　日夜常游集</p>
  <p class="l-js-5c">或现如魔王　　宝冠以严首</p>
  <p class="l-js-5c">执世之所绳　　与夺而招放</p>
  <p class="l-js-5c">虽放一切众　　现为明智者</p>
  <p class="l-js-5c">常在密严中　　寂然无动作</p>
  <p class="l-js-5c">此大牟尼境　　凡愚妄分别</p>
  <p class="l-js-5c">如人患翳目　　如鹿见阳焰</p>
  <p class="l-js-5c">如世观于幻　　梦中诸所取</p>
  <p class="l-js-5c">天中天境界　　佛子悉具真</p>
  <p class="l-js-5c">由见殊胜故　　如从于梦觉</p>
  <p class="l-js-5c">那罗伊舍梵　　珊那单妙喜</p>
  <p class="l-js-5c">童子劫比罗　　首迦等亦想</p>
  <p class="l-js-5c">或乱彼境界　　不见正瑜伽</p>
  <p class="l-js-5c">当来苦行仙　　过去及现在</p>
  <p class="l-js-5c">习气覆心故　　悉亦不能了</p>
  <p class="l-js-5c">善哉金刚藏　　普行诸地中</p>
  <p class="l-js-5c">复以佛威神　　而居密严土</p>
  <p class="l-js-5c">此之金刚藏　　示现入等持</p>
  <p class="l-js-5c">正定者境界　　由此相应故</p>
  <p class="l-js-5c">或有妄分别　　胜性与微尘</p>
  <p class="l-js-5c">如工匠制物　　种种相差别</p>
  <p class="l-js-5c">生唯是法生　　灭亦唯法灭</p>
  <p class="l-js-5c">妄计一切物　　细尘能造作</p>
  <p class="l-js-5c">譬如灯显物　　因能了于果</p>
  <p class="l-js-5c">初无所得相　　后坏亦复然</p>
  <p class="l-js-5c">非于过去中　　有体而可得</p>
  <p class="l-js-5c">未来亦如是　　离缘无有性</p>
  <p class="l-js-5c">一一诸缘内　　遍求无有体</p>
  <p class="l-js-5c">亦见有无性　　亦无无有见</p>
  <p class="l-js-5c">分别微细我　　有情瓶衣等</p>
  <p class="l-js-5c">邪宗坏正道　　三百有六十</p>
  <p class="l-js-5c">往来生死中　　无有涅槃法</p>
  <h2>入密严微妙身生品第二之一</h2>
  <p>尔时一切佛法如实见菩萨摩诃萨。无量威力世中自在宝璎珞庄严其身。从座而起右膝著地。白金刚藏而作是言。尊者善能通达三乘世间。心得无违现法乐住内证之智。为大定师于定自在能随顺说诸地之相。常在一切佛国土中。为诸上首演深妙法。是故我今劝请佛子。说诸圣者不随他行。现法乐住内证之境。今我及诸菩萨摩诃萨众得见斯法。安乐修行趣于佛地。获意成身及言说身。自在力通皆得具足。转所依止不住实际。犹如众色真多摩尼。现诸色像能于诸趣天王宫殿。及一切佛密严国中说密严行。尔时金刚藏菩萨摩诃萨以偈答曰。</p>
  <p class="l-js-5c">善哉天人主　　菩萨中殊胜</p>
  <p class="l-js-5c">请说入密严　　无我之法性</p>
  <p class="l-js-5c">应觉分别境　　心之所取相</p>
  <p class="l-js-5c">若舍于分别　　即见世分别</p>
  <p class="l-js-5c">了于世所缘　　即得三摩地</p>
  <p class="l-js-5c">我今为开演　　仁主应谛听</p>
  <p class="l-js-5c">热时见阳焰　　世间相亦然</p>
  <p class="l-js-5c">能相所相因　　而无妄分别</p>
  <p class="l-js-5c">能觉生所觉　　所觉依能现</p>
  <p class="l-js-5c">离彼则无此　　如光影相随</p>
  <p class="l-js-5c">无心亦无境　　能所量俱无</p>
  <p class="l-js-5c">但依于一心　　如是而分别</p>
  <p class="l-js-5c">能知所知法　　唯心量所有</p>
  <p class="l-js-5c">所知心既无　　能知不可得</p>
  <p class="l-js-5c">心为法自性　　有性所扰浊</p>
  <p class="l-js-5c">八地得清净　　九地获静虑</p>
  <p class="l-js-5c">觉慧为十地　　灌顶证如来</p>
  <p class="l-js-5c">法身得无尽　　是佛之境界</p>
  <p class="l-js-5c">究竟如虚空　　心识亦如是</p>
  <p class="l-js-5c">无尽无所坏　　众德已庄严</p>
  <p class="l-js-5c">恒在不思议　　诸佛密严土</p>
  <p class="l-js-5c">譬如瓶破已　　瓦体而显现</p>
  <p class="l-js-5c">瓦破微尘显　　析尘成极微</p>
  <p class="l-js-5c">如是因有为　　而成无漏法</p>
  <p class="l-js-5c">如火烧薪尽　　复于余处然</p>
  <p class="l-js-5c">证如得转依　　远离于分别</p>
  <p class="l-js-5c">住于不动智　　密严中显现</p>
  <p class="l-js-5c">无生现众色　　不住诸世间</p>
  <p class="l-js-5c">能断一切见　　归依此无我</p>
  <p class="l-js-5c">相续流注断　　无坏亦无生</p>
  <p class="l-js-5c">能尽一切见　　归依此无我</p>
  <p class="l-js-5c">诸惑皆已灭　　寂静不思议</p>
  <p class="l-js-5c">能净一切见　　归依此无我</p>
  <p class="l-js-5c">世间种种法　　本来无我性</p>
  <p class="l-js-5c">非由击坏无　　乃喻之所显</p>
  <p class="l-js-5c">如火烧薪已　　于中自息灭</p>
  <p class="l-js-5c">观察于三有　　无我智亦然</p>
  <p class="l-js-5c">是名现法乐　　内证之境界</p>
  <p class="l-js-5c">依此入诸地　　净除无始恶</p>
  <p class="l-js-5c">舍离世所依　　出世而安住</p>
  <p class="l-js-5c">其心转清净　　恒居密严土</p>
  <p>尔时如实见菩萨摩诃萨及诸王等。向金刚藏咸作是言。我等今者皆欲归依。唯愿示我归依之处。于是金刚藏菩萨摩诃萨以偈答曰。</p>
  <p class="l-js-5c">佛体非有无　　已焚烧蕴树</p>
  <p class="l-js-5c">超胜魔王众　　而住密严国</p>
  <p class="l-js-5c">所觉净无垢　　仁主可归依</p>
  <p class="l-js-5c">远离于觉量　　证于无所有</p>
  <p class="l-js-5c">密严诸定者　　仁主可归依</p>
  <p class="l-js-5c">净胜密严刹　　众圣所依处</p>
  <p class="l-js-5c">观行者充满　　应归于密严</p>
  <p class="l-js-5c">当观于世间　　如尽有高下</p>
  <p class="l-js-5c">梦中见美色　　石女急诞生</p>
  <p class="l-js-5c">亦如乾闼城　　火轮空中发</p>
  <p class="l-js-5c">如种种幻形　　人马花果树</p>
  <p class="l-js-5c">幻归所变化　　一切悉非真</p>
  <p class="l-js-5c">如奔电浮云　　皆为而非实</p>
  <p class="l-js-5c">如匠作瓶等　　由分别所成</p>
  <p class="l-js-5c">仁主应谛听　　世间诸有情</p>
  <p class="l-js-5c">习气常覆心　　生种种戏论</p>
  <p class="l-js-5c">末那与意识　　并余识相续</p>
  <p class="l-js-5c">五法及三性　　二种之无我</p>
  <p class="l-js-5c">恒共而相应　　如风击暴水</p>
  <p class="l-js-5c">转起诸识浪　　浪生流不停</p>
  <p class="l-js-5c">赖耶亦如是　　无始诸习气</p>
  <p class="l-js-5c">犹如彼暴水　　为境风所动</p>
  <p class="l-js-5c">而起诸识浪　　恒无断绝时</p>
  <p class="l-js-5c">八种流注心　　虽无若干体</p>
  <p class="l-js-5c">或随缘顿起　　或时而渐生</p>
  <p class="l-js-5c">取境亦复然　　渐顿而差别</p>
  <p class="l-js-5c">心转于舍宅　　日月与星宿</p>
  <p class="l-js-5c">树枝叶花果　　山林及军众</p>
  <p class="l-js-5c">于如是等处　　皆能渐顿生</p>
  <p class="l-js-5c">多分能顿现　　或渐起差别</p>
  <p class="l-js-5c">若时于梦中　　见昔所更境</p>
  <p class="l-js-5c">及想念初生　　乃至于老死</p>
  <p class="l-js-5c">算数与众物　　寻思于句义</p>
  <p class="l-js-5c">观于异文彩　　受诸好饮食</p>
  <p class="l-js-5c">于如是境界　　渐次能了知</p>
  <p class="l-js-5c">或有时顿生　　而能取之者</p>
  <p class="l-js-5c">心性本清净　　不可得思议</p>
  <p class="l-js-5c">是如来妙藏　　如金处于矿</p>
  <p class="l-js-5c">意生从藏识　　余六亦复然</p>
  <p class="l-js-5c">识六种或多　　差别于三界</p>
  <p class="l-js-5c">赖耶与能熏　　及余心法等</p>
  <p class="l-js-5c">染净诸种子　　虽同住无染</p>
  <p class="l-js-5c">佛种性亦然　　定非定常净</p>
  <p class="l-js-5c">如海水常住　　波潮而转移</p>
  <p class="l-js-5c">赖耶亦复然　　随诸地差别</p>
  <p class="l-js-5c">修有下中上　　舍染而明显</p>
  <p class="l-js-5c">金刚藏复言　　如实见菩萨</p>
  <p class="l-js-5c">见闻觉悟者　　自性如实慧</p>
  <p class="l-js-5c">十方一切国　　诸王众会中</p>
  <p class="l-js-5c">汝已从我闻　　随应广为说</p>
  <p class="l-js-5c">若人闻法已　　渐净阿赖耶</p>
  <p class="l-js-5c">或作人中王　　转轮四天下</p>
  <p class="l-js-5c">或复为帝释　　兜率苏焰等</p>
  <p class="l-js-5c">乃至化乐宫　　欲界自在主</p>
  <p class="l-js-5c">或王色界处　　或生无色天</p>
  <p class="l-js-5c">无想有情中　　静虑受安乐</p>
  <p class="l-js-5c">证真而不住　　犹如师子吼</p>
  <p class="l-js-5c">于诸定自在　　法喜以相应</p>
  <p class="l-js-5c">一心求密严　　不染著三界</p>
  <p class="l-js-5c">至于密严已　　渐次而开觉</p>
  <p class="l-js-5c">转依获安乐　　寂静常安住</p>
  <p class="l-js-5c">无量诸佛子　　围绕以庄严</p>
  <p class="l-js-5c">为法自在王　　众中之最上</p>
  <p class="l-js-5c">非如外道说　　坏灭为涅槃</p>
  <p class="l-js-5c">坏应同有为　　无有复生过</p>
  <p class="l-js-5c">十业上中下　　三乘以出生</p>
  <p class="l-js-5c">最上生密严　　地地转升进</p>
  <p class="l-js-5c">得解脱智慧　　如来微妙身</p>
  <p class="l-js-5c">云何说涅槃　　是灭坏之法</p>
  <p class="l-js-5c">涅槃若灭坏　　有情有终尽</p>
  <p class="l-js-5c">有情若有终　　是亦有初际</p>
  <p class="l-js-5c">应有非生法　　而始作有情</p>
  <p class="l-js-5c">无有非有情　　而生有情界</p>
  <p class="l-js-5c">有情界既尽　　佛无所知法</p>
  <p class="l-js-5c">是则无能觉　　亦无有涅槃</p>
  <p class="l-js-5c">妄计解脱者　　而说于解脱</p>
  <p class="l-js-5c">如灯灭薪尽　　亦如芭蕉种</p>
  <p class="l-js-5c">彼证解脱性　　是坏有成无</p>
  <p class="l-js-5c">于解脱妙乐　　远离不能说</p>
  <p class="l-js-5c">遍处及静虑　　无色无想定</p>
  <p class="l-js-5c">逆顺而入出　　力通皆自在</p>
  <p class="l-js-5c">于彼不退还　　亦不恒沉没</p>
  <p class="l-js-5c">了达于法相　　诸地得善巧</p>
  <p class="l-js-5c">如是而庄严　　当来密严刹</p>
  <p class="l-js-5c">若言解脱性　　坏有以成无</p>
  <p class="l-js-5c">斯人住诸有　　毕竟不能出</p>
  <p class="l-js-5c">既坏三和合　　因等四种缘</p>
  <p class="l-js-5c">眼色内外缘　　和合所生识</p>
  <p class="l-js-5c">世间内外法　　互力以相生</p>
  <p class="l-js-5c">如是等众义　　一切皆违反</p>
  <p class="l-js-5c">若知唯识现　　离于心所得</p>
  <p class="l-js-5c">分别不现前　　亦不住其性</p>
  <p class="l-js-5c">尔时所缘离　　寂然心正受</p>
  <p class="l-js-5c">舍于世间中　　所取能取见</p>
  <p class="l-js-5c">转依离粗重　　智慧不思议</p>
  <p class="l-js-5c">十种意成身　　众妙为严好</p>
  <p class="l-js-5c">作三界之王　　而生于密严</p>
  <p class="l-js-5c">色心及心所　　所相应无为</p>
  <p class="l-js-5c">于内外世间　　谛观无别异</p>
  <p class="l-js-5c">如是诸智者　　来于密严国</p>
  <p class="l-js-5c">名相与分别　　正智及如如</p>
  <p class="l-js-5c">牟尼三摩地　　体性皆平等</p>
  <p class="l-js-5c">应当往密严　　佛所称赞土</p>
  <p class="l-js-5c">若坏三和合　　及以四种缘</p>
  <p class="l-js-5c">不固于自宗　　同诸妄分别</p>
  <p class="l-js-5c">恶习分别者　　彼之五种论</p>
  <p class="l-js-5c">譬喻不成立　　诸义皆相违</p>
  <p class="l-js-5c">彼五悉成过　　惑乱觉智眼</p>
  <p class="l-js-5c">著喻及似喻　　颠倒不颠倒</p>
  <p class="l-js-5c">如是虚妄执　　一切于此坏</p>
  <p class="l-js-5c">舍离于自宗　　依止他宗法</p>
  <p class="l-js-5c">初际等诸见　　皆从灭坏生</p>
  <p class="l-js-5c">大王应当知　　有情在三界</p>
  <p class="l-js-5c">如轮而运转　　初际不可得</p>
  <p class="l-js-5c">如来以悲愿　　普应诸有缘</p>
  <p class="l-js-5c">如净月光明　　无处不周遍</p>
  <p class="l-js-5c">随彼先业类　　应机而说法</p>
  <p class="l-js-5c">若坏于涅槃　　佛有何功利</p>
  <p class="l-js-5c">增上有三种　　解脱亦复然</p>
  <p class="l-js-5c">四谛及神足　　念处无碍解</p>
  <p class="l-js-5c">四缘无色住　　根力及神通</p>
  <p class="l-js-5c">觉支诸地等　　有为无为法</p>
  <p class="l-js-5c">乃至众圣人　　皆依识而有</p>
  <p class="l-js-5c">苦法忍法智　　苦类忍类智</p>
  <p class="l-js-5c">集智四亦然　　灭道亦如是</p>
  <p class="l-js-5c">如是十六种　　名之为现观</p>
  <p class="l-js-5c">学人数有十　　第八七返有</p>
  <p class="l-js-5c">家家一往来　　一间而灭度</p>
  <p class="l-js-5c">中盘与生般　　有行及无行</p>
  <p class="l-js-5c">上流于处处　　然后般涅槃</p>
  <p class="l-js-5c">如是一切种　　诸智之品位</p>
  <p class="l-js-5c">修行观行者　　下中上不同</p>
  <p class="l-js-5c">菩萨增上修　　功德最殊胜</p>
  <p class="l-js-5c">十一与十二　　及以于十六</p>
  <p class="l-js-5c">此诸修定者　　复渐灭于心</p>
  <p class="l-js-5c">所尽非是心　　亦非心共住</p>
  <p class="l-js-5c">未来心未至　　未至故非有</p>
  <p class="l-js-5c">心缘不和合　　非此非彼生</p>
  <p class="l-js-5c">第四禅无心　　有因不能害</p>
  <p class="l-js-5c">有因谓诸识　　意识及五种</p>
  <p class="l-js-5c">妄想不觉知　　流转如波浪</p>
  <p class="l-js-5c">定者观赖耶　　离能所分别</p>
  <p class="l-js-5c">微妙无所有　　转依而不坏</p>
  <p class="l-js-5c">住密严佛刹　　显现如月轮</p>
  <p class="l-js-5c">密严诸智者　　与佛常共俱</p>
  <p class="l-js-5c">恒游定境中　　一味无差别</p>
  <p class="l-js-5c">难思观行境　　定力之所生</p>
  <p class="l-js-5c">王应常修习　　相应微妙定</p>
  <p class="l-js-5c">欲界有六天　　梵摩复十二</p>
  <p class="l-js-5c">无色及无想　　一切诸地中</p>
  <p class="l-js-5c">若生密严国　　于彼为天主</p>
  <p class="l-js-5c">欲求密严土　　应修十种智</p>
  <p class="l-js-5c">法智及类智　　他心世俗智</p>
  <p class="l-js-5c">苦集灭道智　　尽智无生智</p>
  <p class="l-js-5c">仁主汝所生　　舍军恒罗族</p>
  <p class="l-js-5c">月王与甘蔗　　种姓而平等</p>
  <p class="l-js-5c">虽于彼族中　　汝族最殊胜</p>
  <p class="l-js-5c">当求密严国　　勿怀疑退心</p>
  <p class="l-js-5c">如羊被牵拽　　喘惧而前却</p>
  <p class="l-js-5c">末那在身中　　似幻鹿而住</p>
  <p class="l-js-5c">亦如幻树影　　河中之苇荻</p>
  <p class="l-js-5c">如王戏园苑　　运动身支分</p>
  <p class="l-js-5c">意及于意识　　心心法共俱</p>
  <p class="l-js-5c">此法无自性　　犹云聚非实</p>
  <p class="l-js-5c">藏识一切种　　习气所缠覆</p>
  <p class="l-js-5c">如彼摩尼珠　　随缘现众色</p>
  <p class="l-js-5c">虽住有情身　　如鹅王无垢</p>
  <p class="l-js-5c">是决定种性　　亦为大涅槃</p>
  <p class="l-js-5c">名从于相生　　相从因缘起</p>
  <p class="l-js-5c">以诸形相故　　而起于分别</p>
  <p class="l-js-5c">分别由二因　　外想心习气</p>
  <p class="l-js-5c">第七末那识　　应知亦复然</p>
  <p class="l-js-5c">诸根意缘会　　发生于五识</p>
  <p class="l-js-5c">与心所相应　　住身如宫室</p>
  <p class="l-js-5c">王智常观察　　一切诸世间</p>
  <p class="l-js-5c">从于如是因　　而生彼诸果</p>
  <p class="l-js-5c">真如非异此　　诸法互相生</p>
  <p class="l-js-5c">与理相应心　　明了能观见</p>
  <p class="l-js-5c">此即是诸法　　究竟圆成性</p>
  <p class="l-js-5c">亦为妄所计　　一切法不生</p>
  <p class="l-js-5c">诸法性常空　　非无亦非有</p>
  <p class="l-js-5c">如幻亦如梦　　及乾闼婆城</p>
  <p class="l-js-5c">阳焰与毛轮　　烟云等众物</p>
  <p class="l-js-5c">种种诸形相　　名句及文身</p>
  <p class="l-js-5c">如是执著生　　成于遍计性</p>
  <p class="l-js-5c">根境意和合　　熏习成于种</p>
  <p class="l-js-5c">与心无别异　　诸识由此生</p>
  <p class="l-js-5c">资于互因力　　是谓依他起</p>
  <p class="l-js-5c">善证自觉智　　现于法乐住</p>
  <p class="l-js-5c">是即说圆成　　众圣之境界</p>
  <p class="l-js-5c">佛及诸佛子　　证此名圣人</p>
  <p class="l-js-5c">若人证斯法　　即见于实际</p>
  <p class="l-js-5c">唱言我生尽　　梵行亦已立</p>
  <p class="l-js-5c">所作无不成　　不受于后有</p>
  <p class="l-js-5c">解脱一切苦　　断灭于动摇</p>
  <p class="l-js-5c">熏习皆已焚　　劫尽犹不转</p>
  <p class="l-js-5c">生法二无我　　照见悉皆无</p>
  <p class="l-js-5c">无始来积集　　种种诸戏论</p>
  <p class="l-js-5c">无边众过患　　一切皆已除</p>
  <p class="l-js-5c">譬如热铁团　　热去铁无损</p>
  <p class="l-js-5c">如是解脱者　　惑尽得清凉</p>
  <p class="l-js-5c">入于无漏界　　密严之妙国</p>
  <p class="l-js-5c">此土最微妙　　非余者所及</p>
  <p class="l-js-5c">唯佛与菩萨　　清净之所居</p>
  <p class="l-js-5c">三摩地现前　　以此而为食</p>
  <p class="l-js-5c">欲生斯刹者　　善习胜瑜伽</p>
  <p class="l-js-5c">复为诸有缘　　分别广开示</p>
  <p class="l-js-5c">名本从相生　　相复从缘起</p>
  <p class="l-js-5c">从相生分别　　不契圆成性</p>
  <p class="l-js-5c">根境瓶衣等　　假法共和合</p>
  <p class="l-js-5c">分别从此生　　了知而别异</p>
  <p class="l-js-5c">若动若非动　　一切诸世间</p>
  <p class="l-js-5c">皆因痴暗生　　愚冥以为体</p>
  <p class="l-js-5c">短长等诸色　　音声与香界</p>
  <p class="l-js-5c">甘苦坚滑等　　意识因所缘</p>
  <p class="l-js-5c">所有诸善恶　　有为无为法</p>
  <p class="l-js-5c">乃至于涅槃　　斯为智之境</p>
  <p class="l-js-5c">念念常迁转　　皆因识以生</p>
  <p class="l-js-5c">末那缘藏识　　如磁石吸铁</p>
  <p class="l-js-5c">如蛇有二头　　各别为其业</p>
  <p class="l-js-5c">染意亦如是　　执取阿赖耶</p>
  <p class="l-js-5c">能为我事业　　增长于我所</p>
  <p class="l-js-5c">复与意识俱　　为因而转谢</p>
  <p class="l-js-5c">于身生暖触　　运动作诸业</p>
  <p class="l-js-5c">饮食与衣裳　　随物而受用</p>
  <p class="l-js-5c">腾跃或歌舞　　种种自嬉游</p>
  <p class="l-js-5c">持诸有情身　　皆由意功力</p>
  <p class="l-js-5c">如火轮垂发　　乾闼婆之城</p>
  <p class="l-js-5c">不了唯自心　　妄起诸分别</p>
  <p class="l-js-5c">身相器世间　　如动秋千势</p>
  <p class="l-js-5c">无力不坚固　　分别亦复然</p>
  <p class="l-js-5c">分别无所依　　但行于自境</p>
  <p class="l-js-5c">譬如镜中像　　识种动而见</p>
  <p class="l-js-5c">愚夫此迷惑　　非诸明智者</p>
  <p class="l-js-5c">仁主应当知　　此三皆识现</p>
  <p class="l-js-5c">于斯远离处　　是即圆成实</p>
  <p class="l-js-5c">持进等菩萨　　及圣目干连</p>
  <p class="l-js-5c">寻声与遍观　　百千万亿刹</p>
  <p class="l-js-5c">种种宝严饰　　绮丽无等双</p>
  <p class="l-js-5c">于彼微妙境　　密严最殊胜</p>
  <p class="l-js-5c">极乐妙喜刹　　下方俱胝国</p>
  <p class="l-js-5c">一切诸世尊　　皆赞如斯土</p>
  <p class="l-js-5c">谓无有终始　　威德化自然</p>
  <p class="l-js-5c">本昔佛所居　　超出于三界</p>
  <p class="l-js-5c">丰乐非执受　　寂静自无为</p>
  <p class="l-js-5c">自利及利他　　功业悉成满</p>
  <p class="l-js-5c">不于欲界中　　成佛作佛事</p>
  <p class="l-js-5c">要往密严土　　证于无上觉</p>
  <p class="l-js-5c">俱胝诸世尊　　欲中施佛事</p>
  <p class="l-js-5c">先从于此国　　化为无量亿</p>
  <p class="l-js-5c">正定常相应　　神通以游戏</p>
  <p class="l-js-5c">遍于诸国土　　如月无不见</p>
  <p class="l-js-5c">随诸众生类　　所应而化益</p>
  <p class="l-js-5c">十地花严等　　大树与神通</p>
  <p class="l-js-5c">胜鬘及余经　　皆从此经出</p>
  <p class="l-js-5c">如是密严经　　一切经中胜</p>
  <p class="l-js-5c">仁主及诸王　　宜应尽恭敬</p>
  <p class="l-js-5c">欲色无色界　　无想等天宫</p>
  <p class="l-js-5c">如来迥已超　　而依密严住</p>
  <p class="l-js-5c">此土诸宫殿　　如莲被众饰</p>
  <p class="l-js-5c">是一切如来　　净智之妙相</p>
  <p class="l-js-5c">佛及诸菩萨　　常在于其中</p>
  <p class="l-js-5c">世尊恒住禅　　寂静最无上</p>
  <p class="l-js-5c">依自难思定　　现于众妙色</p>
  <p class="l-js-5c">色相无有边　　非余所能见</p>
  <p class="l-js-5c">极乐庄严国　　世尊无量寿</p>
  <p class="l-js-5c">诸修观行者　　色相皆亦然</p>
  <p class="l-js-5c">或见天中天　　赫奕含众彩</p>
  <p class="l-js-5c">瞻卜雌黄色　　真金明月光</p>
  <p class="l-js-5c">孔雀颈如莲　　相思子之聚</p>
  <p class="l-js-5c">虹电珊瑚色　　或现清羸身</p>
  <p class="l-js-5c">或著刍摩衣　　或寝草茅等</p>
  <p class="l-js-5c">或处莲华上　　犹如千日光</p>
  <p class="l-js-5c">或见诸菩萨　　顶饰盘龙髻</p>
  <p class="l-js-5c">金刚帝青宝　　庄严为宝冠</p>
  <p class="l-js-5c">或见轮幢文　　鱼商佉等相</p>
  <p class="l-js-5c">或见光丽色　　如霓而拖空</p>
  <p class="l-js-5c">或以须弥山　　置之于掌内</p>
  <p class="l-js-5c">或持大海水　　安于牛迹中</p>
  <p class="l-js-5c">或现作人王　　冕服当轩宇</p>
  <p class="l-js-5c">辅佐皆恭敬　　共宣于国化</p>
  <p class="l-js-5c">或现密严场　　寂静修定者</p>
  <p class="l-js-5c">说于自证境　　光佛所知法</p>
  <p class="l-js-5c">或说得转依　　心慧皆解脱</p>
  <p class="l-js-5c">自在三摩地　　如幻无碍身</p>
  <p class="l-js-5c">或现境不染　　断诸取著业</p>
  <p class="l-js-5c">以智烧见薪　　不受于诸有</p>
  <p class="l-js-5c">譬如膏炷尽　　灯灭而涅槃</p>
  <p class="l-js-5c">或示修诸度　　大会施无遮</p>
  <p class="l-js-5c">持戒苦行等　　种种诸仪则</p>
  <p class="l-js-5c">极乐庄严国　　人非胎藏生</p>
  <p class="l-js-5c">微妙金色身　　光明净圆满</p>
  <p class="l-js-5c">彼众之境界　　皆悉具瑜伽</p>
  <p class="l-js-5c">若比于密严　　百分不及一</p>
  <p class="l-js-5c">极乐界中人　　自然随念食</p>
  <p class="l-js-5c">牟尼胜自在　　定为甘露味</p>
  <p class="l-js-5c">种种宝树林　　游憩于其下</p>
  <p class="l-js-5c">金沙布其地　　显现殊胜刹</p>
  <p class="l-js-5c">净妙之宝莲　　开敷功德水</p>
  <p class="l-js-5c">如是殊胜境　　不可得为喻</p>
  <p class="l-js-5c">彼皆莲华生　　恭敬无量寿</p>
  <p class="l-js-5c">善修三摩地　　爱乐佛功德</p>
  <p class="l-js-5c">专精回向者　　悉皆生彼国</p>
  <p class="l-js-5c">众相以庄严　　皎镜无尘垢</p>
  <p class="l-js-5c">金刚藏说已　　自现于己身</p>
  <p class="l-js-5c">或如于指节　　或复如芥子</p>
  <p class="l-js-5c">或细如毫端　　百分之一分</p>
  <p class="l-js-5c">或现善逝身　　声闻与缘觉</p>
  <p class="l-js-5c">众色及余类　　乃至种种形</p>
  <p class="l-js-5c">各随其所宜　　而说于诸法</p>
  <p class="l-js-5c">或说于菩萨　　入诸地了知</p>
  <p class="l-js-5c">五法三自性　　八识二无我</p>
  <p class="l-js-5c">得于如幻定　　随意所成身</p>
  <p class="l-js-5c">自在诸神通　　十方四无畏</p>
  <p class="l-js-5c">住于不退转　　得净之所依</p>
  <p class="l-js-5c">入于佛地中　　无漏之蕴界</p>
  <p class="l-js-5c">永离余变易　　寂然而常住</p>
  <p class="l-js-5c">或说于菩萨　　善妙而游履</p>
  <p class="l-js-5c">犹梦像水月　　瑜只所行道</p>
  <p class="l-js-5c">得首楞严定　　十种如幻身</p>
  <p class="l-js-5c">十无尽愿圆　　证成等正觉</p>
  <p class="l-js-5c">据妙莲华座　　相好甚端严</p>
  <p class="l-js-5c">无量诸佛子　　恭敬而围绕</p>
  <p class="l-js-5c">或说诸菩萨　　愿力现众形</p>
  <p class="l-js-5c">遍游于十方　　历事恒沙佛</p>
  <p class="l-js-5c">是诸菩萨等　　其身甚微妙</p>
  <p class="l-js-5c">出入常自在　　不住有无中</p>
  <p class="l-js-5c">譬如天神仙　　及诸健达缚</p>
  <p class="l-js-5c">依彼妙高住　　或处于虚空</p>
  <p class="l-js-5c">地行诸有情　　对之而不见</p>
  <p class="l-js-5c">如是诸菩萨　　现形亦复然</p>
  <p class="l-js-5c">非修观行人　　无能睹之者</p>
  <p class="l-js-5c">或说诸菩萨　　得于胜静虑</p>
  <p class="l-js-5c">处处现受生　　示入无余界</p>
  <p class="l-js-5c">或说诸菩萨　　能以于定力</p>
  <p class="l-js-5c">自在转所依　　不住真实际</p>
  <p class="l-js-5c">无量有情处　　随现差别身</p>
  <p class="l-js-5c">身虽种种殊　　其心一平等</p>
  <p class="l-js-5c">犹如于地水　　亦如于日月</p>
  <p class="l-js-5c">或说诸菩萨　　常以大悲心</p>
  <p class="l-js-5c">怜愍诸有情　　轮回处生死</p>
  <p class="l-js-5c">跉跰受穷独　　贪病众苦煎</p>
  <p class="l-js-5c">下贱与形残　　安之不忧恼</p>
  <p class="l-js-5c">如蜂处舶上　　飘然大海中</p>
  <p class="l-js-5c">沿溯而往来　　须臾数万里</p>
  <p class="l-js-5c">为说非我法　　生死速无常</p>
  <p class="l-js-5c">令其知灭坏　　刹那暂不住</p>
  <p class="l-js-5c">或说于诸佛　　及以诸菩萨</p>
  <p class="l-js-5c">明见众有情　　醉在于渴爱</p>
  <p class="l-js-5c">为分别苦逼　　于无于法中</p>
  <p class="l-js-5c">妄取种种相　　计著能所取</p>
  <p class="l-js-5c">心恒被缧绁　　不能得解脱</p>
  <p class="l-js-5c">溺生死海中　　驰荡无休息</p>
  <p class="l-js-5c">贫贱而孤露　　往来无所依</p>
  <p class="l-js-5c">譬如大海中　　蛛蝥网难住</p>
  <p class="l-js-5c">诸佛及菩萨　　如彼住船者</p>
  <p class="l-js-5c">普怜诸有情　　运出生死难</p>
  <p class="l-js-5c">随其若干类　　为现差别身</p>
  <p class="l-js-5c">说施戒等门　　种种诸胜行</p>
</body></html>