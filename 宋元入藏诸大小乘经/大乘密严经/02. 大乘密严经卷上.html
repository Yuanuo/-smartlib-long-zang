<!doctype html>
<html id="z3IBUdXg5" data-ver="801">
 <head>
  <meta charset="utf-8">
  <meta author="不空">
  <meta library="龙藏">
  <meta catalog="宋元入藏诸大小乘经">
  <meta period="唐">
 </head>
 <body>
  <h1 id="a1">大乘密严经卷上</h1>
  <h2 id="a2">密严道场品第一</h2>
  <p id="a3">如是我闻。<a id="a-4"></a>一时佛薄伽梵。<a id="a-5"></a>住于超越欲色无色等想。<a id="a-6"></a>于一切法自在无碍。<a id="a-7"></a>神足力通之所游戏密严世界。<a id="a-8"></a>而此世界非彼外道声闻缘觉所行之境。<a id="a-9"></a>与诸修习胜瑜伽者。<a id="a-A"></a>十亿佛刹微尘数等菩萨摩诃萨俱。<a id="a-B"></a>其名曰摧一切外道异论菩萨摩诃萨。<a id="a-C"></a>大慧菩萨摩诃萨。<a id="a-D"></a>一切佛法如实见菩萨摩诃萨。<a id="a-E"></a>圣观自在菩萨摩诃萨。<a id="a-F"></a>得大势菩萨摩诃萨神通王菩萨摩诃萨。<a id="a-G"></a>曼殊室利菩萨摩诃萨。<a id="a-H"></a>金刚藏菩萨摩诃萨。<a id="a-I"></a>解脱月菩萨摩诃萨。<a id="a-J"></a>持进菩萨摩诃萨而为上首。<a id="a-K"></a>皆超三界心意识境智成身。<a id="a-L"></a>转于所依成就如幻。<a id="a-M"></a>首楞严法云三摩地。<a id="a-N"></a>无量诸佛手灌其顶。<a id="a-O"></a>处离三有莲华宫。</p>
  <p id="aP">尔时如来应正遍知。<a id="a-Q"></a>从现法乐住自觉圣智甚深境界。<a id="a-R"></a>微妙奋迅无量众色之所现显三摩地起。<a id="a-S"></a>出帝雷光妙庄严殿。<a id="a-T"></a>与诸菩萨入于无垢月藏殿中。<a id="a-U"></a>升密严场师子之座。<a id="a-V"></a>世尊坐已观察四方。<a id="a-W"></a>从眉间珠髻光明庄严。<a id="a-X"></a>出于无量百千净光。<a id="a-Y"></a>围绕交映成光明网。<a id="a-Z"></a>是光网流照之时。<a id="a-a"></a>一切佛刹庄严之相分明显现。<a id="a-b"></a>如一佛刹余诸佛土。<a id="a-c"></a>严饰细妙同于微尘。<a id="a-d"></a>密严世界超诸佛国。<a id="a-e"></a>远离星宿及日月。<a id="a-f"></a>如无为性不同微尘。<a id="a-g"></a>此密严中佛及弟子。<a id="a-h"></a>并余世界来此会者。<a id="a-i"></a>当如涅槃及以虚空非择灭性。</p>
  <p id="aj">尔时世尊。<a id="a-k"></a>现彼世界佛及菩萨。<a id="a-l"></a>威神功德胜妙事已。<a id="a-m"></a>复以佛眼遍视十方诸菩萨众。<a id="a-n"></a>告一切佛法如实见菩萨摩诃萨言。<a id="a-o"></a>如实见今此世界名曰密严。<a id="a-p"></a>是中菩萨悉于欲色无色无想有情之处。<a id="a-q"></a>以三摩地力生智慧火。<a id="a-r"></a>焚烧色贪及以无明。<a id="a-s"></a>转所依止得意成身。<a id="a-t"></a>神足力通以为严饰。<a id="a-u"></a>无窍隙无骨体。<a id="a-v"></a>犹如日月摩尼电光。<a id="a-w"></a>帝弓珊瑚纥利多罗。<a id="a-x"></a>黄金瞻卜孔雀花月镜中之像。<a id="a-y"></a>如是色身住于诸地修无漏因。<a id="a-z"></a>由三摩地而得自在。<a id="a-10"></a>十无尽愿及以回向。<a id="a-11"></a>获殊胜身来密严刹。</p>
  <p id="a12">尔时一切佛法如实见菩萨摩诃萨。<a id="a-13"></a>从座而起偏袒右肩。<a id="a-14"></a>稽首佛足右膝着地。<a id="a-15"></a>合掌白佛言世尊我于今者欲有所问。<a id="a-16"></a>惟愿如来应正遍知哀许为说。<a id="a-17"></a>佛告如实见言。<a id="a-18"></a>善哉善哉恣汝所问。<a id="a-19"></a>当为汝说令汝心喜。</p>
  <p id="a1A">尔时一切佛法如实见菩萨摩诃萨承佛开许即白佛言。<a id="a-1B"></a>世尊。<a id="a-1C"></a>唯此佛刹超越欲色无色。<a id="a-1D"></a>及以无想有情界耶。<a id="a-1E"></a>佛言善男子。<a id="a-1F"></a>从此上方过百亿佛刹。<a id="a-1G"></a>有梵音佛土娑罗树王佛土星宿王佛土。<a id="a-1H"></a>过如是佛土复有无量百千佛刹。<a id="a-1I"></a>广博崇丽菩萨众会之所庄严。<a id="a-1J"></a>彼中诸佛咸为菩萨。<a id="a-1K"></a>说现法乐住自觉圣智。<a id="a-1L"></a>远离分别实际真如。<a id="a-1M"></a>大涅槃界究竟之法。<a id="a-1N"></a>是故当知此界外。<a id="a-1O"></a>有如是等无量佛刹。<a id="a-1P"></a>如实见匪唯汝今于佛国土菩萨众会。<a id="a-1Q"></a>心生限量请问如来。<a id="a-1R"></a>有此菩萨摩诃萨名曰持进。<a id="a-1S"></a>曾于佛所生限量心。<a id="a-1T"></a>便以神通升于上方。<a id="a-1U"></a>过百千俱胝乃至殑伽沙等诸佛世界。<a id="a-1V"></a>不能一见如来之顷。<a id="a-1W"></a>心生希有知佛菩萨不可思议。<a id="a-1X"></a>还至娑诃世界名称大城。<a id="a-1Y"></a>来于我所悔谢已过。<a id="a-1Z"></a>赞佛功德无量无边。<a id="a-1a"></a>犹如虚空住自证境来密严刹。<a id="a-1b"></a>尔时会中金刚藏菩萨摩诃萨。<a id="a-1c"></a>善能演说诸地之相。<a id="a-1d"></a>微妙决定尽其源底。<a id="a-1e"></a>从座而起偏袒右肩。<a id="a-1f"></a>顶礼佛足右膝着地。<a id="a-1g"></a>合掌白佛言世尊我于如来应正遍知。<a id="a-1h"></a>欲少咨问唯愿哀愍为我宣说。<a id="a-1i"></a>佛言金刚藏汝于我所欲有问。<a id="a-1j"></a>如来应正等觉随汝所疑为汝开演。</p>
  <p id="a1k">尔时金刚藏菩萨摩诃萨。<a id="a-1l"></a>承佛许已而白佛言。<a id="a-1m"></a>世尊佛者是何句义。<a id="a-1n"></a>所觉是何。<a id="a-1o"></a>唯愿世尊说胜义境示法性佛。<a id="a-1p"></a>令过去未来现在修菩萨行者。<a id="a-1q"></a>于诸色相积集之见。<a id="a-1r"></a>及余外道异论执着。<a id="a-1s"></a>行分别境起微尘胜。<a id="a-1t"></a>自在性时方虚空我意。<a id="a-1u"></a>根境和合如是诸见。<a id="a-1v"></a>复有计者无明爱业眼色与眼。<a id="a-1w"></a>是时复有触及作意。<a id="a-1x"></a>如是等法而为因缘。<a id="a-1y"></a>等无间缘增上缘所缘缘。<a id="a-1z"></a>和合生识执着行者。<a id="a-20"></a>起有无等种种恶觉于我法中。<a id="a-21"></a>复有诸人于蕴有情堕空性见。<a id="a-22"></a>为断如是妄分别觉。<a id="a-23"></a>唯愿世尊说离五种识所知相。<a id="a-24"></a>能于诸法最自在者。<a id="a-25"></a>佛大菩提所觉知义令得闻者。<a id="a-26"></a>如其了悟所知五种而成正觉。</p>
  <p id="a27">尔时佛告金刚藏菩萨摩诃萨言。<a id="a-28"></a>善哉善哉金刚藏。<a id="a-29"></a>十地自在超分别境有大聪慧。<a id="a-2A"></a>能欲显是法性佛种最胜瑜只。<a id="a-2B"></a>匪唯汝今于佛菩提所觉之义。<a id="a-2C"></a>生希有念请问于我。<a id="a-2D"></a>有贤幻等无量佛子。<a id="a-2E"></a>咸于此义生希有心。<a id="a-2F"></a>种种思择而求佛体。<a id="a-2G"></a>如来者是何句义。<a id="a-2H"></a>为色是如来耶异色是如来耶。<a id="a-2I"></a>如是于蕴界处诸行之中。<a id="a-2J"></a>内外循求不见如来。<a id="a-2K"></a>皆是所作灭坏法故。<a id="a-2L"></a>蕴中无如来。<a id="a-2M"></a>乃至分析至于极微皆悉不见。<a id="a-2N"></a>所以者何以妙智慧定意谛观无所见故。<a id="a-2O"></a>蕴粗鄙故如来者常法身故。<a id="a-2P"></a>善哉佛子汝能善入甚深法界。<a id="a-2Q"></a>谛听谛听善思念之当为汝说。<a id="a-2R"></a>金刚藏菩萨摩诃萨唯然受教。</p>
  <p id="a2S">佛言善男子。<a id="a-2T"></a>三摩地胜自在金刚藏如来非蕴亦非异蕴。<a id="a-2U"></a>非依蕴非不依蕴。<a id="a-2V"></a>非生非灭。<a id="a-2W"></a>非智非所知。<a id="a-2X"></a>非根非境。<a id="a-2Y"></a>何以故蕴处界诸根境等皆鄙陋故。<a id="a-2Z"></a>不应内外而见如来。<a id="a-2a"></a>且色无觉知无有思虑生已必灭。<a id="a-2b"></a>同于草木瓦砾之类。<a id="a-2c"></a>微尘积成如来聚沫。<a id="a-2d"></a>受以二法和合而生。<a id="a-2e"></a>犹如水泡瓶衣等想。<a id="a-2f"></a>亦二和合因缘所生犹如阳焰。<a id="a-2g"></a>譬如盛热地气蒸涌。<a id="a-2h"></a>照已日光如水波浪。<a id="a-2i"></a>诸鸟兽等为渴所逼。<a id="a-2j"></a>远而望之生真水解。<a id="a-2k"></a>想亦如是无有体性虚妄不实分别智者。<a id="a-2l"></a>如有性见各别体相名字可得。<a id="a-2m"></a>定者审观犹如兔角。<a id="a-2n"></a>石女儿等但有假名。<a id="a-2o"></a>如梦中色唯想妄见觉悟非有。<a id="a-2p"></a>无明梦中见男女等种种之色。<a id="a-2q"></a>成于正觉即无所见。<a id="a-2r"></a>行如芭蕉中无坚实。<a id="a-2s"></a>离于身境即无体性。<a id="a-2t"></a>识如幻事虚伪不实。<a id="a-2u"></a>譬如幻师若幻师弟子。<a id="a-2v"></a>依草木瓦砾示现色像。<a id="a-2w"></a>幻作于人及诸象马。<a id="a-2x"></a>种种形相具足庄严。<a id="a-2y"></a>愚幻贪求非明智者。<a id="a-2z"></a>识亦如是依余而住。<a id="a-30"></a>遍计分别能取所取二种执生。<a id="a-31"></a>若自了知即皆转灭。<a id="a-32"></a>是故无体同于幻士。<a id="a-33"></a>金刚藏如来常住恒不变易。<a id="a-34"></a>是修念佛观行之境名如来藏。<a id="a-35"></a>犹如虚空不可坏灭。<a id="a-36"></a>名涅槃界亦名法界。<a id="a-37"></a>过现未来诸佛世尊。<a id="a-38"></a>皆随顺此而宣说故。<a id="a-39"></a>若如来出世若不出世。<a id="a-3A"></a>此性常住名法住性法界性法尼夜摩性。<a id="a-3B"></a>金刚藏以何义故名尼夜摩。<a id="a-3C"></a>远离后有一切过故。<a id="a-3D"></a>又此三摩地能决定除后有诸恶。<a id="a-3E"></a>以如是故名尼夜摩。<a id="a-3F"></a>若有住此三摩地者。<a id="a-3G"></a>于诸有情心无顾恋。<a id="a-3H"></a>证于实际及以涅槃。<a id="a-3I"></a>犹如热铁投诸冷水弃于有情故诸菩萨舍而不证。<a id="a-3J"></a>所以者何舍大精进大悲诸度。<a id="a-3K"></a>断于佛种趣声闻乘。<a id="a-3L"></a>行于外道邪见之迳。<a id="a-3M"></a>犹如老象溺在淤泥。<a id="a-3N"></a>为三摩地泥所沉没。<a id="a-3O"></a>味定境界亦复如是。<a id="a-3P"></a>退转一切诸佛法门不得入于究竟之慧。<a id="a-3Q"></a>是故菩萨舍而不证近住而已。<a id="a-3R"></a>以究竟慧入佛法身。<a id="a-3S"></a>觉悟如来广大威德。<a id="a-3T"></a>当成正觉转妙法轮。<a id="a-3U"></a>智境众色而为资用。<a id="a-3V"></a>入如来定游涅槃境。<a id="a-3W"></a>一切如来令从定起。<a id="a-3X"></a>渐次加行超第八地。<a id="a-3Y"></a>善巧决择乃至法云。<a id="a-3Z"></a>受用如来广大威德。<a id="a-3a"></a>入于诸佛内证之地。<a id="a-3b"></a>与无功用道三摩地相应。<a id="a-3c"></a>遍游十方不动本处。<a id="a-3d"></a>而恒依止密严佛刹。<a id="a-3e"></a>金刚自在具大变化。<a id="a-3f"></a>示现佛土而成自在。<a id="a-3g"></a>转于所依智三摩地。<a id="a-3h"></a>及意成身力通具足。<a id="a-3i"></a>行步威德犹如鹅王。<a id="a-3j"></a>譬如明月影遍众水。<a id="a-3k"></a>佛亦如是随诸有情普现色相。<a id="a-3l"></a>于诸众会所益不空。<a id="a-3m"></a>复令当诣密严佛刹。<a id="a-3n"></a>如其性欲而渐开诱。<a id="a-3o"></a>为说一切欲界天王自在菩萨。<a id="a-3p"></a>清净摩尼宝藏宫殿诸安乐处。<a id="a-3q"></a>乃至诸地次第。<a id="a-3r"></a>从一佛刹至一佛刹。<a id="a-3s"></a>示现富乐功德庄严。<a id="a-3t"></a>尽于未来随机应现。<a id="a-3u"></a>犹如成就持明仙等。<a id="a-3v"></a>及诸灵仙宫殿之神。<a id="a-3w"></a>与人行止而不可见。<a id="a-3x"></a>如来变化所为事毕。<a id="a-3y"></a>住于真身隐而不现亦复如是。</p>
  <p id="a3z">尔时世尊而说偈言。</p>
  <p id="a40">根蕴如蛇聚　　境界缘所触</p>
  <p id="a41">无明爱业生　　熏习缚难解</p>
  <p id="a42">心心所恶觉　　缠绕如蟠龙</p>
  <p id="a43">怒毒因之与　　[火*孛]如炎盛火</p>
  <p id="a44">诸修观行者　　常应如是观</p>
  <p id="a45">舍诸蕴法故　　一心而不懈</p>
  <p id="a46">如于虚空中　　无树而有影</p>
  <p id="a47">风衢及马迹　　此见悉为难</p>
  <p id="a48">于能造所造　　色及非色中</p>
  <p id="a49">欲求见如来　　其难亦如是</p>
  <p id="a4A">真如实际等　　及诸佛体性</p>
  <p id="a4B">内证之所行　　非诸语言境</p>
  <p id="a4C">涅槃名为佛　　佛亦名涅槃</p>
  <p id="a4D">离能所分别　　云何而可见</p>
  <p id="a4E">碎末于金矿　　矿中不见金</p>
  <p id="a4F">智者巧融炼　　真金方乃显</p>
  <p id="a4G">分剖于诸色　　乃至为极微</p>
  <p id="a4H">及析求诸蕴　　若一若异性</p>
  <p id="a4I">佛体不可见　　亦非无有佛</p>
  <p id="a4J">定者观如来　　胜相三十二</p>
  <p id="a4K">苦乐等众事　　施作皆明显</p>
  <p id="a4L">是故不应说　　如来定是无</p>
  <p id="a4M">有三摩地佛　　善根善巧佛</p>
  <p id="a4N">一切世胜佛　　及正等觉佛</p>
  <p id="a4O">如是五种佛　　所余皆变化</p>
  <p id="a4P">如来藏具有　　三十二胜相</p>
  <p id="a4Q">是故佛非无　　定者能观见</p>
  <p id="a4R">超越于三界　　无量诸佛国</p>
  <p id="a4S">如来微妙刹　　净佛子充满</p>
  <p id="a4T">定慧互相资　　以成坚固性</p>
  <p id="a4U">游于密严刹　　思惟佛威德</p>
  <p id="a4V">密严中之人　　一切同佛相</p>
  <p id="a4W">超越刹那坏　　常游三摩地</p>
  <p id="a4X">世尊定中胜　　众相以庄严</p>
  <p id="a4Y">得于如梦观　　显现于诸法</p>
  <p id="a4Z">众谓佛化身　　从于兜率降</p>
  <p id="a4a">佛当密严住　　像现从其国</p>
  <p id="a4b">住真而正受　　随缘众像生</p>
  <p id="a4c">如月在虚空　　影监于诸水</p>
  <p id="a4d">如摩尼众影　　色合而明现</p>
  <p id="a4e">如来住正定　　现影亦复然</p>
  <p id="a4f">譬如形与像　　非一亦非异</p>
  <p id="a4g">如是胜丈夫　　成于诸事业</p>
  <p id="a4h">非极微胜性　　非时非自在</p>
  <p id="a4i">亦非余缘等　　而作于世间</p>
  <p id="a4j">如来以因缘　　庄严其果体</p>
  <p id="a4k">随世之所应　　种种皆明现</p>
  <p id="a4l">游戏三摩地　　内外无不为</p>
  <p id="a4m">山川及林野　　朋友诸眷属</p>
  <p id="a4n">众星与日月　　皎镜而垂像</p>
  <p id="a4o">如是诸世间　　身中尽苞纳</p>
  <p id="a4p">复置于掌内　　散掷如芥子</p>
  <p id="a4q">佛于定自在　　牟尼最胜尊</p>
  <p id="a4r">无能作世间　　惟佛之所化</p>
  <p id="a4s">愚翳无智者　　恶觉惑所缚</p>
  <p id="a4t">着于有无论　　见我及非我</p>
  <p id="a4u">或言坏一切　　或言于少分</p>
  <p id="a4v">如是诸人等　　常自害其身</p>
  <p id="a4w">佛是遍三有　　观行之大师</p>
  <p id="a4x">观世如干城　　所作众事业</p>
  <p id="a4y">亦如梦中色　　渴鹿见阳焰</p>
  <p id="a4z">屈伸等作业　　风绳而进退</p>
  <p id="a50">佛于方便智　　自在而知见</p>
  <p id="a51">譬如工巧匠　　善守于机发</p>
  <p id="a52">亦如海船师　　执柁而摇动</p>
  <p id="a53">无边最寂妙　　具足胜丈夫</p>
  <p id="a54">利根者能证　　钝根者远离</p>
  <p id="a55">是修行定者　　妙定之所依</p>
  <p id="a56">一切定慧人　　明了心中住</p>
  <p id="a57">佛体最清净　　非有亦非无</p>
  <p id="a58">远于能所觉　　及离于根量</p>
  <p id="a59">妙智相应心　　殊胜之境界</p>
  <p id="a5A">诸相妄所境　　离相是如来</p>
  <p id="a5B">能断诸烦恼　　于定无所染</p>
  <p id="a5C">无动及所动　　住于无染路</p>
  <p id="a5D">微妙诸天俱　　乾闼修罗等</p>
  <p id="a5E">众仙及外道　　赞叹常供养</p>
  <p id="a5F">于彼不惊喜　　心无所动摇</p>
  <p id="a5G">由瑜伽本净　　是故超彼岸</p>
  <p id="a5H">以化佛现迹　　为天人亦业</p>
  <p id="a5I">佛非彼此现　　犹如于日月</p>
  <p id="a5J">住于圆应智　　离欲现人间</p>
  <p id="a5K">异类诸外道　　随宜悉调伏</p>
  <p id="a5L">种种众智法　　王论四吠陀</p>
  <p id="a5M">悉是诸如来　　定力而持说</p>
  <p id="a5N">现国王朝会　　及诸国法令</p>
  <p id="a5O">山林修道处　　悉皆佛示化</p>
  <p id="a5P">十方众宝藏　　出生清净宝</p>
  <p id="a5Q">悉是天中天　　自在威神故</p>
  <p id="a5R">三界善巧慧　　种种诸才智</p>
  <p id="a5S">所作方便业　　因佛而成就</p>
  <p id="a5T">持鬘为群品　　业行者示因</p>
  <p id="a5U">戏笑众善巧　　常说歌咏论</p>
  <p id="a5V">或现降兜率　　天女业围绕</p>
  <p id="a5W">歌舞交欢娱　　日夜常游集</p>
  <p id="a5X">或现如魔王　　宝冠以严首</p>
  <p id="a5Y">执世之所绳　　与夺而招放</p>
  <p id="a5Z">虽放一切众　　现为明智者</p>
  <p id="a5a">常在密严中　　寂然无动作</p>
  <p id="a5b">此大牟尼境　　凡愚妄分别</p>
  <p id="a5c">如人患翳目　　如鹿见阳焰</p>
  <p id="a5d">如世观于幻　　梦中诸所取</p>
  <p id="a5e">天中天境界　　佛子悉具真</p>
  <p id="a5f">由见殊胜故　　如从于梦觉</p>
  <p id="a5g">那罗伊舍梵　　珊那单妙喜</p>
  <p id="a5h">童子劫比罗　　首迦等亦想</p>
  <p id="a5i">或乱彼境界　　不见正瑜伽</p>
  <p id="a5j">当来苦行仙　　过去及现在</p>
  <p id="a5k">习气覆心故　　悉亦不能了</p>
  <p id="a5l">善哉金刚藏　　普行诸地中</p>
  <p id="a5m">复以佛威神　　而居密严土</p>
  <p id="a5n">此之金刚藏　　示现入等持</p>
  <p id="a5o">正定者境界　　由此相应故</p>
  <p id="a5p">或有妄分别　　胜性与微尘</p>
  <p id="a5q">如工匠制物　　种种相差别</p>
  <p id="a5r">生唯是法生　　灭亦唯法灭</p>
  <p id="a5s">妄计一切物　　细尘能造作</p>
  <p id="a5t">譬如灯显物　　因能了于果</p>
  <p id="a5u">初无所得相　　后坏亦复然</p>
  <p id="a5v">非于过去中　　有体而可得</p>
  <p id="a5w">未来亦如是　　离缘无有性</p>
  <p id="a5x">一一诸缘内　　遍求无有体</p>
  <p id="a5y">亦见有无性　　亦无无有见</p>
  <p id="a5z">分别微细我　　有情瓶衣等</p>
  <p id="a60">邪宗坏正道　　三百有六十</p>
  <p id="a61">往来生死中　　无有涅槃法</p>
  <p data-pb></p>
  <h2 id="a62">入密严微妙身生品第二之一</h2>
  <p id="a63">尔时一切佛法如实见菩萨摩诃萨。<a id="a-64"></a>无量威力世中自在宝璎珞庄严其身。<a id="a-65"></a>从座而起右膝着地。<a id="a-66"></a>白金刚藏而作是言。<a id="a-67"></a>尊者善能通达三乘世间。<a id="a-68"></a>心得无违现法乐住内证之智。<a id="a-69"></a>为大定师于定自在能随顺说诸地之相。<a id="a-6A"></a>常在一切佛国土中。<a id="a-6B"></a>为诸上首演深妙法。<a id="a-6C"></a>是故我今劝请佛子。<a id="a-6D"></a>说诸圣者不随他行。<a id="a-6E"></a>现法乐住内证之境。<a id="a-6F"></a>今我及诸菩萨摩诃萨众得见斯法。<a id="a-6G"></a>安乐修行趣于佛地。<a id="a-6H"></a>获意成身及言说身。<a id="a-6I"></a>自在力通皆得具足。<a id="a-6J"></a>转所依止不住实际。<a id="a-6K"></a>犹如众色真多摩尼。<a id="a-6L"></a>现诸色像能于诸趣天王宫殿。<a id="a-6M"></a>及一切佛密严国中说密严行。<a id="a-6N"></a>尔时金刚藏菩萨摩诃萨以偈答曰。</p>
  <p id="a6O">善哉天人主　　菩萨中殊胜</p>
  <p id="a6P">请说入密严　　无我之法性</p>
  <p id="a6Q">应觉分别境　　心之所取相</p>
  <p id="a6R">若舍于分别　　即见世分别</p>
  <p id="a6S">了于世所缘　　即得三摩地</p>
  <p id="a6T">我今为开演　　仁主应谛听</p>
  <p id="a6U">热时见阳焰　　世间相亦然</p>
  <p id="a6V">能相所相因　　而无妄分别</p>
  <p id="a6W">能觉生所觉　　所觉依能现</p>
  <p id="a6X">离彼则无此　　如光影相随</p>
  <p id="a6Y">无心亦无境　　能所量俱无</p>
  <p id="a6Z">但依于一心　　如是而分别</p>
  <p id="a6a">能知所知法　　唯心量所有</p>
  <p id="a6b">所知心既无　　能知不可得</p>
  <p id="a6c">心为法自性　　有性所扰浊</p>
  <p id="a6d">八地得清净　　九地获静虑</p>
  <p id="a6e">觉慧为十地　　灌顶证如来</p>
  <p id="a6f">法身得无尽　　是佛之境界</p>
  <p id="a6g">究竟如虚空　　心识亦如是</p>
  <p id="a6h">无尽无所坏　　众德已庄严</p>
  <p id="a6i">恒在不思议　　诸佛密严土</p>
  <p id="a6j">譬如瓶破已　　瓦体而显现</p>
  <p id="a6k">瓦破微尘显　　析尘成极微</p>
  <p id="a6l">如是因有为　　而成无漏法</p>
  <p id="a6m">如火烧薪尽　　复于余处然</p>
  <p id="a6n">证如得转依　　远离于分别</p>
  <p id="a6o">住于不动智　　密严中显现</p>
  <p id="a6p">无生现众色　　不住诸世间</p>
  <p id="a6q">能断一切见　　归依此无我</p>
  <p id="a6r">相续流注断　　无坏亦无生</p>
  <p id="a6s">能尽一切见　　归依此无我</p>
  <p id="a6t">诸惑皆已灭　　寂静不思议</p>
  <p id="a6u">能净一切见　　归依此无我</p>
  <p id="a6v">世间种种法　　本来无我性</p>
  <p id="a6w">非由击坏无　　乃喻之所显</p>
  <p id="a6x">如火烧薪已　　于中自息灭</p>
  <p id="a6y">观察于三有　　无我智亦然</p>
  <p id="a6z">是名现法乐　　内证之境界</p>
  <p id="a70">依此入诸地　　净除无始恶</p>
  <p id="a71">舍离世所依　　出世而安住</p>
  <p id="a72">其心转清净　　恒居密严土</p>
  <p id="a73">尔时如实见菩萨摩诃萨及诸王等。<a id="a-74"></a>向金刚藏咸作是言。<a id="a-75"></a>我等今者皆欲归依。<a id="a-76"></a>唯愿示我归依之处。<a id="a-77"></a>于是金刚藏菩萨摩诃萨以偈答曰。</p>
  <p id="a78">佛体非有无　　已焚烧蕴树</p>
  <p id="a79">超胜魔王众　　而住密严国</p>
  <p id="a7A">所觉净无垢　　仁主可归依</p>
  <p id="a7B">远离于觉量　　证于无所有</p>
  <p id="a7C">密严诸定者　　仁主可归依</p>
  <p id="a7D">净胜密严刹　　众圣所依处</p>
  <p id="a7E">观行者充满　　应归于密严</p>
  <p id="a7F">当观于世间　　如尽有高下</p>
  <p id="a7G">梦中见美色　　石女急诞生</p>
  <p id="a7H">亦如乾闼城　　火轮空中发</p>
  <p id="a7I">如种种幻形　　人马花果树</p>
  <p id="a7J">幻归所变化　　一切悉非真</p>
  <p id="a7K">如奔电浮云　　皆为而非实</p>
  <p id="a7L">如匠作瓶等　　由分别所成</p>
  <p id="a7M">仁主应谛听　　世间诸有情</p>
  <p id="a7N">习气常覆心　　生种种戏论</p>
  <p id="a7O">末那与意识　　并余识相续</p>
  <p id="a7P">五法及三性　　二种之无我</p>
  <p id="a7Q">恒共而相应　　如风击暴水</p>
  <p id="a7R">转起诸识浪　　浪生流不停</p>
  <p id="a7S">赖耶亦如是　　无始诸习气</p>
  <p id="a7T">犹如彼暴水　　为境风所动</p>
  <p id="a7U">而起诸识浪　　恒无断绝时</p>
  <p id="a7V">八种流注心　　虽无若干体</p>
  <p id="a7W">或随缘顿起　　或时而渐生</p>
  <p id="a7X">取境亦复然　　渐顿而差别</p>
  <p id="a7Y">心转于舍宅　　日月与星宿</p>
  <p id="a7Z">树枝叶花果　　山林及军众</p>
  <p id="a7a">于如是等处　　皆能渐顿生</p>
  <p id="a7b">多分能顿现　　或渐起差别</p>
  <p id="a7c">若时于梦中　　见昔所更境</p>
  <p id="a7d">及想念初生　　乃至于老死</p>
  <p id="a7e">算数与众物　　寻思于句义</p>
  <p id="a7f">观于异文彩　　受诸好饮食</p>
  <p id="a7g">于如是境界　　渐次能了知</p>
  <p id="a7h">或有时顿生　　而能取之者</p>
  <p id="a7i">心性本清净　　不可得思议</p>
  <p id="a7j">是如来妙藏　　如金处于矿</p>
  <p id="a7k">意生从藏识　　余六亦复然</p>
  <p id="a7l">识六种或多　　差别于三界</p>
  <p id="a7m">赖耶与能熏　　及余心法等</p>
  <p id="a7n">染净诸种子　　虽同住无染</p>
  <p id="a7o">佛种性亦然　　定非定常净</p>
  <p id="a7p">如海水常住　　波潮而转移</p>
  <p id="a7q">赖耶亦复然　　随诸地差别</p>
  <p id="a7r">修有下中上　　舍染而明显</p>
  <p id="a7s">金刚藏复言　　如实见菩萨</p>
  <p id="a7t">见闻觉悟者　　自性如实慧</p>
  <p id="a7u">十方一切国　　诸王众会中</p>
  <p id="a7v">汝已从我闻　　随应广为说</p>
  <p id="a7w">若人闻法已　　渐净阿赖耶</p>
  <p id="a7x">或作人中王　　转轮四天下</p>
  <p id="a7y">或复为帝释　　兜率苏焰等</p>
  <p id="a7z">乃至化乐宫　　欲界自在主</p>
  <p id="a80">或王色界处　　或生无色天</p>
  <p id="a81">无想有情中　　静虑受安乐</p>
  <p id="a82">证真而不住　　犹如师子吼</p>
  <p id="a83">于诸定自在　　法喜以相应</p>
  <p id="a84">一心求密严　　不染着三界</p>
  <p id="a85">至于密严已　　渐次而开觉</p>
  <p id="a86">转依获安乐　　寂静常安住</p>
  <p id="a87">无量诸佛子　　围绕以庄严</p>
  <p id="a88">为法自在王　　众中之最上</p>
  <p id="a89">非如外道说　　坏灭为涅槃</p>
  <p id="a8A">坏应同有为　　无有复生过</p>
  <p id="a8B">十业上中下　　三乘以出生</p>
  <p id="a8C">最上生密严　　地地转升进</p>
  <p id="a8D">得解脱智慧　　如来微妙身</p>
  <p id="a8E">云何说涅槃　　是灭坏之法</p>
  <p id="a8F">涅槃若灭坏　　有情有终尽</p>
  <p id="a8G">有情若有终　　是亦有初际</p>
  <p id="a8H">应有非生法　　而始作有情</p>
  <p id="a8I">无有非有情　　而生有情界</p>
  <p id="a8J">有情界既尽　　佛无所知法</p>
  <p id="a8K">是则无能觉　　亦无有涅槃</p>
  <p id="a8L">妄计解脱者　　而说于解脱</p>
  <p id="a8M">如灯灭薪尽　　亦如芭蕉种</p>
  <p id="a8N">彼证解脱性　　是坏有成无</p>
  <p id="a8O">于解脱妙乐　　远离不能说</p>
  <p id="a8P">遍处及静虑　　无色无想定</p>
  <p id="a8Q">逆顺而入出　　力通皆自在</p>
  <p id="a8R">于彼不退还　　亦不恒沉没</p>
  <p id="a8S">了达于法相　　诸地得善巧</p>
  <p id="a8T">如是而庄严　　当来密严刹</p>
  <p id="a8U">若言解脱性　　坏有以成无</p>
  <p id="a8V">斯人住诸有　　毕竟不能出</p>
  <p id="a8W">既坏三和合　　因等四种缘</p>
  <p id="a8X">眼色内外缘　　和合所生识</p>
  <p id="a8Y">世间内外法　　互力以相生</p>
  <p id="a8Z">如是等众义　　一切皆违反</p>
  <p id="a8a">若知唯识现　　离于心所得</p>
  <p id="a8b">分别不现前　　亦不住其性</p>
  <p id="a8c">尔时所缘离　　寂然心正受</p>
  <p id="a8d">舍于世间中　　所取能取见</p>
  <p id="a8e">转依离粗重　　智慧不思议</p>
  <p id="a8f">十种意成身　　众妙为严好</p>
  <p id="a8g">作三界之王　　而生于密严</p>
  <p id="a8h">色心及心所　　所相应无为</p>
  <p id="a8i">于内外世间　　谛观无别异</p>
  <p id="a8j">如是诸智者　　来于密严国</p>
  <p id="a8k">名相与分别　　正智及如如</p>
  <p id="a8l">牟尼三摩地　　体性皆平等</p>
  <p id="a8m">应当往密严　　佛所称赞土</p>
  <p id="a8n">若坏三和合　　及以四种缘</p>
  <p id="a8o">不固于自宗　　同诸妄分别</p>
  <p id="a8p">恶习分别者　　彼之五种论</p>
  <p id="a8q">譬喻不成立　　诸义皆相违</p>
  <p id="a8r">彼五悉成过　　惑乱觉智眼</p>
  <p id="a8s">着喻及似喻　　颠倒不颠倒</p>
  <p id="a8t">如是虚妄执　　一切于此坏</p>
  <p id="a8u">舍离于自宗　　依止他宗法</p>
  <p id="a8v">初际等诸见　　皆从灭坏生</p>
  <p id="a8w">大王应当知　　有情在三界</p>
  <p id="a8x">如轮而运转　　初际不可得</p>
  <p id="a8y">如来以悲愿　　普应诸有缘</p>
  <p id="a8z">如净月光明　　无处不周遍</p>
  <p id="a90">随彼先业类　　应机而说法</p>
  <p id="a91">若坏于涅槃　　佛有何功利</p>
  <p id="a92">增上有三种　　解脱亦复然</p>
  <p id="a93">四谛及神足　　念处无碍解</p>
  <p id="a94">四缘无色住　　根力及神通</p>
  <p id="a95">觉支诸地等　　有为无为法</p>
  <p id="a96">乃至众圣人　　皆依识而有</p>
  <p id="a97">苦法忍法智　　苦类忍类智</p>
  <p id="a98">集智四亦然　　灭道亦如是</p>
  <p id="a99">如是十六种　　名之为现观</p>
  <p id="a9A">学人数有十　　第八七返有</p>
  <p id="a9B">家家一往来　　一间而灭度</p>
  <p id="a9C">中槃与生般　　有行及无行</p>
  <p id="a9D">上流于处处　　然后般涅槃</p>
  <p id="a9E">如是一切种　　诸智之品位</p>
  <p id="a9F">修行观行者　　下中上不同</p>
  <p id="a9G">菩萨增上修　　功德最殊胜</p>
  <p id="a9H">十一与十二　　及以于十六</p>
  <p id="a9I">此诸修定者　　复渐灭于心</p>
  <p id="a9J">所尽非是心　　亦非心共住</p>
  <p id="a9K">未来心未至　　未至故非有</p>
  <p id="a9L">心缘不和合　　非此非彼生</p>
  <p id="a9M">第四禅无心　　有因不能害</p>
  <p id="a9N">有因谓诸识　　意识及五种</p>
  <p id="a9O">妄想不觉知　　流转如波浪</p>
  <p id="a9P">定者观赖耶　　离能所分别</p>
  <p id="a9Q">微妙无所有　　转依而不坏</p>
  <p id="a9R">住密严佛刹　　显现如月轮</p>
  <p id="a9S">密严诸智者　　与佛常共俱</p>
  <p id="a9T">恒游定境中　　一味无差别</p>
  <p id="a9U">难思观行境　　定力之所生</p>
  <p id="a9V">王应常修习　　相应微妙定</p>
  <p id="a9W">欲界有六天　　梵摩复十二</p>
  <p id="a9X">无色及无想　　一切诸地中</p>
  <p id="a9Y">若生密严国　　于彼为天主</p>
  <p id="a9Z">欲求密严土　　应修十种智</p>
  <p id="a9a">法智及类智　　他心世俗智</p>
  <p id="a9b">苦集灭道智　　尽智无生智</p>
  <p id="a9c">仁主汝所生　　舍军恒罗族</p>
  <p id="a9d">月王与甘蔗　　种姓而平等</p>
  <p id="a9e">虽于彼族中　　汝族最殊胜</p>
  <p id="a9f">当求密严国　　勿怀疑退心</p>
  <p id="a9g">如羊被牵拽　　喘惧而前却</p>
  <p id="a9h">末那在身中　　似幻鹿而住</p>
  <p id="a9i">亦如幻树影　　河中之苇荻</p>
  <p id="a9j">如王戏园苑　　运动身支分</p>
  <p id="a9k">意及于意识　　心心法共俱</p>
  <p id="a9l">此法无自性　　犹云聚非实</p>
  <p id="a9m">藏识一切种　　习气所缠覆</p>
  <p id="a9n">如彼摩尼珠　　随缘现众色</p>
  <p id="a9o">虽住有情身　　如鹅王无垢</p>
  <p id="a9p">是决定种性　　亦为大涅槃</p>
  <p id="a9q">名从于相生　　相从因缘起</p>
  <p id="a9r">以诸形相故　　而起于分别</p>
  <p id="a9s">分别由二因　　外想心习气</p>
  <p id="a9t">第七末那识　　应知亦复然</p>
  <p id="a9u">诸根意缘会　　发生于五识</p>
  <p id="a9v">与心所相应　　住身如宫室</p>
  <p id="a9w">王智常观察　　一切诸世间</p>
  <p id="a9x">从于如是因　　而生彼诸果</p>
  <p id="a9y">真如非异此　　诸法互相生</p>
  <p id="a9z">与理相应心　　明了能观见</p>
  <p id="aA0">此即是诸法　　究竟圆成性</p>
  <p id="aA1">亦为妄所计　　一切法不生</p>
  <p id="aA2">诸法性常空　　非无亦非有</p>
  <p id="aA3">如幻亦如梦　　及乾闼婆城</p>
  <p id="aA4">阳焰与毛轮　　烟云等众物</p>
  <p id="aA5">种种诸形相　　名句及文身</p>
  <p id="aA6">如是执着生　　成于遍计性</p>
  <p id="aA7">根境意和合　　熏习成于种</p>
  <p id="aA8">与心无别异　　诸识由此生</p>
  <p id="aA9">资于互因力　　是谓依他起</p>
  <p id="aAA">善证自觉智　　现于法乐住</p>
  <p id="aAB">是即说圆成　　众圣之境界</p>
  <p id="aAC">佛及诸佛子　　证此名圣人</p>
  <p id="aAD">若人证斯法　　即见于实际</p>
  <p id="aAE">唱言我生尽　　梵行亦已立</p>
  <p id="aAF">所作无不成　　不受于后有</p>
  <p id="aAG">解脱一切苦　　断灭于动摇</p>
  <p id="aAH">熏习皆已焚　　劫尽犹不转</p>
  <p id="aAI">生法二无我　　照见悉皆无</p>
  <p id="aAJ">无始来积集　　种种诸戏论</p>
  <p id="aAK">无边众过患　　一切皆已除</p>
  <p id="aAL">譬如热铁团　　热去铁无损</p>
  <p id="aAM">如是解脱者　　惑尽得清凉</p>
  <p id="aAN">入于无漏界　　密严之妙国</p>
  <p id="aAO">此土最微妙　　非余者所及</p>
  <p id="aAP">唯佛与菩萨　　清净之所居</p>
  <p id="aAQ">三摩地现前　　以此而为食</p>
  <p id="aAR">欲生斯刹者　　善习胜瑜伽</p>
  <p id="aAS">复为诸有缘　　分别广开示</p>
  <p id="aAT">名本从相生　　相复从缘起</p>
  <p id="aAU">从相生分别　　不契圆成性</p>
  <p id="aAV">根境瓶衣等　　假法共和合</p>
  <p id="aAW">分别从此生　　了知而别异</p>
  <p id="aAX">若动若非动　　一切诸世间</p>
  <p id="aAY">皆因痴暗生　　愚冥以为体</p>
  <p id="aAZ">短长等诸色　　音声与香界</p>
  <p id="aAa">甘苦坚滑等　　意识因所缘</p>
  <p id="aAb">所有诸善恶　　有为无为法</p>
  <p id="aAc">乃至于涅槃　　斯为智之境</p>
  <p id="aAd">念念常迁转　　皆因识以生</p>
  <p id="aAe">末那缘藏识　　如磁石吸铁</p>
  <p id="aAf">如蛇有二头　　各别为其业</p>
  <p id="aAg">染意亦如是　　执取阿赖耶</p>
  <p id="aAh">能为我事业　　增长于我所</p>
  <p id="aAi">复与意识俱　　为因而转谢</p>
  <p id="aAj">于身生暖触　　运动作诸业</p>
  <p id="aAk">饮食与衣裳　　随物而受用</p>
  <p id="aAl">腾跃或歌舞　　种种自嬉游</p>
  <p id="aAm">持诸有情身　　皆由意功力</p>
  <p id="aAn">如火轮垂发　　乾闼婆之城</p>
  <p id="aAo">不了唯自心　　妄起诸分别</p>
  <p id="aAp">身相器世间　　如动秋千势</p>
  <p id="aAq">无力不坚固　　分别亦复然</p>
  <p id="aAr">分别无所依　　但行于自境</p>
  <p id="aAs">譬如镜中像　　识种动而见</p>
  <p id="aAt">愚夫此迷惑　　非诸明智者</p>
  <p id="aAu">仁主应当知　　此三皆识现</p>
  <p id="aAv">于斯远离处　　是即圆成实</p>
  <p id="aAw">持进等菩萨　　及圣目干连</p>
  <p id="aAx">寻声与遍观　　百千万亿刹</p>
  <p id="aAy">种种宝严饰　　绮丽无等双</p>
  <p id="aAz">于彼微妙境　　密严最殊胜</p>
  <p id="aB0">极乐妙喜刹　　下方俱胝国</p>
  <p id="aB1">一切诸世尊　　皆赞如斯土</p>
  <p id="aB2">谓无有终始　　威德化自然</p>
  <p id="aB3">本昔佛所居　　超出于三界</p>
  <p id="aB4">丰乐非执受　　寂静自无为</p>
  <p id="aB5">自利及利他　　功业悉成满</p>
  <p id="aB6">不于欲界中　　成佛作佛事</p>
  <p id="aB7">要往密严土　　证于无上觉</p>
  <p id="aB8">俱胝诸世尊　　欲中施佛事</p>
  <p id="aB9">先从于此国　　化为无量亿</p>
  <p id="aBA">正定常相应　　神通以游戏</p>
  <p id="aBB">遍于诸国土　　如月无不见</p>
  <p id="aBC">随诸众生类　　所应而化益</p>
  <p id="aBD">十地花严等　　大树与神通</p>
  <p id="aBE">胜鬘及余经　　皆从此经出</p>
  <p id="aBF">如是密严经　　一切经中胜</p>
  <p id="aBG">仁主及诸王　　宜应尽恭敬</p>
  <p id="aBH">欲色无色界　　无想等天宫</p>
  <p id="aBI">如来迥已超　　而依密严住</p>
  <p id="aBJ">此土诸宫殿　　如莲被众饰</p>
  <p id="aBK">是一切如来　　净智之妙相</p>
  <p id="aBL">佛及诸菩萨　　常在于其中</p>
  <p id="aBM">世尊恒住禅　　寂静最无上</p>
  <p id="aBN">依自难思定　　现于众妙色</p>
  <p id="aBO">色相无有边　　非余所能见</p>
  <p id="aBP">极乐庄严国　　世尊无量寿</p>
  <p id="aBQ">诸修观行者　　色相皆亦然</p>
  <p id="aBR">或见天中天　　赫奕含众彩</p>
  <p id="aBS">瞻卜雌黄色　　真金明月光</p>
  <p id="aBT">孔雀颈如莲　　相思子之聚</p>
  <p id="aBU">虹电珊瑚色　　或现清羸身</p>
  <p id="aBV">或着刍摩衣　　或寝草茅等</p>
  <p id="aBW">或处莲华上　　犹如千日光</p>
  <p id="aBX">或见诸菩萨　　顶饰盘龙髻</p>
  <p id="aBY">金刚帝青宝　　庄严为宝冠</p>
  <p id="aBZ">或见轮幢文　　鱼商佉等相</p>
  <p id="aBa">或见光丽色　　如霓而拖空</p>
  <p id="aBb">或以须弥山　　置之于掌内</p>
  <p id="aBc">或持大海水　　安于牛迹中</p>
  <p id="aBd">或现作人王　　冕服当轩宇</p>
  <p id="aBe">辅佐皆恭敬　　共宣于国化</p>
  <p id="aBf">或现密严场　　寂静修定者</p>
  <p id="aBg">说于自证境　　光佛所知法</p>
  <p id="aBh">或说得转依　　心慧皆解脱</p>
  <p id="aBi">自在三摩地　　如幻无碍身</p>
  <p id="aBj">或现境不染　　断诸取着业</p>
  <p id="aBk">以智烧见薪　　不受于诸有</p>
  <p id="aBl">譬如膏炷尽　　灯灭而涅槃</p>
  <p id="aBm">或示修诸度　　大会施无遮</p>
  <p id="aBn">持戒苦行等　　种种诸仪则</p>
  <p id="aBo">极乐庄严国　　人非胎藏生</p>
  <p id="aBp">微妙金色身　　光明净圆满</p>
  <p id="aBq">彼众之境界　　皆悉具瑜伽</p>
  <p id="aBr">若比于密严　　百分不及一</p>
  <p id="aBs">极乐界中人　　自然随念食</p>
  <p id="aBt">牟尼胜自在　　定为甘露味</p>
  <p id="aBu">种种宝树林　　游憩于其下</p>
  <p id="aBv">金沙布其地　　显现殊胜刹</p>
  <p id="aBw">净妙之宝莲　　开敷功德水</p>
  <p id="aBx">如是殊胜境　　不可得为喻</p>
  <p id="aBy">彼皆莲华生　　恭敬无量寿</p>
  <p id="aBz">善修三摩地　　爱乐佛功德</p>
  <p id="aC0">专精回向者　　悉皆生彼国</p>
  <p id="aC1">众相以庄严　　皎镜无尘垢</p>
  <p id="aC2">金刚藏说已　　自现于己身</p>
  <p id="aC3">或如于指节　　或复如芥子</p>
  <p id="aC4">或细如毫端　　百分之一分</p>
  <p id="aC5">或现善逝身　　声闻与缘觉</p>
  <p id="aC6">众色及余类　　乃至种种形</p>
  <p id="aC7">各随其所宜　　而说于诸法</p>
  <p id="aC8">或说于菩萨　　入诸地了知</p>
  <p id="aC9">五法三自性　　八识二无我</p>
  <p id="aCA">得于如幻定　　随意所成身</p>
  <p id="aCB">自在诸神通　　十方四无畏</p>
  <p id="aCC">住于不退转　　得净之所依</p>
  <p id="aCD">入于佛地中　　无漏之蕴界</p>
  <p id="aCE">永离余变易　　寂然而常住</p>
  <p id="aCF">或说于菩萨　　善妙而游履</p>
  <p id="aCG">犹梦像水月　　瑜只所行道</p>
  <p id="aCH">得首楞严定　　十种如幻身</p>
  <p id="aCI">十无尽愿圆　　证成等正觉</p>
  <p id="aCJ">据妙莲华座　　相好甚端严</p>
  <p id="aCK">无量诸佛子　　恭敬而围绕</p>
  <p id="aCL">或说诸菩萨　　愿力现众形</p>
  <p id="aCM">遍游于十方　　历事恒沙佛</p>
  <p id="aCN">是诸菩萨等　　其身甚微妙</p>
  <p id="aCO">出入常自在　　不住有无中</p>
  <p id="aCP">譬如天神仙　　及诸健达缚</p>
  <p id="aCQ">依彼妙高住　　或处于虚空</p>
  <p id="aCR">地行诸有情　　对之而不见</p>
  <p id="aCS">如是诸菩萨　　现形亦复然</p>
  <p id="aCT">非修观行人　　无能睹之者</p>
  <p id="aCU">或说诸菩萨　　得于胜静虑</p>
  <p id="aCV">处处现受生　　示入无余界</p>
  <p id="aCW">或说诸菩萨　　能以于定力</p>
  <p id="aCX">自在转所依　　不住真实际</p>
  <p id="aCY">无量有情处　　随现差别身</p>
  <p id="aCZ">身虽种种殊　　其心一平等</p>
  <p id="aCa">犹如于地水　　亦如于日月</p>
  <p id="aCb">或说诸菩萨　　常以大悲心</p>
  <p id="aCc">怜愍诸有情　　轮回处生死</p>
  <p id="aCd">跉跰受穷独　　贪病众苦煎</p>
  <p id="aCe">下贱与形残　　安之不忧恼</p>
  <p id="aCf">如蜂处舶上　　飘然大海中</p>
  <p id="aCg">沿溯而往来　　须臾数万里</p>
  <p id="aCh">为说非我法　　生死速无常</p>
  <p id="aCi">令其知灭坏　　刹那暂不住</p>
  <p id="aCj">或说于诸佛　　及以诸菩萨</p>
  <p id="aCk">明见众有情　　醉在于渴爱</p>
  <p id="aCl">为分别苦逼　　于无于法中</p>
  <p id="aCm">妄取种种相　　计着能所取</p>
  <p id="aCn">心恒被缧绁　　不能得解脱</p>
  <p id="aCo">溺生死海中　　驰荡无休息</p>
  <p id="aCp">贫贱而孤露　　往来无所依</p>
  <p id="aCq">譬如大海中　　蛛蝥网难住</p>
  <p id="aCr">诸佛及菩萨　　如彼住船者</p>
  <p id="aCs">普怜诸有情　　运出生死难</p>
  <p id="aCt">随其若干类　　为现差别身</p>
  <p id="aCu">说施戒等门　　种种诸胜行</p>
 </body>
</html>