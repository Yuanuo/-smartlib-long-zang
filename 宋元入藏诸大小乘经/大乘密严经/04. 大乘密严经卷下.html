<!doctype html>
<html id="z3IBUddg7" data-ver="907">
 <head>
  <meta charset="utf-8">
  <meta author="不空">
  <meta library="龙藏">
  <meta catalog="宋元入藏诸大小乘经">
  <meta period="唐">
 </head>
 <body>
  <h1 id="a1">大乘密严经卷下</h1>
  <h2 id="a2">我识境界品第七</h2>
  <p id="a3">尔时金刚藏菩萨摩诃萨。<a id="a-4"></a>遍观十方。<a id="a-5"></a>从髻珠中出大光明。<a id="a-6"></a>照诸世界及他化自在天宫。<a id="a-7"></a>并密严中诸佛子众。<a id="a-8"></a>放斯光已。<a id="a-9"></a>即告一切佛法如实见菩萨言。<a id="a-A"></a>仁主雪山之中有一恶兽名为能害。<a id="a-B"></a>百千变诈以取诸兽。<a id="a-C"></a>应可食者杀而食之。<a id="a-D"></a>若见壮兽名能之者。<a id="a-E"></a>即须便为呼子之声害而食之。<a id="a-F"></a>若时或见有角之兽。<a id="a-G"></a>便现有角与其相似而往亲附。<a id="a-H"></a>无令所畏杀而食之。<a id="a-I"></a>见牛羊等种种诸兽。<a id="a-J"></a>悉同彼形而肆其害。<a id="a-K"></a>仁主如彼能害现种种形以杀诸兽。<a id="a-L"></a>一切外道亦复如是。<a id="a-M"></a>于阿赖耶所生我见执着我相。<a id="a-N"></a>犹如恶兽变种种形。<a id="a-O"></a>亦如彼彼自类计我各各差别。<a id="a-P"></a>乃至极小犹如微尘。</p>
  <p id="aQ">仁主是诸我执依何而住。<a id="a-R"></a>不住于余但自住识。<a id="a-S"></a>计我之人言我与意根境和合而有识生。<a id="a-T"></a>本无有我如花与衣合即有香气。<a id="a-U"></a>若未和合衣即无香。<a id="a-V"></a>是故当知但唯有识心及心法。<a id="a-W"></a>若离于识心心所法则无有我。<a id="a-X"></a>如器中果如灯照瓶。<a id="a-Y"></a>如伊尸迦文阇之草。<a id="a-Z"></a>而可得者但以因缘心心法生。<a id="a-a"></a>此中无我亦无有生。<a id="a-b"></a>微妙一相本来寂静。<a id="a-c"></a>此是觉悟胜观行者自证境界。<a id="a-d"></a>如彼恶兽多所伤杀。<a id="a-e"></a>然诸外道亦复如是。<a id="a-f"></a>养育增长世间恶见无知法智。<a id="a-g"></a>而强分别执有执无。<a id="a-h"></a>若一若多我我所论。<a id="a-i"></a>所以者何由不觉悟唯识性故。<a id="a-j"></a>思渴耶慧往来驰鹜生杀轮转。<a id="a-k"></a>远离诸佛菩萨善友。<a id="a-l"></a>违背解脱动摇正慧。<a id="a-m"></a>不能修治八支圣道。<a id="a-n"></a>于彼三乘乃至一乘都无所证。<a id="a-o"></a>由起执着不见圣谛。<a id="a-p"></a>于密严名号尚不得闻。<a id="a-q"></a>何况其土而能得入。</p>
  <p id="ar">仁主诸深定者咸于此识净除我见。<a id="a-s"></a>汝及诸菩萨摩诃萨亦应如是。<a id="a-t"></a>既自勤修复为人说。<a id="a-u"></a>令其速入密严佛土。</p>
  <p data-pb></p>
  <h2 id="av">阿赖耶即密严品第八</h2>
  <p id="aw">尔时金刚藏　　为明此藏识</p>
  <p id="ax">即密严之义　　告如实见言</p>
  <p id="ay">如磁石吸铁　　常能自转动</p>
  <p id="az">如蕴车性定　　转动由习气</p>
  <p id="a10">草木土竹等　　及绳以成舍</p>
  <p id="a11">和合而可见　　身蕴亦如是</p>
  <p id="a12">起尸磁石铁　　转动如有情</p>
  <p id="a13">一切皆亦然　　如是蕴无我</p>
  <p id="a14">时宝手菩萨　　白众色王言</p>
  <p id="a15">王今应请问　　金刚藏定者</p>
  <p id="a16">一切诸世间　　所有于众汝</p>
  <p id="a17">无觉离于觉　　远离诸言诠</p>
  <p id="a18">相应不相应　　二种之名字</p>
  <p id="a19">彼世间所有　　自性云何住</p>
  <p id="a1A">此会诸佛子　　专心咸愿闻</p>
  <p id="a1B">众色最胜王　　即随义而问</p>
  <p id="a1C">名相等境界　　一切世间法</p>
  <p id="a1D">为唯是分别　　为离分别有</p>
  <p id="a1E">如其所立名　　是名依何住</p>
  <p id="a1F">金刚藏闻已　　即告色王言</p>
  <p id="a1G">一切唯有名　　亦唯想安立</p>
  <p id="a1H">从能诠异故　　所诠不可得</p>
  <p id="a1I">四蕴唯名字　　是故说为名</p>
  <p id="a1J">如名摩纳婆　　但名无有体</p>
  <p id="a1K">诸佛及佛子　　说名唯在相</p>
  <p id="a1L">离相而有名　　不可得分别</p>
  <p id="a1M">是故依诸相　　分别有诸名</p>
  <p id="a1N">如匿兔未勿　　假名不可得</p>
  <p id="a1O">于相无所有　　愚夫妄分别</p>
  <p id="a1P">世间亦如是　　离相无有名</p>
  <p id="a1Q">瓶衣车乘等　　名言所分别</p>
  <p id="a1R">名相虽可说　　体性无所有</p>
  <p id="a1S">世间众色法　　但相无有余</p>
  <p id="a1T">唯依相立名　　是名无实事</p>
  <p id="a1U">王应观世法　　离名无所有</p>
  <p id="a1V">但以分别心　　而生于取着</p>
  <p id="a1W">若离于分别　　取着即不生</p>
  <p id="a1X">无生即转依　　证于无尽法</p>
  <p id="a1Y">是故大王等　　常应观想事</p>
  <p id="a1Z">但是分别心　　离此即无有</p>
  <p id="a1a">形相体增长　　散坏资与身</p>
  <p id="a1b">如是等众名　　皆唯色之想</p>
  <p id="a1c">想名及分别　　体性本无异</p>
  <p id="a1d">随于世俗仪　　建立名不同</p>
  <p id="a1e">若舍离名字　　而求于物体</p>
  <p id="a1f">过去及未来　　此皆不可得</p>
  <p id="a1g">但诸识转变　　无有所知法</p>
  <p id="a1h">所知唯是名　　世间悉如是</p>
  <p id="a1i">以名分别法　　法不称于名</p>
  <p id="a1j">诸法性如是　　不住于分别</p>
  <p id="a1k">以法唯名故　　相即无有体</p>
  <p id="a1l">相无名亦无　　何处有分别</p>
  <p id="a1m">若得无分别　　身心恒寂静</p>
  <p id="a1n">如木火烧已　　毕竟不复生</p>
  <p id="a1o">譬如人负担　　是人名负者</p>
  <p id="a1p">随其担有殊　　担者相差别</p>
  <p id="a1q">名如所担物　　分别名担者</p>
  <p id="a1r">以名种种故　　分别各不同</p>
  <p id="a1s">如见杌为人　　见人以为杌</p>
  <p id="a1t">人杌二分别　　但有于名字</p>
  <p id="a1u">诸大和合中　　分别以为色</p>
  <p id="a1v">若离于诸大　　体终不可得</p>
  <p id="a1w">如德依瓶处　　瓶依名亦然</p>
  <p id="a1x">舍者而取瓶　　瓶终不可得</p>
  <p id="a1y">瓶不住瓶体　　名岂住于名</p>
  <p id="a1z">二合分别生　　名量亦非有</p>
  <p id="a20">住于如是定　　其心不动摇</p>
  <p id="a21">譬如金石等　　本来无水相</p>
  <p id="a22">与火共和合　　若水而流动</p>
  <p id="a23">藏识亦如是　　体非流转法</p>
  <p id="a24">诸识共相应　　与法同流转</p>
  <p id="a25">如铁因磁石　　周回而转移</p>
  <p id="a26">二俱无有思　　状若有思觉</p>
  <p id="a27">赖耶与七识　　当知亦复然</p>
  <p id="a28">习气绳所牵　　无人而若有</p>
  <p id="a29">遍满有情身　　周流于险趣</p>
  <p id="a2A">如铁与磁石　　展转不相知</p>
  <p id="a2B">或离于险趣　　而得住于地</p>
  <p id="a2C">神通自在力　　如幻首楞严</p>
  <p id="a2D">乃至陀罗尼　　莫不皆成满</p>
  <p id="a2E">赞佛实功德　　以之为供养</p>
  <p id="a2F">或现无量身　　一身无量手</p>
  <p id="a2G">肩头口及舌　　展转皆无量</p>
  <p id="a2H">往诣十方国　　供养诸如来</p>
  <p id="a2I">雨花及衣服　　头冠与璎珞</p>
  <p id="a2J">种种宝庄严　　积如须弥等</p>
  <p id="a2K">供养萨婆若　　佛及诸佛子</p>
  <p id="a2L">或作宝宫殿　　如云备众彩</p>
  <p id="a2M">化现诸天女　　游处于其中</p>
  <p id="a2N">妓乐众妙音　　供养于诸佛</p>
  <p id="a2O">或与佛菩萨　　游止常共俱</p>
  <p id="a2P">一切诸魔怨　　自在而降伏</p>
  <p id="a2Q">得自觉圣智　　正定以庄严</p>
  <p id="a2R">已转于所依　　即见法无我</p>
  <p id="a2S">五法三自性　　及与八种识</p>
  <p id="a2T">能成就诸明　　住定常供养</p>
  <p id="a2U">或现身广大　　或现如微尘</p>
  <p id="a2V">种种诸色身　　供养于诸佛</p>
  <p id="a2W">或身纳诸刹　　刹入芥子中</p>
  <p id="a2X">大海为牛迹　　牛迹或为海</p>
  <p id="a2Y">其中诸有情　　无有所逼恼</p>
  <p id="a2Z">平等施资用　　如地及日月</p>
  <p id="a2a">如水与火风　　如宝洲妙药</p>
  <p id="a2b">普能作饶益　　长养诸有情</p>
  <p id="a2c">诸法不生灭　　不断亦不常</p>
  <p id="a2d">不一亦不异　　不来亦不去</p>
  <p id="a2e">妄立种种名　　是为遍计性</p>
  <p id="a2f">诸法犹如幻　　如梦与干城</p>
  <p id="a2g">阳焰水中月　　火轮云雷等</p>
  <p id="a2h">此中妄所取　　是为遍计性</p>
  <p id="a2i">由彼彼名诠　　以名彼彼法</p>
  <p id="a2j">于彼不可得　　是为遍计性</p>
  <p id="a2k">一切世间法　　不离于名色</p>
  <p id="a2l">若离于能诠　　所诠不可得</p>
  <p id="a2m">如是遍计性　　我说为世间</p>
  <p id="a2n">眼色等为缘　　因三和合起</p>
  <p id="a2o">声依桴鼓发　　芽从地种生</p>
  <p id="a2p">宫殿与瓶衣　　无依众缘起</p>
  <p id="a2q">有情及诸法　　此悉依他性</p>
  <p id="a2r">若法是无漏　　其义不可舍</p>
  <p id="a2s">自觉圣智境　　此性名具实</p>
  <p id="a2t">诸法相差别　　已说其自性</p>
  <p id="a2u">若离自性门　　诸法不明了</p>
  <p id="a2v">如众物和合　　现作幻化形</p>
  <p id="a2w">众色虽不同　　性皆无决定</p>
  <p id="a2x">世事悉如是　　种种皆非实</p>
  <p id="a2y">妄情之所执　　遍计无有余</p>
  <p id="a2z">譬如摩尼宝　　随色而像现</p>
  <p id="a30">世间亦复然　　但随分别有</p>
  <p id="a31">体用无所在　　是为遍计性</p>
  <p id="a32">如乾闼婆城　　非城而见似</p>
  <p id="a33">亦非无有因　　而能如是见</p>
  <p id="a34">世间种种物　　应知亦复然</p>
  <p id="a35">日月等宫殿　　诸山及宝山</p>
  <p id="a36">烟云相击触　　未尝有杂乱</p>
  <p id="a37">无共无自性　　体性皆非有</p>
  <p id="a38">但是所分别　　遍计之自性</p>
  <p id="a39">诸物非因生　　亦非无有因</p>
  <p id="a3A">若有若非有　　此皆情所执</p>
  <p id="a3B">名依于相起　　二从分别生</p>
  <p id="a3C">正智及如如　　远离于分别</p>
  <p id="a3D">心如相显现　　相为意所依</p>
  <p id="a3E">意与五心生　　犹如海波浪</p>
  <p id="a3F">习气无有始　　境界亦复然</p>
  <p id="a3G">心因习气生　　境令心惑乱</p>
  <p id="a3H">依止赖耶识　　一切诸种子</p>
  <p id="a3I">心如境界现　　是说为世间</p>
  <p id="a3J">七识阿赖耶　　展转互相生</p>
  <p id="a3K">如是八种识　　不常亦不断</p>
  <p id="a3L">一切诸世间　　似有而安布</p>
  <p id="a3M">有计诸众生　　我等三和合</p>
  <p id="a3N">发生种种识　　了别于诸境</p>
  <p id="a3O">或有妄计言　　作者业因故</p>
  <p id="a3P">生于梵天等　　内外诸世间</p>
  <p id="a3Q">世间非作者　　业及微尘作</p>
  <p id="a3R">但是阿赖耶　　变现似于境</p>
  <p id="a3S">藏识非缘作　　藏亦不非缘</p>
  <p id="a3T">诸识虽流转　　无有三和合</p>
  <p id="a3U">赖耶体常住　　众识与之俱</p>
  <p id="a3V">如轮与水精　　亦如星共月</p>
  <p id="a3W">从此生习气　　新新自增长</p>
  <p id="a3X">复增长余载　　余识亦复然</p>
  <p id="a3Y">如是生死转　　悟者心无转</p>
  <p id="a3Z">譬如火烧木　　渐次而转移</p>
  <p id="a3a">此木既已烧　　复更烧余木</p>
  <p id="a3b">依止赖耶识　　无漏心亦然</p>
  <p id="a3c">渐除诸有漏　　永息轮回法</p>
  <p id="a3d">此是现法乐　　成就三摩地</p>
  <p id="a3e">众圣由是生　　从刹至于刹</p>
  <p id="a3f">譬如微妙金　　在矿不能见</p>
  <p id="a3g">智者巧陶炼　　其金乃明显</p>
  <p id="a3h">藏识亦如是　　习气之所缠</p>
  <p id="a3i">三摩地净除　　觉者常明见</p>
  <p id="a3j">如酪未攒摇　　酥终不可得</p>
  <p id="a3k">是故诸智者　　攒酪而得酥</p>
  <p id="a3l">藏识亦复然　　诸识所缠覆</p>
  <p id="a3m">密严诸定者　　勤观乃能得</p>
  <p id="a3n">密严是大明　　妙智之殊称</p>
  <p id="a3o">佛子勤修习　　生于此刹中</p>
  <p id="a3p">色及无色界　　空识非非想</p>
  <p id="a3q">于彼常勤修　　而来生是处</p>
  <p id="a3r">此中诸佛子　　威光犹日月</p>
  <p id="a3s">修行得正定　　演说相应道</p>
  <p id="a3t">诸佛与灌顶　　咸皆授其位</p>
  <p id="a3u">如来所证法　　随见而转依</p>
  <p id="a3v">虽处密严场　　应物而变化</p>
  <p id="a3w">随彼爱乐法　　住空而演说</p>
  <p id="a3x">是时金刚藏　　复告大众言</p>
  <p id="a3y">赖耶无始来　　为戏论薰习</p>
  <p id="a3z">诸业所系缚　　轮转无有穷</p>
  <p id="a40">亦如于大海　　因风起波浪</p>
  <p id="a41">恒生亦恒灭　　不断亦不常</p>
  <p id="a42">由不悟自心　　随识境界现</p>
  <p id="a43">若了于自心　　如火焚薪尽</p>
  <p id="a44">通达于无漏　　则名为圣人</p>
  <p id="a45">藏识变众境　　弥纶于世间</p>
  <p id="a46">意执我我所　　思量恒流转</p>
  <p id="a47">诸识类差别　　各各了自境</p>
  <p id="a48">积集业为心　　遍积集名意</p>
  <p id="a49">了别名为识　　五识取现境</p>
  <p id="a4A">如翳见毛轮　　随见而迷惑</p>
  <p id="a4B">于似色心中　　非色计于色</p>
  <p id="a4C">譬如摩尼珠　　日月光所照</p>
  <p id="a4D">随其所应现　　各雨自类物</p>
  <p id="a4E">阿赖耶亦尔　　如来清净藏</p>
  <p id="a4F">和合于习气　　变现周世间</p>
  <p id="a4G">与无漏相应　　雨诸功德法</p>
  <p id="a4H">譬如乳变异　　成酪至酪浆</p>
  <p id="a4I">藏识亦如是　　变似于众色</p>
  <p id="a4J">如翳见毛轮　　有情亦复尔</p>
  <p id="a4K">以恶习气翳　　住藏识眼中</p>
  <p id="a4L">于诸非色处　　此所见诸色</p>
  <p id="a4M">犹如于阳焰　　远离于有无</p>
  <p id="a4N">习赖耶所现　　仁者依眼色</p>
  <p id="a4O">而生似色识　　如幻住眼中</p>
  <p id="a4P">飘动犹热焰　　色皆是藏识</p>
  <p id="a4Q">与色习相应　　变似体非有</p>
  <p id="a4R">愚夫妄分别　　诸昏醉放逸</p>
  <p id="a4S">坐卧及狂走　　顿起诸事业</p>
  <p id="a4T">皆是赖耶识　　犹如盛赫日</p>
  <p id="a4U">舒光照于地　　蒸气如水流</p>
  <p id="a4V">渴兽望之走　　赖耶亦复尔</p>
  <p id="a4W">体性实非色　　而似于色现</p>
  <p id="a4X">恶觉妄生者　　如磁石吸铁</p>
  <p id="a4Y">迅速而转移　　虽无于情识</p>
  <p id="a4Z">似情识而动　　如是赖耶识</p>
  <p id="a4a">为生死所摄　　往来于诸趣</p>
  <p id="a4b">非我而似我　　如海中漂物</p>
  <p id="a4c">无思随水流　　赖耶无分别</p>
  <p id="a4d">依身而运动</p>
  <p id="a4e">譬如二象斗　　被伤者永退</p>
  <p id="a4f">赖耶亦如是　　断染无流转</p>
  <p id="a4g">譬如净莲华　　离泥而皎洁</p>
  <p id="a4h">人天皆受用　　莫不咸珍敬</p>
  <p id="a4i">如是赖耶识　　出于习气泥</p>
  <p id="a4j">转依得清净　　佛菩萨所重</p>
  <p id="a4k">譬如殊胜宝　　野人所轻贱</p>
  <p id="a4l">若用饰冕旒　　则为王顶戴</p>
  <p id="a4m">如是赖耶识　　是清净佛性</p>
  <p id="a4n">凡位恒杂染　　佛果常宝持</p>
  <p id="a4o">如美玉在水　　苔衣所缠覆</p>
  <p id="a4p">赖耶处生死　　习气萦不现</p>
  <p id="a4q">于此赖耶识　　有二取相生</p>
  <p id="a4r">如蛇有二头　　随乐而同往</p>
  <p id="a4s">赖耶亦如是　　与诸色相具</p>
  <p id="a4t">一切诸世间　　取之以为色</p>
  <p id="a4u">恶觉者迷惑　　计为我我所</p>
  <p id="a4v">若有若非有　　自在作世间</p>
  <p id="a4w">赖耶虽变现　　体性恒甚深</p>
  <p id="a4x">于诸无知人　　悉不能觉了</p>
  <p id="a4y">譬如于幻师　　幻作种种兽</p>
  <p id="a4z">或行而或走　　似有情非实</p>
  <p id="a50">赖耶亦如是　　幻作于世间</p>
  <p id="a51">一切诸有情　　体性无真实</p>
  <p id="a52">凡愚不能了　　妄生于取着</p>
  <p id="a53">起微尘胜性　　有无异分别</p>
  <p id="a54">及与于梵天　　丈夫等诸见</p>
  <p id="a55">分别皆是意　　分别于世间</p>
  <p id="a56">此之分别见　　本来无有实</p>
  <p id="a57">譬如画中质　　亦如虹霓像</p>
  <p id="a58">及以云中物　　翳眼见毛轮</p>
  <p id="a59">女人窥镜容　　如梦观众色</p>
  <p id="a5A">如帝弓谷响　　树影与干城</p>
  <p id="a5B">热时阳焰水　　池中明月像</p>
  <p id="a5C">如是诸计度　　于赖耶妄取</p>
  <p id="a5D">观察是等时　　谛了唯藏识</p>
  <p id="a5E">即达世间相　　所依一切法</p>
  <p id="a5F">是诸分别见　　即皆而转灭</p>
  <p id="a5G">赖耶是意等　　诸法习气依</p>
  <p id="a5H">常为于分别　　心之所扰浊</p>
  <p id="a5I">若离于分别　　即成无漏道</p>
  <p id="a5J">常恒而不变　　犹若于虚空</p>
  <p id="a5K">若于阿赖耶　　获得三摩地</p>
  <p id="a5L">则生无漏法　　如意定解脱</p>
  <p id="a5M">及以四无畏　　十力并善巧</p>
  <p id="a5N">自在与神通　　如是诸功德</p>
  <p id="a5O">起十究竟愿　　意成微妙身</p>
  <p id="a5P">永转于所依　　识界常安住</p>
  <p id="a5Q">体同虚空性　　不坏亦不尽</p>
  <p id="a5R">如来悉明见　　世间无增减</p>
  <p id="a5S">有情复不生　　涅槃者非灭</p>
  <p id="a5T">此刹及余刹　　同于一法性</p>
  <p id="a5U">诸佛出于世　　或不出于世</p>
  <p id="a5V">法性本常住　　不常亦不断</p>
  <p id="a5W">又若解脱者　　而有情界灭</p>
  <p id="a5X">即坏于如来　　一切之智性</p>
  <p id="a5Y">三世诸佛境　　不得于平等</p>
  <p id="a5Z">又若般涅槃　　有情界灭者</p>
  <p id="a5a">是谁离于苦　　得有余无余</p>
  <p id="a5b">降魔伏邪见　　皆应是妄说</p>
  <p id="a5c">是故应当知　　诸胜观行者</p>
  <p id="a5d">若证于解脱　　其身则常住</p>
  <p id="a5e">永离于取蕴　　灭除诸习气</p>
  <p id="a5f">譬如以热铁　　投之于冷水</p>
  <p id="a5g">热势虽已除　　其铁体无坏</p>
  <p id="a5h">诸仁应当知　　阿赖耶如海</p>
  <p id="a5i">常为於戏论　　粗重风所击</p>
  <p id="a5j">五法三自性　　诸识浪相续</p>
  <p id="a5k">所有于境界　　其相而飘动</p>
  <p id="a5l">于无义处中　　似义实无体</p>
  <p id="a5m">若悟则皆空　　转依恒无尽</p>
  <p id="a5n">住密严如月　　影现于十方</p>
  <p id="a5o">应知赖耶识　　行于蕴稠林</p>
  <p id="a5p">末那为先导　　意识能决了</p>
  <p id="a5q">色等一切境　　及以五识身</p>
  <p id="a5r">与根境和合　　了于现境界</p>
  <p id="a5s">自境之所取　　皆是阿赖耶</p>
  <p id="a5t">藏识与寿暖　　及触和合性</p>
  <p id="a5u">末那依此识　　识复住于意</p>
  <p id="a5v">所余五种识　　亦住于自根</p>
  <p id="a5w">心意及诸识　　而安住于蕴</p>
  <p id="a5x">为业习系缚　　流转无有穷</p>
  <p id="a5y">如是所有业　　皆由于贪爱</p>
  <p id="a5z">既以业受身　　复以身造业</p>
  <p id="a60">舍于此身已　　更受于余身</p>
  <p id="a61">前后以依因　　徐行如水蛭</p>
  <p id="a62">心及诸心所　　相续生诸趣</p>
  <p id="a63">更展转积集　　住诸蕴稠林</p>
  <p id="a64">寿暖及与识　　若舍离于身</p>
  <p id="a65">身则无觉知　　犹如于木石</p>
  <p id="a66">藏识是为心　　执我名为意</p>
  <p id="a67">能取诸境界　　以是说为识</p>
  <p id="a68">采集业为心　　意为遍采集</p>
  <p id="a69">意识能遍了　　五识现分别</p>
  <p id="a6A">心能持于身　　末那着诸趣</p>
  <p id="a6B">意识能遍了　　五识缘自境</p>
  <p id="a6C">藏识以为因　　从是生余识</p>
  <p id="a6D">意意识所缘　　无间而流转</p>
  <p id="a6E">五识复更待　　增上缘而生</p>
  <p id="a6F">同事自根事　　是为增上故</p>
  <p id="a6G">是身如起尸　　亦如热时焰</p>
  <p id="a6H">随行因缘转　　非妄亦非实</p>
  <p id="a6I">为受之所牵　　性空无有我</p>
  <p id="a6J">意等诸转识　　与心而共生</p>
  <p id="a6K">五识复更依　　意识而因起</p>
  <p id="a6L">如是一切时　　大地而俱转</p>
  <p id="a6M">赖耶为于爱　　所熏而增长</p>
  <p id="a6N">既自增长已　　复增于余识</p>
  <p id="a6O">展转不断绝　　犹如于井轮</p>
  <p id="a6P">以有诸识故　　众趣而生起</p>
  <p id="a6Q">于是诸趣中　　识复得增长</p>
  <p id="a6R">识与世间法　　更互以为因</p>
  <p id="a6S">譬如河水流　　前后而不断</p>
  <p id="a6T">亦如芽与种　　相续而转生</p>
  <p id="a6U">各各相差别　　分明而显现</p>
  <p id="a6V">行识亦如是　　既三和合已</p>
  <p id="a6W">而复更和合　　差别相而生</p>
  <p id="a6X">如是而流转　　常无有断绝</p>
  <p id="a6Y">内外一切法　　皆因此而起</p>
  <p id="a6Z">愚不了唯心　　汝等勤观察</p>
  <p id="a6a">时众色王等　　复向金刚藏</p>
  <p id="a6b">而作如是言　　金刚藏无畏</p>
  <p id="a6c">善入于密严　　能演一切法</p>
  <p id="a6d">佛及诸佛子　　正定而思惟</p>
  <p id="a6e">无比甚奇特　　显明于法相</p>
  <p id="a6f">金刚藏无畏　　垂见为宣说</p>
  <p id="a6g">尊处摩尼宫　　居师子胜座</p>
  <p id="a6h">最胜子围绕　　往于密严定</p>
  <p id="a6i">愿为诸佛子　　说瑜伽胜法</p>
  <p id="a6j">此是月幢佛　　为众所开演</p>
  <p id="a6k">彼众当来此　　愿说而无倦</p>
  <p id="a6l">此月幢如来　　亦现多神变</p>
  <p id="a6m">于欲界宫殿　　及于色界中</p>
  <p id="a6n">与佛子围绕　　诸天皆侍卫</p>
  <p id="a6o">所说胜理趣　　密严无畏法</p>
  <p id="a6p">彼诸瑜伽者　　闻说如是已</p>
  <p id="a6q">得自觉圣智　　内证之境界</p>
  <p id="a6r">怖于尼夜摩　　及正位之乐</p>
  <p id="a6s">不住于实际　　定中互观察</p>
  <p id="a6t">而皆各念言　　谁已证实相</p>
  <p id="a6u">观行之上首　　愿得见斯人</p>
  <p id="a6v">此众咸一心　　复更重思惟</p>
  <p id="a6w">何者是于定　　云何为非定</p>
  <p id="a6x">复于何所定　　又复以何法</p>
  <p id="a6y">为定所待缘　　彼诸佛子等</p>
  <p id="a6z">复于何所定　　以三摩地力</p>
  <p id="a70">见密严土中　　清净最胜子</p>
  <p id="a71">菩萨众之王　　首戴于宝冠</p>
  <p id="a72">具三十二相　　及以随形好</p>
  <p id="a73">而作于严饰　　彼诸佛子等</p>
  <p id="a74">悉皆从定起　　挂微妙宝璎</p>
  <p id="a75">从无量佛土　　而来于此会</p>
  <p id="a76">同共以一心　　瞻仰金刚藏</p>
  <p id="a77">大力瑜伽尊　　彼等皆思惟</p>
  <p id="a78">得法乐而请</p>
  <p id="a79">金刚藏见已　　周顾于四方</p>
  <p id="a7A">发于和雅音　　微笑而告曰</p>
  <p id="a7B">汝等诸佛子　　一心咸谛听</p>
  <p id="a7C">瑜只定境界　　甚深不思议</p>
  <p id="a7D">非分别所知　　定及缘亦尔</p>
  <p id="a7E">远离欲不善　　及以诸散动</p>
  <p id="a7F">有寻伺喜乐　　寂静入初禅</p>
  <p id="a7G">如是渐次第　　四八至于十</p>
  <p id="a7H">着我诸外道　　常修习此定</p>
  <p id="a7I">声闻辟支佛　　亦复皆如是</p>
  <p id="a7J">各知于世间　　诸法之自相</p>
  <p id="a7K">蕴处如空聚　　一切皆无我</p>
  <p id="a7L">无思无动作　　但三和合生</p>
  <p id="a7M">如机关起尸　　本无能作者</p>
  <p id="a7N">外道修是定　　起于空性见</p>
  <p id="a7O">此人迷法相　　坏于一切法</p>
  <p id="a7P">若修佛妙定　　善知蕴无我</p>
  <p id="a7Q">即发胜福聚　　灭除诸恶见</p>
  <p id="a7R">一切皆唯心　　无能相所相</p>
  <p id="a7S">无界亦无蕴　　一切皆无相</p>
  <p id="a7T">分析至微尘　　此皆无所住</p>
  <p id="a7U">愚夫妄分别　　彼地水等性</p>
  <p id="a7V">不知其性者　　取于如是相</p>
  <p id="a7W">妙色及恶色　　似色余亦然</p>
  <p id="a7X">如空中虹霓　　云霞等众彩</p>
  <p id="a7Y">思惟如骨琐　　遍满于世间</p>
  <p id="a7Z">及遍处想观　　观于诸大等</p>
  <p id="a7a">身有色无色　　定者常谛思</p>
  <p id="a7b">若于缘一心　　即缘说清净</p>
  <p id="a7c">如其所分别　　即彼成所缘</p>
  <p id="a7d">非定非定者　　妄计以为定</p>
  <p id="a7e">定者在定中　　了世皆藏识</p>
  <p id="a7f">法及诸法相　　一切皆除遣</p>
  <p id="a7g">获于胜定者　　善说于诸定</p>
  <p id="a7h">破诸修定人　　妄智所知法</p>
  <p id="a7i">若人生劣慧　　取法及于我</p>
  <p id="a7j">自谓诚谛言　　善巧说诸法</p>
  <p id="a7k">计着诸法相　　自坏亦坏他</p>
  <p id="a7l">无能相所相　　妄生差别见</p>
  <p id="a7m">甜味能除热　　苦酸碱上淡</p>
  <p id="a7n">辛味除于冷　　碱能已风疾</p>
  <p id="a7o">黄痰变畏故　　共生于疟病</p>
  <p id="a7p">或时但因风　　或因三和合</p>
  <p id="a7q">疾既有差别　　古仙设众方</p>
  <p id="a7r">石蜜等六分　　沙糖及诸味</p>
  <p id="a7s">能除有情身　　种种诸疟病</p>
  <p id="a7t">若法有自性　　及以诸相者</p>
  <p id="a7u">药无除病能　　病者不应差</p>
  <p id="a7v">云何世咸见　　服药病消除</p>
  <p id="a7w">定者了世间　　但是赖耶识</p>
  <p id="a7x">变异而相续　　譬如众幻兽</p>
  <p id="a7y">无能相所相　　无蕴及蕴者</p>
  <p id="a7z">亦无支分德　　及以有支分</p>
  <p id="a80">世间无能作　　亦无有所作</p>
  <p id="a81">无尘积世间　　无方处往者</p>
  <p id="a82">无初最微细　　渐次如一指</p>
  <p id="a83">乃至三指量　　宝物转和合</p>
  <p id="a84">求那各差别　　如是义皆无</p>
  <p id="a85">非胜性作世　　亦非时能生</p>
  <p id="a86">亦非爱乐性　　乃三法所作</p>
  <p id="a87">亦非无有因　　自然而得有</p>
  <p id="a88">由斯业习气　　扰浊于内心</p>
  <p id="a89">依心及眼根　　种种妄分别</p>
  <p id="a8A">意及于意识　　有情阿赖耶</p>
  <p id="a8B">普现于世间　　如幻师造物</p>
  <p id="a8C">若能入唯识　　是则证转依</p>
  <p id="a8D">若说于空性　　则知相唯识</p>
  <p id="a8E">瓶等本无境　　体相皆心作</p>
  <p id="a8F">非瓶似瓶现　　是故说为空</p>
  <p id="a8G">世间所有色　　诸天等宫殿</p>
  <p id="a8H">变异而可见　　皆是阿赖耶</p>
  <p id="a8I">有情身所有　　从头至手足</p>
  <p id="a8J">顿生或渐次　　无非阿赖耶</p>
  <p id="a8K">习气浊于心　　凡愚不能了</p>
  <p id="a8L">此性非是有　　亦复非是空</p>
  <p id="a8M">如人以诸物　　系破于瓶等</p>
  <p id="a8N">物体若是空　　即无能所破</p>
  <p id="a8O">我如妙高山　　此见未为碍</p>
  <p id="a8P">憍慢而着空　　此恶过于彼</p>
  <p id="a8Q">自处为相应　　不应非处说</p>
  <p id="a8R">若演于非处　　甘露即为毒</p>
  <p id="a8S">一切诸有情　　生于种种见</p>
  <p id="a8T">欲令断诸见　　是故说空理</p>
  <p id="a8U">闻空执为实　　不能断诸见</p>
  <p id="a8V">此见不可除　　如病翳所舍</p>
  <p id="a8W">譬如火烧木　　木尽火不留</p>
  <p id="a8X">见木若已烧　　空火亦应灭</p>
  <p id="a8Y">诸见得灭时　　生于智慧火</p>
  <p id="a8Z">普烧烦恼薪　　一切皆清净</p>
  <p id="a8a">牟尼由此智　　密严而解脱</p>
  <p id="a8b">不见以兔角　　触坏于大山</p>
  <p id="a8c">曾无石女儿　　执箭射于物</p>
  <p id="a8d">未闻欲斗战　　而求兔角弓</p>
  <p id="a8e">何有石女儿　　能造于宫室</p>
  <p id="a8f">一切法空性　　与法常同体</p>
  <p id="a8g">始于胎脏时　　色生便坏灭</p>
  <p id="a8h">离空无有灭　　离色无有空</p>
  <p id="a8i">如月与光明　　始终恒不异</p>
  <p id="a8j">诸法亦如是　　空性与之一</p>
  <p id="a8k">展转无差别　　所为皆得成</p>
  <p id="a8l">是身如死尸　　本来无自性</p>
  <p id="a8m">贪爱绳系缚　　境界所牵动</p>
  <p id="a8n">说微妙空理　　为净于诸见</p>
  <p id="a8o">其有智慧人　　应当一心学</p>
  <p id="a8p">譬如工幻师　　以诸咒术力</p>
  <p id="a8q">草木等众数　　随意之所作</p>
  <p id="a8r">依于根及爱　　色明与作意</p>
  <p id="a8s">发生于明识　　无实如幻焰</p>
  <p id="a8t">是识无来处　　亦不去余方</p>
  <p id="a8u">诸识性皆尔　　有无不变着</p>
  <p id="a8v">如毛轮兔角　　及以石女儿</p>
  <p id="a8w">本来无有体　　妄立于名字</p>
  <p id="a8x">师子虎熊罴　　马驴馲驼类</p>
  <p id="a8y">[央/龜]龟与玳瑁　　彼等皆无角</p>
  <p id="a8z">何故不分别　　唯言兔角无</p>
  <p id="a90">最胜谈论人　　云何不成立</p>
  <p id="a91">为慧者显示　　但彼妄分别</p>
  <p id="a92">外道众迷惑　　如喑及聋瞽</p>
  <p id="a93">彼无超度智　　亦无内证法</p>
  <p id="a94">但随他语转　　何用分别为</p>
  <p id="a95">若妄起分别　　不生于密严</p>
  <p id="a96">定者获等至　　及能生此国</p>
  <p id="a97">譬如天宫殿　　日月及众星</p>
  <p id="a98">环绕妙高山　　皆由风力转</p>
  <p id="a99">七识亦如是　　依于阿赖耶</p>
  <p id="a9A">习气之所持　　处处恒流转</p>
  <p id="a9B">譬如依大地　　能生卉木类</p>
  <p id="a9C">一切诸有情　　乃至众珍宝</p>
  <p id="a9D">如是赖耶识　　众识之所依</p>
  <p id="a9E">譬如孔雀乌　　毛羽多光色</p>
  <p id="a9F">雄雌相爱乐　　鼓舞共欢游</p>
  <p id="a9G">如是阿赖耶　　种子及诸法</p>
  <p id="a9H">展转相依住　　定者能观见</p>
  <p id="a9I">譬如百川注　　日夜归大海</p>
  <p id="a9J">众流无断绝　　海亦不分别</p>
  <p id="a9K">如是赖耶识　　甚深无涯底</p>
  <p id="a9L">诸识之习气　　日夜常归往</p>
  <p id="a9M">如地有众宝　　种种色相殊</p>
  <p id="a9N">诸有情受用　　随福而招感</p>
  <p id="a9O">如是赖耶识　　与诸分别俱</p>
  <p id="a9P">增长于生死　　转依成正觉</p>
  <p id="a9Q">善修清净行　　出过于十地</p>
  <p id="a9R">入于佛地中　　十力皆圆满</p>
  <p id="a9S">正住于实际　　常恒不坏灭</p>
  <p id="a9T">现种种变化　　如地无分别</p>
  <p id="a9U">如春众花色　　人鸟皆欣玩</p>
  <p id="a9V">执持识亦然　　定者多迷取</p>
  <p id="a9W">如是诸佛子　　无慧离真实</p>
  <p id="a9X">于义不善知　　妄言生决定</p>
  <p id="a9Y">非法离间语　　诳惑于有情</p>
  <p id="a9Z">诸法别异住　　而别起言说</p>
  <p id="a9a">譬如工幻师　　善用于咒术</p>
  <p id="a9b">亦现种种花　　花果实无有</p>
  <p id="a9c">如是佛菩萨　　善巧智方便</p>
  <p id="a9d">世间别异住　　别异而变现</p>
  <p id="a9e">说种种教门　　诱诲无穷已</p>
  <p id="a9f">决定真实法　　密严中显现</p>
  <p id="a9g">六界与十八　　十二处丈夫</p>
  <p id="a9h">意绳之所牵　　有情以流转</p>
  <p id="a9i">八识诸界处　　共起而和合</p>
  <p id="a9j">从于意绳转　　前身复后身</p>
  <p id="a9k">此流转丈夫　　随世因示现</p>
  <p id="a9l">是一切身者　　续生无断绝</p>
  <p id="a9m">六界与丈夫　　及以十二处</p>
  <p id="a9n">十八界意行　　说为自在者</p>
  <p id="a9o">尔时金刚藏　　菩萨摩诃萨</p>
  <p id="a9p">说于诸界处　　丈夫之义已</p>
  <p id="a9q">他化清净宫　　摩尼宝藏殿</p>
  <p id="a9r">诸无畏佛子　　悉皆稽首礼</p>
  <p id="a9s">他方佛菩萨　　来居此会者</p>
  <p id="a9t">悉皆共同声　　而赞言善哉</p>
  <p id="a9u">复有诸菩萨　　诸天及天女</p>
  <p id="a9v">皆从本座起</p>
  <p id="a9w">合掌一心敬　　递共相瞻顾</p>
  <p id="a9x">而作如是言　　定中上首尊</p>
  <p id="a9y">善为诸菩萨　　说妙丈夫义</p>
  <p id="a9z">远离外道论　　最胜子宣示</p>
  <p id="aA0">六界净丈夫　　但是诸界合</p>
  <p id="aA1">随因以流转</p>
  <p id="aA2">譬如众飞鸟　　空中现其迹</p>
  <p id="aA3">又如离于木　　而火得炽然</p>
  <p id="aA4">空中见鸟迹　　离木而有火</p>
  <p id="aA5">我及诸世间　　未曾睹是事</p>
  <p id="aA6">鸟飞以羽翰　　空中无有迹</p>
  <p id="aA7">仁者说丈夫　　与鸟迹相似</p>
  <p id="aA8">云何于诸有　　得有轮回义</p>
  <p id="aA9">而说界丈夫　　常流转生死</p>
  <p id="aAA">受诸苦乐果　　所作业无失</p>
  <p id="aAB">如农夫作业　　功必不唐捐</p>
  <p id="aAC">此果成熟已　　能生于后果</p>
  <p id="aAD">身者于身中　　而修于善行</p>
  <p id="aAE">前生后生处　　恒受人天乐</p>
  <p id="aAF">或常修福德　　资粮为佛因</p>
  <p id="aAG">解脱及诸度　　成于无上觉</p>
  <p id="aAH">生天自在果　　观行见真我</p>
  <p id="aAI">若离趣丈夫　　一切悉无有</p>
  <p id="aAJ">于业业果报　　所作无虚弃</p>
  <p id="aAK">下从阿鼻狱　　上至于诸天</p>
  <p id="aAL">谓有趣丈夫　　流转于生死</p>
  <p id="aAM">内外诸世间　　种现牙生果</p>
  <p id="aAN">此法似于彼　　彼从于此生</p>
  <p id="aAO">若离趣丈夫　　得有轮回者</p>
  <p id="aAP">如言石女子　　威仪而进退</p>
  <p id="aAQ">兔角有铦利　　从沙而出油</p>
  <p id="aAR">会中诸菩萨　　诸天及天女</p>
  <p id="aAS">说如是语已　　供养应供者</p>
  <p id="aAT">即金刚藏尊　　及诸菩萨众</p>
  <p id="aAU">供养事毕已　　同作如是言</p>
  <p id="aAV">法眼具无缺　　因喻皆庄严</p>
  <p id="aAW">能摧诸异论　　外道诸宗过</p>
  <p id="aAX">既降伏他已　　显示于自宗</p>
  <p id="aAY">是故大勇猛　　宜为速开演</p>
  <p id="aAZ">我等咸愿闻　　大慧者应说</p>
  <p id="aAa">尔时金刚藏　　菩萨摩诃萨</p>
  <p id="aAb">问诸天殷请　　即时而告言</p>
  <p id="aAc">汝等诸天人　　一心应谛听</p>
  <p id="aAd">此法深难思　　分别不能及</p>
  <p id="aAe">瑜伽清净理　　因喻所开敷</p>
  <p id="aAf">我现于密严　　今为汝宣说</p>
  <p id="aAg">密严甚微妙　　定者殊胜处</p>
  <p id="aAh">尔时金刚藏　　说如是语已</p>
  <p id="aAi">复告于大树　　紧那罗王言</p>
  <p id="aAj">大树紧那王　　汝应当观察</p>
  <p id="aAk">云何诸法性　　性空无所有</p>
  <p id="aAl">如是见相应　　于定不迷惑</p>
  <p id="aAm">如饭一粒熟　　余粒即可知</p>
  <p id="aAn">诸法亦复然　　知一即知彼</p>
  <p id="aAo">譬如攒酪者　　尝之以指端</p>
  <p id="aAp">如是诸法性　　可以一观察</p>
  <p id="aAq">法性非是有　　亦复非是空</p>
  <p id="aAr">藏识之所变　　藏以空为相</p>
  <p id="aAs">大树紧那王　　即时而问曰</p>
  <p id="aAt">云何心量中　　而有界丈夫</p>
  <p id="aAu">云何生诸界　　坚湿及暖动</p>
  <p id="aAv">尔时金刚藏　　菩萨摩诃萨</p>
  <p id="aAw">闻其所说已　　而告如是言</p>
  <p id="aAx">善哉大树王　　能发甚深问</p>
  <p id="aAy">愿令修定者　　得诣于真实</p>
  <p id="aAz">我今为汝说　　琴师应谛听</p>
  <p id="aB0">汝昔自他化　　与诸眷属俱</p>
  <p id="aB1">鼓乐从空来　　乘于宝宫殿</p>
  <p id="aB2">如是诸天侣　　而同诣佛会</p>
  <p id="aB3">抚奏妙宝琴　　其声甚和雅</p>
  <p id="aB4">声闻在会者　　各递相谓言</p>
  <p id="aB5">我乐见树王　　紧那众游戏</p>
  <p id="aB6">及所乘宫殿　　妙宝以庄严</p>
  <p id="aB7">汝奏琉璃琴　　众心皆悦动</p>
  <p id="aB8">迦葉声闻等　　不觉起而舞</p>
  <p id="aB9">由妙音和乐　　不能持本心</p>
  <p id="aBA">时天冠菩萨　　告迦葉等言</p>
  <p id="aBB">汝等离欲人　　云何而舞戏</p>
  <p id="aBC">是时大迦葉　　白彼天冠士</p>
  <p id="aBD">佛子有大力　　譬如毗岚风</p>
  <p id="aBE">声闻无定智　　如黑山摇动</p>
  <p id="aBF">虽离惑分别　　尚染习气泥</p>
  <p id="aBG">分证于实际　　未断于诸习</p>
  <p id="aBH">若舍诸粗重　　必当得菩提</p>
  <p id="aBI">汝于微细境　　巧慧具诸论</p>
  <p id="aBJ">帝释世间明　　于彼法通达</p>
  <p id="aBK">及紧那罗论　　如来清净理</p>
  <p id="aBL">善于诸地相　　明了而决定</p>
  <p id="aBM">端居宝殿中　　眷属共围绕</p>
  <p id="aBN">光明净严好　　犹如盛满月</p>
  <p id="aBO">观行得自在　　处众能问答</p>
  <p id="aBP">问我界丈夫　　云何从心起</p>
  <p id="aBQ">汝及诸佛子　　咸应一心听</p>
  <p id="aBR">如其诸界内　　心名为丈夫</p>
  <p id="aBS">诸界因此生　　是义我当说</p>
  <p id="aBT">津润生于水　　炎盛生于火</p>
  <p id="aBU">动摇诸作业　　因斯起风界</p>
  <p id="aBV">从于色分齐　　有虚空及地</p>
  <p id="aBW">识与诸境界　　习气能生身</p>
  <p id="aBX">眼及诸色等　　相状各不同</p>
  <p id="aBY">此无门作门　　诸有恒相续</p>
  <p id="aBZ">时摩尼宝藏　　自在之宫殿</p>
  <p id="aBa">持进大菩萨　　与诸最胜子</p>
  <p id="aBb">俱是从座起　　稽首而作礼</p>
  <p id="aBc">各持妙供具　　供养金刚藏</p>
  <p id="aBd">覆以宝罗网　　同声而赞佛</p>
  <p id="aBe">圣者善安住　　菩萨法云地</p>
  <p id="aBf">悟入如来境　　应现实难量</p>
  <p id="aBg">能为诸大士　　开示佛知见</p>
  <p id="aBh">时紧那罗王　　并诸婇女等</p>
  <p id="aBi">供养而赞叹　　金刚藏无畏</p>
  <p id="aBj">摩尼宝宫殿　　严净胜道场</p>
  <p id="aBk">为我等开演　　如来微妙法</p>
  <p id="aBl">尔时圣者观自在菩萨摩诃萨。<a id="a-Bm"></a>慈氏菩萨摩诃萨。<a id="a-Bn"></a>得大势菩萨摩诃萨。<a id="a-Bo"></a>曼殊室利法王子菩萨摩诃萨。<a id="a-Bp"></a>神通王菩萨摩诃萨。<a id="a-Bq"></a>宝髻菩萨摩诃萨。<a id="a-Br"></a>天冠菩萨摩诃萨。<a id="a-Bs"></a>总持王菩萨摩诃萨。<a id="a-Bt"></a>一切义成就菩萨摩诃萨。<a id="a-Bu"></a>如是等菩萨摩诃萨。<a id="a-Bv"></a>及余无量修胜定者。<a id="a-Bw"></a>皆是佛子。<a id="a-Bx"></a>威德自在。<a id="a-By"></a>决定无畏。<a id="a-Bz"></a>善能开示观行之心。<a id="a-C0"></a>俱从座起。<a id="a-C1"></a>互相观察。<a id="a-C2"></a>问金刚藏菩萨摩诃萨而说偈言。</p>
  <p id="aC3">金刚自在尊　　能示于法眼</p>
  <p id="aC4">诸佛所加护　　菩萨皆宗仰</p>
  <p id="aC5">善达于地相　　巧能而建立</p>
  <p id="aC6">佛子大力众　　同心皆劝请</p>
  <p id="aC7">定王愿哀愍　　显示于密严</p>
  <p id="aC8">佛及佛子等　　甚深奇特事</p>
  <p id="aC9">此法最清净　　远离于言说</p>
  <p id="aCA">化佛诸菩萨　　昔所未开敷</p>
  <p id="aCB">自觉智所行　　见真无漏界</p>
  <p id="aCC">微妙现法乐　　清净最无比</p>
  <p id="aCD">具众三摩地　　无量陀罗尼</p>
  <p id="aCE">诸自在解脱　　意成身十种</p>
  <p id="aCF">殊胜色清净　　照明于法界</p>
  <p id="aCG">善逝不思议　　严刹亦如是</p>
  <p id="aCH">佛及诸菩萨　　身量如极微</p>
  <p id="aCI">乃至如毛端　　百分中之一</p>
  <p id="aCJ">密严殊妙刹　　诸土中严胜</p>
  <p id="aCK">如是观行者　　咸来生此中</p>
  <p id="aCL">是皆何所因　　佛子愿宣说</p>
  <p id="aCM">尔时金刚藏　　菩萨摩诃萨</p>
  <p id="aCN">身如师子臆　　具三十二相</p>
  <p id="aCO">以随好庄严　　将欲广开示</p>
  <p id="aCP">观察彼大会　　犹如师子王</p>
  <p id="aCQ">知众堪听闻　　古先佛秘旨</p>
  <p id="aCR">我今演法眼　　离于能所觉</p>
  <p id="aCS">金刚藏即发　　清净梵音声</p>
  <p id="aCT">迦陵频伽声　　广长舌相声</p>
  <p id="aCU">巧妙无粗犷　　世间称叹声</p>
  <p id="aCV">广略美畅声　　克谐钟律声</p>
  <p id="aCW">高韵朗彻声　　干驮罗中声</p>
  <p id="aCX">雄声与直声　　罽尸迦哀声</p>
  <p id="aCY">歌咏相应声　　急声及缓声</p>
  <p id="aCZ">深远和畅声　　一切皆具足</p>
  <p id="aCa">众德以相应　　闻之而离着</p>
  <p id="aCb">心无有厌倦　　一切皆欣乐</p>
  <p id="aCc">悉能尽通达　　所有音声相</p>
  <p id="aCd">自然而普应　　无作无功用</p>
  <p id="aCe">金刚藏菩萨　　口未曾言说</p>
  <p id="aCf">所有诸音声　　但由本愿力</p>
  <p id="aCg">从眉额及顶　　鼻端肩与膝</p>
  <p id="aCh">犹如于变化　　自然出妙音</p>
  <p id="aCi">普为诸大众　　开示于法眼</p>
  <p id="aCj">勇猛金刚藏　　住于自在宫</p>
  <p id="aCk">最胜子围绕　　清净而严洁</p>
  <p id="aCl">如鹅王在地　　群鹅而翼从</p>
  <p id="aCm">大定金刚藏　　处于师子座</p>
  <p id="aCn">映蔽于一切　　所有修行人</p>
  <p id="aCo">犹如月在空　　光映于列宿</p>
  <p id="aCp">如月与光明　　而无有差别</p>
  <p id="aCq">金刚藏威德　　与佛亦复然</p>
  <p id="aCr">尔时如实见　　菩萨之大力</p>
  <p id="aCs">修行中最胜　　住于瑜伽道</p>
  <p id="aCt">即从座而起　　观察大众言</p>
  <p id="aCu">奇哉大乘法　　如来微妙境</p>
  <p id="aCv">一切佛国中　　佛子应顶礼</p>
  <p id="aCw">无思离垢法　　诸佛所观察</p>
  <p id="aCx">希有甚微密　　大乘清净理</p>
  <p id="aCy">非恶觉境界　　转依之妙道</p>
  <p id="aCz">八种识差别　　三自性不同</p>
  <p id="aD0">五法二无我　　各各而开示</p>
  <p id="aD1">五种习所缘　　生诸妄分别</p>
  <p id="aD2">见此微妙法　　清净如真金</p>
  <p id="aD3">得于真性者　　则住佛种性</p>
  <p id="aD4">如来性微妙　　离声闻外道</p>
  <p id="aD5">密严诸刹胜　　证者乃能往</p>
  <p id="aD6">尊者金刚藏　　已得何等持</p>
  <p id="aD7">所说净法眼　　是何等持境</p>
  <p id="aD8">时无量菩萨　　复礼金刚藏</p>
  <p id="aD9">大智金刚尊　　愿为我开演</p>
  <p id="aDA">住何三摩地　　而能说是法</p>
  <p id="aDB">此诸佛子等　　一切皆乐闻</p>
  <p id="aDC">尔时金刚藏　　处自在宫殿</p>
  <p id="aDD">观察于大会　　自心而念言</p>
  <p id="aDE">此法不思议　　十力微妙境</p>
  <p id="aDF">由慧之所持　　离当堪听受</p>
  <p id="aDG">已见堪住者　　皆诸佛之子</p>
  <p id="aDH">即时而告言　　汝等当谛听</p>
  <p id="aDI">我今为汝说　　转依之妙道</p>
  <p id="aDJ">我为诸佛子　　他化自在众</p>
  <p id="aDK">以得三摩地　　名大乘成德</p>
  <p id="aDL">住于此定中　　演清净法眼</p>
  <p id="aDM">亦见亿尘刹　　所有诸善逝</p>
  <p id="aDN">那庾多尘亿　　在前而赞叹</p>
  <p id="aDO">善哉汝所说　　此是瑜伽道</p>
  <p id="aDP">我等悉皆行　　如是三摩地</p>
  <p id="aDQ">于斯得自在　　清净成正觉</p>
  <p id="aDR">十方一切佛　　皆从此定生</p>
  <p id="aDS">当知最殊胜　　非思量所及</p>
  <p id="aDT">若有诸菩萨　　得住此定中</p>
  <p id="aDU">即住不思议　　诸佛之境界</p>
  <p id="aDV">证于自智境　　见三摩地佛</p>
  <p id="aDW">变化百千亿　　乃至如微尘</p>
  <p id="aDX">自觉圣智境　　诸佛所安立</p>
  <p id="aDY">此法无诸相　　远离于声色</p>
  <p id="aDZ">名从于相生　　相从因缘起</p>
  <p id="aDa">此二生分别　　诸法性如如</p>
  <p id="aDb">于斯善观察　　是名为正智</p>
  <p id="aDc">名为遍计性　　相是依他起</p>
  <p id="aDd">远离于名相　　是名第一义</p>
  <p id="aDe">藏识住于身　　随处而流转</p>
  <p id="aDf">习气如山积　　深意之所缠</p>
  <p id="aDg">求那有二门　　意识同时起</p>
  <p id="aDh">五境现前转　　诸识身和合</p>
  <p id="aDi">犹如有我人　　住在于身内</p>
  <p id="aDj">藏识暴流水　　境界风所飘</p>
  <p id="aDk">种种识浪生　　相续恒无断</p>
  <p id="aDl">佛及诸佛子　　能知法无我</p>
  <p id="aDm">已得成如来　　复为人宣说</p>
  <p id="aDn">分析于说蕴　　见人无我性</p>
  <p id="aDo">不知法无我　　是说为声闻</p>
  <p id="aDp">菩萨所修行　　善达二无我</p>
  <p id="aDq">观已即便舍　　不住于实际</p>
  <p id="aDr">若住于实际　　便舍大悲心</p>
  <p id="aDs">功业悉不成　　不得成正觉</p>
  <p id="aDt">希有难思智　　普利诸有情</p>
  <p id="aDu">如莲出淤泥　　色相甚严洁</p>
  <p id="aDv">诸天圣人等　　见之生爱敬</p>
  <p id="aDw">如是佛菩萨　　出于生死泥</p>
  <p id="aDx">成佛体清净　　诸天所欣仰</p>
  <p id="aDy">从初菩萨位　　或作转轮王</p>
  <p id="aDz">或主乾闼婆　　阿修罗王等</p>
  <p id="aE0">了悟大乘法　　获于如是身</p>
  <p id="aE1">渐次而修行　　决定得成佛</p>
  <p id="aE2">是故诸佛子　　宜应一心学</p>
  <p id="aE3">所有杂染法　　及与清净法</p>
  <p id="aE4">恒于生死中　　皆因赖耶转</p>
  <p id="aE5">此因胜无比　　证实者宣示</p>
  <p id="aE6">非与于能作　　自在等相似</p>
  <p id="aE7">世尊说此识　　为除诸习气</p>
  <p id="aE8">了达于清净　　赖耶不可得</p>
  <p id="aE9">赖耶若可得　　清净非是常</p>
  <p id="aEA">如来清净藏　　亦名无垢智</p>
  <p id="aEB">常住无终始　　离四句言说</p>
  <p id="aEC">佛说如来藏　　以为阿赖耶</p>
  <p id="aED">恶慧不能知　　藏即赖耶识</p>
  <p id="aEE">如来清净藏　　世间阿赖耶</p>
  <p id="aEF">如金与指环　　展转无差别</p>
  <p id="aEG">譬如巧金师　　以净好真金</p>
  <p id="aEH">造作指严具　　欲以庄严指</p>
  <p id="aEI">其相异众物　　说名为指环</p>
  <p id="aEJ">现法乐圣人　　证自觉智境</p>
  <p id="aEK">功德转增胜　　自共无能说</p>
  <p id="aEL">现法诸定者　　了达境唯心</p>
  <p id="aEM">得于第七地　　悉皆而转灭</p>
  <p id="aEN">心识之所缘　　一切外境界</p>
  <p id="aEO">见种种差别　　无境但唯心</p>
  <p id="aEP">瓶依等众幻　　一切皆无有</p>
  <p id="aEQ">心变似彼现　　有能取所取</p>
  <p id="aER">譬如星月等　　依须弥运行</p>
  <p id="aES">诸识亦复然　　恒依赖耶转</p>
  <p id="aET">赖耶即密严　　妙体本清净</p>
  <p id="aEU">无心亦无觉　　光洁如真金</p>
  <p id="aEV">不可得分别　　性与分别离</p>
  <p id="aEW">体实是圆成　　瑜伽者当见</p>
  <p id="aEX">意识缘于境　　但缚于愚夫</p>
  <p id="aEY">圣见悉清净　　犹如阳焰等</p>
  <p id="aEZ">尔时世尊说是经已。<a id="a-Ea"></a>金刚藏等无量菩萨摩诃萨。<a id="a-Eb"></a>及从他方来此会者微尘数众。<a id="a-Ec"></a>闻佛所说皆大欢喜信受奉行。</p>
 </body>
</html>