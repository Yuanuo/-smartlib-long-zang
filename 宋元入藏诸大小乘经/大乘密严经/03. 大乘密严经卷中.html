<!DOCTYPE html>
<html>
<head>
  <meta charset="utf-8"/>
  <meta name="author" content="不空/唐"/>
  <meta name="library" content="龙藏"/>
  <meta name="catalog" content="龙藏/宋元入藏诸大小乘经"/>
  <title>大乘密严经卷中</title>
</head>
<body>
  <h1 class="head">大乘密严经卷中</h1>
  <h2>入密严微妙身生品第二之二</h2>
  <p>尔时大会中。有普贤众色大威德菩萨摩诃萨。与其同类持世菩萨摩诃萨。持进菩萨摩诃萨。曼殊室利菩萨摩诃萨。神通王菩萨摩诃萨。得大势菩萨摩诃萨。解脱月菩萨摩诃萨。金刚脐菩萨摩诃萨。大树紧那罗王菩萨摩诃萨。虚空藏菩萨摩诃萨等。乃至摩尼大宝藏殿无量诸天。复有密严土中诸瑜只众。与彼无量俱胝佛刹来听法者。闻便密严甚深功德。于法恭敬定得转依。恒居此土不生余处。咸共悲愍未来世中一切有情。普欲等慈为作饶益。各共瞻仰金刚藏菩萨摩诃萨。一心同声以偈问曰。</p>
  <p class="l-js-5c">尊者具辩才　　唯愿见开示</p>
  <p class="l-js-5c">世间诸色像　　其谁之所作</p>
  <p class="l-js-5c">为如工造瓶　　泥轮以埏埴</p>
  <p class="l-js-5c">为如奏乐者　　击动所成音</p>
  <p class="l-js-5c">为如一物体　　有三种自性</p>
  <p class="l-js-5c">谓已成未成　　咸在于一物</p>
  <p class="l-js-5c">云何种种色　　一物而建立</p>
  <p class="l-js-5c">为兜率所作　　夜摩所作耶</p>
  <p class="l-js-5c">他化自在作　　大树紧那罗</p>
  <p class="l-js-5c">善见天所作　　色究竟天耶</p>
  <p class="l-js-5c">螺髻梵王作　　无色天作耶</p>
  <p class="l-js-5c">一切天主作　　自然所作耶</p>
  <p class="l-js-5c">变化之所作　　诸佛所作耶</p>
  <p class="l-js-5c">为余世界中　　佛子之所作</p>
  <p class="l-js-5c">是诸作众色　　惑乱而建立</p>
  <p class="l-js-5c">所起于惑乱　　如鹿见阳焰</p>
  <p class="l-js-5c">譬如于瓶处　　为德之所依</p>
  <p class="l-js-5c">一切诸世间　　能住于处者</p>
  <p class="l-js-5c">非德者属德　　非德依德者</p>
  <p class="l-js-5c">展转和合故　　众德所集成</p>
  <p class="l-js-5c">诸色唯惑乱　　为亦有住耶</p>
  <p class="l-js-5c">为梵王所作　　那罗延作耶</p>
  <p class="l-js-5c">雄猛及胜论　　数论自作耶</p>
  <p class="l-js-5c">胜性之所作　　自在自然耶</p>
  <p class="l-js-5c">时无明所生　　爱业所作耶</p>
  <p class="l-js-5c">天仙及世定　　皆悉怀疑惑</p>
  <p class="l-js-5c">为先无有体　　犹如于幻梦</p>
  <p class="l-js-5c">亦如热时焰　　及乾闼婆城</p>
  <p class="l-js-5c">无始妄分别　　随彼彼相续</p>
  <p class="l-js-5c">起能耶所耶　　如蛇有二头</p>
  <p class="l-js-5c">亦如起尸行　　木人机所转</p>
  <p class="l-js-5c">空中见垂发　　及旋火轮耶</p>
  <p>尔时金刚藏菩萨摩诃萨。告普贤众色大威德菩萨摩诃萨。及余大众。而说偈言。</p>
  <p class="l-js-5c">世间众色像　　不从作者生</p>
  <p class="l-js-5c">亦如劫比罗　　因陀罗等作</p>
  <p class="l-js-5c">亦非祠祭果　　亦非围陀教</p>
  <p class="l-js-5c">彼有多因种　　修行常不住</p>
  <p class="l-js-5c">亦复非无有　　能持世间因</p>
  <p class="l-js-5c">谓第八丈夫　　是名为藏识</p>
  <p class="l-js-5c">由此成众色　　如转轮众瓶</p>
  <p class="l-js-5c">如油遍在麻　　盐中有碱味</p>
  <p class="l-js-5c">如无常遍色　　丈夫识亦然</p>
  <p class="l-js-5c">如香在沉麝　　及光居日月</p>
  <p class="l-js-5c">远离能所作　　及以有无宗</p>
  <p class="l-js-5c">亦离于一异　　一切外道过</p>
  <p class="l-js-5c">非智所寻求　　不可得分别</p>
  <p class="l-js-5c">定心解脱者　　自觉之所证</p>
  <p class="l-js-5c">若离阿赖耶　　即无有余识</p>
  <p class="l-js-5c">譬如海波浪　　与海虽不异</p>
  <p class="l-js-5c">海静波去来　　亦不可言一</p>
  <p class="l-js-5c">譬如修定者　　内定清净心</p>
  <p class="l-js-5c">神通自在人　　所有诸通慧</p>
  <p class="l-js-5c">观行者能见　　非余之所了</p>
  <p class="l-js-5c">如是流转识　　依彼藏识住</p>
  <p class="l-js-5c">佛及诸佛子　　定者常观见</p>
  <p class="l-js-5c">藏识持于世　　如以线贯珠</p>
  <p class="l-js-5c">如轮与车合　　业风之所转</p>
  <p class="l-js-5c">陶师运轮杖　　器成随所用</p>
  <p class="l-js-5c">藏识与诸界　　共力无不成</p>
  <p class="l-js-5c">内外识世间　　弥给悉周遍</p>
  <p class="l-js-5c">譬如众星象　　布列在虚空</p>
  <p class="l-js-5c">风力之所持　　运行常不息</p>
  <p class="l-js-5c">如空中鸟迹　　求之莫能见</p>
  <p class="l-js-5c">若离于虚空　　飞翔不可得</p>
  <p class="l-js-5c">藏识亦如是　　不离自他身</p>
  <p class="l-js-5c">如海起波涛　　如空含万像</p>
  <p class="l-js-5c">丈夫识亦尔　　蕴藏诸习气</p>
  <p class="l-js-5c">譬如水中月　　及以诸莲华</p>
  <p class="l-js-5c">与水不相杂　　不为水所著</p>
  <p class="l-js-5c">藏识亦如是　　习气莫能染</p>
  <p class="l-js-5c">如目有童子　　眼终不自见</p>
  <p class="l-js-5c">赖耶住于身　　摄藏诸种子</p>
  <p class="l-js-5c">遍持寿暖识　　如云覆世间</p>
  <p class="l-js-5c">业用曾不停　　有情莫能见</p>
  <p class="l-js-5c">身者众色成　　又能作诸色</p>
  <p class="l-js-5c">如陶师不依　　以泥成众器</p>
  <p class="l-js-5c">世间妄分别　　见牛等有角</p>
  <p class="l-js-5c">不了角非有　　因言兔角无</p>
  <p class="l-js-5c">分析至极微　　求角无所有</p>
  <p class="l-js-5c">要待于有法　　而起于无见</p>
  <p class="l-js-5c">有法本自无　　无见何所待</p>
  <p class="l-js-5c">若有若无法　　展转互相因</p>
  <p class="l-js-5c">有无二法中　　不应起分别</p>
  <p class="l-js-5c">若离于所觉　　能觉即不生</p>
  <p class="l-js-5c">譬如旋火轮　　翳幻干城等</p>
  <p class="l-js-5c">皆因少所见　　而生是诸觉</p>
  <p class="l-js-5c">若离于所因　　此觉即无有</p>
  <p class="l-js-5c">名相互相系　　习气无有边</p>
  <p class="l-js-5c">一切诸分别　　与意而俱起</p>
  <p class="l-js-5c">有情流转故　　圆成则不证</p>
  <p class="l-js-5c">无始时积集　　沉迷诸妄境</p>
  <p class="l-js-5c">戏论而熏习　　生于种种心</p>
  <p class="l-js-5c">能取及所取　　有情心自性</p>
  <p class="l-js-5c">瓶衣等诸相　　见实不可闻</p>
  <p class="l-js-5c">一切唯有觉　　所觉义皆无</p>
  <p class="l-js-5c">能觉所觉性　　自然如是转</p>
  <p class="l-js-5c">愚夫不除断　　习气心迷惑</p>
  <p class="l-js-5c">赖耶及七识　　有时而顿生</p>
  <p class="l-js-5c">犹如海波浪　　风缘之所动</p>
  <p class="l-js-5c">洄澓而腾转　　无有断绝时</p>
  <p class="l-js-5c">识浪亦如是　　境界风所击</p>
  <p class="l-js-5c">种种诸分别　　自内而执取</p>
  <p class="l-js-5c">如地无分别　　庶物依以生</p>
  <p class="l-js-5c">藏识亦复然　　众境之依处</p>
  <p class="l-js-5c">如人以己手　　还自扪其身</p>
  <p class="l-js-5c">亦如象以鼻　　取水自沾洒</p>
  <p class="l-js-5c">复似诸婴孩　　以口含其指</p>
  <p class="l-js-5c">是知识分别　　现境还自缘</p>
  <p class="l-js-5c">是心之境界　　普遍于三有</p>
  <p class="l-js-5c">久修观行者　　而能善通达</p>
  <p class="l-js-5c">内外诸世间　　一切唯心现</p>
  <p class="l-js-5c">尔时金刚藏　　说是妙法已</p>
  <p class="l-js-5c">默然而止住　　思惟于法界</p>
  <p class="l-js-5c">微妙普遍定　　则入诸佛境</p>
  <p class="l-js-5c">见无量佛子　　当修住密严</p>
  <p class="l-js-5c">即从禅定起　　放光而普照</p>
  <p class="l-js-5c">欲色与无色　　及无想天宫</p>
  <p class="l-js-5c">如是光明中　　复现诸佛刹</p>
  <p class="l-js-5c">悉见无量佛　　相好妙端严</p>
  <p class="l-js-5c">种种微妙色　　皆从佛身出</p>
  <p class="l-js-5c">随其所爱乐　　世间作利益</p>
  <p class="l-js-5c">皆使彼佛子　　称赞密严名</p>
  <p class="l-js-5c">欣然相顾视　　复作如是说</p>
  <p class="l-js-5c">密严妙无垢　　能除一切罪</p>
  <p class="l-js-5c">观行者胜处　　其土最姝妙</p>
  <p class="l-js-5c">我等闻名字　　心生大喜悦</p>
  <p class="l-js-5c">各从其所住　　俱来诣密严</p>
  <p class="l-js-5c">色尽螺髻梵　　及与净居天</p>
  <p class="l-js-5c">希慕此密严　　佛子所生处</p>
  <p class="l-js-5c">同心而共聚　　咸请梵王言</p>
  <p class="l-js-5c">我等今云何　　得至密严土</p>
  <p class="l-js-5c">天王若往彼　　我等当营从</p>
  <p class="l-js-5c">尔时螺髻梵　　闻诸天众言</p>
  <p class="l-js-5c">遽即与同行　　中路迷所适</p>
  <p class="l-js-5c">梵王先觉悟　　以慧审观察</p>
  <p class="l-js-5c">彼胜观行境　　何阶而可至</p>
  <p class="l-js-5c">欲色自在者　　非彼所能诣</p>
  <p class="l-js-5c">非空处识处　　及与非非想</p>
  <p class="l-js-5c">并余外道宗　　邪定者能往</p>
  <p class="l-js-5c">云何作善巧　　得至于密严</p>
  <p class="l-js-5c">或以天中天　　威神力加护</p>
  <p class="l-js-5c">能令至亟行　　得会密严宫</p>
  <p class="l-js-5c">螺髻梵发声　　即时尽归命</p>
  <p class="l-js-5c">见佛满空界　　威光而炽然</p>
  <p class="l-js-5c">告彼梵王言　　汝当还本殿</p>
  <p class="l-js-5c">如来密严刹　　是观行之境</p>
  <p class="l-js-5c">非想尚难阶　　色者何能往</p>
  <p class="l-js-5c">梵王从诸佛　　闻如是告已</p>
  <p class="l-js-5c">退还于本处　　寻至梵天宫</p>
  <p class="l-js-5c">时净居诸天　　各各相共议</p>
  <p class="l-js-5c">螺髻梵天主　　威神不能往</p>
  <p class="l-js-5c">当知密严土　　胜妙难思议</p>
  <p class="l-js-5c">自非如幻定　　谁能诣斯刹</p>
  <p class="l-js-5c">此会闻天众　　称赞功德声</p>
  <p class="l-js-5c">生于奇特心　　乃白金刚藏</p>
  <p class="l-js-5c">我等皆乐闻　　唯垂演深法</p>
  <p class="l-js-5c">尔时金刚藏　　即告大众言</p>
  <p class="l-js-5c">如来所说法　　谁能尽敷演</p>
  <p class="l-js-5c">自觉之圣智　　境界不思议</p>
  <p class="l-js-5c">非深观行人　　云何可开示</p>
  <p class="l-js-5c">时持进夜摩　　自在诸佛子</p>
  <p class="l-js-5c">异口同音言　　唯愿速宣说</p>
  <p class="l-js-5c">神通与曼殊　　慈氏紧那王</p>
  <p class="l-js-5c">及余修定者　　咸皆作是请</p>
  <p class="l-js-5c">诸天持明仙　　空中奏众乐</p>
  <p class="l-js-5c">同心而劝请　　唯垂为宣说</p>
  <p class="l-js-5c">如是劝请已　　各坐于胜座</p>
  <p class="l-js-5c">梵王承佛力　　还来此会中</p>
  <p class="l-js-5c">复白金刚藏　　作于如是问</p>
  <p class="l-js-5c">今此诸大会　　严饰未曾有</p>
  <p class="l-js-5c">悉是尊弟子　　聪慧无等伦</p>
  <p class="l-js-5c">皆于尊者处　　渴仰而求法</p>
  <p class="l-js-5c">我今犹未知　　所问为何等</p>
  <p class="l-js-5c">憍腊与胜堕　　及顶生轮王</p>
  <p class="l-js-5c">为是少年马　　为是古仙传</p>
  <p class="l-js-5c">甘蔗种之子　　千弓持国王</p>
  <p class="l-js-5c">欲色无色中　　人天等之法</p>
  <p class="l-js-5c">为是菩萨行　　独觉及声闻</p>
  <p class="l-js-5c">乃至修罗明　　星象等众论</p>
  <p class="l-js-5c">唯愿如是事　　次第而演说</p>
  <p class="l-js-5c">我等及天人　　一心咸听受</p>
  <p class="l-js-5c">尔时解脱月　　持世虚空藏</p>
  <p class="l-js-5c">大势观自在　　总持自在王</p>
  <p class="l-js-5c">宝髻与天冠　　金刚手寂慧</p>
  <p class="l-js-5c">及宝手大士　　并诸最胜子</p>
  <p class="l-js-5c">皆从俱胝刹　　来坐莲花宫</p>
  <p class="l-js-5c">咸请金刚藏　　唯愿大慧说</p>
  <p class="l-js-5c">过去及未来　　牟尼清净智</p>
  <p class="l-js-5c">仁于佛亲受　　明了心不疑</p>
  <p class="l-js-5c">此众皆乐闻　　愿尊时演说</p>
  <p class="l-js-5c">定王金刚藏　　普告大众言</p>
  <p class="l-js-5c">如来所说法　　非我具能演</p>
  <p class="l-js-5c">唯除佛菩萨　　威神之所护</p>
  <p class="l-js-5c">我今至心礼　　自在清净宫</p>
  <p class="l-js-5c">摩尼宝藏殿　　佛及诸佛子</p>
  <p class="l-js-5c">我以敬心说　　如来清净智</p>
  <p class="l-js-5c">能令绍佛种　　汝等应谛听</p>
  <p class="l-js-5c">此非诸王论　　及轮王轨仪</p>
  <p class="l-js-5c">但示于密严　　如来之种性</p>
  <p class="l-js-5c">正定者境界　　诸佛之胜事</p>
  <p class="l-js-5c">如来微妙智　　离于能所觉</p>
  <p class="l-js-5c">是故非我力　　能演此甚深</p>
  <p class="l-js-5c">但以佛威神　　从佛而听受</p>
  <p class="l-js-5c">此智甚微妙　　是三摩地花</p>
  <p class="l-js-5c">佛在密严中　　正受而开演</p>
  <p class="l-js-5c">远离诸言说　　及以一切见</p>
  <p class="l-js-5c">若有若无等　　如是四种边</p>
  <p class="l-js-5c">是名最清净　　中道之妙理</p>
  <p class="l-js-5c">密严诸定者　　于此能观察</p>
  <p class="l-js-5c">离著而转依　　速入如来地</p>
  <p class="l-js-5c">时诸佛子众　　从尊闻是语</p>
  <p class="l-js-5c">头面礼双足　　恭敬而白言</p>
  <p class="l-js-5c">我等受乐法　　如渴人思饮</p>
  <p class="l-js-5c">如游蜂念蜜　　瑜伽自在尊</p>
  <p class="l-js-5c">唯愿正宣说　　令诸菩萨众</p>
  <p class="l-js-5c">于定得自在　　智慧大威德</p>
  <p class="l-js-5c">及诸刹土王　　深解观行者</p>
  <p class="l-js-5c">咸欲闻如来　　所说甚深法</p>
  <p class="l-js-5c">皆愿听尊者　　微妙梵帝声</p>
  <p class="l-js-5c">如来所悦可　　深远善巧声</p>
  <p class="l-js-5c">演说殊胜义　　悉令得明了</p>
  <p class="l-js-5c">金刚藏告言　　如来所说义</p>
  <p class="l-js-5c">真实甚希有　　离相难可见</p>
  <p class="l-js-5c">如空中无物　　见影为希有</p>
  <p class="l-js-5c">如来所说义　　希有亦复然</p>
  <p class="l-js-5c">空中风鸟迹　　其形不可见</p>
  <p class="l-js-5c">牟尼演妙理　　难见亦复然</p>
  <p class="l-js-5c">世间之事喻　　智者能明了</p>
  <p class="l-js-5c">诸佛所宣说　　譬喻不能知</p>
  <p class="l-js-5c">令我之所见　　如梦干城等</p>
  <p class="l-js-5c">此会有观行　　具大智慧者</p>
  <p class="l-js-5c">通达真实义　　无不皆明了</p>
  <p class="l-js-5c">云何为是人　　说佛难思境</p>
  <p class="l-js-5c">然今所开演　　凭佛威神力</p>
  <p class="l-js-5c">一切最胜子　　至心应谛听</p>
  <p class="l-js-5c">如来妙言说　　句义皆相应</p>
  <p class="l-js-5c">超越心境界　　远离于譬喻</p>
  <p class="l-js-5c">犹如蜂采花　　先者取精粹</p>
  <p class="l-js-5c">是诸后至者　　皆悉味其余</p>
  <p class="l-js-5c">胜牟尼亦然　　先得妙法味</p>
  <p class="l-js-5c">我则饮其余　　今为众宣说</p>
  <p class="l-js-5c">天中天境界　　增悦诸明智</p>
  <p class="l-js-5c">实非意测量　　言象可能表</p>
  <p class="l-js-5c">示同人形色　　相好以严身</p>
  <p class="l-js-5c">现于胜妙宫　　宝冠以为饰</p>
  <p class="l-js-5c">圆光及轮辐　　种种皆成就</p>
  <p class="l-js-5c">照曜于宫殿　　能除外道憍</p>
  <p class="l-js-5c">诸佛四时中　　恒依密严住</p>
  <p class="l-js-5c">而于一切处　　现生及涅槃</p>
  <p class="l-js-5c">纯善少减时　　恶生及浊乱</p>
  <p class="l-js-5c">随彼之意乐　　利益诸有情</p>
  <p class="l-js-5c">业用无暂停　　常住密严刹</p>
  <p class="l-js-5c">此之清净处　　瑜只安乐宫</p>
  <p class="l-js-5c">浊乱少减时　　显示如来相</p>
  <p class="l-js-5c">譬如净满月　　影遍于众水</p>
  <p class="l-js-5c">佛以一切身　　随宜而应化</p>
  <p class="l-js-5c">如来净智境　　观行者皆见</p>
  <p class="l-js-5c">或现大自在　　或现那罗延</p>
  <p class="l-js-5c">成现迦毗罗　　住空而说法</p>
  <p class="l-js-5c">或现围陀者　　常行及妙喜</p>
  <p class="l-js-5c">童天及尸弃　　罗护都牟卢</p>
  <p class="l-js-5c">或现紧那罗　　甘蔗月种姓</p>
  <p class="l-js-5c">及诸国王等　　一切所瞻奉</p>
  <p class="l-js-5c">或作大医王　　示现于众人</p>
  <p class="l-js-5c">金刚等众宝　　铜铁及诸矿</p>
  <p class="l-js-5c">明珠与铅锡　　红碧二颇梨</p>
  <p class="l-js-5c">随彼诸有情　　爱乐而显现</p>
  <p class="l-js-5c">由佛加持力　　令彼悉安乐</p>
  <p class="l-js-5c">天女及龙女　　乾闼婆之女</p>
  <p class="l-js-5c">欲界自在者　　不能动其心</p>
  <p class="l-js-5c">超胜欲境界　　及胜色界色</p>
  <p class="l-js-5c">空处及识处　　无所有之处</p>
  <p class="l-js-5c">非想非非想　　于彼不迷惑</p>
  <p class="l-js-5c">无想诸定者　　未离于惑缠</p>
  <p class="l-js-5c">非安非清净　　流转于诸有</p>
  <p class="l-js-5c">有身者所生　　非如密严国</p>
  <p class="l-js-5c">密严微妙土　　清净福为严</p>
  <p class="l-js-5c">解脱知见人　　最胜之依处</p>
  <p class="l-js-5c">具十种自在　　六通三摩地</p>
  <p class="l-js-5c">皆以成意身　　如佛于彼现</p>
  <p class="l-js-5c">修行于十地　　檀等波罗蜜</p>
  <p class="l-js-5c">一切相好花　　常以为严饰</p>
  <p class="l-js-5c">远离于分别　　亦非无觉了</p>
  <p class="l-js-5c">无有我意根　　惠根常悦乐</p>
  <p class="l-js-5c">施等诸功德　　净业悉圆满</p>
  <p class="l-js-5c">得佛胜所依　　密严之净国</p>
  <p class="l-js-5c">此土最微妙　　不假日月明</p>
  <p class="l-js-5c">佛及诸菩萨　　清净光恒照</p>
  <p class="l-js-5c">密严中众圣　　其光逾聚日</p>
  <p class="l-js-5c">无有昼夜时　　亦无老死患</p>
  <p class="l-js-5c">殊胜密严宫　　诸天所希慕</p>
  <p class="l-js-5c">最上瑜伽者　　地地而进修</p>
  <p class="l-js-5c">了知一切法　　皆以心为性</p>
  <p class="l-js-5c">善说阿赖耶　　三性法无我</p>
  <p class="l-js-5c">其身转清净　　而生密严国</p>
  <h2>胎藏生品第三</h2>
  <p class="l-js-5c">尔时金刚藏　　菩萨摩诃萨</p>
  <p class="l-js-5c">复告螺髻梵　　天主应当知</p>
  <p class="l-js-5c">一切有情身　　九物以为性</p>
  <p class="l-js-5c">有为相迁动　　能造所造俱</p>
  <p class="l-js-5c">精血共和合　　增长于不净</p>
  <p class="l-js-5c">为无量诸业　　之所常覆缠</p>
  <p class="l-js-5c">如毒树所生　　扶疏而蓊郁</p>
  <p class="l-js-5c">贪嗔等烦恼　　增长亦如是</p>
  <p class="l-js-5c">九月或十月　　生于满足时</p>
  <p class="l-js-5c">既从胎藏出　　颠危受诸苦</p>
  <p class="l-js-5c">天主应当知　　此诸有情类</p>
  <p class="l-js-5c">皆由业力故　　驱驰运动生</p>
  <p class="l-js-5c">或自人中来　　或以傍生趣</p>
  <p class="l-js-5c">非天与罗刹　　龙及于诸鬼</p>
  <p class="l-js-5c">或以持明族　　天趣之胜身</p>
  <p class="l-js-5c">或于瑜只中　　退失三摩地</p>
  <p class="l-js-5c">轮王之贵族　　而来生此中</p>
  <p class="l-js-5c">如是既生已　　诸根遂增长</p>
  <p class="l-js-5c">随亲近宿习　　复造于诸业</p>
  <p class="l-js-5c">由斯业大故　　轮回诸趣中</p>
  <p class="l-js-5c">若有诸智者　　闻法得觉悟</p>
  <p class="l-js-5c">离文字分别　　入三解脱门</p>
  <p class="l-js-5c">得证真实理　　清净之殊胜</p>
  <p class="l-js-5c">上上最清净　　即往于密严</p>
  <p class="l-js-5c">能遍俱胝刹　　随宜而应现</p>
  <p class="l-js-5c">天主如是生　　永脱诸险趣</p>
  <p class="l-js-5c">是名为丈夫　　亦名为智者</p>
  <p class="l-js-5c">亦名天中天　　佛子众围绕</p>
  <p class="l-js-5c">天主应当知　　胎藏身虚伪</p>
  <p class="l-js-5c">非从自性生　　非从痴爱业</p>
  <p class="l-js-5c">以皆因相有　　了达灭无余</p>
  <p class="l-js-5c">亦离于分别　　及以于文字</p>
  <p class="l-js-5c">能如斯观者　　即往密严场</p>
  <p class="l-js-5c">若诸修定人　　住定攀缘境</p>
  <p class="l-js-5c">即便为声色　　诳惑生取著</p>
  <p class="l-js-5c">不能得坚固　　亦名散动心</p>
  <p class="l-js-5c">以斯邪定缚　　流转生三界</p>
  <p class="l-js-5c">若有胜瑜只　　善住三摩地</p>
  <p class="l-js-5c">远离能所取　　寂然心不生</p>
  <p class="l-js-5c">是名真实修　　无相观行者</p>
  <p class="l-js-5c">欲生密严土　　常应如是观</p>
  <h2>自作境界品第四</h2>
  <p class="l-js-5c">尔时金刚藏　　菩萨摩诃萨</p>
  <p class="l-js-5c">复告螺髻梵　　天主应当知</p>
  <p class="l-js-5c">八种九种心　　常与无明转</p>
  <p class="l-js-5c">能生诸世间　　皆心心法现</p>
  <p class="l-js-5c">由彼流转故　　诸识与诸根</p>
  <p class="l-js-5c">无明所变异　　本心坚不动</p>
  <p class="l-js-5c">世间及根境　　皆从十二支</p>
  <p class="l-js-5c">能生及所生　　刹那而灭坏</p>
  <p class="l-js-5c">梵世至非想　　亦从于因缘</p>
  <p class="l-js-5c">唯有天中天　　能离作所作</p>
  <p class="l-js-5c">有情及无情　　动与不动法</p>
  <p class="l-js-5c">皆如于瓶等　　灭坏以为性</p>
  <p class="l-js-5c">天主应当知　　诸识甚微细</p>
  <p class="l-js-5c">迁流而速疾　　是佛之境界</p>
  <p class="l-js-5c">诸仙及外道　　假称是牟尼</p>
  <p class="l-js-5c">以言互相缚　　而贪种种色</p>
  <p class="l-js-5c">于此生灭识　　悉皆不能知</p>
  <p class="l-js-5c">假使一千岁　　思唯四吠陀</p>
  <p class="l-js-5c">行施得梵天　　还当有退落</p>
  <p class="l-js-5c">或四月苦行　　祠祭所获果</p>
  <p class="l-js-5c">或修异类坛　　事火所求福</p>
  <p class="l-js-5c">或修三趣法　　宰羊以祈祷</p>
  <p class="l-js-5c">得果还有退　　梵王何不悟</p>
  <p class="l-js-5c">三德果系属　　不坚如芭蕉</p>
  <p class="l-js-5c">唯以智解脱　　得生密严土</p>
  <p class="l-js-5c">定者证斯境　　方能往彼宫</p>
  <p class="l-js-5c">是故大梵天　　应当善修习</p>
  <p class="l-js-5c">密严中之人　　无生死眷属</p>
  <p class="l-js-5c">一切有情识　　不断亦不坏</p>
  <p class="l-js-5c">诸业无染著　　亦无染熏习</p>
  <p class="l-js-5c">如莲不著水　　犹空不染尘</p>
  <p class="l-js-5c">日月无云翳　　瑜伽者亦尔</p>
  <p class="l-js-5c">速修是观行　　如来所摄持</p>
  <p class="l-js-5c">沐之净戒流　　饮以智慧液</p>
  <p class="l-js-5c">由修胜戒智　　生死得解脱</p>
  <p class="l-js-5c">天主应当知　　有情蕴处界</p>
  <p class="l-js-5c">众法所合成　　悉皆无所有</p>
  <p class="l-js-5c">眼色等因缘　　而得生于识</p>
  <p class="l-js-5c">犹火因薪炽　　识起亦复然</p>
  <p class="l-js-5c">境转随妄心　　犹铁逐磁石</p>
  <p class="l-js-5c">如干城阳焰　　愚渴之所取</p>
  <p class="l-js-5c">中无能造物　　但随心变异</p>
  <p class="l-js-5c">复如干城人　　往来皆不实</p>
  <p class="l-js-5c">众生身亦尔　　进止悉非真</p>
  <p class="l-js-5c">亦如梦中见　　寤后即非有</p>
  <p class="l-js-5c">妄见蕴等法　　觉已本寂然</p>
  <p class="l-js-5c">四大微尘众　　离心无所得</p>
  <p class="l-js-5c">世间可特物　　执非四大成</p>
  <p class="l-js-5c">譬如风疾缘　　或现见诸境</p>
  <p class="l-js-5c">起尸无作者　　世间法亦然</p>
  <p class="l-js-5c">汝等诸佛子　　应当善观察</p>
  <p class="l-js-5c">世间诸动植　　犹如水聚沫</p>
  <p class="l-js-5c">瓶衣等妄想　　不实如阳焰</p>
  <p class="l-js-5c">苦乐等诸受　　方之水上泡</p>
  <p class="l-js-5c">众行如芭蕉　　中无有坚实</p>
  <p class="l-js-5c">是识如幻事　　虚伪悉非真</p>
  <p class="l-js-5c">于彼三界中　　动与不动法</p>
  <p class="l-js-5c">皆同于梦境　　迷心之所现</p>
  <p class="l-js-5c">亦如幻化事　　及乾闼婆城</p>
  <p class="l-js-5c">但诳于愚夫　　初无有真实</p>
  <p class="l-js-5c">佛子觉此法　　其心无所畏</p>
  <p class="l-js-5c">慧火焚诸患　　即生密严国</p>
  <p class="l-js-5c">世间皆无相　　相为所系缚</p>
  <p class="l-js-5c">无相为吉祥　　相及心境界</p>
  <p class="l-js-5c">心境界非真　　真为慧境界</p>
  <p class="l-js-5c">远离于众相　　慈悲之所行</p>
  <p class="l-js-5c">无相遍一切　　三界皆清净</p>
  <p class="l-js-5c">色声等众相　　名为三界法</p>
  <p class="l-js-5c">一切诸根境　　有情之缚因</p>
  <p class="l-js-5c">由慧得解脱　　安乐而自在</p>
  <p class="l-js-5c">时宝髻菩萨　　坐殊妙之座</p>
  <p class="l-js-5c">向于金刚藏　　而作如是言</p>
  <p class="l-js-5c">遍诸俱胝刹　　尊者为上首</p>
  <p class="l-js-5c">成就最妙智　　了达所知法</p>
  <p class="l-js-5c">于无量悉檀　　皆已得明见</p>
  <p class="l-js-5c">今在修行众　　能净于彼疑</p>
  <p class="l-js-5c">觉察有情身　　一切之本起</p>
  <p class="l-js-5c">以妙音演畅　　穷劫不能尽</p>
  <p class="l-js-5c">应当为众会　　说离诸逆顺</p>
  <p class="l-js-5c">似非似等因　　及以真实法</p>
  <p class="l-js-5c">令此诸智者　　心净无有疑</p>
  <p class="l-js-5c">舍于诸蕴因　　不久得解脱</p>
  <p class="l-js-5c">蕴因法非法　　生此身后身</p>
  <p class="l-js-5c">智则能脱苦　　受则为坚缚</p>
  <p class="l-js-5c">有情心所起　　由色及以明</p>
  <p class="l-js-5c">作意等众缘　　驰散于诸境</p>
  <p class="l-js-5c">迅疾其奔电　　难可得觉知</p>
  <p class="l-js-5c">无明及爱业　　以之而浊乱</p>
  <p class="l-js-5c">诸法意先导　　意速意殊胜</p>
  <p class="l-js-5c">法与意相应　　皆以意为性</p>
  <p class="l-js-5c">譬如摩尼宝　　显现于众彩</p>
  <p class="l-js-5c">如是之妙义　　佛子何不说</p>
  <p class="l-js-5c">如众色摩尼　　随色而显现</p>
  <p class="l-js-5c">仁者瑜只中　　照耀亦如是</p>
  <p class="l-js-5c">具足如来像　　恒住自在宫</p>
  <p class="l-js-5c">佛子众围绕　　随宜应为说</p>
  <p class="l-js-5c">尔时金刚藏　　菩萨摩诃萨</p>
  <p class="l-js-5c">于法自在者　　复告大众言</p>
  <p class="l-js-5c">密严微妙土　　是最胜寂静</p>
  <p class="l-js-5c">亦是大涅槃　　解脱净法界</p>
  <p class="l-js-5c">亦是妙智境　　及以大神通</p>
  <p class="l-js-5c">修诸观行者　　所依之妙刹</p>
  <p class="l-js-5c">不断亦不境　　常住无变易</p>
  <p class="l-js-5c">水亦不能濡　　风亦不能燥</p>
  <p class="l-js-5c">非如瓶等体　　勤勇成而坏</p>
  <p class="l-js-5c">非似不似因　　二种所成立</p>
  <p class="l-js-5c">立宗及诸分　　皆是不定法</p>
  <p class="l-js-5c">以宗及以因　　各执差别故</p>
  <p class="l-js-5c">密严微妙刹　　体是转依识</p>
  <p class="l-js-5c">超于分别心　　非妄情境界</p>
  <p class="l-js-5c">如来密严刹　　无终亦无始</p>
  <p class="l-js-5c">非微尘自性　　非由于乐欲</p>
  <p class="l-js-5c">非大自在作　　非无明爱业</p>
  <p class="l-js-5c">但由无功用　　妙智之所生</p>
  <p class="l-js-5c">出欲色无色　　超无想暗网</p>
  <p class="l-js-5c">密严微妙土　　是阿若悉檀</p>
  <p class="l-js-5c">非诸因明者　　所量之境界</p>
  <p class="l-js-5c">非由于胜性　　自在与声论</p>
  <p class="l-js-5c">及吠陀等宗　　之所能开显</p>
  <p class="l-js-5c">乃至资粮位　　智慧不能了</p>
  <p class="l-js-5c">唯是于如来　　及十地智境</p>
  <p class="l-js-5c">仁者今谛听　　愚夫迷世间</p>
  <p class="l-js-5c">为业及非业　　我今演此义</p>
  <p class="l-js-5c">令修胜定者　　获得于安乐</p>
  <p class="l-js-5c">内外一切物　　所见唯自心</p>
  <p class="l-js-5c">有情心二性　　能取及所取</p>
  <p class="l-js-5c">心体有二门　　即心见众物</p>
  <p class="l-js-5c">凡夫性迷惑　　于自不能了</p>
  <p class="l-js-5c">如瓶现色相　　无体唯自心</p>
  <p class="l-js-5c">羸定及诸仙　　于此义惑乱</p>
  <p class="l-js-5c">舍于真实理　　而行分别路</p>
  <p class="l-js-5c">是心有二性　　如镜像月影</p>
  <p class="l-js-5c">如目而有翳　　妄见于毛轮</p>
  <p class="l-js-5c">空中无毛轮　　应无珠璎珞</p>
  <p class="l-js-5c">但从病翳眼　　若斯而显现</p>
  <p class="l-js-5c">虚妄计著者　　不觉恒执取</p>
  <p class="l-js-5c">广现诸严饰　　种种梵等相</p>
  <p class="l-js-5c">一切诸有情　　及与瓶衣等</p>
  <p class="l-js-5c">内外种种事　　皆悉从心起</p>
  <p class="l-js-5c">此密严妙定　　非余之所有</p>
  <p class="l-js-5c">若有修行者　　生于众福地</p>
  <p class="l-js-5c">或生欲自在　　或于色界天</p>
  <p class="l-js-5c">乃至无相宫　　色究竟天处</p>
  <p class="l-js-5c">空识无所有　　非想非非想</p>
  <p class="l-js-5c">种种诸宫殿　　渐次除贪欲</p>
  <p class="l-js-5c">不久得生彼　　密严观行宫</p>
  <p class="l-js-5c">众佛子围绕　　自在而游戏</p>
  <p class="l-js-5c">汝应修此定　　如何著亲属</p>
  <p class="l-js-5c">亲属常系缚　　轮回生死因</p>
  <p class="l-js-5c">男女意惑乱　　精血共和合</p>
  <p class="l-js-5c">如虫生自泥　　此中生亦尔</p>
  <p class="l-js-5c">九月或十月　　彼体渐增长</p>
  <p class="l-js-5c">时至出胎已　　譬如虫蠕动</p>
  <p class="l-js-5c">从此而长大　　乃正心了知</p>
  <p class="l-js-5c">我观诸有情　　生生悉如此</p>
  <p class="l-js-5c">父母无有数　　妻子亦复然</p>
  <p class="l-js-5c">于诸世间中　　无处不周遍</p>
  <p class="l-js-5c">譬如彼石女　　梦已忽生子</p>
  <p class="l-js-5c">生已方欢乐　　寻又见其亡</p>
  <p class="l-js-5c">悲哀不自胜　　忽然从睡觉</p>
  <p class="l-js-5c">不见有其子　　初生及后终</p>
  <p class="l-js-5c">又梦游山川　　城邑与园苑</p>
  <p class="l-js-5c">一切诸境界　　世间共受用</p>
  <p class="l-js-5c">彼此互相见　　驰鹜而往来</p>
  <p class="l-js-5c">运转与屈伸　　无量之境界</p>
  <p class="l-js-5c">及从于睡觉　　一切皆非有</p>
  <p class="l-js-5c">亦如多欲者　　梦见于女人</p>
  <p class="l-js-5c">颜貌甚端严　　服玩皆珍绮</p>
  <p class="l-js-5c">种种恣欢乐　　觉已悉皆无</p>
  <p class="l-js-5c">一切诸世间　　当知亦如是</p>
  <p class="l-js-5c">王位及营从　　父母等宗姻</p>
  <p class="l-js-5c">但诳于愚夫　　体性皆非实</p>
  <p class="l-js-5c">汝于三摩地　　何故不勤修</p>
  <p class="l-js-5c">无量诸声闻　　独觉及菩萨</p>
  <p class="l-js-5c">住山间树下　　寂静修禅处</p>
  <p class="l-js-5c">摩罗耶乳海　　频陀婆利师</p>
  <p class="l-js-5c">摩醯因陀罗　　鸡罗雪山等</p>
  <p class="l-js-5c">或止圆生树　　或住娇微那</p>
  <p class="l-js-5c">处须弥半腹　　或憩如意树</p>
  <p class="l-js-5c">绊住剑摩罗　　于中而宴默</p>
  <p class="l-js-5c">或食赡部果　　及饮甘露味</p>
  <p class="l-js-5c">具足诸神通　　而常修此观</p>
  <p class="l-js-5c">过去未来世　　坐于莲华台</p>
  <p class="l-js-5c">结加住等引　　如是常观察</p>
  <p class="l-js-5c">善摄诸根故　　不散一切境</p>
  <p class="l-js-5c">如以钩制象　　住定亦复然</p>
  <p class="l-js-5c">世间若出世　　一切诸余定</p>
  <p class="l-js-5c">佛定净无垢　　贪爱皆遣除</p>
  <p class="l-js-5c">遍爱无色定　　无想等禅中</p>
  <p class="l-js-5c">见彼日月形　　莲花与深险</p>
  <p class="l-js-5c">如空火众色　　耶定非究竟</p>
  <p class="l-js-5c">拂除如是相　　得净无分别</p>
  <p class="l-js-5c">则见俱胝刹　　诸佛住等引</p>
  <p class="l-js-5c">同时共舒手　　以水灌其顶</p>
  <p class="l-js-5c">即入于佛地　　示现众色形</p>
  <p class="l-js-5c">既得种种身　　则具萨婆若</p>
  <p class="l-js-5c">力通及自在　　正定陀罗尼</p>
  <p class="l-js-5c">如是等功德　　莫不皆成就</p>
  <p class="l-js-5c">分析于诸色　　乃至观极微</p>
  <p class="l-js-5c">自性无所有　　仇如于兔角</p>
  <p class="l-js-5c">无分无分别　　蕴有蕴亦然</p>
  <p class="l-js-5c">同于幻所作　　一切皆如是</p>
  <p class="l-js-5c">此中无业果　　亦无作业人</p>
  <p class="l-js-5c">无能作世间　　设有作能作</p>
  <p class="l-js-5c">能作待于作　　何名能作人</p>
  <p class="l-js-5c">此言成过患　　说作者清净</p>
  <p class="l-js-5c">我者成诸境　　地轮依水轮</p>
  <p class="l-js-5c">及有情世间　　次第而安布</p>
  <p class="l-js-5c">诸趣各差别　　彼此互往来</p>
  <p class="l-js-5c">于事起诸根　　而能取于境</p>
  <p class="l-js-5c">此等非由我　　皆是于分别</p>
  <p class="l-js-5c">展转而变异　　同于乳酪酥</p>
  <p class="l-js-5c">如是生住灭　　计业与非业</p>
  <p class="l-js-5c">定者常观此　　如干城与梦</p>
  <p class="l-js-5c">无始来戏论　　熏习于有情</p>
  <p class="l-js-5c">种种之过咎　　而生分别业</p>
  <p class="l-js-5c">诸根犹如幻　　境界同于梦</p>
  <p class="l-js-5c">能作所作业　　定者能远离</p>
  <p class="l-js-5c">恶觉微劣者　　迷惑生妄计</p>
  <p class="l-js-5c">分别于能作　　一切诸世间</p>
  <p class="l-js-5c">或谓摩尼珠　　金银等众矿</p>
  <p class="l-js-5c">鸟兽色差别　　刺端铦以利</p>
  <p class="l-js-5c">此等皆不同　　应知无作者</p>
  <p class="l-js-5c">世间相差别　　皆从分别生</p>
  <p class="l-js-5c">非胜性微尘　　无因自然等</p>
  <p class="l-js-5c">恶觉者妄计　　不知其体性</p>
  <p class="l-js-5c">为业为非业　　如是起分别</p>
  <p class="l-js-5c">如毒在于乳　　随变与相应</p>
  <p class="l-js-5c">一切处分别　　诸法亦如是</p>
  <p class="l-js-5c">是性亦不生　　是性亦不灭</p>
  <p class="l-js-5c">惑者不能了　　种种异分别</p>
  <p class="l-js-5c">世间唯积集　　定者乃能观</p>
  <p class="l-js-5c">汝等应勤修　　无思业非业</p>
  <p class="l-js-5c">有情互来往　　如日月超回</p>
  <p class="l-js-5c">在空无所依　　随风而运转</p>
  <p class="l-js-5c">业性甚微隐　　密严者能见</p>
  <p class="l-js-5c">修诸胜观行　　不为甚所羁</p>
  <p class="l-js-5c">如火燎长焚　　须臾作灰烬</p>
  <p class="l-js-5c">智火焚业薪　　当知亦如是</p>
  <p class="l-js-5c">又如灯破闇　　一念尽无余</p>
  <p class="l-js-5c">诸业习暗冥　　无始之熏聚</p>
  <p class="l-js-5c">牟尼智灯起　　刹那顿皆灭</p>
  <h2>辩观行品第五</h2>
  <p class="l-js-5c">尔时金刚藏　　菩萨摩诃萨</p>
  <p class="l-js-5c">复告于大众　　诸仁应谛听</p>
  <p class="l-js-5c">譬如空闲地　　欲造立宫室</p>
  <p class="l-js-5c">匠人资土木　　然后方得成</p>
  <p class="l-js-5c">谛观诸物中　　二皆无舍宅</p>
  <p class="l-js-5c">亦如于众指　　和合以成拳</p>
  <p class="l-js-5c">离指而推求　　拳体不可得</p>
  <p class="l-js-5c">军师及车乘　　城邑与园林</p>
  <p class="l-js-5c">云物须山川　　瓶衣等诸相</p>
  <p class="l-js-5c">皆是假和合　　智者了如梦</p>
  <p class="l-js-5c">如是身舍宅　　诸界所集成</p>
  <p class="l-js-5c">蕴积犹崇山　　攲危如朽屋</p>
  <p class="l-js-5c">不生亦不灭　　非自亦非他</p>
  <p class="l-js-5c">如乾闼婆城　　如云亦如影</p>
  <p class="l-js-5c">复如热时焰　　亦如观绘事</p>
  <p class="l-js-5c">相自于妄现　　性净离有无</p>
  <p class="l-js-5c">亦如盲与跛　　相假而得行</p>
  <p class="l-js-5c">自性无能持　　凡愚身亦尔</p>
  <p class="l-js-5c">分析至极微　　空名无实物</p>
  <p class="l-js-5c">极微不可得　　诸法亦如是</p>
  <p class="l-js-5c">瑜伽净慧者　　作是思惟时</p>
  <p class="l-js-5c">便于色声等　　远离于觉念</p>
  <p class="l-js-5c">一切意息已　　泰然得解脱</p>
  <p class="l-js-5c">不爱于有情　　常乐于等持</p>
  <p class="l-js-5c">设有诸天仙　　姝丽女人等</p>
  <p class="l-js-5c">而来供养者　　如观梦无染</p>
  <p class="l-js-5c">身虽住于此　　外道不能见</p>
  <p class="l-js-5c">持明与梵天　　亦不睹其顶</p>
  <p class="l-js-5c">当生摩尼宫　　自在而游戏</p>
  <p class="l-js-5c">与诸明妃众　　离欲常欢娱</p>
  <p class="l-js-5c">此之观行法　　萨埵之境界</p>
  <p class="l-js-5c">仁应速修习　　发于勇猛心</p>
  <p class="l-js-5c">当生光明宫　　利益于三有</p>
  <p class="l-js-5c">则断贪欲分　　及离嗔恚痴</p>
  <p class="l-js-5c">能诣大密严　　寂静殊胜处</p>
  <p class="l-js-5c">彼无死境界　　亦非识所行</p>
  <p class="l-js-5c">远离于诸相　　非分别所得</p>
  <p class="l-js-5c">为此微妙处　　瑜伽者相应</p>
  <p class="l-js-5c">是故修观行　　希求于彼土</p>
  <p class="l-js-5c">既胜于贪恚　　无我亦无人</p>
  <p class="l-js-5c">胜定汝应修　　勿生于三毒</p>
  <p class="l-js-5c">若执于境界　　则有二觉生</p>
  <p class="l-js-5c">犹如美女人　　曼脸而缜发</p>
  <p class="l-js-5c">多欲者见已　　爱著而思惟</p>
  <p class="l-js-5c">迷惑生染觉　　专想无余念</p>
  <p class="l-js-5c">行来及坐起　　饮食与眠睡</p>
  <p class="l-js-5c">彼女之容姿　　常现于心想</p>
  <p class="l-js-5c">如此之恶慧　　皆由妄境生</p>
  <p class="l-js-5c">溺在境淤泥　　是故不应著</p>
  <p class="l-js-5c">或如诸世间　　邪慧妄分别</p>
  <p class="l-js-5c">于牛及山羊　　设婆与麋鹿</p>
  <p class="l-js-5c">见彼有角故　　执之以为实</p>
  <p class="l-js-5c">而于彪兔等　　便生无角解</p>
  <p class="l-js-5c">若非见牛角　　于兔宁执无</p>
  <p class="l-js-5c">世间亦复然　　妄见有所得</p>
  <p class="l-js-5c">后求体非实　　便言法定无</p>
  <p class="l-js-5c">未舍分别来　　常生是邪觉</p>
  <p class="l-js-5c">仁应审观察　　心行诸境界</p>
  <p class="l-js-5c">皆如妄所得　　角与无角等</p>
  <p class="l-js-5c">若诸修行者　　能作如是观</p>
  <p class="l-js-5c">随其所意乐　　或作转轮王</p>
  <p class="l-js-5c">升空而往还　　具有大威力</p>
  <p class="l-js-5c">或生日月殿　　及诸星宿宫</p>
  <p class="l-js-5c">四王忉利天　　焰摩及兜率</p>
  <p class="l-js-5c">化乐与他化　　摩尼宝殿中</p>
  <p class="l-js-5c">色界梵众身　　并十梵天处</p>
  <p class="l-js-5c">无烦及无热　　善见与善现</p>
  <p class="l-js-5c">阿迦尼吒宫　　自在而游戏</p>
  <p class="l-js-5c">空识无所有　　非想非非想</p>
  <p class="l-js-5c">住彼渐除欲　　乃至诸佛刹</p>
  <p class="l-js-5c">常游微妙定　　解脱之境界</p>
  <p class="l-js-5c">譬如因破瓶　　而乃成于瓦</p>
  <p class="l-js-5c">坏性刹那现　　于常见无常</p>
  <p class="l-js-5c">种子生于芽　　芽生种已坏</p>
  <p class="l-js-5c">又如彼陶匠　　以泥而作瓶</p>
  <p class="l-js-5c">泥若是奢摩　　瓶亦如其色</p>
  <p class="l-js-5c">或时彼匠者　　兼用杂色泥</p>
  <p class="l-js-5c">比至烧已成　　各随其泥色</p>
  <p class="l-js-5c">从箭竹生葱　　从角生于蒜</p>
  <p class="l-js-5c">秽蝇与败蜜　　各得生于虫</p>
  <p class="l-js-5c">当知世间果　　似因不似因</p>
  <p class="l-js-5c">皆因变坏故　　乃得生于果</p>
  <p class="l-js-5c">众尘成所作　　体性不变坏</p>
  <p class="l-js-5c">皆是世愚夫　　而生妄分别</p>
  <p class="l-js-5c">能作我内我　　胜我不可得</p>
  <p class="l-js-5c">亦无于意我　　亦无积集因</p>
  <p class="l-js-5c">及以亲生因　　不从识缘有</p>
  <p class="l-js-5c">智者之境界　　善巧力所生</p>
  <p class="l-js-5c">拔除烦恼刺　　降魔并眷属</p>
  <p class="l-js-5c">世间贪爱尽　　如蜜能消瘦</p>
  <p class="l-js-5c">诸仙由有贪　　流转生诸趣</p>
  <p class="l-js-5c">多时所熏习　　譬如嗔恚蛇</p>
  <p class="l-js-5c">烦恼火烧然　　流转险恶趣</p>
  <p class="l-js-5c">离贪即解脱　　常勤修观行</p>
  <h2>趣入阿赖耶品第六</h2>
  <p class="l-js-5c">尔时金刚藏　　菩萨摩诃萨</p>
  <p class="l-js-5c">复告诸大众　　仁等应当知</p>
  <p class="l-js-5c">我昔蒙佛力　　加持得妙定</p>
  <p class="l-js-5c">明见俱胝刹　　修行世定者</p>
  <p class="l-js-5c">诸佛与佛子　　清净所住处</p>
  <p class="l-js-5c">于中唯密严　　安乐最第一</p>
  <p class="l-js-5c">诸佛坐莲花　　有如殊妙殿</p>
  <p class="l-js-5c">我等从定起　　一心以瞻仰</p>
  <p class="l-js-5c">自见住密严　　佛子众围绕</p>
  <p class="l-js-5c">复见解脱藏　　住在于宫中</p>
  <p class="l-js-5c">身量如指节　　色相甚明朗</p>
  <p class="l-js-5c">如空净满月　　如阿恒思花</p>
  <p class="l-js-5c">我即心自念　　是谁难思事</p>
  <p class="l-js-5c">即便见已身　　在于彼腹内</p>
  <p class="l-js-5c">亦于中普见　　一切诸世间</p>
  <p class="l-js-5c">莲花藏佛子　　以佛神力故</p>
  <p class="l-js-5c">亦皆如是见　　咸叹不思议</p>
  <p class="l-js-5c">天中天作已　　即摄威神力</p>
  <p class="l-js-5c">大众悉如故　　希有妙难思</p>
  <p class="l-js-5c">瑜只种种色　　是佛之境界</p>
  <p class="l-js-5c">诸仁应当知　　佛昔为菩萨</p>
  <p class="l-js-5c">从彼欢喜地　　得至于离垢</p>
  <p class="l-js-5c">发光及焰慧　　难胜与现前</p>
  <p class="l-js-5c">远行及不动　　善慧法云地</p>
  <p class="l-js-5c">获得陀罗尼　　生无尽句义</p>
  <p class="l-js-5c">首楞严等定　　及以意成身</p>
  <p class="l-js-5c">细性与轻性　　大性及意乐</p>
  <p class="l-js-5c">尊贵欲寿等　　获斯八自在</p>
  <p class="l-js-5c">如应而显现　　游戏于密严</p>
  <p class="l-js-5c">名称妙光明　　功德皆成就</p>
  <p class="l-js-5c">转复得清净　　现成等正觉</p>
  <p class="l-js-5c">化为佛菩萨　　种种妙色像</p>
  <p class="l-js-5c">自然遍一切　　而转妙法轮</p>
  <p class="l-js-5c">速令诸众生　　以智断诸惑</p>
  <p class="l-js-5c">利乐诸趣已　　还住密严中</p>
  <p class="l-js-5c">或有诸大士　　见佛现身色</p>
  <p class="l-js-5c">庄严吉祥相　　光明自然发</p>
  <p class="l-js-5c">炽盛如化聚　　住于莲花宫</p>
  <p class="l-js-5c">与诸观行人　　嬉游安乐定</p>
  <p class="l-js-5c">三摩地自在　　处所最殊胜</p>
  <p class="l-js-5c">或见于大树　　紧那罗王身</p>
  <p class="l-js-5c">现于百千亿　　种种之变化</p>
  <p class="l-js-5c">光明皎如月　　遍照诸国王</p>
  <p class="l-js-5c">或见兜率天　　无量诸佛子</p>
  <p class="l-js-5c">身如帝青色　　功德相庄严</p>
  <p class="l-js-5c">首饰摩尼冠　　坐于殊胜殿</p>
  <p class="l-js-5c">光明普照耀　　一切智通达</p>
  <p class="l-js-5c">或见于普贤　　具有大威力</p>
  <p class="l-js-5c">得于一切智　　四无碍辩才</p>
  <p class="l-js-5c">身相现光明　　独胜无伦匹</p>
  <p class="l-js-5c">住于满月殿　　密严之定海</p>
  <p class="l-js-5c">遍现众色像　　贤圣所称叹</p>
  <p class="l-js-5c">无量诸天众　　及乾闼婆等</p>
  <p class="l-js-5c">明仙及国王　　眷属众围绕</p>
  <p class="l-js-5c">或见最胜子　　并诸观行师</p>
  <p class="l-js-5c">寂静而住禅　　俨如在睡眠</p>
  <p class="l-js-5c">远离于沈怠　　顺行诸佛教</p>
  <p class="l-js-5c">勤苦而清羸　　示同于外道</p>
  <p class="l-js-5c">六欲及梵天　　有顶至赡部</p>
  <p class="l-js-5c">于中而现化　　多种之光明</p>
  <p class="l-js-5c">神通调御者　　赫奕而炽盛</p>
  <p class="l-js-5c">或见为导师　　降胎并诞育</p>
  <p class="l-js-5c">出家修静虑　　乃至般涅槃</p>
  <p class="l-js-5c">佛智不思议　　一切皆圆满</p>
  <p class="l-js-5c">得自在无畏　　人天等归依</p>
  <p class="l-js-5c">仁者应当知　　诸佛之体性</p>
  <p class="l-js-5c">智慧最无比　　唯佛所能知</p>
  <p class="l-js-5c">如释迦已获　　人中胜师子</p>
  <p class="l-js-5c">汝等咸当得　　生信勿怀疑</p>
  <p class="l-js-5c">信即为佛体　　必当得解脱</p>
  <p class="l-js-5c">或为彼天主　　及以诸粟散</p>
  <p class="l-js-5c">乃至生梵宫　　而作转轮王</p>
  <p class="l-js-5c">转生莲花藏　　在彼佛会中</p>
  <p class="l-js-5c">莲花而化生　　获大精进力</p>
  <p class="l-js-5c">由此降魔众　　及欲熏习因</p>
  <p class="l-js-5c">志意无怯弱　　证成一道法</p>
  <p class="l-js-5c">绍继于佛事　　得王诸国土</p>
  <p class="l-js-5c">若欲得作佛　　当净佛性道</p>
  <p class="l-js-5c">种姓既净已　　诸佛即授记</p>
  <p class="l-js-5c">瑜只转觉悟　　不久当成佛</p>
  <p class="l-js-5c">一切修行者　　而为作依怙</p>
  <p class="l-js-5c">譬如彼大地　　亦为众所依</p>
  <p class="l-js-5c">如于妙行者　　能疗一切病</p>
  <p class="l-js-5c">觉者亦如是　　能除虚妄疾</p>
  <p class="l-js-5c">得无分别心　　支解不倾动</p>
  <p class="l-js-5c">内外之境界　　了达皆唯识</p>
  <p class="l-js-5c">能远离于我　　亦离于我所</p>
  <p class="l-js-5c">无能害所害　　及以于害具</p>
  <p class="l-js-5c">一切悉皆是　　意识之境界</p>
  <p class="l-js-5c">皆依阿赖耶　　如是妄分别</p>
  <p class="l-js-5c">如珠合日光　　相感而生火</p>
  <p class="l-js-5c">此火非珠出　　亦非从日生</p>
  <p class="l-js-5c">心意识亦尔　　根境意和合</p>
  <p class="l-js-5c">能生于诸心　　如海起波浪</p>
  <p class="l-js-5c">此性非阳焰　　亦非于梦幻</p>
  <p class="l-js-5c">非同如是等　　迷惑之所取</p>
  <p class="l-js-5c">非同龟蛙毛　　及与于兔角</p>
  <p class="l-js-5c">又如雷电合　　震发而生火</p>
  <p class="l-js-5c">此火为从水　　为从雷电生</p>
  <p class="l-js-5c">竟无有定知　　此火从生处</p>
  <p class="l-js-5c">如火为从水　　造作于瓶等</p>
  <p class="l-js-5c">欲等诸心法　　与心而共生</p>
  <p class="l-js-5c">和合无定性　　当知亦如是</p>
  <p class="l-js-5c">心境不思议　　密严者知见</p>
  <p class="l-js-5c">有情之藏护　　无始妙俱生</p>
  <p class="l-js-5c">如涅槃虚空　　择灭无为性</p>
  <p class="l-js-5c">远离于三世　　清净常圆满</p>
  <p class="l-js-5c">如月有亏盈　　显现诸国土</p>
  <p class="l-js-5c">循环体是一　　其性无增减</p>
  <p class="l-js-5c">愚夫所分别　　见月有增减</p>
  <p class="l-js-5c">往来于四洲　　而实无盈缺</p>
  <p class="l-js-5c">如是之藏识　　普现有情界</p>
  <p class="l-js-5c">其体无增减　　圆洁常光明</p>
  <p class="l-js-5c">愚夫妄分别　　恒于赖耶识</p>
  <p class="l-js-5c">计著有增减　　应知亦如是</p>
  <p class="l-js-5c">若有于此识　　能正而了知</p>
  <p class="l-js-5c">即便得无漏　　转依位差别</p>
  <p class="l-js-5c">如是差别法　　得者甚为难</p>
  <p class="l-js-5c">藏识亦如是　　与七识俱转</p>
  <p class="l-js-5c">熏习以相应　　体性而无染</p>
  <p class="l-js-5c">犹如河中木　　随水以漂流</p>
  <p class="l-js-5c">而木与于流　　体相各差别</p>
  <p class="l-js-5c">藏识亦如是　　诸识习气俱</p>
  <p class="l-js-5c">而恒性清净　　不为其所业</p>
  <p class="l-js-5c">清净与杂染　　皆依阿赖耶</p>
  <p class="l-js-5c">圣者现法乐　　等引之境界</p>
  <p class="l-js-5c">人天等诸趣　　一切佛刹土</p>
  <p class="l-js-5c">如是染净法　　如来藏为因</p>
  <p class="l-js-5c">由彼悟成佛　　为诸乘种性</p>
  <p class="l-js-5c">一切诸众生　　有具于威力</p>
  <p class="l-js-5c">自在诸功德　　殊胜诸吉祥</p>
  <p class="l-js-5c">乃至险恶处　　上中下差别</p>
  <p class="l-js-5c">赖耶恒住中　　遍为作依止</p>
  <p class="l-js-5c">悉是诸有情　　无始时来果</p>
  <p class="l-js-5c">以诸业习气　　而能自增长</p>
  <p class="l-js-5c">亦复而增长　　所余之七识</p>
  <p class="l-js-5c">由是之愚夫　　执以为内我</p>
  <p class="l-js-5c">能作所依我　　轮回于生死</p>
  <p class="l-js-5c">意识在身中　　迅疾如风转</p>
  <p class="l-js-5c">业风所吹动　　遍住于诸根</p>
  <p class="l-js-5c">常与七识俱　　流转如波浪</p>
  <p class="l-js-5c">微尘与胜性　　自在及时方</p>
  <p class="l-js-5c">悉是净赖耶　　于中妄分别</p>
  <p class="l-js-5c">赖耶由业力　　及爱以为因</p>
  <p class="l-js-5c">成就诸世间　　种种之品类</p>
  <p class="l-js-5c">愚夫恒不了　　执之为作者</p>
  <p class="l-js-5c">此识之体相　　微细甚难知</p>
  <p class="l-js-5c">未见于真实　　心迷不能觉</p>
  <p class="l-js-5c">常于根境意　　而生于爱著</p>
  <p class="l-js-5c">金刚藏复言　　无畏诸佛子</p>
  <p class="l-js-5c">如是赖耶体　　云何不见闻</p>
  <p class="l-js-5c">众身之所依　　性净恒无染</p>
  <p class="l-js-5c">具足三十二　　佛相及轮王</p>
  <p class="l-js-5c">遍于三界中　　而现种种色</p>
  <p class="l-js-5c">犹如净空月　　众星所环绕</p>
  <p class="l-js-5c">藏识与诸识　　住身亦如是</p>
  <p class="l-js-5c">亦如欲天主　　天女众围绕</p>
  <p class="l-js-5c">显于宝宫殿　　藏识亦如是</p>
  <p class="l-js-5c">如江海诸神　　水中而自在</p>
  <p class="l-js-5c">藏识处于世　　当知亦如是</p>
  <p class="l-js-5c">如龙依水天　　如百川归海</p>
  <p class="l-js-5c">如树王依地　　现心亦如是</p>
  <p class="l-js-5c">如日在宫殿　　旋绕妙高山</p>
  <p class="l-js-5c">诸天皆敬礼　　佛地心亦尔</p>
  <p class="l-js-5c">十种诸地中　　修行一切行</p>
  <p class="l-js-5c">在于菩萨身　　显现于大海</p>
  <p class="l-js-5c">遍利与安乐　　如来常称赞</p>
  <p class="l-js-5c">地地皆清净　　故号为佛子</p>
  <p class="l-js-5c">在于菩萨身　　是即名菩萨</p>
  <p class="l-js-5c">佛与诸菩萨　　皆是赖耶名</p>
  <p class="l-js-5c">佛及最胜子　　已授当授记</p>
  <p class="l-js-5c">广大阿赖耶　　当成等正觉</p>
  <p class="l-js-5c">即此赖耶体　　密严者能见</p>
  <p class="l-js-5c">由最胜瑜伽　　妙定相应故</p>
  <p class="l-js-5c">诸佛与缘觉　　声闻及外道</p>
  <p class="l-js-5c">证理无畏人　　所观皆此识</p>
  <p class="l-js-5c">种种诸识境　　皆从心所变</p>
  <p class="l-js-5c">瓶衣等众物　　如是性皆无</p>
  <p class="l-js-5c">悉依阿赖耶　　所见皆迷惑</p>
  <p class="l-js-5c">谓以诸熏习　　妄生能所取</p>
  <p class="l-js-5c">体非如幻化　　非阳焰毛轮</p>
  <p class="l-js-5c">非生非不生　　空性空远离</p>
  <p class="l-js-5c">有无皆无性　　长短等亦然</p>
  <p class="l-js-5c">智者观幻事　　此皆唯幻术</p>
  <p class="l-js-5c">未曾有一物　　与幻而同起</p>
  <p class="l-js-5c">有情所分别　　如幻而可见</p>
  <p class="l-js-5c">阳焰毛轮相　　二俱不可得</p>
  <p class="l-js-5c">离一亦无二　　无过世当世</p>
  <p class="l-js-5c">此皆识变异　　无幻无幻名</p>
  <p class="l-js-5c">诸性无所得　　是幻幻所作</p>
  <p class="l-js-5c">世间有迷惑　　其心不自在</p>
  <p class="l-js-5c">妄说有能幻　　幻成种种物</p>
  <p class="l-js-5c">动摇及往来　　虽见皆非实</p>
  <p class="l-js-5c">如铁因磁石　　所向而转移</p>
  <p class="l-js-5c">藏识亦如是　　随于分别种</p>
  <p class="l-js-5c">一切诸世间　　无处不周遍</p>
  <p class="l-js-5c">如日摩尼宝　　无思及分别</p>
  <p class="l-js-5c">此识遍诸处　　见之谓流转</p>
  <p class="l-js-5c">不死亦不生　　本非流转法</p>
  <p class="l-js-5c">如梦见生死　　觉悟即解脱</p>
  <p class="l-js-5c">佛子若转依　　即名解脱者</p>
  <p class="l-js-5c">此即是诸佛　　最胜之教理</p>
  <p class="l-js-5c">审量一切法　　如称如明镜</p>
  <p class="l-js-5c">照曜如明灯　　试验如金石</p>
  <p class="l-js-5c">正道之标相　　远离于断灭</p>
  <p class="l-js-5c">修习胜定者　　皆由清净因</p>
  <p class="l-js-5c">令离诸杂染　　转依而显现</p>
</body></html>