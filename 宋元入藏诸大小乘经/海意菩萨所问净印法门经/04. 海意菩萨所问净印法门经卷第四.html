<!doctype html>
<html id="z3IBUeBgG" data-ver="1033">
 <head>
  <meta charset="utf-8">
  <meta author="惟净">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">海意菩萨所问净印法门经卷第四</h1>
  <p id="a2"></p>
  <p id="a3">复次佛告舍利子言。<a id="a-4"></a>譬如耆婆医王。<a id="a-5"></a>普观大地一切草木无非是药。<a id="a-6"></a>修行般若波罗蜜多菩萨。<a id="a-7"></a>亦复如是。<a id="a-8"></a>观一切法无非菩提。<a id="a-9"></a>又舍利子。<a id="a-A"></a>譬如罗睺阿修罗王虽有势力。<a id="a-B"></a>不能于其日月道中而为障碍。<a id="a-C"></a>一切魔众亦复如是。<a id="a-D"></a>虽有势力。<a id="a-E"></a>不能于其勤行精进菩萨所修菩提道中而为障碍。<a id="a-F"></a>又舍利子。<a id="a-G"></a>譬如色界诸天子众所有宫殿依空而住。<a id="a-H"></a>修甚深行诸菩萨众亦复如是。<a id="a-I"></a>犹如虚空平等无碍。<a id="a-J"></a>诸法亦然。<a id="a-K"></a>与虚空等。<a id="a-L"></a>如是乃得阿耨多罗三貌三菩提果。<a id="a-M"></a>又舍利子。<a id="a-N"></a>譬如世间诸有器用。<a id="a-O"></a>既成就已。<a id="a-P"></a>随彼大小。<a id="a-Q"></a>空量现中。<a id="a-R"></a>然彼虚空不增不减。<a id="a-S"></a>菩萨亦复如是。<a id="a-T"></a>修诸善力得成熟已。<a id="a-U"></a>随其深浅能受佛法。<a id="a-V"></a>然彼佛法不增不减。<a id="a-W"></a>又舍利子。<a id="a-X"></a>譬如力士。<a id="a-Y"></a>极尽其力举箭射空。<a id="a-Z"></a>终不能至虚空边际。<a id="a-a"></a>菩萨亦复如是。<a id="a-b"></a>尽其信力。<a id="a-c"></a>于佛法中而生信解。<a id="a-d"></a>然不能得佛法边际。<a id="a-e"></a>又舍利子。<a id="a-f"></a>如世陶器未成熟时。<a id="a-g"></a>即不能得器用之名。<a id="a-h"></a>菩萨亦复如是。<a id="a-i"></a>菩提善根未成熟时。<a id="a-j"></a>即不能得波罗蜜名。<a id="a-k"></a>又舍利子。<a id="a-l"></a>如人得见转轮圣王已。<a id="a-m"></a>不复乐见诸小国王。<a id="a-n"></a>菩萨亦复如是。<a id="a-o"></a>得见如来大法王已。<a id="a-p"></a>不复乐见诸声闻缘觉。<a id="a-q"></a>又舍利子。<a id="a-r"></a>譬如牛迹水中而不能出一切珍宝。<a id="a-s"></a>声闻戒中亦复如是。<a id="a-t"></a>不能出生佛法僧宝。<a id="a-u"></a>又舍利子。<a id="a-v"></a>譬如大海乃能出生诸妙珍宝。<a id="a-w"></a>菩萨亦复如是。<a id="a-x"></a>闻戒海中而能出生佛法僧宝。<a id="a-y"></a>又舍利子。<a id="a-z"></a>譬如新生太子。<a id="a-10"></a>不名为王非不名王。<a id="a-11"></a>初发心菩萨。<a id="a-12"></a>亦复如是。<a id="a-13"></a>不名为佛。<a id="a-14"></a>非不名佛。<a id="a-15"></a>又舍利子。<a id="a-16"></a>譬如世间未经治莹摩尼之宝人不爱乐。<a id="a-17"></a>初发心菩萨虽复说法。<a id="a-18"></a>未得无畏亦复如是。<a id="a-19"></a>又舍利子。<a id="a-1A"></a>如摩尼宝经治莹者。<a id="a-1B"></a>清净明亮人所爱乐。<a id="a-1C"></a>具修胜行菩萨亦复如是。<a id="a-1D"></a>获得无畏而善说法。<a id="a-1E"></a>一切众生皆生忻乐。<a id="a-1F"></a>又舍利子。<a id="a-1G"></a>如江湖中所出小宝亦不可轻。<a id="a-1H"></a>何以故。<a id="a-1I"></a>是宝虽小。<a id="a-1J"></a>若在房舍。<a id="a-1K"></a>或复闇中。<a id="a-1L"></a>能以光明普遍照耀。<a id="a-1M"></a>初发心菩萨亦复如是。<a id="a-1N"></a>勿生轻慢。<a id="a-1O"></a>何以故。<a id="a-1P"></a>而是菩萨得菩提已。<a id="a-1Q"></a>能于一切佛刹土中。<a id="a-1R"></a>普放光明广大照耀。<a id="a-1S"></a>又舍利子。<a id="a-1T"></a>譬如无价大摩尼宝最极殊妙离诸尘垢。<a id="a-1U"></a>不退转菩萨亦复如是。<a id="a-1V"></a>离诸慢心。<a id="a-1W"></a>又舍利子。<a id="a-1X"></a>譬如世间谷稼成熟实穗垂[禾*耑]。<a id="a-1Y"></a>菩萨亦复如是。<a id="a-1Z"></a>所修善法。<a id="a-1a"></a>得圆满已。<a id="a-1b"></a>于诸众生谦下无碍。<a id="a-1c"></a>又舍利子。<a id="a-1d"></a>譬如世间劫火欻起。<a id="a-1e"></a>而此大地一切草木烧爇无余。<a id="a-1f"></a>菩萨亦复如是。<a id="a-1g"></a>智火若然一切烦恼种子习气。<a id="a-1h"></a>悉爇无余。<a id="a-1i"></a>既灭尽已。<a id="a-1j"></a>然后乃证阿耨多罗三貌三菩提果。<a id="a-1k"></a>又舍利子。<a id="a-1l"></a>譬如有火。<a id="a-1m"></a>若小若大烧三千界。<a id="a-1n"></a>而虚空性本自如是。<a id="a-1o"></a>菩萨亦复如是。<a id="a-1p"></a>若有菩萨成等正觉。<a id="a-1q"></a>若无菩萨成等正觉。<a id="a-1r"></a>而一切法自性如是。<a id="a-1s"></a>舍利子。<a id="a-1t"></a>如是等诸有譬喻如来所说。<a id="a-1u"></a>而能摄受诸菩萨众。<a id="a-1v"></a>若有菩萨闻此说已。<a id="a-1w"></a>生胜解者而能于彼一切喻中。<a id="a-1x"></a>悉得成就。<a id="a-1y"></a>当佛说是见边法时。<a id="a-1z"></a>会中有二万四千人。<a id="a-20"></a>发菩提心。</p>
  <p id="a21">尔时世尊。<a id="a-22"></a>重说颂曰。</p>
  <p id="a23">难得最上佛菩提　　深妙无垢无所有</p>
  <p id="a24">若人于此欲圆成　　是中勿当生疑惑</p>
  <p id="a25">净妙智慧无虚假　　真实光明普照耀</p>
  <p id="a26">安住无垢妙印中　　此佛菩提能观见</p>
  <p id="a27">心自性净而明亮　　前际后际亦复然</p>
  <p id="a28">烦恼染污意中时　　应当勿离深固意</p>
  <p id="a29">是中无作无受者　　诸法自在无主宰</p>
  <p id="a2A">无我人故说无我　　如空如梦无自性</p>
  <p id="a2B">当观此法非身业　　非语非心所分别</p>
  <p id="a2C">无为实性异想无　　譬喻言词不能说</p>
  <p id="a2D">与虚空等自性净　　非色相故不可观</p>
  <p id="a2E">非眼耳鼻识所知　　非舌非身亦非意</p>
  <p id="a2F">远离非相非无相　　无依寂静湛如月</p>
  <p id="a2G">非意亦非心所行　　非识非想非思度</p>
  <p id="a2H">此非智业可能知　　云何识心而晓了</p>
  <p id="a2I">由佛无上大悲心　　假以文字而说法</p>
  <p id="a2J">众生先世胜行业　　为善知识所摄受</p>
  <p id="a2K">如是相中闻法已　　获无等喜无爱着</p>
  <p id="a2L">非彼诸魔伺得便　　不能知心及境界</p>
  <p id="a2M">随何所作何所行　　而彼魔业不能胜</p>
  <p id="a2N">菩萨超越四魔已　　如理如教修福慧</p>
  <p id="a2O">善住诸佛境界中　　此名修胜菩提者</p>
  <p id="a2P">众生不能知所行　　修菩提者所行胜</p>
  <p id="a2Q">施设多种行门中　　随彼彼相为说法</p>
  <p id="a2R">如是世间种种行　　互相所缘而和合</p>
  <p id="a2S">大智了知诸行中　　随所宣说无间断</p>
  <p id="a2T">或有众生多贪染　　或复多嗔悉了知</p>
  <p id="a2U">见嗔烦恼逼迫时　　彼痴性中起诸害</p>
  <p id="a2V">如是世间种种行　　菩萨随了而能入</p>
  <p id="a2W">行相所缘及缘成　　随其相言为宣说</p>
  <p id="a2X">譬如周遍置绳网　　大智持明者善知</p>
  <p id="a2Y">普遍能破诸网已　　随意所观出无碍</p>
  <p id="a2Z">菩萨勇智亦如是　　世间心意悉能入</p>
  <p id="a2a">普使令诸烦恼除　　周遍所行无覆障</p>
  <p id="a2b">如日舒光无援助　　蛇毒亦无于等侣</p>
  <p id="a2c">师子振吼亦复然　　菩萨所修无助伴</p>
  <p id="a2d">菩萨单己而无二　　积集最上诸佛法</p>
  <p id="a2e">精进势力悉具圆　　摧灭世间诸烦恼</p>
  <p id="a2f">譬如有火得干薪　　随处增长其势力</p>
  <p id="a2g">菩萨增长慧光明　　悉能照破诸烦恼</p>
  <p id="a2h">尔时世尊复告海意菩萨摩诃萨言。<a id="a-2i"></a>菩萨若能发起精进。<a id="a-2j"></a>常所坚固勤行乐欲。<a id="a-2k"></a>所起精进无有休息。<a id="a-2l"></a>而诸菩萨即于阿耨多罗三藐三菩提不为难得。<a id="a-2m"></a>何以故。<a id="a-2n"></a>海意。<a id="a-2o"></a>由精进故乃得菩提。<a id="a-2p"></a>若懈怠者于佛菩提远中复远。<a id="a-2q"></a>无懈怠者能行布施。<a id="a-2r"></a>无懈怠者而能持戒。<a id="a-2s"></a>无懈怠者能起精进。<a id="a-2t"></a>无懈怠者能修禅定。<a id="a-2u"></a>无懈怠者能集智慧。<a id="a-2v"></a>无懈怠者能行自利。<a id="a-2w"></a>无懈怠者而能利他。<a id="a-2x"></a>以是缘故。<a id="a-2y"></a>汝今当知。<a id="a-2z"></a>菩萨若能发起精进。<a id="a-30"></a>彼诸菩萨乃于阿耨多罗三藐三菩提不为难得。<a id="a-31"></a>海意。<a id="a-32"></a>我念过去世中大阿僧祇劫前。<a id="a-33"></a>彼时有佛出现世间。<a id="a-34"></a>号勇猛精进如来应供正等正觉明行足善逝世间解无上士调御丈夫天人师佛世尊。<a id="a-35"></a>世界名善见。<a id="a-36"></a>劫名花积。<a id="a-37"></a>以何缘故。<a id="a-38"></a>劫名花积。<a id="a-39"></a>海意。<a id="a-3A"></a>是时三千大千世界大水充满。<a id="a-3B"></a>水中复出八万四千广大莲花。<a id="a-3C"></a>花有无数俱胝那庾多百千叶。<a id="a-3D"></a>殊妙可爱。<a id="a-3E"></a>观者悦意。<a id="a-3F"></a>尔时净居天众见是花已咸生欢喜。<a id="a-3G"></a>意乐适悦。<a id="a-3H"></a>俱发是言。<a id="a-3I"></a>若此莲花广大出现。<a id="a-3J"></a>决定当有正等正觉出此劫中。<a id="a-3K"></a>此劫不空。<a id="a-3L"></a>有佛世尊出现于世。<a id="a-3M"></a>犹如花积。<a id="a-3N"></a>是故此劫名为花积。<a id="a-3O"></a>又复何缘而彼世界名为善见。<a id="a-3P"></a>以其世界最胜清净。<a id="a-3Q"></a>十方一切诸佛刹中。<a id="a-3R"></a>无量无数诸菩萨众。<a id="a-3S"></a>咸悉往诣于彼世界而共瞻仰。<a id="a-3T"></a>当瞻仰时。<a id="a-3U"></a>一切大众。<a id="a-3V"></a>于彼世界皆得喜相三摩地。<a id="a-3W"></a>一切妙乐皆悉具足。<a id="a-3X"></a>于彼世界所观善妙。<a id="a-3Y"></a>故名善见。<a id="a-3Z"></a>海意。<a id="a-3a"></a>此善见世界七宝所成。<a id="a-3b"></a>有众宝树及宝楼阁。<a id="a-3c"></a>是宝光明普遍照耀。<a id="a-3d"></a>而彼世界无有女人。<a id="a-3e"></a>不受胎藏。<a id="a-3f"></a>于莲花中自然化生。<a id="a-3g"></a>加趺而坐。<a id="a-3h"></a>又其世界无有余乘。<a id="a-3i"></a>诸修行者唯住大乘。<a id="a-3j"></a>其土人民诸所受用如兜率天。<a id="a-3k"></a>须饮食者悉得如意。<a id="a-3l"></a>复得神通游戏。<a id="a-3m"></a>能履虚空。<a id="a-3n"></a>彼勇猛精进如来法中。<a id="a-3o"></a>有二十六俱胝出家菩萨。<a id="a-3p"></a>具菩萨道入菩萨众。<a id="a-3q"></a>复有无量在家之众。<a id="a-3r"></a>修大乘行。<a id="a-3s"></a>是时彼佛为诸菩萨宣说勤行精进之法。<a id="a-3t"></a>彼佛告言。<a id="a-3u"></a>汝诸大士。<a id="a-3v"></a>当勤精进。<a id="a-3w"></a>常所坚固。<a id="a-3x"></a>深极勤劳。<a id="a-3y"></a>深极乐欲。<a id="a-3z"></a>无令休息。<a id="a-40"></a>海意。<a id="a-41"></a>其佛会中有一菩萨名坚固铠。<a id="a-42"></a>从座而起白其佛言。<a id="a-43"></a>世尊。<a id="a-44"></a>云何菩萨能发精进。<a id="a-45"></a>复以何法如来教授诸菩萨众。<a id="a-46"></a>时勇猛精进如来告坚固铠菩萨言。<a id="a-47"></a>善男子。<a id="a-48"></a>所谓精进有其四种。<a id="a-49"></a>而能普摄一切善法。<a id="a-4A"></a>何等为四。<a id="a-4B"></a>一者发起。<a id="a-4C"></a>二者勤作。<a id="a-4D"></a>三者伺察。<a id="a-4E"></a>四者修行。<a id="a-4F"></a>如是四种而能普摄一切善法。<a id="a-4G"></a>又复云何名为发起。<a id="a-4H"></a>何名勤作。<a id="a-4I"></a>何名伺察。<a id="a-4J"></a>何名修行。<a id="a-4K"></a>善男子。<a id="a-4L"></a>发起者。<a id="a-4M"></a>所谓发起大菩提心。<a id="a-4N"></a>勤作者。<a id="a-4O"></a>广大积集一切善根。<a id="a-4P"></a>伺察者。<a id="a-4Q"></a>于诸众生作利益事。<a id="a-4R"></a>修行者。<a id="a-4S"></a>随何等法悉住于忍。<a id="a-4T"></a>又发起者。<a id="a-4U"></a>勤求多闻。<a id="a-4V"></a>勤作者。<a id="a-4W"></a>如闻能说。<a id="a-4X"></a>伺察者。<a id="a-4Y"></a>深固作意。<a id="a-4Z"></a>修行者。<a id="a-4a"></a>起圣正见。<a id="a-4b"></a>又发起者。<a id="a-4c"></a>摄止悭心。<a id="a-4d"></a>勤作者。<a id="a-4e"></a>舍诸所有。<a id="a-4f"></a>伺察者。<a id="a-4g"></a>所有善利与一切众生共之。<a id="a-4h"></a>回向菩提。<a id="a-4i"></a>修行者不求果报。<a id="a-4j"></a>又发起者。<a id="a-4k"></a>振大舍声。<a id="a-4l"></a>勤作者。<a id="a-4m"></a>诸来求者起善知识想。<a id="a-4n"></a>伺察者。<a id="a-4o"></a>诸所受用观无常分。<a id="a-4p"></a>修行者。<a id="a-4q"></a>施已无悔。<a id="a-4r"></a>又发起者。<a id="a-4s"></a>诸所受用依法而求。<a id="a-4t"></a>勤作者。<a id="a-4u"></a>净命自资。<a id="a-4v"></a>伺察者。<a id="a-4w"></a>行真实施。<a id="a-4x"></a>修行者。<a id="a-4y"></a>施时不起意念。<a id="a-4z"></a>又发起者。<a id="a-50"></a>涤破戒垢。<a id="a-51"></a>勤作者。<a id="a-52"></a>禁戒无缺。<a id="a-53"></a>伺察者。<a id="a-54"></a>破戒众生而将护之。<a id="a-55"></a>修行者。<a id="a-56"></a>虽具戒德不起意念。<a id="a-57"></a>又发起者。<a id="a-58"></a>身业清净。<a id="a-59"></a>勤作者。<a id="a-5A"></a>语业清净。<a id="a-5B"></a>伺察者。<a id="a-5C"></a>心业清净。<a id="a-5D"></a>修行者。<a id="a-5E"></a>诸法清净。<a id="a-5F"></a>又发起者。<a id="a-5G"></a>诸有嗔心而不容受。<a id="a-5H"></a>勤作者。<a id="a-5I"></a>忍力发现。<a id="a-5J"></a>伺察者。<a id="a-5K"></a>自他作护。<a id="a-5L"></a>修行者。<a id="a-5M"></a>虽住忍辱不起意念。<a id="a-5N"></a>又发起者。<a id="a-5O"></a>诸有忿恚。<a id="a-5P"></a>皆令欢喜。<a id="a-5Q"></a>复得清净。<a id="a-5R"></a>勤作者。<a id="a-5S"></a>令诸忿恚欢喜和合。<a id="a-5T"></a>伺察者。<a id="a-5U"></a>内心清凉而无热恼。<a id="a-5V"></a>修行者。<a id="a-5W"></a>自他无所得。<a id="a-5X"></a>又发起者。<a id="a-5Y"></a>遣除懈怠。<a id="a-5Z"></a>勤作者。<a id="a-5a"></a>于精进力而善决择。<a id="a-5b"></a>伺察者。<a id="a-5c"></a>懈怠众生而救护之。<a id="a-5d"></a>修行者。<a id="a-5e"></a>随何等法皆住于忍。<a id="a-5f"></a>又发起者。<a id="a-5g"></a>积集善法。<a id="a-5h"></a>勤作者。<a id="a-5i"></a>成办善法。<a id="a-5j"></a>伺察者。<a id="a-5k"></a>不乐余乘。<a id="a-5l"></a>修行者。<a id="a-5m"></a>不坏诸业。<a id="a-5n"></a>又发起者念。<a id="a-5o"></a>勤作者行。<a id="a-5p"></a>伺察者慧。<a id="a-5q"></a>修行者住。<a id="a-5r"></a>又发起者理。<a id="a-5s"></a>勤作者教。<a id="a-5t"></a>伺察者门。<a id="a-5u"></a>修行者出离道。<a id="a-5v"></a>又发起者。<a id="a-5w"></a>积集文字。<a id="a-5x"></a>勤作者。<a id="a-5y"></a>文义总持。<a id="a-5z"></a>伺察者。<a id="a-60"></a>若声若文皆悉不着。<a id="a-61"></a>修行者。<a id="a-62"></a>觉了诸法悉不可说。<a id="a-63"></a>又发起者。<a id="a-64"></a>亲近善友。<a id="a-65"></a>勤作者。<a id="a-66"></a>远离恶友。<a id="a-67"></a>伺察者。<a id="a-68"></a>于善恶友起心平等。<a id="a-69"></a>修行者。<a id="a-6A"></a>如所说言随能忆持。<a id="a-6B"></a>又发起者起出家心。<a id="a-6C"></a>勤作者。<a id="a-6D"></a>于爱非爱所观平等。<a id="a-6E"></a>伺察者。<a id="a-6F"></a>随何等善悉乐希求。<a id="a-6G"></a>修行者得现量智。<a id="a-6H"></a>又发起者。<a id="a-6I"></a>乐居旷野。<a id="a-6J"></a>勤作者。<a id="a-6K"></a>远离愦闹。<a id="a-6L"></a>伺察者。<a id="a-6M"></a>乐处寂静。<a id="a-6N"></a>修行者。<a id="a-6O"></a>修寂静行。<a id="a-6P"></a>又发起者少欲。<a id="a-6Q"></a>勤作者知足。<a id="a-6R"></a>伺察者。<a id="a-6S"></a>获得妙乐。<a id="a-6T"></a>修行者。<a id="a-6U"></a>知所应量。<a id="a-6V"></a>又发起者。<a id="a-6W"></a>修增上戒学。<a id="a-6X"></a>勤作者。<a id="a-6Y"></a>所修无杂。<a id="a-6Z"></a>伺察者。<a id="a-6a"></a>修增上心学。<a id="a-6b"></a>修行者。<a id="a-6c"></a>修增上慧学。<a id="a-6d"></a>又发起者布施。<a id="a-6e"></a>勤作者爱语。<a id="a-6f"></a>伺察者利行修行者同事。<a id="a-6g"></a>又发起者大慈。<a id="a-6h"></a>勤作者大悲。<a id="a-6i"></a>伺察者大喜。<a id="a-6j"></a>修行者大舍。<a id="a-6k"></a>又发起者。<a id="a-6l"></a>刹土清净。<a id="a-6m"></a>勤作者。<a id="a-6n"></a>相好圆满。<a id="a-6o"></a>伺察者。<a id="a-6p"></a>护持正法。<a id="a-6q"></a>修行者。<a id="a-6r"></a>救度众生。<a id="a-6s"></a>又发起者。<a id="a-6t"></a>了知蕴魔。<a id="a-6u"></a>勤作者。<a id="a-6v"></a>越烦恼魔。<a id="a-6w"></a>伺察者。<a id="a-6x"></a>远离死魔。<a id="a-6y"></a>修行者。<a id="a-6z"></a>摧伏天魔。<a id="a-70"></a>又发起者知苦。<a id="a-71"></a>勤作者断集。<a id="a-72"></a>伺察者修道。<a id="a-73"></a>修行者证灭。<a id="a-74"></a>又发起者。<a id="a-75"></a>修身念处。<a id="a-76"></a>勤作者。<a id="a-77"></a>修受念处。<a id="a-78"></a>伺察者。<a id="a-79"></a>修心念处。<a id="a-7A"></a>修行者。<a id="a-7B"></a>修法念处。<a id="a-7C"></a>又发起者信。<a id="a-7D"></a>勤作者精进。<a id="a-7E"></a>伺察者念定。<a id="a-7F"></a>修行者慧。<a id="a-7G"></a>又发起者。<a id="a-7H"></a>防断不善之法。<a id="a-7I"></a>勤作者。<a id="a-7J"></a>圆满生起一切善法。<a id="a-7K"></a>伺察者。<a id="a-7L"></a>若身若心轻安调畅。<a id="a-7M"></a>修行者。<a id="a-7N"></a>获得无加行神足。<a id="a-7O"></a>又发起者。<a id="a-7P"></a>修七觉分。<a id="a-7Q"></a>勤作者。<a id="a-7R"></a>行八正道。<a id="a-7S"></a>伺察者。<a id="a-7T"></a>修习止观。<a id="a-7U"></a>修行者。<a id="a-7V"></a>得明解脱。<a id="a-7W"></a>又发起者。<a id="a-7X"></a>发起诸行。<a id="a-7Y"></a>勤作者。<a id="a-7Z"></a>表示洁白之行。<a id="a-7a"></a>伺察者。<a id="a-7b"></a>心得轻安。<a id="a-7c"></a>修行者。<a id="a-7d"></a>不转境界相智。</p>
  <p id="a7e">复次海意。<a id="a-7f"></a>彼勇猛精进如来复告坚固铠菩萨言。<a id="a-7g"></a>善男子。<a id="a-7h"></a>由精进故身心轻安。<a id="a-7i"></a>即此精进。<a id="a-7j"></a>若因若见悉当远离。<a id="a-7k"></a>又此精进能知名色。<a id="a-7l"></a>又此精进能灭我我所见。<a id="a-7m"></a>又此精进能解所取之缚。<a id="a-7n"></a>又此精进能除五盖及现所起一切烦恼。<a id="a-7o"></a>又此精进能断恶作及彼疑惑。<a id="a-7p"></a>又此精进破诸结病。<a id="a-7q"></a>又此精进而能勤力除断诸障。<a id="a-7r"></a>又此精进离慢过慢。<a id="a-7s"></a>又此精进超越一切所依所著。<a id="a-7t"></a>又此精进离诸喜恚。<a id="a-7u"></a>又此精进于无明有爱悉不染着。<a id="a-7v"></a>又此精进于贪嗔法而悉不行。<a id="a-7w"></a>又此精进于其痴法而常伺察。<a id="a-7x"></a>又此精进。<a id="a-7y"></a>知觉内外十二处法。<a id="a-7z"></a>又此精进。<a id="a-80"></a>了知五蕴及十八界本来不生。<a id="a-81"></a>又此精进。<a id="a-82"></a>心住寂静遍寂近寂。<a id="a-83"></a>又此精进。<a id="a-84"></a>决了诸法悉无所得。<a id="a-85"></a>又此精进。<a id="a-86"></a>于一切法不取二相。<a id="a-87"></a>又此精进。<a id="a-88"></a>了知法性本来常住。<a id="a-89"></a>又此精进。<a id="a-8A"></a>知一切法不来不去。<a id="a-8B"></a>又此精进。<a id="a-8C"></a>知一切法无取无舍。<a id="a-8D"></a>又此精进。<a id="a-8E"></a>知一切法无作无止。<a id="a-8F"></a>又此精进。<a id="a-8G"></a>知一切法无高无下。<a id="a-8H"></a>又此精进。<a id="a-8I"></a>知一切法不出不入。<a id="a-8J"></a>又此精进。<a id="a-8K"></a>知一切法无缚无解。<a id="a-8L"></a>又此精进。<a id="a-8M"></a>知一切法无勤无堕又此精进。<a id="a-8N"></a>知一切法无放逸无不放逸。<a id="a-8O"></a>又此精进。<a id="a-8P"></a>知一切法无能作无所作。<a id="a-8Q"></a>又此精进。<a id="a-8R"></a>知一切法无观无不观。<a id="a-8S"></a>又此精进。<a id="a-8T"></a>知一切法无止息无炽然。<a id="a-8U"></a>又此精进。<a id="a-8V"></a>知一切法无所护无不护。<a id="a-8W"></a>又此精进。<a id="a-8X"></a>知一切法无集无散。<a id="a-8Y"></a>海意。<a id="a-8Z"></a>彼勇猛精进如来。<a id="a-8a"></a>为诸菩萨说如是等勤行精进法时。<a id="a-8b"></a>会中有一万人得无生法忍。<a id="a-8c"></a>坚固铠菩萨。<a id="a-8d"></a>于彼佛所。<a id="a-8e"></a>得闻如是精进法已。<a id="a-8f"></a>转复发起精进勤求善法。<a id="a-8g"></a>如是精进常无休息经俱胝岁。<a id="a-8h"></a>过是已后得柔顺忍。<a id="a-8i"></a>如是精进勤求善法。<a id="a-8j"></a>经尔所时。<a id="a-8k"></a>即于彼灭。<a id="a-8l"></a>灭已还于彼如来前。<a id="a-8m"></a>重复化生听受宣说大集会正法。<a id="a-8n"></a>又复精进勤求善法。<a id="a-8o"></a>海意。<a id="a-8p"></a>其坚固铠菩萨。<a id="a-8q"></a>以是缘故。<a id="a-8r"></a>经尔许时。<a id="a-8s"></a>普遍亲近八万四千佛。<a id="a-8t"></a>于彼花积劫中。<a id="a-8u"></a>发起精进勤求善法。<a id="a-8v"></a>经如是时一切勤行。<a id="a-8w"></a>海意。<a id="a-8x"></a>汝今勿生疑念。<a id="a-8y"></a>是时坚固铠菩萨者岂异人乎。<a id="a-8z"></a>即我身是。<a id="a-90"></a>我昔曾历多菩萨位。<a id="a-91"></a>弃背生死勤求菩提。<a id="a-92"></a>乃至我今得成正觉。<a id="a-93"></a>广行精进深历艰苦。<a id="a-94"></a>况复世间懈怠众生。<a id="a-95"></a>起下劣精进者。<a id="a-96"></a>而能获得菩提果邪。<a id="a-97"></a>海意。<a id="a-98"></a>若诸众生能发精进者。<a id="a-99"></a>于我法中即得清净。<a id="a-9A"></a>非懈怠者而能成就。<a id="a-9B"></a>以是缘故。<a id="a-9C"></a>汝今当知诸有精进不放逸者。<a id="a-9D"></a>即得菩提。<a id="a-9E"></a>当佛说是过去所行精进法时。<a id="a-9F"></a>会中有五千菩萨得无生法忍。<a id="a-9G"></a>七千天人发阿耨多罗三藐三菩提心。</p>
  <p id="a9H">尔时世尊重说颂曰。</p>
  <p id="a9I">我念过去佛出世　　号曰勇猛精进尊</p>
  <p id="a9J">劫名花积妙可观　　最上世界名善见</p>
  <p id="a9K">八万四千莲花出　　有佛出现彼劫中</p>
  <p id="a9L">世界犹如兜率天　　所须饮食皆如意</p>
  <p id="a9M">彼无女人不处胎　　众生化生悉严好</p>
  <p id="a9N">而复不修于余乘　　菩萨皆住大乘法</p>
  <p id="a9O">十方所来菩萨众　　于彼世界善可观</p>
  <p id="a9P">皆获喜相妙定门　　受诸快乐未曾有</p>
  <p id="a9Q">菩萨俱胝二十六　　是众庄严二足尊</p>
  <p id="a9R">复有余多天及人　　最上佛乘皆安住</p>
  <p id="a9S">其佛大仙智德海　　数数宣说精进门</p>
  <p id="a9T">有菩萨名坚固铠　　于佛发问如斯义</p>
  <p id="a9U">所欲安住精进力　　菩萨云何精进修</p>
  <p id="a9V">此义愿佛为我宣　　我于是中修行住</p>
  <p id="a9W">彼大法王知意已　　为说发勤精进德</p>
  <p id="a9X">发起勤作行相应　　常所伺察修行住</p>
  <p id="a9Y">发起所谓菩提心　　勤作成辨众善法</p>
  <p id="a9Z">伺察利益诸众生　　修行随何法住忍</p>
  <p id="a9a">发起恭敬此听受　　勤作宣说而开明</p>
  <p id="a9b">深固作意伺察门　　修行谓起圣正见</p>
  <p id="a9c">发起涤除于悭垢　　舍诸所有是勤作</p>
  <p id="a9d">具菩提心伺察门　　修行所作不求报</p>
  <p id="a9e">发起谓振大舍声　　慈于丐者是勤作</p>
  <p id="a9f">伺察受用观无常　　修行施已不生悔</p>
  <p id="a9g">依法所受名发起　　净命自资是勤作</p>
  <p id="a9h">我真实施伺察门　　修行施时无意念</p>
  <p id="a9i">发起涤除破戒垢　　禁戒无缺是勤作</p>
  <p id="a9j">伺察将护破戒人　　修行具戒无意念</p>
  <p id="a9k">发起所谓身业净　　语业清净是勤作</p>
  <p id="a9l">心业清净伺察门　　修行是为诸法净</p>
  <p id="a9m">不容受嗔名发起　　忍力现行是勤作</p>
  <p id="a9n">自他作护伺察门　　修行忍辱无意念</p>
  <p id="a9o">恚者常净名发起　　勤作于彼不舍离</p>
  <p id="a9p">内心清净伺察门　　修行自他无所得</p>
  <p id="a9q">发起谓除懈怠垢　　择精进力是勤作</p>
  <p id="a9r">护懈怠者伺察门　　修行随何法住忍</p>
  <p id="a9s">积集善法名发起　　成办善法是勤作</p>
  <p id="a9t">伺察不乐于余乘　　修行不坏诸业报</p>
  <p id="a9u">发起了知于正念　　勤作悟入法行中</p>
  <p id="a9v">善护正慧伺察门　　修行所谓坚固住</p>
  <p id="a9w">发起谓理勤谓教　　彼诸法门谓伺察</p>
  <p id="a9x">知出离道即修行　　此发精进善方便</p>
  <p id="a9y">发起所谓文总持　　善宣说义名勤作</p>
  <p id="a9z">不着于声伺察门　　修行了法不可说</p>
  <p id="aA0">亲近善友名发起　　远离恶友是勤作</p>
  <p id="aA1">观善恶性伺察门　　修行忆持于诸法</p>
  <p id="aA2">法中出家名发起　　舍爱非爱是勤作</p>
  <p id="aA3">希求善法伺察门　　修行于法无障碍</p>
  <p id="aA4">发起乐居旷野中　　远离愦闹是勤作</p>
  <p id="aA5">乐居寂静伺察门　　修行谓修寂静行</p>
  <p id="aA6">少欲善言名发起　　欢喜知分是勤作</p>
  <p id="aA7">获受妙乐伺察门　　修行谓知所应量</p>
  <p id="aA8">增上戒学名发起　　所修无杂是勤作</p>
  <p id="aA9">增上心学伺察门　　增上慧学修行住</p>
  <p id="aAA">布施持戒名发起　　忍辱精进是勤作</p>
  <p id="aAB">禅定慧行伺察门　　修行总起智方便</p>
  <p id="aAC">财法二施名发起　　爱语所谓是勤作</p>
  <p id="aAD">利行是为伺察门　　修行真实而同事</p>
  <p id="aAE">大慈圆满名发起　　大悲具足是勤作</p>
  <p id="aAF">法中大喜伺察门　　修行此说大舍智</p>
  <p id="aAG">发起清净佛刹土　　圆满相好是勤作</p>
  <p id="aAH">护持正法伺察门　　度脱众生修行住</p>
  <p id="aAI">不着蕴魔名发起　　出烦恼魔是勤作</p>
  <p id="aAJ">摄伏死魔伺察门　　摧伏天魔修行住</p>
  <p id="aAK">了知苦果名发起　　不立爱故是勤作</p>
  <p id="aAL">修道是为伺察门　　灭智所谓修行住</p>
  <p id="aAM">发起身念处离缚　　观受念处是勤作</p>
  <p id="aAN">观心念处伺察门　　修行谓观法念处</p>
  <p id="aAO">发起所谓信根方　　精进根力是勤作</p>
  <p id="aAP">念定根力伺察门　　修行谓即慧根力</p>
  <p id="aAQ">防断不善名发起　　不坏善法是勤作</p>
  <p id="aAR">身心轻利伺察门　　修行智起四神足</p>
  <p id="aAS">发起谓修七觉分　　行八正道是勤作</p>
  <p id="aAT">修习止观伺察门　　修行真实明解脱</p>
  <p id="aAU">发起勤作起诸行　　心得轻安伺察门</p>
  <p id="aAV">不转诸相境界中　　此说是为修行住</p>
  <p id="aAW">若身若心轻安故　　于见于因当出离</p>
  <p id="aAX">是中名色若了知　　诸圣称赞此精进</p>
  <p id="aAY">于我我所若能灭　　即解一切所取缚</p>
  <p id="aAZ">现起五盖悉蠲除　　恶作疑惑皆断灭</p>
  <p id="aAa">又复能破诸结病　　此力除障无所覆</p>
  <p id="aAb">于慢过慢断无余　　所作皆由精进力</p>
  <p id="aAc">遣除一切诸有相　　止息一切诸戏论</p>
  <p id="aAd">断灭一切烦恼因　　智者称赞此精进</p>
  <p id="aAe">闻此精进功德已　　勇发精进咸称赞</p>
  <p id="aAf">菩萨会中有十千　　悉得无生妙法忍</p>
  <p id="aAg">释迦如来此会中　　为诸菩萨广宣说</p>
  <p id="aAh">闻说精进先行时　　五千菩萨忍清净</p>
  <p id="aAi">复有天人阿修罗　　紧那罗等诸会众</p>
  <p id="aAj">尔时会中有百千　　发菩提心善安住</p>
  <p id="aAk">我昔曾名坚固铠　　得最上忍菩萨位</p>
  <p id="aAl">弃舍身命精进修　　经尔许时常无懈</p>
  <p id="aAm">亲近八万四千佛　　弃舍己身而奉事</p>
  <p id="aAn">近侍诸佛一劫中　　后居无数菩萨位</p>
  <p id="aAo">尔时大悲思惟大梵天王白海意菩萨言。<a id="a-Ap"></a>善男子。<a id="a-Aq"></a>所言佛法是何等增语。<a id="a-Ar"></a>海意菩萨言。<a id="a-As"></a>大梵。<a id="a-At"></a>此言佛法者。<a id="a-Au"></a>是一切法增语。<a id="a-Av"></a>何以故。<a id="a-Aw"></a>如来以无分别相。<a id="a-Ax"></a>如量取证菩提。<a id="a-Ay"></a>无分别相者。<a id="a-Az"></a>即一切法平等相。<a id="a-B0"></a>如来是中如量取证菩提。<a id="a-B1"></a>大梵。<a id="a-B2"></a>若了一切法平等。<a id="a-B3"></a>即是菩提。<a id="a-B4"></a>是故此说一切法即是佛法。<a id="a-B5"></a>若一切法如是即佛法。<a id="a-B6"></a>亦如是所有一切法自性。<a id="a-B7"></a>即佛法自性。<a id="a-B8"></a>一切法离故。<a id="a-B9"></a>应知佛法亦离。<a id="a-BA"></a>一切法空故。<a id="a-BB"></a>应知佛法亦空。<a id="a-BC"></a>大梵。<a id="a-BD"></a>一切法缘生。<a id="a-BE"></a>若能觉了。<a id="a-BF"></a>诸法缘生即是菩提。<a id="a-BG"></a>如如来于一切法如是见而彼佛法亦如是见。<a id="a-BH"></a>梵天言。<a id="a-BI"></a>善男子。<a id="a-BJ"></a>岂非佛法越三界邪。<a id="a-BK"></a>菩萨言。<a id="a-BL"></a>大梵。<a id="a-BM"></a>三界自性即是佛法。<a id="a-BN"></a>何以故。<a id="a-BO"></a>大梵。<a id="a-BP"></a>而彼佛法平等相中无高无下。<a id="a-BQ"></a>犹如虚空亦无高下。<a id="a-BR"></a>佛法亦复如是。<a id="a-BS"></a>同彼虚空无高无下。<a id="a-BT"></a>大梵。<a id="a-BU"></a>一切法亦然。<a id="a-BV"></a>自性空中等无高下。<a id="a-BW"></a>大梵。<a id="a-BX"></a>若善男子及善女人。<a id="a-BY"></a>欲知佛法者。<a id="a-BZ"></a>应如是知。<a id="a-Ba"></a>然于所知方便不应取着。</p>
  <p id="aBb">复次大梵。<a id="a-Bc"></a>佛法无方分。<a id="a-Bd"></a>无处所。<a id="a-Be"></a>不生不灭非青非黄非赤非白。<a id="a-Bf"></a>故无显色。<a id="a-Bg"></a>非有形相故无形色。<a id="a-Bh"></a>无形显色故即是无相。<a id="a-Bi"></a>大梵。<a id="a-Bj"></a>无相义者即佛法义。<a id="a-Bk"></a>佛法义者即不堕句义。<a id="a-Bl"></a>不堕句义者即寂静义。<a id="a-Bm"></a>寂静义者即是离义。<a id="a-Bn"></a>离义者即是空义。<a id="a-Bo"></a>空义者即无系着义。<a id="a-Bp"></a>无系着义者即实性义。<a id="a-Bq"></a>实性义者即真如义。<a id="a-Br"></a>真如义者即毕竟不生义。<a id="a-Bs"></a>不生义者即不灭义。<a id="a-Bt"></a>不灭义者即无住处义。</p>
  <p id="aBu">尔时海意菩萨重说颂曰。</p>
  <p id="aBv">所说无相义　　是胜佛法义</p>
  <p id="aBw">其说佛法义　　即不堕句义</p>
  <p id="aBx">不堕寂静义　　寂静是离义</p>
  <p id="aBy">离义即空义　　空义无著义</p>
  <p id="aBz">无著实性义　　实性真如义</p>
  <p id="aC0">真如即毕竟　　不生不灭义</p>
  <p id="aC1">不灭无处义　　法义如是住</p>
  <p id="aC2">如所住法界　　诸法亦然住</p>
  <p id="aC3">如诸法所住　　佛法亦然住</p>
  <p id="aC4">如佛法所住　　生灭法亦然</p>
  <p id="aC5">无著法等义　　真如无异住</p>
  <p id="aC6">声闻缘觉法　　亦平等随住</p>
  <p id="aC7">如是处住法　　佛法胜无上</p>
  <p id="aC8">无方分处所　　故佛法安住</p>
  <p id="aC9">勿于生灭中　　随观诸佛法</p>
  <p id="aCA">彼非形显色　　无少法可得</p>
  <p id="aCB">无形亦无相　　佛法而开明</p>
  <p id="aCC">如诸法自性　　佛法亦如是</p>
  <p id="aCD">此所说平等　　无差别无相</p>
  <p id="aCE">如是求佛法　　诸法亦然求</p>
  <p id="aCF">若法无所得　　彼即无分别</p>
  <p id="aCG">佛及诸佛法　　一切法皆然</p>
  <p id="aCH">大仙处道场　　得平等正法</p>
  <p id="aCI">佛及诸佛法　　于道场观察</p>
  <p id="aCJ">彼所说佛法　　平等等故常</p>
  <p id="aCK">等无高下法　　如虚空清净</p>
  <p id="aCL">若佛及佛智　　彼佛此所说</p>
  <p id="aCM">谓诸法缘生　　自性无所有</p>
  <p id="aCN">若自性不有　　即无少法生</p>
  <p id="aCO">实际此若知　　世间等无际</p>
  <p id="aCP">是际中起智　　随转一切法</p>
  <p id="aCQ">所谓过去法　　及彼未来法</p>
  <p id="aCR">此名现在法　　此是诸佛法</p>
  <p id="aCS">如是三时中　　佛智无所著</p>
  <p id="aCT">由智无著故　　牟尼乃说法</p>
  <p id="aCU">所谓佛十力　　及四无所畏</p>
  <p id="aCV">诸佛十八种　　不共功德法</p>
  <p id="aCW">于是中普摄　　所有一切法</p>
  <p id="aCX">如是一切法　　是即诸佛法</p>
  <p id="aCY">复次大悲思惟大梵天王重白海意菩萨言。<a id="a-CZ"></a>善男子。<a id="a-Ca"></a>汝于如是法中。<a id="a-Cb"></a>云何所见。<a id="a-Cc"></a>菩萨言。<a id="a-Cd"></a>大梵。<a id="a-Ce"></a>夫佛法者堕色数邪。<a id="a-Cf"></a>梵天言不也。<a id="a-Cg"></a>菩萨言。<a id="a-Ch"></a>若法非色即不可见。<a id="a-Ci"></a>若无对碍即无表了。<a id="a-Cj"></a>是中云何有所见邪。<a id="a-Ck"></a>梵天言不也。<a id="a-Cl"></a>善男子。<a id="a-Cm"></a>菩萨言。<a id="a-Cn"></a>大梵。<a id="a-Co"></a>若佛法不可见者。<a id="a-Cp"></a>即一切法亦如是。<a id="a-Cq"></a>何以故。<a id="a-Cr"></a>法本无二。<a id="a-Cs"></a>此无二者即是一切法。<a id="a-Ct"></a>大梵。<a id="a-Cu"></a>若法有所见。<a id="a-Cv"></a>彼即是有相。<a id="a-Cw"></a>谓以无别可见无别佛法。<a id="a-Cx"></a>若此如是见。<a id="a-Cy"></a>彼如是佛法。<a id="a-Cz"></a>若如是佛法。<a id="a-D0"></a>彼即如是见。<a id="a-D1"></a>梵天言。<a id="a-D2"></a>善男子。<a id="a-D3"></a>若尔者如来于一切法。<a id="a-D4"></a>不复有见。<a id="a-D5"></a>菩萨言大梵。<a id="a-D6"></a>若如来于佛法中有所见者。<a id="a-D7"></a>即彼如来及诸佛法。<a id="a-D8"></a>有实定性可得。<a id="a-D9"></a>梵天言。<a id="a-DA"></a>善男子。<a id="a-DB"></a>若如是者。<a id="a-DC"></a>佛法不有邪。<a id="a-DD"></a>菩萨言。<a id="a-DE"></a>大梵。<a id="a-DF"></a>若法无实定性。<a id="a-DG"></a>是中有无悉不可说。<a id="a-DH"></a>若法非有无。<a id="a-DI"></a>彼即无所见。<a id="a-DJ"></a>梵天言。<a id="a-DK"></a>若尔何故。<a id="a-DL"></a>世尊今此会中说佛法邪。<a id="a-DM"></a>菩萨言。<a id="a-DN"></a>大梵。<a id="a-DO"></a>如说虚空。<a id="a-DP"></a>非彼虚空有实定性。<a id="a-DQ"></a>佛法亦复如是。<a id="a-DR"></a>此说佛法。<a id="a-DS"></a>非彼佛法有实定性。<a id="a-DT"></a>梵天言。<a id="a-DU"></a>希有善男子。<a id="a-DV"></a>若初发心菩萨。<a id="a-DW"></a>闻此说已不生惊怖者。<a id="a-DX"></a>而是菩萨于佛法中被坚固铠。<a id="a-DY"></a>菩萨言。<a id="a-DZ"></a>大梵。<a id="a-Da"></a>若诸众生。<a id="a-Db"></a>得佛加持已发菩提心者。<a id="a-Dc"></a>闻此所说甚深佛法。<a id="a-Dd"></a>即不生惊怖。<a id="a-De"></a>又复大梵。<a id="a-Df"></a>有取有执者即生惊怖。<a id="a-Dg"></a>无取无执者不生惊怖。<a id="a-Dh"></a>有依止有系著者即生惊怖。<a id="a-Di"></a>无依止无系著者不生惊怖。<a id="a-Dj"></a>有我我所见者即生惊怖。<a id="a-Dk"></a>离我我所见者不生惊怖。<a id="a-Dl"></a>梵天言。<a id="a-Dm"></a>善男子。<a id="a-Dn"></a>菩萨有几种力。<a id="a-Do"></a>若诸菩萨。<a id="a-Dp"></a>具是力者。<a id="a-Dq"></a>即于如是甚深佛法中不生惊怖。<a id="a-Dr"></a>菩萨言。<a id="a-Ds"></a>大梵。<a id="a-Dt"></a>诸菩萨有八种力。<a id="a-Du"></a>若诸菩萨具是力者。<a id="a-Dv"></a>乃于如是甚深佛法中不生惊怖。<a id="a-Dw"></a>何等为八。<a id="a-Dx"></a>一者无障碍信力。<a id="a-Dy"></a>于诸佛法生胜解故。<a id="a-Dz"></a>二者尊重出生善知识力。<a id="a-E0"></a>谛意随顺如师尊故。<a id="a-E1"></a>三者多闻出生慧力。<a id="a-E2"></a>出世闻法悉圆满故。<a id="a-E3"></a>四者福行出生承事之力。<a id="a-E4"></a>无量福行悉圆满故。<a id="a-E5"></a>五者深固作意出生智力。<a id="a-E6"></a>破诸魔故。<a id="a-E7"></a>六者大慈出生大悲之力。<a id="a-E8"></a>于无我法离疑惑故。<a id="a-E9"></a>七者安定出生善思惟力。<a id="a-EA"></a>大菩提心不忘失故。<a id="a-EB"></a>八者无佗信出生忍力。<a id="a-EC"></a>获得无生妙法忍故。<a id="a-ED"></a>大梵。<a id="a-EE"></a>此等是为菩萨八种胜力。<a id="a-EF"></a>若诸菩萨摩诃萨具是力者。<a id="a-EG"></a>能于甚深诸佛法中不生惊怖。</p>
  <p id="aEH">尔时世尊赞海意菩萨摩诃萨言。<a id="a-EI"></a>善哉善哉。<a id="a-EJ"></a>海意。<a id="a-EK"></a>汝善说此菩萨八力。<a id="a-EL"></a>若诸菩萨具是力者。<a id="a-EM"></a>能于甚深诸佛法中不生惊怖。<a id="a-EN"></a>又复于佛法中。<a id="a-EO"></a>随所闻已皆不生怖。<a id="a-EP"></a>海意当知。<a id="a-EQ"></a>诸说法声皆是分别。<a id="a-ER"></a>若于菩提胜义谛中即不能说。<a id="a-ES"></a>何以故。<a id="a-ET"></a>彼胜义谛。<a id="a-EU"></a>非语言非诠表。<a id="a-EV"></a>亦非文字积集所行。<a id="a-EW"></a>尚非心心所法而可能转。<a id="a-EX"></a>况复文字有所行邪。<a id="a-EY"></a>海意。<a id="a-EZ"></a>如汝所观诸佛世尊有所说者。<a id="a-Ea"></a>但为不可思议一切众生大悲转故。<a id="a-Eb"></a>乃于如是甚深法中成正觉已。<a id="a-Ec"></a>于无文字无语言无记说无诠表法中。<a id="a-Ed"></a>为他众生及补特伽罗。<a id="a-Ee"></a>假以文字建立宣说。<a id="a-Ef"></a>海意。<a id="a-Eg"></a>譬如有人知此虚空。<a id="a-Eh"></a>非色相故不可见。<a id="a-Ei"></a>非对碍故无表了。<a id="a-Ej"></a>然于空中以种种色彩画形像。<a id="a-Ek"></a>所谓象马车乘天龙夜叉乾闼婆等。<a id="a-El"></a>现诸色相。<a id="a-Em"></a>海意于汝意云何。<a id="a-En"></a>是人所作斯为难不。<a id="a-Eo"></a>海意菩萨白佛言。<a id="a-Ep"></a>世尊。<a id="a-Eq"></a>是人所作最极为难。<a id="a-Er"></a>佛言海意。<a id="a-Es"></a>诸佛世尊。<a id="a-Et"></a>如复为难过极于彼。<a id="a-Eu"></a>何以故。<a id="a-Ev"></a>谓于不可说法中成正觉已。<a id="a-Ew"></a>假以言说。<a id="a-Ex"></a>为他众生及补特伽罗建立宣说。<a id="a-Ey"></a>由于不可说义中如实觉了。<a id="a-Ez"></a>是故。<a id="a-F0"></a>诸佛难作能作。<a id="a-F1"></a>海意。<a id="a-F2"></a>若复有人于此甚深佛法之中。<a id="a-F3"></a>不惊不怖不生恐畏者。<a id="a-F4"></a>当知是人于先佛所深种善根作诸胜行。<a id="a-F5"></a>是故。<a id="a-F6"></a>于此甚深佛法不生恐畏。<a id="a-F7"></a>若复有人于此甚深经典一切世间难信解法如实知已。<a id="a-F8"></a>受持读诵广为他说者。<a id="a-F9"></a>当知是人能持如来一切法藏。<a id="a-FA"></a>能持一切众生诸善法分。<a id="a-FB"></a>又复海意。<a id="a-FC"></a>若有菩萨得佛眼照明。<a id="a-FD"></a>能于无量诸佛刹中。<a id="a-FE"></a>满积珍宝持用供养。<a id="a-FF"></a>彼彼如来广行布施。<a id="a-FG"></a>于汝意云何。<a id="a-FH"></a>而彼菩萨以是缘故得福多不。<a id="a-FI"></a>海意白佛言。<a id="a-FJ"></a>甚多世尊。<a id="a-FK"></a>甚多善逝。<a id="a-FL"></a>此之福蕴无量无数。<a id="a-FM"></a>乃至譬喻所不能及。<a id="a-FN"></a>佛言海意。<a id="a-FO"></a>我今语汝。<a id="a-FP"></a>如汝应知。<a id="a-FQ"></a>若有菩萨能于如来法中善为作护。<a id="a-FR"></a>令三宝种不断不绝。<a id="a-FS"></a>于诸众生不舍大悲。<a id="a-FT"></a>于如是等甚深经典如来大智法中能了知已。<a id="a-FU"></a>受持读诵。<a id="a-FV"></a>何况是中如理修行。<a id="a-FW"></a>而此菩萨所得福蕴倍多于彼。<a id="a-FX"></a>何以故。<a id="a-FY"></a>所有财施。<a id="a-FZ"></a>但是世间之所爱乐。<a id="a-Fa"></a>若法施者。<a id="a-Fb"></a>彼即出过一切世间。</p>
  <p id="aFc">复次海意。<a id="a-Fd"></a>若有菩萨能护持正法者。<a id="a-Fe"></a>而此菩萨得四种摄受。<a id="a-Ff"></a>何等为四。<a id="a-Fg"></a>一者得佛摄受。<a id="a-Fh"></a>二者得天摄受。<a id="a-Fi"></a>三者得福摄受。<a id="a-Fj"></a>四者得智摄受。<a id="a-Fk"></a>若诸菩萨得佛摄受者。<a id="a-Fl"></a>当得四种最胜之法。<a id="a-Fm"></a>何等为四。<a id="a-Fn"></a>一者常得不离瞻仰如来。<a id="a-Fo"></a>二者一切魔众伺不得便。<a id="a-Fp"></a>三者获得无尽陀罗尼门。<a id="a-Fq"></a>四者速具神力住不退转地。<a id="a-Fr"></a>海意。<a id="a-Fs"></a>诸有菩萨为佛摄受者。<a id="a-Ft"></a>获得如是四种最胜之法。<a id="a-Fu"></a>又诸菩萨若得天摄受者。<a id="a-Fv"></a>当获四种清净。<a id="a-Fw"></a>何等为四。<a id="a-Fx"></a>一者天众神力。<a id="a-Fy"></a>令其菩萨众会清净。<a id="a-Fz"></a>二者使令听受正法专注一心。<a id="a-G0"></a>三者遣除一切魔外之众。<a id="a-G1"></a>四者由天威神。<a id="a-G2"></a>能令一切无不清净。<a id="a-G3"></a>悉得净心。<a id="a-G4"></a>海意。<a id="a-G5"></a>诸有菩萨为天摄受者。<a id="a-G6"></a>获得如是四种清净。<a id="a-G7"></a>又诸菩萨若得福摄受者。<a id="a-G8"></a>当获四种庄严之相。<a id="a-G9"></a>何等为四。<a id="a-GA"></a>一者身庄严。<a id="a-GB"></a>谓相好圆满。<a id="a-GC"></a>二者语庄严。<a id="a-GD"></a>谓胜出一切众生语言音声。<a id="a-GE"></a>三者国土庄严。<a id="a-GF"></a>谓诸所施作悉能显示。<a id="a-GG"></a>四者所生庄严。<a id="a-GH"></a>谓在所生处或为梵王帝释护世天等。<a id="a-GI"></a>海意。<a id="a-GJ"></a>诸有菩萨为福摄受者。<a id="a-GK"></a>获得如是四种庄严。<a id="a-GL"></a>又诸菩萨。<a id="a-GM"></a>若得智摄受者。<a id="a-GN"></a>当获四种照明之法。<a id="a-GO"></a>何等为四。<a id="a-GP"></a>一者照明一切众生根性。<a id="a-GQ"></a>如其所应即为说法。<a id="a-GR"></a>二者照明一切烦恼之病。<a id="a-GS"></a>积集法药随为治疗。<a id="a-GT"></a>三者神力照明。<a id="a-GU"></a>余佛刹中悉能遍往。<a id="a-GV"></a>四者法界照明。<a id="a-GW"></a>于一切法如实了知。<a id="a-GX"></a>海意。<a id="a-GY"></a>诸有菩萨为智摄受者。<a id="a-GZ"></a>获得如是四种照明。<a id="a-Ga"></a>以是缘故。<a id="a-Gb"></a>菩萨摩诃萨欲得如是摄受称赞功德法者。<a id="a-Gc"></a>应当勤行护持正法。<a id="a-Gd"></a>若诸菩萨而能勤行护正法者。<a id="a-Ge"></a>当获无量最胜功德。</p>
 </body>
</html>