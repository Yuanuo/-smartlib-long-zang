<!doctype html>
<html id="z3IBUeKgJ" data-ver="837">
 <head>
  <meta charset="utf-8">
  <meta author="惟净">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">海意菩萨所问净印法门经卷第七</h1>
  <p id="a2"></p>
  <p id="a3">复次海意。<a id="a-4"></a>云何是金刚句。<a id="a-5"></a>谓即自身是金刚句。<a id="a-6"></a>自性无分别故。<a id="a-7"></a>海意。<a id="a-8"></a>此金刚句于诸见中决择而转无明。<a id="a-9"></a>是金刚句。<a id="a-A"></a>入诸明故。<a id="a-B"></a>此金刚句。<a id="a-C"></a>于所缘事中遍知而转五无间际。<a id="a-D"></a>是金刚句。<a id="a-E"></a>无加行平等故。<a id="a-F"></a>此金刚句。<a id="a-G"></a>于诸加行遍知而转贪际。<a id="a-H"></a>是金刚句。<a id="a-I"></a>离贪际平等故。<a id="a-J"></a>此金刚句。<a id="a-K"></a>于贪离贪平等而转嗔际。<a id="a-L"></a>是金刚句。<a id="a-M"></a>慈际平等故。<a id="a-N"></a>此金刚句。<a id="a-O"></a>破诸嗔恚痴际。<a id="a-P"></a>是金刚句。<a id="a-Q"></a>慧光明平等故。<a id="a-R"></a>此金刚句。<a id="a-S"></a>开显明慧一切众生一众生。<a id="a-T"></a>是金刚句。<a id="a-U"></a>遍入众生平等故。<a id="a-V"></a>此金刚句。<a id="a-W"></a>而随觉了众生自性一切众生心一众生心。<a id="a-X"></a>是金刚句。<a id="a-Y"></a>入无心故。<a id="a-Z"></a>此金刚句。<a id="a-a"></a>而随了知心之自性本来明澈一切佛一佛。<a id="a-b"></a>是金刚句。<a id="a-c"></a>遍入真如平等故。<a id="a-d"></a>此金刚句。<a id="a-e"></a>而随觉了平等性智一切刹土一刹土。<a id="a-f"></a>是金刚句。<a id="a-g"></a>遍入无尽刹土故。<a id="a-h"></a>此金刚句。<a id="a-i"></a>随知虚空平等一切法一法。<a id="a-j"></a>是金刚句。<a id="a-k"></a>入一切法性平等故。<a id="a-l"></a>此金刚句。<a id="a-m"></a>而随了知无二法门一切法佛法。<a id="a-n"></a>是金刚句。<a id="a-o"></a>于一切处智随入解故。<a id="a-p"></a>此金刚句。<a id="a-q"></a>而随觉了金刚喻定诸魔事业诸佛事业。<a id="a-r"></a>是金刚句。<a id="a-s"></a>入诸魔业随警悟故。<a id="a-t"></a>此金刚句出过一切魔之事业一切语言。<a id="a-u"></a>如来语言。<a id="a-v"></a>是金刚句遍入一切音声随解了故。<a id="a-w"></a>此金刚句。<a id="a-x"></a>而随了知不可说法一切法无生。<a id="a-y"></a>是金刚句。<a id="a-z"></a>入无灭故。<a id="a-10"></a>此金刚句。<a id="a-11"></a>超越生老病死之道一切法无起。<a id="a-12"></a>是金刚句。<a id="a-13"></a>入无止息故。<a id="a-14"></a>此金刚句。<a id="a-15"></a>而能随转诸法寂灭。<a id="a-16"></a>海意。<a id="a-17"></a>此如是等诸金刚句。<a id="a-18"></a>是不破坏句。<a id="a-19"></a>是精妙句。<a id="a-1A"></a>是平等句。<a id="a-1B"></a>是圣谛句。<a id="a-1C"></a>是坚固句。<a id="a-1D"></a>是无种种句。<a id="a-1E"></a>是爱乐句。<a id="a-1F"></a>是不断句。<a id="a-1G"></a>是寂静遍寂近寂之句。<a id="a-1H"></a>是无作用句。<a id="a-1I"></a>是不和合句。<a id="a-1J"></a>是入无趣之趣句。<a id="a-1K"></a>是无行句。<a id="a-1L"></a>是真性句。<a id="a-1M"></a>是如实句。<a id="a-1N"></a>是不背佛句。<a id="a-1O"></a>是不谤法句。<a id="a-1P"></a>是不破僧句。<a id="a-1Q"></a>是如所说句。<a id="a-1R"></a>是三轮清净句。<a id="a-1S"></a>是勇猛句。<a id="a-1T"></a>是梵行句。<a id="a-1U"></a>是空寂句。<a id="a-1V"></a>是虚空句。<a id="a-1W"></a>是觉支句。<a id="a-1X"></a>是无相句。<a id="a-1Y"></a>是无愿句。<a id="a-1Z"></a>是法相句是心意识无住句。<a id="a-1a"></a>是摧伏诸魔外道句。<a id="a-1b"></a>是清净无垢明澈句。<a id="a-1c"></a>是观照菩提句。<a id="a-1d"></a>是慧光明句。<a id="a-1e"></a>是无法显示句。<a id="a-1f"></a>是毕竟不生不灭句。<a id="a-1g"></a>是自境界清净句。<a id="a-1h"></a>是入佛境界句是无思惟分别遍计句。<a id="a-1i"></a>是法界无差别句。<a id="a-1j"></a>是入无句之句句。<a id="a-1k"></a>海意。<a id="a-1l"></a>如是等金刚胜妙诸句。<a id="a-1m"></a>若有菩萨随能领受决择其义者。<a id="a-1n"></a>我说是人决定当坐菩提道场。<a id="a-1o"></a>作师子吼。<a id="a-1p"></a>当佛世尊说是门句印句金刚句时。<a id="a-1q"></a>此会中有八千菩萨获得入一切法门印陀罗尼。<a id="a-1r"></a>及得遍入一切众生意乐三摩地。</p>
  <p id="a1s">尔时十方世界所来集会一切菩萨摩诃萨众闻是法已踊跃欢喜。<a id="a-1t"></a>心意快然。<a id="a-1u"></a>各以神力。<a id="a-1v"></a>随自所来诸佛刹土。<a id="a-1w"></a>彼彼刹中各各所有花鬘涂香。<a id="a-1x"></a>及抹香等而悉集来。<a id="a-1y"></a>于此会中广雨众妙花鬘香等。<a id="a-1z"></a>普用持奉供养世尊释迦牟尼如来及此正法。<a id="a-20"></a>愿此正法久住世间。<a id="a-21"></a>是诸菩萨作供养已。<a id="a-22"></a>同发妙音。<a id="a-23"></a>赞叹世尊。<a id="a-24"></a>说伽陀曰。</p>
  <p id="a25">无相显示于色相　　一相离相大圣尊</p>
  <p id="a26">诸相平等相无相　　稽首安住真实相</p>
  <p id="a27">遍入一切众生语　　所入音声智随入</p>
  <p id="a28">一切音声解脱门　　稽首平等心解脱</p>
  <p id="a29">世间差别诸心行　　心如幻故无所觉</p>
  <p id="a2A">无行等行无所行　　我礼虚空心明显</p>
  <p id="a2B">有无平等边无边　　法法分别离分别</p>
  <p id="a2C">一切心意本寂然　　我今顶礼心寂静</p>
  <p id="a2D">佛知因缘诸运用　　佛能宣说诸因行</p>
  <p id="a2E">因缘解脱本际中　　佛知实际真平等</p>
  <p id="a2F">今此遍入平等相　　我观善逝身非身</p>
  <p id="a2G">不可分别有相身　　故现差别诸妙相</p>
  <p id="a2H">所有十方佛刹土　　皆同入此佛刹中</p>
  <p id="a2I">而此佛刹无所增　　彼刹无动亦无减</p>
  <p id="a2J">诸心平等心无心　　幻心无异无分别</p>
  <p id="a2K">了知平等菩提心　　世尊常行平等法</p>
  <p id="a2L">法界混入平等界　　诸法无性而可入</p>
  <p id="a2M">性常平等染净中　　我礼世间利益者</p>
  <p id="a2N">日月尚可使坠地　　风无形相亦可系</p>
  <p id="a2O">须弥山可吹如尘　　唯佛世尊无妄说</p>
  <p id="a2P">真实语言本清净　　净心如空心明焕</p>
  <p id="a2Q">世法贪爱不染心　　如莲不染居三有</p>
  <p id="a2R">或闻称赞不生喜　　或闻讥谤不生嗔</p>
  <p id="a2S">如须弥山不动摇　　我礼世间与乐者</p>
  <p id="a2T">尔时彼诸菩萨摩诃萨众说是伽陀赞叹佛已俱白佛言。<a id="a-2U"></a>世尊。<a id="a-2V"></a>由佛世尊出世间故。<a id="a-2W"></a>即是宝出。<a id="a-2X"></a>佛出世故。<a id="a-2Y"></a>即是乐出。<a id="a-2Z"></a>即念慧行智出。<a id="a-2a"></a>即布施持戒忍辱精进禅定胜慧出。<a id="a-2b"></a>即慈悲喜舍出。<a id="a-2c"></a>即胜义出。<a id="a-2d"></a>即实谛出。<a id="a-2e"></a>即正法出。<a id="a-2f"></a>即作证法出。<a id="a-2g"></a>即念处正勤神足根力觉道之法出。<a id="a-2h"></a>即奢摩他出。<a id="a-2i"></a>即毗钵舍那出。<a id="a-2j"></a>即六通三明八解脱出。<a id="a-2k"></a>以要言之。<a id="a-2l"></a>即断一切不善法集。<a id="a-2m"></a>一切善法出。</p>
  <p id="a2n">尔时会中有一菩萨。<a id="a-2o"></a>名曰慧积前白佛言。<a id="a-2p"></a>世尊。<a id="a-2q"></a>如我解佛所说义者。<a id="a-2r"></a>以有身见生故。<a id="a-2s"></a>佛出世。<a id="a-2t"></a>以无明有爱生故。<a id="a-2u"></a>佛出世。<a id="a-2v"></a>贪嗔痴生故。<a id="a-2w"></a>佛出世。<a id="a-2x"></a>四颠倒生五盖六入七识处。<a id="a-2y"></a>八邪法九恼处。<a id="a-2z"></a>十不善业生故。<a id="a-30"></a>佛出世。<a id="a-31"></a>何以故。<a id="a-32"></a>为断一切众生诸不善业故。<a id="a-33"></a>佛出世。<a id="a-34"></a>然佛世尊。<a id="a-35"></a>亦无对治及增胜力。<a id="a-36"></a>以无所对治故。<a id="a-37"></a>佛出世。<a id="a-38"></a>世尊。<a id="a-39"></a>若诸菩萨欲知诸佛出世因者。<a id="a-3A"></a>应如是知如是修学。<a id="a-3B"></a>佛言。<a id="a-3C"></a>善男子。<a id="a-3D"></a>如是如是。<a id="a-3E"></a>如汝所说如佛出世应如是知如是修学。<a id="a-3F"></a>以佛出世如是因故。<a id="a-3G"></a>诸法出世亦如是知。</p>
  <p id="a3H">尔时海意菩萨摩诃萨白佛言。<a id="a-3I"></a>世尊。<a id="a-3J"></a>彼初发心菩萨闻如是说佛出世因。<a id="a-3K"></a>彼不解了故。<a id="a-3L"></a>谓佛出世者。<a id="a-3M"></a>云何如是。<a id="a-3N"></a>佛言海意。<a id="a-3O"></a>佛出世因而诸菩萨随其所应心得清净。<a id="a-3P"></a>所以者何。<a id="a-3Q"></a>海意当知。<a id="a-3R"></a>菩萨有四种。<a id="a-3S"></a>何等为四。<a id="a-3T"></a>一者初发心菩萨。<a id="a-3U"></a>二者修行位菩萨。<a id="a-3V"></a>三者不退转菩萨。<a id="a-3W"></a>四者一生补处菩萨。<a id="a-3X"></a>海意于此四种菩萨之中。<a id="a-3Y"></a>若初发心菩萨观佛如来色相庄严心得清净。<a id="a-3Z"></a>若修行位菩萨观佛如来成办一切胜妙功德心得清净。<a id="a-3a"></a>若不退转菩萨。<a id="a-3b"></a>观佛法身心得清净。<a id="a-3c"></a>若一生补处菩萨者。<a id="a-3d"></a>彼不观佛色相庄严。<a id="a-3e"></a>亦不观佛种姓族氏。<a id="a-3f"></a>亦不观佛成办功德。<a id="a-3g"></a>是中而悉无法可观。<a id="a-3h"></a>何以故。<a id="a-3i"></a>慧观照故。<a id="a-3j"></a>慧眼力故。<a id="a-3k"></a>慧所摄故。<a id="a-3l"></a>慧无行故。<a id="a-3m"></a>离诸戏论。<a id="a-3n"></a>彼不如是观亦非无观。<a id="a-3o"></a>何以故。<a id="a-3p"></a>有见无见斯为二种。<a id="a-3q"></a>此位菩萨于见非见离彼二边。<a id="a-3r"></a>如是观佛。<a id="a-3s"></a>以如是观佛故。<a id="a-3t"></a>观身亦然。<a id="a-3u"></a>观身清净已。<a id="a-3v"></a>即观佛清净。<a id="a-3w"></a>观佛清净已。<a id="a-3x"></a>应知一切法亦如是清净。<a id="a-3y"></a>如是观中若清净者。<a id="a-3z"></a>是为智观。<a id="a-40"></a>此即名为真实观佛。<a id="a-41"></a>海意。<a id="a-42"></a>由如是故。<a id="a-43"></a>我昔得见然灯如来。<a id="a-44"></a>我时见已获得无生法忍。<a id="a-45"></a>及无所得相应忍。<a id="a-46"></a>即时涌身虚空。<a id="a-47"></a>高七多罗树处虚空中。<a id="a-48"></a>得一切智智。<a id="a-49"></a>无差别力永断诸见。<a id="a-4A"></a>越诸思惟分别遍计。<a id="a-4B"></a>于诸境界意无所住。<a id="a-4C"></a>尔时复得六万三摩地门。<a id="a-4D"></a>是故然灯如来。<a id="a-4E"></a>为我授记。<a id="a-4F"></a>汝于来世当得作佛。<a id="a-4G"></a>号释迦牟尼如来应供正等正觉。<a id="a-4H"></a>我当彼佛说记之时。<a id="a-4I"></a>我于耳根无所对碍。<a id="a-4J"></a>亦非余识有所了知。<a id="a-4K"></a>我于和合有所得见中而无所住。<a id="a-4L"></a>我于尔时无佛及佛想。<a id="a-4M"></a>无我及我想。<a id="a-4N"></a>亦无授记及授记想。<a id="a-4O"></a>海意。<a id="a-4P"></a>是故菩萨三轮清净。<a id="a-4Q"></a>授成佛记。<a id="a-4R"></a>三轮清净者。<a id="a-4S"></a>谓无佛及佛想。<a id="a-4T"></a>无我及我想。<a id="a-4U"></a>亦无授记及授记想。<a id="a-4V"></a>海意。<a id="a-4W"></a>复有三轮清净。<a id="a-4X"></a>何等为三。<a id="a-4Y"></a>谓无我执。<a id="a-4Z"></a>无众生执。<a id="a-4a"></a>无法执。<a id="a-4b"></a>复有三轮清净。<a id="a-4c"></a>谓无名执。<a id="a-4d"></a>无色相执。<a id="a-4e"></a>无所缘执。<a id="a-4f"></a>复有三轮清净。<a id="a-4g"></a>谓过去已尽智。<a id="a-4h"></a>未来未至智。<a id="a-4i"></a>现在住法界智。<a id="a-4j"></a>复有三轮清净。<a id="a-4k"></a>谓身如影像智。<a id="a-4l"></a>语如响智心如幻智。<a id="a-4m"></a>复有三轮清净。<a id="a-4n"></a>谓五蕴与法蕴平等。<a id="a-4o"></a>十八界与法界平等。<a id="a-4p"></a>十二处观如空聚。<a id="a-4q"></a>复有三轮清净。<a id="a-4r"></a>谓解了于空。<a id="a-4s"></a>信顺无相无愿无求。<a id="a-4t"></a>海意。<a id="a-4u"></a>若此三轮清净即一切法清净。<a id="a-4v"></a>是故诸菩萨若三轮清净者应修善巧之智。</p>
  <p id="a4w">尔时海意菩萨复白佛言。<a id="a-4x"></a>希有世尊。<a id="a-4y"></a>彼不退转菩萨而能具足甚深法智。<a id="a-4z"></a>世尊。<a id="a-50"></a>若诸菩萨能具如是法智之者。<a id="a-51"></a>彼即善能成熟功德。<a id="a-52"></a>佛告海意菩萨言。<a id="a-53"></a>海意。<a id="a-54"></a>当知此位菩萨以本愿力故善作胜业。<a id="a-55"></a>而彼菩萨设在散位之中。<a id="a-56"></a>以本愿力。<a id="a-57"></a>而亦不坏成熟功德。<a id="a-58"></a>海意。<a id="a-59"></a>世有一等无智之人。<a id="a-5A"></a>不能解我所说。<a id="a-5B"></a>今以喻言当令闻者由譬喻得解。<a id="a-5C"></a>海意。<a id="a-5D"></a>譬如世间有甘蔗田。<a id="a-5E"></a>或复稻田。<a id="a-5F"></a>或复豆田。<a id="a-5G"></a>农作之人。<a id="a-5H"></a>于彼诸田作治事已。<a id="a-5I"></a>开其水道。<a id="a-5J"></a>随彼畎浍。<a id="a-5K"></a>流注周遍。<a id="a-5L"></a>水悉盈满。<a id="a-5M"></a>是农作人善安布已。<a id="a-5N"></a>憩于他所。<a id="a-5O"></a>彼诸田中。<a id="a-5P"></a>随处所经水自然入。<a id="a-5Q"></a>不假田人更施功力。<a id="a-5R"></a>所植诸田各得成熟。<a id="a-5S"></a>菩萨亦复如是。<a id="a-5T"></a>或时虽居散位有善方便于一切众生相续善根之中而能成熟。<a id="a-5U"></a>随其所说一切佛法中。<a id="a-5V"></a>诸有善根悉能圆满。<a id="a-5W"></a>而彼菩萨心意清净。<a id="a-5X"></a>善护戒蕴。<a id="a-5Y"></a>或在定位之中。<a id="a-5Z"></a>以本愿力故。<a id="a-5a"></a>而能成熟一切善根。<a id="a-5b"></a>令诸众生于佛法中。<a id="a-5c"></a>相续滋长一切善法。<a id="a-5d"></a>海意。<a id="a-5e"></a>以是缘故。<a id="a-5f"></a>当知诸菩萨随其所应不假施力。<a id="a-5g"></a>而自圆满一切善根。<a id="a-5h"></a>复善回向于一切智。<a id="a-5i"></a>是故诸菩萨若定若散。<a id="a-5j"></a>以本愿力。<a id="a-5k"></a>于诸善根中身心调畅。<a id="a-5l"></a>念不散乱。<a id="a-5m"></a>不堕下乘趣向大乘。<a id="a-5n"></a>海意。<a id="a-5o"></a>譬如城中有一大树。<a id="a-5p"></a>或有人来断彼树根。<a id="a-5q"></a>断已即去。<a id="a-5r"></a>当断树时。<a id="a-5s"></a>树渐低下。<a id="a-5t"></a>毕竟须随斫处堕地。<a id="a-5u"></a>菩萨亦复如是。<a id="a-5v"></a>于长夜中修习善法。<a id="a-5w"></a>趣向一切智。<a id="a-5x"></a>渐入一切智。<a id="a-5y"></a>毕竟成熟一切善根。<a id="a-5z"></a>既成熟已。<a id="a-60"></a>悉用回向于一切智。<a id="a-61"></a>回向一切众生共其功德。<a id="a-62"></a>回向愿令三宝圣种不断不绝。<a id="a-63"></a>回向圆满身相庄严具诸相好。<a id="a-64"></a>回向圆满语业庄严。<a id="a-65"></a>广为众生说无诳法。<a id="a-66"></a>回向圆满心业庄严。<a id="a-67"></a>常念诸佛定愿成就。<a id="a-68"></a>而是菩萨不假功用。<a id="a-69"></a>无所发悟悉能成熟一切善根。<a id="a-6A"></a>普用回向于一切智。<a id="a-6B"></a>不堕余乘若定若散。<a id="a-6C"></a>于菩提分法修习圆满。<a id="a-6D"></a>皆由本愿方便善巧回向之力。<a id="a-6E"></a>海意。<a id="a-6F"></a>又如苾刍欲入灭定。<a id="a-6G"></a>先当要期闻犍椎声然后出定。<a id="a-6H"></a>彼入定已而犍稚声亦不入于定中。<a id="a-6I"></a>而是苾刍后假犍椎之声乃从定起。<a id="a-6J"></a>菩萨亦复如是。<a id="a-6K"></a>为欲解脱一切众生。<a id="a-6L"></a>起大悲誓愿。<a id="a-6M"></a>我当救度一切众生普令解脱。<a id="a-6N"></a>悉当成办菩提事业。<a id="a-6O"></a>于诸众生广行慈心。<a id="a-6P"></a>于生死流中运心意识普为济度。<a id="a-6Q"></a>虽入定中以本度脱众生大悲愿故。<a id="a-6R"></a>终不堕于声闻缘觉之地。<a id="a-6S"></a>后从定起开发正慧。<a id="a-6T"></a>还复积集菩提分法。<a id="a-6U"></a>广为众生成熟化度。<a id="a-6V"></a>海意。<a id="a-6W"></a>汝且观是诸菩萨者所作事业而悉最胜。<a id="a-6X"></a>虽入寂静三摩地中。<a id="a-6Y"></a>而能出过声闻缘觉解脱境界。</p>
  <p id="a6Z">复次海意。<a id="a-6a"></a>我今复以喻明斯义。<a id="a-6b"></a>譬如世间。<a id="a-6c"></a>或有二人。<a id="a-6d"></a>一被金刚坚固甲胄。<a id="a-6e"></a>入于大火炽焰聚中。<a id="a-6f"></a>一被枯草而为甲胄。<a id="a-6g"></a>入于大火炽焰聚中。<a id="a-6h"></a>海意。<a id="a-6i"></a>于汝意云何。<a id="a-6j"></a>彼二人中。<a id="a-6k"></a>何人为火所焚。<a id="a-6l"></a>何人不为火焚。<a id="a-6m"></a>海意白佛言。<a id="a-6n"></a>世尊。<a id="a-6o"></a>若被金刚甲胄之者。<a id="a-6p"></a>虽入大火炽焰聚中。<a id="a-6q"></a>以其坚固甲胄能善作护。<a id="a-6r"></a>是人不为火焚。<a id="a-6s"></a>世尊。<a id="a-6t"></a>若被枯草为甲胄者。<a id="a-6u"></a>入大火中。<a id="a-6v"></a>是人决定为其所焚何以故。<a id="a-6w"></a>为彼枯草于炽焰中力无能护。<a id="a-6x"></a>佛言。<a id="a-6y"></a>海意。<a id="a-6z"></a>彼身所被金刚甲胄入大火中。<a id="a-70"></a>不为焚者。<a id="a-71"></a>即是菩萨。<a id="a-72"></a>常以大慈大悲而为甲胄内心坚固。<a id="a-73"></a>金刚力护解脱众生。<a id="a-74"></a>所缘誓愿。<a id="a-75"></a>曾不弃舍。<a id="a-76"></a>虽常观察一切法空无相无愿无作无生无起。<a id="a-77"></a>入于空寂三摩地中。<a id="a-78"></a>而常超越声闻缘觉正位。<a id="a-79"></a>不求得果。<a id="a-7A"></a>于彼定中。<a id="a-7B"></a>虽受胜味而不嗜着。<a id="a-7C"></a>还从定起。<a id="a-7D"></a>从定起已。<a id="a-7E"></a>严净佛土。<a id="a-7F"></a>成熟众生。<a id="a-7G"></a>圆满佛智。<a id="a-7H"></a>海意。<a id="a-7I"></a>彼以枯草而为甲胄入大火中。<a id="a-7J"></a>为所焚者。<a id="a-7K"></a>即是声闻乘人。<a id="a-7L"></a>于诸行中而生怖畏。<a id="a-7M"></a>复观三有炽然不息。<a id="a-7N"></a>弃舍众生远离大悲。<a id="a-7O"></a>于寂静三摩地中。<a id="a-7P"></a>生味着已。<a id="a-7Q"></a>无所容受。<a id="a-7R"></a>若复不得第八果证。<a id="a-7S"></a>能起是定者。<a id="a-7T"></a>无有是处。<a id="a-7U"></a>何以故。<a id="a-7V"></a>声闻乘人于其福行罪行不动行中不能修习。<a id="a-7W"></a>诸菩萨者。<a id="a-7X"></a>能于无量福智行中修习成熟。<a id="a-7Y"></a>不于中间取证实际。<a id="a-7Z"></a>毕竟圆满一切佛法海意。<a id="a-7a"></a>是故菩萨于空无相无愿无作法中。<a id="a-7b"></a>常生大火炽焰之想。<a id="a-7c"></a>虽于此法审伺察已而复于是法中起智善行。<a id="a-7d"></a>终不取证实际。<a id="a-7e"></a>是故诸菩萨不成熟善根不应修习。<a id="a-7f"></a>海意。<a id="a-7g"></a>菩萨成熟善根者。<a id="a-7h"></a>谓于甚深佛法之中如理修行。<a id="a-7i"></a>不于中间取证实际。<a id="a-7j"></a>此即名为成熟善根。<a id="a-7k"></a>何故如是。<a id="a-7l"></a>以彼菩萨俱为成熟大乘之法。<a id="a-7m"></a>渐向渐入渐复增胜。<a id="a-7n"></a>非余乘法而成熟之。<a id="a-7o"></a>海意。<a id="a-7p"></a>如陶家轮。<a id="a-7q"></a>日光未照。<a id="a-7r"></a>未成熟时。<a id="a-7s"></a>但是坏模。<a id="a-7t"></a>无有诸器用之名。<a id="a-7u"></a>后成熟已乃可得彼器用之名。<a id="a-7v"></a>菩萨亦复如是。<a id="a-7w"></a>虽复广多修诸善根。<a id="a-7x"></a>若不回向于一切智。<a id="a-7y"></a>即不能得波罗蜜多之名。<a id="a-7z"></a>若复回向一切智者。<a id="a-80"></a>乃得波罗蜜多之名。<a id="a-81"></a>海意。<a id="a-82"></a>又如妙好真金。<a id="a-83"></a>未经工作。<a id="a-84"></a>即不能得庄严具名。<a id="a-85"></a>但名真金若经工作得成熟已。<a id="a-86"></a>乃可得诸庄严具名。<a id="a-87"></a>菩萨亦复如是。<a id="a-88"></a>所修善根。<a id="a-89"></a>若不回向于一切智。<a id="a-8A"></a>即不能得波罗蜜多之名。<a id="a-8B"></a>若复回向一切智者。<a id="a-8C"></a>乃得波罗蜜多之名。<a id="a-8D"></a>海意以是缘故。<a id="a-8E"></a>而诸菩萨常当运发广大之心成熟诸善。<a id="a-8F"></a>随所成熟诸善根已。<a id="a-8G"></a>即当回向于一切智。<a id="a-8H"></a>以其回向一切智故。<a id="a-8I"></a>菩萨当于甚深法中如理修行。<a id="a-8J"></a>不于中间取证实际。</p>
  <p id="a8K">尔时海意菩萨复白佛言。<a id="a-8L"></a>世尊。<a id="a-8M"></a>诸菩萨者难作能作。<a id="a-8N"></a>善能防护诸有过失。<a id="a-8O"></a>于所作中不生过染。<a id="a-8P"></a>世尊。<a id="a-8Q"></a>若诸菩萨具于善巧方便之者。<a id="a-8R"></a>即能回向。<a id="a-8S"></a>所以者何。<a id="a-8T"></a>菩萨有方便故。<a id="a-8U"></a>虽入禅定解脱三摩地三摩钵底中。<a id="a-8V"></a>而不为禅定解脱三摩地三摩钵底过失所著。<a id="a-8W"></a>彼具善巧方便而能现诸所作。<a id="a-8X"></a>不堕无作见中。<a id="a-8Y"></a>善住诸法平等之性。<a id="a-8Z"></a>若有趣向邪定聚中诸众生类。<a id="a-8a"></a>菩萨为说正定聚法。<a id="a-8b"></a>而彼菩萨为令圆满众生愿故。<a id="a-8c"></a>自亦不住正定聚中。</p>
  <p id="a8d">佛告海意菩萨言。<a id="a-8e"></a>如是如是。<a id="a-8f"></a>如汝所说。<a id="a-8g"></a>菩萨于一切处。<a id="a-8h"></a>常应修习善巧方便。<a id="a-8i"></a>何以故。<a id="a-8j"></a>海意。<a id="a-8k"></a>善巧方便者。<a id="a-8l"></a>即是菩萨菩提。<a id="a-8m"></a>若无善巧方便。<a id="a-8n"></a>即不成菩提。<a id="a-8o"></a>譬如世间于一器中置三种色。<a id="a-8p"></a>一者青色。<a id="a-8q"></a>二者赤色。<a id="a-8r"></a>三者黄金色。<a id="a-8s"></a>是三种色。<a id="a-8t"></a>同一器中染三种衣。<a id="a-8u"></a>一者毳衣染其青色。<a id="a-8v"></a>二者氎衣染其赤色。<a id="a-8w"></a>三者无价上妙天衣染黄金色。<a id="a-8x"></a>彼三种衣。<a id="a-8y"></a>于一器中。<a id="a-8z"></a>从彼染师所治事已。<a id="a-90"></a>随诸意乐皆得妙色。<a id="a-91"></a>须青得青。<a id="a-92"></a>须赤得赤。<a id="a-93"></a>须黄得黄。<a id="a-94"></a>然其染器曾无分别。<a id="a-95"></a>海意。<a id="a-96"></a>其染器者即是空无相无愿。<a id="a-97"></a>有三种人合一器中者。<a id="a-98"></a>一声闻乘人。<a id="a-99"></a>二缘觉乘人。<a id="a-9A"></a>三大乘人。<a id="a-9B"></a>是三种人。<a id="a-9C"></a>随诸作用如心所乐。<a id="a-9D"></a>各随所应皆取智色。<a id="a-9E"></a>而彼空无相无愿之器。<a id="a-9F"></a>曾无分别彼毳衣者。<a id="a-9G"></a>当知即是声闻乘人。<a id="a-9H"></a>[疊*毛]衣即是缘觉乘人。<a id="a-9I"></a>无价天衣即是安住大乘之人。<a id="a-9J"></a>海意。<a id="a-9K"></a>汝观诸法无有实性。<a id="a-9L"></a>无作者性。<a id="a-9M"></a>无我性。<a id="a-9N"></a>无人性。<a id="a-9O"></a>无众生性。<a id="a-9P"></a>无寿者性。<a id="a-9Q"></a>无主宰性。<a id="a-9R"></a>随欲所生。<a id="a-9S"></a>生已聚集。<a id="a-9T"></a>无所觉了。<a id="a-9U"></a>亦无分别。<a id="a-9V"></a>海意。<a id="a-9W"></a>若能解了此诸法生。<a id="a-9X"></a>即诸菩萨于诸法中无有少法而生懈倦。<a id="a-9Y"></a>若得如是知见清净。<a id="a-9Z"></a>诸所作中亦无饶益无不饶益。<a id="a-9a"></a>即能如实了知诸法平等之性。<a id="a-9b"></a>如是如实了知诸法平等性已。<a id="a-9c"></a>常不弃舍大悲之铠。<a id="a-9d"></a>海意。<a id="a-9e"></a>譬如世间琉璃珠宝。<a id="a-9f"></a>自体莹洁净无瑕翳。<a id="a-9g"></a>置尘秽中经于千岁。<a id="a-9h"></a>过千岁已取之治事。<a id="a-9i"></a>去其尘秽涤浣清净。<a id="a-9j"></a>依然莹洁离诸瑕翳。<a id="a-9k"></a>菩萨亦复如是。<a id="a-9l"></a>了知众生心之自性。<a id="a-9m"></a>本来清净明澈洁白。<a id="a-9n"></a>但为客尘烦恼之所覆蔽。<a id="a-9o"></a>菩萨观已。<a id="a-9p"></a>即作是念。<a id="a-9q"></a>众生心性本来清净。<a id="a-9r"></a>但为客尘烦恼之所覆蔽。<a id="a-9s"></a>而彼烦恼实无所住。<a id="a-9t"></a>众生横起虚妄分别。<a id="a-9u"></a>我当为彼诸众生类宣说断除烦恼之法。<a id="a-9v"></a>起无懈心。<a id="a-9w"></a>于众生所转复增胜运心。<a id="a-9x"></a>普令皆得解脱。<a id="a-9y"></a>又复思惟。<a id="a-9z"></a>此诸烦恼能坏众生诸有力势使令劣弱此诸烦恼能令众生于无实烦恼中虚妄分别。<a id="a-A0"></a>若能如实深固作意如理伺察者。<a id="a-A1"></a>彼即不为烦恼所动。<a id="a-A2"></a>如所伺察已。<a id="a-A3"></a>即彼烦恼不复和合。<a id="a-A4"></a>若与烦恼不和合者。<a id="a-A5"></a>斯即为善。<a id="a-A6"></a>又复我今若与诸烦恼合。<a id="a-A7"></a>云何能为烦恼系缚诸众生等宣说断除烦恼之法。<a id="a-A8"></a>故我今时不与诸烦恼合。<a id="a-A9"></a>应为烦恼系缚众生说断除法。<a id="a-AA"></a>然我欲为化度众生于轮回中令诸善根相续不断。<a id="a-AB"></a>亦复应当与烦恼合。<a id="a-AC"></a>云何名为于轮回中与烦恼合相续善根。<a id="a-AD"></a>所谓勤求福行而无厌足。<a id="a-AE"></a>菩萨作是思惟已。<a id="a-AF"></a>于三有中故现受生愿值诸佛誓度众生而无懈倦护持正法。<a id="a-AG"></a>诸所施作勇进无退。<a id="a-AH"></a>常生法欲。<a id="a-AI"></a>永不弃舍波罗蜜多胜行。<a id="a-AJ"></a>海意。<a id="a-AK"></a>此即名为于轮回中与烦恼合相续善根。<a id="a-AL"></a>菩萨当于是中虽合烦恼。<a id="a-AM"></a>不为烦恼过失所染。<a id="a-AN"></a>海意白佛言。<a id="a-AO"></a>世尊。<a id="a-AP"></a>今说善根。<a id="a-AQ"></a>何缘故说诸烦恼邪。<a id="a-AR"></a>佛言。<a id="a-AS"></a>海意。<a id="a-AT"></a>菩萨了知此如是等诸烦恼法与三界合。<a id="a-AU"></a>从烦恼中出生三界。<a id="a-AV"></a>而彼菩萨具善巧方便故。<a id="a-AW"></a>积集善根缘力与三界合。<a id="a-AX"></a>此即名为诸有善根与烦恼合。<a id="a-AY"></a>以其三界合故。<a id="a-AZ"></a>即不复心生诸随烦恼。<a id="a-Aa"></a>海意。<a id="a-Ab"></a>譬如世间有大长者唯有一子。<a id="a-Ac"></a>慈育怜愍深加爱念。<a id="a-Ad"></a>时彼童子愚小无智。<a id="a-Ae"></a>于秽井边而为戏舞。<a id="a-Af"></a>以幼稚故忽堕井中。<a id="a-Ag"></a>尔时其母及彼亲族。<a id="a-Ah"></a>俱见其子堕秽井中。<a id="a-Ai"></a>见已忧愁竞前观井。<a id="a-Aj"></a>深不可测。<a id="a-Ak"></a>徒极悲苦。<a id="a-Al"></a>无能为计入其井中。<a id="a-Am"></a>虽痛爱子不能救拔。<a id="a-An"></a>是时其父知已奔至。<a id="a-Ao"></a>见彼童子堕秽井中。<a id="a-Ap"></a>临视哀恼苍惶旋转。<a id="a-Aq"></a>深爱此子不生厌舍。<a id="a-Ar"></a>即设方计入其井中。<a id="a-As"></a>善为救拔令子得出。<a id="a-At"></a>海意。<a id="a-Au"></a>当知彼秽井者。<a id="a-Av"></a>即是三界。<a id="a-Aw"></a>其子即是一切众生。<a id="a-Ax"></a>菩萨观于一切众生如一子想。<a id="a-Ay"></a>童子之母及亲族者。<a id="a-Az"></a>即是声闻缘觉乘人。<a id="a-B0"></a>见诸众生堕轮回中。<a id="a-B1"></a>见已虽复心怀忧恼。<a id="a-B2"></a>无有方便而为救拔。<a id="a-B3"></a>彼大长者即是菩萨。<a id="a-B4"></a>而诸菩萨虽以无垢洁白清净之心住无为法。<a id="a-B5"></a>然复和合三界所修之行化度众生。<a id="a-B6"></a>海意。<a id="a-B7"></a>此即菩萨大悲之行。<a id="a-B8"></a>菩萨毕竟自能解脱诸缠缚已。<a id="a-B9"></a>而复于其三有之中示现受生。<a id="a-BA"></a>具善巧方便胜慧所摄。<a id="a-BB"></a>己之烦恼无复有碍。<a id="a-BC"></a>能为一切众生宣说断除烦恼缠缚之法。<a id="a-BD"></a>海意菩萨白佛言。<a id="a-BE"></a>世尊。<a id="a-BF"></a>诸菩萨者难作能作能以无垢洁白清净之心。<a id="a-BG"></a>于轮回中不生厌弃。<a id="a-BH"></a>如其所说甚深之法。<a id="a-BI"></a>如理伺察不住无为。<a id="a-BJ"></a>不求果证。<a id="a-BK"></a>佛言。<a id="a-BL"></a>海意。<a id="a-BM"></a>此菩萨者。<a id="a-BN"></a>所修正道与禅支合。<a id="a-BO"></a>所谓般若波罗蜜多。<a id="a-BP"></a>及善巧方便。<a id="a-BQ"></a>海意当知。<a id="a-BR"></a>若诸菩萨无垢洁白清净心者。<a id="a-BS"></a>此即般若波罗蜜多。<a id="a-BT"></a>于轮回中不生厌弃。<a id="a-BU"></a>示现受生化度众生。<a id="a-BV"></a>此即善巧方便。</p>
  <p id="aBW">复次海意。<a id="a-BX"></a>若诸菩萨于空无相无愿无作无生无起一切法中如理伺察者。<a id="a-BY"></a>此即般若波罗蜜多。<a id="a-BZ"></a>若复发起大悲现前之心。<a id="a-Ba"></a>不住无为。<a id="a-Bb"></a>不求果证。<a id="a-Bc"></a>此即善巧方便。</p>
  <p id="aBd">复次海意。<a id="a-Be"></a>若诸菩萨善住三世平等法故。<a id="a-Bf"></a>即无有少法见种种相。<a id="a-Bg"></a>若彼法界平等。<a id="a-Bh"></a>即众生界平等。<a id="a-Bi"></a>若众生界平等。<a id="a-Bj"></a>即涅槃界平等。<a id="a-Bk"></a>若涅槃界平等。<a id="a-Bl"></a>即法界平等。<a id="a-Bm"></a>若能入此法界平等性中。<a id="a-Bn"></a>所入即是般若波罗蜜多。<a id="a-Bo"></a>若复能入一法界。<a id="a-Bp"></a>了知众生界。<a id="a-Bq"></a>不证涅槃界。<a id="a-Br"></a>是故不舍众生界。<a id="a-Bs"></a>不住于法界。<a id="a-Bt"></a>不取于果证。<a id="a-Bu"></a>此即善巧方便。</p>
  <p id="aBv">复次海意。<a id="a-Bw"></a>若布施清净此即是慧。<a id="a-Bx"></a>若回向清净即是方便。<a id="a-By"></a>若持戒忍辱精进禅定清净此即是慧。<a id="a-Bz"></a>若回向清净即是方便。<a id="a-C0"></a>以要言之。<a id="a-C1"></a>一切善根清净此即是慧。<a id="a-C2"></a>回向清净即是方便。<a id="a-C3"></a>海意白佛言。<a id="a-C4"></a>世尊。<a id="a-C5"></a>何者是菩萨善根清净。<a id="a-C6"></a>何者是回向清净。<a id="a-C7"></a>何者是慧清净。<a id="a-C8"></a>何者是方便清净。<a id="a-C9"></a>佛言。<a id="a-CA"></a>海意。<a id="a-CB"></a>菩萨善根清净者。<a id="a-CC"></a>为离我人。<a id="a-CD"></a>众生寿者之见。<a id="a-CE"></a>然后积集诸有善根。<a id="a-CF"></a>回向清净者。<a id="a-CG"></a>谓于空无相无愿法中。<a id="a-CH"></a>成熟善根回向菩提。<a id="a-CI"></a>慧清净者。<a id="a-CJ"></a>谓于一切众生初后根性智悉了知。<a id="a-CK"></a>方便清净者。<a id="a-CL"></a>善为一切众生如应说法。<a id="a-CM"></a>复次海意。<a id="a-CN"></a>又善根清净者。<a id="a-CO"></a>虽于诸有诸趣示现受生而无依止。<a id="a-CP"></a>然后积集诸有善根。<a id="a-CQ"></a>回向清净者。<a id="a-CR"></a>谓离一切声闻缘觉作意。<a id="a-CS"></a>善摄诸乘所有善根。<a id="a-CT"></a>悉用回向大乘法中。<a id="a-CU"></a>慧清净者。<a id="a-CV"></a>普为断除一切烦恼种子习气。<a id="a-CW"></a>方便清净者。<a id="a-CX"></a>谓欲化度诸众生故。<a id="a-CY"></a>先同其事。<a id="a-CZ"></a>后为教示大乘之法。</p>
  <p id="aCa">复次海意。<a id="a-Cb"></a>又善根清净者。<a id="a-Cc"></a>所谓菩萨舒其宝手。<a id="a-Cd"></a>普施无尽一切受用。<a id="a-Ce"></a>回向清净者。<a id="a-Cf"></a>谓以一切众生。<a id="a-Cg"></a>一切学无学人。<a id="a-Ch"></a>一切缘觉。<a id="a-Ci"></a>一切菩萨。<a id="a-Cj"></a>及一切佛诸有善根。<a id="a-Ck"></a>普用收摄入回向中。<a id="a-Cl"></a>慧清净者。<a id="a-Cm"></a>所谓任持诸佛所说。<a id="a-Cn"></a>悉以陀罗尼印印之。<a id="a-Co"></a>其所任持而无坏失。<a id="a-Cp"></a>方便清净者。<a id="a-Cq"></a>谓以无断辩才。<a id="a-Cr"></a>无碍辩才。<a id="a-Cs"></a>为诸众生善说无诳之法。<a id="a-Ct"></a>令诸众生悉得欢喜。</p>
  <p id="aCu">复次海意。<a id="a-Cv"></a>又善根清净者。<a id="a-Cw"></a>谓于生生之中。<a id="a-Cx"></a>常不舍离大菩提心。<a id="a-Cy"></a>回向清净者。<a id="a-Cz"></a>谓不忘失大菩提心。<a id="a-D0"></a>以诸善根悉用回向于一切智。<a id="a-D1"></a>慧清净者。<a id="a-D2"></a>谓善知安住大菩提心而为根本。<a id="a-D3"></a>方便清净者。<a id="a-D4"></a>谓于菩提心住平等故。<a id="a-D5"></a>为他教示菩提之法。</p>
  <p id="aD6">尔时海意菩萨复白佛言。<a id="a-D7"></a>世尊。<a id="a-D8"></a>如我解佛所说义者。<a id="a-D9"></a>诸善巧方便。<a id="a-DA"></a>是菩萨菩提。<a id="a-DB"></a>般若波罗蜜多清净一切处通达。<a id="a-DC"></a>皆是菩提。<a id="a-DD"></a>无有少法非菩提者。<a id="a-DE"></a>何以故。<a id="a-DF"></a>世尊若了一切法平等性。<a id="a-DG"></a>即是菩提。<a id="a-DH"></a>是故诸菩萨勿于菩提生极远想。<a id="a-DI"></a>菩萨于诸法中若六尘境来为障碍尔时应当如实觉了。<a id="a-DJ"></a>即是菩提。<a id="a-DK"></a>若诸菩萨如是解者。<a id="a-DL"></a>即得善巧方便清净。<a id="a-DM"></a>及般若波罗蜜多清净。</p>
  <p id="aDN">尔时世尊赞海意菩萨言。<a id="a-DO"></a>善哉善哉。<a id="a-DP"></a>如汝所说。<a id="a-DQ"></a>菩萨具善巧方便及般若波罗蜜多清净者。<a id="a-DR"></a>于诸法中若六尘境来为障碍。<a id="a-DS"></a>尔时应当如实觉了即是菩提。<a id="a-DT"></a>海意。<a id="a-DU"></a>以是缘故诸菩萨者应如是知。</p>
 </body>
</html>