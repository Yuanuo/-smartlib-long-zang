<!doctype html>
<html id="z3IBUe0gE" data-ver="858">
 <head>
  <meta charset="utf-8">
  <meta author="惟净">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">海意菩萨所问净印法门经卷第二</h1>
  <p id="a2"></p>
  <p id="a3">复次海意。<a id="a-4"></a>云何是为菩萨堪任摧压于身。<a id="a-5"></a>谓若菩萨或遇身分欲断坏时。<a id="a-6"></a>菩萨应当依法观察余诸众生。<a id="a-7"></a>又若有具善巧方便菩萨。<a id="a-8"></a>即能修行圆满六波罗蜜。<a id="a-9"></a>何等行相是为善巧方便菩萨圆满六波罗蜜。<a id="a-A"></a>所谓菩萨或遇己身欲断坏时。<a id="a-B"></a>若不惜其身。<a id="a-C"></a>弃舍其身亦不爱乐。<a id="a-D"></a>此即能修施波罗蜜。<a id="a-E"></a>又复若遇身欲坏时。<a id="a-F"></a>于一切众生起大慈心而不弃舍。<a id="a-G"></a>此即能修戒波罗蜜。<a id="a-H"></a>又复若遇身欲坏时。<a id="a-I"></a>菩萨为度一切众生故。<a id="a-J"></a>设身断坏堪任忍受。<a id="a-K"></a>其心不动忍力发现。<a id="a-L"></a>此即能修忍波罗蜜。<a id="a-M"></a>又复若遇身欲坏时。<a id="a-N"></a>不舍一切智心。<a id="a-O"></a>发大精进勇力摄受。<a id="a-P"></a>于生死中起诸善根。<a id="a-Q"></a>此即能修精进波罗蜜。<a id="a-R"></a>又复若遇身欲坏时。<a id="a-S"></a>于其所发一切智心宝。<a id="a-T"></a>而不弃舍。<a id="a-U"></a>当善伺察大菩提心。<a id="a-V"></a>如是伺察内外寂静。<a id="a-W"></a>此即能修定波罗蜜。<a id="a-X"></a>又复若遇身欲坏时。<a id="a-Y"></a>菩萨应当伺察其身。<a id="a-Z"></a>犹如草木土石等类。<a id="a-a"></a>悟了己身不实如幻。<a id="a-b"></a>如实义者。<a id="a-c"></a>诸行无常。<a id="a-d"></a>诸行是苦。<a id="a-e"></a>诸法无我。<a id="a-f"></a>涅槃寂静。<a id="a-g"></a>若能如是谛察其身。<a id="a-h"></a>此即能修慧波罗蜜。<a id="a-i"></a>如是行相。<a id="a-j"></a>是为菩萨修行圆满六波罗蜜。<a id="a-k"></a>乃得不退转于大乘之法。<a id="a-l"></a>此等名为菩萨堪任摧压于身。</p>
  <p id="am">复次海意。<a id="a-n"></a>云何是为菩萨堪任摧压于语。<a id="a-o"></a>谓若菩萨或有人来若虚若实恶言讥毁嗔恚骂辱。<a id="a-p"></a>菩萨尔时。<a id="a-q"></a>堪任容受不起嗔恚断彼怨缚。<a id="a-r"></a>又若有具善巧方便菩萨。<a id="a-s"></a>或遇他来恶言讥毁骂辱之时。<a id="a-t"></a>菩萨闻已。<a id="a-u"></a>应当修行圆满六波罗蜜。<a id="a-v"></a>何等行相是为善巧方便菩萨圆满六波罗蜜。<a id="a-w"></a>所谓菩萨。<a id="a-x"></a>或遇他来恶言讥毁骂辱之时。<a id="a-y"></a>菩萨闻已即作是念。<a id="a-z"></a>此人先世造悭吝因。<a id="a-10"></a>由如是故悭吝垢染。<a id="a-11"></a>今所发现亦复不曾亲近善友。<a id="a-12"></a>是故此人不舍于嗔。<a id="a-13"></a>我今为说断嗔之法。<a id="a-14"></a>何以故。<a id="a-15"></a>我能信解施舍法故。<a id="a-16"></a>不悭吝故。<a id="a-17"></a>亦曾亲近诸善知识。<a id="a-18"></a>是故我今护其恶语。<a id="a-19"></a>舍离嗔恚。<a id="a-1A"></a>此即能修施波罗蜜。<a id="a-1B"></a>又复他来讥毁骂辱。<a id="a-1C"></a>菩萨尔时即作是念。<a id="a-1D"></a>此人破戒恶业发现。<a id="a-1E"></a>故来嗔恚骂辱于我。<a id="a-1F"></a>我今修集清净禁戒。<a id="a-1G"></a>故我于彼不生嗔恚。<a id="a-1H"></a>我复守护菩提心故。<a id="a-1I"></a>念业报故。<a id="a-1J"></a>此即能修戒波罗蜜。<a id="a-1K"></a>又复他来讥毁骂辱。<a id="a-1L"></a>菩萨尔时即作是念。<a id="a-1M"></a>此人粗猛过失多所嗔恚。<a id="a-1N"></a>故来讥毁骂辱于我。<a id="a-1O"></a>我今具其忍辱之力广修慈行。<a id="a-1P"></a>故我于彼不生嗔恚。<a id="a-1Q"></a>此即能修忍波罗蜜。<a id="a-1R"></a>又复他来讥毁骂辱。<a id="a-1S"></a>菩萨尔时即作是念。<a id="a-1T"></a>此人懈怠远离善法。<a id="a-1U"></a>故来于我嗔恚骂辱。<a id="a-1V"></a>今我发起广大精进。<a id="a-1W"></a>勤行修习植诸善本曾无厌足。<a id="a-1X"></a>我愿此人先得坐于菩提道场。<a id="a-1Y"></a>我乃最后取证阿耨多罗三藐三菩提果。<a id="a-1Z"></a>若被如是精进铠者。<a id="a-1a"></a>此即能修精进波罗蜜。<a id="a-1b"></a>又复他来讥毁骂辱。<a id="a-1c"></a>菩萨尔时即作是念。<a id="a-1d"></a>此人失念复不正知。<a id="a-1e"></a>而亦不能止息烦恼。<a id="a-1f"></a>故来于我嗔恚骂辱。<a id="a-1g"></a>今我止息烦恼。<a id="a-1h"></a>正念正知专注一境。<a id="a-1i"></a>复不忘失大菩提心。<a id="a-1j"></a>我今应为此等众生不调伏者不寂静者不护诸根者不止息者。<a id="a-1k"></a>作利益故被大乘铠。<a id="a-1l"></a>若能如是安定心者。<a id="a-1m"></a>此即能修定波罗蜜。<a id="a-1n"></a>又复他来讥毁骂辱。<a id="a-1o"></a>菩萨尔时即作是念。<a id="a-1p"></a>此人执着我相情见有所得境。<a id="a-1q"></a>故来于我讥毁骂辱。<a id="a-1r"></a>今我依法。<a id="a-1s"></a>于已起嗔若未起嗔。<a id="a-1t"></a>二种之中如实伺察。<a id="a-1u"></a>嗔者嗔法皆不可得。<a id="a-1v"></a>如理推求。<a id="a-1w"></a>若自若他而悉远离。<a id="a-1x"></a>有所得见故能堪任。<a id="a-1y"></a>此即能修慧波罗蜜。<a id="a-1z"></a>海意。<a id="a-20"></a>如是行相是为善巧方便菩萨修行圆满六波罗蜜。<a id="a-21"></a>乃得不退转于大乘之法。<a id="a-22"></a>此等名为菩萨堪任摧压于语。</p>
  <p id="a23">复次海意。<a id="a-24"></a>云何是为菩萨堪任摧压于心。<a id="a-25"></a>谓若菩萨。<a id="a-26"></a>遇诸魔来相娆坏时。<a id="a-27"></a>菩萨应当坚固不动大菩提心。<a id="a-28"></a>又复一切邪异之语。<a id="a-29"></a>以有所得有所著相来相娆时。<a id="a-2A"></a>亦应如实安住内心。<a id="a-2B"></a>于一切智心勿当忘失。<a id="a-2C"></a>何以故。<a id="a-2D"></a>彼魔有大威力。<a id="a-2E"></a>乃至最后变佛形像来现汝前。<a id="a-2F"></a>作如是言。<a id="a-2G"></a>汝于大乘法中何有力能。<a id="a-2H"></a>汝宜弃舍如是重担。<a id="a-2I"></a>止息所行勤苦精进。<a id="a-2J"></a>菩提难得。<a id="a-2K"></a>佛法难得。<a id="a-2L"></a>于生死中徒历多苦。<a id="a-2M"></a>今汝大士。<a id="a-2N"></a>若欲息其苦者。<a id="a-2O"></a>宜速取证声闻涅槃。<a id="a-2P"></a>若诸菩萨。<a id="a-2Q"></a>或遇魔来以如是相固娆坏时。<a id="a-2R"></a>当被如先坚固之铠不应弃舍。<a id="a-2S"></a>亦当内心无动无坏。<a id="a-2T"></a>若如是者。<a id="a-2U"></a>即于无等等心不能减没。<a id="a-2V"></a>菩萨尔时乃作是念。<a id="a-2W"></a>我当决定诣菩提场。<a id="a-2X"></a>我当决定以大智力摧魔军已。<a id="a-2Y"></a>然后取证阿耨多罗三藐三菩提果。<a id="a-2Z"></a>我当决定转妙法轮。<a id="a-2a"></a>我当决定普于三千大千世界说广大法。<a id="a-2b"></a>我当邀以一切众生普与法施悉令满足。<a id="a-2c"></a>一切诸佛以他心智照明于我。<a id="a-2d"></a>一切贤圣证知我此大菩提心。<a id="a-2e"></a>实能堪任诸所摧压。<a id="a-2f"></a>我不虚诳一切诸佛一切贤圣一切众生。<a id="a-2g"></a>乃至亦不自为虚诳。<a id="a-2h"></a>海意。<a id="a-2i"></a>若诸菩萨如是修者。<a id="a-2j"></a>即能堪任摧压于心。<a id="a-2k"></a>乃得不退转于大乘之法。<a id="a-2l"></a>此等行相。<a id="a-2m"></a>是为菩萨于其所发一切智心宝堪任摧压。<a id="a-2n"></a>若于忍辱波罗蜜被坚固铠。<a id="a-2o"></a>即于精进波罗蜜而不懈退。<a id="a-2p"></a>若复此二波罗蜜中能圆满者。<a id="a-2q"></a>是即菩萨摩诃萨于一切智心宝。<a id="a-2r"></a>堪任摧压。</p>
  <p id="a2s">尔时世尊。<a id="a-2t"></a>重说颂曰。</p>
  <p id="a2u">大菩提道心不坏　　亦复不坏大悲心</p>
  <p id="a2v">于三宝中善护持　　积集佛法亦无失</p>
  <p id="a2w">三十二相八十好　　十力庄严妙相身</p>
  <p id="a2x">多种修作福智圆　　堪任摧压故无退</p>
  <p id="a2y">佛土功德无边量　　无愿力故悉严净</p>
  <p id="a2z">法宝无上最胜门　　我愿坚固常守护</p>
  <p id="a30">多百众生无边际　　我愿普令得度脱</p>
  <p id="a31">内心不坏利乐因　　是故堪任于摧压</p>
  <p id="a32">所有十方世界中　　乃至无边众生界</p>
  <p id="a33">普尽一切诸众生　　各执器仗来逼恼</p>
  <p id="a34">作大恐怖生嗔恚　　如是期克而打掷</p>
  <p id="a35">菩萨为修功德因　　起勇胜心能堪忍</p>
  <p id="a36">经历无边多百劫　　从本生死先际来</p>
  <p id="a37">众生恶言骂辱时　　彼菩萨心无恼害</p>
  <p id="a38">为大智故能堪忍　　不生忿怒不生嗔</p>
  <p id="a39">如是摧压随了知　　故能忍受得清净</p>
  <p id="a3A">又复普尽诸众生　　各执器仗来加害</p>
  <p id="a3B">于我身分悉支离　　乃至叚叚而破折</p>
  <p id="a3C">菩萨尔时心无动　　不生少分嗔恚心</p>
  <p id="a3D">大菩提意坚固持　　堪任摧压此清净</p>
  <p id="a3E">菩萨若行若复住　　坐卧威仪他所随</p>
  <p id="a3F">于中伺求或有人　　大菩提心不舍者</p>
  <p id="a3G">或行布施等诸行　　或复发起余善心</p>
  <p id="a3H">即当断割彼人身　　节节支解而离散</p>
  <p id="a3I">菩萨设遇此苦时　　亦于此人心生喜</p>
  <p id="a3J">思念无边百劫来　　遍历诸趣靡不作</p>
  <p id="a3K">地狱鬼畜三涂界　　乃至今得生人中</p>
  <p id="a3L">身虽破坏果利无　　为求佛智身弃舍</p>
  <p id="a3M">今我虽得于人身　　无数众苦常逼迫</p>
  <p id="a3N">若比阿鼻地狱中　　此苦百分不及一</p>
  <p id="a3O">我宁处彼地狱中　　忍受其苦经百劫</p>
  <p id="a3P">佛及正法与众生　　此三我终不弃舍</p>
  <p id="a3Q">我观此身无常法　　刹那谢灭犹如幻</p>
  <p id="a3R">四界虚假共合成　　佛说此四如蛇毒</p>
  <p id="a3S">我若弃舍于此身　　速离身中诸毒害</p>
  <p id="a3T">彼烦恼毒欲消除　　自他成佛自然智</p>
  <p id="a3U">今我此身处世间　　多怖畏事生恐怖</p>
  <p id="a3V">为求身诸安乐缘　　因诸所欲饮食等</p>
  <p id="a3W">我若弃舍于此身　　止息诸缘离诸怖</p>
  <p id="a3X">若能解入此思惟　　即能堪任诸摧压</p>
  <p id="a3Y">世间众生多百千　　不善法中常营助</p>
  <p id="a3Z">少人能于善法中　　随应勤力而营助</p>
  <p id="a3a">故我于诸不善法　　是中不复助其力</p>
  <p id="a3b">我当助修忍辱门　　忍辱之言佛所说</p>
  <p id="a3c">所有十方一切佛　　一一皆为证明我</p>
  <p id="a3d">如我所起决定心　　于佛乘中永不坏</p>
  <p id="a3e">彼大威力诸贤圣　　亦悉证我堪忍心</p>
  <p id="a3f">我所堪任摧压因　　是中不作诸过失</p>
  <p id="a3g">如佛所说身语意　　此三摧压有多种</p>
  <p id="a3h">彼彼勇猛悉堪任　　如先所说皆不坏</p>
  <p id="a3i">是身具有多种苦　　彼一一苦无边际</p>
  <p id="a3j">于如是苦若堪任　　此身摧压而清净</p>
  <p id="a3k">若身遭苦而离散　　节节支解断坏时</p>
  <p id="a3l">六波罗蜜若圆成　　彼善方便大智德</p>
  <p id="a3m">所谓布施及持戒　　忍辱精进与禅定</p>
  <p id="a3n">最胜慧等若同修　　须臾摄受皆圆满</p>
  <p id="a3o">或时若能弃舍身　　亦复不爱而不惜</p>
  <p id="a3p">尔时应当如是修　　圆满布施波罗蜜</p>
  <p id="a3q">若于众生广行慈　　即不破毁净戒行</p>
  <p id="a3r">现证菩提摄受因　　圆满净戒波罗蜜</p>
  <p id="a3s">其身设欲断坏时　　应当坚固忍辱力</p>
  <p id="a3t">由斯忍力若勤行　　圆满忍辱波罗蜜</p>
  <p id="a3u">精进重担荷无倦　　内心亦复不生厌</p>
  <p id="a3v">身虽破坏力坚持　　圆满精进波罗蜜</p>
  <p id="a3w">其身设欲断坏时　　不念弃舍菩提心</p>
  <p id="a3x">于诸烦恼尘暗中　　勤力为令皆消灭</p>
  <p id="a3y">为修禅定解脱力　　宁当破坏于己身</p>
  <p id="a3z">普令众生得离尘　　圆满禅定波罗蜜</p>
  <p id="a40">我观此身实无我　　是身如幻复如电</p>
  <p id="a41">作者受者二俱无　　是中实无有少法</p>
  <p id="a42">于身艰苦缠缚中　　善为众生作度脱</p>
  <p id="a43">到胜彼岸自他圆　　圆满胜慧波罗蜜</p>
  <p id="a44">若能于此深固法　　方便思惟常善修</p>
  <p id="a45">彼能堪任摧压身　　是中不起诸过失</p>
  <p id="a46">菩萨若时闻恶言　　不善讥毁而轻谤</p>
  <p id="a47">闻已不生嗔恚心　　能起慈心善调伏</p>
  <p id="a48">弃舍嗔恚诸过失　　清净布施波罗蜜</p>
  <p id="a49">慈心广大普运行　　清净持戒波罗蜜</p>
  <p id="a4A">忍力发现彼对治　　清净忍辱波罗蜜</p>
  <p id="a4B">数起精进佛智求　　清净精进波罗蜜</p>
  <p id="a4C">于诸境中定其心　　清净禅定波罗蜜</p>
  <p id="a4D">了不可得诸音声　　清净胜慧波罗蜜</p>
  <p id="a4E">菩萨闻诸恶言已　　应当思惟于深法</p>
  <p id="a4F">堪任摧压于语言　　是故不着诸过失</p>
  <p id="a4G">假使百千诸魔众　　邪异外见悉从来</p>
  <p id="a4H">劝令弃舍方便修　　菩提分位言难得</p>
  <p id="a4I">菩萨尔时心不动　　势力增进转精修</p>
  <p id="a4J">是故堪任摧压心　　多种摧压皆无坏</p>
  <p id="a4K">忍辱精进此二行　　善修安住如山王</p>
  <p id="a4L">诸所摧压悉堪任　　诸众生同一勇猛</p>
  <p id="a4M">磨治心宝摧压者　　如来十力悉能知</p>
  <p id="a4N">得见现证菩提尊　　亦复得受成佛记</p>
  <p id="a4O">复次海意。<a id="a-4P"></a>云何是为菩萨于其所发一切智心宝穿亦不坏。<a id="a-4Q"></a>谓若菩萨于彼一切智心。<a id="a-4R"></a>无所领纳无所依着。<a id="a-4S"></a>亦无所住不出不入。<a id="a-4T"></a>无戏论无分别。<a id="a-4U"></a>坏诸分别无所安立。<a id="a-4V"></a>当以正智于甚深法如实伺察。<a id="a-4W"></a>何等是为彼甚深法。<a id="a-4X"></a>所谓随顺缘生之法如实觉了。<a id="a-4Y"></a>无因所缘不断不常。<a id="a-4Z"></a>远离边见自性无我。<a id="a-4a"></a>我无自性故一切法亦无自性。<a id="a-4b"></a>诸法本来生无所生。<a id="a-4c"></a>解了于空。<a id="a-4d"></a>信顺无相无愿无求。<a id="a-4e"></a>于真实慧无所造作。<a id="a-4f"></a>毕竟无常。<a id="a-4g"></a>色如聚沫。<a id="a-4h"></a>受如浮泡。<a id="a-4i"></a>想如阳焰。<a id="a-4j"></a>行如芭蕉。<a id="a-4k"></a>识如幻法。<a id="a-4l"></a>诸界无所动。<a id="a-4m"></a>诸入互相生。<a id="a-4n"></a>心无所住亦无作意。<a id="a-4o"></a>于增上所作非增上所作。<a id="a-4p"></a>于平等法如实觉了。<a id="a-4q"></a>无种种行相等同一味。<a id="a-4r"></a>而悉同住一乘之道。<a id="a-4s"></a>修道行智依于胜义。<a id="a-4t"></a>以智了知于义无著。<a id="a-4u"></a>彼一切声悟入非声。<a id="a-4v"></a>智知一切声。<a id="a-4w"></a>前后际断故。<a id="a-4x"></a>文义二种智入无二。<a id="a-4y"></a>现证诸法不可说义。<a id="a-4z"></a>无我义是苦智。<a id="a-50"></a>毕竟义是集智。<a id="a-51"></a>不和合义是灭智。<a id="a-52"></a>有为无为平等悟入是道智。<a id="a-53"></a>离前后际是身念处生灭无住是受念处。<a id="a-54"></a>观无所缘是心念处。<a id="a-55"></a>法界非界性平等平等义是法念处。<a id="a-56"></a>心自在义是四正断。<a id="a-57"></a>离诸障碍是四神足。<a id="a-58"></a>出生义是信根。<a id="a-59"></a>无念是精进根。<a id="a-5A"></a>无作意是念根。<a id="a-5B"></a>超越戏论是定根。<a id="a-5C"></a>无他信是慧根。<a id="a-5D"></a>所缘无障碍是信力。<a id="a-5E"></a>通达诸力是精进力。<a id="a-5F"></a>心止息住是念力。<a id="a-5G"></a>无所动转是定力。<a id="a-5H"></a>于念随念是慧力。<a id="a-5I"></a>于一切法平等相应是念觉分。<a id="a-5J"></a>不出不入是择法觉分。<a id="a-5K"></a>无我所是精进觉分。<a id="a-5L"></a>身心善住是喜觉分。<a id="a-5M"></a>平等觉悟是轻安觉分。<a id="a-5N"></a>离二法是定觉分。<a id="a-5O"></a>远离诸见是舍觉分。<a id="a-5P"></a>一切分别无分别中离诸遍计是正见。<a id="a-5Q"></a>一切音声平等悟入是正思惟。<a id="a-5R"></a>离身心法是正语。<a id="a-5S"></a>一切所作悉得轻安名为正业。<a id="a-5T"></a>无高无下是正命。<a id="a-5U"></a>若善不善随施设已平等而住是正勤。<a id="a-5V"></a>于心所缘平等悟入是正念。<a id="a-5W"></a>寂静安住妙奢摩他是正定。<a id="a-5X"></a>于见非见而悉清净无所生义是无常义。<a id="a-5Y"></a>本来不生义是苦义。<a id="a-5Z"></a>无所行义是无我义。<a id="a-5a"></a>止息义是寂灭义。<a id="a-5b"></a>善调伏心是布施义。<a id="a-5c"></a>住清凉性是持戒义。<a id="a-5d"></a>随知尽法是忍辱义。<a id="a-5e"></a>于一切法能善决择是精进义。<a id="a-5f"></a>止息内心是禅定义。<a id="a-5g"></a>如实了知诸法无相是胜慧义。<a id="a-5h"></a>一切众生本来清净是慈义。<a id="a-5i"></a>与虚空等是悲义。<a id="a-5j"></a>喜无所得是喜义。<a id="a-5k"></a>一切发行皆悉究竟是舍义。<a id="a-5l"></a>一切诸法先际已来三轮清净是空义。<a id="a-5m"></a>后际清净是离义。<a id="a-5n"></a>现在清净是无我义。<a id="a-5o"></a>海意。<a id="a-5p"></a>若诸菩萨。<a id="a-5q"></a>于如是等诸甚深法。<a id="a-5r"></a>无起无灭离诸文字与虚空等。<a id="a-5s"></a>于顺于违智入平等。<a id="a-5t"></a>若能如是思惟观察如实所行。<a id="a-5u"></a>而彼菩萨即能于其所发一切智心宝穿亦不坏。<a id="a-5v"></a>虽复如是穿彼一切智心而无发悟。<a id="a-5w"></a>即于诸法自在理中乃能现证。<a id="a-5x"></a>海意。<a id="a-5y"></a>譬如日月各处自宫。<a id="a-5z"></a>于四大洲周遍普照。<a id="a-60"></a>而彼日月天子都无发悟。<a id="a-61"></a>亦不作是念我能往诸方处。<a id="a-62"></a>或复不往而为照曜。<a id="a-63"></a>但由一切众生福果报力照明如是。<a id="a-64"></a>海意。<a id="a-65"></a>彼具善决择智菩萨。<a id="a-66"></a>亦复如是。<a id="a-67"></a>虽于无量诸佛刹中广为众生作大利益。<a id="a-68"></a>而彼菩萨都无发悟。<a id="a-69"></a>未尝数起诸作意想。<a id="a-6A"></a>然彼所作随应发现。</p>
  <p id="a6B">复次海意。<a id="a-6C"></a>若具决择智菩萨。<a id="a-6D"></a>应于定波罗蜜及慧波罗蜜中。<a id="a-6E"></a>如理伺察。<a id="a-6F"></a>何以故。<a id="a-6G"></a>住等引心菩萨。<a id="a-6H"></a>不修观法。<a id="a-6I"></a>修观行菩萨。<a id="a-6J"></a>不住等引心。<a id="a-6K"></a>若复修观行者彼即有慧。<a id="a-6L"></a>由有慧故能善观察。<a id="a-6M"></a>何所观察。<a id="a-6N"></a>所谓观于诸法实相。<a id="a-6O"></a>云何是为诸法实相。<a id="a-6P"></a>若于诸相而无所行。<a id="a-6Q"></a>此即是为诸法实相。<a id="a-6R"></a>何等是诸法相。<a id="a-6S"></a>谓有所表即诸法相。<a id="a-6T"></a>如是表中如实之相。<a id="a-6U"></a>此亦说名诸法实相。<a id="a-6V"></a>若复如是一切了知。<a id="a-6W"></a>即能悟达无相无无相。<a id="a-6X"></a>何者是相。<a id="a-6Y"></a>何者是无相。<a id="a-6Z"></a>相即是生。<a id="a-6a"></a>无相是灭。<a id="a-6b"></a>若无相无无相。<a id="a-6c"></a>即无生亦无灭。<a id="a-6d"></a>若法无生亦无灭者。<a id="a-6e"></a>即诸法性本来常住法界无坏。<a id="a-6f"></a>真如无动实际不变。<a id="a-6g"></a>如是法性。<a id="a-6h"></a>此即说名如实解了缘生之法。<a id="a-6i"></a>觉悟诸法真实之相。<a id="a-6j"></a>现证实际无二真理。<a id="a-6k"></a>如是乃以现量智知。<a id="a-6l"></a>海意。<a id="a-6m"></a>此即名为具决择智菩萨摩诃萨。<a id="a-6n"></a>当佛世尊宣说如是容受磨治堪任摧压穿亦不坏法时。<a id="a-6o"></a>此会中有十那庾多天人。<a id="a-6p"></a>悉发阿耨多罗三藐三菩提心。<a id="a-6q"></a>万六千菩萨皆得无生法忍。</p>
  <p id="a6r">尔时世尊。<a id="a-6s"></a>重说颂曰。</p>
  <p id="a6t">菩萨若闻菩提心　　乃能贯穿一切法</p>
  <p id="a6u">即此所有贯穿智　　于诸法中无所著</p>
  <p id="a6v">虽复了知甚深法　　菩萨于中不生怖</p>
  <p id="a6w">而亦不起恐怯心　　彼能获得最胜道</p>
  <p id="a6x">诸法若因若所缘　　如实觉了缘生法</p>
  <p id="a6y">有慧随顺诸法生　　而实不执于边见</p>
  <p id="a6z">诸法若断若常中　　智者不生于着碍</p>
  <p id="a70">觉了中际亦复然　　是故实际不思议</p>
  <p id="a71">若法自性本无我　　是中我亦无自性</p>
  <p id="a72">诸法无性亦复然　　本来不生皆空寂</p>
  <p id="a73">诸法无生亦无起　　空无所取常清净</p>
  <p id="a74">远离戏论无相门　　一切皆与虚空等</p>
  <p id="a75">无心亦复无求愿　　远离一切诸欲贪</p>
  <p id="a76">现观诸色自性中　　其犹聚沫知无实</p>
  <p id="a77">受如浮泡暂起灭　　想如阳焰妄相生</p>
  <p id="a78">行如芭蕉中不坚　　识如幻法非久固</p>
  <p id="a79">所有四界性无动　　与彼虚空界同等</p>
  <p id="a7A">内外诸入亦复然　　境互相生而冥默</p>
  <p id="a7B">应知心法不在内　　亦非于外有所得</p>
  <p id="a7C">意法无我亦复然　　是中诸识皆无住</p>
  <p id="a7D">彼一切法无作意　　而亦远离于我相</p>
  <p id="a7E">于一切法平等中　　如实觉了于正性</p>
  <p id="a7F">法本一味无异性　　一道一乘皆同等</p>
  <p id="a7G">道智如实若了知　　此义显示于胜义</p>
  <p id="a7H">智者于义能悟入　　观声非声能觉了</p>
  <p id="a7I">世间所有一切声　　前际后际二俱断</p>
  <p id="a7J">若文若义虽善解　　于中了知无二法</p>
  <p id="a7K">解此不可说义门　　即能现证真实性</p>
  <p id="a7L">诸法不生是苦智　　诸法平等是集智</p>
  <p id="a7M">诸法尽义是灭智　　诸法无为是道智</p>
  <p id="a7N">于彼身受心法中　　如理随观一一法</p>
  <p id="a7O">无念复无作意行　　此说是为四念处</p>
  <p id="a7P">若观法界非界性　　平等正尽而平等</p>
  <p id="a7Q">无断之断正法门　　此说是为四正断</p>
  <p id="a7R">于心若得大自在　　此说是为四神足</p>
  <p id="a7S">超越一切有着心　　此即是名为信根</p>
  <p id="a7T">若于一切法寂静　　此说名为精进根</p>
  <p id="a7U">无念之念正法门　　此说是名为念根</p>
  <p id="a7V">若了诸法无作意　　此说是名为定根</p>
  <p id="a7W">超越诸法戏论门　　此说是名为慧根</p>
  <p id="a7X">若法不起于他信　　即能获得真实智</p>
  <p id="a7Y">于心亦无所觉知　　此名信力精进力</p>
  <p id="a7Z">若了无生无灭智　　此即是名为念力</p>
  <p id="a7a">寂定于心无所行　　此即定力得成就</p>
  <p id="a7b">非有非离于分别　　此即是名为慧力</p>
  <p id="a7c">诸法义中实觉知　　此说是为七觉分</p>
  <p id="a7d">于法平等无差别　　此说是名为正见</p>
  <p id="a7e">无二法中如实观　　无生是观诸正道</p>
  <p id="a7f">无生是为无常义　　无起是名为苦义</p>
  <p id="a7g">无行是名无我义　　止息句是寂静义</p>
  <p id="a7h">调伏心即是布施　　寂静心即是持戒</p>
  <p id="a7i">尽法随向是忍门　　正慧伺察名精进</p>
  <p id="a7j">毕竟寂止是禅定　　如实了知是为慧</p>
  <p id="a7k">众生本来清净心　　了知此说名为慈</p>
  <p id="a7l">与虚空等名为悲　　清净适悦是为喜</p>
  <p id="a7m">一切所缘无住心　　此说是名为舍行</p>
  <p id="a7n">若复三轮得清净　　即能了知一切法</p>
  <p id="a7o">如是贯穿诸法门　　而复永断诸见执</p>
  <p id="a7p">此中所有定及慧　　即此二法能贯穿</p>
  <p id="a7q">遍入无量境界门　　此说是名正法智</p>
  <p id="a7r">尔时世尊。<a id="a-7s"></a>复告海意菩萨摩诃萨言。<a id="a-7t"></a>海意。<a id="a-7u"></a>若菩萨得如是净遍净已。<a id="a-7v"></a>于一切众生所起无虚假意。<a id="a-7w"></a>若为众生之所摧压。<a id="a-7x"></a>不生逼恼及诸障碍。<a id="a-7y"></a>得善觉了智。<a id="a-7z"></a>得决定慧。<a id="a-80"></a>而彼菩萨。<a id="a-81"></a>即能于此自说净印三摩地根本。<a id="a-82"></a>无住中住。<a id="a-83"></a>云何是为安住三摩地根本。<a id="a-84"></a>谓于一切众生无障碍故。<a id="a-85"></a>起大悲故。<a id="a-86"></a>若得一切众生常所恭敬。<a id="a-87"></a>心亦不高。<a id="a-88"></a>若不恭敬。<a id="a-89"></a>心亦不下。<a id="a-8A"></a>由是之故。<a id="a-8B"></a>即法无所起。<a id="a-8C"></a>亦不生慢心。<a id="a-8D"></a>是故乃能随住诸法。<a id="a-8E"></a>不住痴法。<a id="a-8F"></a>能生法智。<a id="a-8G"></a>普遍皆得。<a id="a-8H"></a>智为先导身业具足。<a id="a-8I"></a>智为先导语业具足。<a id="a-8J"></a>智为先导意业具足。<a id="a-8K"></a>若身语意诸所作业。<a id="a-8L"></a>一切皆以智为先导。<a id="a-8M"></a>菩萨即能随智而转。<a id="a-8N"></a>云何是菩萨智为先导身业具足。<a id="a-8O"></a>谓若众生应见色身而可化度及调伏者。<a id="a-8P"></a>菩萨即当现威仪相。<a id="a-8Q"></a>令彼众生心得调伏。<a id="a-8R"></a>菩萨虽复如是现相。<a id="a-8S"></a>然无发悟。<a id="a-8T"></a>亦无分别。<a id="a-8U"></a>若或菩萨身起过失。<a id="a-8V"></a>爱着于身。<a id="a-8W"></a>身起异相。<a id="a-8X"></a>身行屈曲。<a id="a-8Y"></a>身有动乱身生计度。<a id="a-8Z"></a>若如是者。<a id="a-8a"></a>而彼菩萨诸有过失集现其前。<a id="a-8b"></a>如断多罗树心。<a id="a-8c"></a>而于诸法后不复生。<a id="a-8d"></a>又若菩萨身得清净。<a id="a-8e"></a>一切胜相庄严其身。<a id="a-8f"></a>手足柔软殊妙可爱。<a id="a-8g"></a>成福生身。<a id="a-8h"></a>诸根无劣身分圆满。<a id="a-8i"></a>菩萨虽具如是庄严之身。<a id="a-8j"></a>然于色相亦不骄恃。<a id="a-8k"></a>身虽严好而不生于和合之想。<a id="a-8l"></a>菩萨若见一切众生种种色相有缺坏者。<a id="a-8m"></a>菩萨尔时不起慢心。<a id="a-8n"></a>为求法故谦下恭敬。<a id="a-8o"></a>所以者何。<a id="a-8p"></a>若自身法性与一切众生身之法性。<a id="a-8q"></a>皆悉平等依止于智。<a id="a-8r"></a>菩萨于身及身法性。<a id="a-8s"></a>悉了知已。<a id="a-8t"></a>即得法身。<a id="a-8u"></a>不受分叚身。<a id="a-8v"></a>何名法身。<a id="a-8w"></a>谓以禅悦而为饮食。<a id="a-8x"></a>非分叚食。<a id="a-8y"></a>菩萨为欲顺世间故。<a id="a-8z"></a>愍众生故。<a id="a-90"></a>示现受彼世间之食。<a id="a-91"></a>不为身支治瘦劣故。<a id="a-92"></a>菩萨但于法身。<a id="a-93"></a>以其法命而为资养。<a id="a-94"></a>非假世间叚食所资。<a id="a-95"></a>何名法命。<a id="a-96"></a>谓所资养。<a id="a-97"></a>不从因缘所造作故。<a id="a-98"></a>不越圣行。<a id="a-99"></a>何名圣行。<a id="a-9A"></a>所谓无贪无嗔无痴。<a id="a-9B"></a>离诸烦恼。<a id="a-9C"></a>随所施设密护于戒。<a id="a-9D"></a>是名圣行。<a id="a-9E"></a>菩萨由此智为先导。<a id="a-9F"></a>身业具足。<a id="a-9G"></a>故获诸智通。<a id="a-9H"></a>神力成就。<a id="a-9I"></a>以无发悟心。<a id="a-9J"></a>于一切佛刹中普为现身。<a id="a-9K"></a>随诸佛刹一一众生。<a id="a-9L"></a>应见菩萨色相光明庄严身者。<a id="a-9M"></a>菩萨即住无所发悟无分别中。<a id="a-9N"></a>具足光明庄严身相。<a id="a-9O"></a>于其身中放大光明。<a id="a-9P"></a>是光普照无量无数诸佛刹土。<a id="a-9Q"></a>一切地狱恶趣众生。<a id="a-9R"></a>蒙光照触悉得快乐。<a id="a-9S"></a>由快乐故乐触现前。<a id="a-9T"></a>得乐触故。<a id="a-9U"></a>一切众生烦恼烧然。<a id="a-9V"></a>皆悉止息。<a id="a-9W"></a>咸得清凉身心调畅。<a id="a-9X"></a>彼诸众生得调畅故善作佛事。<a id="a-9Y"></a>海意。<a id="a-9Z"></a>如是等法。<a id="a-9a"></a>名为菩萨智为先导身业具足。</p>
  <p id="a9b">复次海意。<a id="a-9c"></a>何名菩萨智为先导语业具足。<a id="a-9d"></a>谓若菩萨凡出语言。<a id="a-9e"></a>而常远离语中一切粗恶过失。<a id="a-9f"></a>海意。<a id="a-9g"></a>何名语中粗恶过失。<a id="a-9h"></a>所谓菩萨常当远离六十四种语之过失。<a id="a-9i"></a>何等六十四。<a id="a-9j"></a>一者菩萨无粗涩语。<a id="a-9k"></a>二者无浊乱语。<a id="a-9l"></a>三者无坏器声语。<a id="a-9m"></a>四者无衰弱声语。<a id="a-9n"></a>五者无极高声语。<a id="a-9o"></a>六者无极下声语。<a id="a-9p"></a>七者无猛恶声语。<a id="a-9q"></a>八者无坚硬语。<a id="a-9r"></a>九者无謇吃语。<a id="a-9s"></a>十者无逼恼语。<a id="a-9t"></a>十一者无离散语。<a id="a-9u"></a>十二者无烧然语。<a id="a-9v"></a>十三者无迷惑语。<a id="a-9w"></a>十四者无怨恨语。<a id="a-9x"></a>十五者无密切语。<a id="a-9y"></a>十六者无染着语。<a id="a-9z"></a>十七者无呻吟语。<a id="a-A0"></a>十八者无童稚语。<a id="a-A1"></a>十九者无震吼声语。<a id="a-A2"></a>二十者无炽盛语。<a id="a-A3"></a>二十一者无掁触语。<a id="a-A4"></a>二十二者无不知时语。<a id="a-A5"></a>二十三者无贪随卑语。<a id="a-A6"></a>二十四者无嗔障碍语。<a id="a-A7"></a>二十五者无痴狂乱语。<a id="a-A8"></a>二十六者无惊怖语。<a id="a-A9"></a>二十七者无慢执语。<a id="a-AA"></a>二十八者无作破坏语。<a id="a-AB"></a>二十九者无谄曲语。<a id="a-AC"></a>三十者无高慢语。<a id="a-AD"></a>三十一者无离慢卑下语。<a id="a-AE"></a>三十二者无随爱覆藏语。<a id="a-AF"></a>三十三者无非爱讦露语。<a id="a-AG"></a>三十四者无不实说语。<a id="a-AH"></a>三十五者无缺失语。<a id="a-AI"></a>三十六者无虚妄语。<a id="a-AJ"></a>三十七者无斗乱语。<a id="a-AK"></a>三十八者无两舌语。<a id="a-AL"></a>三十九者无恶口语。<a id="a-AM"></a>四十者无绮语。<a id="a-AN"></a>四十一者无破朋友语。<a id="a-AO"></a>四十二者无极利语。<a id="a-AP"></a>四十三者无极柔软语。<a id="a-AQ"></a>四十四者无凡俗语。<a id="a-AR"></a>四十五者无不藏护语。<a id="a-AS"></a>四十六者无繁多语。<a id="a-AT"></a>四十七者无嗔害语。<a id="a-AU"></a>四十八者无斗诤语。<a id="a-AV"></a>四十九者无贱劣语。<a id="a-AW"></a>五十者无动乱语。<a id="a-AX"></a>五十一者无轻浮语。<a id="a-AY"></a>五十二者无面讥语。<a id="a-AZ"></a>五十三者无戏剧语。<a id="a-Aa"></a>五十四者无歌音语。<a id="a-Ab"></a>五十五者无非法语。<a id="a-Ac"></a>五十六者无离间语。<a id="a-Ad"></a>五十七者无自赞语。<a id="a-Ae"></a>五十八者无毁他语。<a id="a-Af"></a>五十九者无侮玩语。<a id="a-Ag"></a>六十者无激动语。<a id="a-Ah"></a>六十一者无违背佛法僧语。<a id="a-Ai"></a>六十二者无毁谤贤圣语。<a id="a-Aj"></a>六十三者无非理作证语。<a id="a-Ak"></a>六十四者无一切粗恶过失等语。<a id="a-Al"></a>海意。<a id="a-Am"></a>如是六十四种语中过失。<a id="a-An"></a>菩萨凡所发言皆悉远离。<a id="a-Ao"></a>即得语业清净。<a id="a-Ap"></a>凡所发言皆说无间断语。<a id="a-Aq"></a>说如实语。<a id="a-Ar"></a>说正真语。<a id="a-As"></a>说诚谛分位语。<a id="a-At"></a>说随谛转语。<a id="a-Au"></a>随入一切众生语言。<a id="a-Av"></a>知一切众生意乐。<a id="a-Aw"></a>令诸众生皆生欢喜。<a id="a-Ax"></a>照明一切众生根性。<a id="a-Ay"></a>息诸烦恼。<a id="a-Az"></a>住佛威神。<a id="a-B0"></a>任持正法。<a id="a-B1"></a>所发语言。<a id="a-B2"></a>分明显了。<a id="a-B3"></a>美妙可爱离诸过失。<a id="a-B4"></a>皆由福行之所成故。<a id="a-B5"></a>不生于贪摄功德语。<a id="a-B6"></a>不生于嗔深无源底。<a id="a-B7"></a>不生于痴。<a id="a-B8"></a>十方世界施设语言。<a id="a-B9"></a>非无义利。<a id="a-BA"></a>随往一切处。<a id="a-BB"></a>皆无作相。<a id="a-BC"></a>海意。<a id="a-BD"></a>此为菩萨智为先导语业具足。</p>
  <p id="aBE">复次海意。<a id="a-BF"></a>何名菩萨智为先导意业具足。<a id="a-BG"></a>所谓菩萨刹那于一心中。<a id="a-BH"></a>遍入一切众生心行。<a id="a-BI"></a>皆悉明了。<a id="a-BJ"></a>住三摩呬多中。<a id="a-BK"></a>现诸威仪事。<a id="a-BL"></a>然亦不起彼三摩地。<a id="a-BM"></a>一切魔众。<a id="a-BN"></a>悉不能知菩萨心业。<a id="a-BO"></a>遍入一切声闻缘觉之心。<a id="a-BP"></a>彼亦不知。<a id="a-BQ"></a>而是菩萨。<a id="a-BR"></a>终不生心自害害他。<a id="a-BS"></a>亦不俱害。<a id="a-BT"></a>非心意所表。<a id="a-BU"></a>无少法中而生障碍。<a id="a-BV"></a>于一切法中。<a id="a-BW"></a>起智了知。<a id="a-BX"></a>由彼心意无表了故。<a id="a-BY"></a>即无所了知。<a id="a-BZ"></a>不受而受。<a id="a-Ba"></a>未具佛法。<a id="a-Bb"></a>亦不灭受而为取证。<a id="a-Bc"></a>海意。<a id="a-Bd"></a>此名菩萨智为先导意业具足。<a id="a-Be"></a>海意。<a id="a-Bf"></a>如是等法。<a id="a-Bg"></a>是为菩萨安住自说净印三摩地根本。<a id="a-Bh"></a>此根本者。<a id="a-Bi"></a>谓即菩萨身语意业。<a id="a-Bj"></a>皆以智为先导。<a id="a-Bk"></a>由其三业智先导故。<a id="a-Bl"></a>即能获得自说净印三摩地法。<a id="a-Bm"></a>海意当知。<a id="a-Bn"></a>有十种法。<a id="a-Bo"></a>此三摩地名为自说。<a id="a-Bp"></a>何等为十。<a id="a-Bq"></a>一者初发起行。<a id="a-Br"></a>名为自说深心清净故。<a id="a-Bs"></a>二者菩萨之行。<a id="a-Bt"></a>名为自说六波罗蜜多清净故。<a id="a-Bu"></a>三者显示洁白之行。<a id="a-Bv"></a>名为自说一切善法清净故。<a id="a-Bw"></a>四者相好圆满之行。<a id="a-Bx"></a>名为自说无碍福行清净故。<a id="a-By"></a>五者得辩才行。<a id="a-Bz"></a>名为自说随闻法行善令他得清净故。<a id="a-C0"></a>六者念定不散乱智。<a id="a-C1"></a>名为自说远离一切粗重盖障。<a id="a-C2"></a>现起烦恼清净故。<a id="a-C3"></a>七者菩提分法智。<a id="a-C4"></a>名为自说不放逸清净故。<a id="a-C5"></a>八者表示奢摩他毗钵舍那智。<a id="a-C6"></a>名为自说心意识清净故。<a id="a-C7"></a>九者十地次第之智。<a id="a-C8"></a>名为自说。<a id="a-C9"></a>一切对治建立法中。<a id="a-CA"></a>超越障碍悉清净故。<a id="a-CB"></a>十者大菩提场庄严之智。<a id="a-CC"></a>名为自说断一切不善法。<a id="a-CD"></a>集一切善法清净故。<a id="a-CE"></a>海意。<a id="a-CF"></a>具是十种法故。<a id="a-CG"></a>此三摩地名为自说。<a id="a-CH"></a>海意当知。<a id="a-CI"></a>复有二十种法。<a id="a-CJ"></a>此三摩地名为净印。<a id="a-CK"></a>何等二十。<a id="a-CL"></a>一者内净名为净印。<a id="a-CM"></a>我清净故。<a id="a-CN"></a>二者外净名为净印。<a id="a-CO"></a>我所清净故。<a id="a-CP"></a>三者身净名为净印。<a id="a-CQ"></a>一切见中悉清净故。<a id="a-CR"></a>四者一切法无我清净。<a id="a-CS"></a>名为净印。<a id="a-CT"></a>本来清净故。<a id="a-CU"></a>五者于一切法平等觉了清净。<a id="a-CV"></a>名为净印。<a id="a-CW"></a>一味清净故。<a id="a-CX"></a>六者空无相无愿清净。<a id="a-CY"></a>名为净印。<a id="a-CZ"></a>一切解脱清净故。<a id="a-Ca"></a>七者虚空清净。<a id="a-Cb"></a>名为净印。<a id="a-Cc"></a>毕竟清净故。<a id="a-Cd"></a>八者众生界法界清净。<a id="a-Ce"></a>名为净印。<a id="a-Cf"></a>离诸所作故。<a id="a-Cg"></a>九者现所见清净。<a id="a-Ch"></a>名为净印。<a id="a-Ci"></a>自智通清净故。<a id="a-Cj"></a>十者日轮光明清净。<a id="a-Ck"></a>名为净印。<a id="a-Cl"></a>常照曜清净故。<a id="a-Cm"></a>十一者三世无碍知见清净。<a id="a-Cn"></a>名为净故。<a id="a-Co"></a>离诸障碍清净故。<a id="a-Cp"></a>十二者表了门清净。<a id="a-Cq"></a>名为净印。<a id="a-Cr"></a>识智无住清净故十三者无为清净。<a id="a-Cs"></a>名为净印。<a id="a-Ct"></a>有为自性清净故。<a id="a-Cu"></a>十四者了知缘生清净。<a id="a-Cv"></a>名为净印。<a id="a-Cw"></a>善观缘法故。<a id="a-Cx"></a>十五者随证力无所畏佛法清净。<a id="a-Cy"></a>名为净印。<a id="a-Cz"></a>无能敌实智清净故。<a id="a-D0"></a>十六者了知佛法相清净。<a id="a-D1"></a>名为净印。<a id="a-D2"></a>先业清净故。<a id="a-D3"></a>十七者大慈大悲清净。<a id="a-D4"></a>名为净印。<a id="a-D5"></a>不舍众生清净故。<a id="a-D6"></a>十八者降伏诸魔外道清净。<a id="a-D7"></a>名为净印。<a id="a-D8"></a>一切所行清净故。<a id="a-D9"></a>十九者破一切烦恼种习清净。<a id="a-DA"></a>名为净印。<a id="a-DB"></a>诸法自性清净故。<a id="a-DC"></a>二十者于一刹那心中。<a id="a-DD"></a>普尽一切佛法之门。<a id="a-DE"></a>随知清净名为净印。<a id="a-DF"></a>积集圆满清净故。<a id="a-DG"></a>海意。<a id="a-DH"></a>具足二十种法故。<a id="a-DI"></a>此三摩地名为净印。<a id="a-DJ"></a>海意当知。<a id="a-DK"></a>菩萨当坐菩提场时。<a id="a-DL"></a>乃能获得是三摩地。<a id="a-DM"></a>得是三摩地后。<a id="a-DN"></a>当获八种不共大神通相。<a id="a-DO"></a>何等为八。<a id="a-DP"></a>一者忽然此三千大千世界。<a id="a-DQ"></a>悉变金刚所成之地。<a id="a-DR"></a>二者一切树林花果枝叶。<a id="a-DS"></a>皆悉开敷俱向菩提树。<a id="a-DT"></a>低垂曲折作恭敬相。<a id="a-DU"></a>三者一切众生于刹那间。<a id="a-DV"></a>不为一切烦恼之所恼害。<a id="a-DW"></a>四者一切地狱恶趣众生。<a id="a-DX"></a>悉见菩萨坐菩提场。<a id="a-DY"></a>见已皆获快乐具足。<a id="a-DZ"></a>五者一切世界。<a id="a-Da"></a>空中悉现金色光明广大照曜。<a id="a-Db"></a>六者大地皆悉震动。<a id="a-Dc"></a>然于其中亦无少分众生而生娆害。<a id="a-Dd"></a>七者所有十方现住说法教化诸佛世尊。<a id="a-De"></a>以无畏法施其安慰。<a id="a-Df"></a>作如是言。<a id="a-Dg"></a>汝善男子。<a id="a-Dh"></a>最胜最胜。<a id="a-Di"></a>是大导师。<a id="a-Dj"></a>八者于一刹那心中。<a id="a-Dk"></a>一切佛法集现其前。<a id="a-Dl"></a>海意。<a id="a-Dm"></a>而是菩萨得彼净印三摩地已。<a id="a-Dn"></a>后获如是八种不共大神通相。<a id="a-Do"></a>而能出生无量功德之事。<a id="a-Dp"></a>一切悉同此三摩地神通威力。</p>
 </body>
</html>