<!doctype html>
<html id="z3IBUWfdD" data-ver="951">
 <head>
  <meta charset="utf-8">
  <meta author="天息灾">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘庄严宝王经卷第二</h1>
  <p id="a2">“于是式弃佛后，<a id="a-3"></a>有佛出世，<a id="a-4"></a>号尾舍浮如来、<a id="a-5"></a>应供、<a id="a-6"></a>正遍知、<a id="a-7"></a>明行足、<a id="a-8"></a>善逝、<a id="a-9"></a>世间解、<a id="a-A"></a>无上士、<a id="a-B"></a>调御丈夫、<a id="a-C"></a>天人师、<a id="a-D"></a>佛世尊。<a id="a-E"></a>除盖障，<a id="a-F"></a>我于是时为忍辱仙人，<a id="a-G"></a>住处深山，<a id="a-H"></a>其间硗确嵚崟，<a id="a-I"></a>无人能到，<a id="a-J"></a>久住其中。<a id="a-K"></a>是时，<a id="a-L"></a>我于彼如来处，<a id="a-M"></a>闻是观自在菩萨摩诃萨威神功德。</p>
  <p id="aN">“是观自在入于金地现身，<a id="a-O"></a>为彼覆面有情而说妙法，<a id="a-P"></a>示八圣道，<a id="a-Q"></a>皆令当得涅槃之地。<a id="a-R"></a>出此金地又入银地，<a id="a-S"></a>是处有情而皆四足止住其中。<a id="a-T"></a>观自在菩萨摩诃萨，<a id="a-U"></a>救彼有情而为说法：<a id="a-V"></a>‘汝应谛听如是正法，<a id="a-W"></a>当须发心审谛思惟。<a id="a-X"></a>我今示汝涅槃资粮！<a id="a-Y"></a>’是诸有情于观自在前立，<a id="a-Z"></a>白菩萨言：<a id="a-a"></a>‘无眼有情救为开明令见其道，<a id="a-b"></a>无恃怙者为作父母令得恃怙，<a id="a-c"></a>黑闇道中为燃明炬开示解脱正道。<a id="a-d"></a>有情若念菩萨名号而得安乐！<a id="a-e"></a>我等常受如是苦难。<a id="a-f"></a>’是时，<a id="a-g"></a>此等一切有情，<a id="a-h"></a>闻《大乘庄严宝王经》，<a id="a-i"></a>得闻是已，<a id="a-j"></a>皆得安乐获不退地。</p>
  <p id="ak">“是时，<a id="a-l"></a>观自在菩萨摩诃萨，<a id="a-m"></a>出于是中又入铁地，<a id="a-n"></a>而于是处禁大力阿苏啰王。<a id="a-o"></a>菩萨往是处时现身如佛。<a id="a-p"></a>是时大力阿苏啰王，<a id="a-q"></a>远来迎是观自在菩萨摩诃萨。<a id="a-r"></a>阿苏啰王宫中有无数眷属，<a id="a-s"></a>其中多是背伛矬陋。<a id="a-t"></a>如是眷属皆来亲觐礼观自在菩萨摩诃萨足。<a id="a-u"></a>而说偈曰：</p>
  <p id="av">“‘我今生得果，<a id="a-w"></a> 所愿悉圆满，</p>
  <p id="ax">如意之所希，<a id="a-y"></a> 斯是我正见。</p>
  <p id="az">“‘既得见于菩萨，<a id="a-10"></a>我及诸眷属皆得安乐。<a id="a-11"></a>’于是以宝座献观自在菩萨，<a id="a-12"></a>恭敬合掌白言：<a id="a-13"></a>‘我等眷属从昔已来，<a id="a-14"></a>好乐邪淫，<a id="a-15"></a>常怀瞋怒，<a id="a-16"></a>爱杀生命，<a id="a-17"></a>造是罪业我心忧愁，<a id="a-18"></a>恐怖老死轮回，<a id="a-19"></a>受诸苦恼无主无依。<a id="a-1A"></a>垂愍救度，<a id="a-1B"></a>为说开解禁缚之道！<a id="a-1C"></a>’观自在言：<a id="a-1D"></a>‘善男子，<a id="a-1E"></a>如来应正等觉常行乞食，<a id="a-1F"></a>若能施食，<a id="a-1G"></a>所获福德说无有尽。<a id="a-1H"></a>善男子，<a id="a-1I"></a>非唯我身，<a id="a-1J"></a>在阿苏啰窟说不能尽，<a id="a-1K"></a>乃至如十二殑伽河沙数如来应正等觉，<a id="a-1L"></a>俱在一处，<a id="a-1M"></a>而亦不能说尽如是福德数量。<a id="a-1N"></a>善男子，<a id="a-1O"></a>所有微尘，<a id="a-1P"></a>我能数其如是数量。<a id="a-1Q"></a>善男子，<a id="a-1R"></a>施如来食所获福德，<a id="a-1S"></a>而我不能说尽数量。<a id="a-1T"></a>善男子，<a id="a-1U"></a>又如大海，<a id="a-1V"></a>我能数其一一滴数。<a id="a-1W"></a>善男子，<a id="a-1X"></a>施如来食所获福德，<a id="a-1Y"></a>而我不能说尽数量。<a id="a-1Z"></a>善男子，<a id="a-1a"></a>又如四大洲，<a id="a-1b"></a>所有男子女人、<a id="a-1c"></a>童子童女，<a id="a-1d"></a>悉皆田种满四大洲，<a id="a-1e"></a>不植余物唯种芥子，<a id="a-1f"></a>龙顺时序降澍雨泽；<a id="a-1g"></a>芥子成熟，<a id="a-1h"></a>于一洲内以为其场，<a id="a-1i"></a>治践俱毕都成大聚。<a id="a-1j"></a>善男子，<a id="a-1k"></a>如是我能数尽一一粒数。<a id="a-1l"></a>善男子，<a id="a-1m"></a>施如来食所获福德，<a id="a-1n"></a>而我不能说尽数量。<a id="a-1o"></a>善男子，<a id="a-1p"></a>又如妙高山王，<a id="a-1q"></a>入水八万四千踰缮那，<a id="a-1r"></a>出水八万四千踰缮那。<a id="a-1s"></a>善男子，<a id="a-1t"></a>如是山王以为纸，<a id="a-1u"></a>积以大海水充满其中皆为墨汁，<a id="a-1v"></a>以四大洲所有一切男子女人、<a id="a-1w"></a>童子童女，<a id="a-1x"></a>悉皆书写妙高山量，<a id="a-1y"></a>所积纸聚书尽无余，<a id="a-1z"></a>如是我能数其一一字数。<a id="a-20"></a>善男子，<a id="a-21"></a>施如来食所获福德，<a id="a-22"></a>而我不能说尽数量。<a id="a-23"></a>善男子，<a id="a-24"></a>如是一切书写之人，<a id="a-25"></a>皆得十地菩萨之位，<a id="a-26"></a>如是菩萨所有福德，<a id="a-27"></a>与施如来一食福德其量无异。<a id="a-28"></a>善男子，<a id="a-29"></a>又如殑伽河沙数大海之中所有沙数，<a id="a-2A"></a>我能数其一一沙数。<a id="a-2B"></a>善男子，<a id="a-2C"></a>施如来食所获福德，<a id="a-2D"></a>而我不能说尽数量。<a id="a-2E"></a>’</p>
  <p id="a2F">“是时，<a id="a-2G"></a>大力阿苏啰王闻说是事，<a id="a-2H"></a>涕泪悲泣，<a id="a-2I"></a>盈流面目，<a id="a-2J"></a>心怀懊恼，<a id="a-2K"></a>哽曀吁嗟，<a id="a-2L"></a>白观自在菩萨摩诃萨言：<a id="a-2M"></a>‘我于往昔而行布施，<a id="a-2N"></a>所施之境垢黑非法。<a id="a-2O"></a>由斯施故，<a id="a-2P"></a>我今并诸眷属反受禁缚，<a id="a-2Q"></a>在于恶趣受斯业报。<a id="a-2R"></a>于今何故持少分食，<a id="a-2S"></a>奉施如来变成甘露？<a id="a-2T"></a>我从昔来愚痴无智，<a id="a-2U"></a>习行外道婆罗门法。<a id="a-2V"></a>时有一人身形矬陋，<a id="a-2W"></a>来于我所求丐所须。<a id="a-2X"></a>我当具办种种宝冠、<a id="a-2Y"></a>金银耳镮、<a id="a-2Z"></a>上妙衣服、<a id="a-2a"></a>宝庄严具、<a id="a-2b"></a>阏伽器等。<a id="a-2c"></a>复有百千象马宝车、<a id="a-2d"></a>真珠璎珞，<a id="a-2e"></a>宝网庄严，<a id="a-2f"></a>悬众妙缨而校饰之，<a id="a-2g"></a>种种宝盖宝网絻罗张施其上，<a id="a-2h"></a>系诸宝铃震响丁丁。<a id="a-2i"></a>复有一千黄牛，<a id="a-2j"></a>毛色姝好，<a id="a-2k"></a>白银严蹄，<a id="a-2l"></a>黄金饰角，<a id="a-2m"></a>又以真珠杂宝而为庄校。<a id="a-2n"></a>复有一千童女，<a id="a-2o"></a>形体姝妙，<a id="a-2p"></a>容貌端严状如天女，<a id="a-2q"></a>首饰天冠、<a id="a-2r"></a>金宝珥珰、<a id="a-2s"></a>种种妙衣、<a id="a-2t"></a>间厕宝带、<a id="a-2u"></a>指镮宝钏、<a id="a-2v"></a>璎珞玲珑、<a id="a-2w"></a>微妙华鬘，<a id="a-2x"></a>如是种种严饰其身。<a id="a-2y"></a>复有无数百千杂宝之座，<a id="a-2z"></a>复有金银杂宝积聚无数，<a id="a-30"></a>又有群牛数百千万及牧放人，<a id="a-31"></a>又有无数如天上味香美饮食，<a id="a-32"></a>又有无数宝铃、<a id="a-33"></a>无数金银师子之座、<a id="a-34"></a>无数金柄妙拂、<a id="a-35"></a>无数七宝庄严伞盖。</p>
  <p id="a36">“‘办具如是种种作大施时，<a id="a-37"></a>而有百千小王皆来集会，<a id="a-38"></a>百千婆罗门亦皆来集，<a id="a-39"></a>无数百千万刹帝利众亦来集会，<a id="a-3A"></a>时我见已心怀疑怪。<a id="a-3B"></a>当于是时，<a id="a-3C"></a>唯我最尊，<a id="a-3D"></a>具大势力统领大地。<a id="a-3E"></a>我依婆罗门法，<a id="a-3F"></a>专为忏悔宿世恶业，<a id="a-3G"></a>而欲杀诸刹帝利等及诸妻子眷属，<a id="a-3H"></a>取其心肝割剖祀天，<a id="a-3I"></a>觊其罪灭。<a id="a-3J"></a>是时，<a id="a-3K"></a>百千万刹帝利小王，<a id="a-3L"></a>我以枷锁禁在铜窟，<a id="a-3M"></a>及无数百千边地之人悉皆禁是窟中，<a id="a-3N"></a>而以铁橛上安铁索，<a id="a-3O"></a>系缚诸刹帝利手足。<a id="a-3P"></a>时我于窟造立其门，<a id="a-3Q"></a>以之常木为第一重门，<a id="a-3R"></a>以佉你啰木为第二重门，<a id="a-3S"></a>复用其铁为第三重门，<a id="a-3T"></a>又以熟铜为第四重门，<a id="a-3U"></a>又以生铜为第五重门，<a id="a-3V"></a>又以白银为第六重门，<a id="a-3W"></a>又以黄金为第七重门。<a id="a-3X"></a>如是七重门上，<a id="a-3Y"></a>各以五百关锁而牢固之，<a id="a-3Z"></a>又于一一门上各置一山。</p>
  <p id="a3a">“‘是时，<a id="a-3b"></a>有那罗延天，<a id="a-3c"></a>忽于一日现身为蝇而来探视，<a id="a-3d"></a>又于一日而现蜂形，<a id="a-3e"></a>又于一日而现猪身，<a id="a-3f"></a>又于一日现非人相，<a id="a-3g"></a>如是日日身相变异而相探觑。<a id="a-3h"></a>我时心中思惟作是婆罗门法。<a id="a-3i"></a>那罗延天见作斯法，<a id="a-3j"></a>来于铜窟而相破坏，<a id="a-3k"></a>去除门上七山，<a id="a-3l"></a>一一弃掷异处，<a id="a-3m"></a>高声唤彼所禁人言：<a id="a-3n"></a>“无胜天子等，<a id="a-3o"></a>汝身受大苦恼，<a id="a-3p"></a>汝等身命为存活耶？<a id="a-3q"></a>为当已死？<a id="a-3r"></a>”此诸人等闻其唤问，<a id="a-3s"></a>随声应言：<a id="a-3t"></a>“我命今在！<a id="a-3u"></a>那罗延天尊，<a id="a-3v"></a>大力精进，<a id="a-3w"></a>救我苦难！<a id="a-3x"></a>”其天便乃破坏铜窟七重之门。<a id="a-3y"></a>时诸小王在于窟内，<a id="a-3z"></a>得脱系缚之难而见那罗延天，<a id="a-40"></a>是时各各心中思惟：<a id="a-41"></a>“其大力阿苏啰王为已死耶？<a id="a-42"></a>为复而今死时方至？<a id="a-43"></a>”刹帝利等又作是言：<a id="a-44"></a>“我宁与彼斗，<a id="a-45"></a>敌相杀死而有地，<a id="a-46"></a>不应受此禁缚而令我死。<a id="a-47"></a>我今当依刹帝利法，<a id="a-48"></a>与彼战斗相杀，<a id="a-49"></a>设死其地而得生天。<a id="a-4A"></a>”时诸小王各于自舍，<a id="a-4B"></a>排驾车乘，<a id="a-4C"></a>鞁勒鞍马，<a id="a-4D"></a>执持器仗欲大战斗。</p>
  <p id="a4E">“‘时，<a id="a-4F"></a>那罗延天现婆罗门，<a id="a-4G"></a>其身矬陋，<a id="a-4H"></a>著以鹿皮而为络腋，<a id="a-4I"></a>手中执持三岐拄杖、<a id="a-4J"></a>所坐之物，<a id="a-4K"></a>随身持行来至我门。<a id="a-4L"></a>时守门者告于彼言：<a id="a-4M"></a>“不应入此门内，<a id="a-4N"></a>汝矬陋人止勿入中！<a id="a-4O"></a>”婆罗门言：<a id="a-4P"></a>“我今自远而来到此？<a id="a-4Q"></a>”守门者问婆罗门言：<a id="a-4R"></a>“汝从何来？<a id="a-4S"></a>”婆罗门曰：<a id="a-4T"></a>“我是月氏国王处大仙人也，<a id="a-4U"></a>从彼而来。<a id="a-4V"></a>”时守门者往大力阿苏啰王所，<a id="a-4W"></a>白言：<a id="a-4X"></a>“今有婆罗门，<a id="a-4Y"></a>其身矬陋而来到此。<a id="a-4Z"></a>”大力阿苏啰王言：<a id="a-4a"></a>“是人今来何所须耶？<a id="a-4b"></a>”守门人言：<a id="a-4c"></a>“我今不知所须云何？<a id="a-4d"></a>”大力阿苏啰王告言：<a id="a-4e"></a>“汝去唤是婆罗门来。<a id="a-4f"></a>”守门之人既奉教敕，<a id="a-4g"></a>遂唤婆罗门入于其中。<a id="a-4h"></a>大力阿苏啰王见已，<a id="a-4i"></a>与宝座令坐。</p>
  <p id="a4j">“‘大力阿苏啰王师奉所事金星先已在中，<a id="a-4k"></a>告大力阿苏啰王言：<a id="a-4l"></a>“今此婆罗门是其恶人，<a id="a-4m"></a>而来到此决定破坏于汝。<a id="a-4n"></a>”“师今何故而能知耶？<a id="a-4o"></a>”告言：<a id="a-4p"></a>“我今知此。<a id="a-4q"></a>”“所现之身知是云何？<a id="a-4r"></a>”“此是那罗延天。<a id="a-4s"></a>”既闻此已，<a id="a-4t"></a>心即思惟：<a id="a-4u"></a>“我行惠施而无反覆，<a id="a-4v"></a>今来障难破坏于我。<a id="a-4w"></a>”大力阿苏啰言：<a id="a-4x"></a>“我口辩才，<a id="a-4y"></a>当须问是婆罗门言：<a id="a-4z"></a>今来我所于意云何？<a id="a-50"></a>”婆罗门曰：<a id="a-51"></a>“我从于王乞地两步。<a id="a-52"></a>”阿苏啰告婆罗门言：<a id="a-53"></a>“卿所须地而言两步，<a id="a-54"></a>我当与卿其地三步。<a id="a-55"></a>”先以金瓶授与净水，<a id="a-56"></a>告言：<a id="a-57"></a>“须地，<a id="a-58"></a>卿当受取。<a id="a-59"></a>”婆罗门受已，<a id="a-5A"></a>而咒愿曰安乐长寿，<a id="a-5B"></a>时婆罗门矬陋之身隐而不现。</p>
  <p id="a5C">“‘尔时，<a id="a-5D"></a>金星告阿苏啰王言：<a id="a-5E"></a>“汝今当受恶业果报。<a id="a-5F"></a>”时那罗延天忽然现身，<a id="a-5G"></a>于两肩上荷负日月，<a id="a-5H"></a>手执利剑、<a id="a-5I"></a>轮棒、<a id="a-5J"></a>弓箭如是器仗。<a id="a-5K"></a>时大力阿苏啰王，<a id="a-5L"></a>忽然见已慞惶战栗，<a id="a-5M"></a>其身蹎仆迷闷躄地，<a id="a-5N"></a>良久而起：<a id="a-5O"></a>“今当云何？<a id="a-5P"></a>我宁服其毒药而死耶！<a id="a-5Q"></a>”是时，<a id="a-5R"></a>那罗延天步量其地，<a id="a-5S"></a>只及两步更无有余，<a id="a-5T"></a>不迨三步。<a id="a-5U"></a>“违先所许，<a id="a-5V"></a>我今云何？<a id="a-5W"></a>”那罗延言，<a id="a-5X"></a>“王今应当随我所教。<a id="a-5Y"></a>”时大力阿苏啰王白言：<a id="a-5Z"></a>“我如所教。<a id="a-5a"></a>”那罗延曰：<a id="a-5b"></a>“汝实尔耶？<a id="a-5c"></a>”大力阿苏啰王言：<a id="a-5d"></a>“我实如是，<a id="a-5e"></a>此言诚谛，<a id="a-5f"></a>心无悔吝。<a id="a-5g"></a>”是时，<a id="a-5h"></a>我依婆罗门教作法之处悉皆破坏，<a id="a-5i"></a>所有金银珍宝、<a id="a-5j"></a>庄严童女、<a id="a-5k"></a>衣服、<a id="a-5l"></a>宝铃、<a id="a-5m"></a>伞盖、<a id="a-5n"></a>妙拂、<a id="a-5o"></a>师子宝座、<a id="a-5p"></a>宝严黄牛及诸宝庄严具，<a id="a-5q"></a>时诸小王众等悉皆受之，<a id="a-5r"></a>便乃出是大力阿苏啰王作法之地。<a id="a-5s"></a>’大力阿苏啰王白观自在菩萨摩诃萨言：<a id="a-5t"></a>‘我今身心思惟，<a id="a-5u"></a>为于往昔依婆罗门法，<a id="a-5v"></a>而设广大布施之会，<a id="a-5w"></a>所施之境垢黑不净。<a id="a-5x"></a>我今并诸眷属，<a id="a-5y"></a>是以禁缚在斯铁窟受大苦恼。<a id="a-5z"></a>观自在，<a id="a-60"></a>我今归依愿垂哀愍，<a id="a-61"></a>救脱我等如是苦难。<a id="a-62"></a>’而赞叹曰：</p>
  <p id="a63">“‘归命大悲莲华手，<a id="a-64"></a> 大莲华王大吉祥，</p>
  <p id="a65">种种庄严妙色身，<a id="a-66"></a> 首髻天冠严众宝。</p>
  <p id="a67">顶戴弥陀一切智，<a id="a-68"></a> 救度有情而无数，</p>
  <p id="a69">病苦之人求安乐，<a id="a-6A"></a> 菩萨现身作医王。</p>
  <p id="a6B">大地为眼明踰日，<a id="a-6C"></a> 最上清净微妙眼，</p>
  <p id="a6D">照瞩有情得解脱，<a id="a-6E"></a> 得解脱已妙相应。</p>
  <p id="a6F">犹如如意摩尼宝，<a id="a-6G"></a> 能护真实妙法藏，</p>
  <p id="a6H">而恒说六波罗蜜，<a id="a-6I"></a> 称扬斯法具大智。</p>
  <p id="a6J">我今虔恳至归依，<a id="a-6K"></a> 赞叹大悲观自在，</p>
  <p id="a6L">有情忆念菩萨名，<a id="a-6M"></a> 离苦解脱获安隐。</p>
  <p id="a6N">作恶业故堕黑绳，<a id="a-6O"></a> 及大阿鼻地狱道，</p>
  <p id="a6P">诸有饿鬼苦趣者，<a id="a-6Q"></a> 称名恐怖皆解脱。</p>
  <p id="a6R">如是恶道诸有情，<a id="a-6S"></a> 悉皆离苦得安乐！</p>
  <p id="a6T">若人恒念大士名，<a id="a-6U"></a> 当得往生极乐界，</p>
  <p id="a6V">面见如来无量寿，<a id="a-6W"></a> 听闻妙法证无生。<a id="a-6X"></a>’</p>
  <p id="a6Y">“是时，<a id="a-6Z"></a>观自在菩萨摩诃萨，<a id="a-6a"></a>与大力阿苏啰王授其记别：<a id="a-6b"></a>‘汝于当来得成为佛，<a id="a-6c"></a>号曰吉祥如来、<a id="a-6d"></a>应供、<a id="a-6e"></a>正遍知、<a id="a-6f"></a>明行足、<a id="a-6g"></a>善逝、<a id="a-6h"></a>世间解、<a id="a-6i"></a>无上士、<a id="a-6j"></a>调御丈夫、<a id="a-6k"></a>天人师、<a id="a-6l"></a>佛世尊。<a id="a-6m"></a>汝于是时，<a id="a-6n"></a>当证六字大明总持之门。<a id="a-6o"></a>今此一切阿苏啰王，<a id="a-6p"></a>汝于当来悉皆救度。<a id="a-6q"></a>如是佛刹一切有情，<a id="a-6r"></a>而不闻有贪瞋痴声。<a id="a-6s"></a>’时，<a id="a-6t"></a>大力阿苏啰王闻斯授记，<a id="a-6u"></a>即以价直百千真珠璎珞，<a id="a-6v"></a>复以种种妙宝庄严百千万数天冠珥珰，<a id="a-6w"></a>持以奉上，<a id="a-6x"></a>愿垂纳受。</p>
  <p id="a6y">“尔时，<a id="a-6z"></a>观自在菩萨摩诃萨，<a id="a-70"></a>告大力阿苏啰王言：<a id="a-71"></a>‘我今为汝说法，<a id="a-72"></a>应当谛听！<a id="a-73"></a>汝应思惟，<a id="a-74"></a>乃至于人无常幻化，<a id="a-75"></a>命难久保。<a id="a-76"></a>汝等而常心中，<a id="a-77"></a>思惟贪爱具大福德，<a id="a-78"></a>心常爱乐奴婢人民乃至谷麦仓库及大伏藏，<a id="a-79"></a>心常爱乐父母妻子及诸眷属。<a id="a-7A"></a>如是等物虽恒爱乐，<a id="a-7B"></a>如梦所见；<a id="a-7C"></a>临命终时，<a id="a-7D"></a>无能相救，<a id="a-7E"></a>得不命终此南赡部洲。<a id="a-7F"></a>由是颠倒命终之后，<a id="a-7G"></a>见大奈河脓血盈流，<a id="a-7H"></a>又见大树猛火炽燃，<a id="a-7I"></a>见斯事已心生惊怖。<a id="a-7J"></a>是时，<a id="a-7K"></a>阎魔狱卒以绳系缚，<a id="a-7L"></a>急急牵挽走履锋刃大路，<a id="a-7M"></a>举足下足刬割伤截，<a id="a-7N"></a>而有无数乌鹫、<a id="a-7O"></a>矩啰啰鸟及猘狗等而啖食之，<a id="a-7P"></a>于大地狱受其极苦。<a id="a-7Q"></a>所履锋刃大路之中，<a id="a-7R"></a>复有大莿长十六指，<a id="a-7S"></a>随一一步有五百莿，<a id="a-7T"></a>刺入脚中悲啼号哭而言：<a id="a-7U"></a>“我等有情皆为爱造罪业。<a id="a-7V"></a>今受大苦，<a id="a-7W"></a>我今云何？<a id="a-7X"></a>”时阎魔狱卒告言：<a id="a-7Y"></a>“汝从昔来未曾以食施诸沙门，<a id="a-7Z"></a>亦未曾闻法揵椎声，<a id="a-7a"></a>未曾旋绕塔像。<a id="a-7b"></a>”时诸罪人告阎魔狱卒言：<a id="a-7c"></a>“我为罪障，<a id="a-7d"></a>于佛法僧，<a id="a-7e"></a>不解信敬而恒远离。<a id="a-7f"></a>”狱卒告言：<a id="a-7g"></a>“汝以自造种种恶业，<a id="a-7h"></a>今受苦报。<a id="a-7i"></a>”狱卒于是将诸罪人往阎魔王所，<a id="a-7j"></a>到已立在面前。<a id="a-7k"></a>时阎魔王言：<a id="a-7l"></a>“汝去往于业报之处。<a id="a-7m"></a>”是时，<a id="a-7n"></a>阎魔狱卒驱领罪人，<a id="a-7o"></a>往黑绳大地狱所；<a id="a-7p"></a>到已，<a id="a-7q"></a>是诸罪人，<a id="a-7r"></a>一一抛掷入地狱中；<a id="a-7s"></a>既掷入已，<a id="a-7t"></a>一一罪人各有百枪，<a id="a-7u"></a>攒刺其身，<a id="a-7v"></a>命皆不死；<a id="a-7w"></a>次有二百大枪，<a id="a-7x"></a>俱攒刺身，<a id="a-7y"></a>其命亦活；<a id="a-7z"></a>后有三百大枪，<a id="a-80"></a>一时攒刺其身，<a id="a-81"></a>命亦不死。<a id="a-82"></a>命既生活，<a id="a-83"></a>是时而又掷之入大火坑，<a id="a-84"></a>命亦不死；<a id="a-85"></a>而于是时以热铁丸，<a id="a-86"></a>入在口中令吞咽之，<a id="a-87"></a>唇齿龂齶及其咽喉悉烧烂坏，<a id="a-88"></a>心藏肠肚煎煮沸然遍身燋坏。<a id="a-89"></a>’告大力阿苏啰王言：<a id="a-8A"></a>‘受斯苦时，<a id="a-8B"></a>而无一人能相救者。<a id="a-8C"></a>汝当知之，<a id="a-8D"></a>我今为汝说如是法，<a id="a-8E"></a>汝等应当躬自作福。<a id="a-8F"></a>’</p>
  <p id="a8G">“时，<a id="a-8H"></a>观自在菩萨摩诃萨，<a id="a-8I"></a>告大力阿苏啰王言：<a id="a-8J"></a>‘我今欲往祇树林园，<a id="a-8K"></a>彼于今日大众集会。<a id="a-8L"></a>’是时，<a id="a-8M"></a>观自在菩萨放无数杂色光明，<a id="a-8N"></a>所谓青色光明、<a id="a-8O"></a>黄色光明、<a id="a-8P"></a>红色光明、<a id="a-8Q"></a>白色光明、<a id="a-8R"></a>玻胝迦色光明、<a id="a-8S"></a>金色光明等，<a id="a-8T"></a>如是光明往尾舍浮如来前。<a id="a-8U"></a>时有天、<a id="a-8V"></a>龙、<a id="a-8W"></a>药叉、<a id="a-8X"></a>啰刹娑、<a id="a-8Y"></a>紧那啰、<a id="a-8Z"></a>摩护啰誐并诸人等悉皆集会，<a id="a-8a"></a>复有无数菩萨摩诃萨亦皆集会。<a id="a-8b"></a>于是众中，<a id="a-8c"></a>有一菩萨名虚空藏，<a id="a-8d"></a>从坐而起，<a id="a-8e"></a>整衣服，<a id="a-8f"></a>偏袒右肩，<a id="a-8g"></a>右膝著地，<a id="a-8h"></a>恭敬合掌向佛，<a id="a-8i"></a>而白佛言：<a id="a-8j"></a>‘世尊，<a id="a-8k"></a>今此光明为从何来？<a id="a-8l"></a>’佛告：<a id="a-8m"></a>‘善男子，<a id="a-8n"></a>今此光明，<a id="a-8o"></a>是观自在菩萨在大力阿苏啰王宫中，<a id="a-8p"></a>放斯光明而来至此。<a id="a-8q"></a>’时虚空藏菩萨白世尊言：<a id="a-8r"></a>‘我今以何方便而能见彼观自在菩萨？<a id="a-8s"></a>’佛告：<a id="a-8t"></a>‘善男子，<a id="a-8u"></a>彼菩萨亦当来此。<a id="a-8v"></a>’观自在菩萨出大力阿苏啰王宫时，<a id="a-8w"></a>祇陀林园忽然而有天妙华树、<a id="a-8x"></a>天劫波树，<a id="a-8y"></a>而有无数诸天鲜妙杂色庄严，<a id="a-8z"></a>上悬百种真珠璎珞，<a id="a-90"></a>又悬憍尸迦衣及余种种衣服，<a id="a-91"></a>树身枝条其色深红，<a id="a-92"></a>金银为叶。<a id="a-93"></a>复有无数微妙香树、<a id="a-94"></a>殊妙华树，<a id="a-95"></a>无数宝池有百千万杂色妙华充满其中。<a id="a-96"></a>出现如是时，<a id="a-97"></a>虚空藏菩萨白世尊言：<a id="a-98"></a>‘彼观自在菩萨，<a id="a-99"></a>于今何故而未来耶？<a id="a-9A"></a>’</p>
  <p id="a9B">“佛告：<a id="a-9C"></a>‘善男子，<a id="a-9D"></a>彼观自在菩萨，<a id="a-9E"></a>从大力阿苏啰王宫出已，<a id="a-9F"></a>而有一处名曰黑暗，<a id="a-9G"></a>无人能到。<a id="a-9H"></a>善男子，<a id="a-9I"></a>彼黑暗处日月光明之所不照，<a id="a-9J"></a>有如意宝名曰随愿，<a id="a-9K"></a>而于恒时发光明照。<a id="a-9L"></a>彼有无数百千万药叉止住其中，<a id="a-9M"></a>于时见观自在菩萨入于其中，<a id="a-9N"></a>心怀欢喜踊跃奔驰，<a id="a-9O"></a>而来迎逆观自在菩萨，<a id="a-9P"></a>头面礼足而问讯言：<a id="a-9Q"></a>“菩萨于今无疲劳耶？<a id="a-9R"></a>久不来此黑暗之地。<a id="a-9S"></a>”观自在菩萨言：<a id="a-9T"></a>“我为救度诸有情故。<a id="a-9U"></a>”时彼药叉、<a id="a-9V"></a>罗刹，<a id="a-9W"></a>以天金宝师子之座而请就坐，<a id="a-9X"></a>于是菩萨为彼药叉、<a id="a-9Y"></a>罗刹说法：<a id="a-9Z"></a>“汝当谛听！<a id="a-9a"></a>有大乘经，<a id="a-9b"></a>名《庄严宝王》。<a id="a-9c"></a>若有得闻一四句偈，<a id="a-9d"></a>而能受持读诵，<a id="a-9e"></a>解说其义，<a id="a-9f"></a>心常思惟，<a id="a-9g"></a>所获福德无有限量。<a id="a-9h"></a>善男子，<a id="a-9i"></a>所有微尘，<a id="a-9j"></a>我能数其如是数量。<a id="a-9k"></a>善男子，<a id="a-9l"></a>若有于此《大乘庄严宝王经》，<a id="a-9m"></a>而能受持一四句偈所获福德，<a id="a-9n"></a>而我不能数其数量。<a id="a-9o"></a>若以大海所有之水，<a id="a-9p"></a>我能数其一一滴数；<a id="a-9q"></a>若于此经有能受持一四句偈所获福德，<a id="a-9r"></a>而我不能数其数量。<a id="a-9s"></a>假使十二殑伽河沙数如来应正等觉，<a id="a-9t"></a>经十二劫俱在一处，<a id="a-9u"></a>恒以衣服、<a id="a-9v"></a>饮食、<a id="a-9w"></a>卧具、<a id="a-9x"></a>汤药，<a id="a-9y"></a>及余资具奉施供养如是诸佛，<a id="a-9z"></a>而亦不能说尽；<a id="a-A0"></a>如是福德数量，<a id="a-A1"></a>非唯于我在黑暗处说不能尽。<a id="a-A2"></a>善男子，<a id="a-A3"></a>又如四大洲人，<a id="a-A4"></a>各各以自所居舍宅造立精舍，<a id="a-A5"></a>而于其中以天金宝造千窣堵波，<a id="a-A6"></a>而于一日悉皆成就种种供养所获福德，<a id="a-A7"></a>不如于此经中，<a id="a-A8"></a>而能受持一四句偈所获福德。<a id="a-A9"></a>善男子，<a id="a-AA"></a>如五大河入于大海，<a id="a-AB"></a>如是流行无有穷尽；<a id="a-AC"></a>若有能持此大乘经四句偈者，<a id="a-AD"></a>所获福德流行亦复无尽。<a id="a-AE"></a>”</p>
  <p id="aAF">“‘时彼药叉、<a id="a-AG"></a>罗刹，<a id="a-AH"></a>白观自在菩萨言：<a id="a-AI"></a>“若有有情而能书写此大乘经，<a id="a-AJ"></a>所获福德，<a id="a-AK"></a>其量云何？<a id="a-AL"></a>”“善男子，<a id="a-AM"></a>所获福德无有边际。<a id="a-AN"></a>若人有能书写此经，<a id="a-AO"></a>则同书写八万四千法藏而无有异。<a id="a-AP"></a>是人当得转轮圣王，<a id="a-AQ"></a>统四大洲威德自在，<a id="a-AR"></a>面貌端严，<a id="a-AS"></a>千子围绕，<a id="a-AT"></a>一切他敌自然臣伏。<a id="a-AU"></a>若有人能常时但念此经名号，<a id="a-AV"></a>是人速得解脱轮回之苦，<a id="a-AW"></a>远离老死忧悲苦恼。<a id="a-AX"></a>是人于后所生之处能忆宿命，<a id="a-AY"></a>其身常有牛头栴檀之香，<a id="a-AZ"></a>口中常出青莲华香，<a id="a-Aa"></a>身相圆满具大势力。<a id="a-Ab"></a>”说是法时，<a id="a-Ac"></a>彼诸药叉、<a id="a-Ad"></a>罗刹，<a id="a-Ae"></a>有得预流果者，<a id="a-Af"></a>其中或有得一来果者，<a id="a-Ag"></a>作如是言：<a id="a-Ah"></a>“唯愿菩萨且住于此，<a id="a-Ai"></a>勿往余处。<a id="a-Aj"></a>我今于此黑暗之地，<a id="a-Ak"></a>以天金宝造窣堵波，<a id="a-Al"></a>又以金宝造经行处。<a id="a-Am"></a>”是时，<a id="a-An"></a>观自在菩萨摩诃萨告言：<a id="a-Ao"></a>“我为救度无数有情，<a id="a-Ap"></a>皆令当得菩提道故，<a id="a-Aq"></a>欲往余处。<a id="a-Ar"></a>”时诸药叉、<a id="a-As"></a>罗刹各各低头，<a id="a-At"></a>以手搘揌徘徊意绪而思惟之，<a id="a-Au"></a>作如是言：<a id="a-Av"></a>“今观自在菩萨摩诃萨舍此而去，<a id="a-Aw"></a>于后谁能为于我等说微妙法？<a id="a-Ax"></a>”观自在菩萨摩诃萨于是而去，<a id="a-Ay"></a>彼诸药叉、<a id="a-Az"></a>罗刹悉皆随侍而送。<a id="a-B0"></a>观自在菩萨摩诃萨告言：<a id="a-B1"></a>“汝等而来已远，<a id="a-B2"></a>应还所住。<a id="a-B3"></a>”时诸药叉、<a id="a-B4"></a>罗刹头面著地，<a id="a-B5"></a>礼观自在菩萨摩诃萨足已，<a id="a-B6"></a>还归本处。</p>
  <p id="aB7">“‘时，<a id="a-B8"></a>观自在菩萨摩诃萨，<a id="a-B9"></a>犹如火焰上升虚空而往天宫，<a id="a-BA"></a>到彼天上现婆罗门身。<a id="a-BB"></a>彼天众中，<a id="a-BC"></a>有一天子名妙严耳，<a id="a-BD"></a>而常贫穷受斯苦报。<a id="a-BE"></a>时观自在菩萨所现婆罗门身，<a id="a-BF"></a>诣彼天子所，<a id="a-BG"></a>到已告言：<a id="a-BH"></a>“我患饥馁而复困渴。<a id="a-BI"></a>”时彼天子垂泣而告婆罗门言：<a id="a-BJ"></a>“我今贫匮，<a id="a-BK"></a>无物所奉。<a id="a-BL"></a>”婆罗门言：<a id="a-BM"></a>“我功所须，<a id="a-BN"></a>必应相馈乃至少分。<a id="a-BO"></a>”时彼天子俯仰入宫搜求所有，<a id="a-BP"></a>忽然见其诸大宝器，<a id="a-BQ"></a>复盛异宝盈满其中，<a id="a-BR"></a>复有宝器满中而盛上味饮食，<a id="a-BS"></a>又有严身上妙衣服盈满宫中。<a id="a-BT"></a>时彼天子心怀思惟：<a id="a-BU"></a>“今此门外婆罗门，<a id="a-BV"></a>决定是其不可思议之人，<a id="a-BW"></a>令我得是殊常之福！<a id="a-BX"></a>”于是请彼大婆罗门入其宫中，<a id="a-BY"></a>持天妙宝及天上味饮食以奉供养，<a id="a-BZ"></a>受斯供已而咒愿言安乐长寿。<a id="a-Ba"></a>时彼天子白婆罗门言：<a id="a-Bb"></a>“贤者，<a id="a-Bc"></a>为从何方而来到此？<a id="a-Bd"></a>”婆罗门言：<a id="a-Be"></a>“我从祇陀树林大精舍中，<a id="a-Bf"></a>于彼而来。<a id="a-Bg"></a>”天子问言：<a id="a-Bh"></a>“彼地云何？<a id="a-Bi"></a>”婆罗门告言：<a id="a-Bj"></a>“彼祇陀林精舍之中，<a id="a-Bk"></a>其地清净，<a id="a-Bl"></a>出现天摩尼宝庄严劫树，<a id="a-Bm"></a>又现种种适意摩尼之宝，<a id="a-Bn"></a>又现种种宝池，<a id="a-Bo"></a>又有戒德威严具大智慧无数大众出现其中，<a id="a-Bp"></a>彼有佛号尾舍浮如来。<a id="a-Bq"></a>于是圣天所住之地，<a id="a-Br"></a>有如是变化出现之事。<a id="a-Bs"></a>”时彼天子白言：<a id="a-Bt"></a>“贤者，<a id="a-Bu"></a>云何大婆罗门，<a id="a-Bv"></a>宜诚谛说，<a id="a-Bw"></a>为是天耶？<a id="a-Bx"></a>为是人耶？<a id="a-By"></a>贤者，<a id="a-Bz"></a>于今云何出现斯瑞？<a id="a-C0"></a>”时婆罗门言：<a id="a-C1"></a>“我非是天，<a id="a-C2"></a>亦非是人。<a id="a-C3"></a>我是菩萨，<a id="a-C4"></a>为欲救度一切有情，<a id="a-C5"></a>皆令得见大菩提道。<a id="a-C6"></a>”于是天子既闻斯已，<a id="a-C7"></a>即以天妙宝冠庄严珥珰，<a id="a-C8"></a>持奉供养而说偈言：</p>
  <p id="aC9">“‘“我遇功德地，<a id="a-CA"></a> 远离诸罪垢，</p>
  <p id="aCB">如今种胜田，<a id="a-CC"></a> 现获于果报。<a id="a-CD"></a>”</p>
  <p id="aCE">“‘于是天子说斯偈时，<a id="a-CF"></a>彼婆罗门化度事讫，<a id="a-CG"></a>而出天宫，<a id="a-CH"></a>即时而往师子国内；<a id="a-CI"></a>到已，<a id="a-CJ"></a>于诸罗刹女前当面而立。<a id="a-CK"></a>其所现身，<a id="a-CL"></a>相貌端严殊色希奇，<a id="a-CM"></a>诸罗刹女见斯容质而起欲心，<a id="a-CN"></a>既怀欣慕，<a id="a-CO"></a>于是移步亲近而告彼言：<a id="a-CP"></a>“可为我夫！<a id="a-CQ"></a>我是童女，<a id="a-CR"></a>未经适娉，<a id="a-CS"></a>愿为我夫！<a id="a-CT"></a>今既来此，<a id="a-CU"></a>勿复余去！<a id="a-CV"></a>如人无主而能为主，<a id="a-CW"></a>又如闇室为燃明炬，<a id="a-CX"></a>我今此有饮食衣服，<a id="a-CY"></a>库藏丰盈，<a id="a-CZ"></a>及有适意果园、<a id="a-Ca"></a>悦意水池。<a id="a-Cb"></a>”告罗刹女言：<a id="a-Cc"></a>“汝今应当听我所说。<a id="a-Cd"></a>”罗刹女言：<a id="a-Ce"></a>“唯然愿闻，<a id="a-Cf"></a>旨谕云何？<a id="a-Cg"></a>”“我今为汝说八正道法，<a id="a-Ch"></a>又为说四圣谛法。<a id="a-Ci"></a>”时罗刹女得闻是法各获果证，<a id="a-Cj"></a>有得预流果者，<a id="a-Ck"></a>或得一来果者，<a id="a-Cl"></a>无贪瞋痴苦，<a id="a-Cm"></a>不起恶心，<a id="a-Cn"></a>无杀命意，<a id="a-Co"></a>其心乐法乐住于戒，<a id="a-Cp"></a>作如是言：<a id="a-Cq"></a>“我从今已去而不杀生！<a id="a-Cr"></a>如南赡部洲奉戒之人，<a id="a-Cs"></a>清净饮食如是活命，<a id="a-Ct"></a>我自于今活命亦尔。<a id="a-Cu"></a>”于是罗刹女，<a id="a-Cv"></a>不造恶业，<a id="a-Cw"></a>受持学处。</p>
  <p id="aCx">“‘观自在菩萨摩诃萨出师子国，<a id="a-Cy"></a>而往波罗奈大城秽恶之处。<a id="a-Cz"></a>彼有无数百千万类虫蛆之属依止而住。<a id="a-D0"></a>观自在菩萨为欲救度彼有情故，<a id="a-D1"></a>遂现蜂形而往，<a id="a-D2"></a>于彼口中出声作如是云：</p>
  <p id="aD3">“‘“曩谟没[马+犬]野”</p>
  <p id="aD4">“‘彼诸虫类随其所闻，<a id="a-D5"></a>而皆称念亦复如是。<a id="a-D6"></a>由斯力故，<a id="a-D7"></a>彼类有情，<a id="a-D8"></a>所执身见虽如山峰及诸随惑，<a id="a-D9"></a>金刚智杵一切破坏，<a id="a-DA"></a>便得往生极乐世界，<a id="a-DB"></a>皆为菩萨，<a id="a-DC"></a>同名妙香口。</p>
  <p id="aDD">“‘于是救度彼有情已，<a id="a-DE"></a>出波罗奈大城而往摩伽陀国。<a id="a-DF"></a>时彼国中值天亢旱满二十岁，<a id="a-DG"></a>见彼众人及诸有情，<a id="a-DH"></a>饥馑苦恼之所逼切，<a id="a-DI"></a>悉皆互相食啖身肉。<a id="a-DJ"></a>是时，<a id="a-DK"></a>观自在菩萨心怀思惟：<a id="a-DL"></a>“以何方便救此有情？<a id="a-DM"></a>”时观自在菩萨种种降雨，<a id="a-DN"></a>先降雨泽苏息枯涸，<a id="a-DO"></a>然后复雨种种之器，<a id="a-DP"></a>各各满中而盛味中上味饮食，<a id="a-DQ"></a>时彼众人皆得如是饮食饱满。<a id="a-DR"></a>是时，<a id="a-DS"></a>又雨资粮粟豆等物，<a id="a-DT"></a>于是彼诸人等，<a id="a-DU"></a>所须之物随意满足。<a id="a-DV"></a>时摩伽陀国一切人民，<a id="a-DW"></a>心怀惊愕怪未曾有。<a id="a-DX"></a>时众于是集在一处，<a id="a-DY"></a>既俱集已各作是言：<a id="a-DZ"></a>“于今云何天之威力致如是耶？<a id="a-Da"></a>”于彼众中而有一人，<a id="a-Db"></a>耆年老大，<a id="a-Dc"></a>其身伛偻而策其杖，<a id="a-Dd"></a>此人寿命无数百千，<a id="a-De"></a>告众人言：<a id="a-Df"></a>“此非是天之威力，<a id="a-Dg"></a>今此所现，<a id="a-Dh"></a>定是观自在菩萨威德神力之所变现。<a id="a-Di"></a>”众人问言：<a id="a-Dj"></a>“彼观自在菩萨何故而能出现斯瑞？<a id="a-Dk"></a>”耆旧于是即说：<a id="a-Dl"></a>“彼圣观自在功德神力，<a id="a-Dm"></a>为盲冥者而为明灯，<a id="a-Dn"></a>阳焰炽盛为作荫覆，<a id="a-Do"></a>渴乏之者为现河流，<a id="a-Dp"></a>于恐畏处施令无畏，<a id="a-Dq"></a>病苦所恼而为医药，<a id="a-Dr"></a>受苦有情为作父母，<a id="a-Ds"></a>阿鼻地狱其中有情令见涅槃之道，<a id="a-Dt"></a>能令世间一切有情得是功德利益安乐。<a id="a-Du"></a>若复有人念是观自在菩萨名者，<a id="a-Dv"></a>是人当来远离一切轮回之苦。<a id="a-Dw"></a>”众人闻已咸称善哉。<a id="a-Dx"></a>“若有人能于观自在像前，<a id="a-Dy"></a>建立四方曼拏罗，<a id="a-Dz"></a>常以香华供养观自在菩萨者，<a id="a-E0"></a>是人当来而得转轮圣王，<a id="a-E1"></a>七宝具足，<a id="a-E2"></a>所谓金轮宝、<a id="a-E3"></a>象宝、<a id="a-E4"></a>马宝、<a id="a-E5"></a>珠宝、<a id="a-E6"></a>女宝、<a id="a-E7"></a>主藏宝、<a id="a-E8"></a>主兵宝，<a id="a-E9"></a>得如是七宝。<a id="a-EA"></a>若复有人能以一华，<a id="a-EB"></a>供养观自在菩萨者，<a id="a-EC"></a>是人当得身出妙香，<a id="a-ED"></a>随所生处而得身相圆满。<a id="a-EE"></a>”于是耆旧说观自在菩萨功德神力已，<a id="a-EF"></a>时诸人众各各还归所住，<a id="a-EG"></a>耆旧之人既说法已回还亦尔。</p>
  <p id="aEH">“‘是时，<a id="a-EI"></a>观自在菩萨上升虚空，<a id="a-EJ"></a>于是思惟：<a id="a-EK"></a>“我久不见尾舍浮如来，<a id="a-EL"></a>而今应当往到祇陀树林精舍之中，<a id="a-EM"></a>见彼世尊。<a id="a-EN"></a>”是时，<a id="a-EO"></a>观自在菩萨即往到彼精舍，<a id="a-EP"></a>见有无数百千万天、<a id="a-EQ"></a>龙、<a id="a-ER"></a>药叉、<a id="a-ES"></a>彦达嚩、<a id="a-ET"></a>阿苏啰、<a id="a-EU"></a>檗噜拏、<a id="a-EV"></a>紧那啰、<a id="a-EW"></a>摩护啰誐、<a id="a-EX"></a>人及非人，<a id="a-EY"></a>复有无数百千万菩萨悉皆集会。<a id="a-EZ"></a>’</p>
  <p id="aEa">“是时，<a id="a-Eb"></a>虚空藏菩萨白佛言：<a id="a-Ec"></a>‘世尊，<a id="a-Ed"></a>今此来者是何菩萨？<a id="a-Ee"></a>’佛告：<a id="a-Ef"></a>‘善男子，<a id="a-Eg"></a>是观自在菩萨摩诃萨。<a id="a-Eh"></a>’时虚空藏菩萨默然而住。<a id="a-Ei"></a>于是观自在菩萨，<a id="a-Ej"></a>绕佛三匝却坐左边。<a id="a-Ek"></a>世尊于是而慰问言：<a id="a-El"></a>‘汝无疲劳耶？<a id="a-Em"></a>善男子，<a id="a-En"></a>汝于余处，<a id="a-Eo"></a>所为化事而云何耶？<a id="a-Ep"></a>’观自在于是即说昔所化事：<a id="a-Eq"></a>‘我已救度如是如是有情。<a id="a-Er"></a>’时虚空藏菩萨闻已，<a id="a-Es"></a>心中怪未曾有：<a id="a-Et"></a>‘今我见此观自在而为菩萨，<a id="a-Eu"></a>乃能救度如是国土有情，<a id="a-Ev"></a>得见如来如是国土有情而为菩萨！<a id="a-Ew"></a>’是时，<a id="a-Ex"></a>虚空藏菩萨于观自在前立，<a id="a-Ey"></a>而问讯于观自在菩萨言：<a id="a-Ez"></a>‘如是化度得无疲劳耶？<a id="a-F0"></a>’观自在言：<a id="a-F1"></a>‘我无疲劳。<a id="a-F2"></a>’而问讯已默然而住。<a id="a-F3"></a>尔时，<a id="a-F4"></a>世尊告善男子言：<a id="a-F5"></a>‘汝等谛听！<a id="a-F6"></a>我今为汝说六波罗蜜多法。<a id="a-F7"></a>善男子，<a id="a-F8"></a>若为菩萨，<a id="a-F9"></a>应先修行布施波罗蜜多，<a id="a-FA"></a>然后修行如是持戒、<a id="a-FB"></a>忍辱、<a id="a-FC"></a>精进、<a id="a-FD"></a>静虑、<a id="a-FE"></a>般若波罗蜜多，<a id="a-FF"></a>如是而得圆满具足。<a id="a-FG"></a>’说斯法已默然而住。<a id="a-FH"></a>时彼众会各各而退，<a id="a-FI"></a>还归本处，<a id="a-FJ"></a>彼菩萨众而亦退还本佛刹土。<a id="a-FK"></a>”</p>
 </body>
</html>