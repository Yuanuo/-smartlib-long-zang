<!doctype html>
<html id="z3IBUWkdF" data-ver="978">
 <head>
  <meta charset="utf-8">
  <meta author="天息灾">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘庄严宝王经卷第四</h1>
  <p id="a2">尔时，<a id="a-3"></a>除盖障菩萨而白佛言：<a id="a-4"></a>“世尊，<a id="a-5"></a>我今云何得是六字大明陀罗尼？<a id="a-6"></a>若得彼者，<a id="a-7"></a>不可思议无量禅定相应，<a id="a-8"></a>即同得阿耨多罗三藐三菩提，<a id="a-9"></a>入解脱门见涅槃地，<a id="a-A"></a>贪瞋永灭，<a id="a-B"></a>法藏圆满，<a id="a-C"></a>破坏五趣轮回，<a id="a-D"></a>净诸地狱，<a id="a-E"></a>断除烦恼，<a id="a-F"></a>救度傍生，<a id="a-G"></a>圆满法味一切智智演说无尽。<a id="a-H"></a>世尊，<a id="a-I"></a>我须是六字大明陀罗尼！<a id="a-J"></a>我为此故，<a id="a-K"></a>以四大洲满中七宝布施以为书写。<a id="a-L"></a>世尊，<a id="a-M"></a>若乏纸笔，<a id="a-N"></a>我刺身血以为墨，<a id="a-O"></a>剥皮为纸，<a id="a-P"></a>析骨为笔。<a id="a-Q"></a>如是，<a id="a-R"></a>世尊，<a id="a-S"></a>我无悔吝，<a id="a-T"></a>尊重如我父母。<a id="a-U"></a>”</p>
  <p id="aV">尔时，<a id="a-W"></a>佛告除盖障菩萨言：<a id="a-X"></a>“善男子，<a id="a-Y"></a>我念过去世时，<a id="a-Z"></a>为此六字大明陀罗尼，<a id="a-a"></a>遍历如微尘数世界，<a id="a-b"></a>我供养无数百千万俱胝那庾多如来，<a id="a-c"></a>我当于彼诸如来处，<a id="a-d"></a>不得而亦不闻。<a id="a-e"></a>时世有佛，<a id="a-f"></a>名宝上如来、<a id="a-g"></a>应供、<a id="a-h"></a>正遍知、<a id="a-i"></a>明行足、<a id="a-j"></a>善逝、<a id="a-k"></a>世间解、<a id="a-l"></a>无上士、<a id="a-m"></a>调御丈夫、<a id="a-n"></a>天人师、<a id="a-o"></a>佛世尊。<a id="a-p"></a>我当于彼佛前涕泪悲泣。<a id="a-q"></a>时彼如来应正等觉言：<a id="a-r"></a>‘善男子，<a id="a-s"></a>汝去勿应悲泣！<a id="a-t"></a>善男子，<a id="a-u"></a>汝往到彼，<a id="a-v"></a>见莲华上如来应正等觉，<a id="a-w"></a>在于彼处，<a id="a-x"></a>彼佛知是六字大明陀罗尼。<a id="a-y"></a>’善男子，<a id="a-z"></a>我当辞离宝上如来所，<a id="a-10"></a>往诣莲华上如来佛刹，<a id="a-11"></a>到已顶礼佛足，<a id="a-12"></a>合掌在前：<a id="a-13"></a>‘唯愿世尊，<a id="a-14"></a>与我六字大明陀罗尼。<a id="a-15"></a>彼真言王，<a id="a-16"></a>一切本母！<a id="a-17"></a>忆念其名，<a id="a-18"></a>罪垢消除，<a id="a-19"></a>疾证菩提。<a id="a-1A"></a>为于此故我今疲困，<a id="a-1B"></a>我往无数世界而不能得，<a id="a-1C"></a>今回来于此处。<a id="a-1D"></a>’</p>
  <p id="a1E">“是时，<a id="a-1F"></a>莲华上如来，<a id="a-1G"></a>即说此六字大明陀罗尼功德言：<a id="a-1H"></a>‘善男子，<a id="a-1I"></a>所有微尘，<a id="a-1J"></a>我能数其数量。<a id="a-1K"></a>善男子，<a id="a-1L"></a>若有念此六字大明陀罗尼一遍所获功德，<a id="a-1M"></a>而我不能数其数量。<a id="a-1N"></a>善男子，<a id="a-1O"></a>又如大海所有沙数，<a id="a-1P"></a>我能数其一一数量。<a id="a-1Q"></a>善男子，<a id="a-1R"></a>若念六字大明一遍所获功德，<a id="a-1S"></a>而我不能数其数量。<a id="a-1T"></a>善男子，<a id="a-1U"></a>又如天人造立仓廪，<a id="a-1V"></a>周一千踰缮那，<a id="a-1W"></a>高一百踰缮那，<a id="a-1X"></a>贮积脂麻盈满其中而无容针；<a id="a-1Y"></a>彼守护者不老不死，<a id="a-1Z"></a>过于百劫掷其一粒脂麻在外，<a id="a-1a"></a>如是仓内掷尽无余，<a id="a-1b"></a>我能数其数量。<a id="a-1c"></a>善男子，<a id="a-1d"></a>若念六字大明一遍所获功德，<a id="a-1e"></a>而我不能数其数量。<a id="a-1f"></a>善男子，<a id="a-1g"></a>又如四大洲种植种种谷麦等物，<a id="a-1h"></a>龙王降澍雨泽以时，<a id="a-1i"></a>所植之物悉皆成熟，<a id="a-1j"></a>收刈俱毕，<a id="a-1k"></a>以南赡部洲而为其场，<a id="a-1l"></a>以车乘等般运场所，<a id="a-1m"></a>治践俱毕都成大聚。<a id="a-1n"></a>善男子，<a id="a-1o"></a>如是我能数其一一粒数。<a id="a-1p"></a>善男子，<a id="a-1q"></a>若念此六字大明一遍所获功德，<a id="a-1r"></a>我则不能数其数量。<a id="a-1s"></a>善男子，<a id="a-1t"></a>此南赡部洲所有大河昼夜流注，<a id="a-1u"></a>所谓枲多河、<a id="a-1v"></a>弶誐河、<a id="a-1w"></a>焰母那河、<a id="a-1x"></a>嚩刍河、<a id="a-1y"></a>设多噜奈啰(二合)河、<a id="a-1z"></a>赞奈啰(二合)婆蘖河、<a id="a-20"></a>爱啰嚩底河、<a id="a-21"></a>苏摩誐驮河、<a id="a-22"></a>呬摩河、<a id="a-23"></a>迦攞戍那哩河，<a id="a-24"></a>此一一河各有五千眷属小河，<a id="a-25"></a>于其昼夜流入大海。<a id="a-26"></a>如是，<a id="a-27"></a>善男子，<a id="a-28"></a>彼等大河，<a id="a-29"></a>我能数其一一滴数。<a id="a-2A"></a>善男子，<a id="a-2B"></a>若念此六字大明一遍所获功德，<a id="a-2C"></a>而我不能数其数量。<a id="a-2D"></a>善男子，<a id="a-2E"></a>又如四大洲所有四足有情，<a id="a-2F"></a>师子、<a id="a-2G"></a>象、<a id="a-2H"></a>马、<a id="a-2I"></a>野牛、<a id="a-2J"></a>水牛、<a id="a-2K"></a>虎、<a id="a-2L"></a>狼、<a id="a-2M"></a>猴、<a id="a-2N"></a>鹿、<a id="a-2O"></a>羖羊、<a id="a-2P"></a>豺、<a id="a-2Q"></a>兔，<a id="a-2R"></a>如是等四足之类，<a id="a-2S"></a>我能数其一一毛数。<a id="a-2T"></a>善男子，<a id="a-2U"></a>若念六字大明一遍所获功德，<a id="a-2V"></a>而我不能数其数量。<a id="a-2W"></a>善男子，<a id="a-2X"></a>又如金刚钩山王，<a id="a-2Y"></a>高九万九千踰缮那，<a id="a-2Z"></a>下八万四千踰缮那。<a id="a-2a"></a>彼金刚钩山王，<a id="a-2b"></a>方面各八万四千踰缮那。<a id="a-2c"></a>彼山有人不老不死，<a id="a-2d"></a>经于一劫旋绕彼山而得一匝。<a id="a-2e"></a>如是山王，<a id="a-2f"></a>我以憍尸迦衣，<a id="a-2g"></a>我能拂尽无余；<a id="a-2h"></a>若有念此六字大明一遍所获功德，<a id="a-2i"></a>而我不能说尽数量。<a id="a-2j"></a>善男子，<a id="a-2k"></a>又如大海深八万四千踰缮那，<a id="a-2l"></a>穴口广阔无量，<a id="a-2m"></a>我能以一毛端滴尽无余。<a id="a-2n"></a>善男子，<a id="a-2o"></a>若有念此六字大明一遍所获功德，<a id="a-2p"></a>而我不能说尽数量。<a id="a-2q"></a>善男子，<a id="a-2r"></a>又如大尸利沙树林，<a id="a-2s"></a>我能数尽一一叶数。<a id="a-2t"></a>善男子，<a id="a-2u"></a>若有念此六字大明一遍所获功德，<a id="a-2v"></a>而我不能说尽数量。<a id="a-2w"></a>善男子，<a id="a-2x"></a>又如满四大洲所住男子女人、<a id="a-2y"></a>童子童女，<a id="a-2z"></a>如是一切皆得七地菩萨之位；<a id="a-30"></a>彼菩萨众所有功德，<a id="a-31"></a>与念六字大明一遍功德而无有异。<a id="a-32"></a>善男子，<a id="a-33"></a>又如除十二月年，<a id="a-34"></a>遇闰一十三月，<a id="a-35"></a>以余闰月算数为年，<a id="a-36"></a>足满天上一劫，<a id="a-37"></a>于其昼夜常降大雨。<a id="a-38"></a>善男子，<a id="a-39"></a>如是我能数其一一滴数；<a id="a-3A"></a>若有念此六字大明陀罗尼一遍，<a id="a-3B"></a>功德数量甚多于彼。<a id="a-3C"></a>于意云何？<a id="a-3D"></a>善男子，<a id="a-3E"></a>又如一俱胝数如来，<a id="a-3F"></a>在于一处经天一劫，<a id="a-3G"></a>以衣服、<a id="a-3H"></a>饮食、<a id="a-3I"></a>座卧敷具，<a id="a-3J"></a>及以汤药、<a id="a-3K"></a>受用资具，<a id="a-3L"></a>种种供养彼诸如来，<a id="a-3M"></a>而亦不能数尽。<a id="a-3N"></a>六字大明功德数量，<a id="a-3O"></a>非唯我今在此世界，<a id="a-3P"></a>我起定中不可思议。</p>
  <p id="a3Q">“‘善男子，<a id="a-3R"></a>此法微妙加行观智一切相应。<a id="a-3S"></a>汝于未来当得是微妙心法。<a id="a-3T"></a>彼观自在菩萨摩诃萨，<a id="a-3U"></a>善住如是六字大明陀罗尼。<a id="a-3V"></a>善男子，<a id="a-3W"></a>我以加行，<a id="a-3X"></a>遍历无数百千万俱胝那庾多世界，<a id="a-3Y"></a>到彼无量寿如来所，<a id="a-3Z"></a>在前合掌，<a id="a-3a"></a>为于法故涕泣流泪。<a id="a-3b"></a>时无量寿如来，<a id="a-3c"></a>知我见在及以未来而告我言：<a id="a-3d"></a>“善男子，<a id="a-3e"></a>汝须此六字大明王观行瑜伽耶？<a id="a-3f"></a>”我时白言：<a id="a-3g"></a>“我须是法，<a id="a-3h"></a>世尊！<a id="a-3i"></a>我须是法，<a id="a-3j"></a>善逝！<a id="a-3k"></a>如渴乏者而须其水，<a id="a-3l"></a>世尊，<a id="a-3m"></a>我为是六字大明陀罗尼故，<a id="a-3n"></a>行无数世界，<a id="a-3o"></a>承事供养无数百千万俱胝那庾多如来，<a id="a-3p"></a>未曾得是六字大明王陀罗尼。<a id="a-3q"></a>唯愿世尊，<a id="a-3r"></a>救我愚钝，<a id="a-3s"></a>如不具足者令得具足，<a id="a-3t"></a>迷失路者引示道路，<a id="a-3u"></a>阳炎热为作荫覆，<a id="a-3v"></a>于四衢道植娑罗树。<a id="a-3w"></a>我心渴仰是法，<a id="a-3x"></a>唯愿示导，<a id="a-3y"></a>令得善住究竟之道，<a id="a-3z"></a>擐金刚甲胄。<a id="a-40"></a>”是时，<a id="a-41"></a>无量寿如来应正等觉，<a id="a-42"></a>以迦陵频伽音声，<a id="a-43"></a>告观自在菩萨摩诃萨言：<a id="a-44"></a>“善男子，<a id="a-45"></a>汝见是莲华上如来应正等觉，<a id="a-46"></a>为此六字大明陀罗尼故，<a id="a-47"></a>遍历无数百千万俱胝那庾多世界。<a id="a-48"></a>善男子，<a id="a-49"></a>汝应与是六字大明，<a id="a-4A"></a>此如来为是故来于此。<a id="a-4B"></a>”观自在菩萨白世尊言：<a id="a-4C"></a>“不见曼拏攞者，<a id="a-4D"></a>不能得此法。<a id="a-4E"></a>云何知是莲华印？<a id="a-4F"></a>云何知是持摩尼印？<a id="a-4G"></a>云何知是一切王印？<a id="a-4H"></a>云何知是曼拏攞清净体？<a id="a-4I"></a>今此曼拏攞相，<a id="a-4J"></a>周围四方，<a id="a-4K"></a>方各五肘量，<a id="a-4L"></a>中心曼拏攞安立，<a id="a-4M"></a>无量寿粉布应用因捺啰(二合)祢攞宝粖、<a id="a-4N"></a>钵讷么(二合)啰(引)誐宝粖、<a id="a-4O"></a>摩啰揭多宝粖、<a id="a-4P"></a>玻胝迦宝粖、<a id="a-4Q"></a>苏嚩啰拏(二合)噜(引)播宝粖。<a id="a-4R"></a>于无量寿如来右边，<a id="a-4S"></a>安持大摩尼宝菩萨；<a id="a-4T"></a>于佛左边，<a id="a-4U"></a>安六字大明。<a id="a-4V"></a>四臂肉色，<a id="a-4W"></a>白如月色，<a id="a-4X"></a>种种宝庄严。<a id="a-4Y"></a>左手持莲华，<a id="a-4Z"></a>于莲华上安摩尼宝，<a id="a-4a"></a>右手持数珠，<a id="a-4b"></a>下二手结一切王印。<a id="a-4c"></a>于六字大明足下安天人，<a id="a-4d"></a>种种庄严。<a id="a-4e"></a>右手执香炉，<a id="a-4f"></a>左手掌钵满盛诸宝。<a id="a-4g"></a>于曼拏攞四角列四大天王，<a id="a-4h"></a>执持种种器仗。<a id="a-4i"></a>于曼拏攞外四角，<a id="a-4j"></a>安四贤瓶，<a id="a-4k"></a>满盛种种摩尼之宝。<a id="a-4l"></a>若有善男子、<a id="a-4m"></a>善女人，<a id="a-4n"></a>欲入是曼拏攞者，<a id="a-4o"></a>所有眷属不及入是曼拏攞中，<a id="a-4p"></a>但书其名。<a id="a-4q"></a>彼先入者，<a id="a-4r"></a>掷彼眷属名字入于曼拏攞中，<a id="a-4s"></a>彼诸眷属皆得菩萨之位，<a id="a-4t"></a>于其人中离诸苦恼，<a id="a-4u"></a>速疾证得阿耨多罗三藐三菩提。<a id="a-4v"></a>彼阿阇梨不得妄传，<a id="a-4w"></a>若有方便善巧深信大乘加行，<a id="a-4x"></a>志求解脱如是之人应与，<a id="a-4y"></a>不应与外道异见。<a id="a-4z"></a>”是时，<a id="a-50"></a>无量寿如来应正等觉，<a id="a-51"></a>告观自在菩萨摩诃萨言：<a id="a-52"></a>“善男子，<a id="a-53"></a>若有如是五种色宝粖，<a id="a-54"></a>当得建置是曼拏攞。<a id="a-55"></a>若善男子、<a id="a-56"></a>善女人，<a id="a-57"></a>贫匮不能办是宝粖者云何？<a id="a-58"></a>”观自在白言：<a id="a-59"></a>“世尊，<a id="a-5A"></a>当以方便用种种颜色而作，<a id="a-5B"></a>以种种香花等供养。<a id="a-5C"></a>若善男子而亦不办，<a id="a-5D"></a>或寄旅停，<a id="a-5E"></a>或在道行时，<a id="a-5F"></a>阿阇梨运意想成曼拏攞，<a id="a-5G"></a>结阿阇梨印相。<a id="a-5H"></a>”是时，<a id="a-5I"></a>莲华上如来应正等觉，<a id="a-5J"></a>告观自在菩萨言：<a id="a-5K"></a>“善男子，<a id="a-5L"></a>与我说是六字大明王陀罗尼。<a id="a-5M"></a>我为无数百千万俱胝那庾多有情，<a id="a-5N"></a>令离轮回苦恼，<a id="a-5O"></a>速疾证得阿耨多罗三藐三菩提故。<a id="a-5P"></a>”是时，<a id="a-5Q"></a>观自在菩萨摩诃萨，<a id="a-5R"></a>与莲华上如来应正等觉，<a id="a-5S"></a>说是六字大明陀罗尼曰：</p>
  <p id="a5T">“‘“唵(引)么抳钵　讷铭(二合)吽(引)”</p>
  <p id="a5U">“‘当说此六字大明陀罗尼时，<a id="a-5V"></a>此四大洲并诸天宫，<a id="a-5W"></a>悉皆震摇如芭蕉叶，<a id="a-5X"></a>四大海水波浪腾涌，<a id="a-5Y"></a>一切尾那野迦、<a id="a-5Z"></a>药叉、<a id="a-5a"></a>啰刹娑、<a id="a-5b"></a>拱伴拏摩、<a id="a-5c"></a>贺迦攞等，<a id="a-5d"></a>并诸眷属，<a id="a-5e"></a>诸魔作障者，<a id="a-5f"></a>悉皆怖散驰走。<a id="a-5g"></a>尔时，<a id="a-5h"></a>莲华上如来应正等觉，<a id="a-5i"></a>舒如象王鼻臂，<a id="a-5j"></a>授与观自在菩萨摩诃萨价直百千真珠璎珞，<a id="a-5k"></a>以用供养。<a id="a-5l"></a>观自在菩萨既受得已，<a id="a-5m"></a>持奉上彼无量寿如来应正等觉。<a id="a-5n"></a>彼佛受已，<a id="a-5o"></a>还持奉上莲华上如来。<a id="a-5p"></a>而于是时，<a id="a-5q"></a>莲华上佛既受得是六字大明陀罗尼已，<a id="a-5r"></a>而还复彼莲华上世界中。<a id="a-5s"></a>’如是，<a id="a-5t"></a>善男子，<a id="a-5u"></a>我于往昔之时，<a id="a-5v"></a>于彼莲华上如来应正等觉所，<a id="a-5w"></a>得闻是陀罗尼。<a id="a-5x"></a>”</p>
  <p id="a5y">尔时，<a id="a-5z"></a>除盖障菩萨而白佛言：<a id="a-60"></a>“世尊，<a id="a-61"></a>令我云何得是六字大明陀罗尼？<a id="a-62"></a>世尊，<a id="a-63"></a>如是相应甘露德味充满。<a id="a-64"></a>世尊，<a id="a-65"></a>我若得闻是陀罗尼而无懈惓，<a id="a-66"></a>心念思惟而能受持，<a id="a-67"></a>令诸有情而得闻是六字大明陀罗尼，<a id="a-68"></a>获大功德，<a id="a-69"></a>愿为宣说。<a id="a-6A"></a>”</p>
  <p id="a6B">佛告：<a id="a-6C"></a>“善男子，<a id="a-6D"></a>若有人书写此六字大明陀罗尼者，<a id="a-6E"></a>则同书写八万四千法藏而无有异。<a id="a-6F"></a>若有人以天金宝，<a id="a-6G"></a>造作如微尘数如来应正等觉形像，<a id="a-6H"></a>如是作已，<a id="a-6I"></a>而于一日庆赞供养所获果报，<a id="a-6J"></a>不如书写此六字大明陀罗尼中一字所获果报功德，<a id="a-6K"></a>不可思议善住解脱。<a id="a-6L"></a>若善男子、<a id="a-6M"></a>善女人，<a id="a-6N"></a>依法念此六字大明陀罗尼者，<a id="a-6O"></a>是人当得三摩地，<a id="a-6P"></a>所谓持摩尼宝三摩地、<a id="a-6Q"></a>广博三摩地、<a id="a-6R"></a>清净地狱傍生三摩地、<a id="a-6S"></a>金刚甲胄三摩地、<a id="a-6T"></a>妙足平满三摩地、<a id="a-6U"></a>入诸方便三摩地、<a id="a-6V"></a>入诸法三摩地、<a id="a-6W"></a>观庄严三摩地、<a id="a-6X"></a>法车声三摩地、<a id="a-6Y"></a>远离贪瞋痴三摩地、<a id="a-6Z"></a>无边际三摩地、<a id="a-6a"></a>六波罗蜜多门三摩地、<a id="a-6b"></a>持大妙高三摩地、<a id="a-6c"></a>救诸怖畏三摩地、<a id="a-6d"></a>现诸佛刹三摩地、<a id="a-6e"></a>观察诸佛三摩地，<a id="a-6f"></a>得如是等一百八三摩地。<a id="a-6g"></a>”</p>
  <p id="a6h">是时，<a id="a-6i"></a>除盖障菩萨白佛言：<a id="a-6j"></a>“世尊，<a id="a-6k"></a>我今为于何处，<a id="a-6l"></a>令我得是六字大明陀罗尼？<a id="a-6m"></a>愿为宣示。<a id="a-6n"></a>”</p>
  <p id="a6o">佛告：<a id="a-6p"></a>“善男子，<a id="a-6q"></a>于波罗奈大城有一法师，<a id="a-6r"></a>而常作意受持课诵六字大明陀罗尼。<a id="a-6s"></a>”</p>
  <p id="a6t">白世尊言：<a id="a-6u"></a>“我今欲往波罗奈大城，<a id="a-6v"></a>见彼法师礼拜供养。<a id="a-6w"></a>”</p>
  <p id="a6x">佛言：<a id="a-6y"></a>“善哉！<a id="a-6z"></a>善哉！<a id="a-70"></a>善男子，<a id="a-71"></a>彼法师者难得值遇，<a id="a-72"></a>能受持是六字大明陀罗尼！<a id="a-73"></a>见彼法师同见如来无异，<a id="a-74"></a>如见功德圣地，<a id="a-75"></a>又如见福德之聚，<a id="a-76"></a>如见珍宝之积，<a id="a-77"></a>如见施愿如意摩尼珠，<a id="a-78"></a>如见法藏，<a id="a-79"></a>如见救世者。<a id="a-7A"></a>善男子，<a id="a-7B"></a>汝若见彼法师，<a id="a-7C"></a>不得生其轻慢疑虑之心。<a id="a-7D"></a>善男子，<a id="a-7E"></a>恐退失汝菩萨之地，<a id="a-7F"></a>反受沉沦。<a id="a-7G"></a>彼之法师，<a id="a-7H"></a>戒行缺犯而有妻子，<a id="a-7I"></a>大小便利触污袈裟无有威仪。<a id="a-7J"></a>”</p>
  <p id="a7K">尔时，<a id="a-7L"></a>除盖障白世尊言：<a id="a-7M"></a>“如佛教敕。<a id="a-7N"></a>”</p>
  <p id="a7O">于是除盖障菩萨，<a id="a-7P"></a>与无数菩萨出家之众、<a id="a-7Q"></a>长者、<a id="a-7R"></a>童子、<a id="a-7S"></a>童女拥从，<a id="a-7T"></a>欲兴供养，<a id="a-7U"></a>持其天盖，<a id="a-7V"></a>及诸供具宝冠、<a id="a-7W"></a>珥珰，<a id="a-7X"></a>庄严璎珞、<a id="a-7Y"></a>指镮、<a id="a-7Z"></a>宝钏，<a id="a-7a"></a>憍尸迦等衣服、<a id="a-7b"></a>缯彩卧具。<a id="a-7c"></a>复有种种妙华，<a id="a-7d"></a>所谓优钵罗华、<a id="a-7e"></a>矩母那华、<a id="a-7f"></a>奔拏哩(引)迦华、<a id="a-7g"></a>曼那啰华、<a id="a-7h"></a>摩诃曼那啰华、<a id="a-7i"></a>曼殊沙华、<a id="a-7j"></a>摩诃曼殊沙华、<a id="a-7k"></a>优昙钵罗华。<a id="a-7l"></a>复有种种树华，<a id="a-7m"></a>瞻波迦华、<a id="a-7n"></a>迦啰尾啰华、<a id="a-7o"></a>波吒攞华、<a id="a-7p"></a>阿底目讫多(二合)迦华、<a id="a-7q"></a>嚩[口+栗]史(二合)迦(引)设华、<a id="a-7r"></a>君(去)哆华、<a id="a-7s"></a>苏摩娜华、<a id="a-7t"></a>么哩迦(引)华，<a id="a-7u"></a>而有鸳鸯、<a id="a-7v"></a>白鹤、<a id="a-7w"></a>舍利飞腾而随。<a id="a-7x"></a>复有百种叶，<a id="a-7y"></a>青、<a id="a-7z"></a>黄、<a id="a-80"></a>赤、<a id="a-81"></a>白、<a id="a-82"></a>红、<a id="a-83"></a>玻胝迦等色。<a id="a-84"></a>复有种种珍果。<a id="a-85"></a>持如是等供养之物，<a id="a-86"></a>往波罗奈大城，<a id="a-87"></a>诣法师所，<a id="a-88"></a>到已头面礼足。<a id="a-89"></a>虽见彼法师戒行缺犯无有威仪，<a id="a-8A"></a>以所持伞盖供具、<a id="a-8B"></a>香华衣服、<a id="a-8C"></a>庄严物等，<a id="a-8D"></a>大兴供养毕已，<a id="a-8E"></a>合掌住彼法师前言：<a id="a-8F"></a>“大法藏！<a id="a-8G"></a>是甘露味藏！<a id="a-8H"></a>是甚深法海！<a id="a-8I"></a>由如虚空！<a id="a-8J"></a>一切之人听汝说法，<a id="a-8K"></a>天、<a id="a-8L"></a>龙、<a id="a-8M"></a>药叉、<a id="a-8N"></a>彦达嚩、<a id="a-8O"></a>阿苏啰、<a id="a-8P"></a>誐噜拏、<a id="a-8Q"></a>摩护啰蘖、<a id="a-8R"></a>人非人等，<a id="a-8S"></a>于汝说法之时一切皆来。<a id="a-8T"></a>听汝说法如大金刚，<a id="a-8U"></a>令诸有情解脱缠缚轮回之报，<a id="a-8V"></a>彼等有情获斯福德。<a id="a-8W"></a>此波罗奈大城所住之人，<a id="a-8X"></a>常见汝故诸罪悉灭，<a id="a-8Y"></a>犹如于火焚烧林木。<a id="a-8Z"></a>如来应正等觉了知于汝，<a id="a-8a"></a>今有无数百千万俱胝那庾多菩萨，<a id="a-8b"></a>来诣于汝兴供养事。<a id="a-8c"></a>大梵天王、<a id="a-8d"></a>那罗延天、<a id="a-8e"></a>大自在天、<a id="a-8f"></a>日天、<a id="a-8g"></a>月天、<a id="a-8h"></a>风天、<a id="a-8i"></a>水天、<a id="a-8j"></a>火天、<a id="a-8k"></a>阎魔法王，<a id="a-8l"></a>并四大天王皆来供养。<a id="a-8m"></a>”</p>
  <p id="a8n">是时，<a id="a-8o"></a>法师白言：<a id="a-8p"></a>“善男子，<a id="a-8q"></a>汝为戏耶？<a id="a-8r"></a>为实有所求圣者，<a id="a-8s"></a>为于世间断除轮回烦恼耶？<a id="a-8t"></a>善男子，<a id="a-8u"></a>若有得此六字大明王陀罗尼者，<a id="a-8v"></a>是人贪瞋痴三毒不能染污；<a id="a-8w"></a>犹如紫磨金宝，<a id="a-8x"></a>尘垢不可染著。<a id="a-8y"></a>如是，<a id="a-8z"></a>善男子，<a id="a-90"></a>此六字大明陀罗尼，<a id="a-91"></a>若有戴持在身中者，<a id="a-92"></a>是人亦不染著贪瞋痴病。<a id="a-93"></a>”</p>
  <p id="a94">尔时，<a id="a-95"></a>除盖障菩萨执于彼足白言：<a id="a-96"></a>“未具明眼迷失妙道，<a id="a-97"></a>谁为引导？<a id="a-98"></a>我今渴法，<a id="a-99"></a>愿济法味！<a id="a-9A"></a>今我未得无上正等菩提，<a id="a-9B"></a>令善安住菩提法种，<a id="a-9C"></a>色身清净，<a id="a-9D"></a>众善不坏！<a id="a-9E"></a>令诸有情皆得是法！<a id="a-9F"></a>”众人说言：<a id="a-9G"></a>“勿怀吝惜！<a id="a-9H"></a>唯愿法师与我六字大明王法，<a id="a-9I"></a>令于我等速得阿耨多罗三藐三菩提，<a id="a-9J"></a>当转十二法轮，<a id="a-9K"></a>救度一切有情轮回苦恼。<a id="a-9L"></a>此大明王法昔所未闻，<a id="a-9M"></a>今令我得六字大明王陀罗尼，<a id="a-9N"></a>无救无依为作恃怙，<a id="a-9O"></a>闇夜之中为燃明炬。<a id="a-9P"></a>”</p>
  <p id="a9Q">时，<a id="a-9R"></a>彼法师告言：<a id="a-9S"></a>“此六字大明王陀罗尼难得值遇，<a id="a-9T"></a>如彼金刚不可破坏，<a id="a-9U"></a>如见无上智、<a id="a-9V"></a>如无尽智、<a id="a-9W"></a>如如来清净智，<a id="a-9X"></a>如入无上解脱远离贪瞋痴轮回苦恼，<a id="a-9Y"></a>如禅解脱三摩地三摩钵底，<a id="a-9Z"></a>如入一切法而于恒时圣众爱乐。<a id="a-9a"></a>若有善男子于种种处，<a id="a-9b"></a>为求解脱遵奉种种外道法，<a id="a-9c"></a>所谓敬事帝释，<a id="a-9d"></a>或事白衣，<a id="a-9e"></a>或事青衣，<a id="a-9f"></a>或事日天，<a id="a-9g"></a>或事大自在天、<a id="a-9h"></a>那罗延天，<a id="a-9i"></a>蘖噜拏中裸形外道中，<a id="a-9j"></a>爱乐如是之处；<a id="a-9k"></a>彼等不得解脱无明虚妄，<a id="a-9l"></a>空得修行之名，<a id="a-9m"></a>徒自疲劳！<a id="a-9n"></a>一切天众、<a id="a-9o"></a>大梵天王、<a id="a-9p"></a>帝释天主、<a id="a-9q"></a>那罗延天、<a id="a-9r"></a>大自在天、<a id="a-9s"></a>日天、<a id="a-9t"></a>月天、<a id="a-9u"></a>风天、<a id="a-9v"></a>水天、<a id="a-9w"></a>火天、<a id="a-9x"></a>阎魔法王、<a id="a-9y"></a>四大天王，<a id="a-9z"></a>而于恒时云何求我六字大明王！<a id="a-A0"></a>彼等得我六字大明王，<a id="a-A1"></a>皆得解脱故。<a id="a-A2"></a>除盖障，<a id="a-A3"></a>一切如来般若波罗蜜多母，<a id="a-A4"></a>宣说如是六字大明王，<a id="a-A5"></a>一切如来应正等觉及菩萨众，<a id="a-A6"></a>而皆恭敬合掌作礼。<a id="a-A7"></a>善男子，<a id="a-A8"></a>此法于大乘中，<a id="a-A9"></a>最上精纯微妙。<a id="a-AA"></a>何以故？<a id="a-AB"></a>于诸大乘契经、<a id="a-AC"></a>应颂、<a id="a-AD"></a>授记、<a id="a-AE"></a>讽颂、<a id="a-AF"></a>譬喻、<a id="a-AG"></a>本生、<a id="a-AH"></a>方广、<a id="a-AI"></a>希法、<a id="a-AJ"></a>论议中得。<a id="a-AK"></a>善男子，<a id="a-AL"></a>获斯本母，<a id="a-AM"></a>寂静解脱何假多耶？<a id="a-AN"></a>犹如收精稻谷于已舍宅，<a id="a-AO"></a>器盛盈满，<a id="a-AP"></a>日曝令干，<a id="a-AQ"></a>捣治扇扬弃彼糠皮。<a id="a-AR"></a>何以故？<a id="a-AS"></a>为收精米。<a id="a-AT"></a>如是余异瑜伽如彼糠皮，<a id="a-AU"></a>于一切瑜伽中，<a id="a-AV"></a>此六字大明王如糠米见。<a id="a-AW"></a>善男子，<a id="a-AX"></a>菩萨为斯法故，<a id="a-AY"></a>行施波罗蜜多及持戒、<a id="a-AZ"></a>忍辱、<a id="a-Aa"></a>精进、<a id="a-Ab"></a>静虑、<a id="a-Ac"></a>般若波罗蜜多。<a id="a-Ad"></a>善男子，<a id="a-Ae"></a>此六字大明王难得值遇，<a id="a-Af"></a>但念一遍，<a id="a-Ag"></a>是人当得一切如来，<a id="a-Ah"></a>以衣服、<a id="a-Ai"></a>饮食、<a id="a-Aj"></a>汤药及座卧等资具一切供养。<a id="a-Ak"></a>”</p>
  <p id="aAl">尔时，<a id="a-Am"></a>除盖障菩萨白法师言：<a id="a-An"></a>“与我六字大明陀罗尼。<a id="a-Ao"></a>”</p>
  <p id="aAp">时，<a id="a-Aq"></a>彼法师正念思惟，<a id="a-Ar"></a>而于虚空忽有声云：<a id="a-As"></a>“圣者，<a id="a-At"></a>与是六字大明王。<a id="a-Au"></a>”</p>
  <p id="aAv">时，<a id="a-Aw"></a>彼法师思惟：<a id="a-Ax"></a>“是声从何而出？<a id="a-Ay"></a>”</p>
  <p id="aAz">于虚空中复出声云：<a id="a-B0"></a>“圣者，<a id="a-B1"></a>今此菩萨加行志求冥应，<a id="a-B2"></a>与是六字大明王矣！<a id="a-B3"></a>”</p>
  <p id="aB4">时，<a id="a-B5"></a>彼法师观见虚空中，<a id="a-B6"></a>莲华手、<a id="a-B7"></a>莲华吉祥，<a id="a-B8"></a>如秋月色，<a id="a-B9"></a>发髻宝冠顶戴，<a id="a-BA"></a>一切智殊妙庄严，<a id="a-BB"></a>见如是身相。<a id="a-BC"></a>法师告除盖障言：<a id="a-BD"></a>“善男子，<a id="a-BE"></a>观自在菩萨摩诃萨，<a id="a-BF"></a>可令与汝六字大明王陀罗尼。<a id="a-BG"></a>汝应谛听！<a id="a-BH"></a>”</p>
  <p id="aBI">时，<a id="a-BJ"></a>彼合掌虔恭，<a id="a-BK"></a>听是六字大明王陀罗尼曰：</p>
  <p id="aBL">“唵(引)么抳钵讷铭(二合引)吽(引)”</p>
  <p id="aBM">于是与彼陀罗尼时，<a id="a-BN"></a>其地悉皆六种震动。<a id="a-BO"></a>除盖障菩萨得此三摩地时，<a id="a-BP"></a>复得微妙慧三摩地，<a id="a-BQ"></a>发起慈悲三摩地，<a id="a-BR"></a>相应行三摩地。<a id="a-BS"></a>得是三摩地已，<a id="a-BT"></a>时除盖障菩萨摩诃萨，<a id="a-BU"></a>以四大洲满中七宝，<a id="a-BV"></a>奉献供养法师。<a id="a-BW"></a>于是法师告言：<a id="a-BX"></a>“今所供养未直一字！<a id="a-BY"></a>云何供养六字大明？<a id="a-BZ"></a>不受汝供！<a id="a-Ba"></a>善男子，<a id="a-Bb"></a>汝是菩萨圣者，<a id="a-Bc"></a>非非圣者。<a id="a-Bd"></a>”彼除盖障复以价直百千真珠璎珞供养法师，<a id="a-Be"></a>时彼法师言：<a id="a-Bf"></a>“善男子，<a id="a-Bg"></a>当听我言，<a id="a-Bh"></a>汝应持此供养释迦牟尼如来应正等觉。<a id="a-Bi"></a>”</p>
  <p id="aBj">尔时，<a id="a-Bk"></a>除盖障菩萨，<a id="a-Bl"></a>头面礼法师足已，<a id="a-Bm"></a>既获满足其意，<a id="a-Bn"></a>辞彼而去，<a id="a-Bo"></a>而复往诣祇陀林园，<a id="a-Bp"></a>到已顶礼佛足。</p>
  <p id="aBq">尔时，<a id="a-Br"></a>世尊释迦牟尼如来应正等觉告言：<a id="a-Bs"></a>“善男子，<a id="a-Bt"></a>知汝已有所得。<a id="a-Bu"></a>”</p>
  <p id="aBv">“如是，<a id="a-Bw"></a>世尊。<a id="a-Bx"></a>”</p>
  <p id="aBy">而于是时，<a id="a-Bz"></a>有七十七俱胝如来应正等觉皆来集会，<a id="a-C0"></a>彼诸如来同说陀罗尼曰：</p>
  <p id="aC1">“曩莫(入声一)　飒钵哆(二合引)喃(引二)　三藐讫三(二合)没驮(三)　句(引)致喃(引四)　怛你也(二合)他(去声五)　唵(引)左隶(引)祖隶(引)噂(上声)祢(引六)　娑嚩(二合引)贺”</p>
  <p id="aC2">于是七十七俱胝如来应正等觉，<a id="a-C3"></a>说此陀罗尼时，<a id="a-C4"></a>彼观自在菩萨身有一毛孔，<a id="a-C5"></a>名日光明，<a id="a-C6"></a>是中有无数百千万俱胝那庾多菩萨。<a id="a-C7"></a>于彼日光明毛孔中，<a id="a-C8"></a>复有一万二千金山，<a id="a-C9"></a>其一一山各千二百峰。<a id="a-CA"></a>其山周匝莲华色宝以为庄严，<a id="a-CB"></a>而于周匝有天摩尼宝适意园林，<a id="a-CC"></a>又有种种天池，<a id="a-CD"></a>又有无数百千万金宝庄严楼阁，<a id="a-CE"></a>上悬百千衣服、<a id="a-CF"></a>真珠、<a id="a-CG"></a>璎珞。<a id="a-CH"></a>彼楼阁中有微妙如意宝珠，<a id="a-CI"></a>供给彼诸菩萨摩诃萨一切所须资具。<a id="a-CJ"></a>时诸菩萨入楼阁中，<a id="a-CK"></a>而念六字大明，<a id="a-CL"></a>是时见涅槃地，<a id="a-CM"></a>到彼涅槃之地，<a id="a-CN"></a>见于如来，<a id="a-CO"></a>观见观自在菩萨摩诃萨，<a id="a-CP"></a>心生欢喜。<a id="a-CQ"></a>于是菩萨出彼楼阁往经行处，<a id="a-CR"></a>而于其中有诸宝园，<a id="a-CS"></a>而复往诣浴池，<a id="a-CT"></a>复往莲华色宝山，<a id="a-CU"></a>在于一面结跏趺坐而入三昧。</p>
  <p id="aCV">“如是，<a id="a-CW"></a>善男子，<a id="a-CX"></a>菩萨住彼毛孔。<a id="a-CY"></a>善男子，<a id="a-CZ"></a>复有毛孔，<a id="a-Ca"></a>名帝释王，<a id="a-Cb"></a>其中有无数百千万俱胝那庾多不退转菩萨。<a id="a-Cc"></a>于是帝释王毛孔中，<a id="a-Cd"></a>复有八万天金宝山。<a id="a-Ce"></a>于其山中有如意摩尼宝，<a id="a-Cf"></a>名莲华光，<a id="a-Cg"></a>随彼菩萨心所思惟皆得成就。<a id="a-Ch"></a>时彼菩萨于彼山中，<a id="a-Ci"></a>若念饮食无不满足，<a id="a-Cj"></a>而无轮回烦恼之苦，<a id="a-Ck"></a>恒时思惟，<a id="a-Cl"></a>其身无异思惟。<a id="a-Cm"></a>善男子，<a id="a-Cn"></a>复有毛孔，<a id="a-Co"></a>名曰大药，<a id="a-Cp"></a>于中有无数百千万俱胝那庾多初发心菩萨。<a id="a-Cq"></a>善男子，<a id="a-Cr"></a>于彼毛孔有九万九千山，<a id="a-Cs"></a>于此山中有金刚宝窟、<a id="a-Ct"></a>金宝窟、<a id="a-Cu"></a>银宝窟、<a id="a-Cv"></a>帝青宝窟、<a id="a-Cw"></a>莲华色宝窟、<a id="a-Cx"></a>绿色宝窟、<a id="a-Cy"></a>玻胝迦色宝窟。<a id="a-Cz"></a>如是山王有八万峰，<a id="a-D0"></a>种种适意摩尼及诸妙宝庄严其上。<a id="a-D1"></a>于彼峰中有彦达嚩众，<a id="a-D2"></a>恒奏乐音。<a id="a-D3"></a>彼初发心菩萨，<a id="a-D4"></a>思惟空、<a id="a-D5"></a>无相、<a id="a-D6"></a>无我，<a id="a-D7"></a>生苦、<a id="a-D8"></a>老苦、<a id="a-D9"></a>病苦、<a id="a-DA"></a>死苦、<a id="a-DB"></a>爱别离苦、<a id="a-DC"></a>怨憎会苦，<a id="a-DD"></a>堕阿鼻地狱苦、<a id="a-DE"></a>堕黑绳地狱诸有情苦、<a id="a-DF"></a>堕饿鬼趣诸有情苦，<a id="a-DG"></a>作是思惟时，<a id="a-DH"></a>结跏趺坐而入三昧，<a id="a-DI"></a>于彼山中而住。<a id="a-DJ"></a>善男子，<a id="a-DK"></a>有一毛孔，<a id="a-DL"></a>名缋画王，<a id="a-DM"></a>是中有无数百千万俱胝那庾多缘觉众，<a id="a-DN"></a>现火焰光。<a id="a-DO"></a>于彼毛孔有百千万山王，<a id="a-DP"></a>彼诸山王七宝庄严。<a id="a-DQ"></a>复有种种劫树，<a id="a-DR"></a>金银为叶，<a id="a-DS"></a>无数百宝种种庄严，<a id="a-DT"></a>上悬宝冠、<a id="a-DU"></a>珥珰、<a id="a-DV"></a>衣服、<a id="a-DW"></a>种种璎珞，<a id="a-DX"></a>悬诸宝铃、<a id="a-DY"></a>憍尸迦衣，<a id="a-DZ"></a>复有金银宝铃震响丁丁。<a id="a-Da"></a>如是劫树充满山中，<a id="a-Db"></a>无数缘觉于彼而住，<a id="a-Dc"></a>常说契经、<a id="a-Dd"></a>应颂、<a id="a-De"></a>授记、<a id="a-Df"></a>讽颂、<a id="a-Dg"></a>譬喻、<a id="a-Dh"></a>本生、<a id="a-Di"></a>方广、<a id="a-Dj"></a>希法、<a id="a-Dk"></a>论议如是之法。<a id="a-Dl"></a>除盖障，<a id="a-Dm"></a>时诸缘觉出彼毛孔，<a id="a-Dn"></a>最后有一毛孔，<a id="a-Do"></a>名曰幡王，<a id="a-Dp"></a>广八万踰缮那，<a id="a-Dq"></a>于中有八万山，<a id="a-Dr"></a>种种妙宝及适意摩尼以为严饰。<a id="a-Ds"></a>彼山王中有无数劫树，<a id="a-Dt"></a>无数百千万栴檀香树，<a id="a-Du"></a>无数百千万大树，<a id="a-Dv"></a>复有金刚宝地，<a id="a-Dw"></a>复有九十九楼阁，<a id="a-Dx"></a>上悬百千万金宝、<a id="a-Dy"></a>真珠、<a id="a-Dz"></a>璎珞、<a id="a-E0"></a>衣服，<a id="a-E1"></a>于彼毛孔如是出现。<a id="a-E2"></a>”</p>
  <p id="aE3">为除盖障说已，<a id="a-E4"></a>尔时佛告阿难陀：<a id="a-E5"></a>“若有不知业报，<a id="a-E6"></a>于精舍内洟唾及大小便利等，<a id="a-E7"></a>今为汝说。<a id="a-E8"></a>若于常住地洟唾者，<a id="a-E9"></a>是人生于娑罗树中，<a id="a-EA"></a>为针口虫经十二年。<a id="a-EB"></a>若于常住地大小便利者，<a id="a-EC"></a>是人于波罗柰大城大小便利中，<a id="a-ED"></a>生为秽污虫。<a id="a-EE"></a>若私用常住齿木者，<a id="a-EF"></a>堕在龟鱼及摩竭鱼中生。<a id="a-EG"></a>若盗用常住油麻米豆等者，<a id="a-EH"></a>堕在饿鬼趣中，<a id="a-EI"></a>头发蓬乱，<a id="a-EJ"></a>身毛皆竖，<a id="a-EK"></a>腹大如山，<a id="a-EL"></a>其咽如针，<a id="a-EM"></a>烧燃枯燋唯残骸骨，<a id="a-EN"></a>是人受斯苦报。<a id="a-EO"></a>若轻慢众僧者，<a id="a-EP"></a>是人当堕贫贱家生，<a id="a-EQ"></a>随所生处根相不具，<a id="a-ER"></a>背伛矬陋；<a id="a-ES"></a>舍是身已而复生处，<a id="a-ET"></a>多病痟瘦，<a id="a-EU"></a>手足挛躄，<a id="a-EV"></a>而有脓血盈流，<a id="a-EW"></a>其身零落身肉，<a id="a-EX"></a>经百千万岁受斯苦报。</p>
  <p id="aEY">“若盗用常住地者，<a id="a-EZ"></a>堕大号叫地狱中，<a id="a-Ea"></a>口吞铁丸，<a id="a-Eb"></a>唇齿断齶，<a id="a-Ec"></a>及其咽喉悉烧烂坏，<a id="a-Ed"></a>心肝肠胃遍体燋燃；<a id="a-Ee"></a>时有苾刍言，<a id="a-Ef"></a>业风吹彼，<a id="a-Eg"></a>死而复活，<a id="a-Eh"></a>于是阎魔狱卒驱领罪人，<a id="a-Ei"></a>彼自业感生于大舌，<a id="a-Ej"></a>有百千万铁犁耕彼舌上，<a id="a-Ek"></a>受是苦报经多千万年；<a id="a-El"></a>于此地狱出已，<a id="a-Em"></a>复入大火镬地狱，<a id="a-En"></a>彼有阎魔狱卒驱领罪人，<a id="a-Eo"></a>以百千万针刺其舌上；<a id="a-Ep"></a>业力故活，<a id="a-Eq"></a>驱至火坑而掷入中；<a id="a-Er"></a>又驱至奈河而掷入中，<a id="a-Es"></a>而亦不死；<a id="a-Et"></a>如是展转入余地狱，<a id="a-Eu"></a>经历三劫。<a id="a-Ev"></a>是人复于南赡部洲贫贱家生，<a id="a-Ew"></a>其身盲瞑，<a id="a-Ex"></a>受斯苦报。<a id="a-Ey"></a>慎勿盗用常住财物！</p>
  <p id="aEz">“若苾刍持戒，<a id="a-F0"></a>应受持三衣。<a id="a-F1"></a>若入王宫，<a id="a-F2"></a>应当披持第一大衣；<a id="a-F3"></a>若常众中，<a id="a-F4"></a>应当披持第二衣；<a id="a-F5"></a>若作务时，<a id="a-F6"></a>或入村落，<a id="a-F7"></a>或入城隍，<a id="a-F8"></a>或道行时，<a id="a-F9"></a>应当披持第三衣。<a id="a-FA"></a>苾刍应如是受持三衣！<a id="a-FB"></a>若得戒、<a id="a-FC"></a>得功德、<a id="a-FD"></a>得智慧，<a id="a-FE"></a>我说苾刍应持是戒。<a id="a-FF"></a>不得盗用常住财物，<a id="a-FG"></a>犹如火坑，<a id="a-FH"></a>常住如毒药，<a id="a-FI"></a>常住如重担。<a id="a-FJ"></a>毒药可能救疗，<a id="a-FK"></a>若盗用常住物者，<a id="a-FL"></a>无能救济！<a id="a-FM"></a>”</p>
  <p id="aFN">尔时，<a id="a-FO"></a>具寿阿难陀白世尊言：<a id="a-FP"></a>“如佛教敕，<a id="a-FQ"></a>当具行学。<a id="a-FR"></a>若苾刍受持别解脱，<a id="a-FS"></a>应善安住，<a id="a-FT"></a>守护世尊学处。<a id="a-FU"></a>”</p>
  <p id="aFV">时，<a id="a-FW"></a>具寿阿难陀顶礼佛足，<a id="a-FX"></a>绕已而退。<a id="a-FY"></a>时，<a id="a-FZ"></a>诸大声闻各各退还本处。<a id="a-Fa"></a>一切世间天、<a id="a-Fb"></a>龙、<a id="a-Fc"></a>药叉、<a id="a-Fd"></a>彦达嚩、<a id="a-Fe"></a>阿苏啰、<a id="a-Ff"></a>蘖噜拏、<a id="a-Fg"></a>紧那啰、<a id="a-Fh"></a>摩护啰誐、<a id="a-Fi"></a>人非人等，<a id="a-Fj"></a>闻佛说已，<a id="a-Fk"></a>欢喜信受，<a id="a-Fl"></a>礼佛而退。</p>
 </body>
</html>