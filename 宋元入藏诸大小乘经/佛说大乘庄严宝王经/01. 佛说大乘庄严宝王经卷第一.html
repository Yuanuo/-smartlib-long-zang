<!doctype html>
<html id="z3IBUWddC" data-ver="925">
 <head>
  <meta charset="utf-8">
  <meta author="天息灾">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘庄严宝王经卷第一</h1>
  <p id="a2">如是我闻：<a id="a-3"></a>一时，<a id="a-4"></a>世尊在舍卫国祇树给孤独园，<a id="a-5"></a>与大苾刍众千二百五十人俱，<a id="a-6"></a>并诸菩萨摩诃萨众。<a id="a-7"></a>其名曰：<a id="a-8"></a>金刚手菩萨摩诃萨、<a id="a-9"></a>智见菩萨摩诃萨、<a id="a-A"></a>金刚军菩萨摩诃萨、<a id="a-B"></a>秘密藏菩萨摩诃萨、<a id="a-C"></a>虚空藏菩萨摩诃萨、<a id="a-D"></a>日藏菩萨摩诃萨、<a id="a-E"></a>无动菩萨摩诃萨、<a id="a-F"></a>宝手菩萨摩诃萨、<a id="a-G"></a>普贤菩萨摩诃萨、<a id="a-H"></a>证真常菩萨摩诃萨、<a id="a-I"></a>除盖障菩萨摩诃萨、<a id="a-J"></a>大勤勇菩萨摩诃萨、<a id="a-K"></a>药王菩萨摩诃萨、<a id="a-L"></a>观自在菩萨摩诃萨、<a id="a-M"></a>执金刚菩萨摩诃萨、<a id="a-N"></a>海慧菩萨摩诃萨、<a id="a-O"></a>持法菩萨摩诃萨等，<a id="a-P"></a>八十俱胝菩萨皆来集会。</p>
  <p id="aQ">是时，<a id="a-R"></a>复有三十二诸天子众皆来集会，<a id="a-S"></a>大自在天及那罗延天而为上首。<a id="a-T"></a>帝释天王、<a id="a-U"></a>索诃世界主大梵天王、<a id="a-V"></a>日天、<a id="a-W"></a>月天、<a id="a-X"></a>风天、<a id="a-Y"></a>水天，<a id="a-Z"></a>如是诸天众等皆来集会。<a id="a-a"></a>复有百千龙王，<a id="a-b"></a>所谓阿钵逻罗龙王、<a id="a-c"></a>曀攞钵怛哩(二合)龙王、<a id="a-d"></a>底铭[口+疑][卓+隶]龙王、<a id="a-e"></a>主地龙王、<a id="a-f"></a>百头龙王、<a id="a-g"></a>虎虏[糸+尼]拏龙王、<a id="a-h"></a>得叉计龙王、<a id="a-i"></a>牛头龙王、<a id="a-j"></a>鹿头龙王、<a id="a-k"></a>难陀龙王、<a id="a-l"></a>跋难陀龙王、<a id="a-m"></a>鱼子龙王、<a id="a-n"></a>无热恼龙王、<a id="a-o"></a>娑蘖哩拏龙王，<a id="a-p"></a>如是诸龙王等皆来集会。</p>
  <p id="aq">复有百千彦达嚩王，<a id="a-r"></a>所谓鼓音彦达嚩王、<a id="a-s"></a>妙声彦达嚩王、<a id="a-t"></a>千臂彦达嚩王、<a id="a-u"></a>天主彦达嚩王、<a id="a-v"></a>身欢喜彦达嚩王、<a id="a-w"></a>种种乐音彦达嚩王、<a id="a-x"></a>庄严彦达嚩王、<a id="a-y"></a>现童子身彦达嚩王、<a id="a-z"></a>妙臂彦达嚩王、<a id="a-10"></a>法乐彦达嚩王，<a id="a-11"></a>如是等诸彦达嚩王皆来集会。</p>
  <p id="a12">复有百千紧那啰王，<a id="a-13"></a>所谓妙口紧那啰王、<a id="a-14"></a>宝冠紧那啰王、<a id="a-15"></a>熙怡紧那啰王、<a id="a-16"></a>欢喜紧那啰王、<a id="a-17"></a>轮庄严紧那啰王、<a id="a-18"></a>珠宝紧那啰王、<a id="a-19"></a>大腹紧那啰王、<a id="a-1A"></a>坚固精进紧那啰王、<a id="a-1B"></a>妙勇紧那啰王、<a id="a-1C"></a>百口紧那啰王、<a id="a-1D"></a>大树紧那啰王，<a id="a-1E"></a>如是等诸紧那啰王皆来集会。</p>
  <p id="a1F">复有百千天女，<a id="a-1G"></a>所谓最上天女、<a id="a-1H"></a>妙严天女、<a id="a-1I"></a>金带天女、<a id="a-1J"></a>庄严天女、<a id="a-1K"></a>闻持天女、<a id="a-1L"></a>甘露月天女、<a id="a-1M"></a>清净身天女、<a id="a-1N"></a>宝光天女、<a id="a-1O"></a>花身天女、<a id="a-1P"></a>天面天女、<a id="a-1Q"></a>口演五乐音天女、<a id="a-1R"></a>快乐天女、<a id="a-1S"></a>金鬘天女、<a id="a-1T"></a>青莲华天女、<a id="a-1U"></a>宣法音天女、<a id="a-1V"></a>妙乐天女、<a id="a-1W"></a>乐生天女、<a id="a-1X"></a>妙严相天女、<a id="a-1Y"></a>严持天女、<a id="a-1Z"></a>布施天女、<a id="a-1a"></a>洁已天女，<a id="a-1b"></a>如是诸天女等亦来集会。</p>
  <p id="a1c">复有百千诸龙王女，<a id="a-1d"></a>所谓妙严持龙女、<a id="a-1e"></a>母呰邻那龙女、<a id="a-1f"></a>三髻龙女、<a id="a-1g"></a>和容龙女、<a id="a-1h"></a>胜吉祥龙女、<a id="a-1i"></a>电眼龙女、<a id="a-1j"></a>电光龙女、<a id="a-1k"></a>妙山龙女、<a id="a-1l"></a>百眷属龙女、<a id="a-1m"></a>大药龙女、<a id="a-1n"></a>月光龙女、<a id="a-1o"></a>一首龙女、<a id="a-1p"></a>百臂龙女、<a id="a-1q"></a>受持龙女、<a id="a-1r"></a>无烦恼龙女、<a id="a-1s"></a>善庄严龙女、<a id="a-1t"></a>白云龙女、<a id="a-1u"></a>乘车龙女、<a id="a-1v"></a>未来龙女、<a id="a-1w"></a>多眷属龙女、<a id="a-1x"></a>海腹龙女、<a id="a-1y"></a>盖面龙女、<a id="a-1z"></a>法座龙女、<a id="a-20"></a>妙手龙女、<a id="a-21"></a>海深龙女、<a id="a-22"></a>妙高吉祥龙女，<a id="a-23"></a>如是诸龙女等亦来集会。</p>
  <p id="a24">复有百千彦达嚩女，<a id="a-25"></a>所谓爱面彦达嚩女、<a id="a-26"></a>爱施彦达嚩女、<a id="a-27"></a>无见彦达嚩女、<a id="a-28"></a>妙吉祥彦达嚩女、<a id="a-29"></a>金刚鬘彦达嚩女、<a id="a-2A"></a>妙鬘彦达嚩女、<a id="a-2B"></a>树林彦达嚩女、<a id="a-2C"></a>百花彦达嚩女、<a id="a-2D"></a>花敷彦达嚩女、<a id="a-2E"></a>宝鬘彦达嚩女、<a id="a-2F"></a>妙腹彦达嚩女、<a id="a-2G"></a>吉祥王彦达嚩女、<a id="a-2H"></a>鼓音彦达嚩女、<a id="a-2I"></a>妙庄严彦达嚩女、<a id="a-2J"></a>丰礼彦达嚩女、<a id="a-2K"></a>法爱彦达嚩女、<a id="a-2L"></a>法施彦达嚩女、<a id="a-2M"></a>青莲华彦达嚩女、<a id="a-2N"></a>百手彦达嚩女、<a id="a-2O"></a>莲华吉祥彦达嚩女、<a id="a-2P"></a>大莲华彦达嚩女、<a id="a-2Q"></a>体清净彦达嚩女、<a id="a-2R"></a>自在行彦达嚩女、<a id="a-2S"></a>施地彦达嚩女、<a id="a-2T"></a>施果彦达嚩女、<a id="a-2U"></a>师子步彦达嚩女、<a id="a-2V"></a>炬母那花彦达嚩女、<a id="a-2W"></a>妙意彦达嚩女、<a id="a-2X"></a>惠施彦达嚩女、<a id="a-2Y"></a>天语言彦达嚩女、<a id="a-2Z"></a>爱忍辱彦达嚩女、<a id="a-2a"></a>乐真寂彦达嚩女、<a id="a-2b"></a>宝牙彦达嚩女、<a id="a-2c"></a>帝释乐彦达嚩女、<a id="a-2d"></a>世主眷属彦达嚩女、<a id="a-2e"></a>鹿王彦达嚩女、<a id="a-2f"></a>变化吉祥彦达嚩女、<a id="a-2g"></a>焰峰彦达嚩女、<a id="a-2h"></a>贪解脱彦达嚩女、<a id="a-2i"></a>瞋解脱彦达嚩女、<a id="a-2j"></a>痴解脱彦达嚩女、<a id="a-2k"></a>善知识眷属彦达嚩女、<a id="a-2l"></a>宝座彦达嚩女、<a id="a-2m"></a>往来彦达嚩女、<a id="a-2n"></a>火光彦达嚩女、<a id="a-2o"></a>月光彦达嚩女、<a id="a-2p"></a>遍照眼彦达嚩女、<a id="a-2q"></a>金耀彦达嚩女、<a id="a-2r"></a>乐善知识彦达嚩女，<a id="a-2s"></a>如是等诸彦达嚩女亦来集会。</p>
  <p id="a2t">复有百千紧那啰女，<a id="a-2u"></a>所谓一意紧那啰女、<a id="a-2v"></a>深意紧那啰女、<a id="a-2w"></a>风行紧那啰女、<a id="a-2x"></a>水行紧那啰女、<a id="a-2y"></a>乘空紧那啰女、<a id="a-2z"></a>迅疾紧那啰女、<a id="a-30"></a>财施紧那啰女、<a id="a-31"></a>妙牙紧那啰女、<a id="a-32"></a>无动吉祥紧那啰女、<a id="a-33"></a>染界紧那啰女、<a id="a-34"></a>炽盛光遍紧那啰女、<a id="a-35"></a>妙吉祥紧那啰女、<a id="a-36"></a>宝箧紧那啰女、<a id="a-37"></a>观财紧那啰女、<a id="a-38"></a>端严紧那啰女、<a id="a-39"></a>金刚面紧那啰女、<a id="a-3A"></a>金色紧那啰女、<a id="a-3B"></a>殊妙庄严紧那啰女、<a id="a-3C"></a>广额紧那啰女、<a id="a-3D"></a>围绕善知识紧那啰女、<a id="a-3E"></a>主世紧那啰女、<a id="a-3F"></a>虚空护紧那啰女、<a id="a-3G"></a>庄严王紧那啰女、<a id="a-3H"></a>珠髻紧那啰女、<a id="a-3I"></a>总持珠紧那啰女、<a id="a-3J"></a>明人围绕紧那啰女、<a id="a-3K"></a>百名紧那啰女、<a id="a-3L"></a>施寿紧那啰女、<a id="a-3M"></a>护持佛法紧那啰女、<a id="a-3N"></a>法界护紧那啰女、<a id="a-3O"></a>上庄严紧那啰女、<a id="a-3P"></a>刹那上紧那啰女、<a id="a-3Q"></a>求法常持紧那啰女、<a id="a-3R"></a>时常见紧那啰女、<a id="a-3S"></a>无畏紧那啰女、<a id="a-3T"></a>趣解脱紧那啰女、<a id="a-3U"></a>常秘密紧那啰女、<a id="a-3V"></a>驶总持紧那啰女、<a id="a-3W"></a>釰光焰紧那啰女、<a id="a-3X"></a>地行紧那啰女、<a id="a-3Y"></a>护天主紧那啰女、<a id="a-3Z"></a>妙天主紧那啰女、<a id="a-3a"></a>宝王紧那啰女、<a id="a-3b"></a>忍辱部紧那啰女、<a id="a-3c"></a>行施紧那啰女、<a id="a-3d"></a>多住处紧那啰女、<a id="a-3e"></a>持战器紧那啰女、<a id="a-3f"></a>妙严紧那啰女、<a id="a-3g"></a>妙意紧那啰女，<a id="a-3h"></a>如是等诸紧那啰女亦来集会。</p>
  <p id="a3i">复有百千邬波索迦邬波斯迦亦来集会，<a id="a-3j"></a>及余无数在家、<a id="a-3k"></a>出家之众，<a id="a-3l"></a>百千异见外道尼干他等亦皆来于大集会中。</p>
  <p id="a3m">是时，<a id="a-3n"></a>大阿鼻地狱出大光明，<a id="a-3o"></a>其光遍照祇陀林园。<a id="a-3p"></a>其园悉皆变成清净，<a id="a-3q"></a>现天摩尼宝庄严柱微妙圆满，<a id="a-3r"></a>现大楼阁金宝校饰。<a id="a-3s"></a>复现诸房，<a id="a-3t"></a>现黄金房，<a id="a-3u"></a>白银为门；<a id="a-3v"></a>现白银房，<a id="a-3w"></a>黄金为门；<a id="a-3x"></a>现金银间错房，<a id="a-3y"></a>金银间错以为其门。<a id="a-3z"></a>现金银间错宝庄严殿，<a id="a-40"></a>金银间错妙宝庄严以为其柱：<a id="a-41"></a>现黄金殿，<a id="a-42"></a>白银为柱；<a id="a-43"></a>现白银殿，<a id="a-44"></a>黄金为柱；<a id="a-45"></a>或白银殿，<a id="a-46"></a>天诸妙宝以严其柱。<a id="a-47"></a>祇陀林树上，<a id="a-48"></a>现种种天妙众宝而为庄严。<a id="a-49"></a>复现黄金劫树，<a id="a-4A"></a>白银为叶。<a id="a-4B"></a>其树上有种种庄严，<a id="a-4C"></a>悬挂百种上妙衣服娇奢耶等，<a id="a-4D"></a>复有百千真珠璎珞宝网罗上，<a id="a-4E"></a>复有百千上妙宝冠珥珰、<a id="a-4F"></a>缯带玲珑杂宝而严饰之，<a id="a-4G"></a>复有上妙杂华、<a id="a-4H"></a>上妙卧具、<a id="a-4I"></a>微妙宝箧以为严饰，<a id="a-4J"></a>如是种种庄严劫树，<a id="a-4K"></a>出现其数而有百千。<a id="a-4L"></a>其祇陀林众园门楼，<a id="a-4M"></a>金刚妙宝以为阶陛，<a id="a-4N"></a>其楼上有无数殊妙缯彩、<a id="a-4O"></a>真珠璎珞如是庄严。<a id="a-4P"></a>复有百千上妙宝池，<a id="a-4Q"></a>八功德水充满其中，<a id="a-4R"></a>而有上妙圆满杂华，<a id="a-4S"></a>所谓优钵罗华、<a id="a-4T"></a>矩母那华、<a id="a-4U"></a>奔拏哩(引)迦华、<a id="a-4V"></a>曼那啰华、<a id="a-4W"></a>摩诃曼那啰华、<a id="a-4X"></a>优昙钵罗华等盈满池中。<a id="a-4Y"></a>复有种种上妙华树，<a id="a-4Z"></a>所谓瞻波迦华树、<a id="a-4a"></a>迦啰尾啰华树、<a id="a-4b"></a>波吒攞华树、<a id="a-4c"></a>妙解脱华树、<a id="a-4d"></a>香雨华树、<a id="a-4e"></a>妙意华树，<a id="a-4f"></a>有如是等悦意华树。<a id="a-4g"></a>其祇树园现如是等希有净妙庄严之相。</p>
  <p id="a4h">是时，<a id="a-4i"></a>会中有除盖障菩萨摩诃萨，<a id="a-4j"></a>从座而起，<a id="a-4k"></a>偏袒右肩，<a id="a-4l"></a>右膝著地，<a id="a-4m"></a>合掌恭敬，<a id="a-4n"></a>瞻仰尊颜而白佛言：<a id="a-4o"></a>“希有世尊！<a id="a-4p"></a>我今心中而有疑事欲问如来，<a id="a-4q"></a>唯愿世尊听我所问。<a id="a-4r"></a>世尊，<a id="a-4s"></a>今于此处有大光明，<a id="a-4t"></a>为从何来？<a id="a-4u"></a>以何因缘而现如是希奇之相？<a id="a-4v"></a>”</p>
  <p id="a4w">尔时，<a id="a-4x"></a>世尊告除盖障菩萨言：<a id="a-4y"></a>“善男子，<a id="a-4z"></a>汝等谛听！<a id="a-50"></a>吾当为汝分别解说。<a id="a-51"></a>此大光明是圣观自在菩萨摩诃萨，<a id="a-52"></a>入大阿鼻地狱之中，<a id="a-53"></a>为欲救度一切受大苦恼诸有情故；<a id="a-54"></a>救彼苦已复入大城，<a id="a-55"></a>救度一切饿鬼之苦。<a id="a-56"></a>”</p>
  <p id="a57">是时，<a id="a-58"></a>除盖障菩萨摩诃萨，<a id="a-59"></a>复白佛言：<a id="a-5A"></a>“世尊，<a id="a-5B"></a>其大阿鼻地狱，<a id="a-5C"></a>周围铁城，<a id="a-5D"></a>地复是铁。<a id="a-5E"></a>其城四周无有间断，<a id="a-5F"></a>猛火烟焰恒时炽燃。<a id="a-5G"></a>如是恶趣地狱之中，<a id="a-5H"></a>有大镬汤其水涌沸，<a id="a-5I"></a>而有百千俱胝那庾多有情，<a id="a-5J"></a>悉皆掷入镬汤之中，<a id="a-5K"></a>譬如水锅煎煮诸豆，<a id="a-5L"></a>盛沸之时或上或下，<a id="a-5M"></a>而无间断煮之麋烂，<a id="a-5N"></a>阿鼻地狱其中有情受如是苦。<a id="a-5O"></a>世尊，<a id="a-5P"></a>圣观自在菩萨摩诃萨，<a id="a-5Q"></a>以何方便入于其中？<a id="a-5R"></a>”</p>
  <p id="a5S">世尊复告除盖障菩萨摩诃萨言：<a id="a-5T"></a>“善男子，<a id="a-5U"></a>由如转轮圣王入天摩尼宝园；<a id="a-5V"></a>如是，<a id="a-5W"></a>善男子，<a id="a-5X"></a>圣观自在菩萨摩诃萨，<a id="a-5Y"></a>入大阿鼻地狱之时，<a id="a-5Z"></a>其身不能有所障碍。<a id="a-5a"></a>时阿鼻地狱一切苦具，<a id="a-5b"></a>无能逼切菩萨之身，<a id="a-5c"></a>其大地狱猛火悉灭成清凉地。<a id="a-5d"></a>是时狱中阎魔狱卒，<a id="a-5e"></a>心生惊疑怪未曾有，<a id="a-5f"></a>何故此中忽然变成如是非常之相？<a id="a-5g"></a>是时，<a id="a-5h"></a>观自在菩萨摩诃萨入其狱中，<a id="a-5i"></a>破彼镬汤，<a id="a-5j"></a>猛火悉灭，<a id="a-5k"></a>其大火坑变成宝池，<a id="a-5l"></a>池中莲华大如车轮。<a id="a-5m"></a>是时阎魔狱卒见是事已，<a id="a-5n"></a>将诸治罚器杖、<a id="a-5o"></a>弓剑锤棒、<a id="a-5p"></a>弓箭铁轮、<a id="a-5q"></a>三股叉等，<a id="a-5r"></a>往诣阎魔天子，<a id="a-5s"></a>到已白言：<a id="a-5t"></a>‘大王决定能知我此业报之地，<a id="a-5u"></a>以何事故悉皆灭尽？<a id="a-5v"></a>’时阎魔天子言：<a id="a-5w"></a>‘云何汝所业报之地悉皆灭尽？<a id="a-5x"></a>’复白阎魔天子言：<a id="a-5y"></a>‘彼大阿鼻地狱变成清凉，<a id="a-5z"></a>如是事时，<a id="a-60"></a>有一色相端严之人，<a id="a-61"></a>发髻顶戴天妙宝冠庄严其身入地狱中，<a id="a-62"></a>镬汤破坏，<a id="a-63"></a>火坑成池，<a id="a-64"></a>池中莲华大如车轮。<a id="a-65"></a>’是时，<a id="a-66"></a>阎魔天子谛心思惟：<a id="a-67"></a>‘是何天人威力如是？<a id="a-68"></a>为大自在天，<a id="a-69"></a>为那罗延等，<a id="a-6A"></a>到彼地狱变现如是不可思议？<a id="a-6B"></a>为是大力十头罗刹威神变化耶？<a id="a-6C"></a>’尔时，<a id="a-6D"></a>阎魔天子以天眼通观此天上；<a id="a-6E"></a>观诸天已，<a id="a-6F"></a>是时复观阿鼻地狱，<a id="a-6G"></a>见观自在菩萨摩诃萨；<a id="a-6H"></a>如是见已，<a id="a-6I"></a>速疾往诣观自在菩萨摩诃萨所，<a id="a-6J"></a>到已头面礼足，<a id="a-6K"></a>发诚实言以偈赞曰：</p>
  <p id="a6L">“‘归命莲华王，<a id="a-6M"></a> 大悲观自在！</p>
  <p id="a6N">大自在吉祥，<a id="a-6O"></a> 能施有情愿。</p>
  <p id="a6P">具大威神力，<a id="a-6Q"></a> 降伏极暴恶，</p>
  <p id="a6R">暗趣为明灯，<a id="a-6S"></a> 睹者皆无畏。</p>
  <p id="a6T">示现百千臂，<a id="a-6U"></a> 其眼亦复然，</p>
  <p id="a6V">具足十一面，<a id="a-6W"></a> 智如四大海，</p>
  <p id="a6X">爱乐微妙法。</p>
  <p id="a6Y">为救诸有情，<a id="a-6Z"></a> 龟鱼水族等，</p>
  <p id="a6a">最上智如山，<a id="a-6b"></a> 施宝济群生。</p>
  <p id="a6c">最上大吉祥，<a id="a-6d"></a> 具福智庄严，</p>
  <p id="a6e">入于阿鼻狱，<a id="a-6f"></a> 变成清凉地。</p>
  <p id="a6g">诸天皆供养，<a id="a-6h"></a> 顶礼施无畏，</p>
  <p id="a6i">说六波罗蜜，<a id="a-6j"></a> 恒燃法灯炬。</p>
  <p id="a6k">法眼逾日明，<a id="a-6l"></a> 端严妙色相，</p>
  <p id="a6m">身相如金山，<a id="a-6n"></a> 妙腹深法海。</p>
  <p id="a6o">真如意相应，<a id="a-6p"></a> 妙德口中现，</p>
  <p id="a6q">积集三摩地，<a id="a-6r"></a> 无数百千万。</p>
  <p id="a6s">有无量快乐，<a id="a-6t"></a> 端严最上仙，</p>
  <p id="a6u">恐怖恶道中，<a id="a-6v"></a> 枷锁得解脱。</p>
  <p id="a6w">施一切无畏，<a id="a-6x"></a> 眷属众围绕，</p>
  <p id="a6y">所愿皆如意，<a id="a-6z"></a> 如获摩尼宝。</p>
  <p id="a70">破坏饿鬼城，<a id="a-71"></a> 开为寂静道，</p>
  <p id="a72">救度世间病，<a id="a-73"></a> 如盖覆于幢。</p>
  <p id="a74">难陀跋难陀，<a id="a-75"></a> 二龙为络腋，</p>
  <p id="a76">手执不空索，<a id="a-77"></a> 现无数威德，</p>
  <p id="a78">能破三界怖。</p>
  <p id="a79">金刚手药叉，<a id="a-7A"></a> 罗刹及步多，</p>
  <p id="a7B">尾多拏枳儞，<a id="a-7C"></a> 及与栱畔拏，</p>
  <p id="a7D">阿钵娑么啰，<a id="a-7E"></a> 悉皆怀恐怖。</p>
  <p id="a7F">优钵罗华眼，<a id="a-7G"></a> 明主施无畏，</p>
  <p id="a7H">一切烦恼等，<a id="a-7I"></a> 种种皆解脱。</p>
  <p id="a7J">入于微尘数，<a id="a-7K"></a> 百千三摩地，</p>
  <p id="a7L">开示诸境界；<a id="a-7M"></a> 一切恶道中，</p>
  <p id="a7N">皆令得解脱，<a id="a-7O"></a> 成就菩提道。<a id="a-7P"></a>’</p>
  <p id="a7Q">“是时，<a id="a-7R"></a>阎魔天子种种赞叹供养观自在菩萨摩诃萨已，<a id="a-7S"></a>旋绕三匝却还本处。<a id="a-7T"></a>”</p>
  <p id="a7U">尔时，<a id="a-7V"></a>除盖障菩萨复白佛言：<a id="a-7W"></a>“世尊，<a id="a-7X"></a>彼观自在菩萨摩诃萨，<a id="a-7Y"></a>救是苦已，<a id="a-7Z"></a>还来于此会中耶？<a id="a-7a"></a>”</p>
  <p id="a7b">佛告除盖障菩萨言：<a id="a-7c"></a>“善男子，<a id="a-7d"></a>彼观自在菩萨，<a id="a-7e"></a>从大阿鼻地狱出已，<a id="a-7f"></a>复入饿鬼大城。<a id="a-7g"></a>其中有无数百千饿鬼口出火焰，<a id="a-7h"></a>烧燃面目，<a id="a-7i"></a>形体枯瘦，<a id="a-7j"></a>头发蓬乱，<a id="a-7k"></a>身毛皆竖，<a id="a-7l"></a>腹大如山，<a id="a-7m"></a>其咽如针。<a id="a-7n"></a>是时，<a id="a-7o"></a>观自在菩萨摩诃萨往诣饿鬼大城，<a id="a-7p"></a>其城炽燃业火悉灭变成清凉。<a id="a-7q"></a>时有守门鬼将，<a id="a-7r"></a>执热铁棒，<a id="a-7s"></a>丑形巨质，<a id="a-7t"></a>两眼深赤，<a id="a-7u"></a>发起慈心：<a id="a-7v"></a>‘我今不能守护如是恶业之地。<a id="a-7w"></a>’是时，<a id="a-7x"></a>观自在菩萨摩诃萨起大悲心，<a id="a-7y"></a>于十指端各各出河，<a id="a-7z"></a>又于足指亦各出河，<a id="a-80"></a>一一毛孔皆出大河。<a id="a-81"></a>是诸饿鬼饮其中水，<a id="a-82"></a>饮是水时，<a id="a-83"></a>咽喉宽大，<a id="a-84"></a>身相圆满，<a id="a-85"></a>复得种种上味饮食悉皆饱满。<a id="a-86"></a>此诸饿鬼既获如是利益安乐，<a id="a-87"></a>各各心中审谛思惟：<a id="a-88"></a>‘南赡部洲人，<a id="a-89"></a>何故常受清凉安隐快乐？<a id="a-8A"></a>’其中或有善能常行恭敬孝养父母者，<a id="a-8B"></a>或有善能惠施遵奉善知识者，<a id="a-8C"></a>或有聪慧明达常好大乘者，<a id="a-8D"></a>或有善能行八圣道者，<a id="a-8E"></a>或有善能击法揵椎者，<a id="a-8F"></a>或有善能修破坏僧伽蓝者，<a id="a-8G"></a>或有善能修故佛塔者，<a id="a-8H"></a>或有善能修破损塔相轮者，<a id="a-8I"></a>或有善能供养尊重法师者，<a id="a-8J"></a>或有善能见如来经行处者，<a id="a-8K"></a>或有善能见菩萨经行处者，<a id="a-8L"></a>或有善能见辟支佛经行处者，<a id="a-8M"></a>或有善能见阿罗汉经行处者，<a id="a-8N"></a>作是思惟：<a id="a-8O"></a>‘南赡部洲有如是等修行之事。<a id="a-8P"></a>’是时此《大乘庄严宝王经》中，<a id="a-8Q"></a>自然出微妙声。<a id="a-8R"></a>是诸饿鬼得闻其声，<a id="a-8S"></a>所执身见虽如山峰及诸烦恼，<a id="a-8T"></a>金刚智杵破坏无余，<a id="a-8U"></a>便得往生极乐世界，<a id="a-8V"></a>皆为菩萨，<a id="a-8W"></a>名随意口。<a id="a-8X"></a>是时，<a id="a-8Y"></a>观自在菩萨摩诃萨救斯苦已，<a id="a-8Z"></a>又往他方诸世界中救度有情。<a id="a-8a"></a>”</p>
  <p id="a8b">是时，<a id="a-8c"></a>除盖障复白佛言：<a id="a-8d"></a>“世尊，<a id="a-8e"></a>观自在菩萨摩诃萨，<a id="a-8f"></a>来于此处救度有情耶？<a id="a-8g"></a>”</p>
  <p id="a8h">世尊告言：<a id="a-8i"></a>“善男子，<a id="a-8j"></a>是观自在菩萨，<a id="a-8k"></a>救度无数百千俱胝那庾多有情恒无间息，<a id="a-8l"></a>具大威力过于如来。<a id="a-8m"></a>”</p>
  <p id="a8n">除盖障白言：<a id="a-8o"></a>“世尊，<a id="a-8p"></a>观自在菩萨摩诃萨，<a id="a-8q"></a>云何有如是大威神力？<a id="a-8r"></a>”</p>
  <p id="a8s">佛告善男子：<a id="a-8t"></a>“于过去劫有佛出世，<a id="a-8u"></a>名尾钵尸如来、<a id="a-8v"></a>应供、<a id="a-8w"></a>正遍知、<a id="a-8x"></a>明行足、<a id="a-8y"></a>善逝、<a id="a-8z"></a>世间解、<a id="a-90"></a>无上士、<a id="a-91"></a>调御丈夫、<a id="a-92"></a>天人师、<a id="a-93"></a>佛世尊。<a id="a-94"></a>我于是时，<a id="a-95"></a>于一长者家为子，<a id="a-96"></a>名妙香口，<a id="a-97"></a>于彼佛所闻是观自在菩萨威神功德。<a id="a-98"></a>”</p>
  <p id="a99">时，<a id="a-9A"></a>除盖障白言：<a id="a-9B"></a>“世尊所闻观自在菩萨摩诃萨，<a id="a-9C"></a>威神功德其事云何？<a id="a-9D"></a>”</p>
  <p id="a9E">世尊告言：<a id="a-9F"></a>“观自在菩萨，<a id="a-9G"></a>于其眼中而出日月，<a id="a-9H"></a>额中出大自在天，<a id="a-9I"></a>肩出梵王天，<a id="a-9J"></a>心出那罗延天，<a id="a-9K"></a>牙出大辩才天，<a id="a-9L"></a>口出风天，<a id="a-9M"></a>脐出地天，<a id="a-9N"></a>腹出水天，<a id="a-9O"></a>观自在身出生如是诸天。<a id="a-9P"></a>时观自在菩萨，<a id="a-9Q"></a>告大自在天子言：<a id="a-9R"></a>‘汝于未来末法世时，<a id="a-9S"></a>有情界中而有众生执著邪见，<a id="a-9T"></a>皆谓汝于无始已来为大主宰，<a id="a-9U"></a>而能出生一切有情。<a id="a-9V"></a>是时，<a id="a-9W"></a>众生失菩提道，<a id="a-9X"></a>愚痴迷惑作如是言：</p>
  <p id="a9Y">“‘此虚空大身，<a id="a-9Z"></a> 大地以为座，</p>
  <p id="a9a">境界及有情，<a id="a-9b"></a> 皆从是身出。<a id="a-9c"></a>’</p>
  <p id="a9d">“如是，<a id="a-9e"></a>善男子，<a id="a-9f"></a>我于尾钵尸如来所，<a id="a-9g"></a>闻是已后复有佛出，<a id="a-9h"></a>号式弃如来、<a id="a-9i"></a>应供、<a id="a-9j"></a>正遍知、<a id="a-9k"></a>明行足、<a id="a-9l"></a>善逝、<a id="a-9m"></a>世间解、<a id="a-9n"></a>无上士、<a id="a-9o"></a>调御丈夫、<a id="a-9p"></a>天人师、<a id="a-9q"></a>佛世尊。<a id="a-9r"></a>除盖障，<a id="a-9s"></a>我于是时，<a id="a-9t"></a>为勇施菩萨摩诃萨，<a id="a-9u"></a>于彼佛所闻观自在菩萨摩诃萨威神功德。<a id="a-9v"></a>”</p>
  <p id="a9w">除盖障言：<a id="a-9x"></a>“世尊所闻观自在菩萨摩诃萨，<a id="a-9y"></a>威神功德其事云何？<a id="a-9z"></a>”</p>
  <p id="aA0">佛言：<a id="a-A1"></a>“是时式弃如来会中，<a id="a-A2"></a>有一切天、<a id="a-A3"></a>龙、<a id="a-A4"></a>药叉、<a id="a-A5"></a>阿苏啰、<a id="a-A6"></a>蘖噜拏、<a id="a-A7"></a>摩护啰誐、<a id="a-A8"></a>人及非人悉来集会。<a id="a-A9"></a>时彼世尊，<a id="a-AA"></a>于是众中欲说法时，<a id="a-AB"></a>口放种种杂色光明，<a id="a-AC"></a>所谓青色青光、<a id="a-AD"></a>黄色黄光、<a id="a-AE"></a>赤色赤光、<a id="a-AF"></a>白色白光、<a id="a-AG"></a>红色红光、<a id="a-AH"></a>玻胝迦色玻胝迦光、<a id="a-AI"></a>金色金光。<a id="a-AJ"></a>其光遍照十方一切世界，<a id="a-AK"></a>其光还来绕佛三匝却入于口。</p>
  <p id="aAL">“时彼会中，<a id="a-AM"></a>有宝手菩萨摩诃萨，<a id="a-AN"></a>从座而起，<a id="a-AO"></a>偏袒右肩，<a id="a-AP"></a>右膝著地，<a id="a-AQ"></a>合掌恭敬，<a id="a-AR"></a>白世尊言：<a id="a-AS"></a>‘何因何缘出现斯瑞？<a id="a-AT"></a>’佛告：<a id="a-AU"></a>‘善男子，<a id="a-AV"></a>极乐世界有观自在菩萨摩诃萨，<a id="a-AW"></a>欲来于此故现斯瑞。<a id="a-AX"></a>’彼观自在来此之时，<a id="a-AY"></a>出现种种劫树、<a id="a-AZ"></a>华树、<a id="a-Aa"></a>矩母那华树、<a id="a-Ab"></a>瞻波迦华树，<a id="a-Ac"></a>复现杂华宝池树，<a id="a-Ad"></a>雨种种妙华，<a id="a-Ae"></a>又雨诸宝摩尼真珠、<a id="a-Af"></a>琉璃、<a id="a-Ag"></a>螺贝、<a id="a-Ah"></a>璧玉、<a id="a-Ai"></a>珊瑚等宝，<a id="a-Aj"></a>又雨天衣如云而下。<a id="a-Ak"></a>彼时祇树给孤独园七宝出现，<a id="a-Al"></a>所谓金轮宝、<a id="a-Am"></a>象宝、<a id="a-An"></a>马宝、<a id="a-Ao"></a>珠宝、<a id="a-Ap"></a>女宝、<a id="a-Aq"></a>主藏宝、<a id="a-Ar"></a>主兵宝。<a id="a-As"></a>如是七宝出现之时，<a id="a-At"></a>其地悉皆变成金色。<a id="a-Au"></a>是时，<a id="a-Av"></a>观自在菩萨摩诃萨，<a id="a-Aw"></a>出彼极乐世界之时，<a id="a-Ax"></a>地六震动。</p>
  <p id="aAy">“尔时，<a id="a-Az"></a>宝手菩萨摩诃萨，<a id="a-B0"></a>白世尊言：<a id="a-B1"></a>‘以何因缘出现斯瑞？<a id="a-B2"></a>’佛言：<a id="a-B3"></a>‘善男子，<a id="a-B4"></a>是观自在菩萨摩诃萨，<a id="a-B5"></a>欲来到此，<a id="a-B6"></a>故现斯瑞。<a id="a-B7"></a>’是时，<a id="a-B8"></a>又雨适意妙华及妙莲华。<a id="a-B9"></a>时，<a id="a-BA"></a>观自在菩萨手执金色光明千叶莲华，<a id="a-BB"></a>来诣佛所，<a id="a-BC"></a>顶礼佛足，<a id="a-BD"></a>持是莲华奉上世尊：<a id="a-BE"></a>‘此华是无量寿佛令我持来！<a id="a-BF"></a>’世尊受是莲华，<a id="a-BG"></a>致在左边。<a id="a-BH"></a>佛告观自在菩萨摩诃萨：<a id="a-BI"></a>‘汝今现是神力功德庄严，<a id="a-BJ"></a>于意云何？<a id="a-BK"></a>’观自在言：<a id="a-BL"></a>‘我为救度一切恶趣诸有情故，<a id="a-BM"></a>所谓一切饿鬼、<a id="a-BN"></a>阿鼻地狱、<a id="a-BO"></a>黑绳地狱、<a id="a-BP"></a>等活地狱、<a id="a-BQ"></a>烧燃地狱、<a id="a-BR"></a>煻煨地狱、<a id="a-BS"></a>镬汤地狱、<a id="a-BT"></a>寒冰地狱。<a id="a-BU"></a>如是等大地狱中所有众生，<a id="a-BV"></a>我皆救拔离诸恶趣，<a id="a-BW"></a>当得阿耨多罗三藐三菩提。<a id="a-BX"></a>’是时，<a id="a-BY"></a>观自在菩萨如是说已，<a id="a-BZ"></a>顶礼佛足，<a id="a-Ba"></a>礼毕而去，<a id="a-Bb"></a>忽然不现，<a id="a-Bc"></a>由如火焰入于虚空。</p>
  <p id="aBd">“尔时，<a id="a-Be"></a>宝手菩萨白言：<a id="a-Bf"></a>‘世尊，<a id="a-Bg"></a>我今有疑，<a id="a-Bh"></a>欲问如来，<a id="a-Bi"></a>愿为宣说。<a id="a-Bj"></a>观自在菩萨，<a id="a-Bk"></a>有何福德而能现是神力？<a id="a-Bl"></a>’佛言：<a id="a-Bm"></a>‘如殑伽河沙数如来应正等觉，<a id="a-Bn"></a>以天妙衣及以袈裟，<a id="a-Bo"></a>饮食、<a id="a-Bp"></a>汤药、<a id="a-Bq"></a>坐卧具等，<a id="a-Br"></a>供养如是诸佛所获福德，<a id="a-Bs"></a>与观自在菩萨一毛端福，<a id="a-Bt"></a>其量无异。<a id="a-Bu"></a>善男子，<a id="a-Bv"></a>又如四大洲，<a id="a-Bw"></a>于其一年十二月中，<a id="a-Bx"></a>于昼夜分恒降大雨，<a id="a-By"></a>我能数其一一滴数。<a id="a-Bz"></a>善男子，<a id="a-C0"></a>观自在菩萨所有福德，<a id="a-C1"></a>而我不能说尽数量。<a id="a-C2"></a>善男子，<a id="a-C3"></a>又如大海，<a id="a-C4"></a>深广八万四千踰缮那，<a id="a-C5"></a>如是四大海水，<a id="a-C6"></a>我能数其一一滴数。<a id="a-C7"></a>善男子，<a id="a-C8"></a>观自在菩萨所有福德，<a id="a-C9"></a>而我不能说尽数量。<a id="a-CA"></a>善男子，<a id="a-CB"></a>又如四大洲所有四足有情，<a id="a-CC"></a>师子、<a id="a-CD"></a>象、<a id="a-CE"></a>马、<a id="a-CF"></a>虎、<a id="a-CG"></a>狼、<a id="a-CH"></a>熊、<a id="a-CI"></a>鹿、<a id="a-CJ"></a>牛、<a id="a-CK"></a>羊，<a id="a-CL"></a>如是一切四足之类，<a id="a-CM"></a>我悉能数一一身中所有毛数。<a id="a-CN"></a>善男子，<a id="a-CO"></a>观自在菩萨所有福德，<a id="a-CP"></a>而我不能说尽数量。<a id="a-CQ"></a>善男子，<a id="a-CR"></a>又如有人，<a id="a-CS"></a>以天金宝造作如微尘数如来形像，<a id="a-CT"></a>而于一日皆得成就种种供养，<a id="a-CU"></a>所获福德而我悉能数其数量。<a id="a-CV"></a>善男子，<a id="a-CW"></a>观自在菩萨所有福德，<a id="a-CX"></a>而我不能说尽数量。<a id="a-CY"></a>善男子，<a id="a-CZ"></a>又如一切树林，<a id="a-Ca"></a>我能数其一一叶数；<a id="a-Cb"></a>观自在菩萨所有福德，<a id="a-Cc"></a>而我不能说尽数量。<a id="a-Cd"></a>善男子，<a id="a-Ce"></a>又如四大洲所有男子女人、<a id="a-Cf"></a>童男童女，<a id="a-Cg"></a>如是之人皆成预流果、<a id="a-Ch"></a>一来、<a id="a-Ci"></a>不还、<a id="a-Cj"></a>阿罗汉果、<a id="a-Ck"></a>缘觉、<a id="a-Cl"></a>菩提，<a id="a-Cm"></a>如是所有福德，<a id="a-Cn"></a>与观自在菩萨一毛端福，<a id="a-Co"></a>其量无异。<a id="a-Cp"></a>’</p>
  <p id="aCq">“是时，<a id="a-Cr"></a>宝手菩萨白世尊言：<a id="a-Cs"></a>‘我从昔已来，<a id="a-Ct"></a>所未曾见亦未曾闻，<a id="a-Cu"></a>诸佛如来有于如是福德之者。<a id="a-Cv"></a>世尊，<a id="a-Cw"></a>观自在位居菩萨，<a id="a-Cx"></a>云何而有如是福德耶？<a id="a-Cy"></a>’佛告：<a id="a-Cz"></a>‘善男子，<a id="a-D0"></a>非独此界唯我一身，<a id="a-D1"></a>乃至他方无数如来应正等觉俱集一处，<a id="a-D2"></a>亦不能说尽观自在菩萨福德数量。<a id="a-D3"></a>善男子，<a id="a-D4"></a>于此世界，<a id="a-D5"></a>若有人能忆念观自在菩萨摩诃萨名者，<a id="a-D6"></a>是人当来远离生老病死轮回之苦，<a id="a-D7"></a>犹如鹅王随风而去，<a id="a-D8"></a>速得往生极乐世界，<a id="a-D9"></a>面见无量寿如来，<a id="a-DA"></a>听闻妙法。<a id="a-DB"></a>如是之人而永不受轮回之苦，<a id="a-DC"></a>无贪瞋痴，<a id="a-DD"></a>无老病死，<a id="a-DE"></a>无饥馑苦，<a id="a-DF"></a>不受胎胞生身之苦，<a id="a-DG"></a>承法威力莲华化生，<a id="a-DH"></a>常居彼土，<a id="a-DI"></a>候是观自在菩萨摩诃萨，<a id="a-DJ"></a>救度一切有情，<a id="a-DK"></a>皆得解脱坚固愿满。<a id="a-DL"></a>’</p>
  <p id="aDM">“是时，<a id="a-DN"></a>宝手菩萨白世尊言：<a id="a-DO"></a>‘此观自在，<a id="a-DP"></a>而于何时救度一切有情，<a id="a-DQ"></a>皆得解脱坚固愿满？<a id="a-DR"></a>’世尊告言：<a id="a-DS"></a>‘有情无数，<a id="a-DT"></a>常受生死轮回无有休息。<a id="a-DU"></a>是观自在，<a id="a-DV"></a>为欲救度如是有情证菩提道，<a id="a-DW"></a>随有情类现身说法：<a id="a-DX"></a>应以佛身得度者，<a id="a-DY"></a>即现佛身而为说法；<a id="a-DZ"></a>应以菩萨身得度者，<a id="a-Da"></a>即现菩萨身而为说法；<a id="a-Db"></a>应以缘觉身得度者，<a id="a-Dc"></a>即现缘觉身而为说法；<a id="a-Dd"></a>应以声闻身得度者，<a id="a-De"></a>即现声闻身而为说法；<a id="a-Df"></a>应以大自在天身得度者，<a id="a-Dg"></a>即现大自在天身而为说法；<a id="a-Dh"></a>应以那罗延身得度者，<a id="a-Di"></a>即现那罗延身而为说法；<a id="a-Dj"></a>应以梵王身得度者，<a id="a-Dk"></a>即现梵王身而为说法；<a id="a-Dl"></a>应以帝释身得度者，<a id="a-Dm"></a>即现帝释身而为说法；<a id="a-Dn"></a>应以日天子身得度者，<a id="a-Do"></a>即现日天子身而为说法；<a id="a-Dp"></a>应以月天子身得度者，<a id="a-Dq"></a>即现月天子身而为说法；<a id="a-Dr"></a>应以火天身得度者，<a id="a-Ds"></a>即现火天身而为说法；<a id="a-Dt"></a>应以水天身得度者，<a id="a-Du"></a>即现水天身而为说法；<a id="a-Dv"></a>应以风天身得度者，<a id="a-Dw"></a>即现风天身而为说法；<a id="a-Dx"></a>应以龙身得度者，<a id="a-Dy"></a>即现龙身而为说法；<a id="a-Dz"></a>应以频那夜迦身得度者，<a id="a-E0"></a>即现频那夜迦身而为说法；<a id="a-E1"></a>应以药叉身得度者，<a id="a-E2"></a>即现药叉身而为说法；<a id="a-E3"></a>应以多闻天王身得度者，<a id="a-E4"></a>即现多闻天王身而为说法；<a id="a-E5"></a>应以人王身得度者，<a id="a-E6"></a>即现人王身而为说法；<a id="a-E7"></a>应以宰官身得度者，<a id="a-E8"></a>即现宰官身而为说法；<a id="a-E9"></a>应以父母身得度者，<a id="a-EA"></a>即现父母身而为说法。<a id="a-EB"></a>善男子，<a id="a-EC"></a>观自在菩萨摩诃萨，<a id="a-ED"></a>随彼有情应可度者，<a id="a-EE"></a>如是现身而为说法，<a id="a-EF"></a>救诸有情皆令当证如来涅槃之地。<a id="a-EG"></a>’</p>
  <p id="aEH">“是时，<a id="a-EI"></a>宝手菩萨白世尊言：<a id="a-EJ"></a>‘我未曾见闻如是不可思议！<a id="a-EK"></a>希有世尊！<a id="a-EL"></a>观自在菩萨摩诃萨，<a id="a-EM"></a>有如是不可思议，<a id="a-EN"></a>实未曾有！<a id="a-EO"></a>’佛告：<a id="a-EP"></a>‘善男子，<a id="a-EQ"></a>此南赡部洲为金刚窟，<a id="a-ER"></a>彼有无数百千万俱胝那庾多阿苏啰止住其中。<a id="a-ES"></a>善男子，<a id="a-ET"></a>观自在菩萨摩诃萨现阿苏啰身，<a id="a-EU"></a>为是阿苏啰说此《大乘庄严宝王经》。<a id="a-EV"></a>阿苏啰众得闻是经，<a id="a-EW"></a>皆发慈善之心，<a id="a-EX"></a>而以手掌捧观自在菩萨摩诃萨足，<a id="a-EY"></a>听斯正法皆得安乐。<a id="a-EZ"></a>若人得闻如是经王而能读诵，<a id="a-Ea"></a>是人若有五无间业皆得消除，<a id="a-Eb"></a>临命终时，<a id="a-Ec"></a>有十二如来而来迎之，<a id="a-Ed"></a>告是人言：<a id="a-Ee"></a>“善男子，<a id="a-Ef"></a>勿应恐怖！<a id="a-Eg"></a>汝既闻是《大乘庄严宝王经》！<a id="a-Eh"></a>”示种种道往生极乐世界，<a id="a-Ei"></a>有微妙盖、<a id="a-Ej"></a>天冠珥珰、<a id="a-Ek"></a>上妙衣服；<a id="a-El"></a>现如是相，<a id="a-Em"></a>命终决定往生极乐世界。<a id="a-En"></a>宝手，<a id="a-Eo"></a>观自在菩萨摩诃萨，<a id="a-Ep"></a>最胜无比现阿苏啰身，<a id="a-Eq"></a>令彼阿苏啰当得涅槃之地。<a id="a-Er"></a>’是时，<a id="a-Es"></a>宝手菩萨头面著地，<a id="a-Et"></a>礼世尊足，<a id="a-Eu"></a>礼已而退。</p>
 </body>
</html>