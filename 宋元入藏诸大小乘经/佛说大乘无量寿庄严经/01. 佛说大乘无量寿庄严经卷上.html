<!doctype html>
<html id="z3IBUYneA" data-ver="472">
 <head>
  <meta charset="utf-8">
  <meta author="法贤">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘无量寿庄严经卷上</h1>
  <p id="a2">如是我闻。<a id="a-3"></a>一时佛在王舍城鹫峰山中。<a id="a-4"></a>与大苾刍众三万二千人俱。<a id="a-5"></a>皆得阿罗汉。<a id="a-6"></a>具大神通。<a id="a-7"></a>其名曰尊者阿若憍陈如。<a id="a-8"></a>尊者马胜。<a id="a-9"></a>尊者么瑟比拏。<a id="a-A"></a>尊者大名。<a id="a-B"></a>尊者跋多婆。<a id="a-C"></a>尊者称天。<a id="a-D"></a>尊者离垢。<a id="a-E"></a>尊者妙臂。<a id="a-F"></a>尊者布阑拏枳曩。<a id="a-G"></a>尊者憍梵波提。<a id="a-H"></a>尊者优楼频螺迦葉。<a id="a-I"></a>尊者那提迦葉。<a id="a-J"></a>尊者舍利子。<a id="a-K"></a>尊者大目干连。<a id="a-L"></a>尊者摩诃迦旃延。<a id="a-M"></a>尊者摩诃俱絺罗。<a id="a-N"></a>尊者劫宾那。<a id="a-O"></a>尊者摩诃[利-禾+尊]那。<a id="a-P"></a>尊者弥多罗尼子。<a id="a-Q"></a>尊者阿那律。<a id="a-R"></a>尊者喜。<a id="a-S"></a>尊者紧鼻哩拏。<a id="a-T"></a>尊者须菩提。<a id="a-U"></a>尊者哩嚩帝。<a id="a-V"></a>尊者佉襧啰嚩儞枳曩。<a id="a-W"></a>尊者摩贺啰倪。<a id="a-X"></a>尊者波啰野尼枳曩。<a id="a-Y"></a>尊者嚩拘隶曩。<a id="a-Z"></a>尊者阿难陀。<a id="a-a"></a>尊者罗睺罗。<a id="a-b"></a>尊者善来。<a id="a-c"></a>如是等三万二千人俱。</p>
  <p id="ad">尔时尊者阿难。<a id="a-e"></a>即从座起偏袒右肩。<a id="a-f"></a>右膝着地合掌顶礼。<a id="a-g"></a>白佛言。<a id="a-h"></a>世尊。<a id="a-i"></a>如来应正等觉。<a id="a-j"></a>诸根清净。<a id="a-k"></a>面色圆满。<a id="a-l"></a>宝刹庄严。<a id="a-m"></a>如是功德得未曾有。<a id="a-n"></a>云何所行广大妙行。<a id="a-o"></a>及过去未来诸佛所行。<a id="a-p"></a>愿为宣说。<a id="a-q"></a>佛告阿难。<a id="a-r"></a>善哉善哉。<a id="a-s"></a>汝为利益一切众生。<a id="a-t"></a>怀慈愍心。<a id="a-u"></a>能问如来微妙之义。<a id="a-v"></a>汝今谛听善思念之。<a id="a-w"></a>如来应供正遍知。<a id="a-x"></a>今为汝说。</p>
  <p id="ay">佛告阿难。<a id="a-z"></a>如过去无量无边不可思议阿僧祇劫。<a id="a-10"></a>尔时有佛世尊出现于世。<a id="a-11"></a>名曰然灯如来应正等觉。<a id="a-12"></a>彼燃灯佛前。<a id="a-13"></a>复有世尊出现世间。<a id="a-14"></a>名钵啰多波野输如来。<a id="a-15"></a>又彼佛前有佛出世。<a id="a-16"></a>名发光如来。<a id="a-17"></a>又彼佛前有佛出世。<a id="a-18"></a>名赞那曩誐啰护如来。<a id="a-19"></a>又彼佛前有佛出世。<a id="a-1A"></a>名须弥劫如来。<a id="a-1B"></a>又彼佛前有佛出世。<a id="a-1C"></a>名月面如来。<a id="a-1D"></a>又彼佛前有佛出世。<a id="a-1E"></a>名无垢面如来。<a id="a-1F"></a>又彼佛前有佛出世。<a id="a-1G"></a>名无著如来。<a id="a-1H"></a>又彼佛前有佛出世。<a id="a-1I"></a>名龙主如来。<a id="a-1J"></a>又彼佛前有佛出世。<a id="a-1K"></a>名日面如来。<a id="a-1L"></a>又彼佛前有佛出世。<a id="a-1M"></a>名山响音王如来。<a id="a-1N"></a>又彼佛前有佛出世。<a id="a-1O"></a>名须弥峰如来。<a id="a-1P"></a>又彼佛前有佛出世。<a id="a-1Q"></a>名金藏如来。<a id="a-1R"></a>又彼佛前有佛出世。<a id="a-1S"></a>名火光如来。<a id="a-1T"></a>又彼佛前有佛出世。<a id="a-1U"></a>名不动地如来。<a id="a-1V"></a>又彼佛前有佛出世。<a id="a-1W"></a>名琉璃光如来。<a id="a-1X"></a>又彼佛前有佛出世。<a id="a-1Y"></a>名月王如来。<a id="a-1Z"></a>又彼佛前有佛出世。<a id="a-1a"></a>名日音如来。<a id="a-1b"></a>又彼佛前有佛出世。<a id="a-1c"></a>名散华庄严如来。<a id="a-1d"></a>又彼佛前有佛出世。<a id="a-1e"></a>名吉祥峰如来。<a id="a-1f"></a>又彼佛前有佛出世。<a id="a-1g"></a>名持海慧自在通王如来。<a id="a-1h"></a>又彼佛前有佛出世。<a id="a-1i"></a>名施光如来。<a id="a-1j"></a>又彼佛前有佛出世。<a id="a-1k"></a>名大香象光如来。<a id="a-1l"></a>又彼佛前有佛出世。<a id="a-1m"></a>名离一切垢如来。<a id="a-1n"></a>又彼佛前有佛出世。<a id="a-1o"></a>名勇猛峰如来。<a id="a-1p"></a>又彼佛前有佛出世。<a id="a-1q"></a>名宝光如来。<a id="a-1r"></a>又彼佛前有佛出世。<a id="a-1s"></a>名持多德得通如来。<a id="a-1t"></a>又彼佛前有佛出世。<a id="a-1u"></a>名过日月光如来。<a id="a-1v"></a>又彼佛前有佛出世。<a id="a-1w"></a>名最上琉璃光如来。<a id="a-1x"></a>又彼佛前有佛出世。<a id="a-1y"></a>名慧花开心行出生如来。<a id="a-1z"></a>又彼佛前有佛出世。<a id="a-20"></a>名大华林通王如来。<a id="a-21"></a>又彼佛前有佛出世。<a id="a-22"></a>名一月光如来。<a id="a-23"></a>又彼佛前有佛出世。<a id="a-24"></a>名破无明黑暗如来。<a id="a-25"></a>又彼佛前有佛出世。<a id="a-26"></a>名真珠珊瑚盖如来又彼佛前有佛出世。<a id="a-27"></a>名三乘法自在王如来。<a id="a-28"></a>又彼佛前有佛出世。<a id="a-29"></a>名师子海峰自在王如来。<a id="a-2A"></a>又彼佛前有佛出世。<a id="a-2B"></a>名梵音声自在王如来。<a id="a-2C"></a>又彼佛前有佛出世。<a id="a-2D"></a>名世自在王如来应正等觉明行足善逝世间解无上士调御丈夫天人师佛世尊。<a id="a-2E"></a>而于法中。<a id="a-2F"></a>有一苾刍。<a id="a-2G"></a>名曰作法。<a id="a-2H"></a>信解第一。<a id="a-2I"></a>明记第一。<a id="a-2J"></a>修行第一。<a id="a-2K"></a>精进第一。<a id="a-2L"></a>智慧第一。<a id="a-2M"></a>大乘第一。<a id="a-2N"></a>尔时苾刍。<a id="a-2O"></a>离自本处来诣佛前。<a id="a-2P"></a>头面礼足于一面立。<a id="a-2Q"></a>即以伽他叹佛面色端严。<a id="a-2R"></a>复发广大誓愿。<a id="a-2S"></a>颂曰。</p>
  <p id="a2T">如来微妙色端严　　一切世间无有等</p>
  <p id="a2U">光明无量照十方　　日月火珠皆匿曜</p>
  <p id="a2V">愿我得佛清净声　　法音普及无边界</p>
  <p id="a2W">宣扬戒定精进门　　通达甚深微妙法</p>
  <p id="a2X">智慧广大深如海　　内心清净绝尘劳</p>
  <p id="a2Y">超过无边恶趣门　　速到菩提究竟岸</p>
  <p id="a2Z">亦如过去无量佛　　威光普照众生界</p>
  <p id="a2a">为彼群生大导师　　度脱老死令安隐</p>
  <p id="a2b">常行布施及戒忍　　精进定慧六波罗</p>
  <p id="a2c">未度有情令得度　　已度之者使成佛</p>
  <p id="a2d">我以一切伸供养　　百千俱胝那由他</p>
  <p id="a2e">恒河沙数佛世尊　　令我成就寂灭果</p>
  <p id="a2f">复有十方诸佛刹　　恒放光明照一切</p>
  <p id="a2g">殊胜庄严无等伦　　愿我成就利群品</p>
  <p id="a2h">所有无边世界中　　轮回诸趣众生类</p>
  <p id="a2i">速生我刹受快乐　　不久俱成无上道</p>
  <p id="a2j">愿我精进恒决定　　常运慈心拔有情</p>
  <p id="a2k">度尽阿鼻苦众生　　所发弘誓永不断</p>
  <p id="a2l">尔时世尊告阿难言。<a id="a-2m"></a>彼作法苾刍说是偈已。<a id="a-2n"></a>白世自在王如来。<a id="a-2o"></a>我今发阿耨多罗三藐三菩提心。<a id="a-2p"></a>乐求无上正等正觉。<a id="a-2q"></a>唯愿世尊。<a id="a-2r"></a>说诸佛刹功德庄严。<a id="a-2s"></a>若我得闻。<a id="a-2t"></a>恒自修持严土之行。<a id="a-2u"></a>尔时世自在王如来。<a id="a-2v"></a>告作法苾刍言。<a id="a-2w"></a>汝自思惟。<a id="a-2x"></a>修何方便。<a id="a-2y"></a>而能成就佛刹庄严。<a id="a-2z"></a>苾刍白言。<a id="a-30"></a>我智慧微浅。<a id="a-31"></a>不能了知严刹之行。<a id="a-32"></a>如来应正遍知。<a id="a-33"></a>愿为宣说诸佛刹土庄严之事。<a id="a-34"></a>时世自在王如来。<a id="a-35"></a>即为宣说八十四百千俱胝那由佛刹功德庄严广大圆满之相。<a id="a-36"></a>经于一劫方可究竟。<a id="a-37"></a>尔时阿难闻是事已。<a id="a-38"></a>白佛言。<a id="a-39"></a>世尊。<a id="a-3A"></a>彼世自在王佛寿量长短云何说土经于一劫。<a id="a-3B"></a>佛告阿难。<a id="a-3C"></a>彼佛寿命满四十劫。<a id="a-3D"></a>阿难。<a id="a-3E"></a>彼作法苾刍。<a id="a-3F"></a>闻佛所说八十四百千俱胝那由他佛刹功德庄严之事。<a id="a-3G"></a>明了通达如一佛刹。<a id="a-3H"></a>即时会中头面礼足。<a id="a-3I"></a>辞佛而退。<a id="a-3J"></a>往一静处独坐思惟。<a id="a-3K"></a>修习功德庄严佛刹。<a id="a-3L"></a>发大誓愿经于五劫。<a id="a-3M"></a>尔时作法苾刍。<a id="a-3N"></a>复诣世自在王如来所。<a id="a-3O"></a>五体投地礼世尊足。<a id="a-3P"></a>礼已合掌。<a id="a-3Q"></a>白佛言。<a id="a-3R"></a>世尊。<a id="a-3S"></a>如是八十四百千俱胝那由他佛刹。<a id="a-3T"></a>功德庄严所行行愿。<a id="a-3U"></a>我今成就。<a id="a-3V"></a>时世自在王如来告苾刍言。<a id="a-3W"></a>善哉善哉。<a id="a-3X"></a>汝之行愿思惟究竟。<a id="a-3Y"></a>今正是时为众解说。<a id="a-3Z"></a>时诸菩萨。<a id="a-3a"></a>闻是法已得大善利。<a id="a-3b"></a>能于佛刹修习庄严。</p>
  <p id="a3c">尔时作法苾刍。<a id="a-3d"></a>闻佛圣旨。<a id="a-3e"></a>偏袒右肩右膝着地。<a id="a-3f"></a>合掌向佛即为宣说。<a id="a-3g"></a>世尊。<a id="a-3h"></a>我发誓言。<a id="a-3i"></a>愿如世尊证得阿耨多罗三藐三菩提。<a id="a-3j"></a>所居佛刹。<a id="a-3k"></a>具足无量不可思议功德庄严。<a id="a-3l"></a>所有一切众生。<a id="a-3m"></a>及焰摩罗界。<a id="a-3n"></a>三恶道中地狱饿鬼畜生。<a id="a-3o"></a>皆生我刹受我法化。<a id="a-3p"></a>不久悉成阿耨多罗三藐三菩提。<a id="a-3q"></a>一切皆得身真金色。</p>
  <p id="a3r">世尊。<a id="a-3s"></a>我得菩提成正觉已。<a id="a-3t"></a>十方世界所有众生。<a id="a-3u"></a>令生我刹如诸佛土。<a id="a-3v"></a>人天之众。<a id="a-3w"></a>远离分别诸根寂静。<a id="a-3x"></a>悉皆令得阿罗多罗三藐三菩提。<a id="a-3y"></a>世尊。<a id="a-3z"></a>我得菩提成正觉已。<a id="a-40"></a>十方世界所有众生。<a id="a-41"></a>令生我刹得大神通。<a id="a-42"></a>经一念中周遍巡历百千俱胝那由他佛刹。<a id="a-43"></a>供养诸佛深植善本。<a id="a-44"></a>悉皆令得阿耨多罗三藐三菩提。<a id="a-45"></a>世尊。<a id="a-46"></a>我得菩提成正觉已。<a id="a-47"></a>所有众生令生我刹。<a id="a-48"></a>一切皆得宿命通。<a id="a-49"></a>能善观察百千俱胝那由他劫过去之事。<a id="a-4A"></a>悉皆令得阿耨多罗三藐三菩提。<a id="a-4B"></a>世尊。<a id="a-4C"></a>我得菩提。<a id="a-4D"></a>成正觉已。<a id="a-4E"></a>所有众生令生我刹。<a id="a-4F"></a>一切皆得清净天眼。<a id="a-4G"></a>能见百千俱胝那由他世界粗细色相。<a id="a-4H"></a>悉皆令得阿耨多罗三藐三菩提。<a id="a-4I"></a>世尊。<a id="a-4J"></a>我得菩提成正觉已。<a id="a-4K"></a>所有众生令生我刹。<a id="a-4L"></a>一切皆得他心通。<a id="a-4M"></a>善能了知百千俱胝那由他众心心所法。<a id="a-4N"></a>悉皆令得阿耨多罗三藐三菩提。<a id="a-4O"></a>世尊。<a id="a-4P"></a>我得菩提成正觉已。<a id="a-4Q"></a>所有众生令生我刹。<a id="a-4R"></a>一切皆得住正信位。<a id="a-4S"></a>离颠倒想坚固修习。<a id="a-4T"></a>悉皆令得阿耨多罗三藐三菩提。<a id="a-4U"></a>世尊。<a id="a-4V"></a>我得菩提成正觉已。<a id="a-4W"></a>所有众生令生我刹。<a id="a-4X"></a>所修正行善根无量。<a id="a-4Y"></a>遍圆寂界而无间断。<a id="a-4Z"></a>悉皆令得阿耨多罗三藐三菩提。<a id="a-4a"></a>世尊。<a id="a-4b"></a>我得菩提成正觉已。<a id="a-4c"></a>所有众生令生我刹。<a id="a-4d"></a>虽住声闻缘觉之位。<a id="a-4e"></a>往百千俱胝那由他宝刹之内。<a id="a-4f"></a>遍作佛事。<a id="a-4g"></a>悉皆令得阿耨多罗三藐三菩提。<a id="a-4h"></a>世尊。<a id="a-4i"></a>我得菩提成正觉已。<a id="a-4j"></a>所有众生令生我刹。<a id="a-4k"></a>一切皆得无边光明。<a id="a-4l"></a>而能照曜百千俱胝那由他诸佛刹土。<a id="a-4m"></a>悉皆令得阿耨多罗三藐三菩提。<a id="a-4n"></a>世尊。<a id="a-4o"></a>我得菩提成正觉已。<a id="a-4p"></a>所有众生令生我刹。<a id="a-4q"></a>命不中夭。<a id="a-4r"></a>寿百千俱胝那由他劫。<a id="a-4s"></a>悉皆令得阿耨多罗三藐三菩提。<a id="a-4t"></a>世尊。<a id="a-4u"></a>我得菩提成正觉已。<a id="a-4v"></a>所有众生令生我刹。<a id="a-4w"></a>无不善名。<a id="a-4x"></a>闻无量无数诸佛刹土。<a id="a-4y"></a>无名无号无相无形。<a id="a-4z"></a>无所称赞。<a id="a-50"></a>而无疑谤身心不动。<a id="a-51"></a>悉皆令得阿耨多罗三藐三菩提。<a id="a-52"></a>世尊。<a id="a-53"></a>我得菩提成正觉已。<a id="a-54"></a>所有众生求生我刹。<a id="a-55"></a>念吾名号发志诚心坚固不退。<a id="a-56"></a>彼命终时。<a id="a-57"></a>我令无数苾刍现前围绕来迎彼人。<a id="a-58"></a>经须臾间得生我刹。<a id="a-59"></a>悉皆令得阿耨多罗三藐三菩提。<a id="a-5A"></a>世尊。<a id="a-5B"></a>我得菩提成正觉已。<a id="a-5C"></a>所有十方无量无边。<a id="a-5D"></a>无数世界一切众生。<a id="a-5E"></a>闻吾名号发菩提心。<a id="a-5F"></a>种诸善根随意求生。<a id="a-5G"></a>诸佛刹土无不得生。<a id="a-5H"></a>悉皆令得阿耨多罗三藐三菩提。<a id="a-5I"></a>世尊。<a id="a-5J"></a>我得菩提成正觉已。<a id="a-5K"></a>所有众生令生我刹。<a id="a-5L"></a>皆具三十二种大丈夫相。<a id="a-5M"></a>一生令得阿耨多罗三藐三菩提。<a id="a-5N"></a>世尊。<a id="a-5O"></a>我得菩提成正觉已。<a id="a-5P"></a>所有众生令生我刹。<a id="a-5Q"></a>若有大愿未欲成佛为菩萨者。<a id="a-5R"></a>我以威力。<a id="a-5S"></a>令彼教化一切众生。<a id="a-5T"></a>皆发信心。<a id="a-5U"></a>修菩提行。<a id="a-5V"></a>普贤行。<a id="a-5W"></a>寂灭行。<a id="a-5X"></a>净梵行最胜行。<a id="a-5Y"></a>及一切善行。<a id="a-5Z"></a>悉皆令得阿耨多罗三藐三菩提。<a id="a-5a"></a>世尊。<a id="a-5b"></a>我得菩提成正觉已。<a id="a-5c"></a>所有众生令生我刹。<a id="a-5d"></a>于一切处承事供养无量百千俱胝那由他诸佛。<a id="a-5e"></a>种诸善根。<a id="a-5f"></a>随意所求无不满愿。<a id="a-5g"></a>悉皆令得阿耨多罗三藐三菩提。<a id="a-5h"></a>世尊。<a id="a-5i"></a>我得菩提成正觉已。<a id="a-5j"></a>我刹土中所有菩萨。<a id="a-5k"></a>皆得成就一切智慧。<a id="a-5l"></a>善谈诸法秘要之义。<a id="a-5m"></a>不久速成阿耨多罗三藐三菩提。<a id="a-5n"></a>世尊。<a id="a-5o"></a>我得菩提成正觉已。<a id="a-5p"></a>我居宝刹所有菩萨。<a id="a-5q"></a>发勇猛心运大神通。<a id="a-5r"></a>往无量无边无数世界诸佛刹中。<a id="a-5s"></a>以真珠璎珞。<a id="a-5t"></a>宝盖幢幡。<a id="a-5u"></a>衣服卧具。<a id="a-5v"></a>饮食汤药。<a id="a-5w"></a>香华伎乐。<a id="a-5x"></a>供养承事回求菩提。<a id="a-5y"></a>速得成就阿耨多罗三藐三菩提。<a id="a-5z"></a>世尊。<a id="a-60"></a>我得菩提成正觉已。<a id="a-61"></a>我居宝刹所有菩萨。<a id="a-62"></a>发大道心。<a id="a-63"></a>欲以真珠璎珞。<a id="a-64"></a>宝盖幢幡衣服卧具。<a id="a-65"></a>饮食汤药。<a id="a-66"></a>香华伎乐。<a id="a-67"></a>承事供养他方世界无量无边诸佛世尊。<a id="a-68"></a>而不能往。<a id="a-69"></a>我于尔时以宿愿力。<a id="a-6A"></a>令彼他方诸佛世尊。<a id="a-6B"></a>各舒手臂至我刹中受是供养。<a id="a-6C"></a>令彼速成阿耨多罗三藐三菩提。<a id="a-6D"></a>世尊。<a id="a-6E"></a>我得菩提成正觉已。<a id="a-6F"></a>我居宝刹所有菩萨。<a id="a-6G"></a>随自意乐不离此界。<a id="a-6H"></a>欲以真珠璎珞。<a id="a-6I"></a>宝盖幢幡。<a id="a-6J"></a>衣服卧具。<a id="a-6K"></a>饮食汤药。<a id="a-6L"></a>香华伎乐。<a id="a-6M"></a>供养他方无量诸佛。<a id="a-6N"></a>又复思惟。<a id="a-6O"></a>如佛展臂至此受供。<a id="a-6P"></a>劬劳诸佛令我无益。<a id="a-6Q"></a>作是念时。<a id="a-6R"></a>我以神力。<a id="a-6S"></a>令此供具自至他方诸佛面前。<a id="a-6T"></a>一一供养。<a id="a-6U"></a>尔时菩萨。<a id="a-6V"></a>不久悉成阿耨多罗三藐三菩提。<a id="a-6W"></a>世尊。<a id="a-6X"></a>我得菩提成正觉已。<a id="a-6Y"></a>我居宝刹所有菩萨。<a id="a-6Z"></a>身长十六由旬。<a id="a-6a"></a>得那罗延力。<a id="a-6b"></a>身相端严光明照曜。<a id="a-6c"></a>善根具足。<a id="a-6d"></a>成就阿耨多罗三藐三菩提。<a id="a-6e"></a>世尊我得菩提成正觉已。<a id="a-6f"></a>我居宝刹所有菩萨。<a id="a-6g"></a>为诸众生通达法藏。<a id="a-6h"></a>安立无边一切智慧断尽诸结悉得证成阿耨多罗三藐三菩提。<a id="a-6i"></a>世尊。<a id="a-6j"></a>我得菩提成正觉已。<a id="a-6k"></a>我居宝刹所有菩萨。<a id="a-6l"></a>以百千俱胝那由他种种珍宝造作香炉。<a id="a-6m"></a>下从地际上至空界。<a id="a-6n"></a>常以无价栴檀之香。<a id="a-6o"></a>普薰供养十方诸佛。<a id="a-6p"></a>令得速成阿耨多罗三藐三菩提。<a id="a-6q"></a>世尊。<a id="a-6r"></a>我得菩提成正觉已。<a id="a-6s"></a>所居佛刹广博严净光莹如镜。<a id="a-6t"></a>悉能照见无量无边一切佛刹。<a id="a-6u"></a>众生睹者生希有心。<a id="a-6v"></a>不久速成阿耨多罗三藐三菩提。<a id="a-6w"></a>世尊。<a id="a-6x"></a>我得菩提成正觉已。<a id="a-6y"></a>我居宝刹所有菩萨。<a id="a-6z"></a>昼夜六时恒受快乐。<a id="a-70"></a>过于诸天。<a id="a-71"></a>入平等总持门。<a id="a-72"></a>身光普照无边世界。<a id="a-73"></a>不久得成阿耨多罗三藐三菩提。<a id="a-74"></a>世尊。<a id="a-75"></a>我得菩提成正觉已。<a id="a-76"></a>所有十方无量无边。<a id="a-77"></a>无数世界一切女人。<a id="a-78"></a>若有厌离女身者。<a id="a-79"></a>闻我名号发清净心归依顶礼。<a id="a-7A"></a>彼人命终即生我刹成男子身。<a id="a-7B"></a>悉皆令得阿耨多罗三藐三菩提。<a id="a-7C"></a>世尊。<a id="a-7D"></a>我得菩提成正觉已。<a id="a-7E"></a>所有十方无量无边。<a id="a-7F"></a>无数佛刹声闻缘觉。<a id="a-7G"></a>闻我名号修持净戒。<a id="a-7H"></a>坚固不退速坐道场。<a id="a-7I"></a>成就阿耨多罗三藐三菩提。<a id="a-7J"></a>世尊。<a id="a-7K"></a>我得菩提成正觉已。<a id="a-7L"></a>所有十方无量无边。<a id="a-7M"></a>不可思议无等佛刹一切菩萨。<a id="a-7N"></a>闻我名号五体投地礼拜归命。<a id="a-7O"></a>复得天上人间一切有情。<a id="a-7P"></a>尊重恭敬亲近侍奉增益功德。<a id="a-7Q"></a>成就阿耨多罗三藐三菩提。<a id="a-7R"></a>世尊。<a id="a-7S"></a>我得菩提成正觉已。<a id="a-7T"></a>所有众生发净信心。<a id="a-7U"></a>为诸沙门婆罗门。<a id="a-7V"></a>染衣洗衣裁衣缝衣修作僧服。<a id="a-7W"></a>或自手作或使人作。<a id="a-7X"></a>作已回向。<a id="a-7Y"></a>是人所感。<a id="a-7Z"></a>八十一生得最上衣随身丰足。<a id="a-7a"></a>于最后身来生我刹。<a id="a-7b"></a>成就阿耨多罗三藐三菩提。</p>
 </body>
</html>