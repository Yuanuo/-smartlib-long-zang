<!doctype html>
<html id="z3IBUYpeB" data-ver="588">
 <head>
  <meta charset="utf-8">
  <meta author="法贤">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘无量寿庄严经卷中</h1>
  <p id="a2">尔时作法苾刍白世尊言。<a id="a-3"></a>我得菩提成正觉已。<a id="a-4"></a>所有一切众生。<a id="a-5"></a>闻我名号永离热恼心得清凉。<a id="a-6"></a>行正信行得生我刹。<a id="a-7"></a>坐宝树下证无生忍。<a id="a-8"></a>成就阿耨多罗三藐三菩提。<a id="a-9"></a>世尊。<a id="a-A"></a>我得菩提成正觉已。<a id="a-B"></a>所有十方一切佛刹诸菩萨众。<a id="a-C"></a>闻我名号应时证得寂静三摩地。<a id="a-D"></a>住是定已。<a id="a-E"></a>于一念中。<a id="a-F"></a>得见无量无边不可思议诸佛世尊。<a id="a-G"></a>承事供养。<a id="a-H"></a>成就阿耨多罗三藐三菩提。<a id="a-I"></a>世尊。<a id="a-J"></a>我得菩提成正觉已。<a id="a-K"></a>所有十方一切佛刹声闻菩萨。<a id="a-L"></a>闻我名号证无生忍。<a id="a-M"></a>成就一切平等善根。<a id="a-N"></a>住无功用离加行故。<a id="a-O"></a>不久令得阿耨多罗三藐三菩提。<a id="a-P"></a>世尊。<a id="a-Q"></a>我得菩提成正觉已。<a id="a-R"></a>所有十方一切佛刹诸菩萨众。<a id="a-S"></a>闻我名已生希有心。<a id="a-T"></a>是人即得普遍菩萨三摩地。<a id="a-U"></a>住此定已。<a id="a-V"></a>于一念中。<a id="a-W"></a>得至无量无数不可思议诸佛刹中。<a id="a-X"></a>恭敬尊重供养诸佛。<a id="a-Y"></a>成就阿耨多罗三藐三菩提。<a id="a-Z"></a>世尊。<a id="a-a"></a>我得菩提成正觉已。<a id="a-b"></a>于我刹中所有菩萨。<a id="a-c"></a>或乐说法或乐听法。<a id="a-d"></a>或现神足或往他方。<a id="a-e"></a>随意修习无不圆满。<a id="a-f"></a>皆令证得阿耨多罗三藐三菩提。<a id="a-g"></a>世尊。<a id="a-h"></a>我得菩提成正觉已。<a id="a-i"></a>所有十方一切佛刹闻我名者。<a id="a-j"></a>应时即得初忍二忍乃至无生法忍。<a id="a-k"></a>成就阿耨多罗三藐三菩提。<a id="a-l"></a>尔时作法苾刍。<a id="a-m"></a>向彼佛前发如是愿已。<a id="a-n"></a>承佛威神即说颂曰。</p>
  <p id="ao">我今对佛前　　而发诚实愿</p>
  <p id="ap">获佛十力身　　威德无等等</p>
  <p id="aq">复为大国王　　富豪而自在</p>
  <p id="ar">广以诸财宝　　普施于贫苦</p>
  <p id="as">令彼诸群生　　长夜无忧恼</p>
  <p id="at">出生众善根　　成就菩提果</p>
  <p id="au">我若成正觉　　立名无量寿</p>
  <p id="av">众生闻此号　　俱来我刹中</p>
  <p id="aw">如佛金色身　　妙相悉圆满</p>
  <p id="ax">亦以大慈心　　利益诸群品</p>
  <p id="ay">愿我智慧光　　广照十方刹</p>
  <p id="az">除灭诸有情　　贪嗔烦恼闇</p>
  <p id="a10">地狱鬼畜生　　悉舍三涂苦</p>
  <p id="a11">亦生我刹中　　修习清净行</p>
  <p id="a12">获彼光明身　　如佛普照曜</p>
  <p id="a13">日月珠宝光　　其明不可比</p>
  <p id="a14">愿我未来世　　常作天人师</p>
  <p id="a15">百亿世界中　　而作师子吼</p>
  <p id="a16">如彼过去佛　　所行慈愍行</p>
  <p id="a17">广无量无边　　俱胝诸有情</p>
  <p id="a18">圆满昔所愿　　一切皆成佛</p>
  <p id="a19">发是大愿时　　三千大千界</p>
  <p id="a1A">震动遍十方　　天人空界中</p>
  <p id="a1B">散雨一切花　　栴檀及沉水</p>
  <p id="a1C">称赞大苾刍　　愿力甚希有</p>
  <p id="a1D">决定当作佛　　广利众生界</p>
  <p id="a1E">复次阿难。<a id="a-1F"></a>时作法苾刍。<a id="a-1G"></a>对世自在王如来。<a id="a-1H"></a>及天人魔梵沙门婆罗门阿修罗等。<a id="a-1I"></a>发是愿已住真实慧。<a id="a-1J"></a>勇猛精进。<a id="a-1K"></a>修习无量功德。<a id="a-1L"></a>庄严佛刹入三摩地。<a id="a-1M"></a>历大阿僧祇劫。<a id="a-1N"></a>修菩萨行。<a id="a-1O"></a>不生悭贪心嗔恚心愚痴心。<a id="a-1P"></a>亦无欲想嗔想痴想色声香味触想。<a id="a-1Q"></a>心不迷乱。<a id="a-1R"></a>口不喑哑。<a id="a-1S"></a>身不懈怠。<a id="a-1T"></a>但乐忆念过去诸佛所修善根行寂静行。<a id="a-1U"></a>远离虚妄坚守律仪。<a id="a-1V"></a>常以爱语饶益众生。<a id="a-1W"></a>于佛法僧信重恭敬调顺柔软。<a id="a-1X"></a>依真谛门植众德本。<a id="a-1Y"></a>了空无相无愿无为无生无灭。<a id="a-1Z"></a>善护口业不讥他过。<a id="a-1a"></a>善护身业不失律仪。<a id="a-1b"></a>善护意业清净无染。<a id="a-1c"></a>所有国城聚落。<a id="a-1d"></a>男女奴眷属。<a id="a-1e"></a>金银珍宝。<a id="a-1f"></a>乃至色声香味触等。<a id="a-1g"></a>都无所著。<a id="a-1h"></a>恒以布施持戒忍辱精进禅定智慧六度之行。<a id="a-1i"></a>利乐众生。<a id="a-1j"></a>轨范具足善根圆满。<a id="a-1k"></a>所生之处。<a id="a-1l"></a>有无量无数百千俱胝那由他珍宝之藏。<a id="a-1m"></a>从地涌出。<a id="a-1n"></a>摄受无量无数百千俱胝那由他众生。<a id="a-1o"></a>发阿耨多罗三藐三菩提心。<a id="a-1p"></a>如是之行无量无边说不能尽。<a id="a-1q"></a>复次阿难。<a id="a-1r"></a>作法苾刍行菩萨行时。<a id="a-1s"></a>于诸佛所尊重恭敬。<a id="a-1t"></a>承事供养未曾间断。<a id="a-1u"></a>为四大天王恒诣佛所。<a id="a-1v"></a>恭敬礼拜承事供养。<a id="a-1w"></a>为忉利天王恒诣佛所。<a id="a-1x"></a>恭敬礼拜承事供养。<a id="a-1y"></a>为夜摩天王。<a id="a-1z"></a>兜率天王。<a id="a-20"></a>化乐天王。<a id="a-21"></a>他化自在天王。<a id="a-22"></a>乃至大梵天王等。<a id="a-23"></a>恒诣佛所。<a id="a-24"></a>恭敬礼拜承事供养。<a id="a-25"></a>复次阿难。<a id="a-26"></a>处阎浮提。<a id="a-27"></a>为转轮王受灌顶位。<a id="a-28"></a>及大臣官族等。<a id="a-29"></a>恒诣佛所。<a id="a-2A"></a>恭敬礼拜承事供养。<a id="a-2B"></a>为刹帝利婆罗门等。<a id="a-2C"></a>恒诣佛所。<a id="a-2D"></a>恭敬礼拜承事供养。<a id="a-2E"></a>如是经无量无数百千万亿劫。<a id="a-2F"></a>亲近诸佛植众德本。<a id="a-2G"></a>所集阿耨多罗三藐三菩提。</p>
  <p id="a2H">复次阿难。<a id="a-2I"></a>作法苾刍行菩萨行时。<a id="a-2J"></a>口中常出栴檀之香。<a id="a-2K"></a>身诸毛孔出优钵罗华香。<a id="a-2L"></a>其香普薰无量无边不可思议那由他百千由旬。<a id="a-2M"></a>有情闻此香者。<a id="a-2N"></a>皆发阿耨多罗三藐三菩提心。<a id="a-2O"></a>复次阿难。<a id="a-2P"></a>作法苾刍行菩萨行时。<a id="a-2Q"></a>色相端严。<a id="a-2R"></a>三十二相八十种好。<a id="a-2S"></a>悉皆具足。<a id="a-2T"></a>复以一切珍宝庄严两臂。<a id="a-2U"></a>手中恒出一切衣服。<a id="a-2V"></a>一切饮食。<a id="a-2W"></a>一切幢幡。<a id="a-2X"></a>一切伞盖。<a id="a-2Y"></a>一切音乐。<a id="a-2Z"></a>乃至一切最上所须之物。<a id="a-2a"></a>利乐一切众生。<a id="a-2b"></a>令发阿耨多罗三藐三菩提心。</p>
  <p id="a2c">尔时阿难。<a id="a-2d"></a>闻佛说彼作法苾刍菩萨之行。<a id="a-2e"></a>白世尊言。<a id="a-2f"></a>作法苾刍。<a id="a-2g"></a>为是过去佛耶。<a id="a-2h"></a>未来佛耶。<a id="a-2i"></a>现在佛耶。<a id="a-2j"></a>世尊告言。<a id="a-2k"></a>彼佛如来。<a id="a-2l"></a>来无所来。<a id="a-2m"></a>去无所去。<a id="a-2n"></a>无生无灭。<a id="a-2o"></a>非过现未来。<a id="a-2p"></a>但以酬愿度生。<a id="a-2q"></a>现在西方。<a id="a-2r"></a>去阎浮提百千俱胝那由他佛刹。<a id="a-2s"></a>有世界名曰极乐。<a id="a-2t"></a>佛名无量寿。<a id="a-2u"></a>成佛已来于今十劫。<a id="a-2v"></a>有无量无数菩萨摩诃萨。<a id="a-2w"></a>及无量无数声闻之众。<a id="a-2x"></a>恭敬围绕而为说法。<a id="a-2y"></a>彼佛光明。<a id="a-2z"></a>照于东方恒河沙数百千俱胝那由他不可称量佛刹。<a id="a-30"></a>如是南西北方四维上下。<a id="a-31"></a>亦复如是。<a id="a-32"></a>复次阿难彼佛无量寿。<a id="a-33"></a>若化圆光。<a id="a-34"></a>或一由旬二由旬三由旬。<a id="a-35"></a>或百由旬千由旬百千由旬。<a id="a-36"></a>或俱胝那由他百千由旬。<a id="a-37"></a>乃至遍满无量无边无数佛刹。<a id="a-38"></a>复次阿难。<a id="a-39"></a>今此光明名无量光。<a id="a-3A"></a>无碍光。<a id="a-3B"></a>常照光。<a id="a-3C"></a>不空光。<a id="a-3D"></a>利益光。<a id="a-3E"></a>爱乐光。<a id="a-3F"></a>安隐光。<a id="a-3G"></a>解脱光。<a id="a-3H"></a>无等光。<a id="a-3I"></a>不思议光。<a id="a-3J"></a>过日月光。<a id="a-3K"></a>夺一切世间光。<a id="a-3L"></a>无垢清净光。<a id="a-3M"></a>如是光明。<a id="a-3N"></a>普照十方一切世界。<a id="a-3O"></a>天龙药叉乾闼婆阿修罗迦楼罗紧那罗摩睺罗伽人非人等。<a id="a-3P"></a>见此光明发菩提心获利乐故。<a id="a-3Q"></a>佛告阿难。<a id="a-3R"></a>我住一劫。<a id="a-3S"></a>说此光明功德利益。<a id="a-3T"></a>亦不能尽。<a id="a-3U"></a>复次阿难。<a id="a-3V"></a>无量寿如来。<a id="a-3W"></a>有如是百千万十万百万。<a id="a-3X"></a>一俱胝百俱胝千俱胝。<a id="a-3Y"></a>紧迦啰数。<a id="a-3Z"></a>频婆啰数。<a id="a-3a"></a>那由他数。<a id="a-3b"></a>阿由他数。<a id="a-3c"></a>毗婆诃数。<a id="a-3d"></a>嚩娑那数。<a id="a-3e"></a>穰伽数。<a id="a-3f"></a>阿僧祇数。<a id="a-3g"></a>十阿僧祇数。<a id="a-3h"></a>百阿僧祇数。<a id="a-3i"></a>千阿僧祇数。<a id="a-3j"></a>百千阿僧祇数。<a id="a-3k"></a>阿摩儞野数。<a id="a-3l"></a>不可思议数。<a id="a-3m"></a>如是无量无数声闻之众。<a id="a-3n"></a>譬喻算数数不能及。<a id="a-3o"></a>阿难。<a id="a-3p"></a>彼大目干连神通第一。<a id="a-3q"></a>三千大千世界所有一切童男童女。<a id="a-3r"></a>于一昼夜悉知其数。<a id="a-3s"></a>假使百千俱胝声闻神通之力。<a id="a-3t"></a>皆如大目干连。<a id="a-3u"></a>又一一声闻。<a id="a-3v"></a>寿百千俱胝那由他岁。<a id="a-3w"></a>尽其寿命数。<a id="a-3x"></a>彼声闻百分之中。<a id="a-3y"></a>不及一分。<a id="a-3z"></a>复次阿难。<a id="a-40"></a>譬如大海。<a id="a-41"></a>深八万四千由旬。<a id="a-42"></a>广阔无边。<a id="a-43"></a>假使有人出身一毛。<a id="a-44"></a>碎为百俱胝细如微尘。<a id="a-45"></a>以一一尘投海出水。<a id="a-46"></a>水在尘上形量亦尔。<a id="a-47"></a>如是投尽毛尘。<a id="a-48"></a>于意云何。<a id="a-49"></a>毛尘水多海中水多。<a id="a-4A"></a>阿难白佛言。<a id="a-4B"></a>世尊。<a id="a-4C"></a>毛尘出水未及半合。<a id="a-4D"></a>海水无量。<a id="a-4E"></a>佛言阿难。<a id="a-4F"></a>彼目干连等声闻之众。<a id="a-4G"></a>尽其形寿。<a id="a-4H"></a>数知数者如毛尘之水。<a id="a-4I"></a>数未尽者如海中水。<a id="a-4J"></a>如是彼佛。<a id="a-4K"></a>有如是无量不可算数声闻弟子。<a id="a-4L"></a>又彼佛国土大富无量。<a id="a-4M"></a>唯受快乐无有众苦。<a id="a-4N"></a>无地狱饿鬼畜生焰魔罗界及八难之报。<a id="a-4O"></a>唯有清净菩萨摩诃萨及声闻之众复次阿难。<a id="a-4P"></a>彼佛国土。<a id="a-4Q"></a>有种种宝柱。<a id="a-4R"></a>皆以百千珍宝。<a id="a-4S"></a>而用庄严。<a id="a-4T"></a>所谓金柱银柱。<a id="a-4U"></a>琉璃柱。<a id="a-4V"></a>颇梨柱。<a id="a-4W"></a>真珠柱。<a id="a-4X"></a>砗磲柱。<a id="a-4Y"></a>玛瑙柱。<a id="a-4Z"></a>复有金银二宝柱。<a id="a-4a"></a>金银琉璃三宝柱。<a id="a-4b"></a>金银琉璃颇梨四宝柱。<a id="a-4c"></a>金银琉璃颇梨真珠五宝柱。<a id="a-4d"></a>金银琉璃颇梨真珠砗磲六宝柱。<a id="a-4e"></a>金银琉璃颇梨真珠砗磲玛瑙七宝柱。<a id="a-4f"></a>复次阿难。<a id="a-4g"></a>彼佛国土。<a id="a-4h"></a>复有种种宝树。<a id="a-4i"></a>根茎枝干黄金所成。<a id="a-4j"></a>华叶果实白银化作。<a id="a-4k"></a>亦有宝树。<a id="a-4l"></a>根茎枝干白银所成。<a id="a-4m"></a>花叶果实琉璃化作。<a id="a-4n"></a>亦有宝树。<a id="a-4o"></a>根茎枝干琉璃所成。<a id="a-4p"></a>华叶果实颇梨化作。<a id="a-4q"></a>亦有宝树。<a id="a-4r"></a>根茎枝叶颇梨所成。<a id="a-4s"></a>华叶果实真珠化作。<a id="a-4t"></a>亦有宝树。<a id="a-4u"></a>根茎枝干真珠所成。<a id="a-4v"></a>华叶果实砗磲化作。<a id="a-4w"></a>亦有宝树。<a id="a-4x"></a>根茎枝干砗磲所成。<a id="a-4y"></a>花叶果实璃瑙化作。<a id="a-4z"></a>亦有宝树。<a id="a-50"></a>根茎枝干玛瑙所成。<a id="a-51"></a>花叶果实黄金化作。<a id="a-52"></a>亦有宝树。<a id="a-53"></a>黄金为根。<a id="a-54"></a>白银为身。<a id="a-55"></a>琉璃为枝。<a id="a-56"></a>颇梨为梢。<a id="a-57"></a>真珠为叶。<a id="a-58"></a>砗磲为花。<a id="a-59"></a>玛瑙为果。<a id="a-5A"></a>亦有宝树。<a id="a-5B"></a>白银为根。<a id="a-5C"></a>琉璃为身。<a id="a-5D"></a>颇梨为枝。<a id="a-5E"></a>真珠为梢。<a id="a-5F"></a>砗磲为叶。<a id="a-5G"></a>玛瑙为花。<a id="a-5H"></a>黄金为果。<a id="a-5I"></a>亦有宝树。<a id="a-5J"></a>琉璃为根。<a id="a-5K"></a>颇梨为身。<a id="a-5L"></a>真珠为枝。<a id="a-5M"></a>砗磲为梢。<a id="a-5N"></a>玛瑙为叶。<a id="a-5O"></a>黄金为花。<a id="a-5P"></a>白银为果。<a id="a-5Q"></a>亦有宝树。<a id="a-5R"></a>颇梨为根。<a id="a-5S"></a>真珠为身。<a id="a-5T"></a>砗磲为枝。<a id="a-5U"></a>玛瑙为梢。<a id="a-5V"></a>黄金为叶。<a id="a-5W"></a>白银为花。<a id="a-5X"></a>琉璃为果。<a id="a-5Y"></a>亦有宝树。<a id="a-5Z"></a>真珠为根。<a id="a-5a"></a>砗磲为身。<a id="a-5b"></a>玛瑙为枝。<a id="a-5c"></a>黄金为梢。<a id="a-5d"></a>白银为叶。<a id="a-5e"></a>琉璃为花。<a id="a-5f"></a>颇梨为果。<a id="a-5g"></a>亦有宝树。<a id="a-5h"></a>砗磲为根。<a id="a-5i"></a>玛瑙为身。<a id="a-5j"></a>黄金为枝。<a id="a-5k"></a>白银为梢。<a id="a-5l"></a>琉璃为叶。<a id="a-5m"></a>颇梨为花。<a id="a-5n"></a>真珠为果。<a id="a-5o"></a>亦有宝树。<a id="a-5p"></a>玛瑙为根。<a id="a-5q"></a>黄金为身。<a id="a-5r"></a>白银为枝。<a id="a-5s"></a>琉璃为梢。<a id="a-5t"></a>颇梨为叶。<a id="a-5u"></a>真珠为花。<a id="a-5v"></a>砗磲为果。<a id="a-5w"></a>如是极乐世界。<a id="a-5x"></a>七宝行树。<a id="a-5y"></a>复次阿难。<a id="a-5z"></a>彼佛国土清净严饰宽广平正。<a id="a-60"></a>无有丘陵坑坎荆棘沙砾土石等山。<a id="a-61"></a>黑山雪山宝山金山须弥山铁围山大铁围山。<a id="a-62"></a>唯以黄金为地。</p>
  <p id="a63">尔时阿难。<a id="a-64"></a>闻是语已。<a id="a-65"></a>白世尊言。<a id="a-66"></a>四大王天忉利天。<a id="a-67"></a>依须弥山王住。<a id="a-68"></a>夜摩天等当依何住。<a id="a-69"></a>佛告阿难。<a id="a-6A"></a>夜摩兜率乃至色无色界一切诸天。<a id="a-6B"></a>皆依空界而住。<a id="a-6C"></a>阿难白言。<a id="a-6D"></a>空界无碍云何依住。<a id="a-6E"></a>业因果报不可思议。<a id="a-6F"></a>佛告阿难。<a id="a-6G"></a>汝身果报亦不可思议。<a id="a-6H"></a>众生业报亦不可思议。<a id="a-6I"></a>诸佛圣力不可思议。<a id="a-6J"></a>彼佛国土虽无大海。<a id="a-6K"></a>而有泉河处处交流。<a id="a-6L"></a>其水或阔十由旬。<a id="a-6M"></a>二十由旬。<a id="a-6N"></a>三十由旬。<a id="a-6O"></a>乃至百千由旬。<a id="a-6P"></a>深十二由旬。<a id="a-6Q"></a>其水清净具八功德出微妙声。<a id="a-6R"></a>譬如百千万种音乐之声。<a id="a-6S"></a>遍诸佛刹。<a id="a-6T"></a>一切众生闻者适悦得大快乐。<a id="a-6U"></a>又水两岸。<a id="a-6V"></a>复有无数栴檀香树。<a id="a-6W"></a>吉祥果树。<a id="a-6X"></a>花卉恒芳光明照耀。<a id="a-6Y"></a>若彼众生过此水时。<a id="a-6Z"></a>要至足者。<a id="a-6a"></a>要至膝者。<a id="a-6b"></a>乃至要至项者。<a id="a-6c"></a>或要冷者温者。<a id="a-6d"></a>急流者慢流者。<a id="a-6e"></a>其水一一随众生意令受快乐。<a id="a-6f"></a>又于水中出种种声。<a id="a-6g"></a>佛声法声僧声。<a id="a-6h"></a>止息声无性声波罗蜜声。<a id="a-6i"></a>力声无畏声。<a id="a-6j"></a>通达声。<a id="a-6k"></a>无行声。<a id="a-6l"></a>无生声。<a id="a-6m"></a>无灭声。<a id="a-6n"></a>寂静声。<a id="a-6o"></a>大慈声。<a id="a-6p"></a>大悲声。<a id="a-6q"></a>喜舍声。<a id="a-6r"></a>灌顶声。<a id="a-6s"></a>出如是种种微妙音声。<a id="a-6t"></a>众生闻已发清净心无诸分别。<a id="a-6u"></a>正直平等成熟善根。<a id="a-6v"></a>永不退于阿耨多罗三藐三菩提心。<a id="a-6w"></a>又彼佛刹其中生者。<a id="a-6x"></a>不闻地狱声。<a id="a-6y"></a>饿鬼声。<a id="a-6z"></a>畜生声。<a id="a-70"></a>夜叉声。<a id="a-71"></a>斗诤声。<a id="a-72"></a>恶口声。<a id="a-73"></a>两舌声。<a id="a-74"></a>杀生声。<a id="a-75"></a>偷盗声。<a id="a-76"></a>一切恶声。<a id="a-77"></a>而彼众生。<a id="a-78"></a>色相端严福德无量。<a id="a-79"></a>智慧明了神通自在。<a id="a-7A"></a>宫殿楼阁。<a id="a-7B"></a>园林池沼。<a id="a-7C"></a>衣服卧具。<a id="a-7D"></a>如他化自在天。<a id="a-7E"></a>最上快乐之具。<a id="a-7F"></a>一切丰足。<a id="a-7G"></a>复次阿难。<a id="a-7H"></a>彼土众生。<a id="a-7I"></a>思香花等欲供诸佛。<a id="a-7J"></a>作是念时。<a id="a-7K"></a>花香璎珞。<a id="a-7L"></a>涂香末香。<a id="a-7M"></a>幢幡伞盖。<a id="a-7N"></a>及诸伎乐。<a id="a-7O"></a>随意即至满佛刹中。<a id="a-7P"></a>若思饮食汤药。<a id="a-7Q"></a>衣服卧具。<a id="a-7R"></a>头冠耳环。<a id="a-7S"></a>真珠罗网等。<a id="a-7T"></a>随念即至亦遍佛刹。<a id="a-7U"></a>又复思念摩尼宝等。<a id="a-7V"></a>庄严宫殿楼阁堂宇房合。<a id="a-7W"></a>或大或小或高或下。<a id="a-7X"></a>如是念时。<a id="a-7Y"></a>随意现前无不具足。</p>
  <p id="a7Z">复次阿难。<a id="a-7a"></a>譬如有人少有财宝。<a id="a-7b"></a>对受灌顶位刹帝利王所有威势悉皆不现。<a id="a-7c"></a>又刹帝利对天帝释前。<a id="a-7d"></a>所有威势悉皆不现。<a id="a-7e"></a>又天帝释对他化自在天。<a id="a-7f"></a>所有威势悉皆不现。<a id="a-7g"></a>又他化自在天等。<a id="a-7h"></a>及色无色界一切威势。<a id="a-7i"></a>对无量寿如来极乐国土。<a id="a-7j"></a>悉皆不现。<a id="a-7k"></a>如是彼土功德庄严不可思议。</p>
  <p id="a7l">复次阿难。<a id="a-7m"></a>彼佛国土每于食时。<a id="a-7n"></a>香风自起吹动宝树。<a id="a-7o"></a>树相掁触出微妙音。<a id="a-7p"></a>演说苦空无常无我诸波罗蜜。<a id="a-7q"></a>复吹树花落于地上。<a id="a-7r"></a>周遍佛刹高七人量。<a id="a-7s"></a>平正庄严柔软光洁。<a id="a-7t"></a>行人往来足蹑其地深四指量。<a id="a-7u"></a>如迦邻那触身安乐。<a id="a-7v"></a>过食时后。<a id="a-7w"></a>是诸宝花隐地不现。<a id="a-7x"></a>经须臾间复有风生。<a id="a-7y"></a>吹树落花布地面上。<a id="a-7z"></a>如前无异。<a id="a-80"></a>初夜后夜亦复如是。</p>
  <p id="a81">复次阿难。<a id="a-82"></a>彼佛国土无其黑闇。<a id="a-83"></a>无其星曜。<a id="a-84"></a>无其日月。<a id="a-85"></a>无其昼夜。<a id="a-86"></a>无其取舍。<a id="a-87"></a>无其分别。<a id="a-88"></a>纯一无杂。<a id="a-89"></a>唯受清净最上快乐。<a id="a-8A"></a>若有善男子善女人。<a id="a-8B"></a>若已生若当生。<a id="a-8C"></a>是人决定证于阿耨多罗三藐三菩提。<a id="a-8D"></a>于意云何。<a id="a-8E"></a>彼佛刹中无三种失。<a id="a-8F"></a>一心无虚妄。<a id="a-8G"></a>二位无退转。<a id="a-8H"></a>三善无唐捐。</p>
  <p id="a8I">复次阿难。<a id="a-8J"></a>东方有恒河沙数世界。<a id="a-8K"></a>诸佛如来出广长舌相。<a id="a-8L"></a>放无量光说诚实言。<a id="a-8M"></a>称赞无量寿佛不可思议功德。<a id="a-8N"></a>南方亦有恒河沙数世界。<a id="a-8O"></a>诸佛如来出广长舌相。<a id="a-8P"></a>放无量光说诚实言。<a id="a-8Q"></a>称赞无量寿佛不可思议功德。<a id="a-8R"></a>西方亦有恒河沙数世界。<a id="a-8S"></a>诸佛如来出广长舌相。<a id="a-8T"></a>放无量光说诚实言。<a id="a-8U"></a>称赞无量寿佛不可思议功德。<a id="a-8V"></a>北方亦有恒河沙数世界。<a id="a-8W"></a>诸佛如来出广长舌相。<a id="a-8X"></a>放无量光说诚实言。<a id="a-8Y"></a>称赞无量寿佛不可思议功德。<a id="a-8Z"></a>如是四维上下。<a id="a-8a"></a>恒河沙数世界。<a id="a-8b"></a>诸佛如来出广长舌相。<a id="a-8c"></a>放无量光说诚实言。<a id="a-8d"></a>称赞无量寿佛不可思议功德。<a id="a-8e"></a>阿难。<a id="a-8f"></a>于意云何。<a id="a-8g"></a>欲令众生闻彼佛名。<a id="a-8h"></a>发清净心忆念受持。<a id="a-8i"></a>归依供养求生彼土。<a id="a-8j"></a>是人命终。<a id="a-8k"></a>皆得往生极乐世界。<a id="a-8l"></a>不退转于阿耨多罗三藐三菩提。</p>
  <p id="a8m">复次阿难。<a id="a-8n"></a>若有善男子善女人。<a id="a-8o"></a>闻此经典受持读诵书写供养。<a id="a-8p"></a>昼夜相续求生彼刹。<a id="a-8q"></a>是人临终。<a id="a-8r"></a>无量寿如来与诸圣众现在其前。<a id="a-8s"></a>经须臾间。<a id="a-8t"></a>即得往生极乐世界。<a id="a-8u"></a>不退转于阿耨多罗三藐三菩提。</p>
  <p id="a8v">复次阿难。<a id="a-8w"></a>若有善男子善女人。<a id="a-8x"></a>发菩提心已。<a id="a-8y"></a>持诸禁戒坚守不犯。<a id="a-8z"></a>饶益有情。<a id="a-90"></a>所作善根悉施与之。<a id="a-91"></a>令得安乐。<a id="a-92"></a>忆念西方无量寿如来及彼国土。<a id="a-93"></a>是人命终。<a id="a-94"></a>如佛色相种种庄严。<a id="a-95"></a>生宝刹中贤圣围绕。<a id="a-96"></a>速得闻法永不退转于阿耨多罗三藐三菩提。</p>
  <p id="a97">复次阿难。<a id="a-98"></a>若有善男子善女人。<a id="a-99"></a>发十种心。<a id="a-9A"></a>所谓一不偷盗。<a id="a-9B"></a>二不杀生。<a id="a-9C"></a>三不淫欲。<a id="a-9D"></a>四不妄言。<a id="a-9E"></a>五不绮语。<a id="a-9F"></a>六不恶口。<a id="a-9G"></a>七不两舌。<a id="a-9H"></a>八不贪。<a id="a-9I"></a>九不嗔。<a id="a-9J"></a>十不痴。<a id="a-9K"></a>如是昼夜思惟极乐世界无量寿佛。<a id="a-9L"></a>种种功德种种庄严。<a id="a-9M"></a>志心归依顶礼供养。<a id="a-9N"></a>是人临终。<a id="a-9O"></a>不惊不怖心不颠倒。<a id="a-9P"></a>即得往生彼佛国土。<a id="a-9Q"></a>有无量无数诸佛世尊。<a id="a-9R"></a>称赞无量寿佛功德名号。<a id="a-9S"></a>闻是法已。<a id="a-9T"></a>永不退于阿耨多罗三藐三菩提。</p>
 </body>
</html>