<!doctype html>
<html id="z3IBUYreC" data-ver="523">
 <head>
  <meta charset="utf-8">
  <meta author="法贤">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘无量寿庄严经卷下</h1>
  <p id="a2">复次阿难。<a id="a-3"></a>东方恒河沙数佛刹。<a id="a-4"></a>一一刹中。<a id="a-5"></a>有无量无数菩萨摩诃萨。<a id="a-6"></a>及无量无数声闻之众。<a id="a-7"></a>以诸香花幢幡宝盖。<a id="a-8"></a>持用供养极乐世界无量寿佛。<a id="a-9"></a>南方恒河沙数佛刹。<a id="a-A"></a>一一刹中。<a id="a-B"></a>亦有无量无数菩萨摩诃萨。<a id="a-C"></a>及无量无数声闻之众。<a id="a-D"></a>以诸香花幢幡宝盖。<a id="a-E"></a>持用供养极乐世界无量寿佛。<a id="a-F"></a>西方恒河沙数世界。<a id="a-G"></a>一一佛刹。<a id="a-H"></a>亦有无量无数菩萨摩诃萨。<a id="a-I"></a>及无量无数声闻之众。<a id="a-J"></a>以诸香花幢幡宝盖。<a id="a-K"></a>持用供养极乐世界无量寿佛。<a id="a-L"></a>北方恒河沙数佛刹。<a id="a-M"></a>一一佛刹。<a id="a-N"></a>亦有无量无数菩萨摩诃萨。<a id="a-O"></a>及无量无数声闻之众。<a id="a-P"></a>以诸香花幢幡宝盖。<a id="a-Q"></a>持用供养极乐世界无量寿佛。<a id="a-R"></a>四维上下亦复如是。<a id="a-S"></a>各礼佛足。<a id="a-T"></a>称赞佛土功德庄严。<a id="a-U"></a>尔时世尊即说颂曰。</p>
  <p id="aV">东方世界恒河沙　　一一刹中无数量</p>
  <p id="aW">菩萨声闻发胜心　　各以香花宝盖等</p>
  <p id="aX">持至庄严佛刹中　　供养如来无量寿</p>
  <p id="aY">供已礼足而称赞　　最上希有大福田</p>
  <p id="aZ">如是西南及北方　　四维上下恒沙界</p>
  <p id="aa">声闻菩萨数亦然　　皆以香花伸供养</p>
  <p id="ab">礼足旋绕怀敬爱　　复赞如来宿愿深</p>
  <p id="ac">积集功德普庄严　　无量无边极乐国</p>
  <p id="ad">诸佛国界虽严饰　　难比如来宝刹中</p>
  <p id="ae">复以天花供养佛　　花散虚空为伞盖</p>
  <p id="af">纵广量等百由旬　　色相庄严无有比</p>
  <p id="ag">遍覆如来宝刹中　　互相庆慰生欢喜</p>
  <p id="ah">曾于过去百千劫　　积集无量众善根</p>
  <p id="ai">舍彼轮回三有身　　令至解脱清净刹</p>
  <p id="aj">尔时彼佛无量寿　　化导他方菩萨心</p>
  <p id="ak">密用神通化大光　　其光从彼面门出</p>
  <p id="al">三十六亿那由他　　普照俱胝千佛刹</p>
  <p id="am">如是人天普照已　　即入如来顶髻中</p>
  <p id="an">时会一切诸众生　　敬叹佛光未曾有</p>
  <p id="ao">各各俱发菩提心　　愿出尘劳登彼岸</p>
  <p id="ap">尔时世尊。<a id="a-q"></a>说此偈已。<a id="a-r"></a>会中有观自在菩萨。<a id="a-s"></a>即从座起合掌向佛。<a id="a-t"></a>而作是言。<a id="a-u"></a>世尊。<a id="a-v"></a>以何因缘。<a id="a-w"></a>无量寿佛于其面门。<a id="a-x"></a>放无量光照诸佛刹。<a id="a-y"></a>唯愿世尊方便解说。<a id="a-z"></a>令诸众生及他方菩萨。<a id="a-10"></a>闻是语已生希有心。<a id="a-11"></a>于佛菩提志乐趣求入不退位。</p>
  <p id="a12">尔时世尊告观自在菩萨言。<a id="a-13"></a>汝今谛听吾为汝说。<a id="a-14"></a>彼佛如来。<a id="a-15"></a>于过去无量无边阿僧祇劫前。<a id="a-16"></a>为菩萨时发大誓言。<a id="a-17"></a>我于未来成正觉时。<a id="a-18"></a>若有十方世界无量众生。<a id="a-19"></a>闻我名号或顶礼忆念。<a id="a-1A"></a>或称赞归依。<a id="a-1B"></a>或香花供养等。<a id="a-1C"></a>如是众生速生我刹。<a id="a-1D"></a>见此光明即得解脱。<a id="a-1E"></a>若诸菩萨见此光明即得受记证不退位。<a id="a-1F"></a>手持香花及诸供具。<a id="a-1G"></a>往十方界无边净刹。<a id="a-1H"></a>供养诸佛而作佛事增益功德。<a id="a-1I"></a>经须臾间复还本土受诸快乐。<a id="a-1J"></a>是故光明而入佛顶。</p>
  <p id="a1K">复次阿难。<a id="a-1L"></a>无量寿佛应正等觉。<a id="a-1M"></a>所有菩提之树。<a id="a-1N"></a>高一千六百由旬。<a id="a-1O"></a>四布枝叶八百由旬。<a id="a-1P"></a>根入土际五百由旬花果敷荣。<a id="a-1Q"></a>作无量百千珍宝之色。<a id="a-1R"></a>于其树上。<a id="a-1S"></a>复以月光摩尼宝。<a id="a-1T"></a>帝释摩尼宝。<a id="a-1U"></a>如意摩尼宝。<a id="a-1V"></a>持海摩尼宝。<a id="a-1W"></a>大绿宝。<a id="a-1X"></a>莎悉帝迦宝。<a id="a-1Y"></a>爱宝璎珞。<a id="a-1Z"></a>大绿宝璎珞。<a id="a-1a"></a>红真珠璎珞。<a id="a-1b"></a>青真珠璎珞。<a id="a-1c"></a>及金银宝网等种种庄严。</p>
  <p id="a1d">复次阿难。<a id="a-1e"></a>每于辰时香风自起吹此宝树。<a id="a-1f"></a>树相敦触出微妙音。<a id="a-1g"></a>其声普闻无量世界。<a id="a-1h"></a>众生闻者无其耳病。<a id="a-1i"></a>乃至成就阿耨多罗三藐三菩提。<a id="a-1j"></a>若有众生见此树者。<a id="a-1k"></a>乃至成佛。<a id="a-1l"></a>于其中间不生眼病。<a id="a-1m"></a>若有众生闻树香者。<a id="a-1n"></a>乃至成佛。<a id="a-1o"></a>于其中间不生鼻病。<a id="a-1p"></a>若有众生食树果者。<a id="a-1q"></a>乃至成佛。<a id="a-1r"></a>于其中间舌亦无病。<a id="a-1s"></a>若有众生树光照者。<a id="a-1t"></a>乃至成佛。<a id="a-1u"></a>于其中间身亦无病。<a id="a-1v"></a>若有众生观想树者。<a id="a-1w"></a>乃至成佛。<a id="a-1x"></a>于其中间心得清净。<a id="a-1y"></a>远离贪等烦恼之病。<a id="a-1z"></a>佛告阿难。<a id="a-20"></a>如是佛刹花果树木。<a id="a-21"></a>与诸众生而作佛事。<a id="a-22"></a>皆是彼佛过去大愿之所摄受。</p>
  <p id="a23">复次阿难。<a id="a-24"></a>彼佛刹中所有现在及未来生。<a id="a-25"></a>一切菩萨摩诃萨。<a id="a-26"></a>一生令得阿耨多罗三藐三菩提。<a id="a-27"></a>若有菩萨。<a id="a-28"></a>以宿愿故入生死界。<a id="a-29"></a>作师子吼利益有情。<a id="a-2A"></a>我令随意而作佛事。</p>
  <p id="a2B">复次阿难。<a id="a-2C"></a>彼佛刹中。<a id="a-2D"></a>一切菩萨及诸声闻。<a id="a-2E"></a>身相端严圆光炽盛。<a id="a-2F"></a>周回照耀百千由旬。<a id="a-2G"></a>有二菩萨。<a id="a-2H"></a>身光远照三千大千世界。<a id="a-2I"></a>阿难白言。<a id="a-2J"></a>此二菩萨有大身光。<a id="a-2K"></a>其名云何。<a id="a-2L"></a>佛告阿难。<a id="a-2M"></a>二菩萨者。<a id="a-2N"></a>一名观自在。<a id="a-2O"></a>二名大精进。<a id="a-2P"></a>现居此界作大利乐。<a id="a-2Q"></a>命终之后当生彼国。</p>
  <p id="a2R">复次阿难。<a id="a-2S"></a>彼佛刹中一切菩萨。<a id="a-2T"></a>容貌柔和相好具足。<a id="a-2U"></a>禅定智慧通达无碍。<a id="a-2V"></a>神通威德无不圆满。<a id="a-2W"></a>深入法门得无生忍。<a id="a-2X"></a>诸佛秘藏究竟明了。<a id="a-2Y"></a>调伏诸根身心柔软。<a id="a-2Z"></a>安住寂静大乘涅盘。<a id="a-2a"></a>深入正慧无复余习。<a id="a-2b"></a>依佛所行七觉圣道。<a id="a-2c"></a>修行五眼照真达俗。<a id="a-2d"></a>辩才总持自在无碍。<a id="a-2e"></a>善解世间无边方便。<a id="a-2f"></a>所言诚谛深入义味。<a id="a-2g"></a>度诸有情演说正法。<a id="a-2h"></a>三界平等离诸分别。<a id="a-2i"></a>无相无为无因无果。<a id="a-2j"></a>无取无舍无缚无脱。<a id="a-2k"></a>远离颠倒坚固不动如须弥山。<a id="a-2l"></a>智慧明了如日月朗。<a id="a-2m"></a>广大如海出功德宝。<a id="a-2n"></a>炽盛如火烧烦恼薪。<a id="a-2o"></a>忍辱如地一切平等。<a id="a-2p"></a>清净如水洗诸尘垢。<a id="a-2q"></a>如虚空无边。<a id="a-2r"></a>不障一切故。<a id="a-2s"></a>如莲花出水。<a id="a-2t"></a>离一切染故。<a id="a-2u"></a>如雷震响。<a id="a-2v"></a>出法音故。<a id="a-2w"></a>如云叆叇。<a id="a-2x"></a>降法雨故。<a id="a-2y"></a>如风动树。<a id="a-2z"></a>发菩提芽故。<a id="a-30"></a>如牛王声。<a id="a-31"></a>异众牛故。<a id="a-32"></a>如龙象威。<a id="a-33"></a>难可测故。<a id="a-34"></a>如良马行。<a id="a-35"></a>乘无失故。<a id="a-36"></a>如师子坐。<a id="a-37"></a>离怖畏故。<a id="a-38"></a>如尼拘树。<a id="a-39"></a>覆荫大故。<a id="a-3A"></a>如须弥山。<a id="a-3B"></a>八风不动故。<a id="a-3C"></a>如金刚杵。<a id="a-3D"></a>破邪山故。<a id="a-3E"></a>如梵王身。<a id="a-3F"></a>生梵众故。<a id="a-3G"></a>如金翅鸟。<a id="a-3H"></a>食毒龙故。<a id="a-3I"></a>如空中禽。<a id="a-3J"></a>无住处故。<a id="a-3K"></a>如慈氏观。<a id="a-3L"></a>法界等故。<a id="a-3M"></a>如是菩萨遍满佛刹。<a id="a-3N"></a>吹法螺。<a id="a-3O"></a>竖法幢。<a id="a-3P"></a>击法鼓。<a id="a-3Q"></a>然法灯。<a id="a-3R"></a>离过清净无迷无失。<a id="a-3S"></a>手中出生花鬘璎珞涂香粖香一切供具。<a id="a-3T"></a>持往百千俱胝那由他佛刹。<a id="a-3U"></a>供养诸佛。<a id="a-3V"></a>复于手中别出宝花。<a id="a-3W"></a>散虚空中化成宝盖广十由旬。<a id="a-3X"></a>或二十由旬。<a id="a-3Y"></a>乃至百千由旬。<a id="a-3Z"></a>遍诸佛刹。<a id="a-3a"></a>经须臾间还来本国。<a id="a-3b"></a>无爱无著。<a id="a-3c"></a>无取无舍。<a id="a-3d"></a>身心寂静。</p>
  <p id="a3e">佛告阿难。<a id="a-3f"></a>此诸菩萨。<a id="a-3g"></a>我土五浊之所无有。<a id="a-3h"></a>经百千俱胝劫说不能尽。</p>
  <p id="a3i">佛告阿难。<a id="a-3j"></a>吾今此土。<a id="a-3k"></a>所有菩萨摩诃萨。<a id="a-3l"></a>已曾供养无量诸佛植众德本。<a id="a-3m"></a>命终之后。<a id="a-3n"></a>皆得生于极乐世界。<a id="a-3o"></a>阿难。<a id="a-3p"></a>汝起合掌面西顶礼。<a id="a-3q"></a>尔时阿难。<a id="a-3r"></a>即从座起合掌面西。<a id="a-3s"></a>顶礼之间忽然得见极乐世界无量寿佛。<a id="a-3t"></a>容颜广大色相端严如黄金山。<a id="a-3u"></a>又闻十方世界诸佛如来。<a id="a-3v"></a>称扬赞叹无量寿佛种种功德。<a id="a-3w"></a>阿难白言。<a id="a-3x"></a>彼佛净刹得未曾有。<a id="a-3y"></a>我亦愿乐生于彼土。<a id="a-3z"></a>世尊告言。<a id="a-40"></a>其中生者菩萨摩诃萨。<a id="a-41"></a>已曾亲近无量诸佛植众德本。<a id="a-42"></a>汝欲生彼。<a id="a-43"></a>应当一心归依瞻仰。<a id="a-44"></a>作是语时。<a id="a-45"></a>无量寿佛于手掌中。<a id="a-46"></a>放无量光照于东方百千俱胝那由他佛刹。<a id="a-47"></a>于此世界。<a id="a-48"></a>所有黑山雪山。<a id="a-49"></a>金山宝山。<a id="a-4A"></a>目真邻陀山。<a id="a-4B"></a>摩诃目真邻陀山。<a id="a-4C"></a>须弥山。<a id="a-4D"></a>铁围山。<a id="a-4E"></a>大铁围山。<a id="a-4F"></a>大海江河丛林树木。<a id="a-4G"></a>及天人宫殿。<a id="a-4H"></a>一切境界无不照见。<a id="a-4I"></a>譬如日出明照世间。<a id="a-4J"></a>亦复如是。<a id="a-4K"></a>尔时会中。<a id="a-4L"></a>苾刍苾刍尼优婆塞优婆夷。<a id="a-4M"></a>天龙药叉乾闼婆阿修罗迦楼罗紧那罗摩睺罗伽人非人等。<a id="a-4N"></a>皆见极乐世界种种庄严。<a id="a-4O"></a>及见无量寿如来。<a id="a-4P"></a>声闻菩萨围绕恭敬。<a id="a-4Q"></a>譬如须弥山王出于大海。<a id="a-4R"></a>尔时极乐世界。<a id="a-4S"></a>过于西方百千俱胝那由他国。<a id="a-4T"></a>以佛威力如对目前。<a id="a-4U"></a>又见彼土清净平正。<a id="a-4V"></a>譬如海面无有丘陵山崄草木杂秽。<a id="a-4W"></a>唯是众宝庄严。<a id="a-4X"></a>圣贤共住。</p>
  <p id="a4Y">复次阿难。<a id="a-4Z"></a>又彼无量寿佛。<a id="a-4a"></a>与诸菩萨声闻之众。<a id="a-4b"></a>亦皆得见我身及娑婆世界菩萨声闻。<a id="a-4c"></a>人天之众。</p>
  <p id="a4d">尔时世尊。<a id="a-4e"></a>告慈氏菩萨言。<a id="a-4f"></a>汝见极乐世界功德庄严宫殿楼阁园林台观流泉浴池不。<a id="a-4g"></a>慈氏汝见欲界诸天。<a id="a-4h"></a>上至色究竟天。<a id="a-4i"></a>雨种种香花遍满佛刹。<a id="a-4j"></a>作庄严不。<a id="a-4k"></a>汝见菩萨声闻净行之众。<a id="a-4l"></a>而作佛声演说妙法。<a id="a-4m"></a>一切佛刹皆得闻声。<a id="a-4n"></a>获利乐不。<a id="a-4o"></a>汝见百千俱胝众生。<a id="a-4p"></a>游处虚空宫殿随身不。<a id="a-4q"></a>慈氏菩萨白佛言。<a id="a-4r"></a>世尊。<a id="a-4s"></a>如佛所说一一皆见。<a id="a-4t"></a>慈氏白言。<a id="a-4u"></a>云何此界一类众生。<a id="a-4v"></a>虽亦修善而不求生。<a id="a-4w"></a>佛告慈氏。<a id="a-4x"></a>此等众生智慧微浅。<a id="a-4y"></a>分别西方不及天界。<a id="a-4z"></a>是以非乐不求生彼。<a id="a-50"></a>慈氏白言。<a id="a-51"></a>此等众生虚妄分别。<a id="a-52"></a>不求佛刹何免轮回。<a id="a-53"></a>佛言慈氏。<a id="a-54"></a>极乐国中有胎生不。<a id="a-55"></a>慈氏白言。<a id="a-56"></a>不也世尊。<a id="a-57"></a>其中生者。<a id="a-58"></a>譬如欲界诸天。<a id="a-59"></a>居五百由旬宫殿。<a id="a-5A"></a>自在游戏。<a id="a-5B"></a>何有胎生。<a id="a-5C"></a>世尊。<a id="a-5D"></a>此界众生。<a id="a-5E"></a>何因何缘而处胎生。<a id="a-5F"></a>佛言慈氏。<a id="a-5G"></a>此等众生。<a id="a-5H"></a>所种善根不能离相。<a id="a-5I"></a>不求佛慧妄生分别。<a id="a-5J"></a>深着世乐人间福报是故胎生。<a id="a-5K"></a>若有众生。<a id="a-5L"></a>以无相智慧植众德本。<a id="a-5M"></a>身心清净远离分别。<a id="a-5N"></a>求生净刹趣佛菩提。<a id="a-5O"></a>是人命终。<a id="a-5P"></a>刹那之间于佛净土坐宝莲花身相具足。<a id="a-5Q"></a>何有胎生。<a id="a-5R"></a>慈氏汝见愚痴之人不种善根。<a id="a-5S"></a>但以世智聪辩。<a id="a-5T"></a>妄生分别增益邪心。<a id="a-5U"></a>云何出离生死大难。<a id="a-5V"></a>复有众生。<a id="a-5W"></a>虽种善根供养三宝作大福田。<a id="a-5X"></a>取相分别情执深重。<a id="a-5Y"></a>求出轮回终不能得。<a id="a-5Z"></a>佛告慈氏。<a id="a-5a"></a>譬如受灌顶位刹帝利王。<a id="a-5b"></a>置一大狱。<a id="a-5c"></a>于其狱内。<a id="a-5d"></a>安置殿堂楼阁钩栏窗牖床榻座具。<a id="a-5e"></a>皆以珍宝严饰所须衣服饮食无不丰足。<a id="a-5f"></a>尔时灌顶王。<a id="a-5g"></a>驱逐太子禁闭狱中。<a id="a-5h"></a>复与钱财珍宝罗纨匹帛。<a id="a-5i"></a>恣意受用。</p>
  <p id="a5j">佛告慈氏。<a id="a-5k"></a>于意云何。<a id="a-5l"></a>彼太子得快乐不。<a id="a-5m"></a>慈氏白言。<a id="a-5n"></a>不也世尊。<a id="a-5o"></a>彼中虽有堂殿楼阁饮食衣服钱帛金宝随意受用。<a id="a-5p"></a>身闭牢狱心不自在。<a id="a-5q"></a>唯求出离。<a id="a-5r"></a>佛告慈氏。<a id="a-5s"></a>若灌顶王不舍其过。<a id="a-5t"></a>彼诸大臣长者居士等。<a id="a-5u"></a>可令太子免禁狱不。<a id="a-5v"></a>慈氏白言。<a id="a-5w"></a>王既不舍云何得出。<a id="a-5x"></a>佛言。<a id="a-5y"></a>如是如是。<a id="a-5z"></a>彼诸众生。<a id="a-60"></a>虽复修福供养三宝。<a id="a-61"></a>虚妄分别求人天果。<a id="a-62"></a>得报之时。<a id="a-63"></a>所居器界宫殿楼阁。<a id="a-64"></a>衣服卧具饮食汤药。<a id="a-65"></a>一切所须悉皆丰足。<a id="a-66"></a>而未能出三界狱中。<a id="a-67"></a>常处轮回而不自在。<a id="a-68"></a>假使父母妻子男女眷属欲相救免。<a id="a-69"></a>终不能出邪见业。<a id="a-6A"></a>王无能舍离。<a id="a-6B"></a>若诸众生断妄分别。<a id="a-6C"></a>植诸善本无相无著。<a id="a-6D"></a>当生佛刹永得解脱。<a id="a-6E"></a>慈氏菩萨白佛言。<a id="a-6F"></a>世尊。<a id="a-6G"></a>今此娑婆世界及诸佛刹。<a id="a-6H"></a>有几多菩萨摩诃萨。<a id="a-6I"></a>得生极乐世界。<a id="a-6J"></a>见无量寿佛。<a id="a-6K"></a>成就阿耨多罗三藐三菩提。</p>
  <p id="a6L">佛言慈氏。<a id="a-6M"></a>我此娑婆世界。<a id="a-6N"></a>有七十二俱胝那由他菩萨摩诃萨。<a id="a-6O"></a>已曾供养无量诸佛植众德本。<a id="a-6P"></a>当生彼国亲近供养无量寿佛。<a id="a-6Q"></a>成就阿耨多罗三藐三菩提。</p>
  <p id="a6R">复次阿难。<a id="a-6S"></a>难忍佛刹。<a id="a-6T"></a>有十八俱胝那由他菩萨摩诃萨。<a id="a-6U"></a>生彼国土。<a id="a-6V"></a>宝藏佛刹。<a id="a-6W"></a>有九十俱胝那由他菩萨摩诃萨。<a id="a-6X"></a>生彼国土。<a id="a-6Y"></a>火光佛刹。<a id="a-6Z"></a>有二十二俱胝那由他菩萨摩诃萨。<a id="a-6a"></a>生彼国土。<a id="a-6b"></a>无量光佛刹。<a id="a-6c"></a>有二十五俱胝那由他菩萨摩诃萨。<a id="a-6d"></a>生彼国土。<a id="a-6e"></a>世灯佛刹。<a id="a-6f"></a>有六十俱胝那由他菩萨摩诃萨。<a id="a-6g"></a>生彼国土。<a id="a-6h"></a>龙树佛刹。<a id="a-6i"></a>有一千四百菩萨摩诃萨。<a id="a-6j"></a>生彼国土。<a id="a-6k"></a>无垢光佛刹。<a id="a-6l"></a>有二十五俱胝那由他菩萨摩诃萨。<a id="a-6m"></a>生彼国土。<a id="a-6n"></a>师子佛刹。<a id="a-6o"></a>有一千八百菩萨摩诃萨。<a id="a-6p"></a>生彼国土。<a id="a-6q"></a>吉祥峰佛刹。<a id="a-6r"></a>有二千一百俱胝那由他菩萨摩诃萨。<a id="a-6s"></a>生彼国土。<a id="a-6t"></a>仁王佛刹。<a id="a-6u"></a>有一千俱胝那由他菩萨摩诃萨。<a id="a-6v"></a>生彼国土。<a id="a-6w"></a>花幢佛刹。<a id="a-6x"></a>有一俱胝菩萨摩诃萨。<a id="a-6y"></a>生彼国土。<a id="a-6z"></a>光明王佛刹。<a id="a-70"></a>有十二俱胝菩萨摩诃萨。<a id="a-71"></a>生彼国土。<a id="a-72"></a>得无畏佛刹。<a id="a-73"></a>有六十九俱胝那由他菩萨摩诃萨。<a id="a-74"></a>生彼国土。<a id="a-75"></a>悉皆亲近供养无量寿佛。<a id="a-76"></a>不久当成阿耨多罗三藐三菩提。<a id="a-77"></a>佛言慈氏。<a id="a-78"></a>如是功德庄严极乐国土。<a id="a-79"></a>满彼算数无量之劫。<a id="a-7A"></a>说不能尽。<a id="a-7B"></a>若有善男子善女人。<a id="a-7C"></a>得闻无量寿佛名号。<a id="a-7D"></a>发一念信心。<a id="a-7E"></a>归依瞻礼。<a id="a-7F"></a>当知此人非是小乘。<a id="a-7G"></a>于我法中得名第一弟子。</p>
  <p id="a7H">佛告慈氏。<a id="a-7I"></a>若有苾刍苾刍尼优婆塞优婆夷天龙药叉乾闼婆阿修罗迦楼罗紧那罗摩睺罗伽人非人等。<a id="a-7J"></a>于此经典书写供养受持读诵。<a id="a-7K"></a>为他演说。<a id="a-7L"></a>乃至于一昼夜。<a id="a-7M"></a>思惟彼刹及佛身功德。<a id="a-7N"></a>此人命终速得生彼。<a id="a-7O"></a>成就阿耨多罗三藐三菩提。</p>
  <p id="a7P">复次慈氏。<a id="a-7Q"></a>今此经典甚深微妙广利众生。<a id="a-7R"></a>若有众生。<a id="a-7S"></a>于此正法受持读诵书写供养。<a id="a-7T"></a>彼人临终。<a id="a-7U"></a>假使三千大千世界满中大火。<a id="a-7V"></a>亦能超过生彼国土。<a id="a-7W"></a>是人已曾值过去佛受菩提记。<a id="a-7X"></a>一切如来同所称赞。<a id="a-7Y"></a>无上菩提随意成就。<a id="a-7Z"></a>佛言慈氏。<a id="a-7a"></a>佛世难值正法难闻。<a id="a-7b"></a>如来所行亦应随行。<a id="a-7c"></a>于此经典作大守护。<a id="a-7d"></a>为诸有情长夜利益。<a id="a-7e"></a>莫令众生堕在五趣庄严狱中。<a id="a-7f"></a>令诸有情种修福善求生净刹。<a id="a-7g"></a>尔时世尊而说颂曰。</p>
  <p id="a7h">若不往昔修福慧　　于此正法不能闻</p>
  <p id="a7i">已曾供养诸如来　　是故汝等闻斯义</p>
  <p id="a7j">闻已受持及书写　　读诵赞演并供养</p>
  <p id="a7k">如是一心求净方　　决定往生极乐国</p>
  <p id="a7l">假使大火满三千　　及彼庄严诸牢狱</p>
  <p id="a7m">如是诸难悉能超　　皆是如来威德力</p>
  <p id="a7n">彼佛利乐诸功德　　唯佛与佛乃能知</p>
  <p id="a7o">声闻缘觉满世间　　尽其神力莫能测</p>
  <p id="a7p">假使长寿诸有情　　命住无数俱胝劫</p>
  <p id="a7q">称赞如来功德身　　尽其形寿赞无尽</p>
  <p id="a7r">大圣法王所说法　　利益一切诸群生</p>
  <p id="a7s">若有受持恭敬者　　佛说此人真善友</p>
  <p id="a7t">尔时世尊。<a id="a-7u"></a>说此法时。<a id="a-7v"></a>有十二俱胝那由他人。<a id="a-7w"></a>远尘离垢得法眼净。<a id="a-7x"></a>八百苾刍。<a id="a-7y"></a>漏尽意解心得解脱。<a id="a-7z"></a>天人众中。<a id="a-80"></a>有二十二俱胝那由他人。<a id="a-81"></a>证阿那含果。<a id="a-82"></a>复有二十五俱胝人。<a id="a-83"></a>得法忍不退。<a id="a-84"></a>复有四十俱胝百千那由他人。<a id="a-85"></a>发阿耨多罗三藐三菩提心。<a id="a-86"></a>种诸善根皆愿往生极乐世界见无量寿佛。<a id="a-87"></a>复有十方佛刹。<a id="a-88"></a>若现在生及未来生。<a id="a-89"></a>见无量寿佛者。<a id="a-8A"></a>各有八万俱胝那由他人。<a id="a-8B"></a>得燃灯佛记。<a id="a-8C"></a>名妙音如来。<a id="a-8D"></a>当得阿耨多罗三藐三菩提。<a id="a-8E"></a>彼诸有情。<a id="a-8F"></a>皆是无量寿佛宿愿因缘。<a id="a-8G"></a>俱得往生极乐世界。<a id="a-8H"></a>佛说是语时。<a id="a-8I"></a>三千大千世界六种震动。<a id="a-8J"></a>雨诸香花积至于膝。<a id="a-8K"></a>复有诸天于虚空中。<a id="a-8L"></a>作妙音乐出随喜声。<a id="a-8M"></a>乃至色界诸天。<a id="a-8N"></a>悉皆得闻叹未曾有。<a id="a-8O"></a>尔时尊者阿难及慈氏菩萨等。<a id="a-8P"></a>并天龙八部一切大众。<a id="a-8Q"></a>闻佛所说皆大欢喜信受奉行。</p>
 </body>
</html>