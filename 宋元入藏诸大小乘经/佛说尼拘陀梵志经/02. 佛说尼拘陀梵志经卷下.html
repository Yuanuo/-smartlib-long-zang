<!doctype html>
<html id="z3IBUbGfH" data-ver="497">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说尼拘陀梵志经卷下</h1>
  <p id="a2">复次尼拘陀。<a id="a-3"></a>汝等修行。<a id="a-4"></a>若于如来。<a id="a-5"></a>或于如来弟子之所。<a id="a-6"></a>方伸请问。<a id="a-7"></a>嫌恚旋生。<a id="a-8"></a>嗔恼既兴。<a id="a-9"></a>障碍斯作。<a id="a-A"></a>以障碍故。<a id="a-B"></a>起诸过失。<a id="a-C"></a>尼拘陀。<a id="a-D"></a>此即是为汝所修行烦恼随增。</p>
  <p id="aE">复次尼拘陀。<a id="a-F"></a>汝等修行。<a id="a-G"></a>若于如来。<a id="a-H"></a>或于如来弟子之所。<a id="a-I"></a>询问正法。<a id="a-J"></a>时佛如来。<a id="a-K"></a>正以一心。<a id="a-L"></a>善为开说。<a id="a-M"></a>决定如应。<a id="a-N"></a>除遣所疑。<a id="a-O"></a>而汝等辈。<a id="a-P"></a>乃以外论。<a id="a-Q"></a>而来指说。<a id="a-R"></a>互相违背。<a id="a-S"></a>欲夺其理。<a id="a-T"></a>返谓所问不正分别。<a id="a-U"></a>尼拘陀。<a id="a-V"></a>此即是为汝所修行烦恼随增。</p>
  <p id="aW">复次尼拘陀。<a id="a-X"></a>汝等修行。<a id="a-Y"></a>知佛如来。<a id="a-Z"></a>或如来弟子。<a id="a-a"></a>实有最上增胜功德。<a id="a-b"></a>所应敬仰。<a id="a-c"></a>而不敬仰。<a id="a-d"></a>尼拘陀。<a id="a-e"></a>此即是为汝所修行烦恼随增。</p>
  <p id="af">复次尼拘陀。<a id="a-g"></a>有修行者。<a id="a-h"></a>于饶益事。<a id="a-i"></a>或生厌离。<a id="a-j"></a>或损害事。<a id="a-k"></a>不起厌离。<a id="a-l"></a>汝等以是二事中。<a id="a-m"></a>若于损害事。<a id="a-n"></a>不生厌离者。<a id="a-o"></a>尼拘陀。<a id="a-p"></a>此即是为汝所修行烦恼随增。</p>
  <p id="aq">复次尼拘陀。<a id="a-r"></a>汝等修行。<a id="a-s"></a>谓起慢相。<a id="a-t"></a>有所表示。<a id="a-u"></a>我能修行。<a id="a-v"></a>尼拘陀此即是为汝所修行烦恼随增。</p>
  <p id="aw">复次尼拘陀。<a id="a-x"></a>汝等修行。<a id="a-y"></a>或得珍妙饮食。<a id="a-z"></a>耽着其味。<a id="a-10"></a>而生简别。<a id="a-11"></a>我此所乐。<a id="a-12"></a>我此不乐。<a id="a-13"></a>若所乐者。<a id="a-14"></a>我即可受。<a id="a-15"></a>由是取着。<a id="a-16"></a>随生耽染。<a id="a-17"></a>以耽染故。<a id="a-18"></a>隐覆过失。<a id="a-19"></a>是故胜慧。<a id="a-1A"></a>不得出离。<a id="a-1B"></a>所余饮食。<a id="a-1C"></a>若不乐者。<a id="a-1D"></a>犹故贪惜。<a id="a-1E"></a>俯仰而舍。<a id="a-1F"></a>尼拘陀。<a id="a-1G"></a>此即是为汝所修行烦恼随增。</p>
  <p id="a1H">复次尼拘陀。<a id="a-1I"></a>汝等修行。<a id="a-1J"></a>于深隐处。<a id="a-1K"></a>以如善相。<a id="a-1L"></a>寂然而坐。<a id="a-1M"></a>有来问言。<a id="a-1N"></a>汝于何法。<a id="a-1O"></a>而能解了。<a id="a-1P"></a>复于何法。<a id="a-1Q"></a>而不解了。<a id="a-1R"></a>而汝等辈。<a id="a-1S"></a>于处了处。<a id="a-1T"></a>言我不解。<a id="a-1U"></a>于不了处。<a id="a-1V"></a>而言我解。<a id="a-1W"></a>如是多种。<a id="a-1X"></a>皆谓正知。<a id="a-1Y"></a>起诸妄语。<a id="a-1Z"></a>尼拘陀。<a id="a-1a"></a>此即是为汝所修行烦恼随增。</p>
  <p id="a1b">复次尼拘陀。<a id="a-1c"></a>汝等修行。<a id="a-1d"></a>常时发起忿恚尤蛆。<a id="a-1e"></a>尼拘陀。<a id="a-1f"></a>此即是为汝所修行烦恼随增。</p>
  <p id="a1g">复次尼拘陀。<a id="a-1h"></a>汝等修行。<a id="a-1i"></a>于一切处。<a id="a-1j"></a>无惭无愧。<a id="a-1k"></a>尼拘陀。<a id="a-1l"></a>此即是为汝所修行烦恼随增。</p>
  <p id="a1m">复次尼拘陀。<a id="a-1n"></a>汝等修行。<a id="a-1o"></a>常起懈怠及劣精进。<a id="a-1p"></a>尼拘陀。<a id="a-1q"></a>此即是为汝所修行烦恼随增。</p>
  <p id="a1r">复次尼拘陀。<a id="a-1s"></a>汝等修行。<a id="a-1t"></a>而常失念。<a id="a-1u"></a>及不正知。<a id="a-1v"></a>尼拘陀。<a id="a-1w"></a>此即是为汝所修行烦恼随增。</p>
  <p id="a1x">复次尼拘陀。<a id="a-1y"></a>汝等修行。<a id="a-1z"></a>其心散乱。<a id="a-20"></a>诸根减劣。<a id="a-21"></a>尼拘陀。<a id="a-22"></a>此即是为汝所修行烦恼随增。</p>
  <p id="a23">复次尼拘陀。<a id="a-24"></a>汝等修行。<a id="a-25"></a>起于损害。<a id="a-26"></a>坚固前心。<a id="a-27"></a>不求出离。<a id="a-28"></a>一向自见。<a id="a-29"></a>于此等法。<a id="a-2A"></a>实生取着。<a id="a-2B"></a>尼拘陀。<a id="a-2C"></a>此即是为汝所修行烦恼随增。</p>
  <p id="a2D">复次尼拘陀。<a id="a-2E"></a>汝等修行。<a id="a-2F"></a>邪见深厚。<a id="a-2G"></a>行颠倒法。<a id="a-2H"></a>尼拘陀。<a id="a-2I"></a>此即是为汝所修行烦恼随增。</p>
  <p id="a2J">复次尼拘陀。<a id="a-2K"></a>汝等修行。<a id="a-2L"></a>于无边际。<a id="a-2M"></a>计为有边。<a id="a-2N"></a>起见亦然。<a id="a-2O"></a>尼拘陀。<a id="a-2P"></a>此即是为汝所修行烦恼随增。</p>
  <p id="a2Q">复次尼拘陀。<a id="a-2R"></a>汝等修行。<a id="a-2S"></a>常起贪爱及嗔恚心。<a id="a-2T"></a>尼拘陀。<a id="a-2U"></a>此即是为汝所修行烦恼随增。</p>
  <p id="a2V">复次尼拘陀。<a id="a-2W"></a>汝等修行。<a id="a-2X"></a>于诸所行。<a id="a-2Y"></a>愚痴暗钝。<a id="a-2Z"></a>尼拘陀。<a id="a-2a"></a>此即是为汝所修行烦恼随增。</p>
  <p id="a2b">复次尼拘陀。<a id="a-2c"></a>汝等修行。<a id="a-2d"></a>不能听受。<a id="a-2e"></a>既如聋者。<a id="a-2f"></a>无所说示。<a id="a-2g"></a>又类哑羊。<a id="a-2h"></a>尼拘陀。<a id="a-2i"></a>比即是为汝所修行烦恼随增。</p>
  <p id="a2j">复次尼拘陀。<a id="a-2k"></a>汝等修行。<a id="a-2l"></a>乐作罪业。<a id="a-2m"></a>又乐亲近作罪业者。<a id="a-2n"></a>为他恶友之所系属。<a id="a-2o"></a>及为摄伏。<a id="a-2p"></a>尼拘陀。<a id="a-2q"></a>此即是为汝所修行烦恼随增。</p>
  <p id="a2r">复次尼拘陀。<a id="a-2s"></a>汝等修行。<a id="a-2t"></a>起增上慢。<a id="a-2u"></a>计有得想。<a id="a-2v"></a>未见谓见。<a id="a-2w"></a>未作谓作。<a id="a-2x"></a>未得谓得。<a id="a-2y"></a>未知谓知。<a id="a-2z"></a>未证谓证。<a id="a-30"></a>尼拘陀。<a id="a-31"></a>此即是为汝所修行烦恼随增。<a id="a-32"></a>尼拘陀。<a id="a-33"></a>于汝意云何。<a id="a-34"></a>如上所说。<a id="a-35"></a>诸烦恼法。<a id="a-36"></a>彼有一类修行之者。<a id="a-37"></a>具是事邪。<a id="a-38"></a>尼拘陀梵志白佛言。<a id="a-39"></a>沙门瞿昙。<a id="a-3A"></a>岂独一类修行之者。<a id="a-3B"></a>具是烦恼。<a id="a-3C"></a>如我意者。<a id="a-3D"></a>其数甚多。</p>
  <p id="a3E">佛告尼拘陀梵志言。<a id="a-3F"></a>如我上说。<a id="a-3G"></a>汝等修行。<a id="a-3H"></a>为欲彰其修行功业。<a id="a-3I"></a>以我修成如是行故。<a id="a-3J"></a>令彼国王大臣。<a id="a-3K"></a>刹帝利婆罗门等。<a id="a-3L"></a>尊重恭敬。<a id="a-3M"></a>供养于我。<a id="a-3N"></a>尼拘陀。<a id="a-3O"></a>汝等若或如是为欲彰其修行功业。<a id="a-3P"></a>令彼国王大臣等。<a id="a-3Q"></a>恭敬供养。<a id="a-3R"></a>乃至起增上慢。<a id="a-3S"></a>计有得想。<a id="a-3T"></a>未见谓见。<a id="a-3U"></a>未作谓作。<a id="a-3V"></a>未知谓知。<a id="a-3W"></a>未得谓得。<a id="a-3X"></a>未证谓证。<a id="a-3Y"></a>此如是等。<a id="a-3Z"></a>皆不清净。<a id="a-3a"></a>一切悉为烦恼随增。<a id="a-3b"></a>当知皆是染分所摄。<a id="a-3c"></a>尼拘陀。<a id="a-3d"></a>于汝意云何。<a id="a-3e"></a>如我上说。<a id="a-3f"></a>如是等事。<a id="a-3g"></a>如是修行。<a id="a-3h"></a>谓得出离清净邪。<a id="a-3i"></a>得最上洁白邪。<a id="a-3j"></a>得真实邪。<a id="a-3k"></a>得清净真实中住邪。<a id="a-3l"></a>尼拘陀梵志白佛言。<a id="a-3m"></a>如是如是。<a id="a-3n"></a>沙门瞿昙。<a id="a-3o"></a>如我等辈。<a id="a-3p"></a>如是修行。<a id="a-3q"></a>是得出离清净。<a id="a-3r"></a>是得最上洁白。<a id="a-3s"></a>是得真实。<a id="a-3t"></a>是得清净真实中住。</p>
  <p id="a3u">佛告尼拘陀梵志言。<a id="a-3v"></a>我今为汝。<a id="a-3w"></a>如实而说。<a id="a-3x"></a>如汝向者问于我言。<a id="a-3y"></a>沙门瞿昙。<a id="a-3z"></a>法律之中。<a id="a-40"></a>以何法行。<a id="a-41"></a>能令修声闻行者到安隐地。<a id="a-42"></a>止息内心。<a id="a-43"></a>清净梵行。<a id="a-44"></a>如是所问。<a id="a-45"></a>乃为真实。<a id="a-46"></a>当知声闻止息处者。<a id="a-47"></a>上中最上。<a id="a-48"></a>极为高胜。<a id="a-49"></a>是诸圣者止息之所。</p>
  <p id="a4A">尔时诸梵志众。<a id="a-4B"></a>咸共赞言。<a id="a-4C"></a>奇哉奇哉。<a id="a-4D"></a>沙门瞿昙。<a id="a-4E"></a>法律之中。<a id="a-4F"></a>所作清凉。</p>
  <p id="a4G">尔时和合长者。<a id="a-4H"></a>闻是言已。<a id="a-4I"></a>知彼在会诸梵志众。<a id="a-4J"></a>于佛世尊。<a id="a-4K"></a>少生向慕。<a id="a-4L"></a>即告尼拘陀梵志言。<a id="a-4M"></a>尼拘陀。<a id="a-4N"></a>汝向所言。<a id="a-4O"></a>与佛世尊。<a id="a-4P"></a>互相议论。<a id="a-4Q"></a>建立胜义。<a id="a-4R"></a>发一问端。<a id="a-4S"></a>而为叩击。<a id="a-4T"></a>我应得胜。<a id="a-4U"></a>彼必堕负。<a id="a-4V"></a>如击空瓶。<a id="a-4W"></a>易为破坏。<a id="a-4X"></a>汝今何故。<a id="a-4Y"></a>不发问邪。<a id="a-4Z"></a>佛告尼拘陀梵志言。<a id="a-4a"></a>于汝意云何。<a id="a-4b"></a>汝实曾发斯语言邪。<a id="a-4c"></a>尼拘陀梵志白佛言。<a id="a-4d"></a>沙门瞿昙。<a id="a-4e"></a>我实曾说如是语言。<a id="a-4f"></a>佛告尼拘陀梵志言。<a id="a-4g"></a>尼拘陀。<a id="a-4h"></a>汝岂不闻古师先德耆年宿旧智者所说。<a id="a-4i"></a>诸佛如来应供正等正觉。<a id="a-4j"></a>亦如汝等。<a id="a-4k"></a>今时集会。<a id="a-4l"></a>高举其声。<a id="a-4m"></a>发诸言论。<a id="a-4n"></a>所谓王论战论盗贼之论。<a id="a-4o"></a>衣论食论妇女之论。<a id="a-4p"></a>酒论邪论繁杂之论。<a id="a-4q"></a>如是乃至海等相论邪。<a id="a-4r"></a>尼拘陀。<a id="a-4s"></a>或复曾闻古师所说。<a id="a-4t"></a>诸佛如来应供正等正觉。<a id="a-4u"></a>如我今时。<a id="a-4v"></a>于旷野中。<a id="a-4w"></a>坐卧居止。<a id="a-4x"></a>远离愦闹。<a id="a-4y"></a>绝于人迹。<a id="a-4z"></a>寂守是相。<a id="a-50"></a>身住一处。<a id="a-51"></a>心不散乱。<a id="a-52"></a>专注一境。<a id="a-53"></a>如应所行邪。<a id="a-54"></a>尼拘陀梵志白佛言。<a id="a-55"></a>如是瞿昙。<a id="a-56"></a>我亦曾闻古师先德耆年宿旧智者所说。<a id="a-57"></a>诸佛如来应供正等正觉。<a id="a-58"></a>非如我等。<a id="a-59"></a>今时集会。<a id="a-5A"></a>高举其声。<a id="a-5B"></a>发诸言论。<a id="a-5C"></a>所谓王论战论盗贼之论。<a id="a-5D"></a>衣论食论妇女之论。<a id="a-5E"></a>酒论邪论繁杂之论。<a id="a-5F"></a>如是乃至海等相论。<a id="a-5G"></a>我复曾闻古师所说。<a id="a-5H"></a>诸佛如来应供正等正觉。<a id="a-5I"></a>如汝今时。<a id="a-5J"></a>于旷野中。<a id="a-5K"></a>坐卧居止。<a id="a-5L"></a>远离愦闹。<a id="a-5M"></a>绝于人迹。<a id="a-5N"></a>寂守是相。<a id="a-5O"></a>身住一处。<a id="a-5P"></a>心不散乱。<a id="a-5Q"></a>专注一境。<a id="a-5R"></a>如应所行。<a id="a-5S"></a>佛告尼拘陀梵志言。<a id="a-5T"></a>尼拘陀。<a id="a-5U"></a>汝等昔闻古师说时。<a id="a-5V"></a>岂不作是思惟。<a id="a-5W"></a>彼诸佛世尊。<a id="a-5X"></a>能随宜说法。<a id="a-5Y"></a>自觉悟已。<a id="a-5Z"></a>复为他说觉悟之法。<a id="a-5a"></a>自解脱已。<a id="a-5b"></a>复为他说解脱之法。<a id="a-5c"></a>自安隐已。<a id="a-5d"></a>复为他说安隐之法。<a id="a-5e"></a>自得涅槃已。<a id="a-5f"></a>复为他说涅槃之法。<a id="a-5g"></a>尼拘陀。<a id="a-5h"></a>汝等尔时而返谓言。<a id="a-5i"></a>沙门瞿昙。<a id="a-5j"></a>作如是说。<a id="a-5k"></a>于师法事业。<a id="a-5l"></a>有所分别。<a id="a-5m"></a>又复说言。<a id="a-5n"></a>沙门瞿昙。<a id="a-5o"></a>作如是说。<a id="a-5p"></a>于寂静住。<a id="a-5q"></a>善事业有所分别。<a id="a-5r"></a>又复说言。<a id="a-5s"></a>沙门瞿昙。<a id="a-5t"></a>作如是说。<a id="a-5u"></a>彼尼拘陀师法之中。<a id="a-5v"></a>罪不善法。<a id="a-5w"></a>有所合集。<a id="a-5x"></a>又复说言。<a id="a-5y"></a>沙门瞿昙。<a id="a-5z"></a>作如是说。<a id="a-60"></a>彼尼拘陀师法之中。<a id="a-61"></a>多种善法。<a id="a-62"></a>有所离散。<a id="a-63"></a>又复说言。<a id="a-64"></a>沙门瞿昙。<a id="a-65"></a>作如是说。<a id="a-66"></a>为欲宣示彼因缘事。<a id="a-67"></a>此如是等多种言说。<a id="a-68"></a>不应如是见。<a id="a-69"></a>尼拘陀。<a id="a-6A"></a>何故不应如是见邪。<a id="a-6B"></a>谓以彼诸师法。<a id="a-6C"></a>彼诸所行乃至彼诸因缘事等。<a id="a-6D"></a>皆悉有异。<a id="a-6E"></a>尼拘陀。<a id="a-6F"></a>是故我不说彼师法事业。<a id="a-6G"></a>亦不说彼寂静住事业。<a id="a-6H"></a>亦不说彼师法之中罪不善法有所合集。<a id="a-6I"></a>亦不说彼师法之中多种善法有所离散。<a id="a-6J"></a>亦不欲说彼因缘事。<a id="a-6K"></a>尼拘陀。<a id="a-6L"></a>我常作是说。<a id="a-6M"></a>或有正士。<a id="a-6N"></a>不谄不曲。<a id="a-6O"></a>及不虚诳。<a id="a-6P"></a>正修行者。<a id="a-6Q"></a>我即为彼说法教示。<a id="a-6R"></a>如应开导。<a id="a-6S"></a>令彼正士。<a id="a-6T"></a>如我正说及正教示。<a id="a-6U"></a>于七年中。<a id="a-6V"></a>或复六年。<a id="a-6W"></a>五四三二一年之中。<a id="a-6X"></a>一向不乱。<a id="a-6Y"></a>离诸热恼。<a id="a-6Z"></a>清净身心。<a id="a-6a"></a>专注趣求。<a id="a-6b"></a>我说是人。<a id="a-6c"></a>见法知法。<a id="a-6d"></a>超初二果。<a id="a-6e"></a>直进第三有余依位阿那含果。</p>
  <p id="a6f">复次尼拘陀。<a id="a-6g"></a>我常作是说。<a id="a-6h"></a>或有正士。<a id="a-6i"></a>不谄不曲。<a id="a-6j"></a>及不虚诳。<a id="a-6k"></a>正修行者。<a id="a-6l"></a>我即为彼。<a id="a-6m"></a>说法教示。<a id="a-6n"></a>如应开导。<a id="a-6o"></a>令彼正士。<a id="a-6p"></a>如我正说及正教示。<a id="a-6q"></a>于七月中。<a id="a-6r"></a>或复六月。<a id="a-6s"></a>五四三二一月半月。<a id="a-6t"></a>一向不乱。<a id="a-6u"></a>离诸热恼。<a id="a-6v"></a>清净身心。<a id="a-6w"></a>专注趣求。<a id="a-6x"></a>我说是人。<a id="a-6y"></a>见法知法。<a id="a-6z"></a>超初二果。<a id="a-70"></a>直进第三有余依位阿那含果。</p>
  <p id="a71">复次尼拘陀。<a id="a-72"></a>我常作是说。<a id="a-73"></a>或有正士。<a id="a-74"></a>不谄不曲。<a id="a-75"></a>及不虚诳。<a id="a-76"></a>正修行者。<a id="a-77"></a>我即为彼。<a id="a-78"></a>说法教示。<a id="a-79"></a>如应开导。<a id="a-7A"></a>令彼正士。<a id="a-7B"></a>如我正说及正教示。<a id="a-7C"></a>于七日中。<a id="a-7D"></a>或复六日。<a id="a-7E"></a>五四三二一日半日。<a id="a-7F"></a>乃至食前食后。<a id="a-7G"></a>一向不乱。<a id="a-7H"></a>离诸热恼。<a id="a-7I"></a>清净身心。<a id="a-7J"></a>专注趣求。<a id="a-7K"></a>我说是人。<a id="a-7L"></a>见法知法。<a id="a-7M"></a>超初二果。<a id="a-7N"></a>直进第三有余依位阿那含果。</p>
  <p id="a7O">尔时世尊。<a id="a-7P"></a>作是说时。<a id="a-7Q"></a>会中所有。<a id="a-7R"></a>诸梵志众。<a id="a-7S"></a>障累深重。<a id="a-7T"></a>无所晓悟。<a id="a-7U"></a>身心惑乱。<a id="a-7V"></a>沉迷昏懵。<a id="a-7W"></a>彼诸辩才。<a id="a-7X"></a>不能施设。<a id="a-7Y"></a>俯首寂然。<a id="a-7Z"></a>忧思而住尔时世尊。<a id="a-7a"></a>知是事已。<a id="a-7b"></a>顾谓和合长者言。<a id="a-7c"></a>长者。<a id="a-7d"></a>今此等辈。<a id="a-7e"></a>诚为痴者。<a id="a-7f"></a>既味见闻。<a id="a-7g"></a>复绝言说。<a id="a-7h"></a>如人以物自杜其口。<a id="a-7i"></a>罪垢斯深。<a id="a-7j"></a>是大魔事。<a id="a-7k"></a>彼等不能于佛如来发是问言。<a id="a-7l"></a>而汝沙门。<a id="a-7m"></a>法律之中。<a id="a-7n"></a>以何法行。<a id="a-7o"></a>能令修声闻行者。<a id="a-7p"></a>到安隐地。<a id="a-7q"></a>止息内心。<a id="a-7r"></a>清净梵行。</p>
  <p id="a7s">尔时世尊。<a id="a-7t"></a>乃为和合长者。<a id="a-7u"></a>随应说法示教利喜已。<a id="a-7v"></a>身放光明。<a id="a-7w"></a>广大炽盛。<a id="a-7x"></a>普遍照耀。<a id="a-7y"></a>即于会中。<a id="a-7z"></a>踊身虚空。<a id="a-80"></a>还迦兰陀竹林精舍。</p>
 </body>
</html>