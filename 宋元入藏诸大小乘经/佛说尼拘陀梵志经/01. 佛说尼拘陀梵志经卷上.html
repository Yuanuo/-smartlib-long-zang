<!doctype html>
<html id="z3IBUbDfG" data-ver="574">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说尼拘陀梵志经卷上</h1>
  <p id="a2">如是我闻。<a id="a-3"></a>一时世尊。<a id="a-4"></a>在王舍城迦兰陀竹林精舍。<a id="a-5"></a>时彼城中。<a id="a-6"></a>有一长者。<a id="a-7"></a>名曰和合。<a id="a-8"></a>于一日中。<a id="a-9"></a>饭食事讫。<a id="a-A"></a>出王舍城。<a id="a-B"></a>诣迦兰陀竹林精舍佛世尊所。<a id="a-C"></a>瞻礼亲近。<a id="a-D"></a>是时长者。<a id="a-E"></a>其出未久。<a id="a-F"></a>作是思惟。<a id="a-G"></a>今日已过清旦。<a id="a-H"></a>佛及苾刍各处自房。<a id="a-I"></a>宜应且止。<a id="a-J"></a>勿诣佛所瞻礼亲近。<a id="a-K"></a>我今当往尼拘陀梵志聚集之所。<a id="a-L"></a>时彼梵志。<a id="a-M"></a>在乌昙末梨园中。<a id="a-N"></a>与诸梵志围绕而住。<a id="a-O"></a>高举其声。<a id="a-P"></a>发诸言论。<a id="a-Q"></a>所谓王论战论盗贼之论。<a id="a-R"></a>衣论食论妇女之论。<a id="a-S"></a>酒论邪论繁杂之论。<a id="a-T"></a>如是乃至海等相论。<a id="a-U"></a>此等言论。<a id="a-V"></a>皆悉系着世间之心。<a id="a-W"></a>是时尼拘陀梵志。<a id="a-X"></a>遥见和合长者自外而来。<a id="a-Y"></a>即告众言。<a id="a-Z"></a>止止汝等。<a id="a-a"></a>宜各低小其声。<a id="a-b"></a>此所来者。<a id="a-c"></a>是沙门瞿昙声闻弟子。<a id="a-d"></a>为大长者。<a id="a-e"></a>处王舍城。<a id="a-f"></a>名曰和合。<a id="a-g"></a>此人本性少语。<a id="a-h"></a>其所传受。<a id="a-i"></a>亦复寂静。<a id="a-j"></a>是故汝等。<a id="a-k"></a>小声言论。<a id="a-l"></a>彼既知已。<a id="a-m"></a>乃可斯来。<a id="a-n"></a>时梵志众。<a id="a-o"></a>闻是语已。<a id="a-p"></a>咸各默然。</p>
  <p id="aq">尔时和合长者。<a id="a-r"></a>来诣尼拘陀梵志所。<a id="a-s"></a>到彼会已。<a id="a-t"></a>时尼拘陀。<a id="a-u"></a>相与承迎。<a id="a-v"></a>欢喜言论。<a id="a-w"></a>彼言论已。<a id="a-x"></a>各坐一面。<a id="a-y"></a>时和合长者。<a id="a-z"></a>白尼拘陀梵志言。<a id="a-10"></a>汝此众会。<a id="a-11"></a>有所别异。<a id="a-12"></a>向闻汝等。<a id="a-13"></a>高举其声。<a id="a-14"></a>发诸言论。<a id="a-15"></a>所谓王论战论。<a id="a-16"></a>如是乃至海等相论。<a id="a-17"></a>此等言论。<a id="a-18"></a>皆悉系着世间之心。<a id="a-19"></a>有异于我世尊如来应供正等正觉。<a id="a-1A"></a>佛世尊者。<a id="a-1B"></a>于旷野中。<a id="a-1C"></a>随自所乐。<a id="a-1D"></a>坐卧居止。<a id="a-1E"></a>远离愦闹。<a id="a-1F"></a>绝于人迹。<a id="a-1G"></a>寂守是相。<a id="a-1H"></a>身住一处。<a id="a-1I"></a>心不散乱。<a id="a-1J"></a>专注一境。<a id="a-1K"></a>随应所行。<a id="a-1L"></a>时尼拘陀梵志。<a id="a-1M"></a>告和合长者言。<a id="a-1N"></a>长者。<a id="a-1O"></a>彼沙门瞿昙。<a id="a-1P"></a>我今云何相与议论。<a id="a-1Q"></a>若我以事发其问端。<a id="a-1R"></a>彼种种慧而不能转。<a id="a-1S"></a>以沙门瞿昙处于空舍。<a id="a-1T"></a>慧何能转。<a id="a-1U"></a>既于空舍慧不能转。<a id="a-1V"></a>乃于旷野坐卧居止。<a id="a-1W"></a>远离愦闹绝于人迹。<a id="a-1X"></a>寂守是相。<a id="a-1Y"></a>身住一处。<a id="a-1Z"></a>心不散乱。<a id="a-1a"></a>专注一境。<a id="a-1b"></a>随应所行。<a id="a-1c"></a>长者。<a id="a-1d"></a>譬如一目之牛周行边际。<a id="a-1e"></a>当知彼牛其何能行。<a id="a-1f"></a>沙门瞿昙亦复如是。<a id="a-1g"></a>处于空舍。<a id="a-1h"></a>慧何能转。<a id="a-1i"></a>长者。<a id="a-1j"></a>若或沙门瞿昙。<a id="a-1k"></a>来此会中。<a id="a-1l"></a>我时必当相与议论。<a id="a-1m"></a>建立胜义。<a id="a-1n"></a>发一问端。<a id="a-1o"></a>而为叩击。<a id="a-1p"></a>我应得胜。<a id="a-1q"></a>彼必堕负。<a id="a-1r"></a>如击空瓶。<a id="a-1s"></a>易为破坏。</p>
  <p id="a1t">是时世尊。<a id="a-1u"></a>处于自房。<a id="a-1v"></a>寂默宴坐。<a id="a-1w"></a>以清净天耳。<a id="a-1x"></a>遥闻和合长者与尼拘陀梵志所共集会如是言论。</p>
  <p id="a1y">尔时世尊。<a id="a-1z"></a>于日后分。<a id="a-20"></a>从自房出。<a id="a-21"></a>是时天雨方霁。<a id="a-22"></a>晴光焕若。<a id="a-23"></a>渐次行诣善无毒池。<a id="a-24"></a>到池岸已。<a id="a-25"></a>徐步经行。<a id="a-26"></a>时尼拘陀梵志。<a id="a-27"></a>遥见世尊在彼池岸。<a id="a-28"></a>即告众言。<a id="a-29"></a>沙门瞿昙。<a id="a-2A"></a>即今在此善无毒池岸。<a id="a-2B"></a>徐步经行。<a id="a-2C"></a>彼或来此会中。<a id="a-2D"></a>汝等云何为起承迎邪。<a id="a-2E"></a>或相与言论邪。<a id="a-2F"></a>或但离座邪。<a id="a-2G"></a>或复辍己所坐而召命邪。<a id="a-2H"></a>作是言时。<a id="a-2I"></a>自然有来为佛世尊敷设其座。<a id="a-2J"></a>复闻是言。<a id="a-2K"></a>尊者瞿昙来此有座。<a id="a-2L"></a>随自所乐当就是座。</p>
  <p id="a2M">尔时世尊。<a id="a-2N"></a>于善无毒池岸。<a id="a-2O"></a>经行事已。<a id="a-2P"></a>来诣尼拘陀梵志之所。<a id="a-2Q"></a>时彼梵志。<a id="a-2R"></a>遥见世尊自外而来。<a id="a-2S"></a>即告众言。<a id="a-2T"></a>沙门瞿昙来此会时。<a id="a-2U"></a>我当发问。<a id="a-2V"></a>而汝瞿昙。<a id="a-2W"></a>法律之中。<a id="a-2X"></a>以何法行。<a id="a-2Y"></a>能令修声闻行者到安隐地。<a id="a-2Z"></a>止息内心。<a id="a-2a"></a>清净梵行。</p>
  <p id="a2b">尔时世尊。<a id="a-2c"></a>到彼会已。<a id="a-2d"></a>诸梵志众。<a id="a-2e"></a>自然咸生踊跃欢喜。<a id="a-2f"></a>各从座起。<a id="a-2g"></a>前向承迎。<a id="a-2h"></a>时尼拘陀梵志。<a id="a-2i"></a>合掌向佛。<a id="a-2j"></a>顶礼白言。<a id="a-2k"></a>善来瞿昙。<a id="a-2l"></a>汝具遍知。<a id="a-2m"></a>是汝所座。<a id="a-2n"></a>汝应就座。<a id="a-2o"></a>佛告尼拘陀梵志言。<a id="a-2p"></a>汝但就座所应。<a id="a-2q"></a>为我施设之座。<a id="a-2r"></a>而我自知。<a id="a-2s"></a>我自当坐。</p>
  <p id="a2t">是时诸梵志众。<a id="a-2u"></a>高声唱言。<a id="a-2v"></a>希有难有。<a id="a-2w"></a>此沙门瞿昙。<a id="a-2x"></a>今此会中。<a id="a-2y"></a>无人说示。<a id="a-2z"></a>以神通力。<a id="a-30"></a>自知其座。<a id="a-31"></a>时尼拘陀梵志。<a id="a-32"></a>与佛世尊。<a id="a-33"></a>欢喜言论。<a id="a-34"></a>彼言论已。<a id="a-35"></a>退坐一面。<a id="a-36"></a>佛告尼拘陀梵志言。<a id="a-37"></a>如来今到此会。<a id="a-38"></a>汝等有何言论分别。<a id="a-39"></a>尼拘陀梵志白佛言。<a id="a-3A"></a>我向见汝自远而来。<a id="a-3B"></a>见已我时辄告众言。<a id="a-3C"></a>沙门瞿昙来此会时。<a id="a-3D"></a>我当发问。<a id="a-3E"></a>而汝瞿昙。<a id="a-3F"></a>法律之中。<a id="a-3G"></a>以何法行。<a id="a-3H"></a>能令修声闻行者到安隐地。<a id="a-3I"></a>止息内心。<a id="a-3J"></a>清净梵行。<a id="a-3K"></a>瞿昙汝既到此。<a id="a-3L"></a>我以是事。<a id="a-3M"></a>便为问端。<a id="a-3N"></a>是即与汝言论分别。</p>
  <p id="a3O">尔时世尊。<a id="a-3P"></a>告尼拘陀梵志言。<a id="a-3Q"></a>尼拘陀。<a id="a-3R"></a>汝于是事。<a id="a-3S"></a>而实难知。<a id="a-3T"></a>何以故。<a id="a-3U"></a>异法异见异师异行。<a id="a-3V"></a>但应于汝自法教中随应发问。<a id="a-3W"></a>是时诸梵志众。<a id="a-3X"></a>高声唱言。<a id="a-3Y"></a>希有难有。<a id="a-3Z"></a>沙门瞿昙。<a id="a-3a"></a>此所问事。<a id="a-3b"></a>不以自教而为见答。<a id="a-3c"></a>返能于他教中。<a id="a-3d"></a>令发问端。<a id="a-3e"></a>随问当遣。<a id="a-3f"></a>时尼拘陀梵志白佛言。<a id="a-3g"></a>若我异法异见异师异行。<a id="a-3h"></a>于汝法律。<a id="a-3i"></a>我难知者。<a id="a-3j"></a>我今于其自法教中请问。<a id="a-3k"></a>于汝云何修行。<a id="a-3l"></a>能得出离清净。<a id="a-3m"></a>得最上洁白。<a id="a-3n"></a>及得真实。<a id="a-3o"></a>得清净真实中住。<a id="a-3p"></a>佛告尼拘陀梵志言。<a id="a-3q"></a>如汝尼拘陀法中所修行者。<a id="a-3r"></a>我今略说。<a id="a-3s"></a>汝谓能得四戒具足。<a id="a-3t"></a>谓能修行。<a id="a-3u"></a>能得最上增胜。<a id="a-3v"></a>于前修行出离。<a id="a-3w"></a>不减诸欲。<a id="a-3x"></a>尼拘陀。<a id="a-3y"></a>云何是汝修行。<a id="a-3z"></a>所持四戒。<a id="a-40"></a>谓不自杀生。<a id="a-41"></a>不教他杀。<a id="a-42"></a>不随喜杀。<a id="a-43"></a>不自偷盗。<a id="a-44"></a>不教他盗。<a id="a-45"></a>不随喜盗。<a id="a-46"></a>不自妄语。<a id="a-47"></a>不教他妄语。<a id="a-48"></a>不随喜妄语。<a id="a-49"></a>不自邪染。<a id="a-4A"></a>不教他邪染。<a id="a-4B"></a>不随喜邪染。<a id="a-4C"></a>汝尼拘陀。<a id="a-4D"></a>以如是等。<a id="a-4E"></a>谓我能得四戒具足。<a id="a-4F"></a>尼拘陀。<a id="a-4G"></a>云何是汝能得修行。<a id="a-4H"></a>汝所修行。<a id="a-4I"></a>谓高处游止。<a id="a-4J"></a>施设座位。<a id="a-4K"></a>或翘足而立。<a id="a-4L"></a>以为法行。<a id="a-4M"></a>或常受苦涩粗恶饮食。<a id="a-4N"></a>而为法行。<a id="a-4O"></a>或寂止空地。<a id="a-4P"></a>而为法行。<a id="a-4Q"></a>或不去须发。<a id="a-4R"></a>而为法行。<a id="a-4S"></a>或偃卧棘刺。<a id="a-4T"></a>或卧编椽。<a id="a-4U"></a>而为法行。<a id="a-4V"></a>或居止常处凌云高显。<a id="a-4W"></a>而为法行。<a id="a-4X"></a>或系着一处。<a id="a-4Y"></a>而为法行。<a id="a-4Z"></a>乃至一日三时。<a id="a-4a"></a>沐浴其身。<a id="a-4b"></a>如是多种逼切苦恼。<a id="a-4c"></a>治疗于身。<a id="a-4d"></a>而为法行。<a id="a-4e"></a>如是等事。<a id="a-4f"></a>是汝尼拘陀修行之法。<a id="a-4g"></a>云何是汝尼拘陀修行者。<a id="a-4h"></a>计为出离。<a id="a-4i"></a>尼拘陀。<a id="a-4j"></a>如汝所修出离行者。<a id="a-4k"></a>谓裸露身体。<a id="a-4l"></a>计得出离。<a id="a-4m"></a>又于饮食事讫。<a id="a-4n"></a>舐手取净。<a id="a-4o"></a>不受颦蹙面人及嗔恚面人所施饮食。<a id="a-4p"></a>不于街巷中食。<a id="a-4q"></a>不于刀杖兵器中住。<a id="a-4r"></a>周行城邑。<a id="a-4s"></a>杜默不语。<a id="a-4t"></a>不说所从来。<a id="a-4u"></a>不说所向诣。<a id="a-4v"></a>不说所住止。<a id="a-4w"></a>不出违顺语。<a id="a-4x"></a>不出多种语。<a id="a-4y"></a>亦无所说授。<a id="a-4z"></a>或受一家食。<a id="a-50"></a>或受二家三家乃至七家食。<a id="a-51"></a>或但受一家。<a id="a-52"></a>不受余家食。<a id="a-53"></a>或一日不食。<a id="a-54"></a>或二日三日乃至七日。<a id="a-55"></a>或复半月一月不食。<a id="a-56"></a>或于食中。<a id="a-57"></a>不食其麨。<a id="a-58"></a>不食其饭。<a id="a-59"></a>不食豆及鱼肉牛乳酥酪油及蜜等。<a id="a-5A"></a>不饮酒。<a id="a-5B"></a>不饮甘浆。<a id="a-5C"></a>不饮醋浆。<a id="a-5D"></a>但饮糠秕清洁之水。<a id="a-5E"></a>而为活命。<a id="a-5F"></a>又常食菜。<a id="a-5G"></a>或食稊稗。<a id="a-5H"></a>或食瞿摩夷。<a id="a-5I"></a>或食药苗药根。<a id="a-5J"></a>或食干生米谷。<a id="a-5K"></a>或食诸余粗恶草菜。<a id="a-5L"></a>或但着一衣。<a id="a-5M"></a>或着草衣。<a id="a-5N"></a>或着吉祥草衣。<a id="a-5O"></a>或着树皮衣。<a id="a-5P"></a>或柴木为衣。<a id="a-5Q"></a>或果树皮为衣。<a id="a-5R"></a>或以弃尸林中乱发为衣。<a id="a-5S"></a>或以羊毛鹿毛鹿皮为衣或以底哩吒鸟翅为衣。<a id="a-5T"></a>或以鸺鹠翅为衣。<a id="a-5U"></a>如是等事。<a id="a-5V"></a>是汝尼拘陀修行者。<a id="a-5W"></a>计为出离之行。<a id="a-5X"></a>尼拘陀。<a id="a-5Y"></a>此等所行。<a id="a-5Z"></a>而还实得出离清净邪。<a id="a-5a"></a>得最上洁白邪。<a id="a-5b"></a>得真实邪。<a id="a-5c"></a>得清净真实中住邪。<a id="a-5d"></a>时尼拘陀梵志白佛言。<a id="a-5e"></a>如是如是。<a id="a-5f"></a>沙门瞿昙。<a id="a-5g"></a>我此修行。<a id="a-5h"></a>是得出离清净。<a id="a-5i"></a>得最上洁白。<a id="a-5j"></a>及得真实。<a id="a-5k"></a>得清净真实中住。</p>
  <p id="a5l">佛告尼拘陀梵志言。<a id="a-5m"></a>尼拘陀。<a id="a-5n"></a>汝所修行。<a id="a-5o"></a>如是等事。<a id="a-5p"></a>非为出离。<a id="a-5q"></a>非得出离清净。<a id="a-5r"></a>非得最上洁白。<a id="a-5s"></a>非得真实。<a id="a-5t"></a>非得清净真实中住。<a id="a-5u"></a>但于修行法中。<a id="a-5v"></a>而得少分。<a id="a-5w"></a>尼拘陀梵志白佛言。<a id="a-5x"></a>沙门瞿昙。<a id="a-5y"></a>如汝所说。<a id="a-5z"></a>虽为甚善。<a id="a-60"></a>然我此修行。<a id="a-61"></a>是得最上出离。<a id="a-62"></a>是得真实。<a id="a-63"></a>是得无上。</p>
  <p id="a64">佛告尼拘陀梵志言。<a id="a-65"></a>复次汝所修行。<a id="a-66"></a>谓我能得四戒具足。<a id="a-67"></a>谓能修行。<a id="a-68"></a>谓得最上增胜。<a id="a-69"></a>于前修行出离。<a id="a-6A"></a>不减诸欲。<a id="a-6B"></a>持四戒时。<a id="a-6C"></a>与慈心俱。<a id="a-6D"></a>先于东方起慈心。<a id="a-6E"></a>观具足所行。<a id="a-6F"></a>广大周普。<a id="a-6G"></a>无二无量。<a id="a-6H"></a>无冤无害。<a id="a-6I"></a>然后南西北方。<a id="a-6J"></a>四维上下。<a id="a-6K"></a>一切世界。<a id="a-6L"></a>与慈心俱。<a id="a-6M"></a>具足所行。<a id="a-6N"></a>亦复如是。<a id="a-6O"></a>尼拘陀。<a id="a-6P"></a>汝作是意。<a id="a-6Q"></a>谓我能如是修行。<a id="a-6R"></a>得出离清净邪。<a id="a-6S"></a>得最上洁白邪。<a id="a-6T"></a>得真实邪。<a id="a-6U"></a>得清净真实中住邪。<a id="a-6V"></a>时尼拘陀梵志白佛言。<a id="a-6W"></a>如是如是。<a id="a-6X"></a>沙门瞿昙。<a id="a-6Y"></a>我此修行。<a id="a-6Z"></a>实得出离清净。<a id="a-6a"></a>得最上洁白。<a id="a-6b"></a>及得真实。<a id="a-6c"></a>得清净真实中住。</p>
  <p id="a6d">佛告尼拘陀梵志言。<a id="a-6e"></a>尼拘陀。<a id="a-6f"></a>此如是等汝所修行。<a id="a-6g"></a>非得出离清净。<a id="a-6h"></a>非得最上洁白。<a id="a-6i"></a>非得真实。<a id="a-6j"></a>非得清净真实中住。<a id="a-6k"></a>汝谓有所得。<a id="a-6l"></a>此亦非真。<a id="a-6m"></a>尼拘陀梵志白佛言。<a id="a-6n"></a>沙门瞿昙。<a id="a-6o"></a>如汝所说。<a id="a-6p"></a>虽为甚善。<a id="a-6q"></a>然我修行。<a id="a-6r"></a>是得出离清净。<a id="a-6s"></a>是得真实。<a id="a-6t"></a>是得无上。</p>
  <p id="a6u">佛告尼拘陀梵志言。<a id="a-6v"></a>尼拘陀。<a id="a-6w"></a>复次如汝修行。<a id="a-6x"></a>谓我能得四戒具足。<a id="a-6y"></a>我能修行。<a id="a-6z"></a>我得最上增胜。<a id="a-70"></a>于前修行出离。<a id="a-71"></a>不减诸欲。<a id="a-72"></a>谓以宿住通。<a id="a-73"></a>能知过去一二三生乃至百生之事。<a id="a-74"></a>尼拘陀。<a id="a-75"></a>汝作是意。<a id="a-76"></a>谓我能如是修行。<a id="a-77"></a>得出离清净邪。<a id="a-78"></a>得最上洁白邪。<a id="a-79"></a>得真实邪。<a id="a-7A"></a>得清净真实中住邪。</p>
  <p id="a7B">时尼拘陀梵志白佛言。<a id="a-7C"></a>如是如是。<a id="a-7D"></a>沙门瞿昙。<a id="a-7E"></a>我此修行。<a id="a-7F"></a>实得出离清净。<a id="a-7G"></a>得最上洁白。<a id="a-7H"></a>及得真实。<a id="a-7I"></a>得清净真实中住。</p>
  <p id="a7J">佛告尼拘陀梵志言。<a id="a-7K"></a>尼拘陀。<a id="a-7L"></a>此如是等汝所修行。<a id="a-7M"></a>非得出离清净。<a id="a-7N"></a>非得最上洁白。<a id="a-7O"></a>非得真实。<a id="a-7P"></a>非得清净真实中住。<a id="a-7Q"></a>虽有所得。<a id="a-7R"></a>而非真实。<a id="a-7S"></a>尼拘陀梵志白佛言。<a id="a-7T"></a>沙门瞿昙。<a id="a-7U"></a>如汝所说。<a id="a-7V"></a>虽为甚善。<a id="a-7W"></a>然我此修行。<a id="a-7X"></a>是得出离清净。<a id="a-7Y"></a>是得真实。<a id="a-7Z"></a>是得无上。</p>
  <p id="a7a">佛告尼拘陀梵志言。<a id="a-7b"></a>尼拘陀。<a id="a-7c"></a>复次如汝修行。<a id="a-7d"></a>谓我能得四戒具足。<a id="a-7e"></a>我能修行。<a id="a-7f"></a>我得最上增胜。<a id="a-7g"></a>于前修行出离。<a id="a-7h"></a>不减诸欲。<a id="a-7i"></a>能以清净天眼。<a id="a-7j"></a>观见世间一切众生。<a id="a-7k"></a>若生若灭。<a id="a-7l"></a>若好若丑。<a id="a-7m"></a>或生善趣。<a id="a-7n"></a>或生恶趣。<a id="a-7o"></a>若贵若贱。<a id="a-7p"></a>随业报应。<a id="a-7q"></a>悉能观见。<a id="a-7r"></a>尼拘陀。<a id="a-7s"></a>汝作是意。<a id="a-7t"></a>谓我能如是修行。<a id="a-7u"></a>得出离清净邪。<a id="a-7v"></a>得最上洁白邪。<a id="a-7w"></a>得真实邪。<a id="a-7x"></a>得清净真实中住邪。</p>
  <p id="a7y">时尼拘陀梵志白佛言。<a id="a-7z"></a>如是如是。<a id="a-80"></a>沙门瞿昙。<a id="a-81"></a>我此修行。<a id="a-82"></a>实得出离清净。<a id="a-83"></a>得最上洁白。<a id="a-84"></a>及得真实。<a id="a-85"></a>得清净真实中住。</p>
  <p id="a86">佛告尼拘陀梵志言。<a id="a-87"></a>尼拘陀。<a id="a-88"></a>如是等事。<a id="a-89"></a>以汝所修。<a id="a-8A"></a>虽为清净。<a id="a-8B"></a>然我所说。<a id="a-8C"></a>如汝修行。<a id="a-8D"></a>未离种种烦恼随增。<a id="a-8E"></a>尼拘陀梵志白佛言。<a id="a-8F"></a>沙门瞿昙。<a id="a-8G"></a>云何我所修行。<a id="a-8H"></a>虽为清净。<a id="a-8I"></a>汝瞿昙说未离种种烦恼随增。</p>
  <p id="a8J">佛告尼拘陀梵志言。<a id="a-8K"></a>尼拘陀。<a id="a-8L"></a>汝等修行。<a id="a-8M"></a>为欲彰其修行功业。<a id="a-8N"></a>以我修成如是行故。<a id="a-8O"></a>彼国王大臣。<a id="a-8P"></a>刹帝利婆罗门等。<a id="a-8Q"></a>必当尊重恭敬供养于我尼拘陀。<a id="a-8R"></a>此即是为汝所修行烦恼随增。</p>
  <p id="a8S">复次尼拘陀。<a id="a-8T"></a>汝虽修行。<a id="a-8U"></a>恃己所修。<a id="a-8V"></a>起贡高相。<a id="a-8W"></a>凌篾于他。<a id="a-8X"></a>此即是为汝所修行烦恼随增。</p>
  <p id="a8Y">复次。<a id="a-8Z"></a>尼拘陀。<a id="a-8a"></a>汝等修行。<a id="a-8b"></a>起我慢心及增上慢。<a id="a-8c"></a>此即是为汝所修行烦恼随增。<a id="a-8d"></a>复次尼拘陀。<a id="a-8e"></a>汝等修行。<a id="a-8f"></a>于余沙门婆罗门轻毁凌辱。<a id="a-8g"></a>作如是言。<a id="a-8h"></a>汝诸沙门婆罗门。<a id="a-8i"></a>以多种食。<a id="a-8j"></a>而为活命。<a id="a-8k"></a>普食世间五种种子。<a id="a-8l"></a>所谓根种子。<a id="a-8m"></a>身种子。<a id="a-8n"></a>虚种子。<a id="a-8o"></a>最上种子。<a id="a-8p"></a>种子中种子。<a id="a-8q"></a>如是五种。<a id="a-8r"></a>以资其命。<a id="a-8s"></a>汝尼拘陀。<a id="a-8t"></a>如是周行。<a id="a-8u"></a>出轻辱言。<a id="a-8v"></a>伺求诤论。<a id="a-8w"></a>迅疾快利。<a id="a-8x"></a>其犹电转。<a id="a-8y"></a>摧伏破坏。<a id="a-8z"></a>又如霜雹。<a id="a-90"></a>尼拘陀。<a id="a-91"></a>此即是为汝所修行烦恼随增。</p>
  <p id="a92">复次尼拘陀。<a id="a-93"></a>汝等修行。<a id="a-94"></a>或见余沙门婆罗门为他同类等众之所尊重恭敬供养。<a id="a-95"></a>乃生种种憎嫉之心。<a id="a-96"></a>即作是言。<a id="a-97"></a>汝诸沙门婆罗门。<a id="a-98"></a>贪多种食。<a id="a-99"></a>而为活命。<a id="a-9A"></a>返为他众之所尊重恭敬供养。<a id="a-9B"></a>我常但以苦涩虚淡之物。<a id="a-9C"></a>而为活命。<a id="a-9D"></a>何故他众。<a id="a-9E"></a>不作恭敬供养于我尼拘陀。<a id="a-9F"></a>此即是为汝所修行烦恼随增。</p>
 </body>
</html>