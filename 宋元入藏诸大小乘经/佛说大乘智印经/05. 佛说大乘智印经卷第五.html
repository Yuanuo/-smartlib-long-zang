<!doctype html>
<html id="z3IBUhwhp" data-ver="344">
 <head>
  <meta charset="utf-8">
  <meta author="智吉祥">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘智印经卷第五</h1>
  <p id="a2">尔时欢喜王菩萨弥勒菩萨妙吉祥菩萨。<a id="a-3"></a>并六十不可思议菩萨摩诃萨等。<a id="a-4"></a>在大众中而为上首。<a id="a-5"></a>合掌恭敬咸白佛言大悲世尊。<a id="a-6"></a>我等今者得闻如是微妙胜法。<a id="a-7"></a>于彼未来坚固守护。<a id="a-8"></a>教诸众生发无上慧。<a id="a-9"></a>于此胜法如说而行。<a id="a-A"></a>远离诸恶不生憍慢亦不贡高。<a id="a-B"></a>无有谄曲爱憎之心。<a id="a-C"></a>于彼自他怨亲之境悉皆平等。<a id="a-D"></a>于诸如来无数酤胝百千万亿那庾多劫。<a id="a-E"></a>所得无上大法总持智印法要。<a id="a-F"></a>爱乐受持书写读诵。<a id="a-G"></a>乃至展转相续流通而无间断。<a id="a-H"></a>于时世尊。<a id="a-I"></a>闻是欢喜王菩萨。<a id="a-J"></a>弥勒菩萨。<a id="a-K"></a>妙吉祥菩萨。<a id="a-L"></a>并六十不可思议菩萨摩诃萨等。<a id="a-M"></a>发生无上护正法心。<a id="a-N"></a>安乐众生利益语已。<a id="a-O"></a>于大众中以清净音而说偈言。</p>
  <p id="aP">种诸善根离谄慢　　寂静安住无诸恶</p>
  <p id="aQ">深忍坚固不动摇　　常正忆念于胜慧</p>
  <p id="aR">如是安住具大力　　而能守护法财聚</p>
  <p id="aS">离诸恶行无过患　　不为名闻与利养</p>
  <p id="aT">无有诤讼离染着　　普皆平等如虚空</p>
  <p id="aU">如是之人能守护　　渐次得成此三昧</p>
  <p id="aV">深忍坚固乐菩提　　昼夜精进无懈废</p>
  <p id="aW">守护威仪离诸恶　　于甚深法而增长</p>
  <p id="aX">世间一切诸财宝　　眷属亲姻无所爱</p>
  <p id="aY">悉皆厌舍离诸着　　无怨亲想心平等</p>
  <p id="aZ">如是之人得成就　　无上大宝三摩地</p>
  <p id="aa">于昼夜中勤精进　　能于是法生觉悟</p>
  <p id="ab">尊重恭敬于善友　　欢喜称赞是三昧</p>
  <p id="ac">能解世间无尽法　　故于染境无所著</p>
  <p id="ad">印忍诸法心清净　　如百酤胝日光照</p>
  <p id="ae">智慧光明破诸暗　　能入如是深法义</p>
  <p id="af">是人智解离诸着　　犹如日月处虚空</p>
  <p id="ag">与大雪山等坚厚　　镇压大地能庄严</p>
  <p id="ah">亦如释梵转轮王　　有大威仪人恭敬</p>
  <p id="ai">亦名无上大医王　　能除种种诸病苦</p>
  <p id="aj">尽诸业障心清净　　摧破魔罗诸眷属</p>
  <p id="ak">渐次成就他心智　　了别种种差别心</p>
  <p id="al">忆念过去那庾劫　　灭除烦恼炽盛火</p>
  <p id="am">此人善逝所称赞　　证悟菩提真空理</p>
  <p id="an">能入如来智印门　　获诸无边诸宝藏</p>
  <p id="ao">了达名相无自性　　不着空有处中道</p>
  <p id="ap">观察五蕴如尘幻　　印证四大体非真</p>
  <p id="aq">一切有为皆生灭　　妄心造作成轮回</p>
  <p id="ar">胜智三昧性寂静　　离诸分别难思议</p>
  <p id="as">湛然三世本自如　　无去无来无所动</p>
  <p id="at">若见末世邪见人　　于佛正法着空有</p>
  <p id="au">又复于此无所证　　自言我得法性空</p>
  <p id="av">是各增长众生见　　世世远离菩提心</p>
  <p id="aw">复见有人随顺学　　涕泪悲泣身毛举</p>
  <p id="ax">又复末世诸释种　　具诸衰损无威仪</p>
  <p id="ay">为求菩提而出家　　于彼菩提不安住</p>
  <p id="az">破戒破见毁威仪　　昼夜亲近不善人</p>
  <p id="a10">为贪利养及资生　　所得还将利亲族</p>
  <p id="a11">如渡大海失浮囊　　是必遥观彼岸远</p>
  <p id="a12">其有上乘真释子　　弃舍如是诸世间</p>
  <p id="a13">犹如莲华出淤泥　　本性清净无所染</p>
  <p id="a14">我今教汝欢喜王　　应当正念常守护</p>
  <p id="a15">摧伏妄想生真智　　于此希求具众德</p>
  <p id="a16">精进修学无懈怠　　是即名为诸佛子</p>
  <p id="a17">譬如世间谷麦种　　数如河沙那庾多</p>
  <p id="a18">以此种子致良田　　展转相生无量劫</p>
  <p id="a19">所得子实莫可量　　算数譬喻尚不及</p>
  <p id="a1A">如是展转尽东方　　河沙数种亦如是</p>
  <p id="a1B">乃至十方佛国土　　所种子实无差别</p>
  <p id="a1C">如是一种为一佛　　一佛设复有百头</p>
  <p id="a1D">一头而现于百舌　　共赞如来三摩地</p>
  <p id="a1E">于彼殑伽沙劫中　　亦复宣说不能尽</p>
  <p id="a1F">如将芥子等须弥　　又如纤草敌空界</p>
  <p id="a1G">或以毛头一滴水　　用对无涯四大海</p>
  <p id="a1H">如是功德共较量　　譬如算数不能及</p>
  <p id="a1I">应当于此甚深经　　长时精进而修学</p>
  <p id="a1J">尔时欢喜王菩萨。<a id="a-1K"></a>弥勒菩萨。<a id="a-1L"></a>妙吉祥菩萨。<a id="a-1M"></a>并六十不可思议菩萨摩诃萨等。<a id="a-1N"></a>闻佛世尊说是偈已。<a id="a-1O"></a>发起坚固大菩提心。<a id="a-1P"></a>踊跃精进。<a id="a-1Q"></a>复白佛言。<a id="a-1R"></a>大悲世尊。<a id="a-1S"></a>所有第一义谛。<a id="a-1T"></a>最胜涅槃甚深法义。<a id="a-1U"></a>我等众会虽生信心未能深解。<a id="a-1V"></a>惟愿世尊。<a id="a-1W"></a>为我等辈分别解说。<a id="a-1X"></a>于时世尊以一圆音。<a id="a-1Y"></a>语欢喜王菩萨。<a id="a-1Z"></a>弥勒菩萨。<a id="a-1a"></a>妙吉祥菩萨。<a id="a-1b"></a>并六十不可思议菩萨摩诃萨等言。<a id="a-1c"></a>善男子。<a id="a-1d"></a>如是胜法本来寂静。<a id="a-1e"></a>离诸分别绝诸戏论。<a id="a-1f"></a>假有名言显示宣说。<a id="a-1g"></a>诸菩萨言。<a id="a-1h"></a>大悲世尊。<a id="a-1i"></a>云何此法离诸分别绝诸戏论。<a id="a-1j"></a>假有言说方便显示。<a id="a-1k"></a>佛告善男子。<a id="a-1l"></a>如是胜法虽有言说。<a id="a-1m"></a>体不可得故无分别。<a id="a-1n"></a>云何此法体不可得。<a id="a-1o"></a>以是胜法无修无作。<a id="a-1p"></a>故不可得。<a id="a-1q"></a>云何此法无修无作。<a id="a-1r"></a>以是胜法本无生灭。<a id="a-1s"></a>故非修作。<a id="a-1t"></a>云何此法无有生灭。<a id="a-1u"></a>以是胜法性离所取亦非能取。<a id="a-1v"></a>故无生灭。<a id="a-1w"></a>云何此法无能所取。<a id="a-1x"></a>以是胜法无住无处。<a id="a-1y"></a>云何此法而无住处。<a id="a-1z"></a>以是胜法无变易相。<a id="a-20"></a>故无住处。<a id="a-21"></a>云何此法无变易相。<a id="a-22"></a>以是胜法无彼无此。<a id="a-23"></a>故无变易。<a id="a-24"></a>云何此法无彼无此。<a id="a-25"></a>以是胜法非有为亦非无为故。<a id="a-26"></a>云何此法非有为亦非无为。<a id="a-27"></a>以是胜法非虚非实故。<a id="a-28"></a>云何此法非虚非实。<a id="a-29"></a>以是胜法非心亦非非心故。<a id="a-2A"></a>云何此法非心亦非非心。<a id="a-2B"></a>以是胜法不可了别故。<a id="a-2C"></a>云何此法不可了别。<a id="a-2D"></a>以是胜法无有识变故。<a id="a-2E"></a>云何此法无有识变。<a id="a-2F"></a>以是胜法非相应非不相应故。<a id="a-2G"></a>云何此法非相应非不相应。<a id="a-2H"></a>以是胜法自性平等故。<a id="a-2I"></a>云何此法自性平等。<a id="a-2J"></a>以是胜法不可相求故。<a id="a-2K"></a>云何此法不可相求。<a id="a-2L"></a>以是胜法无安住相故。<a id="a-2M"></a>云何此法无安住相。<a id="a-2N"></a>以是胜法无有自相故。<a id="a-2O"></a>云何此法无有自相。<a id="a-2P"></a>以是胜法本性空寂故。<a id="a-2Q"></a>云何此法本性空寂。<a id="a-2R"></a>以是胜法无染着故。<a id="a-2S"></a>云何此法无染着。<a id="a-2T"></a>以是胜法离彼言说清净故。<a id="a-2U"></a>善男子。<a id="a-2V"></a>由是胜法离诸分别无修无作。<a id="a-2W"></a>乃至离彼言说性清净故。<a id="a-2X"></a>名为涅槃。<a id="a-2Y"></a>尔时欢喜王菩萨。<a id="a-2Z"></a>弥勒菩萨。<a id="a-2a"></a>妙吉祥菩萨。<a id="a-2b"></a>并六十不可思议菩萨摩诃萨等。<a id="a-2c"></a>而白佛言。<a id="a-2d"></a>世尊。<a id="a-2e"></a>如是胜法人所难解。<a id="a-2f"></a>世尊。<a id="a-2g"></a>一切诸法入法界性了无所得。<a id="a-2h"></a>如是法性。<a id="a-2i"></a>令我等辈云何守护。<a id="a-2j"></a>佛告欢喜王菩萨。<a id="a-2k"></a>妙吉祥菩萨。<a id="a-2l"></a>并六十不可思议菩萨摩诃萨言。<a id="a-2m"></a>善男子等。<a id="a-2n"></a>如是胜法不可思议。<a id="a-2o"></a>离诸分别及以戏论。<a id="a-2p"></a>若于是法起分别想。<a id="a-2q"></a>及以戏论则法有二。<a id="a-2r"></a>若法有二则堕生灭。<a id="a-2s"></a>何以故。<a id="a-2t"></a>此无上法第一义谛。<a id="a-2u"></a>亦无有生亦无有灭。<a id="a-2v"></a>如是了知是名守护。<a id="a-2w"></a>尔时世尊。<a id="a-2x"></a>为诸菩萨复说偈言。</p>
  <p id="a2y">无作胜法非空有　　离诸言说及分别</p>
  <p id="a2z">若有得法着二边　　是名分别诸戏论</p>
  <p id="a30">而于是法不相应　　但能增长于染慧</p>
  <p id="a31">此法无相无憎爱　　离诸推求无所得</p>
  <p id="a32">若自说言我忍空　　自生分别诸戏论</p>
  <p id="a33">彼诸空性不可得　　以分别心难思量</p>
  <p id="a34">若于诸法无疑谤　　是即名为不退转</p>
  <p id="a35">离烦恼缚得解脱　　于此胜法心印忍</p>
  <p id="a36">若人妄了生分别　　寻求推度失正解</p>
  <p id="a37">筹量诸法著有空　　以性以相本无二</p>
  <p id="a38">用智求智不可得　　智外更无余智慧</p>
  <p id="a39">演说轮回有为相　　是智非智迷真空</p>
  <p id="a3A">若言少分是实有　　虚妄想故成生灭</p>
  <p id="a3B">若证真实即能知　　一切诸法本常住</p>
  <p id="a3C">愚人妄想成流转　　厌生死故求涅槃</p>
  <p id="a3D">增长我见有差别　　智者了知法无二</p>
  <p id="a3E">明与无明本同体　　由不信故怀惊怖</p>
  <p id="a3F">是人坚固执边见　　增长言说诸戏论</p>
  <p id="a3G">说有为法名涅槃　　是于正法生破坏</p>
  <p id="a3H">心与非心无自性　　而彼自性亦非心</p>
  <p id="a3I">一切诸法本无相　　无言无说湛然空</p>
  <p id="a3J">法从缘起非真实　　诸法灭尽亦非谛</p>
  <p id="a3K">八谛四谛明真俗　　亦名如来方便智</p>
  <p id="a3L">如来实智不可得　　所说诸法亦复然</p>
  <p id="a3M">譬如医师治诸病　　随病处方无执着</p>
  <p id="a3N">若能如是生觉悟　　是则名为善逝子</p>
  <p id="a3O">涅槃本性皆平等　　廓如太虚无边际</p>
  <p id="a3P">三乘圣智同涅槃　　无灭无增无戏论</p>
  <p id="a3Q">法界实无一众生　　亦无一字可言说</p>
  <p id="a3R">有情执自分别心　　谓是涅槃无所住</p>
  <p id="a3S">无明妄念结轮回　　惑业生苦常相续</p>
  <p id="a3T">一真实谛离开见　　或言四种亦随宜</p>
  <p id="a3U">有苦报故说集因　　由灭理故明道谛</p>
  <p id="a3V">末世众生多妄想　　不为净行而出家</p>
  <p id="a3W">以名利故破威仪　　积烦恼故兴斗讼</p>
  <p id="a3X">修习功德诸比丘　　于此胜法能成就</p>
  <p id="a3Y">远离名闻及资生　　乐居兰若无求取</p>
  <p id="a3Z">譬如麟角独居山　　思惟如是三摩地</p>
  <p id="a3a">八十酤胝两足尊　　慈心加被修习者</p>
  <p id="a3b">诸天见已咸欢喜　　潜形昼夜常守护</p>
  <p id="a3c">智慧破暗如日光　　出生胜法同甘露</p>
  <p id="a3d">其有受者智印门　　梦中常与诸佛会</p>
  <p id="a3e">汝等皆怀勇猛心　　坚固修习无退舍</p>
  <p id="a3f">尔时世尊复告妙吉祥童真菩萨言。<a id="a-3g"></a>妙吉祥。<a id="a-3h"></a>若诸菩萨及末世众生。<a id="a-3i"></a>为欲成就无上菩提。<a id="a-3j"></a>于是三摩地智印深法。<a id="a-3k"></a>相应修学。<a id="a-3l"></a>为欲成就如来八十种好。<a id="a-3m"></a>于是三摩地智印深法。<a id="a-3n"></a>相应修学。<a id="a-3o"></a>为欲成就如来十八不共胜法。<a id="a-3p"></a>于是三摩地智印深法。<a id="a-3q"></a>相应修学。<a id="a-3r"></a>为欲成就如来十力。<a id="a-3s"></a>四无所畏。<a id="a-3t"></a>四无量心。<a id="a-3u"></a>大慈大悲大喜大舍。<a id="a-3v"></a>于是三摩地智印深法。<a id="a-3w"></a>相应修学。<a id="a-3x"></a>为欲成就诸佛五眼。<a id="a-3y"></a>于是三摩地智印深法。<a id="a-3z"></a>相应修学。<a id="a-40"></a>欲得诸佛广大寿命。<a id="a-41"></a>种种庄严胜妙国土威德自在。<a id="a-42"></a>于此三摩地智印深法相应修学。<a id="a-43"></a>为欲成就诸大菩萨利根声闻。<a id="a-44"></a>欲得如来智慧色身。<a id="a-45"></a>广大总持胜妙法门。<a id="a-46"></a>及解一切众生言音差别心行根性。<a id="a-47"></a>具足神通辩才无碍晓了诸法。<a id="a-48"></a>于是三摩地相应修学。<a id="a-49"></a>所以者何。<a id="a-4A"></a>菩萨摩诃萨若于是三摩地而得相应。<a id="a-4B"></a>所获如是种种功德普遍具足。<a id="a-4C"></a>成就菩提无上大法。<a id="a-4D"></a>诸法所依名无上道。<a id="a-4E"></a>智出世间号正遍知。<a id="a-4F"></a>自性寂静名为如来。<a id="a-4G"></a>如说修行而无有等。<a id="a-4H"></a>非等等故无起无灭。<a id="a-4I"></a>出世究竟离诸言说。<a id="a-4J"></a>名第一谛真实义谛。<a id="a-4K"></a>无所破坏坚固调伏。<a id="a-4L"></a>是名如来不可思议最胜之法。<a id="a-4M"></a>妙吉祥。<a id="a-4N"></a>我由往昔修习安住是三摩地智印深法。<a id="a-4O"></a>见燃灯佛。<a id="a-4P"></a>得无生忍授菩提记。<a id="a-4Q"></a>时妙吉祥菩萨而白佛言。<a id="a-4R"></a>世尊。<a id="a-4S"></a>如来于然灯佛所。<a id="a-4T"></a>悟无生忍得菩提记。<a id="a-4U"></a>于无量劫在生死中。<a id="a-4V"></a>云何修诸难行苦行得成菩提。<a id="a-4W"></a>佛告妙吉祥菩萨摩诃萨言。<a id="a-4X"></a>我于往昔为求佛道。<a id="a-4Y"></a>成熟一切诸众生等清净善根。<a id="a-4Z"></a>以大愿力经无量时。<a id="a-4a"></a>勤修苦行化利有情。<a id="a-4b"></a>随其根性有上中下。<a id="a-4c"></a>各令悟入三乘法义。<a id="a-4d"></a>渐次修行而有所证。<a id="a-4e"></a>妙吉祥。<a id="a-4f"></a>我于尔时因是愿行。<a id="a-4g"></a>而得菩提及与涅槃。<a id="a-4h"></a>尔时世尊而说偈言。</p>
  <p id="a4i">若欲是法而相应　　获得如来无量慧</p>
  <p id="a4j">十方百亿诸世尊　　皆悉来护修习者</p>
  <p id="a4k">若于甘露甚深法　　能解一切诸妙义</p>
  <p id="a4l">是名总持陀罗尼　　修习之者皆获得</p>
  <p id="a4m">解了言音灭诸罪　　能破执着解诸缚</p>
  <p id="a4n">涅槃无生亦无灭　　无去无来无住处</p>
  <p id="a4o">庄严十力诸相好　　成就一切佛功德</p>
  <p id="a4p">圆满清净解脱音　　普应无量诸含识</p>
  <p id="a4q">所出音声能解了　　一切闻者皆欢喜</p>
  <p id="a4r">远离邪见无分别　　最胜清净尽无垢</p>
  <p id="a4s">能于是经相应学　　究竟能得菩提道</p>
  <p id="a4t">若人于彼三七日　　一心思惟如是法</p>
  <p id="a4u">不生懈怠舍亲缘　　昼夜修习得增长</p>
  <p id="a4v">慈悲远离于嫉妒　　守护尸罗绝诤讼</p>
  <p id="a4w">获得平等正遍知　　深心欢喜常解脱</p>
  <p id="a4x">远离造作诸缘起　　譬如莲华不染着</p>
  <p id="a4y">坚固不起诸贪爱　　亦如飞禽离系缚</p>
  <p id="a4z">得此最胜法门时　　三千世界皆震动</p>
  <p id="a50">诸天竞奏妙音乐　　散施末香及沉水</p>
  <p id="a51">百千幢幡及天衣　　清净华鬘及璎珞</p>
  <p id="a52">摩尼珠冠及宝盖　　金铃间错悉庄严</p>
  <p id="a53">一切诸天作歌舞　　诸龙金翅修罗王</p>
  <p id="a54">比丘僧与优婆塞　　比丘尼及乌婆夷</p>
  <p id="a55">各各脱身上妙衣　　以用散佛为供养</p>
  <p id="a56">恭敬赞叹意思惟　　誓求于此无上道</p>
  <p id="a57">我说如是甚深法　　发生菩提心不退</p>
  <p id="a58">此会河沙信解人　　究竟皆得无生忍</p>
  <p id="a59">诸余刹土未来众　　展转闻法心欢喜</p>
  <p id="a5A">尔时世尊说是偈已。<a id="a-5B"></a>阿僧祇数诸众生等。<a id="a-5C"></a>各踊跃发菩提心。<a id="a-5D"></a>复有八十那庾多数诸大菩萨。<a id="a-5E"></a>得闻是法。<a id="a-5F"></a>于无上道得不退转。<a id="a-5G"></a>复有六万三酤胝菩萨摩诃萨。<a id="a-5H"></a>得无生法忍。<a id="a-5I"></a>复有六十三酤胝菩萨摩诃萨。<a id="a-5J"></a>而得三摩地。<a id="a-5K"></a>无数众生而得圣果。<a id="a-5L"></a>十方所来诸大菩萨。<a id="a-5M"></a>得悟如是智印三昧。<a id="a-5N"></a>佛说此经已。<a id="a-5O"></a>六十不可思议菩萨。<a id="a-5P"></a>欢喜王菩萨。<a id="a-5Q"></a>弥勒菩萨。<a id="a-5R"></a>妙吉祥菩萨摩诃萨等。<a id="a-5S"></a>而为上首。<a id="a-5T"></a>与贤劫中诸大菩萨。<a id="a-5U"></a>并贤吉祥金光夫人诸大声闻。<a id="a-5V"></a>一切世间天人四众。<a id="a-5W"></a>乾闼婆王阿修罗等。<a id="a-5X"></a>闻佛所说皆大欢喜信受奉行。</p>
 </body>
</html>