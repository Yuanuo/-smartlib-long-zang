<!doctype html>
<html id="z3IBUhuho" data-ver="420">
 <head>
  <meta charset="utf-8">
  <meta author="智吉祥">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘智印经卷第四(第五同卷)</h1>
  <p id="a2">尔时会中有频婆娑王。<a id="a-3"></a>其王夫人名贤吉祥。<a id="a-4"></a>亦名酤胝金光。<a id="a-5"></a>阿阇世王是彼所生。<a id="a-6"></a>从座而起五体投地礼如来足。<a id="a-7"></a>如是礼已。<a id="a-8"></a>双膝踞地长跪合掌色相怡悦。<a id="a-9"></a>以妙音声赞叹佛德。<a id="a-A"></a>复以百千无价众宝微妙衣服奉上世尊以为供养。<a id="a-B"></a>复以五百七宝之华散虚空中。<a id="a-C"></a>成华云盖遍覆众会。<a id="a-D"></a>时贤吉祥作是种种诸供养已。<a id="a-E"></a>而白佛言。<a id="a-F"></a>世尊。<a id="a-G"></a>我念未来浊恶世中。<a id="a-H"></a>诸有情类信根薄劣烦恼增多。<a id="a-I"></a>我愿于彼信解受持此三摩地最胜法门。<a id="a-J"></a>若见有人书写受持。<a id="a-K"></a>听闻读诵。<a id="a-L"></a>为人演说开示导化。<a id="a-M"></a>展转流通使不断绝。<a id="a-N"></a>普令见闻而生信解精进修习。<a id="a-O"></a>如是之人名为法器。<a id="a-P"></a>我当于彼受持之者。<a id="a-Q"></a>欢喜赞叹亲近承事。<a id="a-R"></a>供给所须饮食衣服卧具医药。<a id="a-S"></a>诸供养具令无歉乏。<a id="a-T"></a>复以大乘甚深之法更令悟入。<a id="a-U"></a>令彼所住大乘种性。<a id="a-V"></a>速得成熟于阿耨多罗三藐三菩提法。<a id="a-W"></a>不妄分别是空不空了知诸法离言执故。<a id="a-X"></a>随悟随学不生戏论。<a id="a-Y"></a>为护正法于诸身命无所吝惜。<a id="a-Z"></a>况复世间资生之物。<a id="a-a"></a>增益烦恼生死之具。<a id="a-b"></a>唯当修学如是殊胜三摩地法。<a id="a-c"></a>作是语已退坐一面。<a id="a-d"></a>时频婆娑王后宫八千婇女。<a id="a-e"></a>闻如是说。<a id="a-f"></a>各各发起阿耨多罗三藐三菩提心。<a id="a-g"></a>而皆愿乐无上大乘。<a id="a-h"></a>欲学安住如是殊胜三摩地门。<a id="a-i"></a>各从座起合掌恭敬头面作礼而白佛言。<a id="a-j"></a>世尊。<a id="a-k"></a>我等咸当于后未来末世之中。<a id="a-l"></a>受持如是甚深圆满微妙之法。<a id="a-m"></a>及愿守护供养受持之者。<a id="a-n"></a>时摩竭国乌波索迦乌波斯迦。<a id="a-o"></a>六十万众。<a id="a-p"></a>见是事已咸皆欢喜。<a id="a-q"></a>亦各发起阿耨多罗三藐三菩提心。<a id="a-r"></a>于此智印三摩地法深心随喜。<a id="a-s"></a>作是愿言。<a id="a-t"></a>我等亦愿于后未来浊恶世中。<a id="a-u"></a>于是妙法圆满护持。<a id="a-v"></a>尔时世尊知彼摩竭陀国乌波索迦乌波斯迦。<a id="a-w"></a>并贤吉祥酤胝金光夫人。<a id="a-x"></a>与后宫婇女八千人等。<a id="a-y"></a>心口所愿信解受持如是妙法。<a id="a-z"></a>长时修习无间无断。<a id="a-10"></a>知诸佛果从此法生示现欢喜忻然微笑。<a id="a-11"></a>缘是笑故。<a id="a-12"></a>有百千种微妙色光从佛口出。<a id="a-13"></a>所谓青黄赤白及颇胝迦。<a id="a-14"></a>种种色相普遍世界。<a id="a-15"></a>其中众生睹此光明离诸惊怖。<a id="a-16"></a>摧伏一切烦恼魔怨。<a id="a-17"></a>其光上照至有顶天。<a id="a-18"></a>日月光明所不照处悉皆通彻。<a id="a-19"></a>下至一切诸大地狱。<a id="a-1A"></a>及诸恶趣苦恼休息秽恶悉除皆得清净。<a id="a-1B"></a>其光回旋还至佛所右绕千匝。<a id="a-1C"></a>覆世尊顶隐而不现。<a id="a-1D"></a>尔时贤吉祥酤胝金光夫人。<a id="a-1E"></a>见是光已。<a id="a-1F"></a>不知如来放光义利。<a id="a-1G"></a>复从座起整肃衣容。<a id="a-1H"></a>恭敬合掌双膝长跪。<a id="a-1I"></a>顶礼世尊精勤三业。<a id="a-1J"></a>赞叹佛德而说偈言。</p>
  <p id="a1K">佛德差别无边际　　三界最胜无与等</p>
  <p id="a1L">如华开敷正芬芳　　似月印空已圆满</p>
  <p id="a1M">佛心平等离忧喜　　云何今者现微笑</p>
  <p id="a1N">我今仰测笑因缘　　应当演说微妙法</p>
  <p id="a1O">具足安乐十力尊　　处众犹如星中月</p>
  <p id="a1P">所说言辞义味丰　　为诸世界众生眼</p>
  <p id="a1Q">法如一雨无差别　　随诸根性令生解</p>
  <p id="a1R">梵音清彻福无边　　凡在听闻皆欢喜</p>
  <p id="a1S">由是闻法胜因缘　　得未曾有诸快乐</p>
  <p id="a1T">愿佛为作师子吼　　蠲除种种诸报业</p>
  <p id="a1U">众生闻法皆悦可　　随喜平等诸义味</p>
  <p id="a1V">自他见闻及受持　　应根应时能解了</p>
  <p id="a1W">由兹开发菩提心　　悉于所闻生尊重</p>
  <p id="a1X">八种圆满无漏音　　普应无边诸性欲</p>
  <p id="a1Y">一切说法功德中　　相应诸数无违背</p>
  <p id="a1Z">令诸受化诸有情　　悟入闻持心坚固</p>
  <p id="a1a">不为烦恼娆其心　　使于所得无退转</p>
  <p id="a1b">受持禁戒众律仪　　纵遇违缘悉能忍</p>
  <p id="a1c">远离尘劳无众苦　　身心安住寂灭乐</p>
  <p id="a1d">于此菩提胜行中　　思惟修作常精进</p>
  <p id="a1e">佛身犹如妙金山　　亦如宝塔光明聚</p>
  <p id="a1f">莲华出水正开敷　　凡是见闻悉瞻仰</p>
  <p id="a1g">如师子王游戏时　　吼大音声伏众兽</p>
  <p id="a1h">惟愿演是笑因缘　　令我众会除疑惑</p>
  <p id="a1i">佛于诸法得自在　　契合无相真实理</p>
  <p id="a1j">令差别性诸有情　　各各三业净无垢</p>
  <p id="a1k">不舍众生常护持　　令转善因获胜果</p>
  <p id="a1l">十方世界诸众生　　闻已思惟正修作</p>
  <p id="a1m">摧伏一切烦恼热　　如饮甘露心清凉</p>
  <p id="a1n">如来所有说法声　　世间众音莫能比</p>
  <p id="a1o">琵琶笙笛及角贝　　箜篌鼓瑟妙歌唱</p>
  <p id="a1p">桴击犍椎及铙钹　　如是诸乐共振作</p>
  <p id="a1q">命命频伽及鹦鹉　　如是众鸟皆和鸣</p>
  <p id="a1r">佛发微妙柔软音　　众音相共莫能比</p>
  <p id="a1s">此十方众来集会　　毁持好恶心差别</p>
  <p id="a1t">惟愿方便随宜说　　调伏彼中[怡-台+龍]悷者</p>
  <p id="a1u">咸使悛革不善心　　普圆无边胜善愿</p>
  <p id="a1v">彼从酤胝刹土来　　为闻世尊说法故</p>
  <p id="a1w">愿今领悟正法音　　离诸怖畏获安乐</p>
  <p id="a1x">惟愿世尊雨法雨　　慈悲演说无上法</p>
  <p id="a1y">冀能圆满无漏音　　究竟得成菩提果</p>
  <p id="a1z">尔时世尊闻是贤吉祥酤胝金光夫人说是偈已。<a id="a-20"></a>复于众会而说偈言。</p>
  <p id="a21">我于无量世　　殑伽沙劫中</p>
  <p id="a22">时有大法王　　名无相福光</p>
  <p id="a23">佛寿极长远　　七十六酤胝</p>
  <p id="a24">化诸四天下　　彼土声闻众</p>
  <p id="a25">其数无有量　　以智印法门</p>
  <p id="a26">引导众生类　　时有转轮王</p>
  <p id="a27">号名曰胜慧　　王有二夫人</p>
  <p id="a28">一名曰帝幢　　其次号日光</p>
  <p id="a29">闻是智印门　　昼夜常精进</p>
  <p id="a2A">勤修诸善业　　于一酤胝年</p>
  <p id="a2B">护持正法眼　　经六十酤胝</p>
  <p id="a2C">为师导众类　　已于三十亿</p>
  <p id="a2D">无量诸佛所　　积集诸功德</p>
  <p id="a2E">无量世界中　　法眼常救护</p>
  <p id="a2F">三十殑伽沙　　未来世诸佛</p>
  <p id="a2G">于彼彼世间　　平等普护持</p>
  <p id="a2H">如是正法眼　　皆令不断绝</p>
  <p id="a2I">时彼胜慧王　　今阿閦佛是</p>
  <p id="a2J">彼会清净众　　夫人与眷属</p>
  <p id="a2K">各各同俱生　　如是佛国土</p>
  <p id="a2L">护法心不怠　　复于后后时</p>
  <p id="a2M">转彼女人身　　得成于男子</p>
  <p id="a2N">即生于无量　　安乐佛世界</p>
  <p id="a2O">如今末世中　　唯汝贤吉祥</p>
  <p id="a2P">能护如来法　　任持不破坏</p>
  <p id="a2Q">应以菩提心　　普遍诸佛刹</p>
  <p id="a2R">正法欲尽时　　一切皆救护</p>
  <p id="a2S">使彼觉法人　　同生安乐国</p>
  <p id="a2T">坐千叶莲华　　得诸佛相好</p>
  <p id="a2U">庄严皆具足　　既生彼土已</p>
  <p id="a2V">复供养诸佛　　末后当次第</p>
  <p id="a2W">于彼庄严劫　　得成无上道</p>
  <p id="a2X">以阿耨菩提　　转授诸人天</p>
  <p id="a2Y">令发无上心　　同守护正法</p>
  <p id="a2Z">彼土离魔怨　　及以三毒业</p>
  <p id="a2a">不生诸罪戾　　诸恶悉无有</p>
  <p id="a2b">不处于胎脏　　清净而化生</p>
  <p id="a2c">与无数菩萨　　皆集于此会</p>
  <p id="a2d">无有诸声闻　　亦不闻名字</p>
  <p id="a2e">远离诸恶缘　　常修菩提行</p>
  <p id="a2f">舍名闻利养　　不恋着亲昵</p>
  <p id="a2g">捐弃身命财　　饶益有情类</p>
  <p id="a2h">方便为说法　　普令生信解</p>
  <p id="a2i">若有能修习　　佛无上菩提</p>
  <p id="a2j">安住此法中　　不求世间乐</p>
  <p id="a2k">如说而修行　　普遍诸佛土</p>
  <p id="a2l">常生恭敬心　　护持诸佛法</p>
  <p id="a2m">有怀嫉妒者　　应当密护持</p>
  <p id="a2n">以大怜悯心　　教诫诸有情</p>
  <p id="a2o">令如是修学　　咸离诸苦厄</p>
  <p id="a2p">如我往昔时　　为求菩提故</p>
  <p id="a2q">于酤胝劫中　　舍头目髓脑</p>
  <p id="a2r">珍宝及妻儿　　一切无爱恋</p>
  <p id="a2s">若于我法中　　不能生谛信</p>
  <p id="a2t">虽剃发染衣　　愚忘真实相</p>
  <p id="a2u">贪求名誉财　　为利养说法</p>
  <p id="a2v">亲近不律仪　　废受持读诵</p>
  <p id="a2w">虽欲学沙门　　有失沙门行</p>
  <p id="a2x">佛说是语时　　是会人天众</p>
  <p id="a2y">有八十酤胝　　咸生悲悯心</p>
  <p id="a2z">念彼如是人　　当沉沦恶趣</p>
  <p id="a30">同作如是言　　我愿于未来</p>
  <p id="a31">以菩提心力　　平等普护持</p>
  <p id="a32">作如是语已　　三千大千界</p>
  <p id="a33">悉皆大震动　　诸天雨众华</p>
  <p id="a34">于是国土中　　荆棘及便秽</p>
  <p id="a35">以此胜因缘　　一切皆除灭</p>
  <p id="a36">无异于诸天　　周遍悉清净</p>
  <p id="a37">于未来世中　　有人闻如是</p>
  <p id="a38">摩诃衍曩者　　得最胜慧命</p>
  <p id="a39">十方天人众　　欢喜咸恭敬</p>
  <p id="a3A">赞叹大乘经　　种种诸妙义</p>
  <p id="a3B">一切诸龙王　　夜叉罗刹众</p>
  <p id="a3C">舍除毒恶心　　皆恭敬供养</p>
  <p id="a3D">若末世有情　　得闻此最上</p>
  <p id="a3E">甚深智印经　　而能信解者</p>
  <p id="a3F">其人所得福　　今略为譬喻</p>
  <p id="a3G">如似殑伽沙　　为佛国土数</p>
  <p id="a3H">满中盛珍宝　　悉施供养佛</p>
  <p id="a3I">修如是胜行　　过殑伽沙劫</p>
  <p id="a3J">其所得功德　　不如闻于此</p>
  <p id="a3K">无上智印门　　开导复演说</p>
  <p id="a3L">所获过于彼　　无量无边数</p>
  <p id="a3M">是福无形相　　非有为心知</p>
  <p id="a3N">若因闻佛说　　微妙智印法</p>
  <p id="a3O">发生菩提心　　与诸法相应</p>
  <p id="a3P">依佛所宣说　　如说而修行</p>
  <p id="a3Q">又于末世中　　勤观察护念</p>
  <p id="a3R">乐于空寂处　　一心求解脱</p>
  <p id="a3S">积集无数量　　胜善诸功德</p>
  <p id="a3T">常以三种戒　　教授诸有情</p>
  <p id="a3U">爱护怜悯心　　如母念其子</p>
  <p id="a3V">欢喜柔软音　　教令离怨贼</p>
  <p id="a3W">于佛正法中　　不生颠倒想</p>
  <p id="a3X">自他皆饶益　　速令至正觉</p>
  <p id="a3Y">若于三摩地　　广大智印门</p>
  <p id="a3Z">能书写受持　　读诵正开演</p>
  <p id="a3a">展转授众生　　自他得开解</p>
  <p id="a3b">亦令俱获得　　胜善诸果报</p>
  <p id="a3c">言议与思惟　　皆悉不能及</p>
  <p id="a3d">是人咸得生　　诸佛安乐国</p>
  <p id="a3e">世尊见彼已　　而生亲善想</p>
  <p id="a3f">怜悯心护持　　欢喜而摄受</p>
  <p id="a3g">尔时弥勒菩萨摩诃萨白佛言。<a id="a-3h"></a>世尊。<a id="a-3i"></a>有几乘性人。<a id="a-3j"></a>而能受持此三摩地智印法门。<a id="a-3k"></a>于彼未来世之中护持正法。<a id="a-3l"></a>于是正法而生爱乐。<a id="a-3m"></a>能于如来秘密甚深智印法门。<a id="a-3n"></a>而生信解好乐修行。<a id="a-3o"></a>于时世尊。<a id="a-3p"></a>语弥勒菩萨摩诃萨言彼五浊时恶世众生。<a id="a-3q"></a>诸苦逼恼不可称数。<a id="a-3r"></a>唯有菩萨。<a id="a-3s"></a>于此恶世荷负正法而生信解。<a id="a-3t"></a>如是之人甚为希有。<a id="a-3u"></a>而彼末世诸众生等。<a id="a-3v"></a>常闻斗诤妄言绮语。<a id="a-3w"></a>或坏善根。<a id="a-3x"></a>于此智印最胜法门所有言说不能解了。<a id="a-3y"></a>唯有菩萨。<a id="a-3z"></a>于是五浊恶世之中法欲灭时。<a id="a-40"></a>于苦众生慈念怜悯。<a id="a-41"></a>以诸方便饶益摄受。<a id="a-42"></a>如是诸人苦恼所逼。<a id="a-43"></a>若无菩萨接化引导。<a id="a-44"></a>即于深法不能信解受持读诵。<a id="a-45"></a>于是弥勒菩萨摩诃萨白佛言。<a id="a-46"></a>善哉世尊。<a id="a-47"></a>意为怜悯安乐有情。<a id="a-48"></a>宣说如是甘露妙法。<a id="a-49"></a>令彼未来一切众生。<a id="a-4A"></a>得是义利。<a id="a-4B"></a>生悲感心爱乐修习。<a id="a-4C"></a>若彼菩萨得是法门。<a id="a-4D"></a>随顺如来最上胜行坚固趣求。<a id="a-4E"></a>无有破坏无上道心。<a id="a-4F"></a>速能证得阿耨多罗三藐三菩提。<a id="a-4G"></a>契佛道中相应胜行而不退舍。<a id="a-4H"></a>尔时世尊复语弥勒菩萨摩诃萨言。<a id="a-4I"></a>若有菩萨。<a id="a-4J"></a>已于往昔百世尊所。<a id="a-4K"></a>亲近恭敬承事供养发菩提心。<a id="a-4L"></a>种种善根植众德本。<a id="a-4M"></a>于彼未来浊恶世中。<a id="a-4N"></a>于此广大无上菩提甚深妙义未能信解。<a id="a-4O"></a>于此广大智印法门不能悟入。<a id="a-4P"></a>复次弥勒。<a id="a-4Q"></a>若有菩萨于往昔中千世尊所。<a id="a-4R"></a>发菩提心亲近恭敬。<a id="a-4S"></a>种种善根植种德本。<a id="a-4T"></a>如是菩萨。<a id="a-4U"></a>于彼未来五浊世中。<a id="a-4V"></a>虽遇善友发菩提心。<a id="a-4W"></a>而于广大智印法门微妙义理未能悟解。<a id="a-4X"></a>数起疑惑不生爱乐。<a id="a-4Y"></a>不能受持读诵书写流通。<a id="a-4Z"></a>亦复不能为人演说令生信解。<a id="a-4a"></a>复次弥勒。<a id="a-4b"></a>复有菩萨于往昔中经百千佛。<a id="a-4c"></a>发菩提心。<a id="a-4d"></a>种诸善根植众德本。<a id="a-4e"></a>于彼未来浊恶世中。<a id="a-4f"></a>虽遇善友发菩提心。<a id="a-4g"></a>于此广大甚深最上智印法门信解微劣。<a id="a-4h"></a>于深远义未能悟入。<a id="a-4i"></a>亦复不能受持读诵。<a id="a-4j"></a>为人称赞及与讲说。<a id="a-4k"></a>如是无上广大菩提甚深义利。<a id="a-4l"></a>复次弥勒。<a id="a-4m"></a>若有菩萨乃至往昔于一酤胝佛所发菩提心。<a id="a-4n"></a>种诸善根植众德本。<a id="a-4o"></a>彼于未来末世之中。<a id="a-4p"></a>虽遇善友发菩提心。<a id="a-4q"></a>于此广大微妙最胜智印法门。<a id="a-4r"></a>虽复听闻书写读诵好乐受持。<a id="a-4s"></a>于甚深义未能解了。<a id="a-4t"></a>不能为人分别解说。<a id="a-4u"></a>于第一义大菩提心未能印定。<a id="a-4v"></a>于此智印三摩地门无所了悟。<a id="a-4w"></a>复次弥勒。<a id="a-4x"></a>若有菩萨于彼往昔三十酤胝诸世尊所发菩提心。<a id="a-4y"></a>种诸善根植众德本。<a id="a-4z"></a>彼于未来末世之中。<a id="a-50"></a>虽遇善友发菩提心。<a id="a-51"></a>闻此广大智印法门。<a id="a-52"></a>亦能听闻读诵受持书写流通为人演说。<a id="a-53"></a>然于智印三摩地法。<a id="a-54"></a>无决定心任持印可。<a id="a-55"></a>不能成就真实义利。<a id="a-56"></a>复次弥勒。<a id="a-57"></a>若有菩萨于八十酤胝诸世尊所。<a id="a-58"></a>闻此最上三摩地法如说修行复能化利诸有情类悉令信受。<a id="a-59"></a>于是佛所发菩提心。<a id="a-5A"></a>种诸善根植众德本。<a id="a-5B"></a>于彼未来末世之中。<a id="a-5C"></a>菩提心力闻是广大甚深智印无上法门而能解了。<a id="a-5D"></a>受持读诵书写流通为人解说。<a id="a-5E"></a>深心爱乐堪任护持令速圆满。<a id="a-5F"></a>于是微妙三摩地门正解了已。<a id="a-5G"></a>于一切法悉皆通达。<a id="a-5H"></a>复于无上菩提广大法中离诸分别。<a id="a-5I"></a>摧伏一切诸恶魔怨。<a id="a-5J"></a>破坏一切不善业障。<a id="a-5K"></a>无量劫中随有所造诸苦因行。<a id="a-5L"></a>于未来世当受报者皆得解脱。<a id="a-5M"></a>又于往昔造不善因。<a id="a-5N"></a>至后恶世法欲灭时。<a id="a-5O"></a>善心微劣破坏正法。<a id="a-5P"></a>乐着外道世俗言教。<a id="a-5Q"></a>增长戏论行非法行。<a id="a-5R"></a>出无义言不择高下。<a id="a-5S"></a>多所贪求诸恶有情。<a id="a-5T"></a>见不恭敬轻慢凌辱。<a id="a-5U"></a>于自所须一切乏少。<a id="a-5V"></a>如是苦因由此一生。<a id="a-5W"></a>证悟胜法大功德力皆得除灭。<a id="a-5X"></a>复由往昔亲近供养。<a id="a-5Y"></a>如上所说一切诸佛所集善根。<a id="a-5Z"></a>于彼未来末世之中。<a id="a-5a"></a>发菩提心而能任持。<a id="a-5b"></a>是三摩地最胜法门。<a id="a-5c"></a>离诸苦缚得不退转。<a id="a-5d"></a>三业坚固不生散乱。<a id="a-5e"></a>精进趣求菩提圣果。<a id="a-5f"></a>复次弥勒。<a id="a-5g"></a>若诸菩萨于往昔中。<a id="a-5h"></a>造不善业应堕恶道。<a id="a-5i"></a>于彼未来末世之中法欲灭时。<a id="a-5j"></a>闻是法门好乐受持。<a id="a-5k"></a>以是因缘。<a id="a-5l"></a>或以病苦怖畏交煎。<a id="a-5m"></a>先世罪业即得除灭。<a id="a-5n"></a>诸根不具受诸苦恼。<a id="a-5o"></a>生邪见家颛愚聚会生下贱家为人所使。<a id="a-5p"></a>生贫穷家衣食歉乏。<a id="a-5q"></a>生悭贪家不能拯济。<a id="a-5r"></a>若有所说人不信受。<a id="a-5s"></a>王法所加怨敌会遇。<a id="a-5t"></a>亲知厌弃心多忧恼。<a id="a-5u"></a>慈悲法会而多障阻。<a id="a-5v"></a>纵欲说法人不乐闻。<a id="a-5w"></a>所欲资生饮食衣服卧具医药。<a id="a-5x"></a>及看视人不逢惠施。<a id="a-5y"></a>贫穷亲附豪富弃捐。<a id="a-5z"></a>或被恶人来相娆乱憎嫉残害。<a id="a-60"></a>所修善法不能增长。<a id="a-61"></a>或于梦中见诸恶相。<a id="a-62"></a>以是轻微诸苦逼迫。<a id="a-63"></a>先世罪业即得消灭。<a id="a-64"></a>业障灭已。<a id="a-65"></a>设遇苦缘及诸怨贼不能为害。<a id="a-66"></a>与魔相随虽不远离。<a id="a-67"></a>而能了知诸魔境界。<a id="a-68"></a>于诸名闻及与利养心不爱乐。<a id="a-69"></a>为人亲近及以恭敬尊重赞叹不以为喜。<a id="a-6A"></a>修诸善行惠施有情。<a id="a-6B"></a>不生悭吝而求解脱。<a id="a-6C"></a>守护尸罗无所毁坏。<a id="a-6D"></a>修忍辱行饶益有情拔苦与乐。<a id="a-6E"></a>修精进行策励三业。<a id="a-6F"></a>勤求众善离诸恶欲。<a id="a-6G"></a>修习禅定散乱不生。<a id="a-6H"></a>以大智慧悟诸法性。<a id="a-6I"></a>方便愿力利乐有情。<a id="a-6J"></a>闻无量法心无忘失。<a id="a-6K"></a>修种种善为利有情。<a id="a-6L"></a>于世乐果不生希望。<a id="a-6M"></a>令诸众生速登彼岸。<a id="a-6N"></a>复次弥勒。<a id="a-6O"></a>彼诸菩萨曾于往昔百世尊所。<a id="a-6P"></a>发菩提心。<a id="a-6Q"></a>真实平等种种善根。<a id="a-6R"></a>植众德本离诸苦缚。<a id="a-6S"></a>由为末世诸恶众生而来恼害。<a id="a-6T"></a>不能于此信解修习。<a id="a-6U"></a>何况末世诸恶众生。<a id="a-6V"></a>不种善根迷惑散乱而能觉悟。<a id="a-6W"></a>是故末世诸不善人。<a id="a-6X"></a>于此最胜甚深之法。<a id="a-6Y"></a>不能信受如理修学。<a id="a-6Z"></a>复次弥勒。<a id="a-6a"></a>若诸菩萨能于是法深生信解。<a id="a-6b"></a>志意坚固被忍辱铠。<a id="a-6c"></a>降伏诸魔长时修行。<a id="a-6d"></a>保护任持不生退屈。<a id="a-6e"></a>广大智慧无量善法从此法生。<a id="a-6f"></a>一心希求无上菩提。<a id="a-6g"></a>念念相应坚固不舍。<a id="a-6h"></a>复于未来。<a id="a-6i"></a>敷演妙义精进不倦。<a id="a-6j"></a>究竟护持是三摩地最上法门。<a id="a-6k"></a>了达一切善恶事业。<a id="a-6l"></a>安住法中勤修众行。</p>
 </body>
</html>