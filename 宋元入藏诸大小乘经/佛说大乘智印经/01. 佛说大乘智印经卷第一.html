<!doctype html>
<html id="z3IBUhphl" data-ver="353">
 <head>
  <meta charset="utf-8">
  <meta author="智吉祥">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘智印经卷第一</h1>
  <p id="a2">如是我闻。<a id="a-3"></a>一时世尊。<a id="a-4"></a>入王舍大城。<a id="a-5"></a>次第乞食受施充足。<a id="a-6"></a>还迦兰陀林。<a id="a-7"></a>食时食已结跏趺坐。<a id="a-8"></a>与大比丘众及诸菩萨百万人俱。<a id="a-9"></a>欢喜围绕。<a id="a-A"></a>是诸大众。<a id="a-B"></a>皆得陀罗尼平等无碍。<a id="a-C"></a>心悟总持得三摩地。<a id="a-D"></a>安住空性无相无愿解脱法门。<a id="a-E"></a>具足无量殊胜功德。<a id="a-F"></a>言议思惟皆不可及。<a id="a-G"></a>为众所知为众所识。<a id="a-H"></a>寂静安住如是法门。<a id="a-I"></a>于诸分别悉皆平等。<a id="a-J"></a>不随世间众所好乐。<a id="a-K"></a>了知众生差别识性。<a id="a-L"></a>于一切时所知善恶。<a id="a-M"></a>离诸憎爱一味平等。<a id="a-N"></a>尔时世尊忽于眉间放大光明。<a id="a-O"></a>是诸众会咸皆悚栗。<a id="a-P"></a>肃恭合掌瞻仰如来目不暂舍。<a id="a-Q"></a>世尊告言。<a id="a-R"></a>汝等应当系心思惟。<a id="a-S"></a>安住如来所知境界。<a id="a-T"></a>于我我所好恶分别悉皆远离。<a id="a-U"></a>若于自身毁誉等观。<a id="a-V"></a>苦乐一切审知众生。<a id="a-W"></a>由染污缘受差别相。<a id="a-X"></a>游处好乐昼夜不舍。<a id="a-Y"></a>以方便力悉使断除。<a id="a-Z"></a>观诸众生种种造作诸不善业。<a id="a-a"></a>随顺他教竞共驰逐。<a id="a-b"></a>与诸同分安处动作无义利业。<a id="a-c"></a>斯由有情识心愚昧。<a id="a-d"></a>于真实境无所了知。<a id="a-e"></a>失胜善心逐恶朋友。<a id="a-f"></a>不解思惟深远胜法。<a id="a-g"></a>真实义谛起诸分别谓为真实。<a id="a-h"></a>无拣择慧阙定信心。<a id="a-i"></a>于佛言教及众妙行不生好乐。<a id="a-j"></a>设复修善无应正理。<a id="a-k"></a>著有着空互为究竟。<a id="a-l"></a>我以如来智印三摩地力悉能了知。<a id="a-m"></a>汝等应当于是有情深心怜愍。<a id="a-n"></a>是诸大众闻如是说。<a id="a-o"></a>赞叹如来胜定功力。<a id="a-p"></a>悉能了知如是差别。<a id="a-q"></a>尔时世尊作是语已。<a id="a-r"></a>乃入如来智印三摩地。<a id="a-s"></a>是诸大众睹佛如来入是胜定。<a id="a-t"></a>于佛身相及种种相。<a id="a-u"></a>一切众会忽皆不见不能了知。<a id="a-v"></a>如来所著法衣及近身衣。<a id="a-w"></a>亦复不见不能了知。<a id="a-x"></a>如来所有四威仪相。<a id="a-y"></a>乃至一切动转之相。<a id="a-z"></a>皆不可见不能了知。<a id="a-10"></a>如来所有音声差别。<a id="a-11"></a>不能听闻不能了知。<a id="a-12"></a>所以者何。<a id="a-13"></a>以是安住如是智印三摩地胜功德力。<a id="a-14"></a>心无动转不可测量故。<a id="a-15"></a>复次如来由胜定力。<a id="a-16"></a>于诸外境种种庄严。<a id="a-17"></a>一切众会皆不可见不能了知。<a id="a-18"></a>于诸所住清净国土。<a id="a-19"></a>皆不得见不能了知。<a id="a-1A"></a>所以者何。<a id="a-1B"></a>以是安住如来智印三摩地胜功德力。<a id="a-1C"></a>心无动转不可测量故。<a id="a-1D"></a>尔时大众于佛形相既无所见。<a id="a-1E"></a>各各称赞胜定功德承佛威力。<a id="a-1F"></a>深心所求离诸怖畏。<a id="a-1G"></a>尔时如来复于定中放大光明。<a id="a-1H"></a>遍照三千大千世界。<a id="a-1I"></a>其间所有日月星辰电火药珠。<a id="a-1J"></a>种种光明悉皆掩蔽。<a id="a-1K"></a>复于定中发生异香。<a id="a-1L"></a>其香微妙不与世间栴檀沉水诸香为比。<a id="a-1M"></a>是时色无色天梵王帝释。<a id="a-1N"></a>及诸天人四众八部。<a id="a-1O"></a>大铁围山小铁围山。<a id="a-1P"></a>及须弥山众山之王。<a id="a-1Q"></a>水陆空界幽暗之处。<a id="a-1R"></a>一切有情咸睹光明叹未曾有。<a id="a-1S"></a>各寻是光至迦兰陀林。<a id="a-1T"></a>各随所有香华衣服宝冠璎珞以为供养。<a id="a-1U"></a>见是会中诸大菩萨及声闻众。<a id="a-1V"></a>如大池中莲华开敷。<a id="a-1W"></a>异香芬馥集在众会。<a id="a-1X"></a>时诸人天闻是香已。<a id="a-1Y"></a>各各皆得智慧明了。<a id="a-1Z"></a>复于空中有宝璎珞上妙衣服。<a id="a-1a"></a>处处垂下严饰供养。<a id="a-1b"></a>时诸大众咸皆欢喜。<a id="a-1c"></a>恭敬礼拜退坐一面。<a id="a-1d"></a>尔时东方如一酤胝殑伽沙数。<a id="a-1e"></a>一一沙数为一酤胝。<a id="a-1f"></a>尔所国土一切如来。<a id="a-1g"></a>皆是释迦分身化利。<a id="a-1h"></a>如是如来各集众会。<a id="a-1i"></a>菩萨摩诃萨阿僧祇数不可称量。<a id="a-1j"></a>是诸菩萨悟证平等。<a id="a-1k"></a>当得阿耨多罗三藐三菩提。<a id="a-1l"></a>诸身色相微妙具足。<a id="a-1m"></a>人天众会皆无与等。<a id="a-1n"></a>尔时一切分身如来。<a id="a-1o"></a>各各告语诸菩萨言。<a id="a-1p"></a>善男子。<a id="a-1q"></a>娑婆世界有佛世尊。<a id="a-1r"></a>号释迦牟尼应正等觉。<a id="a-1s"></a>出现于世。<a id="a-1t"></a>化诸有情离众罪垢。<a id="a-1u"></a>经无量时演说正法。<a id="a-1v"></a>示佛知见甚深难解。<a id="a-1w"></a>有陀罗尼门。<a id="a-1x"></a>名如来智印三摩地三摩钵提。<a id="a-1y"></a>我今为汝略而赞说。<a id="a-1z"></a>诸善男子汝等谛听。<a id="a-20"></a>诸菩萨摩诃萨于百千劫具足修行六到彼岸。<a id="a-21"></a>具大智慧福德无量。<a id="a-22"></a>悟证修习常无懈废。<a id="a-23"></a>永离罪垢舍众恶缘。<a id="a-24"></a>住三摩地得佛智慧心无动转。<a id="a-25"></a>以无动心了悟诸法。<a id="a-26"></a>若诸有情亲近如来及大菩萨。<a id="a-27"></a>熏修智慧三业恭敬。<a id="a-28"></a>以胜法财修诸供养经无量时。<a id="a-29"></a>不如于此一刹那顷安住如是胜三摩地。<a id="a-2A"></a>所获功德不可较量。<a id="a-2B"></a>常生胜处诸佛国土。<a id="a-2C"></a>尔时诸佛作是语已安住禅定。<a id="a-2D"></a>以神通力摄诸菩萨。<a id="a-2E"></a>诣娑婆世界。<a id="a-2F"></a>示同一身入王舍城次第乞食受施充足。<a id="a-2G"></a>至迦兰陀林。<a id="a-2H"></a>乃与众会分食妙供。<a id="a-2I"></a>是诸众会无不沾足。<a id="a-2J"></a>饭食已讫摄敛衣钵跏趺而坐。<a id="a-2K"></a>一切国土所来诸佛。<a id="a-2L"></a>及诸菩萨亦复如是。<a id="a-2M"></a>无二无别。<a id="a-2N"></a>复次南方如一酤胝殑伽沙数。<a id="a-2O"></a>一一沙数为一酤胝。<a id="a-2P"></a>尔所国土一切诸佛。<a id="a-2Q"></a>摄诸菩萨从彼国来集会亦尔。<a id="a-2R"></a>如东方南方西方北方四维上下。<a id="a-2S"></a>一切诸佛诸大菩萨。<a id="a-2T"></a>皆来集会亦复如是。<a id="a-2U"></a>尔时释迦牟尼应正等觉。<a id="a-2V"></a>见所分身一切诸佛。<a id="a-2W"></a>皆来集会心相怡悦。<a id="a-2X"></a>唯佛与佛乃得相见。<a id="a-2Y"></a>时诸如来。<a id="a-2Z"></a>同入如是智印三摩地三摩钵提。<a id="a-2a"></a>静意廓如动乱止息。<a id="a-2b"></a>以不动心明照诸法。<a id="a-2c"></a>无二无别。<a id="a-2d"></a>诸佛身相亦复不现。<a id="a-2e"></a>尔时此会人天大众。<a id="a-2f"></a>见是十方无数诸佛皆来集会。<a id="a-2g"></a>以胜定力身相不现。<a id="a-2h"></a>咸皆惊喜整衣合掌右绕三匝。<a id="a-2i"></a>以宝莲华。<a id="a-2j"></a>及众妙华诸色具足持以供养。<a id="a-2k"></a>是时集会无量世界诸大菩萨。<a id="a-2l"></a>得清净心具正法眼。<a id="a-2m"></a>于一切时心相澄寂。<a id="a-2n"></a>各各当得阿耨多罗三藐三菩提者。<a id="a-2o"></a>见释迦牟尼如来应正等觉与诸如来安住如是智印三摩地三摩钵提。<a id="a-2p"></a>由胜定力隐诸色相。<a id="a-2q"></a>志愿希求深心欢喜。<a id="a-2r"></a>以精意力不起于坐。<a id="a-2s"></a>觉智现前入佛境界。<a id="a-2t"></a>得陀罗尼门。<a id="a-2u"></a>时诸菩萨告此娑婆世界诸大众言。<a id="a-2v"></a>善男子。<a id="a-2w"></a>汝等应当于佛功德眷恋希求。<a id="a-2x"></a>于诸有情系心怜愍。<a id="a-2y"></a>知诸菩萨摩诃萨于百千劫行六波罗蜜。<a id="a-2z"></a>具大智慧福德无量。<a id="a-30"></a>于一切法悉皆了知。<a id="a-31"></a>离诸戏论处深禅定。<a id="a-32"></a>不忘不愚达诸性相。<a id="a-33"></a>于是胜法应当愿求。<a id="a-34"></a>尔时三千大千世界声闻缘觉。<a id="a-35"></a>具大智慧得大神通。<a id="a-36"></a>舍生死岸离烦恼缚。<a id="a-37"></a>于自涅槃修证圆满。<a id="a-38"></a>大苾刍众及诸宰官婆罗门。<a id="a-39"></a>邬婆索迦邬婆斯迦。<a id="a-3A"></a>如是等众咸来至此王舍大城迦兰陀林。<a id="a-3B"></a>释迦如来应正等觉及分身佛会。<a id="a-3C"></a>绕百千匝恭敬礼拜。<a id="a-3D"></a>各以上妙杂色莲华。<a id="a-3E"></a>其华千叶七宝间错。<a id="a-3F"></a>过无量数以为供养。<a id="a-3G"></a>复有八十酤胝那庾多数诸大菩萨摩诃萨众。<a id="a-3H"></a>是诸菩萨皆是他方国土中。<a id="a-3I"></a>诸佛如来之所遣使。<a id="a-3J"></a>有大勇猛不怖生死。<a id="a-3K"></a>有大慈悲不乐涅槃。<a id="a-3L"></a>各以神力入大禅定现诸威仪。<a id="a-3M"></a>从彼彼土如弹指顷。<a id="a-3N"></a>到王舍城迦兰陀林。<a id="a-3O"></a>释迦牟尼应正等觉及分身佛会三业恭敬。<a id="a-3P"></a>以清净妙音尊重赞叹。<a id="a-3Q"></a>见诸佛身隐晦不现。<a id="a-3R"></a>渴仰世尊围绕众会。<a id="a-3S"></a>头面作礼退处一面。<a id="a-3T"></a>各各皆于宝莲华上结跏趺坐。<a id="a-3U"></a>复有三亿诸比丘众。<a id="a-3V"></a>乐修己利求解脱者。<a id="a-3W"></a>承于如来智印三摩地力。<a id="a-3X"></a>而来集会。<a id="a-3Y"></a>是时他方三千大千世界。<a id="a-3Z"></a>帝释梵王。<a id="a-3a"></a>大自在天。<a id="a-3b"></a>净居天子。<a id="a-3c"></a>日月星辰。<a id="a-3d"></a>及诸一切天龙乐叉。<a id="a-3e"></a>乾闼婆。<a id="a-3f"></a>阿苏啰。<a id="a-3g"></a>紧那啰。<a id="a-3h"></a>摩虎啰伽。<a id="a-3i"></a>及比丘比丘尼。<a id="a-3j"></a>优婆塞优婆夷。<a id="a-3k"></a>人非人等各并眷属。<a id="a-3l"></a>睹佛光明皆来集会。<a id="a-3m"></a>如是等众。<a id="a-3n"></a>譬如有人发密修长。<a id="a-3o"></a>将一一发剪如微尘。<a id="a-3p"></a>如一人发。<a id="a-3q"></a>至千万人发亦复如是。<a id="a-3r"></a>以一发尘为一众生。<a id="a-3s"></a>是赴会众复过是数。<a id="a-3t"></a>尔时尊者大目干连。<a id="a-3u"></a>摩诃俱絺罗。<a id="a-3v"></a>摩诃迦栴延摩诃迦葉波。<a id="a-3w"></a>摩诃富楼那弥多罗尼子。<a id="a-3x"></a>摩诃须菩提等。<a id="a-3y"></a>知诸大众虽在会中。<a id="a-3z"></a>而不睹见如来身色及与住处。<a id="a-40"></a>于时尊者舍利弗从座而起。<a id="a-41"></a>至妙吉祥童真菩萨前。<a id="a-42"></a>白言仁者。<a id="a-43"></a>今此世尊。<a id="a-44"></a>入是如来智印三摩地。<a id="a-45"></a>而我等辈。<a id="a-46"></a>云何不能见如来身及与住处。<a id="a-47"></a>时妙吉祥童真菩萨。<a id="a-48"></a>告舍利弗言。<a id="a-49"></a>汝诸声闻。<a id="a-4A"></a>具大智慧得诸解脱。<a id="a-4B"></a>常修梵行离诸怖畏。<a id="a-4C"></a>一切人天悉皆恭敬。<a id="a-4D"></a>汝等应当各各依自所得三摩地门。<a id="a-4E"></a>以智慧力观察如来身色住处。<a id="a-4F"></a>时舍利弗等。<a id="a-4G"></a>即时各各入自所得三摩地门。<a id="a-4H"></a>以智慧力观察推求。<a id="a-4I"></a>如来色身及与住处。<a id="a-4J"></a>遍于三千大千世界微尘刹土。<a id="a-4K"></a>穷尽神力皆不能见。<a id="a-4L"></a>时舍利弗白妙吉祥童真菩萨言。<a id="a-4M"></a>我等依自所得三摩地门。<a id="a-4N"></a>以智慧力观察推求如来色身及与住处。<a id="a-4O"></a>了不可见。<a id="a-4P"></a>惟愿仁者。<a id="a-4Q"></a>为我等辈。<a id="a-4R"></a>分别指示咸令得见。<a id="a-4S"></a>时妙吉祥童真菩萨告舍利弗言。<a id="a-4T"></a>汝诸声闻。<a id="a-4U"></a>虽具智慧及与神通。<a id="a-4V"></a>而于如来智印三摩地门。<a id="a-4W"></a>不能思惟。<a id="a-4X"></a>故于佛身及所住处不能得见。<a id="a-4Y"></a>所以者何。<a id="a-4Z"></a>汝诸声闻以差别心。<a id="a-4a"></a>观视如来色身住处。<a id="a-4b"></a>由此分别自为障碍。<a id="a-4c"></a>是如来身非分别心所能观见。<a id="a-4d"></a>若以汝身即如来身。<a id="a-4e"></a>汝等所住即如来住。<a id="a-4f"></a>乃至一切有情之身即如来身。<a id="a-4g"></a>一切有情之所住处即如来住。<a id="a-4h"></a>空有一相自他无二。<a id="a-4i"></a>不舍有为而证无为。<a id="a-4j"></a>不离无为而悟有为。<a id="a-4k"></a>以如是心。<a id="a-4l"></a>观如来身及与住处。<a id="a-4m"></a>尔乃可见。<a id="a-4n"></a>汝等既用有分别心。<a id="a-4o"></a>欲见如来无相境界。<a id="a-4p"></a>设经无量尘沙劫数莫复能得。<a id="a-4q"></a>于是众会悲感懊恼。<a id="a-4r"></a>离分别心安住正念。<a id="a-4s"></a>身心内外犹如虚空寂静而住。<a id="a-4t"></a>尔时世尊从禅定起。<a id="a-4u"></a>其心广大如海汪洋。<a id="a-4v"></a>澄清映彻如净琉璃。<a id="a-4w"></a>普观众生若身若土。<a id="a-4x"></a>与诸如来平等不二。<a id="a-4y"></a>身相廓然众会皆睹。<a id="a-4z"></a>是时三千大千世界皆大振动。<a id="a-50"></a>一切诸天心大欢喜离诸怖畏。<a id="a-51"></a>于虚空中雨天宝华。<a id="a-52"></a>其华微妙缤纷而下。<a id="a-53"></a>又于空中作天妓乐。<a id="a-54"></a>种种歌咏上妙音声。<a id="a-55"></a>琴瑟箜篌琵琶笙箫。<a id="a-56"></a>是诸乐器不鼓自鸣。<a id="a-57"></a>于是会中以为供养。<a id="a-58"></a>于时舍利弗从座而起。<a id="a-59"></a>至世尊前曲躬合掌。<a id="a-5A"></a>而白佛言。<a id="a-5B"></a>大悲世尊。<a id="a-5C"></a>如来所入智印三昧。<a id="a-5D"></a>而我等辈无所觉知。<a id="a-5E"></a>各以神通。<a id="a-5F"></a>入自所得三摩地门。<a id="a-5G"></a>以智慧力周遍推求如来身色及与住处。<a id="a-5H"></a>杳不可得不能了知。<a id="a-5I"></a>是我等辈。<a id="a-5J"></a>先自所得三摩地门及智慧力狭劣短促。<a id="a-5K"></a>未得如来无相正智自在法门。<a id="a-5L"></a>惟愿世尊。<a id="a-5M"></a>大慈悲力深加怜愍。<a id="a-5N"></a>与我等辈而为开导。<a id="a-5O"></a>于佛知见定慧法门使令悟入。<a id="a-5P"></a>于无相境任运现前。<a id="a-5Q"></a>尔时佛告舍利弗。<a id="a-5R"></a>我入如是智印三摩地。<a id="a-5S"></a>非汝声闻及诸缘觉所得智慧之所了解及能推求。<a id="a-5T"></a>唯佛与佛乃能知之。<a id="a-5U"></a>何以故。<a id="a-5V"></a>如来色身由无动心离诸希求。<a id="a-5W"></a>舍分别缘绝自他相凝然湛寂。<a id="a-5X"></a>胜智功力之所任持。<a id="a-5Y"></a>大定如如为一体相。<a id="a-5Z"></a>若汝声闻及诸缘觉。<a id="a-5a"></a>唯求自利不乐利他。<a id="a-5b"></a>所证法门及智慧境未解融通。<a id="a-5c"></a>自他隔阂空有互违。<a id="a-5d"></a>于佛如来法空无相智印三昧。<a id="a-5e"></a>难解难入。<a id="a-5f"></a>是故汝等于佛身相及与住处。<a id="a-5g"></a>不可得见亦不了知。</p>
 </body>
</html>