<!doctype html>
<html id="z3IBUhrhm" data-ver="345">
 <head>
  <meta charset="utf-8">
  <meta author="智吉祥">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘智印经卷第二</h1>
  <p id="a2">尔时佛告舍利弗。<a id="a-3"></a>诸佛如来若身若心所获功德。<a id="a-4"></a>难修难证亦难悟入。<a id="a-5"></a>何以故。<a id="a-6"></a>舍利弗诸佛如来眼观诸色。<a id="a-7"></a>是识不以色境而动。<a id="a-8"></a>耳听诸声。<a id="a-9"></a>是识不以声境而动。<a id="a-A"></a>鼻嗅诸香。<a id="a-B"></a>是识不以香境而动。<a id="a-C"></a>舌尝诸味。<a id="a-D"></a>是识不以味境而动。<a id="a-E"></a>身取诸触。<a id="a-F"></a>是识不以触境而动。<a id="a-G"></a>所以者何。<a id="a-H"></a>识智自在。<a id="a-I"></a>不于外境妄计好丑起爱憎故。<a id="a-J"></a>舍利弗。<a id="a-K"></a>诸佛如来意缘诸法。<a id="a-L"></a>胜智相应了知所观。<a id="a-M"></a>无生非无生。<a id="a-N"></a>是得最上无生。<a id="a-O"></a>寂静非寂静。<a id="a-P"></a>是得最上寂静。<a id="a-Q"></a>禅定非禅定。<a id="a-R"></a>是得最上禅定。<a id="a-S"></a>律仪非律仪。<a id="a-T"></a>是得最上律仪。<a id="a-U"></a>戏论非戏论。<a id="a-V"></a>是离最上戏论。<a id="a-W"></a>分别非分别。<a id="a-X"></a>是离最上分别。<a id="a-Y"></a>断灭非断灭。<a id="a-Z"></a>是得最上断灭。<a id="a-a"></a>舍利弗。<a id="a-b"></a>诸佛如来凡有所说。<a id="a-c"></a>离诸虚妄无不真实。<a id="a-d"></a>义味充饶止息诤论。<a id="a-e"></a>心相平等离诸异相不平等法。<a id="a-f"></a>能令闻者除去恶欲。<a id="a-g"></a>不生邪见离邪思惟。<a id="a-h"></a>舍利弗。<a id="a-i"></a>诸佛如来若于所证无去无来。<a id="a-j"></a>不常不断。<a id="a-k"></a>非空非有。<a id="a-l"></a>离见离闻。<a id="a-m"></a>无大小形。<a id="a-n"></a>无方圆相。<a id="a-o"></a>舍利弗。<a id="a-p"></a>诸佛如来于能证道相性圆满智慧光明。<a id="a-q"></a>远离异相及非异相。<a id="a-r"></a>无诸拣择及非拣择。<a id="a-s"></a>体若金刚无破坏故。<a id="a-t"></a>用如虚空无取舍故。<a id="a-u"></a>于胜善法无所爱着。<a id="a-v"></a>于广大行亦无怖畏。<a id="a-w"></a>心相空寂离论闻见。<a id="a-x"></a>舍利弗。<a id="a-y"></a>诸佛如来于所安住边际胜定。<a id="a-z"></a>清净圆满。<a id="a-10"></a>不厌阓闹不乐空寂。<a id="a-11"></a>于一切时而常游戏。<a id="a-12"></a>于法非法情器差别悉能了悟。<a id="a-13"></a>无不如境定力坚固。<a id="a-14"></a>纵遇恶缘不可破坏。<a id="a-15"></a>舍利弗。<a id="a-16"></a>诸佛如来。<a id="a-17"></a>于诸世间尊贵富饶一切乐境。<a id="a-18"></a>如梦如幻。<a id="a-19"></a>如弃遗迹。<a id="a-1A"></a>不依辅相宰官大婆罗门而有所求。<a id="a-1B"></a>是故不为名闻利养之所系缚。<a id="a-1C"></a>舍利弗。<a id="a-1D"></a>诸佛如来或有所闻情非情声。<a id="a-1E"></a>不缘此故而生差别。<a id="a-1F"></a>无差别心亦复远离。<a id="a-1G"></a>舍利弗。<a id="a-1H"></a>诸佛如来于诸所缘决定境相不生胜解。<a id="a-1I"></a>非胜解心亦复远离。<a id="a-1J"></a>舍利弗。<a id="a-1K"></a>诸佛如来于诸时分。<a id="a-1L"></a>不计延促有尽无尽成坏差别。<a id="a-1M"></a>非差别心亦复远离。<a id="a-1N"></a>了知诸法无言无说离去来今。<a id="a-1O"></a>于心心所无有相应无不相应。<a id="a-1P"></a>思惟计念悉皆不生。<a id="a-1Q"></a>无有此岸无有彼岸。<a id="a-1R"></a>于诸情器无上中下。<a id="a-1S"></a>深心坚固不可破坏。<a id="a-1T"></a>舍利弗。<a id="a-1U"></a>诸佛如来所有身相。<a id="a-1V"></a>无所动作离诸事业。<a id="a-1W"></a>怨憎违戾信向亲厚。<a id="a-1X"></a>以平等慈隐显不二。<a id="a-1Y"></a>由昔因中离无边障修无边行。<a id="a-1Z"></a>于诸众生施大悲智真实观察随其所宜具能饶益。<a id="a-1a"></a>令诸有情应自所求欢喜满足。<a id="a-1b"></a>故于所得身相智慧。<a id="a-1c"></a>唯自证知余无所解。<a id="a-1d"></a>于自身色无有齐限与虚空等。<a id="a-1e"></a>无有隐显周遍一切。<a id="a-1f"></a>胜功德力之所庄严。<a id="a-1g"></a>相好圆满无有缺减。<a id="a-1h"></a>于蕴处界中无在无不在。<a id="a-1i"></a>于诸有情所习事业。<a id="a-1j"></a>悉能弃舍。<a id="a-1k"></a>除方便智示现修作。<a id="a-1l"></a>内心清净外色清净。<a id="a-1m"></a>舍利弗。<a id="a-1n"></a>如上所说。<a id="a-1o"></a>皆是如来若身若心。<a id="a-1p"></a>胜善功德庄严之相。<a id="a-1q"></a>周遍平等。<a id="a-1r"></a>若以汝等分别之心。<a id="a-1s"></a>欲见如来胜定任持所有身相。<a id="a-1t"></a>是如来身不可得见。<a id="a-1u"></a>尔时舍利弗重白佛言。<a id="a-1v"></a>世尊。<a id="a-1w"></a>云何如来色身圆满得名无相。<a id="a-1x"></a>云何智印三摩地周遍平等。<a id="a-1y"></a>尔时世尊欲重宣此义。<a id="a-1z"></a>而说偈言。</p>
  <p id="a20">如来身心相　　由定智所生</p>
  <p id="a21">不假外境牵　　识相分别动</p>
  <p id="a22">意缘一切法　　与身无有异</p>
  <p id="a23">离是非差别　　所得为最上</p>
  <p id="a24">若以小智力　　欲见善逝身</p>
  <p id="a25">如月印晴空　　妄谓水中现</p>
  <p id="a26">身相本微妙　　复由胜定持</p>
  <p id="a27">离长短方圆　　无去来住立</p>
  <p id="a28">内心寂不动　　澄静若虚空</p>
  <p id="a29">息泯身心相　　自然无所有</p>
  <p id="a2A">以无所有心　　不着香味触</p>
  <p id="a2B">离诸蕴处界　　以此观如来</p>
  <p id="a2C">如见水中月　　虽不得真实</p>
  <p id="a2D">既离分别心　　是亦名为见</p>
  <p id="a2E">如来智印门　　非我独能证</p>
  <p id="a2F">若大心众生　　希求无厌倦</p>
  <p id="a2G">得最上等持　　依此胜定力</p>
  <p id="a2H">于佛智印门　　亦当无所得</p>
  <p id="a2I">此经所生福　　无尽如虚空</p>
  <p id="a2J">我以方便智　　少略而赞说</p>
  <p id="a2K">十方诸佛土　　百千酤胝刹</p>
  <p id="a2L">满中诸珍宝　　若人持供养</p>
  <p id="a2M">时经无量劫　　不如闻是经</p>
  <p id="a2N">书写或受持　　是人所得福</p>
  <p id="a2O">比前行施者　　复倍河沙数</p>
  <p id="a2P">若人行慈心　　饶益诸有情</p>
  <p id="a2Q">不如依此经　　悟佛三摩地</p>
  <p id="a2R">若于众生界　　心常行忍辱</p>
  <p id="a2S">不如弹指顷　　修习殊胜定</p>
  <p id="a2T">其所生功德　　犹如须弥山</p>
  <p id="a2U">将以对微尘　　大小莫为比</p>
  <p id="a2V">若人行精进　　勇猛为诸善</p>
  <p id="a2W">不如闻此经　　依教悟其理</p>
  <p id="a2X">所获诸功德　　百千万亿分</p>
  <p id="a2Y">若以共较量　　比况不及一</p>
  <p id="a2Z">若人修禅定　　安住无量劫</p>
  <p id="a2a">坐卧若经行　　周遍诸佛刹</p>
  <p id="a2b">不如一时中　　闻此经功德</p>
  <p id="a2c">若于尘沙劫　　能修习智慧</p>
  <p id="a2d">断除烦恼缠　　名闻普周遍</p>
  <p id="a2e">不如刹那时　　赞佛智印海</p>
  <p id="a2f">如以大海水　　比较于一滴</p>
  <p id="a2g">若欲观佛者　　须离诸名相</p>
  <p id="a2h">了知诸法性　　非空亦非有</p>
  <p id="a2i">若但了知空　　设如苏部底</p>
  <p id="a2j">于佛智印门　　亦无所悟入</p>
  <p id="a2k">尔时世尊说是偈已。<a id="a-2l"></a>告舍利弗。<a id="a-2m"></a>如我所说。<a id="a-2n"></a>如来智印三摩地法。<a id="a-2o"></a>若诸菩萨能于十方诸佛世界。<a id="a-2p"></a>为欲圆满无碍智慧。<a id="a-2q"></a>应当修学是三昧地。<a id="a-2r"></a>昼夜精进身心安住。<a id="a-2s"></a>而不散乱亦不懈废。<a id="a-2t"></a>舍利弗。<a id="a-2u"></a>如是菩萨摩诃萨。<a id="a-2v"></a>若欲愿见十方世界诸佛国土。<a id="a-2w"></a>一切如来悉皆能见。<a id="a-2x"></a>舍利弗。<a id="a-2y"></a>此三摩地。<a id="a-2z"></a>是菩萨摩诃萨。<a id="a-30"></a>无量无边最胜法门甚深法眼。<a id="a-31"></a>而于诸法得无障碍通达了知。<a id="a-32"></a>无所忘失。<a id="a-33"></a>是名如来最胜总持陀罗尼门。<a id="a-34"></a>若诸菩萨心欲圆满一切说相。<a id="a-35"></a>为欲成就无上菩提微妙体性。<a id="a-36"></a>应当志心精勤修学。<a id="a-37"></a>是三摩地智印法门。<a id="a-38"></a>若诸菩萨随欲远离诸恶业行无诸障碍。<a id="a-39"></a>成就最上清净之法。<a id="a-3A"></a>以智慧力摧伏怨魔。<a id="a-3B"></a>远离不善诸相平等。<a id="a-3C"></a>如如来智无诸染秽。<a id="a-3D"></a>诸业障尽清净无垢。<a id="a-3E"></a>安住如来究竟智地。<a id="a-3F"></a>能使诸恶一切魔怨。<a id="a-3G"></a>咸皆止息无所退动。<a id="a-3H"></a>觉智明了知彼一切诸众生等。<a id="a-3I"></a>种种分别爱乐境相。<a id="a-3J"></a>善不善业因果差别。<a id="a-3K"></a>了知一切诸众生等。<a id="a-3L"></a>意地微细烦恼结缚。<a id="a-3M"></a>善能知彼解诸有情一切缚法。<a id="a-3N"></a>应当修学如来所说方便最上胜三摩地智印法门。<a id="a-3O"></a>若诸菩萨欲令众生志乐坚固。<a id="a-3P"></a>心欲思惟求无上法。<a id="a-3Q"></a>应当精勤修习如是三摩地门。<a id="a-3R"></a>自然成就无上胜法。<a id="a-3S"></a>若诸菩萨意欲宣说诸佛如来应诸有情种种根病对治等法。<a id="a-3T"></a>应当精勤修习如是三摩地门。<a id="a-3U"></a>自然于法分别演说无有障碍。<a id="a-3V"></a>若诸菩萨心欲于彼三乘圣法。<a id="a-3W"></a>分别晓悟真俗谛相甚深法义。<a id="a-3X"></a>应当精勤修习如是三摩地门。<a id="a-3Y"></a>自然于法智慧明了不生闇钝。<a id="a-3Z"></a>若诸菩萨欲于酤胝百千劫数。<a id="a-3a"></a>了悟生灭幻化不坚。<a id="a-3b"></a>能证诸法真实自性清净解脱。<a id="a-3c"></a>应当精勤修习如是胜三摩地。<a id="a-3d"></a>若诸菩萨欲于生灭十二因缘。<a id="a-3e"></a>无明为始发生业行招集苦报。<a id="a-3f"></a>贪染执着爱欲增盛。<a id="a-3g"></a>假有聚成生死病相。<a id="a-3h"></a>变易无常流转诸趣。<a id="a-3i"></a>于生灭因而自觉悟。<a id="a-3j"></a>应当精勤修习如是胜三摩地。<a id="a-3k"></a>若诸菩萨欲了一切杂类有情。<a id="a-3l"></a>起见造业报相差别。<a id="a-3m"></a>心识明昧正念颠倒异分有情。<a id="a-3n"></a>如实了知根性利钝。<a id="a-3o"></a>方便教示渐令悟入。<a id="a-3p"></a>真实正法住信行地。<a id="a-3q"></a>应当精勤修习如是胜三摩地。<a id="a-3r"></a>若诸菩萨意乐成就诸佛国土。<a id="a-3s"></a>清净业因纯善境界。<a id="a-3t"></a>身心寂静眷属调顺。<a id="a-3u"></a>远离嫉妒憍慢过失亲近恭敬。<a id="a-3v"></a>平等爱乐无怨憎想。<a id="a-3w"></a>应当精勤修习如是胜三摩地。<a id="a-3x"></a>若诸菩萨意欲发萌自身智慧胜妙光明。<a id="a-3y"></a>照曜自他生死黑暗愚痴重障。<a id="a-3z"></a>断三界惑灭诸苦报自在解脱。<a id="a-40"></a>应当精勤修习如是胜三摩地。<a id="a-41"></a>若诸菩萨欲知十方所有世界一切有情死此生彼寿命延促。<a id="a-42"></a>所经长劫及以刹那生灭分限定由先业。<a id="a-43"></a>招引势力所感如是。<a id="a-44"></a>自类果报如实了知。<a id="a-45"></a>前后决定寿命根本。<a id="a-46"></a>应当精勤修习如是胜三摩地。<a id="a-47"></a>若诸菩萨欲知声闻及辟支迦菩萨如来。<a id="a-48"></a>从自因地所行妙行。<a id="a-49"></a>于四圣谛断灭修证。<a id="a-4A"></a>十二因缘逆顺观察。<a id="a-4B"></a>寂然自觉微妙甚深。<a id="a-4C"></a>十到彼岸清净因行。<a id="a-4D"></a>各各获得究竟果报。<a id="a-4E"></a>应当精勤修习如是胜三摩地。<a id="a-4F"></a>若诸菩萨欲于一切语言音声角论辩捷应时詶对不疏不谬。<a id="a-4G"></a>方便善巧于诸世俗及以胜义。<a id="a-4H"></a>显示明了令人易解。<a id="a-4I"></a>不生疑惑印证决定。<a id="a-4J"></a>应当精勤修习如是胜三摩地。<a id="a-4K"></a>若诸菩萨意欲了知佛法正因。<a id="a-4L"></a>三乘善行方便随顺。<a id="a-4M"></a>根本差别有上中下。<a id="a-4N"></a>称性悟入菩萨因地。<a id="a-4O"></a>渐以熏修植诸善本得如来智。<a id="a-4P"></a>应当精勤修习如是胜三摩地。<a id="a-4Q"></a>若诸菩萨意欲成就诸佛如来圆满觉智。<a id="a-4R"></a>不起分别现种种身。<a id="a-4S"></a>以平等慈任运摄受一切有情。<a id="a-4T"></a>令各生起欢喜爱乐。<a id="a-4U"></a>修学菩萨心地行愿。<a id="a-4V"></a>应当精勤修习如是胜三摩地。<a id="a-4W"></a>舍利弗。<a id="a-4X"></a>如我所说三摩地法。<a id="a-4Y"></a>是为最胜。<a id="a-4Z"></a>如摩尼珠。<a id="a-4a"></a>一切有情凡所乐欲。<a id="a-4b"></a>悉得如意无不满足。<a id="a-4c"></a>舍利弗。<a id="a-4d"></a>若诸菩萨摩诃萨等。<a id="a-4e"></a>得此如来三摩地法。<a id="a-4f"></a>一切所须诸法圣财及微妙行。<a id="a-4g"></a>悉得如意行愿圆满。<a id="a-4h"></a>是故应当精勤修学。<a id="a-4i"></a>尔时世尊欲重宣此义。<a id="a-4j"></a>而说偈言。</p>
  <p id="a4k">如来所有智　　最上更无等</p>
  <p id="a4l">随性相差别　　一切皆能证</p>
  <p id="a4m">平等智光明　　普照诸缚着</p>
  <p id="a4n">能入智慧门　　得无量自在</p>
  <p id="a4o">智相及智性　　能印证诸法</p>
  <p id="a4p">分别诸善恶　　及世俗胜义</p>
  <p id="a4q">晓了如是法　　智慧无有尽</p>
  <p id="a4r">譬如大明日　　光照于三界</p>
  <p id="a4s">普于诸幽暗　　一切皆破坏</p>
  <p id="a4t">成就平等法　　是真实圣智</p>
  <p id="a4u">一切三摩地　　皆从智印出</p>
  <p id="a4v">名为诸佛种　　亦名大摩尼</p>
  <p id="a4w">利益诸有情　　亦如世间人</p>
  <p id="a4x">有最胜珍宝　　财富无有尽</p>
  <p id="a4y">济诸贫乏者　　皆令得充足</p>
  <p id="a4z">法财施众生　　亦复无有尽</p>
  <p id="a50">神通及智慧　　最胜妙法门</p>
  <p id="a51">皆从三摩地　　智印宝所生</p>
  <p id="a52">譬如诸国土　　有大摩尼珠</p>
  <p id="a53">诸王皆爱乐　　臣佐普护持</p>
  <p id="a54">如是摩尼宝　　诸宝无有上</p>
  <p id="a55">我说智印宝　　殊胜最第一</p>
  <p id="a56">总持智光明　　破坏于诸见</p>
  <p id="a57">境界悉明了　　远离诸冥暗</p>
  <p id="a58">安住寂静心　　不分别好丑</p>
  <p id="a59">修清净智慧　　财法无穷尽</p>
  <p id="a5A">贪染无所著　　无六十二见</p>
  <p id="a5B">正念悉平等　　入甘露法门</p>
  <p id="a5C">速得如来智　　成就相好身</p>
  <p id="a5D">具足三十二　　得最胜菩提</p>
  <p id="a5E">等一切佛觉　　妙智已圆明</p>
  <p id="a5F">到菩提彼岸　　证涅槃自性</p>
  <p id="a5G">具自他圆满　　功德悉成就</p>
  <p id="a5H">无量无边际　　甚深微妙法</p>
  <p id="a5I">总持陀罗尼　　解脱常寂静</p>
  <p id="a5J">能具足十力　　又以大愿海</p>
  <p id="a5K">布施波罗蜜　　持戒及忍辱</p>
  <p id="a5L">精进与禅定　　智慧常坚固</p>
  <p id="a5M">安住六度中　　长时无间断</p>
  <p id="a5N">无有诸怖畏　　离烦恼苦业</p>
  <p id="a5O">魔罗与眷属　　不能得其便</p>
  <p id="a5P">能引导众生　　不舍于正法</p>
  <p id="a5Q">渐入如来家　　得游智印门</p>
  <p id="a5R">能于贤劫中　　及十方世界</p>
  <p id="a5S">一切诸佛会　　亲近皆随喜</p>
  <p id="a5T">是名真佛子　　无有能破坏</p>
  <p id="a5U">若有信解人　　能书写此经</p>
  <p id="a5V">或读诵受持　　爱乐广流布</p>
  <p id="a5W">长时无懈倦　　于义味明了</p>
  <p id="a5X">当知如是经　　三世诸佛母</p>
  <p id="a5Y">出生智印宝　　如来功德藏</p>
 </body>
</html>