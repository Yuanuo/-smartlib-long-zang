<!doctype html>
<html id="z3IBUajf1" data-ver="530">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘不思议神通境界经卷下</h1>
  <p id="a2">佛告天子：<a id="a-3"></a>“此妙吉祥菩萨从是已后，<a id="a-4"></a>复于七十二殑伽沙数佛世尊所发菩提心。<a id="a-5"></a>最初有佛，<a id="a-6"></a>名尸邻捺啰王如来应供正等正觉，<a id="a-7"></a>出现世间，<a id="a-8"></a>于彼佛所发菩提心。<a id="a-9"></a>其后有佛，<a id="a-A"></a>名宝光行吉祥，<a id="a-B"></a>出现世间。<a id="a-C"></a>其后有佛，<a id="a-D"></a>名莲华上变化吉祥，<a id="a-E"></a>出现世间。<a id="a-F"></a>其后有佛，<a id="a-G"></a>名清净宝吉祥，<a id="a-H"></a>出现世间。<a id="a-I"></a>其后有佛，<a id="a-J"></a>名无边宝吉祥，<a id="a-K"></a>出现世间。<a id="a-L"></a>其后有佛，<a id="a-M"></a>名大宝吉祥，<a id="a-N"></a>出现世间。<a id="a-O"></a>其后有佛，<a id="a-P"></a>名虚空灯，<a id="a-Q"></a>出现世间。<a id="a-R"></a>其后有佛，<a id="a-S"></a>名大法王，<a id="a-T"></a>出现世间。<a id="a-U"></a>其后有佛，<a id="a-V"></a>名众宝聚持妙色相，<a id="a-W"></a>出现世间。<a id="a-X"></a>其后有佛，<a id="a-Y"></a>名能仁主，<a id="a-Z"></a>出现世间。<a id="a-a"></a>其后有佛，<a id="a-b"></a>名功德光明庄严吉祥，<a id="a-c"></a>出现世间。<a id="a-d"></a>其后有佛，<a id="a-e"></a>名大光吉祥，<a id="a-f"></a>出现世间。<a id="a-g"></a>其后有佛，<a id="a-h"></a>名无量光广大庄严，<a id="a-i"></a>出现世间。<a id="a-j"></a>其后有佛，<a id="a-k"></a>名作变化云千音声王，<a id="a-l"></a>出现世间。<a id="a-m"></a>其后有佛，<a id="a-n"></a>名最上日光吉祥，<a id="a-o"></a>出现世间。<a id="a-p"></a>其后有佛，<a id="a-q"></a>名最上意，<a id="a-r"></a>出现世间。<a id="a-s"></a>其后有佛，<a id="a-t"></a>名多种光明吉祥王，<a id="a-u"></a>出现世间。<a id="a-v"></a>如是等七十二殑伽沙数佛世尊所，<a id="a-w"></a>发菩提心已。<a id="a-x"></a>复于九十一劫中，<a id="a-y"></a>值遇诸佛发菩提心。<a id="a-z"></a>又复于火顶如来、<a id="a-10"></a>众尊如来、<a id="a-11"></a>作庄严如来、<a id="a-12"></a>饮光如来，<a id="a-13"></a>是诸如来所，<a id="a-14"></a>皆发菩提心种诸善根。<a id="a-15"></a>天子，<a id="a-16"></a>此妙吉祥菩萨，<a id="a-17"></a>能于如是无量无数佛世尊所，<a id="a-18"></a>发菩提心，<a id="a-19"></a>广大方便，<a id="a-1A"></a>种诸善根已，<a id="a-1B"></a>乃至最后于我现在如来应供正等正觉所，<a id="a-1C"></a>以神通变化作诸佛事。<a id="a-1D"></a>”</p>
  <p id="a1E">尔时，<a id="a-1F"></a>普华幢天子前白佛言：<a id="a-1G"></a>“世尊，<a id="a-1H"></a>一切众生欲种善根，<a id="a-1I"></a>若能于此广大正法发信解心，<a id="a-1J"></a>听受读诵，<a id="a-1K"></a>记念思惟，<a id="a-1L"></a>为人演说，<a id="a-1M"></a>当知是人善得人身、<a id="a-1N"></a>善见诸佛、<a id="a-1O"></a>善闻正法，<a id="a-1P"></a>于其世间有所利益不空受食。<a id="a-1Q"></a>世尊，<a id="a-1R"></a>而诸众生，<a id="a-1S"></a>云何当能于此正法发生信解？<a id="a-1T"></a>”</p>
  <p id="a1U">佛告普华幢天子言：<a id="a-1V"></a>“汝今宜应以如是事问妙吉祥菩萨，<a id="a-1W"></a>彼当为汝如理宣说。<a id="a-1X"></a>”</p>
  <p id="a1Y">是时，<a id="a-1Z"></a>普华幢天子即白妙吉祥菩萨言：<a id="a-1a"></a>“云何当得一切众生，<a id="a-1b"></a>于此正法能生信解？<a id="a-1c"></a>”</p>
  <p id="a1d">妙吉祥菩萨言：<a id="a-1e"></a>“天子，<a id="a-1f"></a>无有法可生信解，<a id="a-1g"></a>彼一切法自性空故，<a id="a-1h"></a>无所生故。<a id="a-1i"></a>若法自性空无所生，<a id="a-1j"></a>当复于何而生信解？<a id="a-1k"></a>”</p>
  <p id="a1l">普华幢天子复白妙吉祥菩萨言：<a id="a-1m"></a>“愿为我等略说菩萨行法。<a id="a-1n"></a>”</p>
  <p id="a1o">妙吉祥言：<a id="a-1p"></a>“天子当知，<a id="a-1q"></a>无行是菩萨行，<a id="a-1r"></a>又复一切法是菩萨行。<a id="a-1s"></a>”</p>
  <p id="a1t">普华幢天子言：<a id="a-1u"></a>“云何一切法是菩萨行？<a id="a-1v"></a>”</p>
  <p id="a1w">妙吉祥菩萨言：<a id="a-1x"></a>“天子当知，<a id="a-1y"></a>所言一切法者，<a id="a-1z"></a>谓四念处、<a id="a-20"></a>八正道、<a id="a-21"></a>五根、<a id="a-22"></a>五力、<a id="a-23"></a>七觉支，<a id="a-24"></a>略说此等为菩萨行；<a id="a-25"></a>若广说者，<a id="a-26"></a>其数无量。<a id="a-27"></a>诸菩萨摩诃萨若得此法，<a id="a-28"></a>是即名为真菩萨行。<a id="a-29"></a>”</p>
  <p id="a2A">普华幢天子白妙吉祥菩萨言：<a id="a-2B"></a>“云何名为四念处？<a id="a-2C"></a>”</p>
  <p id="a2D">妙吉祥言：<a id="a-2E"></a>“天子，<a id="a-2F"></a>若菩萨观身如虚空，<a id="a-2G"></a>不得身相，<a id="a-2H"></a>住平等法，<a id="a-2I"></a>如是名为身中身念处。<a id="a-2J"></a>若菩萨观诸受法，<a id="a-2K"></a>内外中间俱不可得，<a id="a-2L"></a>皆悉空故，<a id="a-2M"></a>如是名为观受念处。<a id="a-2N"></a>若菩萨如实观心，<a id="a-2O"></a>于其名中无色可见，<a id="a-2P"></a>即不可得所观心相，<a id="a-2Q"></a>如是名为心中心念处。<a id="a-2R"></a>若菩萨如实了知彼一切法，<a id="a-2S"></a>若善不善自性皆空，<a id="a-2T"></a>如是名为法中法念处。<a id="a-2U"></a>天子，<a id="a-2V"></a>此等名为四念处法。<a id="a-2W"></a>”</p>
  <p id="a2X">复次，<a id="a-2Y"></a>普华幢天子白妙吉祥菩萨言：<a id="a-2Z"></a>“云何名为八正道法？<a id="a-2a"></a>”</p>
  <p id="a2b">妙吉祥菩萨言：<a id="a-2c"></a>“若菩萨观一切法，<a id="a-2d"></a>非境界相，<a id="a-2e"></a>无二无分别，<a id="a-2f"></a>无少法可取，<a id="a-2g"></a>是名正见。<a id="a-2h"></a>若菩萨观一切法，<a id="a-2i"></a>离诸分别及诸疑惑，<a id="a-2j"></a>与无所观正行相应，<a id="a-2k"></a>是名正思惟。<a id="a-2l"></a>若菩萨观一切法自性真实，<a id="a-2m"></a>非有边非无边，<a id="a-2n"></a>皆悉平等，<a id="a-2o"></a>如实宣说，<a id="a-2p"></a>是名正语。<a id="a-2q"></a>若菩萨观一切法，<a id="a-2r"></a>离所作性而不可得，<a id="a-2s"></a>若如所作若非所作，<a id="a-2t"></a>皆悉平等，<a id="a-2u"></a>住如实义，<a id="a-2v"></a>是名正业。<a id="a-2w"></a>若菩萨知一切法本不相续，<a id="a-2x"></a>即于诸法无嗔无喜亦无所著，<a id="a-2y"></a>安住真实平等法中，<a id="a-2z"></a>是名正命。<a id="a-30"></a>若菩萨了一切法，<a id="a-31"></a>无诸起作离种种相，<a id="a-32"></a>于精进行如实相应，<a id="a-33"></a>是名正精进。<a id="a-34"></a>若菩萨于一切法不起诸念，<a id="a-35"></a>了知诸业自性清净，<a id="a-36"></a>住无所念，<a id="a-37"></a>是名正念。<a id="a-38"></a>若菩萨入一切法自性平等，<a id="a-39"></a>于所缘相皆悉远离，<a id="a-3A"></a>毕竟观察了不可得，<a id="a-3B"></a>是名正定。<a id="a-3C"></a>天子，<a id="a-3D"></a>此等名为八正道法。<a id="a-3E"></a>”</p>
  <p id="a3F">复次，<a id="a-3G"></a>普华幢天子白妙吉祥菩萨言：<a id="a-3H"></a>“云何名为五根？<a id="a-3I"></a>”</p>
  <p id="a3J">妙吉祥言：<a id="a-3K"></a>“若菩萨了一切法本无所生，<a id="a-3L"></a>自性真实无进无退，<a id="a-3M"></a>平等法中如实信解，<a id="a-3N"></a>是名信根。<a id="a-3O"></a>若菩萨于一切法心无爱乐，<a id="a-3P"></a>离远近想住真实性，<a id="a-3Q"></a>是名精进根。<a id="a-3R"></a>若菩萨于一切法非所作意，<a id="a-3S"></a>以所缘相离种种性，<a id="a-3T"></a>由性离故诸念不生，<a id="a-3U"></a>是名念根。<a id="a-3V"></a>若菩萨于一切法，<a id="a-3W"></a>无所念无所得，<a id="a-3X"></a>正定相应，<a id="a-3Y"></a>是名定根。<a id="a-3Z"></a>若菩萨于一切法，<a id="a-3a"></a>离所生相及不生相，<a id="a-3b"></a>谛观诸法自性皆空，<a id="a-3c"></a>是名慧根。<a id="a-3d"></a>天子，<a id="a-3e"></a>此等名为五根。<a id="a-3f"></a>”</p>
  <p id="a3g">复次，<a id="a-3h"></a>普华幢天子白妙吉祥菩萨言：<a id="a-3i"></a>“云何名为五力？<a id="a-3j"></a>”</p>
  <p id="a3k">妙吉祥言：<a id="a-3l"></a>“若菩萨于一切法，<a id="a-3m"></a>不起种种虚妄分别，<a id="a-3n"></a>是名信力。<a id="a-3o"></a>若菩萨于一切法，<a id="a-3p"></a>而能请问如实胜义，<a id="a-3q"></a>名精进力。<a id="a-3r"></a>若菩萨于一切法，<a id="a-3s"></a>离诸失念正念相应，<a id="a-3t"></a>是名念力。<a id="a-3u"></a>若菩萨于出世法心无懈倦，<a id="a-3v"></a>是名定力。<a id="a-3w"></a>若菩萨于诸业报净信不坏，<a id="a-3x"></a>是名慧力。<a id="a-3y"></a>天子，<a id="a-3z"></a>此等名为五力。<a id="a-40"></a>”</p>
  <p id="a41">复次，<a id="a-42"></a>普华幢天子白妙吉祥菩萨言：<a id="a-43"></a>“云何名为七觉支？<a id="a-44"></a>”</p>
  <p id="a45">妙吉祥言：<a id="a-46"></a>“若菩萨了一切行本无所生，<a id="a-47"></a>于喜乐法观真实性，<a id="a-48"></a>是名喜觉支。<a id="a-49"></a>若菩萨于一切法无爱著心，<a id="a-4A"></a>于所缘相观不可得，<a id="a-4B"></a>是名轻安觉支。<a id="a-4C"></a>若菩萨见一切法自性无念无所作意，<a id="a-4D"></a>是名念觉支。<a id="a-4E"></a>若菩萨若一切法求种种相了不可得，<a id="a-4F"></a>记诸善法如实出生，<a id="a-4G"></a>是名择法觉支。<a id="a-4H"></a>若菩萨观三界性不取三界相，<a id="a-4I"></a>是名精进觉支。<a id="a-4J"></a>若菩萨观心无所得，<a id="a-4K"></a>即于一切法亦无所觉了，<a id="a-4L"></a>是名定觉支。<a id="a-4M"></a>若菩萨知一切法本无所依即无所住，<a id="a-4N"></a>复无所生亦无所觉，<a id="a-4O"></a>是故一切法无所观不可得住平等舍，<a id="a-4P"></a>是名舍觉支。<a id="a-4Q"></a>天子，<a id="a-4R"></a>此等名为七觉支法。</p>
  <p id="a4S">“如是略说四念处、<a id="a-4T"></a>八正道、<a id="a-4U"></a>五根、<a id="a-4V"></a>五力、<a id="a-4W"></a>七觉支法。<a id="a-4X"></a>此诸法门，<a id="a-4Y"></a>若菩萨所修为菩萨行，<a id="a-4Z"></a>声闻所修为声闻行。<a id="a-4a"></a>假使若有净行诸婆罗门能修习者，<a id="a-4b"></a>即得解诸怨结，<a id="a-4c"></a>除灭棘刺息诸烦恼，<a id="a-4d"></a>远离病苦不生怖畏，<a id="a-4e"></a>顺向佛道住佛种姓。<a id="a-4f"></a>若诸沙门多闻佛子修此法者，<a id="a-4g"></a>即得超越轮回到于彼岸，<a id="a-4h"></a>离诸尘垢得无相身，<a id="a-4i"></a>去除重担到无畏处获大快乐。<a id="a-4j"></a>若诸菩萨于此法门，<a id="a-4k"></a>如实观想，<a id="a-4l"></a>如理修行，<a id="a-4m"></a>得具足已，<a id="a-4n"></a>是诸菩萨于天上人间，<a id="a-4o"></a>应受广大信施供养。<a id="a-4p"></a>天子，<a id="a-4q"></a>是故诸菩萨于其世间随诸方处，<a id="a-4r"></a>不空受食有大利益。<a id="a-4s"></a>又复若欲出度轮回，<a id="a-4t"></a>破诸魔众摧伏外道，<a id="a-4u"></a>吹大法螺，<a id="a-4v"></a>击大法鼓，<a id="a-4w"></a>转大法轮，<a id="a-4x"></a>立大法幢，<a id="a-4y"></a>解脱众苦得大涅槃，<a id="a-4z"></a>当于如是胜妙法门如理修行。<a id="a-50"></a>天子，<a id="a-51"></a>如前所问菩萨行者，<a id="a-52"></a>此一切法是菩萨行。<a id="a-53"></a>”</p>
  <p id="a54">尔时，<a id="a-55"></a>妙吉祥菩萨摩诃萨，<a id="a-56"></a>为普华幢天子说是法时，<a id="a-57"></a>会中有三万二千天子闻已信解住法平等，<a id="a-58"></a>即时雨天曼陀罗华、<a id="a-59"></a>摩诃曼陀罗华及众妙华住虚空中，<a id="a-5A"></a>供养世尊及妙吉祥菩萨。<a id="a-5B"></a>华供养已，<a id="a-5C"></a>作如是言：<a id="a-5D"></a>“我等今者于佛法中，<a id="a-5E"></a>暂得闻此菩萨行法，<a id="a-5F"></a>尚获如是最胜利益，<a id="a-5G"></a>况复有人于此正法能一心听，<a id="a-5H"></a>生净信解如理修行！<a id="a-5I"></a>当知是人顺向佛道，<a id="a-5J"></a>如妙吉祥神通具足。<a id="a-5K"></a>”</p>
  <p id="a5L">尔时，<a id="a-5M"></a>普华幢天子复白佛言：<a id="a-5N"></a>“世尊，<a id="a-5O"></a>今此正法于后末世，<a id="a-5P"></a>欲使广大宣通流布。<a id="a-5Q"></a>唯愿世尊，<a id="a-5R"></a>以威神力加持护念。<a id="a-5S"></a>”</p>
  <p id="a5T">佛告普华幢天子言：<a id="a-5U"></a>“如是，<a id="a-5V"></a>如是，<a id="a-5W"></a>诸佛如来而自知时。<a id="a-5X"></a>”</p>
  <p id="a5Y">尔时，<a id="a-5Z"></a>世尊普遍观察诸众会已，<a id="a-5a"></a>作如是言：<a id="a-5b"></a>“诸善男子，<a id="a-5c"></a>汝等众中，<a id="a-5d"></a>谁当能于无数百千俱胝那庾多劫，<a id="a-5e"></a>持佛菩提护助正法？<a id="a-5f"></a>”</p>
  <p id="a5g">尔时，<a id="a-5h"></a>会中有三十二俱胝大菩萨众，<a id="a-5i"></a>异口同音俱白佛言：<a id="a-5j"></a>“世尊，<a id="a-5k"></a>我等于佛住世及涅槃后，<a id="a-5l"></a>以佛神力而能持佛菩提护助正法。<a id="a-5m"></a>”</p>
  <p id="a5n">复次，<a id="a-5o"></a>会中有梵天子，<a id="a-5p"></a>名胜思惟，<a id="a-5q"></a>从座而起，<a id="a-5r"></a>前白佛言：<a id="a-5s"></a>“世尊，<a id="a-5t"></a>诸菩萨摩诃萨，<a id="a-5u"></a>于何福蕴修习具足，<a id="a-5v"></a>当能于此甚深正法受持读诵，<a id="a-5w"></a>为人演说广大流布？<a id="a-5x"></a>”</p>
  <p id="a5y">佛告胜思惟梵天子言：<a id="a-5z"></a>“若菩萨摩诃萨，<a id="a-60"></a>于佛如来所有十力修习具足，<a id="a-61"></a>勇猛坚固证得无生法忍者，<a id="a-62"></a>当知是人即能持佛菩提护助正法。<a id="a-63"></a>”</p>
  <p id="a64">尔时，<a id="a-65"></a>胜思惟梵天子复白佛言：<a id="a-66"></a>“世尊，<a id="a-67"></a>如我解佛所说义，<a id="a-68"></a>今此不思议境界正法，<a id="a-69"></a>若有人闻不能发生清净信解者，<a id="a-6A"></a>我知是人非为大士，<a id="a-6B"></a>于正法门而不相应，<a id="a-6C"></a>是故世尊不为授记。<a id="a-6D"></a>”</p>
  <p id="a6E">佛言：<a id="a-6F"></a>“梵天子，<a id="a-6G"></a>如汝所说，<a id="a-6H"></a>如是，<a id="a-6I"></a>如是。<a id="a-6J"></a>”</p>
  <p id="a6K">尔时，<a id="a-6L"></a>慈氏菩萨摩诃萨，<a id="a-6M"></a>从他方界还来佛会，<a id="a-6N"></a>与妙吉祥菩萨摩诃萨俱白佛言：<a id="a-6O"></a>“世尊，<a id="a-6P"></a>今此正法于后五百岁中，<a id="a-6Q"></a>唯愿世尊，<a id="a-6R"></a>以威神力加持护念，<a id="a-6S"></a>使令正法广大流布，<a id="a-6T"></a>于其世间利益安乐一切众生，<a id="a-6U"></a>而诸魔众欲生破坏不得其便。<a id="a-6V"></a>”</p>
  <p id="a6W">尔时，<a id="a-6X"></a>世尊当欲加持护念此正法故，<a id="a-6Y"></a>于其左右重复观察一切众会，<a id="a-6Z"></a>即时十方如殑伽沙数所有佛刹六种震动。<a id="a-6a"></a>而彼十方如殑伽沙数现住说法诸佛世尊，<a id="a-6b"></a>知是事已亦各以其神力，<a id="a-6c"></a>加持护念此正法门。</p>
  <p id="a6d">尔时，<a id="a-6e"></a>帝释天主前白佛言：<a id="a-6f"></a>“希有世尊！<a id="a-6g"></a>今此甚深不可思议境界正法，<a id="a-6h"></a>诸佛如来神通威力所加持故。<a id="a-6i"></a>世尊，<a id="a-6j"></a>于后末世城邑聚落所在方处，<a id="a-6k"></a>若有善男子广为他人说此正法者，<a id="a-6l"></a>我当与诸眷属往诣彼法师所，<a id="a-6m"></a>密加护之使其精进，<a id="a-6n"></a>处师子座勇猛无畏，<a id="a-6o"></a>不令诸魔伺得其便。<a id="a-6p"></a>我今复以秘密大明当为作护。<a id="a-6q"></a>”即说大明曰：</p>
  <p id="a6r">“怛[寧+也](宁也切)他(引一)嗢契(二)目契(三)苏目契(四)钵啰(二合)摩哩那(二合)你(五)畔惹(仁左切下同)你(六)三畔惹 你(七)嚩哩沙(二合)砌(引)那你(八)味怛啰(二合)嚩帝末没提(二合引九)。</p>
  <p id="a6s">“世尊，<a id="a-6t"></a>若诸方处有说法师，<a id="a-6u"></a>我当于其左右密诵此明，<a id="a-6v"></a>结金刚持印而为加护，<a id="a-6w"></a>使得正法广大流通。<a id="a-6x"></a>”</p>
  <p id="a6y">尔时，<a id="a-6z"></a>三十三天中有一天子，<a id="a-70"></a>名虞钵迦，<a id="a-71"></a>生天未久，<a id="a-72"></a>来此佛会处虚空中，<a id="a-73"></a>得闻正法见希有事，<a id="a-74"></a>即时雨天曼陀罗华、<a id="a-75"></a>摩诃曼陀罗华等种种妙华，<a id="a-76"></a>及诸广大殊妙珍宝，<a id="a-77"></a>供养世尊并妙吉祥菩萨及所说法。<a id="a-78"></a>作如是等诸供养已，<a id="a-79"></a>从空而下，<a id="a-7A"></a>绕佛三匝，<a id="a-7B"></a>头面著地，<a id="a-7C"></a>礼世尊足，<a id="a-7D"></a>持真珠鬘五百肘量，<a id="a-7E"></a>其鬘复以一切妙宝而为庄严，<a id="a-7F"></a>奉上世尊作如是言：<a id="a-7G"></a>“希有世尊！<a id="a-7H"></a>今此广大甚深正法于后末世，<a id="a-7I"></a>能与众生多所饶益。<a id="a-7J"></a>若有善男子等，<a id="a-7K"></a>于城邑聚落及诸方处受持此法者，<a id="a-7L"></a>当知是人从佛所生，<a id="a-7M"></a>持佛菩提转大法轮。<a id="a-7N"></a>”</p>
  <p id="a7O">尔时，<a id="a-7P"></a>佛告虞钵迦天子言：<a id="a-7Q"></a>“如汝所说，<a id="a-7R"></a>如是，<a id="a-7S"></a>如是。<a id="a-7T"></a>若后末世有善男子，<a id="a-7U"></a>能于城邑聚落及诸方处持此法者，<a id="a-7V"></a>我说是人从佛所生，<a id="a-7W"></a>持佛菩提转大法轮。<a id="a-7X"></a>”</p>
  <p id="a7Y">尔时，<a id="a-7Z"></a>世尊告妙吉祥菩萨摩诃萨言：<a id="a-7a"></a>“汝当受持此不思议境界正法。<a id="a-7b"></a>”又复告言：<a id="a-7c"></a>“汝当受持此不思议境界正法，<a id="a-7d"></a>于后末世广大流布不令断绝，<a id="a-7e"></a>使诸众生得大利乐。<a id="a-7f"></a>”</p>
  <p id="a7g">妙吉祥菩萨白佛言：<a id="a-7h"></a>“世尊，<a id="a-7i"></a>如佛教旨我当奉持，<a id="a-7j"></a>如佛教旨我当奉持。<a id="a-7k"></a>若佛住世及涅槃后，<a id="a-7l"></a>正法所住五百岁中，<a id="a-7m"></a>乃至最后法欲灭时，<a id="a-7n"></a>以佛如来所加持力，<a id="a-7o"></a>我当护助宣通流布。<a id="a-7p"></a>若有善男子等为人演说此正法时，<a id="a-7q"></a>我当往彼人所，<a id="a-7r"></a>隐我身相而不出现，<a id="a-7s"></a>听受彼人所说正法，<a id="a-7t"></a>如是随喜展转称赞。<a id="a-7u"></a>”</p>
  <p id="a7v">尔时，<a id="a-7w"></a>世尊告尊者阿难言：<a id="a-7x"></a>“汝当受持此正法门，<a id="a-7y"></a>广大为人宣布演说。<a id="a-7z"></a>阿难，<a id="a-80"></a>若诸众生，<a id="a-81"></a>受持读诵此正法门一四句偈者，<a id="a-82"></a>当知是人决定成就阿耨多罗三藐三菩提果，<a id="a-83"></a>常为诸佛共所观察。<a id="a-84"></a>阿难，<a id="a-85"></a>正使有人以十方一切诸佛刹土满中珍宝，<a id="a-86"></a>供养诸佛所获福蕴，<a id="a-87"></a>不如有人于此正法，<a id="a-88"></a>发生净信听受读诵，<a id="a-89"></a>而此福蕴无量无边！<a id="a-8A"></a>”</p>
  <p id="a8B">尔时，<a id="a-8C"></a>尊者阿难白佛言：<a id="a-8D"></a>“世尊，<a id="a-8E"></a>此经何名？<a id="a-8F"></a>我当云何奉持？<a id="a-8G"></a>”</p>
  <p id="a8H">佛告阿难：<a id="a-8I"></a>“是经名为《不思议境界正法》，<a id="a-8J"></a>亦名《普华幢天子所问》，<a id="a-8K"></a>亦名《妙吉祥菩萨游戏神通》，<a id="a-8L"></a>亦名《如来秘密法印》，<a id="a-8M"></a>亦名《不退转法门》，<a id="a-8N"></a>如是受持。<a id="a-8O"></a>”</p>
  <p id="a8P">佛说此经已，<a id="a-8Q"></a>妙吉祥等诸大菩萨，<a id="a-8R"></a>及普华幢天子，<a id="a-8S"></a>乃至世间天、<a id="a-8T"></a>人、<a id="a-8U"></a>阿修罗、<a id="a-8V"></a>乾闼婆等一切大众，<a id="a-8W"></a>闻佛所说皆大欢喜，<a id="a-8X"></a>信受奉行。</p>
 </body>
</html>