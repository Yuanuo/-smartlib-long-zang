<!doctype html>
<html id="z3IBUagf0" data-ver="688">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘不思议神通境界经卷中</h1>
  <p id="a2">尔时，<a id="a-3"></a>普华幢天子复白佛言：<a id="a-4"></a>“世尊，<a id="a-5"></a>今此妙吉祥菩萨摩诃萨发菩提心为久近耶？<a id="a-6"></a>”</p>
  <p id="a7">佛言：<a id="a-8"></a>“天子，<a id="a-9"></a>此妙吉祥菩萨过于无量无边殑伽沙数劫，<a id="a-A"></a>已发菩提心。<a id="a-B"></a>天子，<a id="a-C"></a>我今为汝及诸大众，<a id="a-D"></a>略说其一。<a id="a-E"></a>”</p>
  <p id="aF">是时，<a id="a-G"></a>普华幢天子白佛言：<a id="a-H"></a>“世尊，<a id="a-I"></a>愿为我等一切众会，<a id="a-J"></a>如理宣说。<a id="a-K"></a>”</p>
  <p id="aL">佛言：<a id="a-M"></a>“天子，<a id="a-N"></a>过去度如微尘数劫，<a id="a-O"></a>尔时此娑婆世界，<a id="a-P"></a>有佛名普观清净音王如来应供正等正觉，<a id="a-Q"></a>出现于世。<a id="a-R"></a>彼佛法中，<a id="a-S"></a>有一苾芻名清净音，<a id="a-T"></a>于彼法中出家修道得五神通。<a id="a-U"></a>时彼苾芻，<a id="a-V"></a>于四万二千岁中，<a id="a-W"></a>以种种香华、<a id="a-X"></a>灯塗及众妙具供养彼佛，<a id="a-Y"></a>种是善根，<a id="a-Z"></a>发于阿耨多罗三藐三菩提心。<a id="a-a"></a>天子，<a id="a-b"></a>于汝意云何？<a id="a-c"></a>彼时清净音苾芻，<a id="a-d"></a>岂异人乎？<a id="a-e"></a>即今妙吉祥菩萨摩诃萨是。<a id="a-f"></a>汝等当知，<a id="a-g"></a>此妙吉祥菩萨，<a id="a-h"></a>已于无量无边殑伽沙数佛世尊所发菩提心，<a id="a-i"></a>已度殑伽沙数众生令住须陀洹、<a id="a-j"></a>斯陀含、<a id="a-k"></a>阿那含、<a id="a-l"></a>阿罗汉果，<a id="a-m"></a>已度殑伽沙数众生令住缘觉果，<a id="a-n"></a>已度殑伽沙数众生令住初地，<a id="a-o"></a>乃至已度殑伽沙数众生令住十地。<a id="a-p"></a>妙吉祥菩萨如是广大种诸善根成就善法。</p>
  <p id="aq">“复次，<a id="a-r"></a>天子，<a id="a-s"></a>假使有人满三千大千世界七宝布施如来，<a id="a-t"></a>是人所获功德其数甚多。<a id="a-u"></a>若复有人，<a id="a-v"></a>闻此妙吉祥菩萨名字，<a id="a-w"></a>恭敬受持乃至随喜称念者，<a id="a-x"></a>当知是人福多于彼！<a id="a-y"></a>又复天子，<a id="a-z"></a>若三千大千世界所有众生，<a id="a-10"></a>一一皆得须陀洹乃至阿罗汉果，<a id="a-11"></a>是人得福甚多。<a id="a-12"></a>若复有人，<a id="a-13"></a>闻此妙吉祥菩萨名字，<a id="a-14"></a>能受持者福多于彼！<a id="a-15"></a>又若三千大千世界所有众生，<a id="a-16"></a>一一皆悉得缘觉果，<a id="a-17"></a>是人得福甚多。<a id="a-18"></a>若复有人，<a id="a-19"></a>闻此妙吉祥菩萨名字，<a id="a-1A"></a>能受持者福多于彼。<a id="a-1B"></a>何以故？<a id="a-1C"></a>若有人称赞受持诸佛名字，<a id="a-1D"></a>若复有人称赞受持妙吉祥菩萨名字，<a id="a-1E"></a>如是二人所获功德等无有异。<a id="a-1F"></a>”</p>
  <p id="a1G">尔时，<a id="a-1H"></a>普华幢天子闻佛世尊作是说已，<a id="a-1I"></a>即与四万天子合掌恭敬作如是言：<a id="a-1J"></a>“善哉！<a id="a-1K"></a>妙吉祥菩萨，<a id="a-1L"></a>甚善！<a id="a-1M"></a>甚善！<a id="a-1N"></a>我等志诚归命顶礼。<a id="a-1O"></a>”彼诸天子发是言时，<a id="a-1P"></a>其声普遍三千大千世界皆悉遥闻。</p>
  <p id="a1Q">尔时，<a id="a-1R"></a>尊者大目乾连闻是声已，<a id="a-1S"></a>来诣佛所，<a id="a-1T"></a>前白佛言：<a id="a-1U"></a>“世尊，<a id="a-1V"></a>今此三千大千世界，<a id="a-1W"></a>皆得普闻赞叹音声。<a id="a-1X"></a>是何神力，<a id="a-1Y"></a>现此希有不思议事？<a id="a-1Z"></a>”</p>
  <p id="a1a">佛告大目乾连言：<a id="a-1b"></a>“汝今当知，<a id="a-1c"></a>是妙吉祥菩萨摩诃萨已住不退转，<a id="a-1d"></a>被大铠甲，<a id="a-1e"></a>最胜大士在此会中，<a id="a-1f"></a>诸天子等称赞彼名，<a id="a-1g"></a>是故音声普闻三千大千世界。<a id="a-1h"></a>大目乾连，<a id="a-1i"></a>若有人随其方处，<a id="a-1j"></a>称赞受持此妙吉祥菩萨名字者，<a id="a-1k"></a>即时三千大千世界普皆震动。<a id="a-1l"></a>”</p>
  <p id="a1m">是时，<a id="a-1n"></a>尊者大目乾连复白佛言：<a id="a-1o"></a>“希有世尊！<a id="a-1p"></a>此菩萨摩诃萨成就如是不思议事，<a id="a-1q"></a>被大铠甲勇猛精进，<a id="a-1r"></a>成熟有情具诸佛法。<a id="a-1s"></a>世尊，<a id="a-1t"></a>若人以少善根，<a id="a-1u"></a>不能如是圆满具足大菩萨法。<a id="a-1v"></a>”</p>
  <p id="a1w">尔时，<a id="a-1x"></a>世尊为大目乾连说是法时，<a id="a-1y"></a>忽然出现大宝莲华遍满娑婆世界。<a id="a-1z"></a>一一莲华大如车轮，<a id="a-20"></a>其华各有种种色香，<a id="a-21"></a>诸妙宝网以为庄严。<a id="a-22"></a>于其华中有一莲华，<a id="a-23"></a>而最出现高显妙好，<a id="a-24"></a>一切众会皆悉睹见。</p>
  <p id="a25">尔时，<a id="a-26"></a>尊者阿难见其莲华殊妙庄严忽然出现，<a id="a-27"></a>即白佛言：<a id="a-28"></a>“世尊，<a id="a-29"></a>云何此会先有是相？<a id="a-2A"></a>”</p>
  <p id="a2B">佛言：<a id="a-2C"></a>“阿难，<a id="a-2D"></a>汝今当观，<a id="a-2E"></a>不久即有六万菩萨摩诃萨众，<a id="a-2F"></a>从普遍光明世界吉祥德王佛刹中而来此会，<a id="a-2G"></a>各各处其宝莲华上结跏趺坐。<a id="a-2H"></a>彼一莲华最高显者，<a id="a-2I"></a>当有菩萨名遍照藏，<a id="a-2J"></a>处其华上跏趺而坐。<a id="a-2K"></a>是诸菩萨欲现空中故，<a id="a-2L"></a>先示此宝莲华相。<a id="a-2M"></a>”</p>
  <p id="a2N">尔时，<a id="a-2O"></a>会中诸菩萨等一切大众，<a id="a-2P"></a>咸共称赞得未曾有，<a id="a-2Q"></a>各各合掌向空顶礼。<a id="a-2R"></a>是时，<a id="a-2S"></a>于虚空中有梵王、<a id="a-2T"></a>帝释执宝莲华，<a id="a-2U"></a>围绕遍照藏菩萨摩诃萨。<a id="a-2V"></a>而此菩萨与诸大士，<a id="a-2W"></a>即时各各踊身虚空高七多罗树，<a id="a-2X"></a>一切众会皆悉睹见。<a id="a-2Y"></a>时诸菩萨于其空中雨众宝华，<a id="a-2Z"></a>种种色香殊妙第一，<a id="a-2a"></a>以供养佛。<a id="a-2b"></a>华供养已，<a id="a-2c"></a>于虚空中出如是声：<a id="a-2d"></a>“世尊，<a id="a-2e"></a>吉祥德王如来应供正等正觉，<a id="a-2f"></a>问讯世尊释迦牟尼如来，<a id="a-2g"></a>少病少恼，<a id="a-2h"></a>轻利调适，<a id="a-2i"></a>得大快乐，<a id="a-2j"></a>气力安不？<a id="a-2k"></a>吉祥德王如来如是置问。<a id="a-2l"></a>今遍照藏菩萨摩诃萨等六万菩萨同来至此，<a id="a-2m"></a>礼近世尊，<a id="a-2n"></a>随喜听受不思议境界正法。<a id="a-2o"></a>”</p>
  <p id="a2p">尔时，<a id="a-2q"></a>空中出是声已，<a id="a-2r"></a>遍照藏菩萨摩诃萨及诸菩萨，<a id="a-2s"></a>即时各各从空而下，<a id="a-2t"></a>头面著地礼佛足已，<a id="a-2u"></a>住立佛前。</p>
  <p id="a2v">尔时，<a id="a-2w"></a>世尊知是事已，<a id="a-2x"></a>故复问言：<a id="a-2y"></a>“遍照藏菩萨摩诃萨等诸善男子，<a id="a-2z"></a>汝等今者何故至此？<a id="a-30"></a>”</p>
  <p id="a31">遍照藏菩萨白佛言：<a id="a-32"></a>“世尊，<a id="a-33"></a>我等于普遍光明世界吉祥德王佛刹中，<a id="a-34"></a>闻此娑婆世界世尊释迦牟尼如来，<a id="a-35"></a>与诸菩萨大士而共集会，<a id="a-36"></a>宣说不思议境界正法。<a id="a-37"></a>我等欲见世尊及闻正法，<a id="a-38"></a>以是因缘故来至此。<a id="a-39"></a>”</p>
  <p id="a3A">尔时，<a id="a-3B"></a>尊者大迦葉在大会中前白佛言：<a id="a-3C"></a>“世尊，<a id="a-3D"></a>普遍光明世界吉祥德王佛刹，<a id="a-3E"></a>去此佛刹而不远耶？<a id="a-3F"></a>何故此诸大士，<a id="a-3G"></a>于少时间速能至此？<a id="a-3H"></a>”</p>
  <p id="a3I">遍照藏菩萨谓大迦葉言：<a id="a-3J"></a>“尊者，<a id="a-3K"></a>汝若以自神通定力往彼世界，<a id="a-3L"></a>至寿量尽亦未能到。<a id="a-3M"></a>是故当知，<a id="a-3N"></a>彼佛世界如是远近。<a id="a-3O"></a>”</p>
  <p id="a3P">尔时，<a id="a-3Q"></a>佛告大迦葉言：<a id="a-3R"></a>“去此世界度如六十殑伽沙数佛刹，<a id="a-3S"></a>即到普遍光明世界。<a id="a-3T"></a>此诸菩萨以其最胜大神通力，<a id="a-3U"></a>速能至此。<a id="a-3V"></a>”</p>
  <p id="a3W">是时，<a id="a-3X"></a>尊者大迦葉白佛言：<a id="a-3Y"></a>“世尊，<a id="a-3Z"></a>我今乐欲往彼世界。<a id="a-3a"></a>”</p>
  <p id="a3b">遍照藏菩萨即问尊者大迦葉言：<a id="a-3c"></a>“尊者，<a id="a-3d"></a>云何于来去想有所动转？<a id="a-3e"></a>迦葉，<a id="a-3f"></a>汝于何法见有来去？<a id="a-3g"></a>汝谓色法有来去耶？<a id="a-3h"></a>受想行识有来去耶？<a id="a-3i"></a>”</p>
  <p id="a3j">大迦葉答言：<a id="a-3k"></a>“善男子，<a id="a-3l"></a>色无来去，<a id="a-3m"></a>受想行识亦无来去。<a id="a-3n"></a>于定心中示来去相，<a id="a-3o"></a>若住定心即诸色不见，<a id="a-3p"></a>色无见故即不能得彼来去相。<a id="a-3q"></a>善男子，<a id="a-3r"></a>若住定心即得胜义法门。<a id="a-3s"></a>复次，<a id="a-3t"></a>善男子，<a id="a-3u"></a>汝诸菩萨来此久耶？<a id="a-3v"></a>”</p>
  <p id="a3w">遍照藏答言：<a id="a-3x"></a>“我来久近，<a id="a-3y"></a>如汝尊者所得漏尽证心解脱。<a id="a-3z"></a>”</p>
  <p id="a40">大迦葉言：<a id="a-41"></a>“希有大士，<a id="a-42"></a>得大神通。<a id="a-43"></a>”</p>
  <p id="a44">遍照藏言：<a id="a-45"></a>“即汝尊者，<a id="a-46"></a>得心解脱亦云何久？<a id="a-47"></a>”</p>
  <p id="a48">大迦葉言：<a id="a-49"></a>“解脱已久。<a id="a-4A"></a>”</p>
  <p id="a4B">遍照藏言：<a id="a-4C"></a>“如汝尊者得心解脱，<a id="a-4D"></a>当以何义说名为心？<a id="a-4E"></a>”</p>
  <p id="a4F">大迦葉言：<a id="a-4G"></a>“汝善男子，<a id="a-4H"></a>亦云何说？<a id="a-4I"></a>”</p>
  <p id="a4J">遍照藏言：<a id="a-4K"></a>“心有所缚何名解脱？<a id="a-4L"></a>”</p>
  <p id="a4M">大迦葉言：<a id="a-4N"></a>“若如是者，<a id="a-4O"></a>汝善男子，<a id="a-4P"></a>有缚于心不名解脱，<a id="a-4Q"></a>亦复不名解脱知见。<a id="a-4R"></a>”</p>
  <p id="a4S">遍照藏言：<a id="a-4T"></a>“尊者大迦葉，<a id="a-4U"></a>心本无缚其何解脱？<a id="a-4V"></a>”</p>
  <p id="a4W">大迦葉言：<a id="a-4X"></a>“若于无缚如实了知是即解脱。<a id="a-4Y"></a>”</p>
  <p id="a4Z">遍照藏言：<a id="a-4a"></a>“尊者大迦葉，<a id="a-4b"></a>为用何心而了知耶？<a id="a-4c"></a>过去耶？<a id="a-4d"></a>未来耶？<a id="a-4e"></a>现在耶？<a id="a-4f"></a>若过去心彼已灭尽，<a id="a-4g"></a>若未来心当亦未至，<a id="a-4h"></a>若现在心今即无住，<a id="a-4i"></a>离此三世，<a id="a-4j"></a>复以何心而了知耶？<a id="a-4k"></a>”</p>
  <p id="a4l">大迦葉言：<a id="a-4m"></a>“善男子，<a id="a-4n"></a>心法灭处非彼心分。<a id="a-4o"></a>”</p>
  <p id="a4p">遍照藏言：<a id="a-4q"></a>“尊者大迦葉，<a id="a-4r"></a>即此心灭处而可了知耶？<a id="a-4s"></a>”</p>
  <p id="a4t">大迦葉言：<a id="a-4u"></a>“若心灭处即不能知。<a id="a-4v"></a>”</p>
  <p id="a4w">遍照藏言：<a id="a-4x"></a>“彼一切法皆如心灭，<a id="a-4y"></a>是故不能有所了知。<a id="a-4z"></a>”</p>
  <p id="a50">大迦葉言：<a id="a-51"></a>“汝善男子，<a id="a-52"></a>得大辩才随问能答。<a id="a-53"></a>我今不能有是辩才。<a id="a-54"></a>”</p>
  <p id="a55">遍照藏言：<a id="a-56"></a>“尊者大迦葉，<a id="a-57"></a>于汝意云何？<a id="a-58"></a>所有辩才，<a id="a-59"></a>若见若闻为有得耶？<a id="a-5A"></a>”</p>
  <p id="a5B">大迦葉言：<a id="a-5C"></a>“无得无闻。<a id="a-5D"></a>何以故？<a id="a-5E"></a>缘生性故。<a id="a-5F"></a>”</p>
  <p id="a5G">遍照藏言：<a id="a-5H"></a>“岂非一切法皆同如是耶？<a id="a-5I"></a>”</p>
  <p id="a5J">大迦葉言：<a id="a-5K"></a>“善男子，<a id="a-5L"></a>诸法亦如是。<a id="a-5M"></a>”</p>
  <p id="a5N">遍照藏言：<a id="a-5O"></a>“尊者大迦葉，<a id="a-5P"></a>于汝意云何？<a id="a-5Q"></a>若见若闻，<a id="a-5R"></a>于其辩才能无断耶？<a id="a-5S"></a>”</p>
  <p id="a5T">大迦葉言：<a id="a-5U"></a>“不坏亦不断。<a id="a-5V"></a>”</p>
  <p id="a5W">遍照藏言：<a id="a-5X"></a>“尊者大迦葉，<a id="a-5Y"></a>如是，<a id="a-5Z"></a>如是，<a id="a-5a"></a>菩萨辩才，<a id="a-5b"></a>随有所问而不断坏。<a id="a-5c"></a>迦葉当知，<a id="a-5d"></a>诸菩萨摩诃萨纵经劫数随问能答，<a id="a-5e"></a>所有辩才亦不断坏。<a id="a-5f"></a>”</p>
  <p id="a5g">尔时，<a id="a-5h"></a>遍照藏菩萨及尊者大迦葉说是法时，<a id="a-5i"></a>五十万众生皆发阿耨多罗三藐三菩提心，<a id="a-5j"></a>二百菩萨得无生法忍。</p>
  <p id="a5k">尔时，<a id="a-5l"></a>尊者大迦葉白佛言：<a id="a-5m"></a>“世尊，<a id="a-5n"></a>劝请世尊，<a id="a-5o"></a>为妙吉祥菩萨及大会众，<a id="a-5p"></a>如应说法，<a id="a-5q"></a>使其长夜得大利乐，<a id="a-5r"></a>而能决定证诸法性。<a id="a-5s"></a>”</p>
  <p id="a5t">尔时，<a id="a-5u"></a>有菩萨名曰辩积，<a id="a-5v"></a>在大会中从座而起，<a id="a-5w"></a>白妙吉祥菩萨言：<a id="a-5x"></a>“妙吉祥，<a id="a-5y"></a>云何尊者大迦葉于法精进能善宣说？<a id="a-5z"></a>”</p>
  <p id="a60">妙吉祥言：<a id="a-61"></a>“此大迦葉，<a id="a-62"></a>于声闻法中已得无畏。<a id="a-63"></a>”</p>
  <p id="a64">辩积菩萨言：<a id="a-65"></a>“此大迦葉，<a id="a-66"></a>云何不住大乘法中？<a id="a-67"></a>”</p>
  <p id="a68">妙吉祥言：<a id="a-69"></a>“善男子，<a id="a-6A"></a>此大迦葉。<a id="a-6B"></a>亦非不能住大乘法，<a id="a-6C"></a>为于声闻法中得解脱故。<a id="a-6D"></a>”</p>
  <p id="a6E">辩积菩萨言：<a id="a-6F"></a>“妙吉祥，<a id="a-6G"></a>云何名为声闻法？<a id="a-6H"></a>”</p>
  <p id="a6I">妙吉祥言：<a id="a-6J"></a>“世尊释迦牟尼如来，<a id="a-6K"></a>于此娑婆世界，<a id="a-6L"></a>为诸众生说三乘法。<a id="a-6M"></a>何等为三？<a id="a-6N"></a>所谓声闻乘、<a id="a-6O"></a>缘觉乘、<a id="a-6P"></a>大乘，<a id="a-6Q"></a>是名三乘。<a id="a-6R"></a>何以故？<a id="a-6S"></a>有诸众生，<a id="a-6T"></a>起劣精进而求解脱故，<a id="a-6U"></a>佛方便开示三乘。<a id="a-6V"></a>”</p>
  <p id="a6W">辩积菩萨言：<a id="a-6X"></a>“妙吉祥，<a id="a-6Y"></a>云何如来广说无量空解脱门、<a id="a-6Z"></a>无相解脱门、<a id="a-6a"></a>无愿解脱门？<a id="a-6b"></a>”</p>
  <p id="a6c">妙吉祥言：<a id="a-6d"></a>“善男子，<a id="a-6e"></a>如来以善方便，<a id="a-6f"></a>宣说无量空、<a id="a-6g"></a>无相、<a id="a-6h"></a>无愿解脱法门，<a id="a-6i"></a>令诸众生如理修行。<a id="a-6j"></a>”</p>
  <p id="a6k">尔时，<a id="a-6l"></a>妙吉祥菩萨为辩积菩萨说是法时，<a id="a-6m"></a>会中所有天、<a id="a-6n"></a>龙、<a id="a-6o"></a>夜叉、<a id="a-6p"></a>乾闼婆等，<a id="a-6q"></a>即时各各合掌恭敬，<a id="a-6r"></a>异口同音说伽陀曰：</p>
  <p id="a6s">“所有一切供养具，<a id="a-6t"></a>宝衣宝器众庄严，</p>
  <p id="a6u">妙吉祥尊所严身，<a id="a-6v"></a>我今称赞功德聚。<a id="a-6w"></a>”</p>
  <p id="a6x">尔时，<a id="a-6y"></a>普华幢天子复白佛言：<a id="a-6z"></a>“世尊，<a id="a-70"></a>此妙吉祥菩萨摩诃萨，<a id="a-71"></a>最初于何佛世尊所发菩提心？<a id="a-72"></a>”</p>
  <p id="a73">佛告普华幢天子言：<a id="a-74"></a>“汝今当知，<a id="a-75"></a>过去度如殑伽沙数劫前，<a id="a-76"></a>彼时有世界名金焰光明，<a id="a-77"></a>有佛出世，<a id="a-78"></a>号无垢日焰光明如来、<a id="a-79"></a>应供、<a id="a-7A"></a>正等正觉、<a id="a-7B"></a>明行足、<a id="a-7C"></a>善逝、<a id="a-7D"></a>世间解、<a id="a-7E"></a>无上士、<a id="a-7F"></a>调御丈夫、<a id="a-7G"></a>天人师、<a id="a-7H"></a>佛世尊，<a id="a-7I"></a>十号具足。</p>
  <p id="a7J">“天子，<a id="a-7K"></a>彼佛寿量九百九十万俱胝那庾多数，<a id="a-7L"></a>为诸众生说三乘法，<a id="a-7M"></a>所谓声闻乘、<a id="a-7N"></a>缘觉乘、<a id="a-7O"></a>菩萨乘。<a id="a-7P"></a>时彼如来初会说法，<a id="a-7Q"></a>有八百四十万俱胝那庾多众生，<a id="a-7R"></a>住声闻乘得阿罗汉，<a id="a-7S"></a>诸漏已尽，<a id="a-7T"></a>舍诸重担，<a id="a-7U"></a>得大善利，<a id="a-7V"></a>诸有结缚皆悉已尽，<a id="a-7W"></a>正智无碍心善解脱。<a id="a-7X"></a>第二会说法时，<a id="a-7Y"></a>有七十万俱胝那庾多苾芻，<a id="a-7Z"></a>得阿罗汉。<a id="a-7a"></a>第三会说法时，<a id="a-7b"></a>有六百五十万俱胝那庾多苾芻，<a id="a-7c"></a>得阿罗汉。<a id="a-7d"></a>彼佛法中，<a id="a-7e"></a>二分苾芻、<a id="a-7f"></a>苾芻尼、<a id="a-7g"></a>优婆塞、<a id="a-7h"></a>优婆夷众，<a id="a-7i"></a>二分菩萨摩诃萨众。<a id="a-7j"></a>彼诸菩萨一切皆是不退转者，<a id="a-7k"></a>皆悉证得无生法忍，<a id="a-7l"></a>普入无边三摩地门，<a id="a-7m"></a>圆满善法，<a id="a-7n"></a>复得无边陀罗尼门。<a id="a-7o"></a>如来为说不退转法轮，<a id="a-7p"></a>况复彼诸初发大乘心者！<a id="a-7q"></a>其数无量！<a id="a-7r"></a>是中亦有无量众生住缘觉者。</p>
  <p id="a7s">“天子，<a id="a-7t"></a>彼无垢日焰光明如来，<a id="a-7u"></a>以其无量无数相应行法普摄众生。<a id="a-7v"></a>时彼金焰光明世界，<a id="a-7w"></a>多以黄金而用庄严，<a id="a-7x"></a>诸有楼阁殿堂众宝为柱，<a id="a-7y"></a>一切树林皆宝严饰。<a id="a-7z"></a>于其树间出妙音声，<a id="a-80"></a>称赞甚深不思议法，<a id="a-81"></a>所谓空声、<a id="a-82"></a>无相声、<a id="a-83"></a>无愿声、<a id="a-84"></a>无性声、<a id="a-85"></a>无著声、<a id="a-86"></a>无生声、<a id="a-87"></a>无起声，<a id="a-88"></a>出如是等赞诸法声。<a id="a-89"></a>其所出声，<a id="a-8A"></a>一切众生闻者爱乐。<a id="a-8B"></a>彼佛灭后，<a id="a-8C"></a>正法住世满一千岁。</p>
  <p id="a8D">“天子，<a id="a-8E"></a>时彼金焰光明世界中，<a id="a-8F"></a>有转轮王名最胜辩才，<a id="a-8G"></a>为四洲主。<a id="a-8H"></a>是时，<a id="a-8I"></a>彼王于无垢日焰光明佛刹中，<a id="a-8J"></a>以其饮食、<a id="a-8K"></a>衣服、<a id="a-8L"></a>卧具、<a id="a-8M"></a>幢幡、<a id="a-8N"></a>宝盖诸妙供具供养彼佛，<a id="a-8O"></a>及其佛刹所有一切声闻、<a id="a-8P"></a>缘觉、<a id="a-8Q"></a>大菩萨众。<a id="a-8R"></a>如是供养满一俱胝岁，<a id="a-8S"></a>于彼佛所深种善根。<a id="a-8T"></a>彼转轮王种是善根时，<a id="a-8U"></a>即有八万四千众生，<a id="a-8V"></a>及王宫中有三百二十万后妃眷属，<a id="a-8W"></a>同发阿耨多罗三藐三菩提心。<a id="a-8X"></a>天子，<a id="a-8Y"></a>彼最胜辩才转轮圣王有其千子。<a id="a-8Z"></a>先于声闻法中发生信解，<a id="a-8a"></a>后复发于阿耨多罗三藐三菩提心，<a id="a-8b"></a>证得无生法忍。<a id="a-8c"></a>尔时彼王有女，<a id="a-8d"></a>名曰大慧，<a id="a-8e"></a>具大辩才甚深信解。<a id="a-8f"></a>是时，<a id="a-8g"></a>大慧与七千二百宫女眷属，<a id="a-8h"></a>恭敬围绕诣彼无垢日焰光明佛所；<a id="a-8i"></a>到佛所已，<a id="a-8j"></a>与诸眷属头面著地，<a id="a-8k"></a>礼彼佛足。<a id="a-8l"></a>时大慧女以善根故，<a id="a-8m"></a>即发阿耨多罗三藐三菩提心，<a id="a-8n"></a>既发心已前白佛言：<a id="a-8o"></a>‘世尊，<a id="a-8p"></a>我欲趣求阿耨多罗三藐三菩提果。<a id="a-8q"></a>然我今者，<a id="a-8r"></a>不能以此女人色相而取证彼阿耨多罗三藐三菩提。<a id="a-8s"></a>唯愿世尊，<a id="a-8t"></a>为我开示，<a id="a-8u"></a>有何法门如理修行，<a id="a-8v"></a>令我当得转女人身成男子相。<a id="a-8w"></a>速能取证阿耨多罗三藐三菩提果？<a id="a-8x"></a>’</p>
  <p id="a8y">“尔时，<a id="a-8z"></a>无垢日焰光明如来，<a id="a-90"></a>即告大慧女言：<a id="a-91"></a>‘汝善女人，<a id="a-92"></a>当有一法能具足者，<a id="a-93"></a>即得转女人身成男子相。<a id="a-94"></a>何等为一？<a id="a-95"></a>所谓发起大菩提心、<a id="a-96"></a>无等等心、<a id="a-97"></a>一切三界最胜上心，<a id="a-98"></a>乃至一切声闻、<a id="a-99"></a>缘觉起随顺心。<a id="a-9A"></a>复有一法若具足者，<a id="a-9B"></a>即得转女人身成男子相。<a id="a-9C"></a>何等为一？<a id="a-9D"></a>所谓于诸如来，<a id="a-9E"></a>常所作意而不远离，<a id="a-9F"></a>听受正法无所厌倦。<a id="a-9G"></a>大慧，<a id="a-9H"></a>复有十法若具足者，<a id="a-9I"></a>即得转女人身成男子相。<a id="a-9J"></a>何等为十？<a id="a-9K"></a>所谓十善业道应当圆满，<a id="a-9L"></a>即得慈行成就。<a id="a-9M"></a>又复长时受学无懈、<a id="a-9N"></a>听法无懈、<a id="a-9O"></a>亲近法师亦复无懈，<a id="a-9P"></a>若能圆满如是等法，<a id="a-9Q"></a>即得转女人身成男子相。<a id="a-9R"></a>’</p>
  <p id="a9S">“尔时，<a id="a-9T"></a>彼佛说是法时，<a id="a-9U"></a>其大慧女即于同来诸眷属前，<a id="a-9V"></a>转彼女身得成男子。<a id="a-9W"></a>即时，<a id="a-9X"></a>大慧童子合掌恭敬前白佛言：<a id="a-9Y"></a>‘世尊，<a id="a-9Z"></a>我今已转女身，<a id="a-9a"></a>于佛法中乐欲出家持苾芻戒，<a id="a-9b"></a>愿佛摄受。<a id="a-9c"></a>’尔时，<a id="a-9d"></a>彼佛即告大慧童子言：<a id="a-9e"></a>‘善来！<a id="a-9f"></a>苾芻。<a id="a-9g"></a>’是时，<a id="a-9h"></a>大慧于刹那间须发自落，<a id="a-9i"></a>袈裟被身成苾芻相，<a id="a-9j"></a>威仪庠序如百腊者，<a id="a-9k"></a>即于会中证得无生法忍。<a id="a-9l"></a>是时，<a id="a-9m"></a>彼王所有诸子知是事已，<a id="a-9n"></a>生希有心，<a id="a-9o"></a>来入佛会皆求出家，<a id="a-9p"></a>佛即摄受，<a id="a-9q"></a>各各如应为说法要。<a id="a-9r"></a>尔时，<a id="a-9s"></a>大慧苾芻告诸王子言：<a id="a-9t"></a>‘我于今者得最上利，<a id="a-9u"></a>永不复起声闻之见，<a id="a-9v"></a>决定趣求阿耨多罗三藐三菩提果，<a id="a-9w"></a>修大悲行利益众生。<a id="a-9x"></a>汝等有发声闻心者，<a id="a-9y"></a>亦应如我发趣最上大菩提心，<a id="a-9z"></a>当于正中正道起修行想。<a id="a-A0"></a>’时大慧苾芻，<a id="a-A1"></a>为诸王子如应说法，<a id="a-A2"></a>皆得不退转于阿耨多罗三藐三菩提。<a id="a-A3"></a>”</p>
  <p id="aA4">尔时，<a id="a-A5"></a>世尊释迦牟尼佛，<a id="a-A6"></a>告普华幢天子言：<a id="a-A7"></a>“彼无垢日焰光明佛刹中，<a id="a-A8"></a>最胜辩才转轮圣王，<a id="a-A9"></a>大慧童女者岂异人乎？<a id="a-AA"></a>即今妙吉祥菩萨摩诃萨是。<a id="a-AB"></a>彼王所有千童子众，<a id="a-AC"></a>今已成就阿耨多罗三藐三菩提果，<a id="a-AD"></a>现住说法教化众生，<a id="a-AE"></a>即千佛是。<a id="a-AF"></a>所谓：</p>
  <p id="aAG">“东方超过行如来、<a id="a-AH"></a>无边光明如来、<a id="a-AI"></a>普光如来、<a id="a-AJ"></a>吉祥主如来、<a id="a-AK"></a>实相如来、<a id="a-AL"></a>宝上如来、<a id="a-AM"></a>宝明如来、<a id="a-AN"></a>宝幢如来、<a id="a-AO"></a>宝照明如来。</p>
  <p id="aAP">“南方最极高如来、<a id="a-AQ"></a>大光明如来、<a id="a-AR"></a>无量寿如来、<a id="a-AS"></a>无量声如来、<a id="a-AT"></a>大名称如来、<a id="a-AU"></a>无边名称如来、<a id="a-AV"></a>宝光如来、<a id="a-AW"></a>清净无边寿如来、<a id="a-AX"></a>月相如来、<a id="a-AY"></a>月光如来。</p>
  <p id="aAZ">“西方无垢明如来、<a id="a-Aa"></a>清净光如来、<a id="a-Ab"></a>日明如来、<a id="a-Ac"></a>无边宝最上如来、<a id="a-Ad"></a>梵高如来、<a id="a-Ae"></a>金色光明如来、<a id="a-Af"></a>梵自在王如来、<a id="a-Ag"></a>龙自在王如来、<a id="a-Ah"></a>一切宝华自在王如来、<a id="a-Ai"></a>娑罗树王如来。</p>
  <p id="aAj">“北方坚固勇猛如来、<a id="a-Ak"></a>离尘如来、<a id="a-Al"></a>吉祥藏光如来、<a id="a-Am"></a>无量香光如来、<a id="a-An"></a>师子音王如来、<a id="a-Ao"></a>大势力精进出生如来、<a id="a-Ap"></a>妙高步如来、<a id="a-Aq"></a>大宝聚如来、<a id="a-Ar"></a>不退转轮如来、<a id="a-As"></a>宝句义吉祥如来、<a id="a-At"></a>普遍大日如来、<a id="a-Au"></a>胜得如来。<a id="a-Av"></a>如是等诸佛如来，<a id="a-Aw"></a>种种名字，<a id="a-Ax"></a>现在十方世界，<a id="a-Ay"></a>说法教化众生。<a id="a-Az"></a>”</p>
  <p id="aB0">佛告普华幢天子言：<a id="a-B1"></a>“如汝所问，<a id="a-B2"></a>此妙吉祥菩萨摩诃萨，<a id="a-B3"></a>于彼金焰光明世界无垢日焰光明佛所，<a id="a-B4"></a>最初发于阿耨多罗三藐三菩提心。<a id="a-B5"></a>”</p>
 </body>
</html>