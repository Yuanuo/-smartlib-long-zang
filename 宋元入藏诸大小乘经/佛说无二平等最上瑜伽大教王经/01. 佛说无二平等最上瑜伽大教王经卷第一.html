<!doctype html>
<html id="z3IBUm3j3" data-ver="367">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说无二平等最上瑜伽大教王经卷第一</h1>
  <h2 id="a2">影像分第一</h2>
  <p id="a3">如是我闻。<a id="a-4"></a>一时世尊。<a id="a-5"></a>在他化自在天宫。<a id="a-6"></a>与九十九须弥山量微尘数菩萨摩诃萨众俱。<a id="a-7"></a>此诸菩萨一一皆是金刚萨埵金刚眷属。<a id="a-8"></a>其名曰金刚手菩萨摩诃萨。<a id="a-9"></a>普贤菩萨摩诃萨。<a id="a-A"></a>观自在菩萨摩诃萨。<a id="a-B"></a>虚空藏菩萨摩诃萨。<a id="a-C"></a>金刚拳菩萨摩诃萨。<a id="a-D"></a>起平等心转法轮菩萨摩诃萨。<a id="a-E"></a>虚空出生菩萨摩诃萨。<a id="a-F"></a>破诸魔菩萨摩诃萨。<a id="a-G"></a>如是等大菩萨摩诃萨而为上首。<a id="a-H"></a>时彼天宫由诸如来威神加持。<a id="a-I"></a>具足种种最胜严饰。<a id="a-J"></a>幢幡伞盖殊妙珍宝。<a id="a-K"></a>悬铃珠璎交络垂布。<a id="a-L"></a>大摩尼宝出现光明。<a id="a-M"></a>有种种色广大照耀。<a id="a-N"></a>犹如月轮清净圆满。<a id="a-O"></a>而佛世尊常所安住。<a id="a-P"></a>一切如来金刚加持三昧正智。<a id="a-Q"></a>受一切如来金刚灌顶。<a id="a-R"></a>顶戴宝冠处三界法王位。<a id="a-S"></a>证一切如来一切智智相应自在。<a id="a-T"></a>圆满一切如来平等印契。<a id="a-U"></a>成就一切如来最胜事业。<a id="a-V"></a>安住大悲大毗卢遮那如来。<a id="a-W"></a>常住三世平等金刚身语心业。<a id="a-X"></a>尽诸有情界。<a id="a-Y"></a>能满一切愿。<a id="a-Z"></a>为一切如来共所称赞。<a id="a-a"></a>受一切如来劝请说法。</p>
  <p id="ab">复有殑伽沙数等诸佛如来。<a id="a-c"></a>从十方界来集此会。<a id="a-d"></a>犹如胡麻满阎浮提。<a id="a-e"></a>是诸如来各于彼彼佛刹。<a id="a-f"></a>亦常说此无二平等秘密法门。</p>
  <p id="ag">尔时金刚手大执金刚者。<a id="a-h"></a>安住一切如来心。<a id="a-i"></a>修习一切如来行。<a id="a-j"></a>随一切如来身所行。<a id="a-k"></a>顺一切如来心所作。<a id="a-l"></a>如是总摄本部相应依本法住。<a id="a-m"></a>于此会中隐身不现。<a id="a-n"></a>是时十方所集一切如来。<a id="a-o"></a>既于会中不见金刚手菩萨。<a id="a-p"></a>即时异口同音说伽陀曰。</p>
  <p id="aq">大哉金刚手　　如我等父母</p>
  <p id="ar">不现此会中　　大士今何往</p>
  <p id="as">彼诸如来作是说已。<a id="a-t"></a>各各于其大金刚宝加持法中。<a id="a-u"></a>默然而住。</p>
  <p id="av">尔时金刚手大执金刚者。<a id="a-w"></a>即从一切如来五处而出。<a id="a-x"></a>以自身相现大毗卢遮那佛相。<a id="a-y"></a>复从一切如来心。<a id="a-z"></a>现大月曼拏罗。<a id="a-10"></a>有百千种圆光照耀。<a id="a-11"></a>如是现已。<a id="a-12"></a>复从一切如来心。<a id="a-13"></a>现大日曼拏罗。<a id="a-14"></a>量广无数百千世界。<a id="a-15"></a>还复本身。<a id="a-16"></a>于其中间安详而坐。</p>
  <p id="a17">尔时所集一切如来。<a id="a-18"></a>即时各各向金刚手菩萨。<a id="a-19"></a>合掌顶礼劝请说法。<a id="a-1A"></a>说伽陀曰。</p>
  <p id="a1B">善哉金刚最上法　　善哉金刚清净眼</p>
  <p id="a1C">善哉金刚最胜智　　普摄诸佛一切智</p>
  <p id="a1D">我等劝请金刚手　　普为诸佛作利乐</p>
  <p id="a1E">宣说自他智所生　　最上大乘秘密法</p>
  <p id="a1F">尔时金刚手大执金刚者。<a id="a-1G"></a>白诸如来言。<a id="a-1H"></a>诸佛如来不应劝请。<a id="a-1I"></a>令我宣说秘密法门。<a id="a-1J"></a>诸如来言何因缘故而汝不说。<a id="a-1K"></a>金刚手言诸佛当知。<a id="a-1L"></a>今此大会诸菩萨摩诃萨众中。<a id="a-1M"></a>或有闻说如是大乘第一义谛秘密法已。<a id="a-1N"></a>乃有多种破坏等相。<a id="a-1O"></a>诸如来言。<a id="a-1P"></a>我等各以神力加持会众。<a id="a-1Q"></a>复令悉成大金刚众。<a id="a-1R"></a>汝今但当施作佛事。</p>
  <p id="a1S">尔时金刚手大执金刚者。<a id="a-1T"></a>熙怡微笑瞻仰诸佛。<a id="a-1U"></a>赞诸佛言善哉善哉。<a id="a-1V"></a>即入一切如来大轮光明普照一切如来心三摩地。<a id="a-1W"></a>从是三摩地出已。<a id="a-1X"></a>于其四方现四大日曼拏罗。<a id="a-1Y"></a>东方名持无尽色大日曼拏罗。<a id="a-1Z"></a>南方名如意宝金刚大日曼拏罗。<a id="a-1a"></a>西方名无量金刚大日曼拏罗。<a id="a-1b"></a>北方名不空三昧金刚大日曼拏罗。<a id="a-1c"></a>如是现已。<a id="a-1d"></a>乃为一切如来一切菩萨众会。<a id="a-1e"></a>宣说无二平等最胜大仪轨王秘密法门。<a id="a-1f"></a>其所宣说与一切菩萨如理相应。<a id="a-1g"></a>令一切菩萨成就一切如来最胜功德神通事业。<a id="a-1h"></a>普遍众会。<a id="a-1i"></a>乃至尽十方界一切佛菩萨如理而住。<a id="a-1j"></a>譬如虚空光明遍照三千大千世界。<a id="a-1k"></a>所有一切日轮光明。<a id="a-1l"></a>随量而照亦悉周遍。<a id="a-1m"></a>所有一切如来光明金刚手菩萨光明亦复如是。<a id="a-1n"></a>光光混融平等照耀。<a id="a-1o"></a>如实观者如理而住。</p>
  <p id="a1p">尔时一切如来。<a id="a-1q"></a>即以一切如来普贤出生供养云海。<a id="a-1r"></a>供养金刚手菩萨。<a id="a-1s"></a>作供养已。<a id="a-1t"></a>彼诸如来默然而住。</p>
  <p id="a1u">尔时金刚手大执金刚者。<a id="a-1v"></a>即入观照一切菩萨心智部出生一切如来最上秘密破诸暗因自三摩地。<a id="a-1w"></a>从是三摩地出己。<a id="a-1x"></a>宣说智部三摩地法门。</p>
  <p id="a1y">当住禅定心　　观清净乳海</p>
  <p id="a1z">中有大莲华　　如水精月光</p>
  <p id="a20">观自心种子　　与自法相应</p>
  <p id="a21">由是观想成　　自心曼拏罗</p>
  <p id="a22">而此曼拏罗　　纵广一肘量</p>
  <p id="a23">四方及四隅　　四宝胜庄严</p>
  <p id="a24">依法而想成　　住心不散乱</p>
  <p id="a25">周匝有光明　　炽盛普照耀</p>
  <p id="a26">彼中依法仪　　观自身清净</p>
  <p id="a27">离我等分别　　即想成佛身</p>
  <p id="a28">如是观想已　　成就曼拏罗</p>
  <p id="a29">次依智部仪　　大明如是称</p>
  <p id="a2A">唵(引一句)萨哩嚩(二合)怛他(引)誐多(二)倪也(二合引)那莎婆(引)嚩(引)怛摩(二合)酤(引)[亢*欠](呼郎切三)</p>
  <p id="a2B">大明所用印　　并依智部仪</p>
  <p id="a2C">而此大明力　　能灭一切罪</p>
  <p id="a2D">观想有百千　　无垢最上光</p>
  <p id="a2E">复依智部仪　　观想明王等</p>
  <p id="a2F">微妙白净光　　依法想安布</p>
  <p id="a2G">所作依此说　　异此非观想</p>
  <p id="a2H">此名一切如来金刚灌顶法门。</p>
  <p id="a2I">住自心坚固　　出相应光明</p>
  <p id="a2J">观想佛影像　　及金刚手相</p>
  <p id="a2K">诸求悉地者　　依金刚手法</p>
  <p id="a2L">彼依法相应　　悉地不难得</p>
  <p id="a2M">若依此法者　　如理而观想</p>
  <p id="a2N">自影像不动　　即成金刚手</p>
  <p id="a2O">诸有知法者　　依法而观想</p>
  <p id="a2P">乃至彼虚空　　亦无过越罪</p>
  <p id="a2Q">佛相与自相　　同一相应相</p>
  <p id="a2R">彼定心相应　　诸所作成就</p>
  <p id="a2S">自影像佛相　　智者五处观</p>
  <p id="a2T">依相应法门　　想金刚萨埵</p>
  <p id="a2U">此名一切如来主法门。</p>
  <p id="a2V">想自心大明　　出焰鬘部光</p>
  <p id="a2W">中现金刚杵　　摧破一切恶</p>
  <p id="a2X">自心心所作　　想成菩提心</p>
  <p id="a2Y">出现五光明　　供养一切佛</p>
  <p id="a2Z">此复名一切如来主法门。</p>
  <p id="a2a">观五曼拏罗　　周匝焰光明</p>
  <p id="a2b">普遍佛影像　　想大明成就</p>
  <p id="a2c">定心观自身　　离取相分别</p>
  <p id="a2d">谛想自影像　　等诸佛无异</p>
  <p id="a2e">自心菩提心　　想相应出生</p>
  <p id="a2f">金刚手庄严　　出生诸仪法</p>
  <p id="a2g">若住相应观　　观金刚手者</p>
  <p id="a2h">但当依法仪　　想诸佛影像</p>
  <p id="a2i">欲观佛影像　　当谛观文字</p>
  <p id="a2j">观文字真实　　即见佛影像</p>
  <p id="a2k">然于文字中　　观影像离相</p>
  <p id="a2l">若如是观时　　成相应观想</p>
  <p id="a2m">先住心一处　　想日曼拏罗</p>
  <p id="a2n">观自身清净　　在曼拏罗中</p>
  <p id="a2o">次想遍虚空　　普现曼拏罗</p>
  <p id="a2p">依法如是观　　即观想成就</p>
  <p id="a2q">彼日曼拏罗　　若观想相应</p>
  <p id="a2r">即彼金刚手　　观想而成就</p>
  <p id="a2s">若彼金刚手　　依法相应者</p>
  <p id="a2t">即诸佛影像　　观想得相应</p>
  <p id="a2u">又日曼拏罗　　若观想相应</p>
  <p id="a2v">四印曼拏罗　　亦观想成就</p>
  <p id="a2w">若住心一处　　或复遍世界</p>
  <p id="a2x">乃至尽虚空　　依法无过越</p>
  <p id="a2y">四印曼拏罗　　即观想相应</p>
  <p id="a2z">彼日曼拏罗　　观想亦成就</p>
  <p id="a30">若日曼拏罗　　观想相应者</p>
  <p id="a31">即诸佛影像　　观想亦相应</p>
  <p id="a32">由如是依法　　观诸佛影像</p>
  <p id="a33">亦如是观想　　四印曼拏罗</p>
  <p id="a34">若如是相应　　四印曼拏罗</p>
  <p id="a35">即如是观想　　彼诸佛影像</p>
  <p id="a36">此名金刚手菩萨法王法门。</p>
  <p id="a37">观一切仪轨　　想莲华相应</p>
  <p id="a38">摄观想等法　　异此非相应</p>
  <p id="a39">当观想自身　　善住坚固心</p>
  <p id="a3A">从菩提心生　　想现佛影像</p>
  <p id="a3B">此最上秘密　　金刚寂静教</p>
  <p id="a3C">大利智慧光　　平等而照耀</p>
  <p id="a3D">若依法观想　　能满一切愿</p>
  <p id="a3E">想金刚萨埵　　是名金刚法</p>
  <p id="a3F">此名普贤持金刚法门。</p>
  <p id="a3G">尔时普贤菩萨摩诃萨。<a id="a-3H"></a>观察众会。<a id="a-3I"></a>即雨一切菩萨供养云海。<a id="a-3J"></a>满虚空界。<a id="a-3K"></a>供养金刚手大执金刚者。<a id="a-3L"></a>作供养已。<a id="a-3M"></a>又复至诚顶礼归命依法而住。</p>
  <p id="a3N">尔时所集一切如来。<a id="a-3O"></a>复于会中雨一切如来供养云海。<a id="a-3P"></a>供养普贤菩萨摩诃萨。<a id="a-3Q"></a>作供养已。<a id="a-3R"></a>从金刚菩提心。<a id="a-3S"></a>出现照一切如来相圆满光明。<a id="a-3T"></a>普遍照耀。<a id="a-3U"></a>是时普贤菩萨摩诃萨即现自影像光明。<a id="a-3V"></a>其光名为一切如来坚固用智部破暗因。<a id="a-3W"></a>于是光中隐自身相。<a id="a-3X"></a>现毗卢遮那佛相。<a id="a-3Y"></a>即说一切如来三昧真实智部三摩地法门。</p>
  <p id="a3Z">知法者了知　　彼一切所作</p>
  <p id="a3a">禅定相应相　　真实清净法</p>
  <p id="a3b">想日曼拏罗　　最上千肘量</p>
  <p id="a3c">内有月轮坛　　中观想嚩字</p>
  <p id="a3d">字周匝复观　　四方曼拏罗</p>
  <p id="a3e">纵广一尺量　　有种种色光</p>
  <p id="a3f">彼焰光普遍　　想诸佛影像</p>
  <p id="a3g">四方及四隅　　各观想唵字</p>
  <p id="a3h">彼字一一现　　种种微妙色</p>
  <p id="a3i">次当依法仪　　于曼拏罗中</p>
  <p id="a3j">如理而谛想　　毗卢遮那佛</p>
  <p id="a3k">及曼拏罗中　　所有诸贤圣</p>
  <p id="a3l">日曼拏罗中　　想月曼拏罗</p>
  <p id="a3m">中复想自身　　大喜乐法生</p>
  <p id="a3n">从微妙心现　　净月曼拏罗</p>
  <p id="a3o">大明文字相　　复想于心现</p>
  <p id="a3p">次当想唵字　　普遍焰光明</p>
  <p id="a3q">从是光明中　　出生诸仪轨</p>
  <p id="a3r">然想佛影像　　及诸贤圣相</p>
  <p id="a3s">彼即成观想　　四印曼拏罗</p>
  <p id="a3t">自身诸所作　　皆诸佛法生</p>
  <p id="a3u">五钴金刚杵　　依法想于心</p>
  <p id="a3v">四印曼拏罗　　大明想于额</p>
  <p id="a3w">即想成佛相　　周匝焰光明</p>
  <p id="a3x">想过此世界　　复入别刹中</p>
  <p id="a3y">观想一肘量　　妙月曼拏罗</p>
  <p id="a3z">中观想自身　　金刚萨埵生</p>
  <p id="a40">此名普贤智部最胜三摩地法门。</p>
  <p id="a41">当依法观想　　日轮曼拏罗</p>
  <p id="a42">想自身清净　　现曼拏罗中</p>
  <p id="a43">次于其四隅　　想毗卢遮那</p>
  <p id="a44">后复想自身　　成金刚萨埵</p>
  <p id="a45">此名金刚萨埵法门。</p>
  <p id="a46">复次当依法　　分别十六尊</p>
  <p id="a47">作四分观想　　各依位而住</p>
  <p id="a48">自余诸贤圣　　各想心大明</p>
  <p id="a49">此名持金刚法门。</p>
  <p id="a4A">复次当依法　　观想于自身</p>
  <p id="a4B">有微妙吽字　　左旋而住心</p>
  <p id="a4C">出现光明相　　能破诸魔恶</p>
  <p id="a4D">此复名一切如来主法门。</p>
  <p id="a4E">复想刹那中　　出生诸贤圣</p>
  <p id="a4F">现影像光明　　普遍而照耀</p>
  <p id="a4G">诸有文字相　　其量广无边</p>
  <p id="a4H">想依法相应　　成金刚影像</p>
  <p id="a4I">是中诸文字　　出生大明句</p>
  <p id="a4J">此无数大明　　成就一切法</p>
  <p id="a4K">从额至脐轮　　观想大明字</p>
  <p id="a4L">此观想相应　　一切观无异</p>
  <p data-pb></p>
  <h2 id="a4M">智部三摩地分第二</h2>
  <p id="a4N">复次伽陀曰。</p>
  <p id="a4O">次想白色大莲华　　量如车轮妙清净</p>
  <p id="a4P">中有日轮曼拏罗　　依法相应而观想</p>
  <p id="a4Q">复想自身于中现　　羯磨金刚所出生</p>
  <p id="a4R">即成羯磨金刚身　　金刚萨埵等无异</p>
  <p id="a4S">此名金刚萨埵法门。</p>
  <p id="a4T">当观清净大乳海　　自身想现乳海中</p>
  <p id="a4U">智观自身即佛身　　故现佛身满空界</p>
  <p id="a4V">又观清净大乳海　　有种种色妙光明</p>
  <p id="a4W">月曼拏罗现其中　　于中复想日轮相</p>
  <p id="a4X">次观自身即佛身　　相应出生诸仪法</p>
  <p id="a4Y">由想自身遍一切　　周广一切世界量</p>
  <p id="a4Z">又想大海于心现　　日曼拏罗在海中</p>
  <p id="a4a">依法观想诸佛相　　周匝光明轮围绕</p>
  <p id="a4b">彼光明中现文字　　周广一切世界量</p>
  <p id="a4c">吠泥邪等所作用　　依法相应而观想</p>
  <p id="a4d">复次依法而观想　　月曼拏罗一肘量</p>
  <p id="a4e">于中出现金刚剑　　能作世间成就法</p>
  <p id="a4f">次想焰光白莲华　　表示菩提心庄严</p>
  <p id="a4g">中想本部贤圣相　　左右安布踰始多</p>
  <p id="a4h">如是依法而摄受　　自金刚法皆成就</p>
  <p id="a4i">普遍一切世界中　　如是供养一切佛</p>
  <p id="a4j">此名普贤秘密法门。</p>
  <p id="a4k">又想日轮曼拏罗　　其量等一多罗树</p>
  <p id="a4l">中想渐略大明字　　乃至一切相应生</p>
  <p id="a4m">坚固安住自影像　　然当观想贤圣等</p>
  <p id="a4n">心大明字各安已　　普用供养一切佛</p>
  <p id="a4o">次想四印曼拏罗　　量各等七多罗树</p>
  <p id="a4p">曼拏罗中诸贤圣　　各想心明字安布</p>
  <p id="a4q">此名金刚三昧法门。</p>
  <p id="a4r">次当观想曼拏罗　　其量等一俱卢舍</p>
  <p id="a4s">中想自身成佛身　　及彼佛眼菩萨等</p>
  <p id="a4t">一切皆从自心想　　大智所观而成就</p>
  <p id="a4u">彼心如是得相应　　即成大士相应观</p>
  <p id="a4v">又想自心曼拏罗　　量复等一俱卢舍</p>
  <p id="a4w">观自影像无所生　　乃至虚空无过越</p>
  <p id="a4x">自相应门坚固住　　观想于佛即相应</p>
  <p id="a4y">佛相应门坚固住　　佛佛观想即相应</p>
  <p id="a4z">观想相应菩提心　　其量广大遍一切</p>
  <p id="a50">一切贤圣从是生　　依法观想大明字</p>
  <p id="a51">观想相应妙莲华　　其量广一多罗树</p>
  <p id="a52">自心安住而不动　　想成自心曼拏罗</p>
  <p id="a53">又想自心曼拏罗　　其量广一多罗树</p>
  <p id="a54">想自影像现其中　　一切所作善坚固</p>
  <p id="a55">又想焰鬘白净光　　五六依次而观想</p>
  <p id="a56">想自影像处其中　　左右踰始多安布</p>
  <p id="a57">广大光明依法现　　自心白等余七色</p>
  <p id="a58">如是光明遍虚空　　于中想现诸佛相</p>
  <p id="a59">想自影像遍虚空　　一切皆从自心现</p>
  <p id="a5A">自身佛身本相应　　一切相等依法用</p>
  <p id="a5B">次当观想诸菩萨　　周匝遍满虚空界</p>
  <p id="a5C">自相如理而相应　　诸佛菩萨同观想</p>
  <p id="a5D">依法想召诸贤圣　　安住虚空曼拏罗</p>
  <p id="a5E">自相真实理相应　　即成菩提心观想</p>
  <p id="a5F">大明文字等相应　　如实观彼文字相</p>
  <p id="a5G">从菩提心所出生　　炽盛光明而严饰</p>
  <p id="a5H">从光出现诸仪法　　自影像与诸佛等</p>
  <p id="a5I">自他影像悉相应　　焰鬘光明等照耀</p>
  <p id="a5J">次想依法而出现　　佛眼菩萨等贤圣</p>
  <p id="a5K">以彼彼心大明字　　月曼拏罗中安布</p>
  <p id="a5L">金刚萨埵真实相　　遍入微妙光明中</p>
  <p id="a5M">此名持金刚法门。</p>
  <p id="a5N">又想金刚萨埵生　　自心影像曼拏罗</p>
  <p id="a5O">是相如理观相应　　异此而观非成就</p>
  <p id="a5P">又想金刚萨埵生　　日轮曼拏罗中现</p>
  <p id="a5Q">金刚钩索等诸相　　摄受弟子入坛场</p>
  <p id="a5R">又想金刚萨埵生　　一切法从自心现</p>
  <p id="a5S">以文字等假施设　　是故堕于文字数</p>
  <p id="a5T">持诵乃至所作事　　一一住于禅定心</p>
  <p id="a5U">若如是修即成就　　彼持明者名最胜</p>
  <p id="a5V">此名一切如来三昧法门。</p>
  <p id="a5W">从自影像而出生　　本部法中谛观想</p>
  <p id="a5X">由想自心依法住　　一切魔怨皆破散</p>
  <p id="a5Y">此中如是求悉地　　诸观想等依仪轨</p>
  <p id="a5Z">日轮曼拏罗相应　　观想现诸明王相</p>
  <p id="a5a">焰鬘部中所现光　　皆当观想忿怒相</p>
  <p id="a5b">彼所说相依法仪　　是名决定真实语</p>
  <p id="a5c">应当如是如理观　　异此而观非成就</p>
  <p id="a5d">此名一切如来普贤法门。</p>
  <p id="a5e">想自影像曼拏罗　　中有炽盛大光明</p>
  <p id="a5f">其光广照诸世界　　皆从真实智心现</p>
  <p id="a5g">自身复现莲华中　　清净光明所照耀</p>
  <p id="a5h">是身虽现有相身　　自性平等而无著</p>
  <p id="a5i">依法观想心文字　　是即金刚萨埵相</p>
  <p id="a5j">金刚萨埵相平等　　是即观想诸佛相</p>
  <p id="a5k">了知大明教出生　　当获一切悉地法</p>
  <p id="a5l">是故大明最尊胜　　离大明教无有上</p>
  <p id="a5m">此名一切如来坚固勇猛法门。</p>
  <p id="a5n">当想日轮曼拏罗　　中现毗卢遮那佛</p>
  <p id="a5o">思念彼佛心大明　　彼明成就一切法</p>
  <p id="a5p">从此大明复出生　　希有最上秘密仪</p>
  <p id="a5q">一切从心如理现　　犹月清净而照耀</p>
  <p id="a5r">复想从自影像生　　金刚剑等成就相</p>
  <p id="a5s">而彼出生依法仪　　想现广大光明聚</p>
  <p id="a5t">具种种色甚微妙　　普照世界无边量</p>
  <p id="a5u">此名一切如来三昧眼法门。</p>
 </body>
</html>