<!doctype html>
<html id="z3IBUavf7" data-ver="585">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说光明童子因缘经卷第一</h1>
  <p id="a2">如是我闻。<a id="a-3"></a>一时佛在王舍城。<a id="a-4"></a>迦兰陀竹林精舍。<a id="a-5"></a>而彼城中。<a id="a-6"></a>有一长者。<a id="a-7"></a>名曰善贤。<a id="a-8"></a>有大财宝富饶自在。<a id="a-9"></a>然彼长者。<a id="a-A"></a>于诸外道尼乾陀等。<a id="a-B"></a>深生信重。<a id="a-C"></a>长者一时。<a id="a-D"></a>以彼世因缘故。<a id="a-E"></a>其妻怀妊。<a id="a-F"></a>而后一日。<a id="a-G"></a>世尊于其食时。<a id="a-H"></a>被袈裟衣。<a id="a-I"></a>执持应器。<a id="a-J"></a>入王舍城。<a id="a-K"></a>次第乞食。<a id="a-L"></a>渐次至彼善贤长者舍。<a id="a-M"></a>时彼长者。<a id="a-N"></a>远见世尊渐近自舍。<a id="a-O"></a>即谓妻言。<a id="a-P"></a>我今同汝。<a id="a-Q"></a>诣世尊所。<a id="a-R"></a>作是言已。<a id="a-S"></a>即与其妻。<a id="a-T"></a>前诣佛所。<a id="a-U"></a>到已白言。<a id="a-V"></a>世尊。<a id="a-W"></a>我名善贤。<a id="a-X"></a>此是我妻。<a id="a-Y"></a>其人怀妊。<a id="a-Z"></a>日月将满。<a id="a-a"></a>当所生者。<a id="a-b"></a>是男是女。<a id="a-c"></a>佛言。<a id="a-d"></a>长者。<a id="a-e"></a>汝妻胎中。<a id="a-f"></a>决定是男。<a id="a-g"></a>其后生已。<a id="a-h"></a>家族富盛。<a id="a-i"></a>最上吉祥。<a id="a-j"></a>现于人中受天胜福。<a id="a-k"></a>乃至最后。<a id="a-l"></a>于我法中出家学道。<a id="a-m"></a>断诸烦恼。<a id="a-n"></a>证阿罗汉。<a id="a-o"></a>是时长者。<a id="a-p"></a>即取满钵上味清净饮食。<a id="a-q"></a>奉上世尊。<a id="a-r"></a>世尊受已。<a id="a-s"></a>作如是言。<a id="a-t"></a>愿其施者。<a id="a-u"></a>吉祥安乐。<a id="a-v"></a>世尊言已。<a id="a-w"></a>持所施食。<a id="a-x"></a>还复本处。<a id="a-y"></a>佛去未远。<a id="a-z"></a>有一外道。<a id="a-10"></a>是彼善贤先所重者。<a id="a-11"></a>见佛世尊已。<a id="a-12"></a>即作是思惟。<a id="a-13"></a>岂非今时因此沙门瞿昙。<a id="a-14"></a>长者于我破本信心。<a id="a-15"></a>我宜往彼询问其故。<a id="a-16"></a>沙门瞿昙来何所说。<a id="a-17"></a>时彼外道。<a id="a-18"></a>作是思惟已。<a id="a-19"></a>即诣长者舍。<a id="a-1A"></a>作如是言。<a id="a-1B"></a>长者。<a id="a-1C"></a>沙门瞿昙。<a id="a-1D"></a>有何愿求。<a id="a-1E"></a>来至汝舍。<a id="a-1F"></a>复作何说。<a id="a-1G"></a>长者白言。<a id="a-1H"></a>我师圣者。<a id="a-1I"></a>我妻怀妊故。<a id="a-1J"></a>乃问彼沙问瞿昙。<a id="a-1K"></a>当所生者。<a id="a-1L"></a>是男是女。<a id="a-1M"></a>彼谓我言。<a id="a-1N"></a>定当生男。<a id="a-1O"></a>生已决定家族富盛。<a id="a-1P"></a>最上吉祥。<a id="a-1Q"></a>现于人中。<a id="a-1R"></a>受天胜福。<a id="a-1S"></a>乃至最后于我法中。<a id="a-1T"></a>出家学道证阿罗汉。<a id="a-1U"></a>而此外道。<a id="a-1V"></a>本善占相。<a id="a-1W"></a>闻是言已。<a id="a-1X"></a>即取白石。<a id="a-1Y"></a>施设算法。<a id="a-1Z"></a>算量其事为虚为实。<a id="a-1a"></a>彼设算已。<a id="a-1b"></a>具知其事。<a id="a-1c"></a>如佛所言。<a id="a-1d"></a>实无虚妄。<a id="a-1e"></a>而彼外道。<a id="a-1f"></a>虽知其实。<a id="a-1g"></a>然作是念。<a id="a-1h"></a>我今若以如实而说。<a id="a-1i"></a>即此长者于彼沙门瞿昙。<a id="a-1j"></a>定生信重。<a id="a-1k"></a>我今宜应语长者言。<a id="a-1l"></a>瞿昙所说有实有虚。<a id="a-1m"></a>时彼外道。<a id="a-1n"></a>作是念已。<a id="a-1o"></a>呼长者妻。<a id="a-1p"></a>近外道前。<a id="a-1q"></a>取左右手。<a id="a-1r"></a>复看手文。<a id="a-1s"></a>及瞻面相。<a id="a-1t"></a>尔时善贤长者。<a id="a-1u"></a>即白外道言。<a id="a-1v"></a>我师圣者。<a id="a-1w"></a>先已设算。<a id="a-1x"></a>何故重复看其手文。<a id="a-1y"></a>及瞻面相。<a id="a-1z"></a>彼外道言。<a id="a-20"></a>我适算彼瞿昙所说。<a id="a-21"></a>及相汝妻。<a id="a-22"></a>审知其事。<a id="a-23"></a>少分真实。<a id="a-24"></a>少分虚妄。<a id="a-25"></a>长者复言。<a id="a-26"></a>何者真实。<a id="a-27"></a>何者虚妄。<a id="a-28"></a>外道答言。<a id="a-29"></a>瞿昙所说。<a id="a-2A"></a>汝妻生男。<a id="a-2B"></a>此说是实所言生已家族富盛。<a id="a-2C"></a>此亦是实。<a id="a-2D"></a>然子生时。<a id="a-2E"></a>合有少分火光明事。<a id="a-2F"></a>此子后必坏汝家族。<a id="a-2G"></a>所言最上吉祥。<a id="a-2H"></a>现于人中受天胜福。<a id="a-2I"></a>此是虚妄。<a id="a-2J"></a>长者汝岂曾闻于人世中受天福者。<a id="a-2K"></a>斯为难信。<a id="a-2L"></a>所言于瞿昙法中当出家者。<a id="a-2M"></a>此说是实以彼衣食因缘所逼切故。<a id="a-2N"></a>而后决定于瞿昙边乐求出家。<a id="a-2O"></a>所言断诸烦恼证阿罗汉者。<a id="a-2P"></a>此是虚妄。<a id="a-2Q"></a>以沙门瞿昙法中。<a id="a-2R"></a>决定无有断诸烦恼。<a id="a-2S"></a>证圣果者。<a id="a-2T"></a>尔时善贤长者。<a id="a-2U"></a>闻说是事。<a id="a-2V"></a>若虚若实。<a id="a-2W"></a>其心疑惑。<a id="a-2X"></a>即生愁恼。<a id="a-2Y"></a>白外道言。<a id="a-2Z"></a>我师圣者。<a id="a-2a"></a>其事云何。<a id="a-2b"></a>我今宜应当何所作。<a id="a-2c"></a>外道告言。<a id="a-2d"></a>长者当令汝子生。<a id="a-2e"></a>后于我教中出家修学。<a id="a-2f"></a>即能普学一切事业。<a id="a-2g"></a>长者。<a id="a-2h"></a>我虽此说。<a id="a-2i"></a>汝自筹量。<a id="a-2j"></a>时彼外道作是言已。<a id="a-2k"></a>即出其舍。<a id="a-2l"></a>是时善贤长者。<a id="a-2m"></a>静在一处。<a id="a-2n"></a>审自思惟。<a id="a-2o"></a>我今一切不能顾惜而悉弃舍。<a id="a-2p"></a>宜设计谋坏所妊子。<a id="a-2q"></a>作是思惟已。<a id="a-2r"></a>善贤长者即持毒药。<a id="a-2s"></a>涂摩妻腹。<a id="a-2t"></a>是时长者。<a id="a-2u"></a>左边摩药。<a id="a-2v"></a>子转右边。<a id="a-2w"></a>右边摩药。<a id="a-2x"></a>子转左边。<a id="a-2y"></a>乃至遍腹。<a id="a-2z"></a>无处容受。<a id="a-30"></a>涂摩毒药。<a id="a-31"></a>其妻以故。<a id="a-32"></a>即趣命终。<a id="a-33"></a>善贤意谓。<a id="a-34"></a>母既命终。<a id="a-35"></a>子亦随灭。<a id="a-36"></a>而后无人坏我家族。<a id="a-37"></a>亦复无人得证圣果。<a id="a-38"></a>尔时长者。<a id="a-39"></a>既见其妻已趣命终。<a id="a-3A"></a>即时涕泪号泣。<a id="a-3B"></a>邻人亲属。<a id="a-3C"></a>来相慰问善贤长者。<a id="a-3D"></a>汝妻何以忽然命终。<a id="a-3E"></a>长者报言因怀妊故。<a id="a-3F"></a>而忽命终。<a id="a-3G"></a>亲属邻人来相问已。<a id="a-3H"></a>各还自舍。<a id="a-3I"></a>善贤长者。<a id="a-3J"></a>即自思惟。<a id="a-3K"></a>我妻已殁。<a id="a-3L"></a>勿置家中。<a id="a-3M"></a>可为施设诸所用物。<a id="a-3N"></a>送尸陀林。<a id="a-3O"></a>作是思惟已。<a id="a-3P"></a>即为备办所用诸物。<a id="a-3Q"></a>将欲出送。<a id="a-3R"></a>邻人亲属知己。<a id="a-3S"></a>复来谓长者言。<a id="a-3T"></a>汝妻已殁。<a id="a-3U"></a>不须啼泣徒自生恼。<a id="a-3V"></a>是时长者。<a id="a-3W"></a>即取青黄赤白众色衣服。<a id="a-3X"></a>及珍宝具。<a id="a-3Y"></a>而为庄严。<a id="a-3Z"></a>长者即时与诸亲属。<a id="a-3a"></a>围绕出送。<a id="a-3b"></a>置尸陀林。<a id="a-3c"></a>尔时先占相者。<a id="a-3d"></a>外道尼乾陀。<a id="a-3e"></a>知是事已。<a id="a-3f"></a>心大欢喜。<a id="a-3g"></a>即持幢盖。<a id="a-3h"></a>严饰而行。<a id="a-3i"></a>于王舍城。<a id="a-3j"></a>周遍巷陌四衢道中。<a id="a-3k"></a>告诸外道尼乾陀等言。<a id="a-3l"></a>汝等知不。<a id="a-3m"></a>沙门瞿昙先言。<a id="a-3n"></a>善贤长者妻当生子。<a id="a-3o"></a>其后生已。<a id="a-3p"></a>家族富盛。<a id="a-3q"></a>最上吉祥。<a id="a-3r"></a>现于人中受天胜福乃至最后。<a id="a-3s"></a>于我法中出家学道。<a id="a-3t"></a>断诸烦恼。<a id="a-3u"></a>证阿罗汉。<a id="a-3v"></a>彼虚妄说。<a id="a-3w"></a>今善贤妻。<a id="a-3x"></a>已趣命终。<a id="a-3y"></a>子亦随灭。<a id="a-3z"></a>汝等当知。<a id="a-40"></a>譬如大树。<a id="a-41"></a>根既断坏。<a id="a-42"></a>枝叶华果。<a id="a-43"></a>其何能得。<a id="a-44"></a>诸外道辈。<a id="a-45"></a>相言告已。<a id="a-46"></a>心皆欢喜。<a id="a-47"></a>诸有清净信者。<a id="a-48"></a>当知佛世尊者。<a id="a-49"></a>法尔真实。<a id="a-4A"></a>无所不知。<a id="a-4B"></a>无所不见。<a id="a-4C"></a>无所不解。<a id="a-4D"></a>无所不了。<a id="a-4E"></a>起大悲心。<a id="a-4F"></a>普摄世间。<a id="a-4G"></a>作一护念。<a id="a-4H"></a>施一无畏。<a id="a-4I"></a>已能圆满止观二行。<a id="a-4J"></a>已能成就三调伏事。<a id="a-4K"></a>已渡四流烦恼大海。<a id="a-4L"></a>已能安住四神足行。<a id="a-4M"></a>以四摄法。<a id="a-4N"></a>普摄众生。<a id="a-4O"></a>于长夜中。<a id="a-4P"></a>常念度脱。<a id="a-4Q"></a>已能成就四无所畏。<a id="a-4R"></a>断五分结。<a id="a-4S"></a>已出五趣。<a id="a-4T"></a>六法具足。<a id="a-4U"></a>六波罗蜜。<a id="a-4V"></a>悉皆圆满。<a id="a-4W"></a>具足六种佛常行法。<a id="a-4X"></a>开七觉华。<a id="a-4Y"></a>成八正果。<a id="a-4Z"></a>成就三摩钵底。<a id="a-4a"></a>九先行善。<a id="a-4b"></a>十力坚固。<a id="a-4c"></a>名称普闻十方世界。<a id="a-4d"></a>具足千种最胜自在。<a id="a-4e"></a>于日三时及夜三时。<a id="a-4f"></a>常以佛眼。<a id="a-4g"></a>观察世间。<a id="a-4h"></a>正知见转于众生中。<a id="a-4i"></a>诸所施作。<a id="a-4j"></a>何处若有增。<a id="a-4k"></a>何处若有减。<a id="a-4l"></a>何处若烦恼。<a id="a-4m"></a>何处受极苦。<a id="a-4n"></a>何处若破坏。<a id="a-4o"></a>何处具有烦恼极苦破坏等事。<a id="a-4p"></a>何处施设少分方便。<a id="a-4q"></a>何处施设大方便力何处施设诸方便事。<a id="a-4r"></a>何处众生堕于恶趣。<a id="a-4s"></a>何处众生得生天界。<a id="a-4t"></a>何处众生得解脱果。<a id="a-4u"></a>何处众生未种善根者。<a id="a-4v"></a>令种善根。<a id="a-4w"></a>何处众生已种善根者。<a id="a-4x"></a>使令成熟。<a id="a-4y"></a>何处众生已成熟者令得解脱。<a id="a-4z"></a>佛世尊者。<a id="a-50"></a>具足如是功德。<a id="a-51"></a>言无虚妄。<a id="a-52"></a>离诸过失。</p>
  <p id="a53">尔时世尊。<a id="a-54"></a>审知时处因缘等事。<a id="a-55"></a>知其所应放光明时。<a id="a-56"></a>即从口中。<a id="a-57"></a>出现青黄赤白众色光明。<a id="a-58"></a>其光周遍。<a id="a-59"></a>上下照耀光下照时。<a id="a-5A"></a>所有等活地狱。<a id="a-5B"></a>黑绳地狱。<a id="a-5C"></a>众合地狱。<a id="a-5D"></a>号叫地狱。<a id="a-5E"></a>大号叫地狱。<a id="a-5F"></a>炎热地狱。<a id="a-5G"></a>极炎热地狱。<a id="a-5H"></a>阿鼻地狱。<a id="a-5I"></a>如是等八热地狱。<a id="a-5J"></a>光明照已。<a id="a-5K"></a>悉变清凉。<a id="a-5L"></a>所有疱地狱。<a id="a-5M"></a>疱裂地狱。<a id="a-5N"></a>阿吒吒地狱。<a id="a-5O"></a>呵呵鑁地狱。<a id="a-5P"></a>虎虎鑁地狱。<a id="a-5Q"></a>青莲华地狱。<a id="a-5R"></a>红莲华地狱。<a id="a-5S"></a>大红莲华地狱。<a id="a-5T"></a>如是等八寒地狱。<a id="a-5U"></a>光明照已。<a id="a-5V"></a>悉变温暖。<a id="a-5W"></a>以佛光明最胜因故。<a id="a-5X"></a>其中众生。<a id="a-5Y"></a>蒙光照触。<a id="a-5Z"></a>身得离苦。<a id="a-5a"></a>心生适悦。<a id="a-5b"></a>各作是言。<a id="a-5c"></a>我等以何罪因。<a id="a-5d"></a>堕在此中。<a id="a-5e"></a>今日睹是希有光明。<a id="a-5f"></a>地狱众生。<a id="a-5g"></a>发起如是清净心时。<a id="a-5h"></a>世尊大悲。<a id="a-5i"></a>复于光中。<a id="a-5j"></a>现变化事。<a id="a-5k"></a>彼诸众生。<a id="a-5l"></a>见所化已。<a id="a-5m"></a>又作是言。<a id="a-5n"></a>我等今日见是变化希有等相。<a id="a-5o"></a>此处出已。<a id="a-5p"></a>应不复于恶趣受生。<a id="a-5q"></a>以佛光明最胜因缘故。<a id="a-5r"></a>身离苦恼。<a id="a-5s"></a>心生适悦。<a id="a-5t"></a>作是言已。<a id="a-5u"></a>各发最上清净信心。<a id="a-5v"></a>彼地狱业。<a id="a-5w"></a>皆悉灭尽。<a id="a-5x"></a>即分人天二趣受生。<a id="a-5y"></a>地狱众生。<a id="a-5z"></a>由是真实。<a id="a-60"></a>如应得利已。<a id="a-61"></a>是佛光明。<a id="a-62"></a>又复上照四大王天。<a id="a-63"></a>忉利天。<a id="a-64"></a>夜摩天。<a id="a-65"></a>兜率天。<a id="a-66"></a>化乐天。<a id="a-67"></a>他化自在天。<a id="a-68"></a>梵众天。<a id="a-69"></a>梵辅天。<a id="a-6A"></a>大梵天。<a id="a-6B"></a>少光天。<a id="a-6C"></a>无量光天。<a id="a-6D"></a>光音天。<a id="a-6E"></a>少净天。<a id="a-6F"></a>无量净天。<a id="a-6G"></a>遍净天。<a id="a-6H"></a>无云天。<a id="a-6I"></a>福生天。<a id="a-6J"></a>广果天。<a id="a-6K"></a>无烦天。<a id="a-6L"></a>无热天。<a id="a-6M"></a>善见天。<a id="a-6N"></a>善现天。<a id="a-6O"></a>色究竟天。<a id="a-6P"></a>光明上照如是等天已。<a id="a-6Q"></a>于其光中。<a id="a-6R"></a>演出无常苦空无我之声。<a id="a-6S"></a>复于光中说伽陀曰。</p>
  <p id="a6T">譬如大象没泥中　　以勇力故即能出</p>
  <p id="a6U">佛教勇猛大力故　　能令生死军摧坏</p>
  <p id="a6V">今此正法善调伏　　所行远离诸过失</p>
  <p id="a6W">息彼三界广轮回　　灭尽众生苦边际</p>
  <p id="a6X">尔时世尊所放光明。<a id="a-6Y"></a>各各随往。<a id="a-6Z"></a>乃至遍照三千大千世界。<a id="a-6a"></a>而佛世尊。<a id="a-6b"></a>虽放一光。<a id="a-6c"></a>其光收时。<a id="a-6d"></a>随应各异。<a id="a-6e"></a>世尊若欲说过去事。<a id="a-6f"></a>其光即当从佛后隐。<a id="a-6g"></a>若欲说彼未来世事。<a id="a-6h"></a>其光即当从佛前隐。<a id="a-6i"></a>若欲说彼地狱趣事。<a id="a-6j"></a>其光即从佛足心隐。<a id="a-6k"></a>若欲说彼傍生趣事。<a id="a-6l"></a>其光即从佛足面隐。<a id="a-6m"></a>若欲说彼饿鬼趣事。<a id="a-6n"></a>其光即从佛足指隐。<a id="a-6o"></a>若欲说于人趣中事。<a id="a-6p"></a>其光即当从佛膝隐。<a id="a-6q"></a>若欲说彼小转轮王事。<a id="a-6r"></a>其光从佛左手心隐。<a id="a-6s"></a>若欲说彼大转轮王事。<a id="a-6t"></a>其光从佛右手心隐。<a id="a-6u"></a>若欲说彼天趣中事。<a id="a-6v"></a>其光即当从佛脐隐。<a id="a-6w"></a>若欲说彼声闻菩提。<a id="a-6x"></a>其光即当从佛口隐。<a id="a-6y"></a>若欲说彼缘觉菩提。<a id="a-6z"></a>其光即当从佛眉隐。<a id="a-70"></a>若欲说彼阿耨多罗三藐三菩提。<a id="a-71"></a>其光从佛顶门而隐。<a id="a-72"></a>今佛世尊所放光明。<a id="a-73"></a>遍照三千大千世界已。<a id="a-74"></a>其光旋环。<a id="a-75"></a>却从世尊口中而隐。<a id="a-76"></a>尔时尊者阿难。<a id="a-77"></a>先侍佛边。<a id="a-78"></a>见此光明。<a id="a-79"></a>即前合掌白佛言。<a id="a-7A"></a>世尊。<a id="a-7B"></a>今此种种妙色最上清净光明。<a id="a-7C"></a>从佛口出。<a id="a-7D"></a>广大照耀。<a id="a-7E"></a>普遍世界。<a id="a-7F"></a>以何因缘。<a id="a-7G"></a>其事如是。<a id="a-7H"></a>作是语已。<a id="a-7I"></a>即说伽陀曰。</p>
  <p id="a7J">佛于世间为最上　　安住正因而真实</p>
  <p id="a7K">久已远离二语言　　断除憍慢等过失</p>
  <p id="a7L">如世商佉及莲藕　　非无因故色自白</p>
  <p id="a7M">如来最胜人中尊　　非无因故光明现</p>
  <p id="a7N">如来以自行愿力　　现证神通及大智</p>
  <p id="a7O">观察听者乐闻法　　佛人中主欲敷演</p>
  <p id="a7P">大智寂默大牛王　　必说最上妙法语</p>
  <p id="a7Q">如来清净一音宣　　众生疑网皆除断</p>
  <p id="a7R">又如大海及山王　　若无因故不能动</p>
  <p id="a7S">如来正觉人中尊　　无因不现光明相</p>
  <p id="a7T">大智观察因缘事　　如应所作皆利益</p>
  <p id="a7U">随诸众生所希望　　故现如是光明相</p>
  <p id="a7V">尔时世尊告阿难言。<a id="a-7W"></a>如是如是。<a id="a-7X"></a>阿难当知。<a id="a-7Y"></a>如来应供正等正觉。<a id="a-7Z"></a>若无因缘。<a id="a-7a"></a>不放光明。<a id="a-7b"></a>我今将欲诣尸陀林。<a id="a-7c"></a>汝可往告诸苾刍众谓言。<a id="a-7d"></a>如来将诣尸陀林中。<a id="a-7e"></a>汝诸苾刍发勤勇者。<a id="a-7f"></a>如应各各被袈裟衣。<a id="a-7g"></a>侍从如来。<a id="a-7h"></a>往尸陀林。<a id="a-7i"></a>是时阿难。<a id="a-7j"></a>受佛教敕。<a id="a-7k"></a>即诣诸苾刍所。<a id="a-7l"></a>到已作如是言。<a id="a-7m"></a>佛敕诸苾刍。<a id="a-7n"></a>如来将诣尸陀林中。<a id="a-7o"></a>汝诸苾刍发勤勇者。<a id="a-7p"></a>如应各各被袈裟衣。<a id="a-7q"></a>侍从如来。<a id="a-7r"></a>往尸陀林。<a id="a-7s"></a>尔时尊者阿若憍陈如马胜嚩涩波大名跋捺哩迦舍利子目干连迦葉满称等。<a id="a-7t"></a>诸大声闻众。<a id="a-7u"></a>受佛敕已。<a id="a-7v"></a>即如常仪。<a id="a-7w"></a>被袈裟衣。<a id="a-7x"></a>来至佛所。</p>
  <p id="a7y">尔时世尊。<a id="a-7z"></a>与诸大众。<a id="a-80"></a>前后围绕。<a id="a-81"></a>诣尸陀林。<a id="a-82"></a>所谓善调伏者调伏众围绕。<a id="a-83"></a>解脱者解脱众围绕。<a id="a-84"></a>安隐者安隐众围绕。<a id="a-85"></a>律仪者律仪众围绕。<a id="a-86"></a>应供者应供众围绕。<a id="a-87"></a>离贪者离贪众围绕。<a id="a-88"></a>妙相端直者妙相端直众围绕。<a id="a-89"></a>犹如牛王牛众围绕。<a id="a-8A"></a>又如象王象众围绕。<a id="a-8B"></a>如师子王众兽围绕。<a id="a-8C"></a>如彼鹅王鹅众围绕。<a id="a-8D"></a>如金翅鸟王金翅鸟众围绕。<a id="a-8E"></a>如婆罗门学众围绕。<a id="a-8F"></a>如大医王求疗者围绕。<a id="a-8G"></a>如勇猛将军众围绕。<a id="a-8H"></a>如大富者财宝围绕。<a id="a-8I"></a>如大商主商众围绕。<a id="a-8J"></a>如最上首者多人众围绕。<a id="a-8K"></a>如小国王臣佐围绕。<a id="a-8L"></a>如转轮王千子围绕。<a id="a-8M"></a>如月天子众星围绕。<a id="a-8N"></a>如日天子千光围绕。<a id="a-8O"></a>如持国天王乾闼婆众围绕。<a id="a-8P"></a>如增长天王鸠盘茶众围绕。<a id="a-8Q"></a>如广目天王龙众围绕。<a id="a-8R"></a>如多闻天王夜叉众围绕。<a id="a-8S"></a>如毗摩质多罗阿修罗王阿修罗众围绕。<a id="a-8T"></a>如帝释天主三十三天众围绕。<a id="a-8U"></a>如大梵王梵众围绕。<a id="a-8V"></a>如底弥啰鱼现大海中。<a id="a-8W"></a>如叆叇云将降大雨。<a id="a-8X"></a>周匝诸云皆悉围绕。<a id="a-8Y"></a>如来诸根。<a id="a-8Z"></a>调柔善顺。<a id="a-8a"></a>威仪端俨。<a id="a-8b"></a>离缺失相。<a id="a-8c"></a>如大象王七支拄地平正圆满。<a id="a-8d"></a>离诸过失。<a id="a-8e"></a>如来具足三十二相八十随好。<a id="a-8f"></a>殊妙庄严。<a id="a-8g"></a>清净体相。<a id="a-8h"></a>无能胜者。<a id="a-8i"></a>圆光炽盛。<a id="a-8j"></a>广大照耀。<a id="a-8k"></a>如千日中一光明现。<a id="a-8l"></a>又如宝山高显而出。<a id="a-8m"></a>一切最胜。<a id="a-8n"></a>普遍贤善。<a id="a-8o"></a>十力四无所畏。<a id="a-8p"></a>三不护三念住。<a id="a-8q"></a>及大悲等。<a id="a-8r"></a>诸功德法。<a id="a-8s"></a>皆悉具足。<a id="a-8t"></a>是时复有无数诸苾刍众。<a id="a-8u"></a>及无数百千人众。<a id="a-8v"></a>周匝围绕。<a id="a-8w"></a>随佛行诣尸陀林中。<a id="a-8x"></a>佛所行时。<a id="a-8y"></a>有十八种法。<a id="a-8z"></a>而可称赞。<a id="a-90"></a>何等十八。<a id="a-91"></a>一无火怖。<a id="a-92"></a>二无水怖。<a id="a-93"></a>三无师子怖。<a id="a-94"></a>四无虎怖。<a id="a-95"></a>五无海难怖。<a id="a-96"></a>六无他军怖。<a id="a-97"></a>七无贼盗怖。<a id="a-98"></a>八无王难怖。<a id="a-99"></a>九无恶人怖。<a id="a-9A"></a>十无关税津渡道路等怖。<a id="a-9B"></a>十一无人怖。<a id="a-9C"></a>十二无非人怖。<a id="a-9D"></a>十三无非时怖。<a id="a-9E"></a>十四天眼天耳如实见闻。<a id="a-9F"></a>十五施设光明广大照耀。<a id="a-9G"></a>十六于法自在。<a id="a-9H"></a>十七于人自在。<a id="a-9I"></a>十八无病恼等。<a id="a-9J"></a>如是善法。<a id="a-9K"></a>佛所行时。<a id="a-9L"></a>皆悉具足。<a id="a-9M"></a>尔时复有无数百千天人。<a id="a-9N"></a>各各来集。<a id="a-9O"></a>随从世尊。<a id="a-9P"></a>往尸陀林。<a id="a-9Q"></a>观佛世尊所应作事。</p>
 </body>
</html>