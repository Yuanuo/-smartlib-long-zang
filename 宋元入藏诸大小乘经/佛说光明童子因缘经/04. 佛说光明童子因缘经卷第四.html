<!doctype html>
<html id="z3IBUb0fA" data-ver="682">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说光明童子因缘经卷第四</h1>
  <p id="a2">尔时光明长者。<a id="a-3"></a>施作种种悲愍利乐布施等事已。<a id="a-4"></a>而不告诸眷属亲爱。<a id="a-5"></a>潜诣佛所。<a id="a-6"></a>到已头面礼世尊足。<a id="a-7"></a>前白佛言。<a id="a-8"></a>世尊愿佛。<a id="a-9"></a>今时施我善利。<a id="a-A"></a>我今于佛法中。<a id="a-B"></a>乐欲出家。<a id="a-C"></a>受具足戒。<a id="a-D"></a>而为苾刍。<a id="a-E"></a>净修梵行。<a id="a-F"></a>愿佛大慈。<a id="a-G"></a>摄受于我。<a id="a-H"></a>佛言。<a id="a-I"></a>善来于我法中。<a id="a-J"></a>勤修梵行。<a id="a-K"></a>作是言时。<a id="a-L"></a>光明长者。<a id="a-M"></a>须发自落。<a id="a-N"></a>僧伽梨衣。<a id="a-O"></a>自然着身。<a id="a-P"></a>成苾刍相。<a id="a-Q"></a>然后执持应器及净军。<a id="a-R"></a>持经七昼夜。<a id="a-S"></a>心住正念。<a id="a-T"></a>净修梵行。<a id="a-U"></a>威仪可法。<a id="a-V"></a>如百腊者。<a id="a-W"></a>佛以自着僧伽梨衣。<a id="a-X"></a>与覆其顶。<a id="a-Y"></a>光明苾刍。<a id="a-Z"></a>诸根寂静。<a id="a-a"></a>一心正住。<a id="a-b"></a>是时空中有声赞言。<a id="a-c"></a>佛于今时。<a id="a-d"></a>与满意愿。<a id="a-e"></a>光明苾刍。<a id="a-f"></a>即复发起勤勇坚固之意。<a id="a-g"></a>谛观五趣。<a id="a-h"></a>生死轮回。<a id="a-i"></a>动转循环。<a id="a-j"></a>无有穷尽。<a id="a-k"></a>众生诸行。<a id="a-l"></a>种种差别。<a id="a-m"></a>堕生死中。<a id="a-n"></a>唯佛正法。<a id="a-o"></a>而能解脱。<a id="a-p"></a>如是观已。<a id="a-q"></a>见四谛法。<a id="a-r"></a>了知生死。<a id="a-s"></a>远离三界贪爱之想。<a id="a-t"></a>视诸金宝。<a id="a-u"></a>与泥土等。<a id="a-v"></a>断尽烦恼。<a id="a-w"></a>证阿罗汉果。<a id="a-x"></a>三明六通。<a id="a-y"></a>悉得具足。<a id="a-z"></a>最上无比。<a id="a-10"></a>履空高举。<a id="a-11"></a>如意自在。<a id="a-12"></a>于世名闻利养等事。<a id="a-13"></a>而悉不着。<a id="a-14"></a>释梵诸天。<a id="a-15"></a>咸来供养。<a id="a-16"></a>是时会中诸苾刍众。<a id="a-17"></a>见是事已。<a id="a-18"></a>心生疑念。<a id="a-19"></a>俱白佛言。<a id="a-1A"></a>世尊。<a id="a-1B"></a>今此光明苾刍。<a id="a-1C"></a>以何因缘。<a id="a-1D"></a>未出家时。<a id="a-1E"></a>现于人中。<a id="a-1F"></a>受天胜福。<a id="a-1G"></a>入佛法中。<a id="a-1H"></a>始出家已。<a id="a-1I"></a>即能断除一切烦恼。<a id="a-1J"></a>证阿罗汉。<a id="a-1K"></a>佛言诸苾刍。<a id="a-1L"></a>此光明苾刍。<a id="a-1M"></a>宿种善根。<a id="a-1N"></a>今已成熟。<a id="a-1O"></a>逮得所利。<a id="a-1P"></a>如应决定。<a id="a-1Q"></a>今正是时。<a id="a-1R"></a>是故光明苾刍。<a id="a-1S"></a>以宿善因缘。<a id="a-1T"></a>获如是果。</p>
  <p id="a1U">复次诸苾刍当知。<a id="a-1V"></a>诸业果报。<a id="a-1W"></a>皆从自因所作。<a id="a-1X"></a>非外地界所成。<a id="a-1Y"></a>亦非水火风界所成。<a id="a-1Z"></a>亦非从余蕴处界成。<a id="a-1a"></a>若善不善。<a id="a-1b"></a>皆由自业。<a id="a-1c"></a>获诸报应。<a id="a-1d"></a>尔时世尊。<a id="a-1e"></a>为诸苾刍。<a id="a-1f"></a>说伽陀曰。</p>
  <p id="a1g">一切众生所作业　　纵经百劫亦不忘</p>
  <p id="a1h">因缘和合于一时　　果报随应自当受</p>
  <p id="a1i">佛告诸苾刍。<a id="a-1j"></a>汝等谛听。<a id="a-1k"></a>光明苾刍。<a id="a-1l"></a>往昔因缘过去九十一劫。<a id="a-1m"></a>有佛出世。<a id="a-1n"></a>号毗婆尸如来应供正等正觉明行足善逝世间解无上士调御丈夫天人师佛世尊。<a id="a-1o"></a>其佛与六百二十万苾刍众。<a id="a-1p"></a>游行到满度摩底大国城中。<a id="a-1q"></a>安止一处。<a id="a-1r"></a>彼国有王。<a id="a-1s"></a>名满度摩。<a id="a-1t"></a>其王正信。<a id="a-1u"></a>正法治国。<a id="a-1v"></a>国土广大。<a id="a-1w"></a>人民炽盛。<a id="a-1x"></a>安隐丰乐。<a id="a-1y"></a>离诸疾苦饥馑等难。<a id="a-1z"></a>亦无斗诤怨害盗贼恐怖。<a id="a-20"></a>人民和顺。<a id="a-21"></a>善相具足。<a id="a-22"></a>时彼城中。<a id="a-23"></a>有一长者。<a id="a-24"></a>名曰积财。<a id="a-25"></a>于法正信。<a id="a-26"></a>其家大富。<a id="a-27"></a>财宝无量。<a id="a-28"></a>与毗沙门天王。<a id="a-29"></a>等无有异。<a id="a-2A"></a>时彼长者。<a id="a-2B"></a>知毗婆尸如来。<a id="a-2C"></a>与苾刍众。<a id="a-2D"></a>来至城中。<a id="a-2E"></a>即自思惟。<a id="a-2F"></a>我欲请佛及苾刍众。<a id="a-2G"></a>饮食供养。<a id="a-2H"></a>及就我舍。<a id="a-2I"></a>安居三月。<a id="a-2J"></a>作是思惟已。<a id="a-2K"></a>诣彼佛所。<a id="a-2L"></a>到已头面礼佛双足。<a id="a-2M"></a>退坐一面。<a id="a-2N"></a>时毗婆尸佛。<a id="a-2O"></a>乃为长者。<a id="a-2P"></a>如其所应。<a id="a-2Q"></a>宣说法要。<a id="a-2R"></a>示教利喜。<a id="a-2S"></a>积财长者闻正法已。<a id="a-2T"></a>即从座起。<a id="a-2U"></a>整治衣服。<a id="a-2V"></a>合掌向佛。<a id="a-2W"></a>而白佛言。<a id="a-2X"></a>世尊。<a id="a-2Y"></a>我今请佛及苾刍众。<a id="a-2Z"></a>就我舍中。<a id="a-2a"></a>饮食供养及就我舍。<a id="a-2b"></a>安居三月。<a id="a-2c"></a>一切所须供给承事。<a id="a-2d"></a>愿佛慈悲赴我所请。<a id="a-2e"></a>毗婆尸佛。<a id="a-2f"></a>即时默然。<a id="a-2g"></a>积财长者。<a id="a-2h"></a>见佛默然。<a id="a-2i"></a>知已受请。<a id="a-2j"></a>心生欢喜。<a id="a-2k"></a>头面礼足。<a id="a-2l"></a>即出佛会。<a id="a-2m"></a>还复自舍。<a id="a-2n"></a>是时满度摩王。<a id="a-2o"></a>闻毗婆尸佛。<a id="a-2p"></a>与六百二十万苾刍众。<a id="a-2q"></a>游行到此国城之中。<a id="a-2r"></a>即作是念。<a id="a-2s"></a>我今请佛及苾刍众。<a id="a-2t"></a>就我宫中。<a id="a-2u"></a>饮食供养。<a id="a-2v"></a>及就我宫。<a id="a-2w"></a>安居三月。<a id="a-2x"></a>一切所须。<a id="a-2y"></a>随应供给。<a id="a-2z"></a>作是念已。<a id="a-30"></a>即与臣佐官属围绕。<a id="a-31"></a>诣彼佛所。<a id="a-32"></a>到已头面礼佛双足。<a id="a-33"></a>退坐一面。<a id="a-34"></a>是时彼佛。<a id="a-35"></a>如其所应。<a id="a-36"></a>为说法要。<a id="a-37"></a>示教利喜。<a id="a-38"></a>王闻法已。<a id="a-39"></a>即从座起。<a id="a-3A"></a>整治衣服。<a id="a-3B"></a>合掌向佛。<a id="a-3C"></a>而白佛言。<a id="a-3D"></a>世尊。<a id="a-3E"></a>我今请佛及苾刍众。<a id="a-3F"></a>就我宫中。<a id="a-3G"></a>饮食供养。<a id="a-3H"></a>及就我宫。<a id="a-3I"></a>安居三月。<a id="a-3J"></a>一切所须。<a id="a-3K"></a>饮食衣服。<a id="a-3L"></a>卧具医药。<a id="a-3M"></a>随应供给。<a id="a-3N"></a>承事供养。<a id="a-3O"></a>愿佛慈悲受我所请。<a id="a-3P"></a>佛言大王。<a id="a-3Q"></a>我已先受积财长者所请。<a id="a-3R"></a>王言。<a id="a-3S"></a>愿佛且就我宫。<a id="a-3T"></a>饭食供养。<a id="a-3U"></a>我当告敕积财长者。<a id="a-3V"></a>佛言大王。<a id="a-3W"></a>法尔不应违于先请。<a id="a-3X"></a>尔时满度摩王。<a id="a-3Y"></a>头面礼毗婆尸佛足礼已。<a id="a-3Z"></a>即从佛会。<a id="a-3a"></a>还所居宫。<a id="a-3b"></a>亟遣人使诣积财长者所。<a id="a-3c"></a>传教敕言。<a id="a-3d"></a>汝今当知。<a id="a-3e"></a>我已先请毗婆尸佛及苾刍众。<a id="a-3f"></a>汝可别日营办供养。<a id="a-3g"></a>积财长者白使者言。<a id="a-3h"></a>愿王哀察。<a id="a-3i"></a>我已先请彼佛及苾刍众。<a id="a-3j"></a>使还白王。<a id="a-3k"></a>王复遣告长者。<a id="a-3l"></a>汝今居我国中。<a id="a-3m"></a>于理亦应我先供佛。<a id="a-3n"></a>长者白使者言。<a id="a-3o"></a>大王若言居王国中。<a id="a-3p"></a>王合先请者。<a id="a-3q"></a>理实不然。<a id="a-3r"></a>愿王今时勿相违碍。<a id="a-3s"></a>使还具白。<a id="a-3t"></a>王复遣言长者。<a id="a-3u"></a>当知设汝所请。<a id="a-3v"></a>我亦不障。<a id="a-3w"></a>然若能造胜上食者。<a id="a-3x"></a>佛当自赴。<a id="a-3y"></a>尔时积财长者。<a id="a-3z"></a>闻是语已。<a id="a-40"></a>即于是夜。<a id="a-41"></a>燃以香木。<a id="a-42"></a>营办种种清净最胜上味饮食。<a id="a-43"></a>满度摩王。<a id="a-44"></a>亦于宫中。<a id="a-45"></a>办造饮食。<a id="a-46"></a>至明旦时。<a id="a-47"></a>长者舍中。<a id="a-48"></a>敷设庄严妙好床座。<a id="a-49"></a>及净水器。<a id="a-4A"></a>安布已讫。<a id="a-4B"></a>遣人诣佛。<a id="a-4C"></a>白彼佛言。<a id="a-4D"></a>饮食已办。<a id="a-4E"></a>食时亦至。<a id="a-4F"></a>愿佛降赴。<a id="a-4G"></a>今正是时。</p>
  <p id="a4H">尔时毗婆尸佛。<a id="a-4I"></a>与苾刍众。<a id="a-4J"></a>食时着衣。<a id="a-4K"></a>执持应器。<a id="a-4L"></a>诣积财长者舍。<a id="a-4M"></a>受其供养。<a id="a-4N"></a>到彼舍已。<a id="a-4O"></a>佛先洗足。<a id="a-4P"></a>处于最上妙好之座。<a id="a-4Q"></a>诸苾刍众。<a id="a-4R"></a>亦各洗足。<a id="a-4S"></a>次第而坐。<a id="a-4T"></a>积财长者。<a id="a-4U"></a>恭敬合掌。<a id="a-4V"></a>前礼佛足。<a id="a-4W"></a>礼已即持最上饮食。<a id="a-4X"></a>躬自奉上佛世尊已。<a id="a-4Y"></a>次第各各奉诸苾刍。<a id="a-4Z"></a>是时彼佛。<a id="a-4a"></a>及苾刍众。<a id="a-4b"></a>饭食讫已。<a id="a-4c"></a>收置其钵盥手清净。<a id="a-4d"></a>次第安坐。<a id="a-4e"></a>积财长者。<a id="a-4f"></a>亦于佛前。<a id="a-4g"></a>恭肃而坐。<a id="a-4h"></a>听佛说法。<a id="a-4i"></a>尔时毗婆尸佛。<a id="a-4j"></a>为积财长者。<a id="a-4k"></a>如其所应。<a id="a-4l"></a>宣说法要。<a id="a-4m"></a>示教利喜。<a id="a-4n"></a>长者得闻法已。<a id="a-4o"></a>心大欢喜。<a id="a-4p"></a>顶礼佛足。<a id="a-4q"></a>积财长者。<a id="a-4r"></a>如是供养已。<a id="a-4s"></a>佛出其舍。<a id="a-4t"></a>尔时满度摩王。<a id="a-4u"></a>尚于宫中。<a id="a-4v"></a>营办饮食。<a id="a-4w"></a>求胜长者。<a id="a-4x"></a>乃谓侍臣言。<a id="a-4y"></a>我此宫中。<a id="a-4z"></a>眷属嫔御。<a id="a-50"></a>而甚广大。<a id="a-51"></a>何人善为营造胜上殊妙饮食。<a id="a-52"></a>而能胜彼积财长者。<a id="a-53"></a>侍臣白言。<a id="a-54"></a>大王但当禁止诸卖薪者。<a id="a-55"></a>而彼长者自不能办供佛之膳。<a id="a-56"></a>王如其言。<a id="a-57"></a>即令禁止。<a id="a-58"></a>若固卖者。<a id="a-59"></a>不应住我国中。<a id="a-5A"></a>时积财长者。<a id="a-5B"></a>闻有教敕禁卖薪者。<a id="a-5C"></a>心生忿恚。<a id="a-5D"></a>即作是言。<a id="a-5E"></a>今我舍中。<a id="a-5F"></a>自有香木。<a id="a-5G"></a>何须彼薪以焚身邪。<a id="a-5H"></a>是时长者。<a id="a-5I"></a>舍中先燃香木。<a id="a-5J"></a>及以香油。<a id="a-5K"></a>营造饮食。<a id="a-5L"></a>是香普薰彼大城中。<a id="a-5M"></a>满度摩王。<a id="a-5N"></a>闻是香已。<a id="a-5O"></a>问侍臣言。<a id="a-5P"></a>今此妙香。<a id="a-5Q"></a>从何所来。<a id="a-5R"></a>侍臣白言。<a id="a-5S"></a>此是积财长者。<a id="a-5T"></a>燃以香木。<a id="a-5U"></a>营造饮食。<a id="a-5V"></a>是彼余香。<a id="a-5W"></a>来至于此。<a id="a-5X"></a>王闻是语。<a id="a-5Y"></a>知佛已赴长者所请。<a id="a-5Z"></a>转复愁恼。<a id="a-5a"></a>谓侍臣言。<a id="a-5b"></a>今我宫中。<a id="a-5c"></a>何无香木。<a id="a-5d"></a>侍臣白言。<a id="a-5e"></a>市无香木。<a id="a-5f"></a>其何能得。<a id="a-5g"></a>大王当知。<a id="a-5h"></a>彼积财长者。<a id="a-5i"></a>家虽巨富。<a id="a-5j"></a>而无子息。<a id="a-5k"></a>一旦终殁。<a id="a-5l"></a>必无继嗣。<a id="a-5m"></a>凡彼所有。<a id="a-5n"></a>悉归于王。<a id="a-5o"></a>时满度摩王。<a id="a-5p"></a>虽闻是语。<a id="a-5q"></a>亦复不悦。<a id="a-5r"></a>臣白王言。<a id="a-5s"></a>大王且止愁恼。<a id="a-5t"></a>王当别日请佛供养。<a id="a-5u"></a>如王所欲。<a id="a-5v"></a>我悉能令胜彼长者。<a id="a-5w"></a>尔时臣佐作是言已。<a id="a-5x"></a>即于满度摩底城中。<a id="a-5y"></a>悉令除去一切沙砾不净等物。<a id="a-5z"></a>以旃檀香水。<a id="a-60"></a>洒令清净列净水瓶。<a id="a-61"></a>焚诸妙香。<a id="a-62"></a>以真珠宝。<a id="a-63"></a>交错垂布。<a id="a-64"></a>立诸幢幡。<a id="a-65"></a>散种种华。<a id="a-66"></a>犹如天中欢喜之园。<a id="a-67"></a>等无有异。<a id="a-68"></a>清净庄严。<a id="a-69"></a>众宝具足。<a id="a-6A"></a>敷置种种妙宝之座。<a id="a-6B"></a>营办广大。<a id="a-6C"></a>细软甘美。<a id="a-6D"></a>种种上味。<a id="a-6E"></a>清净饮食色香具足。<a id="a-6F"></a>如天苏陀悦意上味。<a id="a-6G"></a>如是饮食。<a id="a-6H"></a>所应供养三界中尊。<a id="a-6I"></a>既安布已。<a id="a-6J"></a>时诸臣佐。<a id="a-6K"></a>俱白王言。<a id="a-6L"></a>今此大城。<a id="a-6M"></a>内外清净。<a id="a-6N"></a>种种庄严。<a id="a-6O"></a>上味饮食。<a id="a-6P"></a>悉已成办。<a id="a-6Q"></a>愿王请佛。<a id="a-6R"></a>饭食供养。<a id="a-6S"></a>时满度摩王。<a id="a-6T"></a>见是事已。<a id="a-6U"></a>心生欢喜。<a id="a-6V"></a>即遣使者。<a id="a-6W"></a>诣毗婆尸佛所。<a id="a-6X"></a>而白佛言。<a id="a-6Y"></a>饭食已办。<a id="a-6Z"></a>食时亦至。<a id="a-6a"></a>愿佛降赴。<a id="a-6b"></a>今正是时。<a id="a-6c"></a>尔时毗婆尸佛。<a id="a-6d"></a>与苾刍众。<a id="a-6e"></a>食时着衣。<a id="a-6f"></a>执持应器。<a id="a-6g"></a>诣满度摩王宫。<a id="a-6h"></a>受其供养。<a id="a-6i"></a>到已佛先洗足。<a id="a-6j"></a>处于最上妙好之座。<a id="a-6k"></a>诸苾刍众亦各洗足。<a id="a-6l"></a>次第而坐。<a id="a-6m"></a>时满度摩王。<a id="a-6n"></a>即持宝吉祥瓶。<a id="a-6o"></a>自佛已降。<a id="a-6p"></a>遍行净水。<a id="a-6q"></a>以佛神力故。<a id="a-6r"></a>有吉祥龙。<a id="a-6s"></a>自然住空。<a id="a-6t"></a>持百伞盖。<a id="a-6u"></a>覆佛世尊。<a id="a-6v"></a>及苾刍顶。<a id="a-6w"></a>王第一妃。<a id="a-6x"></a>执其珠金众宝庄严上妙宝扇侍立佛侧。<a id="a-6y"></a>余诸宫嫔。<a id="a-6z"></a>亦执宝扇。<a id="a-70"></a>侍苾刍侧。<a id="a-71"></a>时满度摩王。<a id="a-72"></a>前礼佛足。<a id="a-73"></a>礼已即持上味饮食。<a id="a-74"></a>躬奉世尊。<a id="a-75"></a>然后各各。<a id="a-76"></a>奉诸苾刍尔时积财长者。<a id="a-77"></a>知佛亦赴满度摩王所请。<a id="a-78"></a>即时遣人。<a id="a-79"></a>潜诣王宫。<a id="a-7A"></a>观其敷设庄严饮食等事所作何若。<a id="a-7B"></a>是人至彼。<a id="a-7C"></a>具见殊胜。<a id="a-7D"></a>贪止不还。<a id="a-7E"></a>如是累遣人去。<a id="a-7F"></a>亦复不还。<a id="a-7G"></a>最后长者即亦自往。<a id="a-7H"></a>至王宫已。<a id="a-7I"></a>备见庄严供养等事。<a id="a-7J"></a>乃自思惟。<a id="a-7K"></a>今王宫中。<a id="a-7L"></a>如是敷设。<a id="a-7M"></a>不知何人而能办作。<a id="a-7N"></a>我家何故无能此者作是念已。<a id="a-7O"></a>还归自舍。<a id="a-7P"></a>谓守库人言。<a id="a-7Q"></a>汝可取诸金宝置于门首。<a id="a-7R"></a>有来求者。<a id="a-7S"></a>随意当与。<a id="a-7T"></a>勿须引入。<a id="a-7U"></a>我不能见。<a id="a-7V"></a>时积财长者。<a id="a-7W"></a>作是念已。<a id="a-7X"></a>即入舍中。<a id="a-7Y"></a>寂止一处。<a id="a-7Z"></a>榰颐不悦。<a id="a-7a"></a>是时帝释天主。<a id="a-7b"></a>以净天眼。<a id="a-7c"></a>见是事已。<a id="a-7d"></a>乃作是念。<a id="a-7e"></a>今此界中。<a id="a-7f"></a>积财长者。<a id="a-7g"></a>布施供养毗婆尸佛。<a id="a-7h"></a>是为上首施主。<a id="a-7i"></a>彼心净信。<a id="a-7j"></a>我宜变身助其营造。<a id="a-7k"></a>作是念已。<a id="a-7l"></a>隐帝释天主身。<a id="a-7m"></a>现婆罗门相。<a id="a-7n"></a>诣积财长者所。<a id="a-7o"></a>到彼舍已。<a id="a-7p"></a>谓守门人言。<a id="a-7q"></a>汝可入告长者言。<a id="a-7r"></a>有憍尸迦族婆罗门。<a id="a-7s"></a>今在门外。<a id="a-7t"></a>欲见长者。<a id="a-7u"></a>守门人曰。<a id="a-7v"></a>长者有言。<a id="a-7w"></a>凡有来者。<a id="a-7x"></a>不应引入。<a id="a-7y"></a>或有所求。<a id="a-7z"></a>随意当给。<a id="a-80"></a>汝婆罗门。<a id="a-81"></a>若有所欲。<a id="a-82"></a>宜自持去。<a id="a-83"></a>何故须求见长者耶。<a id="a-84"></a>婆罗门言。<a id="a-85"></a>我于诸物。<a id="a-86"></a>都无希取。<a id="a-87"></a>然今但欲求见长者。<a id="a-88"></a>汝宜为我速入通达。<a id="a-89"></a>时守门人。<a id="a-8A"></a>即入白言。<a id="a-8B"></a>有一憍尸迦族婆罗门。<a id="a-8C"></a>今在门外。<a id="a-8D"></a>欲见长者。<a id="a-8E"></a>长者告言。<a id="a-8F"></a>汝可谓彼婆罗门曰。<a id="a-8G"></a>若有所求。<a id="a-8H"></a>自当持去。<a id="a-8I"></a>何故须欲求见我耶。<a id="a-8J"></a>时守门人。<a id="a-8K"></a>即出具告。<a id="a-8L"></a>婆罗门复言我无所求。<a id="a-8M"></a>唯欲与彼长者相见。<a id="a-8N"></a>时守门人。<a id="a-8O"></a>再白长者。<a id="a-8P"></a>于是长者。<a id="a-8Q"></a>许其相见。<a id="a-8R"></a>婆罗门入已。<a id="a-8S"></a>白长者言。<a id="a-8T"></a>汝今何故榰颐不悦。<a id="a-8U"></a>有何忧愁。<a id="a-8V"></a>尔时长者。<a id="a-8W"></a>说伽陀曰。</p>
  <p id="a8X">我不说忧事　　说亦不能脱</p>
  <p id="a8Y">若令我得脱　　我即为汝说</p>
  <p id="a8Z">时婆罗门言。<a id="a-8a"></a>汝但具说忧愁所因我必为汝善解其事。<a id="a-8b"></a>时积财长者。<a id="a-8c"></a>具说所因已。<a id="a-8d"></a>彼帝释天主即摄婆罗门相。<a id="a-8e"></a>还复本身。<a id="a-8f"></a>谓长者言。<a id="a-8g"></a>我是帝释天主。<a id="a-8h"></a>我今当遣毗首羯磨天子。<a id="a-8i"></a>来助于汝。<a id="a-8j"></a>营办胜上饮食供佛。<a id="a-8k"></a>作是语已。<a id="a-8l"></a>隐复天宫。<a id="a-8m"></a>即敕毗首羯磨天子言。<a id="a-8n"></a>汝往积财长者舍。<a id="a-8o"></a>潜助营办供佛之事。<a id="a-8p"></a>不亦善乎。<a id="a-8q"></a>时彼天子。<a id="a-8r"></a>奉帝释命。<a id="a-8s"></a>潜助长者。<a id="a-8t"></a>乃以神力。<a id="a-8u"></a>即变大城。<a id="a-8v"></a>悉令清净。<a id="a-8w"></a>如天境界。<a id="a-8x"></a>敷设种种上妙珍宝严饰之具。<a id="a-8y"></a>天诸宝座。<a id="a-8z"></a>天妙饮食。<a id="a-90"></a>皆悉具足。<a id="a-91"></a>有爱啰嚩努龙王。<a id="a-92"></a>自然住空持白伞盖。<a id="a-93"></a>覆于佛顶。<a id="a-94"></a>余吉祥龙。<a id="a-95"></a>各持伞盖。<a id="a-96"></a>覆诸苾刍顶。<a id="a-97"></a>有天童女。<a id="a-98"></a>执金宝庄严最上宝扇。<a id="a-99"></a>侍立佛侧。<a id="a-9A"></a>余诸天女。<a id="a-9B"></a>各执宝扇。<a id="a-9C"></a>侍苾刍侧。<a id="a-9D"></a>时积财长者。<a id="a-9E"></a>即持种种上味饮食。<a id="a-9F"></a>躬自奉上佛及苾刍。<a id="a-9G"></a>时满度摩王。<a id="a-9H"></a>即谓使者言。<a id="a-9I"></a>汝可潜诣积财长者舍。<a id="a-9J"></a>观其敷设庄严饮食其事何若。<a id="a-9K"></a>使者奉命。<a id="a-9L"></a>即潜诣彼。<a id="a-9M"></a>具见庄严殊异等事。<a id="a-9N"></a>见已忘还。<a id="a-9O"></a>复遣近臣去。<a id="a-9P"></a>亦不还。<a id="a-9Q"></a>遣大子去。<a id="a-9R"></a>亦复不还。<a id="a-9S"></a>乃至最后王自诣彼。<a id="a-9T"></a>潜立门侧。<a id="a-9U"></a>尔时毗婆尸佛。<a id="a-9V"></a>知王在外。<a id="a-9W"></a>即谓长者言。<a id="a-9X"></a>汝先因满度摩王。<a id="a-9Y"></a>发不善语业。<a id="a-9Z"></a>斯为罪咎。<a id="a-9a"></a>其王今在汝舍门外。<a id="a-9b"></a>汝可速出悔谢其过。<a id="a-9c"></a>长者即出。<a id="a-9d"></a>见其王已。<a id="a-9e"></a>悔过自责。<a id="a-9f"></a>迎王前入。<a id="a-9g"></a>王入舍已。<a id="a-9h"></a>具见种种天妙庄严及饮食等。<a id="a-9i"></a>见已悉忘前事。<a id="a-9j"></a>乃谓长者言。<a id="a-9k"></a>汝所供佛。<a id="a-9l"></a>胜上若此。<a id="a-9m"></a>如能日日如是供养佛及苾刍。<a id="a-9n"></a>斯无等比。<a id="a-9o"></a>时积财长者。<a id="a-9p"></a>起清净心。<a id="a-9q"></a>前礼佛足。<a id="a-9r"></a>发是愿言。<a id="a-9s"></a>愿我以此。<a id="a-9t"></a>如实布施佛及苾刍。<a id="a-9u"></a>所作善根。<a id="a-9v"></a>当生获得大富自在。<a id="a-9w"></a>一切具足。<a id="a-9x"></a>所生之处。<a id="a-9y"></a>得于人中现受天福。<a id="a-9z"></a>不起多贪。<a id="a-A0"></a>具离贪行。<a id="a-A1"></a>愿如今日。<a id="a-A2"></a>得善法利。<a id="a-A3"></a>值佛正法。<a id="a-A4"></a>归佛出家。<a id="a-A5"></a>发是愿已。<a id="a-A6"></a>毗婆尸佛。<a id="a-A7"></a>及苾刍众。<a id="a-A8"></a>即住长者舍。<a id="a-A9"></a>安居三月。</p>
  <p id="aAA">尔时释迦牟尼佛。<a id="a-AB"></a>告诸苾刍言。<a id="a-AC"></a>于汝意云何。<a id="a-AD"></a>尔时毗婆尸佛法中。<a id="a-AE"></a>积财长者。<a id="a-AF"></a>岂异人乎。<a id="a-AG"></a>今光明苾刍是也。<a id="a-AH"></a>彼时于满度摩王所。<a id="a-AI"></a>出不善语业。<a id="a-AJ"></a>由是因故。<a id="a-AK"></a>果报无失。<a id="a-AL"></a>于五百生中。<a id="a-AM"></a>与母同其火焚。<a id="a-AN"></a>乃至今生。<a id="a-AO"></a>亦复如是。<a id="a-AP"></a>然于毗婆尸佛所。<a id="a-AQ"></a>先种善根。<a id="a-AR"></a>及发大愿。<a id="a-AS"></a>今已成熟。<a id="a-AT"></a>为大富长者。<a id="a-AU"></a>一切具足。<a id="a-AV"></a>现于人中。<a id="a-AW"></a>受天胜福。<a id="a-AX"></a>所作善利。<a id="a-AY"></a>乃至威力等事。<a id="a-AZ"></a>与彼毗婆尸佛时。<a id="a-Aa"></a>等无有异。<a id="a-Ab"></a>而今最后于我法中。<a id="a-Ac"></a>出家学道。<a id="a-Ad"></a>断诸烦恼。<a id="a-Ae"></a>证阿罗汉。<a id="a-Af"></a>诸苾刍。<a id="a-Ag"></a>以是因缘。<a id="a-Ah"></a>汝等当知。<a id="a-Ai"></a>一切众生。<a id="a-Aj"></a>若造一黑业因。<a id="a-Ak"></a>决定当受一黑业报。<a id="a-Al"></a>若造一白业因。<a id="a-Am"></a>决定当受一白业报。<a id="a-An"></a>是故诸苾刍。<a id="a-Ao"></a>若黑业因。<a id="a-Ap"></a>若白业因。<a id="a-Aq"></a>一一果报。<a id="a-Ar"></a>决定无失。<a id="a-As"></a>当知皆是自分所作。<a id="a-At"></a>汝等诸苾刍。<a id="a-Au"></a>应如是修学。<a id="a-Av"></a>佛说此经已。<a id="a-Aw"></a>诸苾刍众。<a id="a-Ax"></a>闻佛所说。<a id="a-Ay"></a>皆大欢喜。<a id="a-Az"></a>信受奉行。</p>
 </body>
</html>