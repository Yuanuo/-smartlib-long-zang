<!doctype html>
<html id="z3IBUaxf8" data-ver="691">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说光明童子因缘经卷第二</h1>
  <p id="a2">尔时王舍城中。<a id="a-3"></a>有二童子。<a id="a-4"></a>一姓婆罗门。<a id="a-5"></a>一姓刹帝利。<a id="a-6"></a>其刹帝利童子。<a id="a-7"></a>名曰寿命。<a id="a-8"></a>是二童子。<a id="a-9"></a>从王舍城出。<a id="a-A"></a>于其路左。<a id="a-B"></a>共为戏剧。<a id="a-C"></a>彼寿命童子。<a id="a-D"></a>久发正信。<a id="a-E"></a>婆罗门童子。<a id="a-F"></a>不具正信。<a id="a-G"></a>乃谓寿命童子言。<a id="a-H"></a>我闻世尊先说。<a id="a-I"></a>善贤长者妻当生子。<a id="a-J"></a>其后生已。<a id="a-K"></a>家族富盛。<a id="a-L"></a>最上吉祥。<a id="a-M"></a>现于人中受天胜福。<a id="a-N"></a>乃至最后。<a id="a-O"></a>于我法中出家学道。<a id="a-P"></a>断诸烦恼。<a id="a-Q"></a>证阿罗汉。<a id="a-R"></a>彼善贤妻。<a id="a-S"></a>已趣命终。<a id="a-T"></a>子必随灭。<a id="a-U"></a>长者亲属。<a id="a-V"></a>送置尸陀林中。<a id="a-W"></a>我知是事。<a id="a-X"></a>岂非世尊说妄语邪。<a id="a-Y"></a>时寿命童子。<a id="a-Z"></a>即为婆罗门童子。<a id="a-a"></a>说伽陀曰。</p>
  <p id="ab">日月星宿可坠地　　山石从地可飞空</p>
  <p id="ac">海水渊深可令枯　　佛语决定无虚妄</p>
  <p id="ad">是时婆罗门童子。<a id="a-e"></a>闻是伽陀已。<a id="a-f"></a>谓寿命童子言。<a id="a-g"></a>汝或不信。<a id="a-h"></a>我今同汝。<a id="a-i"></a>往尸陀林。<a id="a-j"></a>审观是事。<a id="a-k"></a>于是世尊。<a id="a-l"></a>从王舍城。<a id="a-m"></a>次第而行。<a id="a-n"></a>彼二童子。<a id="a-o"></a>犹在路左。<a id="a-p"></a>共为戏剧。<a id="a-q"></a>时寿命童子。<a id="a-r"></a>遥见世尊大众围绕。<a id="a-s"></a>以宿善根故。<a id="a-t"></a>即说伽陀曰。</p>
  <p id="au">希有大牟尼　　离诸动乱相</p>
  <p id="av">人天大众俱　　次第而围绕</p>
  <p id="aw">以师子吼音　　能破诸外论</p>
  <p id="ax">善断众疑网　　最上难得见</p>
  <p id="ay">佛往尸陀林　　威仪相可观</p>
  <p id="az">如风飘密雪　　清冷而遍空</p>
  <p id="a10">释迦牟尼尊　　现光明变化</p>
  <p id="a11">刹那瞻睹者　　随应获利益</p>
  <p id="a12">尔时摩伽陀国主。<a id="a-13"></a>频婆娑罗王。<a id="a-14"></a>闻佛世尊先说。<a id="a-15"></a>善贤长者妻当生子。<a id="a-16"></a>其后生已。<a id="a-17"></a>家族富盛。<a id="a-18"></a>最上吉祥。<a id="a-19"></a>现于人中受天胜福。<a id="a-1A"></a>乃至最后。<a id="a-1B"></a>于我法中出家学道。<a id="a-1C"></a>断诸烦恼。<a id="a-1D"></a>证阿罗汉。<a id="a-1E"></a>彼妻已趣命终。<a id="a-1F"></a>长者亲属。<a id="a-1G"></a>送尸陀林。<a id="a-1H"></a>今佛世尊。<a id="a-1I"></a>与诸大众围绕。<a id="a-1J"></a>亦诣尸陀林中。<a id="a-1K"></a>王闻是已。<a id="a-1L"></a>即自思惟。<a id="a-1M"></a>我佛世尊。<a id="a-1N"></a>若无义利。<a id="a-1O"></a>而辄不往彼尸陀林。<a id="a-1P"></a>将非善贤之妻死而复生。<a id="a-1Q"></a>世尊往彼欲为施作诸利益故。<a id="a-1R"></a>我今宜应往观是事。<a id="a-1S"></a>是时频婆娑罗王。<a id="a-1T"></a>作是思惟已。<a id="a-1U"></a>即与耆旧大臣宫嫔官属围绕而出。<a id="a-1V"></a>王出城时。<a id="a-1W"></a>彼二童子。<a id="a-1X"></a>尚居路左。<a id="a-1Y"></a>共为戏剧。<a id="a-1Z"></a>彼寿命童子遥见频婆娑罗王已。<a id="a-1a"></a>即时前诣。<a id="a-1b"></a>说伽陀曰。</p>
  <p id="a1c">最胜摩伽陀国主　　臣佐围绕出王城</p>
  <p id="a1d">发起决定净信心　　一切人众皆欢喜</p>
  <p id="a1e">是时佛及一切人天大众。<a id="a-1f"></a>频婆娑罗王。<a id="a-1g"></a>乃至寿命童子等。<a id="a-1h"></a>咸悉至于尸陀林中。</p>
  <p id="a1i">尔时世尊。<a id="a-1j"></a>即从口中。<a id="a-1k"></a>放净光明。<a id="a-1l"></a>普照众会。<a id="a-1m"></a>时彼先占相者。<a id="a-1n"></a>外道尼乾陀等。<a id="a-1o"></a>亦在会中。<a id="a-1p"></a>睹佛世尊放光明已。<a id="a-1q"></a>即作是念。<a id="a-1r"></a>今此沙门瞿昙。<a id="a-1s"></a>于大众中。<a id="a-1t"></a>现光明相。<a id="a-1u"></a>岂非善贤之子不命终邪。<a id="a-1v"></a>作是念已。<a id="a-1w"></a>谓长者言。<a id="a-1x"></a>长者我观沙门瞿昙现光明相。<a id="a-1y"></a>必是汝子存而不没。<a id="a-1z"></a>善贤长者白言。<a id="a-20"></a>我师圣者。<a id="a-21"></a>此事若然。<a id="a-22"></a>我当云何。<a id="a-23"></a>外道告言。<a id="a-24"></a>长者。<a id="a-25"></a>汝子若存。<a id="a-26"></a>当令入我法中普遍修学。<a id="a-27"></a>尔时长者将焚其妻。<a id="a-28"></a>先已积薪。<a id="a-29"></a>并所用物。<a id="a-2A"></a>置尸于中。<a id="a-2B"></a>举火以焚。<a id="a-2C"></a>火焰既发。<a id="a-2D"></a>即从脐间。<a id="a-2E"></a>渐次破裂。<a id="a-2F"></a>中出莲华。<a id="a-2G"></a>于其华中。<a id="a-2H"></a>有一童子。<a id="a-2I"></a>端然而坐。<a id="a-2J"></a>面貌端正。<a id="a-2K"></a>色相殊异。<a id="a-2L"></a>是时会中无数大众。<a id="a-2M"></a>悉睹是相。<a id="a-2N"></a>叹未曾有。<a id="a-2O"></a>诸正信者。<a id="a-2P"></a>忆佛前言诚无虚妄。<a id="a-2Q"></a>时彼外道尼乾陀。<a id="a-2R"></a>观是事已。<a id="a-2S"></a>心生苦恼。<a id="a-2T"></a>敛然而住。</p>
  <p id="a2U">尔时世尊即告善贤长者言。<a id="a-2V"></a>长者。<a id="a-2W"></a>汝今收此童子。<a id="a-2X"></a>护持养育。<a id="a-2Y"></a>时外道尼乾陀。<a id="a-2Z"></a>窃观长者面相已。<a id="a-2a"></a>谓言。<a id="a-2b"></a>长者。<a id="a-2c"></a>焚尸火中。<a id="a-2d"></a>忽出童子。<a id="a-2e"></a>于一切事。<a id="a-2f"></a>皆不吉祥。<a id="a-2g"></a>汝今不应收归养育。<a id="a-2h"></a>时善贤长者。<a id="a-2i"></a>即不肯受。<a id="a-2j"></a>是时佛告寿命童子言。<a id="a-2k"></a>汝宜收此童子护持养育。<a id="a-2l"></a>时寿命童子。<a id="a-2m"></a>先审思已。<a id="a-2n"></a>后白佛言。<a id="a-2o"></a>于我舍中。<a id="a-2p"></a>无处容受。<a id="a-2q"></a>设得此子。<a id="a-2r"></a>非我所宜。<a id="a-2s"></a>时善贤妻。<a id="a-2t"></a>焚烧已竟。<a id="a-2u"></a>以佛光明威神力故。<a id="a-2v"></a>火自息灭。<a id="a-2w"></a>于刹那间。<a id="a-2x"></a>天降细雪。<a id="a-2y"></a>自然清冷。<a id="a-2z"></a>收置余薪。<a id="a-30"></a>净其焚地。<a id="a-31"></a>是时火中。<a id="a-32"></a>出者童子。<a id="a-33"></a>安然而住。<a id="a-34"></a>于是世尊普告寿命童子等言。<a id="a-35"></a>汝等有正信者。<a id="a-36"></a>勿学外道邪异诳乱。<a id="a-37"></a>当住正念。<a id="a-38"></a>寿命童子白佛言。<a id="a-39"></a>世尊。<a id="a-3A"></a>我于王族生。<a id="a-3B"></a>亦于王族老。<a id="a-3C"></a>我身清净。<a id="a-3D"></a>犹如牛头妙栴檀香。<a id="a-3E"></a>等无有异。<a id="a-3F"></a>我实不知外道邪异诳乱等事。<a id="a-3G"></a>是时世尊。<a id="a-3H"></a>又复告彼善贤长者言。<a id="a-3I"></a>今此童子。<a id="a-3J"></a>是汝之子。<a id="a-3K"></a>汝可收归护持养育。<a id="a-3L"></a>彼善贤长者。<a id="a-3M"></a>邪见坚固。<a id="a-3N"></a>不行正道。<a id="a-3O"></a>即时又复窃观外道尼乾陀面。<a id="a-3P"></a>彼外道言。<a id="a-3Q"></a>善贤长者。<a id="a-3R"></a>汝宜审思。<a id="a-3S"></a>今此童子。<a id="a-3T"></a>火中遗残。<a id="a-3U"></a>大不吉祥。<a id="a-3V"></a>虽火不烧。<a id="a-3W"></a>而相岂善。<a id="a-3X"></a>汝若收归。<a id="a-3Y"></a>决定令汝家族破坏。<a id="a-3Z"></a>又复于汝命不相益。<a id="a-3a"></a>及于汝身为多损恼。<a id="a-3b"></a>凡所欲事。<a id="a-3c"></a>不得和合。<a id="a-3d"></a>深自筹量。<a id="a-3e"></a>无宜后悔。<a id="a-3f"></a>长者闻外道言已。<a id="a-3g"></a>复不肯受。</p>
  <p id="a3h">尔时世尊即谓频婆娑罗王言。<a id="a-3i"></a>大王。<a id="a-3j"></a>汝今收此童子。<a id="a-3k"></a>王宫养育。<a id="a-3l"></a>时频婆娑罗王。<a id="a-3m"></a>受佛教敕。<a id="a-3n"></a>即速起身曲躬伸手取其童子。<a id="a-3o"></a>普遍观瞻已。<a id="a-3p"></a>即白佛言。<a id="a-3q"></a>我依佛敕。<a id="a-3r"></a>收归王宫。<a id="a-3s"></a>然此童子。<a id="a-3t"></a>作何名字。<a id="a-3u"></a>愿佛世尊。<a id="a-3v"></a>善为安立。<a id="a-3w"></a>佛言。<a id="a-3x"></a>大王。<a id="a-3y"></a>今此童子。<a id="a-3z"></a>从火中得。<a id="a-40"></a>应为立名号火光明。<a id="a-41"></a>尔时世尊。<a id="a-42"></a>于大众中。<a id="a-43"></a>以此童子。<a id="a-44"></a>付授频婆娑罗王已。<a id="a-45"></a>即时观察审知频婆娑罗王。<a id="a-46"></a>及诸会众。<a id="a-47"></a>若体若性。<a id="a-48"></a>心所乐欲。<a id="a-49"></a>如其所应。<a id="a-4A"></a>广为说法。<a id="a-4B"></a>是诸会众。<a id="a-4C"></a>得闻法已。<a id="a-4D"></a>中有多百人。<a id="a-4E"></a>发起最上清净正信。<a id="a-4F"></a>有证须陀洹果者。<a id="a-4G"></a>有证斯陀含果者。<a id="a-4H"></a>有证阿那含果者。<a id="a-4I"></a>有证阿罗汉果者。<a id="a-4J"></a>有能进发暖位善根者。<a id="a-4K"></a>有能进发顶位善根者。<a id="a-4L"></a>有能进发忍位善根者。<a id="a-4M"></a>有发声闻菩提心者。<a id="a-4N"></a>有发缘觉菩提心者。<a id="a-4O"></a>有发阿耨多罗三藐三菩提心者。<a id="a-4P"></a>有发归依摄受心者。<a id="a-4Q"></a>有于学句起摄受心者。<a id="a-4R"></a>如是会众。<a id="a-4S"></a>以佛功德及正法力。<a id="a-4T"></a>众和合事。<a id="a-4U"></a>随其所应。<a id="a-4V"></a>咸得利益。<a id="a-4W"></a>尔时频婆娑罗王。<a id="a-4X"></a>即离佛会。<a id="a-4Y"></a>将此童子。<a id="a-4Z"></a>还复王宫。<a id="a-4a"></a>是时大王。<a id="a-4b"></a>召八宫嫔。<a id="a-4c"></a>以为八母。<a id="a-4d"></a>二为养母。<a id="a-4e"></a>使令恩养。<a id="a-4f"></a>二为乳母。<a id="a-4g"></a>使令乳哺。<a id="a-4h"></a>二为净母。<a id="a-4i"></a>使令灌浣。<a id="a-4j"></a>二为戏母。<a id="a-4k"></a>使令伴习戏玩。<a id="a-4l"></a>如是王敕八母。<a id="a-4m"></a>付其童子。<a id="a-4n"></a>自乳哺中。<a id="a-4o"></a>至于成长。<a id="a-4p"></a>或乳或食。<a id="a-4q"></a>及余所须。<a id="a-4r"></a>于昼夜中。<a id="a-4s"></a>抚怜恩育。<a id="a-4t"></a>无令阙失。<a id="a-4u"></a>后渐长成。<a id="a-4v"></a>如清净池一莲秀出。<a id="a-4w"></a>爱护存惜。<a id="a-4x"></a>其义亦然。<a id="a-4y"></a>乃至后时。<a id="a-4z"></a>光明童子。<a id="a-50"></a>有一舅氏。<a id="a-51"></a>久持财物。<a id="a-52"></a>出外商贩。<a id="a-53"></a>渐历岁年。<a id="a-54"></a>未由还复。<a id="a-55"></a>忽于一时。<a id="a-56"></a>外闻人说。<a id="a-57"></a>我妹怀妊。<a id="a-58"></a>佛为记说。<a id="a-59"></a>定当生男。<a id="a-5A"></a>其后生已。<a id="a-5B"></a>家族富盛。<a id="a-5C"></a>最上吉祥。<a id="a-5D"></a>现于人中受天胜福。<a id="a-5E"></a>乃至最后。<a id="a-5F"></a>于我法中出家学道。<a id="a-5G"></a>断诸烦恼。<a id="a-5H"></a>证阿罗汉。<a id="a-5I"></a>时彼舅氏。<a id="a-5J"></a>闻此语已。<a id="a-5K"></a>即速聚收商贩财物。<a id="a-5L"></a>涉远赍持。<a id="a-5M"></a>还归自舍。<a id="a-5N"></a>既至舍中。<a id="a-5O"></a>知妹已殁。<a id="a-5P"></a>悲号啼泣。<a id="a-5Q"></a>审自思惟。<a id="a-5R"></a>外先所闻佛记我妹定当生男。<a id="a-5S"></a>乃至断诸烦恼。<a id="a-5T"></a>证阿罗汉。<a id="a-5U"></a>今妹既殁。<a id="a-5V"></a>佛虚设言。<a id="a-5W"></a>岂佛世尊亦妄说邪。<a id="a-5X"></a>作是念已。<a id="a-5Y"></a>即往邻家。<a id="a-5Z"></a>询问其故。<a id="a-5a"></a>谓邻人言。<a id="a-5b"></a>我出外方商贩始还。<a id="a-5c"></a>先闻人说。<a id="a-5d"></a>我妹怀妊。<a id="a-5e"></a>佛为记言。<a id="a-5f"></a>定当生男。<a id="a-5g"></a>其后生已。<a id="a-5h"></a>家族富盛。<a id="a-5i"></a>最上吉祥。<a id="a-5j"></a>现于人中受天胜福。<a id="a-5k"></a>乃至最后。<a id="a-5l"></a>于我法中出家学道。<a id="a-5m"></a>断诸烦恼。<a id="a-5n"></a>证阿罗汉。<a id="a-5o"></a>我闻是说。<a id="a-5p"></a>欢喜而归。<a id="a-5q"></a>洎至家中。<a id="a-5r"></a>妹已亡殁。<a id="a-5s"></a>佛所设言。<a id="a-5t"></a>岂非虚妄。<a id="a-5u"></a>是时邻人。<a id="a-5v"></a>即谓舅氏。<a id="a-5w"></a>说伽陀曰。</p>
  <p id="a5x">星月可处地　　山石可飞空</p>
  <p id="a5y">大海可令枯　　佛语诚无妄</p>
  <p id="a5z">时彼邻人说伽陀已。<a id="a-60"></a>复谓舅氏言。<a id="a-61"></a>世尊所说。<a id="a-62"></a>实无虚妄。<a id="a-63"></a>汝妹亡殁。<a id="a-64"></a>然有其因。<a id="a-65"></a>以善贤长者信外道言造杀害业。<a id="a-66"></a>由杀因缘汝妹亡殁。<a id="a-67"></a>光明童子有大威力。<a id="a-68"></a>火不能烧莲华中出。<a id="a-69"></a>而今在彼频婆娑罗王宫中养育。<a id="a-6A"></a>是时邻人。<a id="a-6B"></a>具以前事。<a id="a-6C"></a>告其舅氏。</p>
  <p id="a6D">时彼舅氏。<a id="a-6E"></a>闻此语已。<a id="a-6F"></a>即还家中。<a id="a-6G"></a>谓善贤长者言。<a id="a-6H"></a>长者所为。<a id="a-6I"></a>不依理法。<a id="a-6J"></a>以何事故。<a id="a-6K"></a>我妹致终。<a id="a-6L"></a>然我审知我妹怀妊。<a id="a-6M"></a>汝设计谋。<a id="a-6N"></a>不全生产。<a id="a-6O"></a>汝以邪见。<a id="a-6P"></a>信受外道。<a id="a-6Q"></a>起杀因缘。<a id="a-6R"></a>杀害我妹。<a id="a-6S"></a>光明童子有大威力。<a id="a-6T"></a>火不能烧。<a id="a-6U"></a>莲华中出。<a id="a-6V"></a>今在王宫。<a id="a-6W"></a>此实非理。<a id="a-6X"></a>汝可速诣王宫于今日中取童子归。<a id="a-6Y"></a>斯为甚善。<a id="a-6Z"></a>若不然者。<a id="a-6a"></a>我必与汝作不和合。<a id="a-6b"></a>我即当持白灰。<a id="a-6c"></a>于街巷路陌四衢道中。<a id="a-6d"></a>乃至随处。<a id="a-6e"></a>遍散其地。<a id="a-6f"></a>普令地白。<a id="a-6g"></a>使人惊异。<a id="a-6h"></a>我当唱言。<a id="a-6i"></a>善贤长者。<a id="a-6j"></a>杀害女人。<a id="a-6k"></a>我妹先因此人坏命。<a id="a-6l"></a>光明童子。<a id="a-6m"></a>今在王宫。<a id="a-6n"></a>王亦今时作无义利。<a id="a-6o"></a>我于随处。<a id="a-6p"></a>必作此说。<a id="a-6q"></a>汝自筹量。<a id="a-6r"></a>无贻后耻。<a id="a-6s"></a>尔时善贤长者。<a id="a-6t"></a>闻此语已。<a id="a-6u"></a>心生忧恼。<a id="a-6v"></a>作是思惟。<a id="a-6w"></a>如舅氏说。<a id="a-6x"></a>将非实邪。<a id="a-6y"></a>若实然者。<a id="a-6z"></a>我必怀惭。<a id="a-70"></a>作是思惟已。<a id="a-71"></a>即诣王宫。<a id="a-72"></a>既至王所。<a id="a-73"></a>跪拜伸敬。<a id="a-74"></a>具以前事而白王言。<a id="a-75"></a>大王。<a id="a-76"></a>我尚轻小。<a id="a-77"></a>王最胜上。<a id="a-78"></a>若不与其童子。<a id="a-79"></a>恐谤于王愿王今时与此童子。<a id="a-7A"></a>王言。<a id="a-7B"></a>长者。<a id="a-7C"></a>我本无心取此童子。<a id="a-7D"></a>是佛世尊。<a id="a-7E"></a>付授于我。<a id="a-7F"></a>若非佛敕。<a id="a-7G"></a>我岂取邪。<a id="a-7H"></a>汝若欲取此童子者。<a id="a-7I"></a>今自宜应往诣佛所。<a id="a-7J"></a>具陈斯意。<a id="a-7K"></a>是时善贤长者。<a id="a-7L"></a>即出王宫。<a id="a-7M"></a>往诣佛所。<a id="a-7N"></a>到已白佛言。<a id="a-7O"></a>我有亲属。<a id="a-7P"></a>从外来归彼谓我言。<a id="a-7Q"></a>光明童子。<a id="a-7R"></a>今在王宫。<a id="a-7S"></a>于今日中。<a id="a-7T"></a>速令取归斯为甚善。<a id="a-7U"></a>若不然者。<a id="a-7V"></a>彼不和合。<a id="a-7W"></a>乃至当于四衢道中。<a id="a-7X"></a>唱言善贤杀害女人。<a id="a-7Y"></a>我妹先因此人坏命。<a id="a-7Z"></a>光明童子。<a id="a-7a"></a>今在王宫王亦今时作无义利。<a id="a-7b"></a>我以是事。<a id="a-7c"></a>适诣王宫。<a id="a-7d"></a>取彼童子。<a id="a-7e"></a>王言。<a id="a-7f"></a>先因佛令收养。<a id="a-7g"></a>故我来此。<a id="a-7h"></a>愿佛令王还我童子。<a id="a-7i"></a>尔时世尊知是事已。<a id="a-7j"></a>观其善贤长者。<a id="a-7k"></a>今时若不得此童子。<a id="a-7l"></a>苦恼逼心。<a id="a-7m"></a>无有是处。<a id="a-7n"></a>定当呕血而趣命终。<a id="a-7o"></a>佛大慈悲。<a id="a-7p"></a>为作救护。<a id="a-7q"></a>即告尊者阿难言。<a id="a-7r"></a>阿难。<a id="a-7s"></a>汝可往诣频婆娑罗王宫。<a id="a-7t"></a>如我辞曰。<a id="a-7u"></a>佛问大王得无病不。<a id="a-7v"></a>今有一事。<a id="a-7w"></a>当听佛言。<a id="a-7x"></a>善贤长者。<a id="a-7y"></a>来取光明童子。<a id="a-7z"></a>王今宜应速当授与。<a id="a-80"></a>善贤长者。<a id="a-81"></a>若不得此童子。<a id="a-82"></a>苦恼逼心。<a id="a-83"></a>无有是处。<a id="a-84"></a>定当呕血而趣命终。<a id="a-85"></a>王悉是事。<a id="a-86"></a>应如佛言。<a id="a-87"></a>是时尊者阿难承佛圣旨。<a id="a-88"></a>即时往诣频婆娑罗王宫。<a id="a-89"></a>到已见王。<a id="a-8A"></a>如佛辞曰。<a id="a-8B"></a>佛问大王得无病不。<a id="a-8C"></a>今有一事。<a id="a-8D"></a>宜听佛言。<a id="a-8E"></a>善贤长者。<a id="a-8F"></a>来取光明童子。<a id="a-8G"></a>善贤若不得此童子。<a id="a-8H"></a>苦恼逼心。<a id="a-8I"></a>无有是处。<a id="a-8J"></a>定当呕血而趣命终。<a id="a-8K"></a>大王应悉是事。<a id="a-8L"></a>宜速付授。<a id="a-8M"></a>尔时频婆娑罗王。<a id="a-8N"></a>受佛敕已。<a id="a-8O"></a>即作是言。<a id="a-8P"></a>大德尊者。<a id="a-8Q"></a>回至佛所。<a id="a-8R"></a>愿传我语。<a id="a-8S"></a>频婆娑罗王。<a id="a-8T"></a>稽首世尊足下。<a id="a-8U"></a>致敬问讯世尊。<a id="a-8V"></a>如佛教敕。<a id="a-8W"></a>我已听受。<a id="a-8X"></a>是时尊者阿难即出王宫。<a id="a-8Y"></a>回至佛所。<a id="a-8Z"></a>具如王言。<a id="a-8a"></a>白佛世尊。<a id="a-8b"></a>时频婆娑罗王。<a id="a-8c"></a>即速宣召善贤长者。<a id="a-8d"></a>到已谓言。<a id="a-8e"></a>善贤。<a id="a-8f"></a>今此童子。<a id="a-8g"></a>久在宫中。<a id="a-8h"></a>护持养育。<a id="a-8i"></a>八母看侍。<a id="a-8j"></a>乳哺依时。<a id="a-8k"></a>我心爱怜。<a id="a-8l"></a>过甚亲子。<a id="a-8m"></a>今虽佛敕还付于汝。<a id="a-8n"></a>然汝亦当体我心意。<a id="a-8o"></a>日日三时。<a id="a-8p"></a>汝自将来。<a id="a-8q"></a>我欲观视。<a id="a-8r"></a>善贤长者。<a id="a-8s"></a>敬受王命。<a id="a-8t"></a>即白王言。<a id="a-8u"></a>我受王敕。<a id="a-8v"></a>敢不遵承。<a id="a-8w"></a>日日三时。<a id="a-8x"></a>将诣王所。<a id="a-8y"></a>是时频婆娑罗王。<a id="a-8z"></a>即以众宝妙庄严具。<a id="a-90"></a>铰饰大象。<a id="a-91"></a>令光明童子乘此宝象。<a id="a-92"></a>别敕臣佐。<a id="a-93"></a>而令伴送至长者舍。<a id="a-94"></a>而后长者。<a id="a-95"></a>日日三时。<a id="a-96"></a>送至王宫。<a id="a-97"></a>王亲观视。<a id="a-98"></a>光明童子。<a id="a-99"></a>凡所施作。<a id="a-9A"></a>皆如理法。<a id="a-9B"></a>乃至后时。<a id="a-9C"></a>其父善贤。<a id="a-9D"></a>趣命终已。<a id="a-9E"></a>光明童子。<a id="a-9F"></a>即为家主。<a id="a-9G"></a>既嗣家业。<a id="a-9H"></a>转复精进。<a id="a-9I"></a>信佛。<a id="a-9J"></a>信法。<a id="a-9K"></a>信苾刍众。<a id="a-9L"></a>归佛。<a id="a-9M"></a>归法。<a id="a-9N"></a>归苾刍众。<a id="a-9O"></a>其父善贤长者。<a id="a-9P"></a>于此方处。<a id="a-9Q"></a>先造杀业。<a id="a-9R"></a>光明长者。<a id="a-9S"></a>今为其父。<a id="a-9T"></a>修营福事。<a id="a-9U"></a>乃于自舍。<a id="a-9V"></a>常时备办。<a id="a-9W"></a>四事丰足。<a id="a-9X"></a>承事供给四方苾刍。<a id="a-9Y"></a>乃至将来结集世尊正法藏者。<a id="a-9Z"></a>上首耆年。<a id="a-9a"></a>诸大声闻。<a id="a-9b"></a>亦常供给所须供养。<a id="a-9c"></a>光明长者。<a id="a-9d"></a>于王舍城。<a id="a-9e"></a>修如是等。<a id="a-9f"></a>种种福事。<a id="a-9g"></a>悉为其父。<a id="a-9h"></a>而作利益。<a id="a-9i"></a>尔时有一商客。<a id="a-9j"></a>是彼善贤长者。<a id="a-9k"></a>先同商贩。<a id="a-9l"></a>故旧伴侣。<a id="a-9m"></a>久在外方。<a id="a-9n"></a>商贩未还。<a id="a-9o"></a>素念此人不造善业。<a id="a-9p"></a>又复闻知今已亡殁。<a id="a-9q"></a>子名光明。<a id="a-9r"></a>嗣为家主。<a id="a-9s"></a>其光明长者。<a id="a-9t"></a>信佛。<a id="a-9u"></a>信法。<a id="a-9v"></a>信苾刍众。<a id="a-9w"></a>归依三宝。<a id="a-9x"></a>如理所作。<a id="a-9y"></a>时彼商客。<a id="a-9z"></a>闻是事已。<a id="a-A0"></a>伤念善贤。<a id="a-A1"></a>庆快光明长者。<a id="a-A2"></a>即以上妙牛头旃檀之香。<a id="a-A3"></a>造一大钵。<a id="a-A4"></a>满盛众宝。<a id="a-A5"></a>远从外方。<a id="a-A6"></a>遣人持来。<a id="a-A7"></a>遗彼光明长者。<a id="a-A8"></a>以为信记。<a id="a-A9"></a>又令来人传如是言。<a id="a-AA"></a>所愿长时记念不忘。<a id="a-AB"></a>是时光明长者。<a id="a-AC"></a>即以咒句。<a id="a-AD"></a>而加护之。<a id="a-AE"></a>其咒所谓。</p>
  <p id="aAF">计那唧呬吒夜嚩(一句)室吒夜嚩(二)羯哩迦吒计那嚩(三)仡哩系[怡-台+(日/工)]咩(四)</p>
  <p id="aAG">说此咒已。<a id="a-AH"></a>复作是言。<a id="a-AI"></a>如是宝钵。<a id="a-AJ"></a>若沙门。<a id="a-AK"></a>若婆罗门。<a id="a-AL"></a>若大威力诸神通者。<a id="a-AM"></a>当受此钵。<a id="a-AN"></a>如应得乐。<a id="a-AO"></a>如是加持已。<a id="a-AP"></a>即持此钵。<a id="a-AQ"></a>出王舍城。<a id="a-AR"></a>先于路左。<a id="a-AS"></a>立一大柱。<a id="a-AT"></a>彩绘庄饰。<a id="a-AU"></a>上复悬铃。<a id="a-AV"></a>置钵于下。<a id="a-AW"></a>永为标记。<a id="a-AX"></a>是时有诸外道。<a id="a-AY"></a>如彼常法。<a id="a-AZ"></a>于明旦时。<a id="a-Aa"></a>诣河洗浴。<a id="a-Ab"></a>经由路次。<a id="a-Ac"></a>见此宝钵。<a id="a-Ad"></a>即时问彼光明长者言。<a id="a-Ae"></a>长者。<a id="a-Af"></a>汝安此钵。<a id="a-Ag"></a>当何所用。<a id="a-Ah"></a>光明长者。<a id="a-Ai"></a>具以元因告诸外道。<a id="a-Aj"></a>彼外道言。<a id="a-Ak"></a>诸有清净沙门释子。<a id="a-Al"></a>堪受此钵。<a id="a-Am"></a>余无力能而堪受者。<a id="a-An"></a>外道言已。<a id="a-Ao"></a>随处而散。<a id="a-Ap"></a>乃至后有耆年大德诸苾刍众。<a id="a-Aq"></a>入王舍城。<a id="a-Ar"></a>持钵乞食。<a id="a-As"></a>亦于路左。<a id="a-At"></a>见此宝钵。<a id="a-Au"></a>即乃问彼光明长者言。<a id="a-Av"></a>汝安此钵。<a id="a-Aw"></a>当何所用。<a id="a-Ax"></a>光明长者。<a id="a-Ay"></a>亦以元因。<a id="a-Az"></a>广如前答。<a id="a-B0"></a>诸苾刍言。<a id="a-B1"></a>长者。<a id="a-B2"></a>今此宝钵。<a id="a-B3"></a>非我等受。<a id="a-B4"></a>当持奉佛。<a id="a-B5"></a>即能增长善利。<a id="a-B6"></a>灭诸罪垢。<a id="a-B7"></a>时诸苾刍如是言已。<a id="a-B8"></a>随处而散。</p>
 </body>
</html>