<!doctype html>
<html id="z3IBUkJif" data-ver="922">
 <head>
  <meta charset="utf-8">
  <meta author="不空">
  <meta library="龙藏">
  <meta catalog="宋元入藏诸大小乘经">
  <meta period="唐">
 </head>
 <body>
  <h1 id="a1">一字奇特佛顶经卷中</h1>
  <h2 id="a2">成就毗那夜迦品第五</h2>
  <p id="a3">于屏处安佛像。<a id="a-4"></a>于一切有情起悲愍心。<a id="a-5"></a>取神通月三时澡浴三时换衣。<a id="a-6"></a>时别诵一千八遍。<a id="a-7"></a>乃至月圆满。<a id="a-8"></a>其终日昼夜不食。<a id="a-9"></a>作一僧伽梨衣。<a id="a-A"></a>以新帛净洗妙染善缝应量。<a id="a-B"></a>以一切香涂。<a id="a-C"></a>以香泥涂一坛。<a id="a-D"></a>安袈裟于坛中。<a id="a-E"></a>然酥灯一千八盏。<a id="a-F"></a>于一切佛菩萨全身作礼作是言。<a id="a-G"></a>我行菩萨行。<a id="a-H"></a>发如是心结跏趺坐。<a id="a-I"></a>以左手按袈裟念诵了。<a id="a-J"></a>至得飞腾虚空身如初日晖。<a id="a-K"></a>礼一切佛菩萨称一字顶轮王名。<a id="a-L"></a>才称名得无超胜力。<a id="a-M"></a>往诣于金刚手菩萨。<a id="a-N"></a>一切天龙药叉乾闼婆阿修罗迦楼罗紧那罗摩睺罗伽等皆作礼作是言。<a id="a-O"></a>我等作何为。<a id="a-P"></a>若披僧伽梨衣彼等倒于地。<a id="a-Q"></a>复以心令起。</p>
  <p id="aR">又法作先事法。<a id="a-S"></a>于山及池侧或余处。<a id="a-T"></a>或食菜麦或食乳或乞食。<a id="a-U"></a>礼佛说罪作随喜功德诵二十洛叉。<a id="a-V"></a>所为所作皆得成就。</p>
  <p id="aW">又法欲令禁止杀害令彼昏睡禁器仗。<a id="a-X"></a>画西印曼茶罗。<a id="a-Y"></a>或画莲华广大曼茶罗。<a id="a-Z"></a>随力供养饮食。<a id="a-a"></a>于一髻罗刹尊处。<a id="a-b"></a>对门作青幡。<a id="a-c"></a>其幡作三橛金刚杵形。<a id="a-d"></a>于幡上以自噜地啰。<a id="a-e"></a>画三股金刚杵。<a id="a-f"></a>于中书一字顶轮真言。<a id="a-g"></a>并画轮王。<a id="a-h"></a>形状系于竹竿于竿下取髑髅末。<a id="a-i"></a>作坛如金刚杵形。<a id="a-j"></a>于中作护摩炉。<a id="a-k"></a>炉四边独股金刚杵相连围绕。<a id="a-l"></a>以遏伽木然火。<a id="a-m"></a>用摩奴沙骨及噜地啰并毒药。<a id="a-n"></a>相和加持一遍一烧。<a id="a-o"></a>乃至一百八遍。<a id="a-p"></a>对军阵前。<a id="a-q"></a>即彼军众如盲迷乱。<a id="a-r"></a>一切器仗彼手而落并皆禁止。</p>
  <p id="as">又法欲令他军堕落。<a id="a-t"></a>令医人五支取血。<a id="a-u"></a>于炉于护摩。<a id="a-v"></a>瞬目顷彼军皆得堕落。<a id="a-w"></a>则随意缚。<a id="a-x"></a>若欲令息灾。<a id="a-y"></a>取酥蜜和龙花护摩。<a id="a-z"></a>即得安乐。</p>
  <p id="a10">又法欲摧他敌。<a id="a-11"></a>念诵令他近来。<a id="a-12"></a>既近或作前曼茶罗及彼幡。<a id="a-13"></a>于彼军前裸体散发。<a id="a-14"></a>结被甲及墙印。<a id="a-15"></a>三时各诵一百八遍。<a id="a-16"></a>烧么奴沙肉及噜地啰和毒护摩。<a id="a-17"></a>行者夜眠牛皮或随意眠。<a id="a-18"></a>如是作已。<a id="a-19"></a>设令彼事俱摩罗天梵天摩醯首罗及帝释。<a id="a-1A"></a>加护彼营者。<a id="a-1B"></a>于七日中彼决定更互相成斗诤。<a id="a-1C"></a>驰走心生苦恼。<a id="a-1D"></a>彼互不相见。<a id="a-1E"></a>乃至十五日中间彼等被禁止。<a id="a-1F"></a>无有余残能动者。<a id="a-1G"></a>不依仪轨忿怒对军阵前随意作法。<a id="a-1H"></a>或依余教作护摩。<a id="a-1I"></a>皆得成就。</p>
  <p id="a1J">又法取生牛酥。<a id="a-1K"></a>作摩尼形。<a id="a-1L"></a>对像前以妙香花散坛上。<a id="a-1M"></a>以三菩提叶安酥珠念诵。<a id="a-1N"></a>乃至暖取珠不着齿吞之。<a id="a-1O"></a>才食已心所思惟皆一切发生。<a id="a-1P"></a>力敌千丈夫随欲现身受命一劫。<a id="a-1Q"></a>才称吽字山峰城邑天庙皆得损坏。<a id="a-1R"></a>随所有物护摩。<a id="a-1S"></a>百由旬内称彼人名及啰惹悉底利皆得钩。</p>
  <p id="a1T">又法验知伏藏。<a id="a-1U"></a>取牛黄酥蛇脂牛脂雄黄遏迦皮作烛。<a id="a-1V"></a>于近伏藏处一肘量地。<a id="a-1W"></a>然其烛加持二十一遍。<a id="a-1X"></a>旋其烛其焰随大小其藏亦如是。<a id="a-1Y"></a>若有障难亦以此真言遮制。</p>
  <p id="a1Z">又法于清闲处阿兰若。<a id="a-1a"></a>于窣堵波前安佛像。<a id="a-1b"></a>三时澡浴三时换衣。<a id="a-1c"></a>三时别诵一千八遍。<a id="a-1d"></a>从日初分起首。<a id="a-1e"></a>乃至月圆。<a id="a-1f"></a>其日昼夜不食。<a id="a-1g"></a>以苏末那花于像上作帐。<a id="a-1h"></a>以种种涂香花鬘烧香供养。<a id="a-1i"></a>然酥灯一百八盏。<a id="a-1j"></a>及种种饮食献佛。<a id="a-1k"></a>结跏趺坐有助伴及无伴。<a id="a-1l"></a>起大慈心具大精进。<a id="a-1m"></a>念诵乃至相见。<a id="a-1n"></a>云声道场中幡鬘等动灯焰增盛从佛像出光像动。<a id="a-1o"></a>若见如是相。<a id="a-1p"></a>一切所欲成皆得成就。</p>
  <p id="a1q">次说最胜成就入大阿兰若或于大河岸作无畏。<a id="a-1r"></a>于彼安佛像。<a id="a-1s"></a>常定意食根果等。<a id="a-1t"></a>诵二十一洛叉遍。<a id="a-1u"></a>念诵已周随力作供养。<a id="a-1v"></a>于荷叶上牛黄作三波多护摩已。<a id="a-1w"></a>结跏趺坐安于二手掌中。<a id="a-1x"></a>念诵乃至三相现。<a id="a-1y"></a>若暖转轮圣王尚作敬爱。<a id="a-1z"></a>何恐余有情寿千年。<a id="a-20"></a>若烟安达驮那成就中为王。<a id="a-21"></a>最胜日行千里复来。<a id="a-22"></a>于一切成就中安达驮那。<a id="a-23"></a>心念生一切饮食作一切神变。<a id="a-24"></a>于帝释边安达驮那。<a id="a-25"></a>何恐余有情。<a id="a-26"></a>身有光耀寿命千俱胝岁。<a id="a-27"></a>若焰才涂身自然绀青琉璃环发。<a id="a-28"></a>身如初日色二八六相难瞻睹。<a id="a-29"></a>调伏难调者随意欲现。<a id="a-2A"></a>身意迅疾一切天梵天等不能沮坏。<a id="a-2B"></a>无疑。<a id="a-2C"></a>周围一由旬身光照耀。<a id="a-2D"></a>得神通境智寿命一大劫。<a id="a-2E"></a>无量百千持明以为眷属。<a id="a-2F"></a>有大威德。<a id="a-2G"></a>于天阿修罗斗战得无能胜。<a id="a-2H"></a>往于帝释帝释与半座。<a id="a-2I"></a>菩萨与位齐等。<a id="a-2J"></a>承事无量诸佛。<a id="a-2K"></a>心不于欲倾倒无量佛世界。<a id="a-2L"></a>乃至随次第得菩萨地。</p>
  <p id="a2M">又法复说余最胜成就法。<a id="a-2N"></a>作先事法。<a id="a-2O"></a>已见曼茶罗。<a id="a-2P"></a>从师得灌顶持八戒。<a id="a-2Q"></a>成就三归菩提心作成就。<a id="a-2R"></a>于虚空室或山旷野或牛栏。<a id="a-2S"></a>其处有种种土水。<a id="a-2T"></a>离臭秽烂泥。<a id="a-2U"></a>于他前成就处。<a id="a-2V"></a>深掘齐膝去瓦砾炭石等。<a id="a-2W"></a>以一字顶轮心真言加持水。<a id="a-2X"></a>于彼等处洒。<a id="a-2Y"></a>则取余香土填满其处。<a id="a-2Z"></a>作缘起藏窣堵波安像。<a id="a-2a"></a>于彼前夜澡浴着新净衣。<a id="a-2b"></a>以涂香花烧香作启请。<a id="a-2c"></a>一切辟除等用一字轮心。<a id="a-2d"></a>诵三十洛叉。<a id="a-2e"></a>满已用三铁作金刚杵。<a id="a-2f"></a>其匠令受八戒。<a id="a-2g"></a>作千三波多护摩已。<a id="a-2h"></a>于黑月八日十四日。<a id="a-2i"></a>取白芥子盛满于瓦碗。<a id="a-2j"></a>安于彼上坐茅草。<a id="a-2k"></a>作供养仪轨。<a id="a-2l"></a>一切意乐饮食皆奉献。<a id="a-2m"></a>以手按金刚杵念诵。<a id="a-2n"></a>乃至光焰才光已并眷属。<a id="a-2o"></a>凌虚色相如金刚手。<a id="a-2p"></a>能调伏难调有情。<a id="a-2q"></a>一切成就中为最胜。<a id="a-2r"></a>一切天龙药叉等作礼。<a id="a-2s"></a>不避道得映彻身超过十佛刹土。<a id="a-2t"></a>游无量世界。<a id="a-2u"></a>与千眷属寿命大劫。<a id="a-2v"></a>命终生于金刚手宫。</p>
  <p id="a2w">又法为病者加持水七遍。<a id="a-2x"></a>送与彼饮即得除差。<a id="a-2y"></a>若患魅白芥子护摩。<a id="a-2z"></a>其魅等皆驰散。</p>
  <p id="a30">又法于海岸边安本尊像。<a id="a-31"></a>依仪轨诵一洛叉。<a id="a-32"></a>娑伽罗龙王令入自宫。<a id="a-33"></a>于中求如意宝。<a id="a-34"></a>得随欲变现身。<a id="a-35"></a>自恣而行。</p>
  <p id="a36">又法安本尊像于阿修罗窟。<a id="a-37"></a>诵一洛叉。<a id="a-38"></a>阿修罗女出现引行者令入。<a id="a-39"></a>入已求阿修罗长年药。<a id="a-3A"></a>皆得或住于彼。</p>
  <p id="a3B">又法于一窣堵波乞食。<a id="a-3C"></a>作先事法。<a id="a-3D"></a>诵十万遍终毕。<a id="a-3E"></a>于黑月八日昼夜不食。<a id="a-3F"></a>随力供养饮食念诵。<a id="a-3G"></a>乃至自影隐。<a id="a-3H"></a>得无超胜力寿命一万岁。<a id="a-3I"></a>若初不成就复作先事法。<a id="a-3J"></a>后当求成就。<a id="a-3K"></a>至第八遍设作无间罪者。<a id="a-3L"></a>亦得成就。</p>
  <p id="a3M">又法以赤鬘着赤衣。<a id="a-3N"></a>手持佉吒网迦。<a id="a-3O"></a>于赊摩赊那取七蚁封。<a id="a-3P"></a>如来肘量作窣堵波。<a id="a-3Q"></a>安缘起偈对前。<a id="a-3R"></a>饮乳食麦或乞食。<a id="a-3S"></a>于塔前寝息诵一洛叉。<a id="a-3T"></a>于彼见种种恶状恐怖。<a id="a-3U"></a>不应怖畏。<a id="a-3V"></a>于黑月十四日昼夜不食。<a id="a-3W"></a>于窣堵波广大供养。<a id="a-3X"></a>一切鬼神皆施之食佉吒网迦。<a id="a-3Y"></a>以香花烧香供养。<a id="a-3Z"></a>被甲胄结墙等界结跏趺坐念诵。<a id="a-3a"></a>乃至从佉吒网迦出光明。<a id="a-3b"></a>即佉吒网迦成就即持之。<a id="a-3c"></a>于贤众得敬爱。<a id="a-3d"></a>彼等皆遵奉。<a id="a-3e"></a>其佉吒网迦于余处夜无人处。<a id="a-3f"></a>卓著地自然成百柱宫殿。<a id="a-3g"></a>一切宝庄严。<a id="a-3h"></a>天女承事丈夫承旨。<a id="a-3i"></a>一千眷属随。<a id="a-3j"></a>一切爱乐寿命五千岁。<a id="a-3k"></a>拔却即不现。</p>
  <p id="a3l">又法补沙铁作轮。<a id="a-3m"></a>量小坼刃令利。<a id="a-3n"></a>十二辐作先事法。<a id="a-3o"></a>于河岸山顶有舍利塔处安本尊像。<a id="a-3p"></a>随次第如前供养。<a id="a-3q"></a>青香等供养轮。<a id="a-3r"></a>施与诸鬼神食。<a id="a-3s"></a>结跏趺坐二手持轮。<a id="a-3t"></a>从黄昏起首念诵乃至相现。<a id="a-3u"></a>有香风起空中闻呵呵吉哩吉哩声。<a id="a-3v"></a>一切山皆震动。<a id="a-3w"></a>一切海激动。<a id="a-3x"></a>不应怖畏。<a id="a-3y"></a>复更念诵为一光聚。<a id="a-3z"></a>围绕持诵者彼持轮瞬目即到阿迦尼吒天。<a id="a-40"></a>与菩萨齐等住一大劫。<a id="a-41"></a>于中劫见佛出世。<a id="a-42"></a>即从此后次第超菩萨地。<a id="a-43"></a>身坏生于持金刚宫殿。<a id="a-44"></a>若于无舍利塔处。<a id="a-45"></a>诵一字顶轮真言者。<a id="a-46"></a>及不清净处不降雨。<a id="a-47"></a>何以故。<a id="a-48"></a>王难起非处念诵故。<a id="a-49"></a>身患有大灾难。</p>
  <p id="a4A">又法说剑成就。<a id="a-4B"></a>补沙铁作剑。<a id="a-4C"></a>诸根不阙匠作一肘量。<a id="a-4D"></a>无伴坚固勇志或有伴已。<a id="a-4E"></a>作先事法上于山顶。<a id="a-4F"></a>作缘起藏窣堵波。<a id="a-4G"></a>作广大供发一切有情利益菩提心。<a id="a-4H"></a>对塔前作发露等。<a id="a-4I"></a>随喜一切德。<a id="a-4J"></a>坐团茅荐。<a id="a-4K"></a>以右手持剑。<a id="a-4L"></a>从黄昏起首乃至明相出时。<a id="a-4M"></a>则相现手战动光如流星。<a id="a-4N"></a>乃至一千道。<a id="a-4O"></a>彼光照耀持明者。<a id="a-4P"></a>彼时大持明王皆来灌顶。<a id="a-4Q"></a>彼行者并眷属并凌虚。<a id="a-4R"></a>刹那顷游于界。<a id="a-4S"></a>无碍行于五由旬内照耀。</p>
  <p id="a4T">又法说贤瓶成就。<a id="a-4U"></a>由菩萨成就此。<a id="a-4V"></a>能息一切有情饥渴苦恼。<a id="a-4W"></a>于有舍利塔乞食极严毅。<a id="a-4X"></a>安本尊像寂默敷茅而寝。<a id="a-4Y"></a>依持明经说禁忌善巧。<a id="a-4Z"></a>一年念诵于白黑月分三日三夜不食。<a id="a-4a"></a>于像作广大供养。<a id="a-4b"></a>取不黑底迦攞赊。<a id="a-4c"></a>盛一切种子诸宝药等。<a id="a-4d"></a>对像前结跏趺坐。<a id="a-4e"></a>以右手按瓶口念诵。<a id="a-4f"></a>乃至于中一切物隐。<a id="a-4g"></a>复念诵。<a id="a-4h"></a>乃至一切物复现。<a id="a-4i"></a>彼瓶羯拏羯拏作声。<a id="a-4j"></a>当知即成就。<a id="a-4k"></a>即于此瓶所思惟。<a id="a-4l"></a>象马车乘真多摩尼宝及诸物悉底利等。<a id="a-4m"></a>则于瓶中出生。<a id="a-4n"></a>随意施药与一切有情。</p>
  <p id="a4o">又法其处有药叉女现验处。<a id="a-4p"></a>作先事法已。<a id="a-4q"></a>于彼处念诵涂小曼茶罗。<a id="a-4r"></a>以佉陀罗木然火。<a id="a-4s"></a>三夜以白芥子护摩一千八遍。<a id="a-4t"></a>药叉女即来随意。<a id="a-4u"></a>告彼与我长年药。<a id="a-4v"></a>得药服已寿命一劫。<a id="a-4w"></a>若不来取白芥子和自嚧地啰。<a id="a-4x"></a>烧一千遍作呵呵声即来。<a id="a-4y"></a>先不应作若作彼即损坏。</p>
  <p id="a4z">又法饮乳食麦。<a id="a-50"></a>于有舍利塔安本尊像。<a id="a-51"></a>一年念诵于一黑月分八日。<a id="a-52"></a>则于佛世尊供养饮食。<a id="a-53"></a>依仪轨奉献对像前然火。<a id="a-54"></a>烧尼瞿陀树木。<a id="a-55"></a>三甜烧一千八遍。<a id="a-56"></a>俱尾罗药叉皆来。<a id="a-57"></a>不应怖畏。<a id="a-58"></a>先所置香水献遏伽。<a id="a-59"></a>彼药叉等言尊者有何事唤我等。<a id="a-5A"></a>即告彼与我作为奉教作是已隐而不现。<a id="a-5B"></a>即得药叉众成就。<a id="a-5C"></a>所乐求皆与。<a id="a-5D"></a>求天妙长年药皆得。<a id="a-5E"></a>给百千眷属具六味饮食。<a id="a-5F"></a>所思所求皆得。</p>
  <p id="a5G">又法欲令梵王毗纽摩醯首罗敬爱者。<a id="a-5H"></a>于黑月分对本尊像前。<a id="a-5I"></a>用无烟炭以安悉香丸。<a id="a-5J"></a>三时和酥护摩一千遍。<a id="a-5K"></a>中夜皆来随欲请。<a id="a-5L"></a>及求长年药所求皆得。</p>
  <p id="a5M">又法令啰惹敬爱。<a id="a-5N"></a>于本尊像前乳木然火。<a id="a-5O"></a>白芥子和三甜护摩一千八遍。<a id="a-5P"></a>七日三时四洲主尚能来敬爱。</p>
  <p id="a5Q">又法欲啰惹类爱敬。<a id="a-5R"></a>遏伽木然火。<a id="a-5S"></a>七日三时用赤芥子护摩。</p>
  <p id="a5T">又法令一切鬼神敬爱。<a id="a-5U"></a>盐和嚧地啰护摩即得。</p>
  <p id="a5V">又法其处有梵罗刹及余类鬼神住处。<a id="a-5W"></a>至于彼住禁戒诵十万遍。<a id="a-5X"></a>即得大伏藏或能令他驱摈。</p>
  <p id="a5Y">又法不简日宿。<a id="a-5Z"></a>亦不斋戒。<a id="a-5a"></a>先作先事法取不坏没[口*栗]多摩奴沙。<a id="a-5b"></a>净洗浴庄严。<a id="a-5c"></a>于赊摩赊那中安摩奴沙。<a id="a-5d"></a>头向东行人面向之而坐。<a id="a-5e"></a>以佉陀罗橛系缚之。<a id="a-5f"></a>施一切鬼神食。<a id="a-5g"></a>四方着护持剑。<a id="a-5h"></a>行者坐摩奴沙心上。<a id="a-5i"></a>取铁末加持投其口中。<a id="a-5j"></a>乃至出舌速持利刀截取。<a id="a-5k"></a>成青莲华色剑。<a id="a-5l"></a>由持此剑并眷属凌虚。<a id="a-5m"></a>一切持明无能沮坏。<a id="a-5n"></a>于一切持明中为王。<a id="a-5o"></a>寿命大劫身坏生天。</p>
  <p id="a5p">计罗峰悦意　　鬘峰具端严</p>
  <p id="a5q">金峰于顶处　　成就人所居</p>
  <p id="a5r">弥卢之大峰　　青赤莲妙处</p>
  <p id="a5s">频陀山适悦　　金刚帝宝岩</p>
  <p id="a5t">圆会山悦意　　么赖仙山处</p>
  <p id="a5u">及于大帝山　　雪山与香嘴</p>
  <p id="a5v">如是悦意处　　闲静丰安乐</p>
  <p id="a5w">持明女与俱　　乐天女歌咏</p>
  <p id="a5x">同天女游戏　　最胜受娱乐</p>
  <p id="a5y">游行持明者　　如帝释舍支</p>
  <p id="a5z">无人能敌对　　彼得无碍趣</p>
  <p id="a60">一切处流转　　如是具功德</p>
  <p id="a61">持明常游行</p>
  <p id="a62">若修真言明。<a id="a-63"></a>若不成就。<a id="a-64"></a>共此一字顶轮相和诵。<a id="a-65"></a>对佛像前供养于佛。<a id="a-66"></a>念诵。<a id="a-67"></a>则于像前寝息。<a id="a-68"></a>于梦中见真言增减。<a id="a-69"></a>令真言充盛。<a id="a-6A"></a>对像前然乳木柴。<a id="a-6B"></a>用酥护摩一千八遍。<a id="a-6C"></a>其本尊即成就此法。<a id="a-6D"></a>第七番应用不然即坏。</p>
  <p id="a6E">又法欲作阿毗遮鲁。<a id="a-6F"></a>往于赊摩赊那。<a id="a-6G"></a>以赊摩赊那柴木然火。<a id="a-6H"></a>以烧尸灰护摩一千八遍。<a id="a-6I"></a>帝释尚从自处移转。</p>
  <p id="a6J">又法欲令啰惹类么罗。<a id="a-6K"></a>着湿衣以脚踏陵上哦诵一字顶轮。<a id="a-6L"></a>乃至衣干。<a id="a-6M"></a>如是彼冤家身即干枯。</p>
  <p id="a6N">又法取姜石一一加持。<a id="a-6O"></a>对城及村邑前。<a id="a-6P"></a>住掷七夜。<a id="a-6Q"></a>过七夜为大么梨复令息灾。<a id="a-6R"></a>对像前乳护么一千八遍。<a id="a-6S"></a>以香水加持一百八遍。<a id="a-6T"></a>于彼城及村邑聚落四方洒即得止息。</p>
  <p id="a6U">又法若有损坏三宝者令彼调伏。<a id="a-6V"></a>住善巧方便为彼往于赊摩赊那。<a id="a-6W"></a>以尸灰作彼人形。<a id="a-6X"></a>行人裸体散发依阿毗遮噜迦仪。<a id="a-6Y"></a>诵一字顶轮一千八遍。<a id="a-6Z"></a>彼则被梵罗刹所持。<a id="a-6a"></a>除自身余持诵者。<a id="a-6b"></a>不能解。<a id="a-6c"></a>此是菩萨巧方便菩萨种性者应作。</p>
  <p id="a6d">又法取旃陀罗家火。<a id="a-6e"></a>往于赊摩赊那。<a id="a-6f"></a>取其中木然火。<a id="a-6g"></a>取苦瓠子称彼人名。<a id="a-6h"></a>或思忆护摩一千八遍。<a id="a-6i"></a>则彼大疟所持。<a id="a-6j"></a>欲令解对像前浴佛像。<a id="a-6k"></a>诵真言取浴像水洒彼身上。</p>
  <p id="a6l">又法欲令摧灭。<a id="a-6m"></a>取摩奴沙骨八指作橛。<a id="a-6n"></a>加持一千八遍钉冤家门阃下。<a id="a-6o"></a>一切财物皆尽。<a id="a-6p"></a>除橛即解。</p>
  <p id="a6q">又法于赊摩赊那烧紫[金*廾]。<a id="a-6r"></a>和噜地啰护摩一千八遍彼即止息。</p>
  <p id="a6s">又法若欲自他灌顶。<a id="a-6t"></a>取四不黑底瓶。<a id="a-6u"></a>取河流水满盛一切宝及香并种子等。<a id="a-6v"></a>安其中加持一千八遍。<a id="a-6w"></a>令弟子或营事者令灌自顶。<a id="a-6x"></a>一切灾障斗诤言讼一切障难皆得解脱。</p>
  <p id="a6y">又法于有舍利窣堵波前。<a id="a-6z"></a>安本尊像饮乳麦。<a id="a-70"></a>随力供养诵真言三洛叉。<a id="a-71"></a>即能破迷乱痴等事。</p>
  <p id="a72">又法三时说罪随喜劝请发愿乐作。<a id="a-73"></a>或饮水食沙于大河水至胸。<a id="a-74"></a>诵三洛叉。<a id="a-75"></a>欲令敬爱隐身成就雄黄雌黄等事。<a id="a-76"></a>皆能成就。</p>
  <p id="a77">又法三夜不食。<a id="a-78"></a>于赊摩赊那南边而住。<a id="a-79"></a>独己无侣诵一洛叉。<a id="a-7A"></a>则于一切事皆得堪任。</p>
  <p id="a7B">又法若有难调恶龙。<a id="a-7C"></a>坏佛法损害有情。<a id="a-7D"></a>欲令调伏。<a id="a-7E"></a>三夜不食。<a id="a-7F"></a>于龙处取白芥子。<a id="a-7G"></a>和毒及噜地啰护摩。<a id="a-7H"></a>其龙从池中出。<a id="a-7I"></a>七日中间所作皆成。<a id="a-7J"></a>所求皆得。<a id="a-7K"></a>若不出念诵至二洛叉或三洛叉。<a id="a-7L"></a>彼龙即死。<a id="a-7M"></a>龙池中闻臭烂气。</p>
  <p id="a7N">又法加持左脚七遍。<a id="a-7O"></a>以忿怒踏地。<a id="a-7P"></a>诵一字顶轮并加吽字诵。<a id="a-7Q"></a>则禁止象马车步兵等。</p>
  <p id="a7R">又法令怨家么罗。<a id="a-7S"></a>往于赊摩赊那。<a id="a-7T"></a>取赊摩赊那灰。<a id="a-7U"></a>忿怒作彼人形。<a id="a-7V"></a>加持利刀从脚段段截。<a id="a-7W"></a>于赊摩赊那火护摩。<a id="a-7X"></a>于第七日其命不存。</p>
  <p id="a7Y">又法若于军阵于王宫。<a id="a-7Z"></a>或言讼处诵时得胜。</p>
  <p id="a7a">又法油麻护摩男女敬爱。</p>
  <p id="a7b">又法加持右手头指七遍。<a id="a-7c"></a>或啰惹类或余人拟。<a id="a-7d"></a>皆得敬爱即以此指象水牛。<a id="a-7e"></a>彼等皆能禁止。</p>
  <p id="a7f">又法欲自己成就。<a id="a-7g"></a>入赊摩赊那中。<a id="a-7h"></a>卖莽娑用一字顶轮护身七遍加持。<a id="a-7i"></a>召龙底利及持明底利。<a id="a-7j"></a>亦用此真言钩召。</p>
  <p id="a7k">又法取霹雳木十二指作金刚杵。<a id="a-7l"></a>于赊摩赊那中。<a id="a-7m"></a>念诵三洛叉。<a id="a-7n"></a>阿修罗门关键内外开摧。</p>
  <p id="a7o">又法一字顶轮真言加吽字。<a id="a-7p"></a>能禁止他军。<a id="a-7q"></a>未成就忿怒诵亦能禁止他军。<a id="a-7r"></a>若成就树令倒。<a id="a-7s"></a>能损一切明。<a id="a-7t"></a>真言并吽字。<a id="a-7u"></a>诵于赊摩赊那中得加护。</p>
  <p id="a7v">又法补沙铁匠受八戒者。<a id="a-7w"></a>作金刚杵于赊摩赊那。<a id="a-7x"></a>受八戒。<a id="a-7y"></a>心不散动作先事法。<a id="a-7z"></a>手持金刚杵诵十洛叉。<a id="a-80"></a>于黑月十四日中夜时。<a id="a-81"></a>一切香花烧香饮食灯明作仪轨供养于佛。<a id="a-82"></a>左手持金刚杵结跏趺坐念诵。<a id="a-83"></a>于晨朝时其杵千光晃耀。<a id="a-84"></a>由持此杵即得成就才发心并眷属凌虚。<a id="a-85"></a>能持罚一切持明。<a id="a-86"></a>威光无能与等。<a id="a-87"></a>帝释与半座为大持明王。<a id="a-88"></a>住一大劫。<a id="a-89"></a>持金刚杵随意游行。</p>
  <p id="a8A">又法疟四日一发等并蛊毒等。<a id="a-8B"></a>加持即得除遣。</p>
  <p id="a8C">又法于赊摩赊那。<a id="a-8D"></a>作奢睹噜形。<a id="a-8E"></a>以左脚踏心。<a id="a-8F"></a>以右手头指拟。<a id="a-8G"></a>并吽字诵一字顶轮一千遍。<a id="a-8H"></a>即彼刹那顷灭坏。<a id="a-8I"></a>亦以此真言却能令止息。</p>
  <p id="a8J">又法取赊摩赊那灰。<a id="a-8K"></a>作奢睹噜形。<a id="a-8L"></a>以佉陀罗橛诵真言当顶钉之。<a id="a-8M"></a>应时灭坏。</p>
  <p id="a8N">又法取白芥子。<a id="a-8O"></a>于赊摩赊那加持十万遍。<a id="a-8P"></a>能摧倒一切关键店锁等。</p>
  <p id="a8Q">又法于赊摩赊那。<a id="a-8R"></a>八日取不坏损没[口*栗]多补噜沙。<a id="a-8S"></a>依法洗浴庄严。<a id="a-8T"></a>四方一切鬼神食。<a id="a-8U"></a>坐于心上于彼口中以白芥子一诵一掷。<a id="a-8V"></a>乃至大舌出。<a id="a-8W"></a>以利刀截即为剑。<a id="a-8X"></a>由持此剑一切持明中为王。<a id="a-8Y"></a>无比超胜力随意。<a id="a-8Z"></a>于此世界游行。</p>
  <p id="a8a">又法于有舍利窣堵波。<a id="a-8b"></a>香等及饮食供养。<a id="a-8c"></a>于满月对于像前。<a id="a-8d"></a>烧沉水香昼夜念诵。<a id="a-8e"></a>即于晨朝请僧次。<a id="a-8f"></a>应供养于彼大众乞悉地。<a id="a-8g"></a>则以此仪轨结跏趺坐念诵。<a id="a-8h"></a>即得成就不思议王。<a id="a-8i"></a>长寿闻持皆得成就。</p>
  <p id="a8j">又法作先事法。<a id="a-8k"></a>于舍利窣堵波于清净处。<a id="a-8l"></a>于满月昼夜不食。<a id="a-8m"></a>发殷重心取不堕地瞿摩夷涂坛。<a id="a-8n"></a>取八瓶满盛水及诸种子诸药等。<a id="a-8o"></a>种种花鬘系颈。<a id="a-8p"></a>以种种烧香薰陆沉水檀香等。<a id="a-8q"></a>和所盛水。<a id="a-8r"></a>舍自身奉献于一切佛菩萨。<a id="a-8s"></a>结跏趺坐念诵。<a id="a-8t"></a>乃至从顶出光明。<a id="a-8u"></a>右旋绕持诵者。<a id="a-8v"></a>即隐入行者身即得身成就。<a id="a-8w"></a>即其身光明刹那顷即得环发二八年状。<a id="a-8x"></a>五神通威光如融金照耀。<a id="a-8y"></a>并眷属凌虚。<a id="a-8z"></a>一切天龙药叉乾闼婆迦楼罗紧那罗成就。<a id="a-90"></a>摩睺罗伽皆礼敬。<a id="a-91"></a>刹那腊缚须臾顷游无量佛世界。<a id="a-92"></a>为梵行欲心不倾动。<a id="a-93"></a>所去处于彼彼帝释与半座。<a id="a-94"></a>威德无比于超思议佛世界。<a id="a-95"></a>见无量佛。<a id="a-96"></a>从彼所听闻法皆得胜解。<a id="a-97"></a>如是次第修菩萨行时。<a id="a-98"></a>于菩萨行得入调伏善巧方便行。<a id="a-99"></a>不从彼三摩地力。<a id="a-9A"></a>损减随意住。<a id="a-9B"></a>乃至受生。</p>
  <p id="a9C">又法入水念诵一洛叉。<a id="a-9D"></a>作是功已。<a id="a-9E"></a>被疟所持欲令解脱。<a id="a-9F"></a>酥蜜相和护摩即得除愈。<a id="a-9G"></a>若作息灾加萨嚩(二合)诃字。</p>
  <p id="a9H">又法于静处安本尊像。<a id="a-9I"></a>以一千俱那卫花。<a id="a-9J"></a>掷像上称彼名一诵一掷。<a id="a-9K"></a>为彼并种族皆得敬爱。</p>
  <p id="a9L">又法若息障难者。<a id="a-9M"></a>湿衣忿怒念诵。<a id="a-9N"></a>油麻白芥子和酥烧一百八遍。<a id="a-9O"></a>三日日三时。<a id="a-9P"></a>一切魔障皆得除灭。</p>
  <p id="a9Q">又法上山顶饮乳。<a id="a-9R"></a>以一切香作十二指或六指金刚杵。<a id="a-9S"></a>左手持念诵乃至暖烟光。<a id="a-9T"></a>若烟安怛驮那成就中为王。<a id="a-9U"></a>若暖持金刚杵所见彼皆敬爱。<a id="a-9V"></a>若光即得持明仙。</p>
  <p id="a9W">又法取素路多惹那。<a id="a-9X"></a>先以千三波多护摩。<a id="a-9Y"></a>至太阳蚀时加持一百八遍。<a id="a-9Z"></a>安于口中念诵乃至太阳复。<a id="a-9a"></a>令波罗门女研。<a id="a-9b"></a>加持一千八遍用点眼。<a id="a-9c"></a>即得安怛驮那。<a id="a-9d"></a>一切安怛驮那成就者。<a id="a-9e"></a>无能自隐。</p>
  <p id="a9f">又法求语成就。<a id="a-9g"></a>作先事法于清净处。<a id="a-9h"></a>安本尊像于一切天龙药叉等次第施食。<a id="a-9i"></a>于像前作护摩炉。<a id="a-9j"></a>青莲花和三甜护摩十万遍。<a id="a-9k"></a>即成就。<a id="a-9l"></a>右绕本尊像对像念诵。<a id="a-9m"></a>于余日随力设僧乞成就。<a id="a-9n"></a>从此已后所欲求。<a id="a-9o"></a>一切以语皆得顺从。</p>
  <p id="a9p">又法安悉香作丸。<a id="a-9q"></a>三时护摩各一百八遍。<a id="a-9r"></a>意所乐皆得圆满。<a id="a-9s"></a>鬼魅所加持咒线系。</p>
  <p id="a9t">又法油麻白芥子和酥。<a id="a-9u"></a>七日对像前护摩。<a id="a-9v"></a>所求皆得。</p>
  <p id="a9w">又法令女男敬爱。<a id="a-9x"></a>蜡作彼人形。<a id="a-9y"></a>作时诵一字顶轮。<a id="a-9z"></a>以苦油满其肚。<a id="a-A0"></a>以七摩那刺七关节处刺。<a id="a-A1"></a>佉陀罗火上炙加持一百八遍七夜即得所求。</p>
  <p id="aA2">又法令他驱摈。<a id="a-A3"></a>赤芥子捣作末。<a id="a-A4"></a>作彼人从右脚截。<a id="a-A5"></a>于佉陀罗炭火中诵真言。<a id="a-A6"></a>护摩七日即得如愿。</p>
  <p id="aA7">又法令自身息灾。<a id="a-A8"></a>于有舍利塔安本尊像。<a id="a-A9"></a>香华等供养。<a id="a-AA"></a>取新瓶盛满香水并一切药及诸宝等。<a id="a-AB"></a>加持一百八遍。<a id="a-AC"></a>以不截绁系瓶项。<a id="a-AD"></a>灌沐自身。<a id="a-AE"></a>离一切罪一切障难。</p>
  <p id="aAF">又法加持青木香一百八遍。<a id="a-AG"></a>口中含共人语。<a id="a-AH"></a>皆得敬爱。<a id="a-AI"></a>于官府论理皆得语胜。</p>
  <p id="aAJ">又法取黄花于佉陀罗火。<a id="a-AK"></a>护摩一千花得金千两。</p>
  <p id="aAL">又法以盐作他形。<a id="a-AM"></a>于佉陀罗火加持一千遍护摩。<a id="a-AN"></a>所求彼人皆得敬爱。<a id="a-AO"></a>秘密主如是等一切世间出世间轮王佛顶皆能作。</p>
  <p id="aAP">天龙药叉王　　饿鬼恶罗刹</p>
  <p id="aAQ">及余诸部多　　见持诵消融</p>
  <p id="aAR">皆息诸天法　　蛊毒部多那</p>
  <p id="aAS">常在行人手　　彼罪不可得</p>
  <p id="aAT">一切求成就　　相应者当得</p>
  <p id="aAU">教至彼人手　　速疾作诸利</p>
  <p id="aAV">尔时金刚手秘密主白佛言。<a id="a-AW"></a>彼有情以大福摄受。<a id="a-AX"></a>此教当得至彼人手。<a id="a-AY"></a>世尊我亦摄受彼有情。<a id="a-AZ"></a>令此教入彼人手。<a id="a-Aa"></a>于一切有情界。<a id="a-Ab"></a>此明王作一切事业。<a id="a-Ac"></a>能灭一切怖畏。<a id="a-Ad"></a>常作加护财谷增长寿无病。<a id="a-Ae"></a>八万鬼魅族皆得除。<a id="a-Af"></a>息一切作压蛊法者。<a id="a-Ag"></a>非时而死毒火遍止。<a id="a-Ah"></a>一切有情利益。<a id="a-Ai"></a>能除一切病。<a id="a-Aj"></a>得断一切执曜。<a id="a-Ak"></a>勤勇师子为矜愍一切有情故。<a id="a-Al"></a>作如是说。<a id="a-Am"></a>时世尊告金刚手秘密主言。<a id="a-An"></a>我今说功能。<a id="a-Ao"></a>令除一切罪除一切病。<a id="a-Ap"></a>汝当谛听。<a id="a-Aq"></a>金刚手患一切鬼魅。<a id="a-Ar"></a>加持五色线系手护身。<a id="a-As"></a>以灰加持结方隅界加持水。<a id="a-At"></a>一切疟皆以线加持而系。<a id="a-Au"></a>自他令除一切罪。<a id="a-Av"></a>白芥子和酥护摩。<a id="a-Aw"></a>令增命故。<a id="a-Ax"></a>以俱苏摩花加持供养佛世尊。<a id="a-Ay"></a>又法以苏摩那花加持一百八遍。<a id="a-Az"></a>掷于空中即得天睛无云。</p>
  <p id="aB0">又法加持水。<a id="a-B1"></a>所为彼人称其名而饮令彼得敬爱。</p>
  <p id="aB2">又法以俱那卫枝。<a id="a-B3"></a>加持七遍若雹下向之而打。<a id="a-B4"></a>其雹即移恶云亦用此法。</p>
  <p id="aB5">又法结方隅界。<a id="a-B6"></a>用佉陀罗橛以水或白芥子。<a id="a-B7"></a>缚毗那夜迦。</p>
  <p id="aB8">又法一切病加持五色线。<a id="a-B9"></a>令带即差。<a id="a-BA"></a>一切鬼魅一切病护摩即止。<a id="a-BB"></a>加持花果与彼人得敬爱。</p>
  <p id="aBC">又法食饮加持。<a id="a-BD"></a>所与人皆得敬爱。</p>
  <p id="aBE">又法作铁橛加持。<a id="a-BF"></a>一切怖畏一切障难皆得加护。<a id="a-BG"></a>天及鬼神罗刹橛故不得附近违越。<a id="a-BH"></a>于一切怖畏得加护一由旬结界。</p>
  <p id="aBI">又法欲禁毒。<a id="a-BJ"></a>加持线七遍系于乳木。<a id="a-BK"></a>一切毒皆消。<a id="a-BL"></a>所有毒以土或白芥子或水加持用之。<a id="a-BM"></a>皆得除差。<a id="a-BN"></a>一切病五色线加持一百八遍。<a id="a-BO"></a>系病者即得除差。<a id="a-BP"></a>烧沉水香或薰陆香能除一切疟。<a id="a-BQ"></a>一切怖畏处诵此明王皆得无畏。</p>
  <p id="aBR">又法加持茅。<a id="a-BS"></a>拂除一切毒。<a id="a-BT"></a>于囚系处诵。<a id="a-BU"></a>从缚得解脱。<a id="a-BV"></a>患疟者加持线系腰即差。</p>
  <p id="aBW">又法护自己身。<a id="a-BX"></a>以心诵牛畜等疫加持黑线。<a id="a-BY"></a>结系颈即差。</p>
  <p id="aBZ">又法被以恶法印者。<a id="a-Ba"></a>加持白线七遍。<a id="a-Bb"></a>结系身上即除。</p>
  <p id="aBc">又法结方隅界以白芥子。</p>
  <p id="aBd">又法患风魅加持油与饮即差。</p>
  <p id="aBe">又法患眼加持水与洗即差。</p>
  <p id="aBf">又法药叉所持加持水散洒即得解脱。</p>
  <p id="aBg">又法饿鬼所持及癫痫加持线与系得愈。</p>
  <p id="aBh">又法遮止龙。<a id="a-Bi"></a>用俱那卫枝。<a id="a-Bj"></a>破诸印以灰。<a id="a-Bk"></a>遮贼加持土块七遍掷四方。</p>
  <p id="aBl">又法所欲求清净澡浴着新净衣。<a id="a-Bm"></a>对像前一日一夜不食。<a id="a-Bn"></a>烧薰陆香诵真言一百八遍。<a id="a-Bo"></a>便像前寝息。<a id="a-Bp"></a>梦中说善恶所求皆示。</p>
  <p id="aBq">又法欲止霖雨。<a id="a-Br"></a>入水念诵一切皆止。<a id="a-Bs"></a>求雨亦入水念诵随意多少。</p>
  <p id="aBt">又法欲求食。<a id="a-Bu"></a>于初日分于村邑对城门住。<a id="a-Bv"></a>加持苏摩那花百八遍向城门掷。<a id="a-Bw"></a>然后入城得不求食皆丰足。</p>
  <p id="aBx">又法婴孩为魅所持。<a id="a-By"></a>以桦皮上书一字顶轮真言。<a id="a-Bz"></a>系项下即愈。</p>
  <p id="aC0">又法常念诵。<a id="a-C1"></a>一切人皆得敬爱。</p>
  <p id="aC2">又法入王宫。<a id="a-C3"></a>加持水一百八遍。<a id="a-C4"></a>用涂面。<a id="a-C5"></a>啰惹并辅佐皆敬爱。</p>
  <p id="aC6">又法衣花香缨络等加持。<a id="a-C7"></a>或与彼或自着皆得敬爱。</p>
  <p id="aC8">又法诸饮食加持一百八遍。<a id="a-C9"></a>称彼人名思念而食即得敬爱。</p>
  <p id="aCA">又法痈疰等加持泥七遍涂之即愈。<a id="a-CB"></a>我略说所作皆得成就。</p>
  <p id="aCC">世尊于彼时告金刚手秘密主言。<a id="a-CD"></a>善男子如是一字轮王能作一切事业。<a id="a-CE"></a>一切佛所说无碍教令。<a id="a-CF"></a>无量那由他百千俱胝佛所说。<a id="a-CG"></a>我今亦说。<a id="a-CH"></a>我今说福利。<a id="a-CI"></a>秘密主汝谛听谛听。<a id="a-CJ"></a>一切佛所说一切菩萨随喜。<a id="a-CK"></a>秘密主若有此大明王轮王佛顶若能受持读诵若闻演说。<a id="a-CL"></a>乃至书写经卷供养念诵。<a id="a-CM"></a>彼必不堕恶趣不为饿鬼药叉。<a id="a-CN"></a>不贫匮不为一切罪。<a id="a-CO"></a>一切有情皆得敬爱。<a id="a-CP"></a>一切皆得随顺。<a id="a-CQ"></a>所生处皆得宿命。<a id="a-CR"></a>一切鬼魅不着身。<a id="a-CS"></a>所谓天魅或龙魅。<a id="a-CT"></a>或婴孩魅罗刹魅。<a id="a-CU"></a>或紧那罗魅或摩睺罗伽魅。<a id="a-CV"></a>或补怛那魅或羯吒补怛那魅。<a id="a-CW"></a>或毗舍遮魅或迦楼罗魅。<a id="a-CX"></a>或阿修罗魅或诸母天魅。<a id="a-CY"></a>或鸠槃茶魅。<a id="a-CZ"></a>刀杖不着身不被毒火水所中。<a id="a-Ca"></a>一切他敌饥俭旷野如是处必不生。<a id="a-Cb"></a>一切毒疮肿蛊魅起尸作法不祥皆得解脱。<a id="a-Cc"></a>一切天龙药叉阿修罗迦楼罗紧那罗摩睺罗伽皆礼敬。<a id="a-Cd"></a>善男子我今略说。<a id="a-Ce"></a>所有一切灾难彼一切皆不能为害。<a id="a-Cf"></a>何以故佛境界无量佛所行境。<a id="a-Cg"></a>无量佛世尊无量三摩地游戏。<a id="a-Ch"></a>秘密主此一切贤劫中如来说。<a id="a-Ci"></a>过去未来现在佛说。<a id="a-Cj"></a>我今亦说。<a id="a-Ck"></a>恒河沙数同名如来说。<a id="a-Cl"></a>皆随喜。<a id="a-Cm"></a>若有善男子善女人。<a id="a-Cn"></a>于后世后时比丘比丘尼优婆塞优婆夷。<a id="a-Co"></a>净澡浴对佛前作供养。<a id="a-Cp"></a>诵持此明王真言若成就闻如是福利。<a id="a-Cq"></a>生净信当生天趣得天大威德。<a id="a-Cr"></a>若生人中为王得宿命智。<a id="a-Cs"></a>于此生中念诵离一切疾病。<a id="a-Ct"></a>若成就者此人身已末后身入菩萨境界。<a id="a-Cu"></a>游无量佛世界。<a id="a-Cv"></a>如一切如来游戏。</p>
  <p data-pb></p>
  <h2 id="aCw">说法品第六</h2>
  <p id="aCx">尔时寂静慧菩萨摩诃萨。<a id="a-Cy"></a>金刚手菩萨之弟。<a id="a-Cz"></a>从彼大众集会起。<a id="a-D0"></a>合掌礼佛。<a id="a-D1"></a>为供养世尊故。<a id="a-D2"></a>从自颈脱无价大真珠鬘。<a id="a-D3"></a>以右手持献于世尊。<a id="a-D4"></a>说报答妙故。<a id="a-D5"></a>说此伽他而赞于佛。</p>
  <p id="aD6">顶声于三界　　诸有情悦意</p>
  <p id="aD7">佛此声最胜　　现语得荣盛</p>
  <p id="aD8">所有佛住法　　调御彼说法</p>
  <p id="aD9">所生等觉者　　世尊得菩提</p>
  <p id="aDA">转妙法轮者　　过往圆修者</p>
  <p id="aDB">诸佛皆此坐　　世间无比人</p>
  <p id="aDC">于彼彼地所　　皆成如金刚</p>
  <p id="aDD">现对于世尊　　得见为吉祥</p>
  <p id="aDE">过去为吉祥　　谁复闻妙法</p>
  <p id="aDF">先是又吉祥　　彼吉祥亦然</p>
  <p id="aDG">彼闻教不坏　　智慧者正住</p>
  <p id="aDH">于彼常天想　　亦观父母想</p>
  <p id="aDI">亲教姊妹想　　皆见无畏者</p>
  <p id="aDJ">先修顺教令　　于尸罗最胜</p>
  <p id="aDK">由彼于法王　　依附得供养</p>
  <p id="aDL">如末利花鬘　　风吹香悦意</p>
  <p id="aDM">杂油麻成油　　其香亦芬馥</p>
  <p id="aDN">汝尊色无比　　群品难算量</p>
  <p id="aDO">甚深及威德　　名色及神通</p>
  <p id="aDP">今所于此地　　我观高广想</p>
  <p id="aDQ">云何于女男　　赞扬少功德</p>
  <p id="aDR">若今所闻者　　闻法复生信</p>
  <p id="aDS">若能舍施者　　于世尊教中</p>
  <p id="aDT">若趣于非家　　于释王教中</p>
  <p id="aDU">我于彼一切　　怜愍亲族想</p>
  <p id="aDV">如空中蚊蛃　　如大海牛洼</p>
  <p id="aDW">如是佛功德　　所赞如寱言</p>
  <p id="aDX">如我于天王　　赞扬功德者</p>
  <p id="aDY">或佛声功德　　随力我赞叹</p>
  <p id="aDZ">恭敬持供养　　珠鬘无价宝</p>
  <p id="aDa">以此胜善根　　有情皆如佛</p>
  <p id="aDb">时寂静慧菩萨摩诃萨。<a id="a-Dc"></a>以伽他赞扬世尊已。<a id="a-Dd"></a>白佛言菩萨几法。<a id="a-De"></a>成就修此佛顶轮王一切如来三摩地炽盛。</p>
  <p id="aDf">尔时世尊以伽他。<a id="a-Dg"></a>答寂静慧菩萨摩诃萨。</p>
  <p id="aDh">若有慈心清净心　　不粗柔软具念者</p>
  <p id="aDi">护禁正直修梵行　　彼人成就此明王</p>
  <p id="aDj">所有离罪不为恶　　增长常寂离嗔恚</p>
  <p id="aDk">如是之人成明王　　嫌恨于他及调戏</p>
  <p id="aDl">如是于他常不作　　不窥于他之长短</p>
  <p id="aDm">如是之人成明王　　若于佛法功德具</p>
  <p id="aDn">常作恭敬而供养　　于他不打及不毁</p>
  <p id="aDo">彼皆成就此明王　　无吝嫉妒及无慢</p>
  <p id="aDp">于他不作不饶益　　于他不作实过患</p>
  <p id="aDq">如是成就真言王</p>
  <p id="aDr">善男子我承事六十俱胝佛供养。<a id="a-Ds"></a>于彼俱胝佛不修梵行。<a id="a-Dt"></a>求法勤修行。<a id="a-Du"></a>从彼受大明王广流布。<a id="a-Dv"></a>由彼善根则得广大功德威德如是。<a id="a-Dw"></a>善男子一切如来不思议三摩地殊胜。<a id="a-Dx"></a>是故菩萨护身口意。<a id="a-Dy"></a>修持一字轮王。<a id="a-Dz"></a>如是如是善男子如来于一切有情。<a id="a-E0"></a>真言形为善友。<a id="a-E1"></a>寂静慧作是言世尊善男子善女人恭敬如善友想。<a id="a-E2"></a>应习大明王。<a id="a-E3"></a>应承事供养。<a id="a-E4"></a>何以故寂静慧。<a id="a-E5"></a>若于善知识亲近修习。<a id="a-E6"></a>得成善法闻善妙法。<a id="a-E7"></a>以善意乐则得善加行。<a id="a-E8"></a>以善业趣于善。<a id="a-E9"></a>得善助伴不为罪业。<a id="a-EA"></a>作善加行趣于善已。<a id="a-EB"></a>承事善助伴不为恶业。<a id="a-EC"></a>既不为恶于他护他意。<a id="a-ED"></a>圆满菩提道住道堪任。<a id="a-EE"></a>有大力于住恶道有情。<a id="a-EF"></a>作义利。<a id="a-EG"></a>是故寂静慧亲近善友。<a id="a-EH"></a>一切功德皆得圆满。<a id="a-EI"></a>皆称赞。<a id="a-EJ"></a>时寂静慧菩萨摩诃萨白佛言。<a id="a-EK"></a>世尊菩萨摩诃萨几法成就。<a id="a-EL"></a>疾证无上正等菩提。<a id="a-EM"></a>得甚深法忍。<a id="a-EN"></a>佛告寂静慧菩萨摩诃萨有四法成就疾证无上正等菩提。<a id="a-EO"></a>得甚深法忍。<a id="a-EP"></a>何者四法。<a id="a-EQ"></a>入缘生法智入无众生无人无寿者。<a id="a-ER"></a>于空法性决定胜解境界。<a id="a-ES"></a>远离断常二见。<a id="a-ET"></a>如是四法前际清净后际不来。<a id="a-EU"></a>三世平等。<a id="a-EV"></a>以见在智如是四法。<a id="a-EW"></a>又有四法佛性应观。<a id="a-EX"></a>佛色性说厌僧如来以慧眼则慧眼清净。<a id="a-EY"></a>如是四法。<a id="a-EZ"></a>又有四圆满波罗蜜。<a id="a-Ea"></a>不舍四摄法。<a id="a-Eb"></a>以善巧方便无人决定故。<a id="a-Ec"></a>发生大悲。<a id="a-Ed"></a>清净慧如是四法菩萨摩诃萨。<a id="a-Ee"></a>成就速证无上正等菩提。<a id="a-Ef"></a>于甚深法得忍。<a id="a-Eg"></a>世尊于此说四法时。<a id="a-Eh"></a>无量菩萨得无生法忍。<a id="a-Ei"></a>无量天龙药叉乾闼婆阿修罗迦楼罗紧那罗摩睺罗伽。<a id="a-Ej"></a>发无上正等菩提心。</p>
  <p id="aEk">尔时世尊说此伽他。</p>
  <p id="aEl">如是法理趣　　正等觉所说</p>
  <p id="aEm">由修此真言　　一切为如来</p>
  <p id="aEn">若乐度生死　　若欲断诸结</p>
  <p id="aEo">为一切依止　　久修于此行</p>
  <p id="aEp">令起殊胜想　　我趣于端严</p>
  <p id="aEq">思惟转此言　　常修平等行</p>
  <p id="aEr">不作不等行　　则成菩萨位</p>
 </body>
</html>