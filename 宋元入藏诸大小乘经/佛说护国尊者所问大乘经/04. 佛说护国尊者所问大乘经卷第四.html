<!doctype html>
<html id="z3IBUZGeL" data-ver="366">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说护国尊者所问大乘经卷第四</h1>
  <p id="a2">佛告尊者护国言。<a id="a-3"></a>尔时福光太子。<a id="a-4"></a>闻虚空中净光天子赞佛法僧无量功德相好庄严之事。<a id="a-5"></a>心大欢喜正意系心端坐思惟。<a id="a-6"></a>彼佛世尊具足功德。<a id="a-7"></a>所说妙法真实无谬。<a id="a-8"></a>声闻弟子梵行清白。<a id="a-9"></a>又复思惟轮回大苦。<a id="a-A"></a>一切众生愚痴障蔽不觉不知。<a id="a-B"></a>常以身见起诸惑染广增过失。<a id="a-C"></a>生死轮回相续不绝。<a id="a-D"></a>诸有智者应当远离。<a id="a-E"></a>又复思惟愚痴迷暗。<a id="a-F"></a>起三种思动发身语。<a id="a-G"></a>造善恶业熏识成种。<a id="a-H"></a>如是名色六入触受苦报相续。<a id="a-I"></a>爱取缠润增长有支。<a id="a-J"></a>如是结生老死谁免。<a id="a-K"></a>我观生死少味多苦。<a id="a-L"></a>逼迫身心是可厌患。<a id="a-M"></a>速宜亲近彼佛如来微妙之法。<a id="a-N"></a>断诸烦恼求出轮回。<a id="a-O"></a>若近恶友耽着欲乐。<a id="a-P"></a>人天之报尚不能得。<a id="a-Q"></a>何况阿耨多罗三藐三菩提。</p>
  <p id="aR">尔时福光太子。<a id="a-S"></a>作是念已。<a id="a-T"></a>于此宫城深生厌离。<a id="a-U"></a>我今于此终不解脱。<a id="a-V"></a>宜应速舍别求静处修习梵行。<a id="a-W"></a>时彼太子发此志已。<a id="a-X"></a>即便离殿欲往门出。<a id="a-Y"></a>又虑亲眷而为留难。<a id="a-Z"></a>遂却上殿面东而立。<a id="a-a"></a>遥告佛曰。<a id="a-b"></a>成义如来应正等觉。<a id="a-c"></a>具一切智神力广大。<a id="a-d"></a>愿赐慈悲救护于我。<a id="a-e"></a>我于此处掷身出外。<a id="a-f"></a>欲求解脱。<a id="a-g"></a>作是语已即便掷身。<a id="a-h"></a>佛以神足舒其右手。<a id="a-i"></a>放大光明照太子身。<a id="a-j"></a>其光化为千叶莲花承太子足。<a id="a-k"></a>又此莲花复出百千微妙光明。<a id="a-l"></a>照于太子令心适悦。<a id="a-m"></a>经须臾间将至佛前。<a id="a-n"></a>佛摄光明莲花不现。<a id="a-o"></a>尔时太子如山而下。<a id="a-p"></a>即到佛前合掌恭敬。<a id="a-q"></a>旋绕世尊志心称念。<a id="a-r"></a>南无成义意如来应正等觉所说妙法。<a id="a-s"></a>及苾刍众我悉归依。<a id="a-t"></a>作是语已。<a id="a-u"></a>五体投地礼佛千拜即以伽陀赞叹佛曰。</p>
  <p id="av">稽首无上大医王　　我身大患久未除</p>
  <p id="aw">愿佛慈愍垂救度　　少赐如来妙法药</p>
  <p id="ax">昼夜独坐自思惟　　一心求离五欲境</p>
  <p id="ay">空界天人发声言　　劝导归依来佛所</p>
  <p id="az">佛为出世大导师　　何得众生造过失</p>
  <p id="a10">于大难中垂救护　　令彼盲迷开智眼</p>
  <p id="a11">我今虽发信佛心　　贫乏如来功德宝</p>
  <p id="a12">求出缠缚趣解脱　　愿佛慈悲垂摄受</p>
  <p id="a13">于其暗室燃慧灯　　破我疑惑无明等</p>
  <p id="a14">宣扬清净妙法门　　如佛所行菩提道</p>
  <p id="a15">稽首无比大医王　　满我意愿除诸病</p>
  <p id="a16">一切妄想悉消除　　抛离恶趣到彼岸</p>
  <p id="a17">永出烦恼大海中　　常行如来八正道</p>
  <p id="a18">如是真实为我说　　如佛所说我行之</p>
  <p id="a19">志求无上大菩提　　修习菩萨真实行</p>
  <p id="a1A">成就福德无尽报　　舍于世寿为法寿</p>
  <p id="a1B">一切缠缚永断除　　究竟圆满菩提道</p>
  <p id="a1C">佛告尊者护国言。<a id="a-1D"></a>尔时成义意如来。<a id="a-1E"></a>见彼太子信心清净善根纯熟。<a id="a-1F"></a>即为宣说菩萨行法。<a id="a-1G"></a>福光太子闻是法已。<a id="a-1H"></a>得总持门证妙解脱。<a id="a-1I"></a>成就五通踊身空中散花供养。<a id="a-1J"></a>作供养已从虚空中下。<a id="a-1K"></a>合掌向佛赞叹如来。<a id="a-1L"></a>即说颂曰。</p>
  <p id="a1M">稽首我佛真金色　　相好最上面如月</p>
  <p id="a1N">功德智慧无等伦　　永离三有常清净</p>
  <p id="a1O">牟尼螺髻绀青色　　高显清净如须弥</p>
  <p id="a1P">我观无等无边佛　　眉间毫光普照耀</p>
  <p id="a1Q">如军那花及朗月　　过于珂雪与砗磲</p>
  <p id="a1R">如是皎洁大光明　　除灭众生诸罪暗</p>
  <p id="a1S">目净辉朗如青莲　　常以慈颜顾我等</p>
  <p id="a1T">怨亲无二平等观　　有情无情俱获益</p>
  <p id="a1U">舌如赤铜而广长　　或覆面轮或大千</p>
  <p id="a1V">应机流演大小乘　　普救世间诸有苦</p>
  <p id="a1W">我今顶礼如来齿　　四十齐密白如珂</p>
  <p id="a1X">四牙锋利若金刚　　俱发光明济群品</p>
  <p id="a1Y">我今礼佛真实语　　离诸虚诳绮言辞</p>
  <p id="a1Z">通达性相甚深文　　破暗除迷百千刹</p>
  <p id="a1a">梵王帝释护世主　　龙天八部及三涂</p>
  <p id="a1b">如是蒙光苦恼除　　俱出轮回生死海</p>
  <p id="a1c">我佛双腨如鹿王　　行似牛王举步稳</p>
  <p id="a1d">下足登涉地面时　　山川大地俱震动</p>
  <p id="a1e">我佛身相妙端严　　皮肤柔软真金色</p>
  <p id="a1f">一切世间无有比　　众生见者无厌足</p>
  <p id="a1g">佛于过去百千劫　　能舍一切利众生</p>
  <p id="a1h">俱令离苦出烦笼　　我今归礼大慈父</p>
  <p id="a1i">佛以法财施一切　　持戒忍辱精进修</p>
  <p id="a1j">禅定智慧悉圆明　　我今礼佛无等智</p>
  <p id="a1k">我佛无畏大师子　　能破无边烦恼魔</p>
  <p id="a1l">善疗众病悉消除　　我今顶礼灭三毒</p>
  <p id="a1m">身口意业无尘染　　三界无著出水莲</p>
  <p id="a1n">梵音深妙如梵天　　迦陵频伽声莫比</p>
  <p id="a1o">我今礼佛出三有　　常观世界如幻化</p>
  <p id="a1p">如梦如电非久停　　无人无我无众生</p>
  <p id="a1q">法本空寂无有生　　不能知悟随轮转</p>
  <p id="a1r">垂慈广为诸众生　　方便随机宣妙法</p>
  <p id="a1s">大圣医王众所归　　恒治老死忧悲恼</p>
  <p id="a1t">如是普利诸众生　　各令善逝人天路</p>
  <p id="a1u">如是慈悲牟尼主　　常愍轮回六道中</p>
  <p id="a1v">如蚁循环无了期　　引彼愚盲得正路</p>
  <p id="a1w">如是依法证菩提　　具法自在利世间</p>
  <p id="a1x">如佛所说八正道　　闻者适悦生敬爱</p>
  <p id="a1y">佛声微妙过梵天　　巘达哩嚩紧那啰</p>
  <p id="a1z">及诸天女美妙音　　非似佛声多方便</p>
  <p id="a20">清净语音功德普　　众生随类各得闻</p>
  <p id="a21">如是为乘趣菩提　　一一离凡得解脱</p>
  <p id="a22">种种上妙物供佛　　获得最上人天福</p>
  <p id="a23">或为帝主或宰臣　　常受大富大快乐</p>
  <p id="a24">或作金轮王四洲　　具足千子及七宝</p>
  <p id="a25">恒行十善利世间　　一切众生皆随顺</p>
  <p id="a26">或为护世或忉利　　或处夜摩睹史陀</p>
  <p id="a27">及至他化与梵天　　皆因供养诸佛得</p>
  <p id="a28">如是见佛及听法　　俱能出离诸苦恼</p>
  <p id="a29">令彼不堕恶道中　　安乐寂静无尘染</p>
  <p id="a2A">佛能安住诸世间　　求福之者皆令福</p>
  <p id="a2B">如是获福长相续　　俱胝多劫不可尽</p>
  <p id="a2C">最上微妙庄严刹　　众生生者无尘垢</p>
  <p id="a2D">身光照耀胜天人　　身口意业俱清净</p>
  <p id="a2E">成就种种功德相　　名闻流布诸世间</p>
  <p id="a2F">天上人间俱敬爱　　彼人供养诸佛得</p>
  <p id="a2G">我佛久离诸苦恼　　十方佛刹皆称赞</p>
  <p id="a2H">一切徒众悉归依　　无不爱乐慈悲相</p>
  <p id="a2I">我今稽首人中尊　　湛然不动无为相</p>
  <p id="a2J">令我获证五神通　　住立虚空伸赞佛</p>
  <p id="a2K">稽首无畏佛世尊　　无垢清净出世间</p>
  <p id="a2L">所有称赞诸功德　　回施人天成正觉</p>
  <p id="a2M">佛告尊者护国言。<a id="a-2N"></a>尔时发光天子。<a id="a-2O"></a>于其中夜忽闻福光太子宫城之内有大哭声惊愕忧惶。<a id="a-2P"></a>莫知凶吉。<a id="a-2Q"></a>即时将诸臣从及其眷属。<a id="a-2R"></a>来诣太子宫中问诸宫人。<a id="a-2S"></a>汝等云何夜来啼哭。<a id="a-2T"></a>时彼宫人即奏王言。<a id="a-2U"></a>福光太子。<a id="a-2V"></a>忽尔离宫莫知所止。<a id="a-2W"></a>忧惧悲痛是以啼哭。<a id="a-2X"></a>尔时发光天子。<a id="a-2Y"></a>闻是语已足如蹋险。<a id="a-2Z"></a>忽然躄地良久乃稣。<a id="a-2a"></a>从地而起心生忧恼。<a id="a-2b"></a>涕泪悲泣欲往千城处处寻觅。<a id="a-2c"></a>时爱乐城中护城圣贤。<a id="a-2d"></a>告于王言。<a id="a-2e"></a>彼福光太子往诣东方。<a id="a-2f"></a>礼觐供养成义意佛。<a id="a-2g"></a>时发光天子闻是语已。<a id="a-2h"></a>即将八十四俱胝宫人婇女。<a id="a-2i"></a>及百千那由他侍从眷属。<a id="a-2j"></a>周匝围绕往诣东方。<a id="a-2k"></a>至成义意如来处。<a id="a-2l"></a>到已。<a id="a-2m"></a>五体投地。<a id="a-2n"></a>礼世尊足。<a id="a-2o"></a>住立一面合掌向佛。<a id="a-2p"></a>以颂赞曰。</p>
  <p id="a2q">稽首归依功德海　　妙湛总持无等尊</p>
  <p id="a2r">天龙八部众所归　　一切观佛无厌足</p>
  <p id="a2s">三十二相妙端严　　七宝严身世希有</p>
  <p id="a2t">巍巍赫赫妙金山　　超出世间归命礼</p>
  <p id="a2u">过去难思俱胝劫　　修行供养俱胝佛</p>
  <p id="a2v">深植德本广无边　　成就佛身妙色相</p>
  <p id="a2w">布施持戒忍辱行　　精进禅定善巧便</p>
  <p id="a2x">如是历修胜行成　　色相圆明光照耀</p>
  <p id="a2y">日月闪电摩尼宝　　帝释梵王身色光</p>
  <p id="a2z">如是等光对佛光　　一时隐没俱不现</p>
  <p id="a30">佛身如现水中月　　变化随机亦复然</p>
  <p id="a31">托梦乘象入母胎　　舍于睹史天王位</p>
  <p id="a32">佛身无相如虚空　　示生人世救群品</p>
  <p id="a33">初生七步帝释随　　天上人中为最上</p>
  <p id="a34">彼佛无法不了知　　亦无师学书自解</p>
  <p id="a35">而成寂静三摩地　　救拔众苦令解脱</p>
  <p id="a36">舍离父母及亲眷　　出彼王城入深山</p>
  <p id="a37">俱胝天众围绕佛　　降伏四魔成正觉</p>
  <p id="a38">观彼世间不究竟　　众生沉溺处轮回</p>
  <p id="a39">垂慈为彼转法轮　　令离无常出苦难</p>
  <p id="a3A">佛证寂灭清净法　　成就福智及方便</p>
  <p id="a3B">牟尼起化现身光　　如是佛相悉具足</p>
  <p id="a3C">我礼牟尼无边智　　我礼究尽法界法</p>
  <p id="a3D">虽知幻化无去来　　垂慈普救诸含识</p>
  <p id="a3E">善哉佛说菩提道　　引彼众生得菩提</p>
  <p id="a3F">如是正法我所求　　正法能度世间苦</p>
  <p id="a3G">我佛常处三有中　　救疗一切烦恼病</p>
  <p id="a3H">以我称赞佛功德　　回向菩提及众生</p>
  <p id="a3I">尔时佛告尊者护国言。<a id="a-3J"></a>彼成义意如来。<a id="a-3K"></a>见此发光天子归依赞叹信心坚固。<a id="a-3L"></a>求趣解脱。<a id="a-3M"></a>即随王意而为说法。<a id="a-3N"></a>时发光天子闻佛所说。<a id="a-3O"></a>即于阿耨多罗三藐三菩提。<a id="a-3P"></a>得不退转。</p>
  <p id="a3Q">尔时福光太子。<a id="a-3R"></a>见是父王归依彼佛心生信敬。<a id="a-3S"></a>即诣佛前。<a id="a-3T"></a>合掌向佛而白佛言。<a id="a-3U"></a>如来应供正遍知。<a id="a-3V"></a>唯愿世尊。<a id="a-3W"></a>往爱乐城受我饮食供养。<a id="a-3X"></a>时成义意如来。<a id="a-3Y"></a>默然许之。<a id="a-3Z"></a>受太子请时。<a id="a-3a"></a>福光太子。<a id="a-3b"></a>即告父王及诸眷属。<a id="a-3c"></a>我今请佛。<a id="a-3d"></a>所有宫殿园苑及一切珍宝庄严之具。<a id="a-3e"></a>施佛供养。<a id="a-3f"></a>汝诸眷属勿为障吝。<a id="a-3g"></a>异口同音起随喜心。<a id="a-3h"></a>尔时父王及诸眷属俱发声言。<a id="a-3i"></a>愿舍所有施佛供养我皆随喜。</p>
  <p id="a3j">尔时成义意如来。<a id="a-3k"></a>与诸苾刍恭敬围绕。<a id="a-3l"></a>入爱乐城受彼供养。<a id="a-3m"></a>时福光太子。<a id="a-3n"></a>以五百千车上妙饮食。<a id="a-3o"></a>供养世尊及苾刍众。<a id="a-3p"></a>复次福光太子。<a id="a-3q"></a>为佛及众广以七宝造僧伽蓝。<a id="a-3r"></a>用无数摩尼宝网及伞盖等四面严饰。<a id="a-3s"></a>复置百千床榻卧具。<a id="a-3t"></a>以妙衣服敷设其上。<a id="a-3u"></a>又于精舍左右。<a id="a-3v"></a>行布花果树木流泉浴池。<a id="a-3w"></a>于其池中生奔拏哩迦花及优钵罗花等。<a id="a-3x"></a>复次于一一苾刍前。<a id="a-3y"></a>头面作礼献僧伽梨衣。<a id="a-3z"></a>日日三时亦复如是。<a id="a-40"></a>经三俱胝岁昼夜焚修。<a id="a-41"></a>亦不眠卧亦无疲倦。<a id="a-42"></a>亦不沐浴洗濯香鬘涂饰。<a id="a-43"></a>亦无嗔恚贪爱。<a id="a-44"></a>乃至为法不惜身命。<a id="a-45"></a>何况外财如佛所说如说而行。<a id="a-46"></a>乃至成义意如来入于涅槃。<a id="a-47"></a>尔时太子。<a id="a-48"></a>以赤栴檀茶毗如来。<a id="a-49"></a>于阎浮提内所有一切上妙名花。<a id="a-4A"></a>及诸花鬘。<a id="a-4B"></a>涂香粖香种种伎乐。<a id="a-4C"></a>于茶毗处供养舍利。<a id="a-4D"></a>尔时阎浮提内一切众生。<a id="a-4E"></a>俱以香花饮食皆来供养。<a id="a-4F"></a>如是经百千岁。</p>
  <p id="a4G">尔时福光太子。<a id="a-4H"></a>收佛舍利。<a id="a-4I"></a>以其七宝造九十四俱胝塔。<a id="a-4J"></a>俱以真珠罗网周匝严饰。<a id="a-4K"></a>又诸塔前竖立五百七宝伞盖花果树木及百千音乐。<a id="a-4L"></a>又一一塔前置百千灯盆。<a id="a-4M"></a>每一一盆中燃百千灯。<a id="a-4N"></a>如是供养至一俱胝岁。<a id="a-4O"></a>然后太子出家剃发。<a id="a-4P"></a>为苾刍相。<a id="a-4Q"></a>行头陀行。<a id="a-4R"></a>持钵乞食伏断烦恼。<a id="a-4S"></a>常行法施满四俱胝岁。<a id="a-4T"></a>如佛所行无有疲倦。<a id="a-4U"></a>时爱乐城中护城贤圣。<a id="a-4V"></a>一切小王宫嫔眷属及诸众生。<a id="a-4W"></a>皆学太子出家剃发修清净行。<a id="a-4X"></a>时净光天子。<a id="a-4Y"></a>互相告言。<a id="a-4Z"></a>一切小王及诸人民等悉皆出家。<a id="a-4a"></a>我等往彼承事太子。<a id="a-4b"></a>如供养三宝。<a id="a-4c"></a>尔时成义意如来所说。<a id="a-4d"></a>六十四俱胝法藏。<a id="a-4e"></a>福光苾刍悉皆受持通达无碍。<a id="a-4f"></a>如是福光苾刍已曾亲近九十四俱胝百千那由他佛。<a id="a-4g"></a>于诸佛所一一供养无空过者。<a id="a-4h"></a>皆如成义意如来而无有异。<a id="a-4i"></a>尔时发光天子者。<a id="a-4j"></a>岂异人乎。<a id="a-4k"></a>今无量寿如来是。<a id="a-4l"></a>尔时福光太子者。<a id="a-4m"></a>岂异人乎。<a id="a-4n"></a>今我身是。<a id="a-4o"></a>尔时爱乐城中护城贤圣者。<a id="a-4p"></a>岂异人乎。<a id="a-4q"></a>今阿閦如来是。<a id="a-4r"></a>佛告尊者护国言。<a id="a-4s"></a>一切菩萨摩诃萨。<a id="a-4t"></a>欲求阿耨多罗三藐三菩提者。<a id="a-4u"></a>应当学彼福光苾刍。<a id="a-4v"></a>远离贪爱亲近善友。<a id="a-4w"></a>修寂静行勤供诸佛。<a id="a-4x"></a>不久当得阿耨多罗三藐三菩提。<a id="a-4y"></a>佛言护国。<a id="a-4z"></a>若复有人贪着利养。<a id="a-50"></a>饮食衣服卧具医药。<a id="a-51"></a>尊重称赞。<a id="a-52"></a>彼人愚痴则为我慢。<a id="a-53"></a>破犯戒律虚妄不实。<a id="a-54"></a>毁谤沙门远离佛法。<a id="a-55"></a>于身口意而不相应。<a id="a-56"></a>唯有外相心不寂静。<a id="a-57"></a>无惭无愧。<a id="a-58"></a>远离佛刹远离菩提。<a id="a-59"></a>是故护国闻如是法。<a id="a-5A"></a>应如是知应如是学应如是行。<a id="a-5B"></a>不得亲近恶友及利养等。<a id="a-5C"></a>尔时世尊而说颂曰。</p>
  <p id="a5D">若人贪爱于利养　　远离真实清净行</p>
  <p id="a5E">因斯退失佛菩提　　永劫沉沦生死道</p>
  <p id="a5F">无惭无愧无知足　　常爱常贪恒系缚</p>
  <p id="a5G">不惧三涂苦恼侵　　犹言我具诸德行</p>
  <p id="a5H">诈现寂静住山间　　心于名利常牵系</p>
  <p id="a5I">众人远离如毒蛇　　长处轮回无解脱</p>
  <p id="a5J">若人不乐如来法　　轻贱具德苾刍僧</p>
  <p id="a5K">永离天界堕恶道　　纵生人世堕八难</p>
  <p id="a5L">俱胝劫数难值佛　　所说正法亦难闻</p>
  <p id="a5M">刹那暂遇若依行　　彼人必证菩提果</p>
  <p id="a5N">佛乘妙行德难思　　一切如来从此出</p>
  <p id="a5O">若人厌离乐尘劳　　永失菩提无上道</p>
  <p id="a5P">若人智慧及方便　　远离一切诸过非</p>
  <p id="a5Q">愍救五趣诸众生　　是人所行同佛行</p>
  <p id="a5R">虽处深山寂静处　　诈现清高为自身</p>
  <p id="a5S">掩他行业谈己能　　我常日诵俱胝佛</p>
  <p id="a5T">若于行法生尊重　　不吝身命一心求</p>
  <p id="a5U">如我所说真实行　　是人非远证菩提</p>
  <p id="a5V">大仙正法最上乘　　永得消除于热恼</p>
  <p id="a5W">如闻所行精进修　　毕竟速证无上道</p>
  <p id="a5X">尔时世尊说此颂已。<a id="a-5Y"></a>告尊者护国言。<a id="a-5Z"></a>若诸菩萨于阿僧祇劫行五波罗蜜。<a id="a-5a"></a>不如有人于此正法暂得听闻信解受持。<a id="a-5b"></a>如是功德胜前功德。<a id="a-5c"></a>百分不及一。<a id="a-5d"></a>千分不及一。<a id="a-5e"></a>百千俱胝分不及一。<a id="a-5f"></a>算数分不及一。<a id="a-5g"></a>乃至譬喻分亦不及一。<a id="a-5h"></a>佛说是经时。<a id="a-5i"></a>会中有三十那由他天人发阿耨多罗三藐三菩提心得不退转。<a id="a-5j"></a>七千苾刍断尽诸漏得无生忍。<a id="a-5k"></a>尔时尊者护国而白佛言。<a id="a-5l"></a>今此经典甚为希有。<a id="a-5m"></a>云何受持当何名之。<a id="a-5n"></a>佛言护国。<a id="a-5o"></a>此经名为大乘正法。<a id="a-5p"></a>亦名广大清净不空誓愿福光居士欢喜菩萨行。<a id="a-5q"></a>如是受持佛说此经已。<a id="a-5r"></a>尊者护国及天人阿苏啰巘达哩嚩等。<a id="a-5s"></a>闻佛所说皆大欢喜。<a id="a-5t"></a>信受奉行。</p>
 </body>
</html>