<!doctype html>
<html id="z3IBUZAeI" data-ver="488">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说护国尊者所问大乘经卷第一</h1>
  <p id="a2">如是我闻。<a id="a-3"></a>一时佛在王舍城鹫峰山中。<a id="a-4"></a>与大苾刍众千二百五十人俱。<a id="a-5"></a>复有菩萨摩诃萨众五千人俱。<a id="a-6"></a>得大忍辱无碍辩才。<a id="a-7"></a>降伏魔怨制诸外道。<a id="a-8"></a>发大道心得三摩地。<a id="a-9"></a>总持自在具四无碍智。<a id="a-A"></a>通达四摄及最上甚深波罗蜜多。<a id="a-B"></a>乃至一切佛法。<a id="a-C"></a>无量无边诸善功德。<a id="a-D"></a>其名曰普贤菩萨。<a id="a-E"></a>普眼菩萨。<a id="a-F"></a>普观菩萨。<a id="a-G"></a>普光菩萨。<a id="a-H"></a>普照菩萨。<a id="a-I"></a>上意菩萨。<a id="a-J"></a>增意菩萨。<a id="a-K"></a>无边意菩萨。<a id="a-L"></a>广意菩萨。<a id="a-M"></a>无尽意菩萨。<a id="a-N"></a>持地菩萨。<a id="a-O"></a>世上菩萨。<a id="a-P"></a>胜意菩萨。<a id="a-Q"></a>最上意菩萨。<a id="a-R"></a>总持自在王菩萨。<a id="a-S"></a>文殊师利菩萨摩诃萨等。<a id="a-T"></a>复有贤护菩萨摩诃萨等十六人俱。<a id="a-U"></a>复有娑婆世界主大梵天王。<a id="a-V"></a>及帝释天主。<a id="a-W"></a>护世四大天王。<a id="a-X"></a>复有苏尸弥天子。<a id="a-Y"></a>安意天子。<a id="a-Z"></a>及诸天王。<a id="a-a"></a>龙王紧那啰王。<a id="a-b"></a>巘驮哩嚩王。<a id="a-c"></a>药叉王。<a id="a-d"></a>誐[日*魯]拏王等。<a id="a-e"></a>各与若干百千眷属俱来会坐。</p>
  <p id="af">尔时世尊。<a id="a-g"></a>坐于吉祥藏师子之座。<a id="a-h"></a>四众围绕。<a id="a-i"></a>逾于须弥。<a id="a-j"></a>光明炽盛。<a id="a-k"></a>譬如日月普照一切世间。<a id="a-l"></a>威仪具足梵行寂静。<a id="a-m"></a>譬如帝释于诸天中威仪最胜。<a id="a-n"></a>亦如轮王七宝具足离诸怖畏。<a id="a-o"></a>如师子王善能谈说诸法空义。<a id="a-p"></a>如大火聚破诸幽暗。<a id="a-q"></a>如摩尼宝王远照一切。<a id="a-r"></a>如是佛光照于三千大千一切世界。<a id="a-s"></a>于其光中出妙梵音告诸众生。<a id="a-t"></a>我今所得一切诸法最上波罗蜜。<a id="a-u"></a>说真实义。<a id="a-v"></a>初善中善后善。<a id="a-w"></a>文义殊胜纯白圆满。<a id="a-x"></a>梵行清净纯一无杂。</p>
  <p id="ay">尔时喜王菩萨摩诃萨。<a id="a-z"></a>在大众中安详而坐瞻仰世尊。<a id="a-10"></a>于师子座放大光明。<a id="a-11"></a>譬如千日照耀一切。<a id="a-12"></a>心大欢喜深信恭敬。<a id="a-13"></a>即从座起合掌向佛。<a id="a-14"></a>以颂赞曰。</p>
  <p id="a15">佛身晃曜如金山　　利益世间甚希有</p>
  <p id="a16">菩萨声闻缘觉僧　　天龙八部皆围绕</p>
  <p id="a17">譬如须弥诸天居　　出于大海而高显</p>
  <p id="a18">悲愍众生而现身　　放百千光常照曜</p>
  <p id="a19">行梵天行即梵天　　于彼梵天复为王</p>
  <p id="a1A">行禅解脱三摩地　　光照上位诸菩萨</p>
  <p id="a1B">亦如帝释为天主　　威德仪容诸相异</p>
  <p id="a1C">牟尼光明照世间　　相好庄严功德异</p>
  <p id="a1D">金轮四洲得自在　　能善调伏诸有情</p>
  <p id="a1E">引彼众生出苦轮　　我佛慈悲亦如是</p>
  <p id="a1F">所有火光摩尼光　　日月光等诸光明</p>
  <p id="a1G">如是百千日等光　　不及佛日恒照曜</p>
  <p id="a1H">如月夜分放光明　　普照世间悉清净</p>
  <p id="a1I">佛面端严如满月　　映蔽一切光不现</p>
  <p id="a1J">譬如高山燃大火　　能破夜暗显诸方</p>
  <p id="a1K">大仙所有智慧光　　破尽黑暗离诸有</p>
  <p id="a1L">如大师子旷野吼　　众兽闻之悉惊怖</p>
  <p id="a1M">佛说法空无我义　　诸魔闻之亦如是</p>
  <p id="a1N">摩尼宝王放光明　　诸余摩尼光不现</p>
  <p id="a1O">佛身晃曜真金色　　映蔽一切世间光</p>
  <p id="a1P">一切世间贤圣中　　无有最上与佛等</p>
  <p id="a1Q">具福精进方便智　　一切功德不可量</p>
  <p id="a1R">瞻仰大师功德海　　威光普照诸群生</p>
  <p id="a1S">一心恭敬慕尊颜　　是故我今头面礼</p>
  <p id="a1T">我所赞佛归敬心　　世间功德无等等</p>
  <p id="a1U">尽将回向法界中　　一切世间成佛道</p>
  <p id="a1V">尔时喜王菩萨摩诃萨。<a id="a-1W"></a>赞叹佛已合掌向佛。<a id="a-1X"></a>瞻仰尊颜目不暂舍。<a id="a-1Y"></a>心观法界其义甚深难知难见。<a id="a-1Z"></a>离言分别绝诸戏论。<a id="a-1a"></a>微妙难解不可思议。<a id="a-1b"></a>如是观想一切法界。<a id="a-1c"></a>唯佛如来观智摄受现量证知。<a id="a-1d"></a>佛之境界无有等等。<a id="a-1e"></a>如是观见所有如来不可思议方便境界。<a id="a-1f"></a>皆摄一相法界性中。<a id="a-1g"></a>譬如虚空无有住处。<a id="a-1h"></a>即众生界亦如自性。<a id="a-1i"></a>一切诸法亦复如是。<a id="a-1j"></a>无碍解脱究竟寂静。<a id="a-1k"></a>诸佛世尊以善方便。<a id="a-1l"></a>身变佛刹遍满一切现众生前。<a id="a-1m"></a>诸如来身。<a id="a-1n"></a>经无数俱胝劫而不可得。<a id="a-1o"></a>时喜王菩萨摩诃萨。<a id="a-1p"></a>如是观佛功德已默然而住。</p>
  <p id="a1q">尔时有一尊者。<a id="a-1r"></a>名曰护国。<a id="a-1s"></a>于舍卫大城安居三月。<a id="a-1t"></a>过是夏已着衣持钵。<a id="a-1u"></a>与诸苾刍及初出家者。<a id="a-1v"></a>初发心者出舍卫国。<a id="a-1w"></a>诣王舍城鹫峰山中。<a id="a-1x"></a>到彼山已。<a id="a-1y"></a>即时护国尊者。<a id="a-1z"></a>往诣佛所头面礼足。<a id="a-20"></a>右绕三匝住立一面。<a id="a-21"></a>合掌恭敬。<a id="a-22"></a>而说此颂。<a id="a-23"></a>赞叹佛曰。</p>
  <p id="a24">稽首最上佛光明　　稽首如空无碍意</p>
  <p id="a25">稽首能断诸结缚　　稽首永超三有海</p>
  <p id="a26">我佛无边真色相　　普遍俱胝刹土中</p>
  <p id="a27">菩萨闻已欢喜来　　恭敬供养佛功德</p>
  <p id="a28">作此最上供养已　　听牟尼法离诸尘</p>
  <p id="a29">各生欢喜还本土　　称赞世尊所说法</p>
  <p id="a2A">广历俱胝无数劫　　利乐一切诸有情</p>
  <p id="a2B">如是身心不疲倦　　为求无上佛菩提</p>
  <p id="a2C">恒行布施持戒行　　忍辱精进禅定门</p>
  <p id="a2D">智慧方便到涅盘　　是故我礼大觉尊</p>
  <p id="a2E">成就六通四神足　　诸根十力解脱门</p>
  <p id="a2F">以此行及诸众生　　我今礼佛无等智</p>
  <p id="a2G">能知一切世间心　　所行所作所成业</p>
  <p id="a2H">所有身口及言说　　无上世尊悉观见</p>
  <p id="a2I">贪痴过失不能断　　众生因彼堕三有</p>
  <p id="a2J">因佛得成善逝业　　能知世间诸善恶</p>
  <p id="a2K">所有过去诸佛事　　及彼现在天人师</p>
  <p id="a2L">乃至未来功德海　　一切诸法悉能知</p>
  <p id="a2M">清净刹土众围绕　　菩萨缘觉与声闻</p>
  <p id="a2N">乃至诸佛寿较量　　我佛一切悉能知</p>
  <p id="a2O">所有一切生灭法　　所有供养作佛事</p>
  <p id="a2P">所有受持法藏法　　我佛一切悉能知</p>
  <p id="a2Q">佛有十力无碍智　　现在常住于三世</p>
  <p id="a2R">如是一切方便法　　我礼世尊智慧海</p>
  <p id="a2S">大觉世尊无等等　　相好庄严大吉祥</p>
  <p id="a2T">如夜众星现空中　　我礼牟尼最上尊</p>
  <p id="a2U">色相端严无与等　　光照诸天及世间</p>
  <p id="a2V">帝释梵王究竟天　　对彼佛前俱不现</p>
  <p id="a2W">无垢不动如金山　　右旋螺髻绀滋润</p>
  <p id="a2X">佛顶高显如金山　　光明远照生诸福</p>
  <p id="a2Y">光遍俱胝那由他　　显现眉间白毫相</p>
  <p id="a2Z">目若青莲恒适悦　　观照世间运慈心</p>
  <p id="a2a">清净满月虚空中　　佛面圆明亦如是</p>
  <p id="a2b">一切见者无厌足　　我礼如来圆满相</p>
  <p id="a2c">行如鹅王及鹿王　　亦如牛王行步稳</p>
  <p id="a2d">振动大地无暂止　　我礼如来坚固力</p>
  <p id="a2e">手指纤长网缦相　　指甲清净如赤铜</p>
  <p id="a2f">平立垂手过于膝　　我礼金色大觉尊</p>
  <p id="a2g">佛行大地现好相　　具足显现千辐轮</p>
  <p id="a2h">足放光明照群生　　蒙光悉得生天界</p>
  <p id="a2i">大圣法王施七财　　能为施主心平等</p>
  <p id="a2j">调御世间依法行　　我礼法王无上觉</p>
  <p id="a2k">慈悲法念心为剑　　持戒方便智慧弓</p>
  <p id="a2l">能断烦恼诸群贼　　生灭轮回无有增</p>
  <p id="a2m">自利果满复利他　　令彼众生亦解脱</p>
  <p id="a2n">究竟安乐出尘劳　　得入善逝寂静宗</p>
  <p id="a2o">无生无灭无诸苦　　亦无生老爱别离</p>
  <p id="a2p">如是无为最上乘　　佛为众生慈愍说</p>
  <p id="a2q">我赞最上大牟尼　　摄尽一切诸佛法</p>
  <p id="a2r">如是所有诸功德　　愿诸众生证菩提</p>
  <p id="a2s">尔时尊者护国。<a id="a-2t"></a>颂赞佛已。<a id="a-2u"></a>偏袒右肩右膝着地。<a id="a-2v"></a>合掌向佛。<a id="a-2w"></a>恭敬顶礼白佛言。<a id="a-2x"></a>世尊。<a id="a-2y"></a>如来应正等觉。<a id="a-2z"></a>我有所问。<a id="a-30"></a>唯愿世尊慈悲听许。</p>
  <p id="a31">尔时世尊。<a id="a-32"></a>告尊者护国言。<a id="a-33"></a>如汝所问我为汝说。<a id="a-34"></a>满所求愿令生欢喜。<a id="a-35"></a>时尊者护国。<a id="a-36"></a>闻佛语已。<a id="a-37"></a>身心适悦而发声言。<a id="a-38"></a>世尊有何等法为菩萨行法具足。<a id="a-39"></a>能得一切最上功德。<a id="a-3A"></a>无碍大智决定辩才明了性相。<a id="a-3B"></a>入一切智教化众生。<a id="a-3C"></a>断彼无明妄想烦恼。<a id="a-3D"></a>决定真实入一切智。<a id="a-3E"></a>发真实语。<a id="a-3F"></a>令彼有情依言所作。<a id="a-3G"></a>离诸愚暗念佛方便。<a id="a-3H"></a>乐闻一切甚深梵义。<a id="a-3I"></a>受持诸法。<a id="a-3J"></a>速得证于无上正智。</p>
  <p id="a3K">尔时尊者护国即于佛前。<a id="a-3L"></a>而说颂曰。</p>
  <p id="a3M">菩萨所行决定行　　彼行必有真实法</p>
  <p id="a3N">真法从佛智海生　　最上如来为我说</p>
  <p id="a3O">佛身光明黄金相　　最上无边大福聚</p>
  <p id="a3P">救度六趣诸众生　　为说菩萨无垢行</p>
  <p id="a3Q">何得无尽大觉智　　总持甘露生菩提</p>
  <p id="a3R">何得清净智慧海　　彼慧能断众生疑</p>
  <p id="a3S">俱胝多劫轮回苦　　众生迷没意无疲</p>
  <p id="a3T">睹此愚迷苦恼侵　　为彼云何修十善</p>
  <p id="a3U">刹土清净众会满　　实刹无边寿命长</p>
  <p id="a3V">为众恒宣微妙言　　愿说菩提无垢行</p>
  <p id="a3W">降伏邪魔生正见　　枯彼爱河证解脱</p>
  <p id="a3X">清净法眼照愚盲　　令诸有情行上行</p>
  <p id="a3Y">端严富贵大辩才　　言辞柔软闻欢喜</p>
  <p id="a3Z">譬如甘露润世间　　愿说甚深微妙法</p>
  <p id="a3a">梵音深妙断诸恶　　其声和雅如频伽</p>
  <p id="a3b">求法之众佛所集　　愿说甘露济群生</p>
  <p id="a3c">众有菩提最上根　　及彼声闻缘觉性</p>
  <p id="a3d">愿佛随根方便说　　师资遇会正是时</p>
  <p id="a3e">我今乐闻最上乘　　唯佛知我菩提性</p>
  <p id="a3f">于此小乘不乐求　　愿说如来第一法</p>
  <p id="a3g">尔时尊者护国。<a id="a-3h"></a>说此颂已。<a id="a-3i"></a>佛言。<a id="a-3j"></a>善哉善哉。<a id="a-3k"></a>尊者能问如来最上之义。<a id="a-3l"></a>利益多人令得安乐。<a id="a-3m"></a>摄受未来诸菩萨摩诃萨。<a id="a-3n"></a>汝今谛听善思念之。<a id="a-3o"></a>我当为说。<a id="a-3p"></a>时尊者护国白言。<a id="a-3q"></a>善哉世尊。<a id="a-3r"></a>我今乐听唯愿说之。</p>
  <p id="a3s">尔时世尊。<a id="a-3t"></a>告尊者护国言。<a id="a-3u"></a>有四种法具足清净。<a id="a-3v"></a>是名菩萨摩诃萨。<a id="a-3w"></a>何等四法。<a id="a-3x"></a>一内二外三心四意。<a id="a-3y"></a>如是四法称理真实。<a id="a-3z"></a>见诸众生其心平等。<a id="a-40"></a>犹若虚空。<a id="a-41"></a>无所分别依言所行。<a id="a-42"></a>是名菩萨摩诃萨四种之法获得清净。</p>
  <p id="a43">尔时世尊。<a id="a-44"></a>重说颂曰。</p>
  <p id="a45">心意内外常清净　　不退菩提正道心</p>
  <p id="a46">所作之善无唐捐　　能得菩萨无边智</p>
  <p id="a47">观彼众生苦无我　　生老病死悉来侵</p>
  <p id="a48">如是三有大海中　　广运法船救群品</p>
  <p id="a49">见诸众生心平等　　观彼世间如一子</p>
  <p id="a4A">愿令一切俱解脱　　悉向菩提心不退</p>
  <p id="a4B">常谈空义依空行　　亦无人我无众生</p>
  <p id="a4C">譬如梦幻等无实　　令彼愚迷生智慧</p>
  <p id="a4D">如所宣说大觉智　　依智而行所作事</p>
  <p id="a4E">调伏过失心寂静　　求证菩提为佛子</p>
  <p id="a4F">尔时世尊说此颂已。<a id="a-4G"></a>告尊者护国言。<a id="a-4H"></a>复有四种法。<a id="a-4I"></a>于诸菩萨令心安慰。<a id="a-4J"></a>何等四法。<a id="a-4K"></a>一者于总持法门志求修学。<a id="a-4L"></a>二者常近善友威仪无缺。<a id="a-4M"></a>三者求证甚深无生法忍。<a id="a-4N"></a>四者精进修行持戒清净。<a id="a-4O"></a>如是四法。<a id="a-4P"></a>令彼菩萨安慰其心进修不退。<a id="a-4Q"></a>复说颂曰。</p>
  <p id="a4R">若人爱敬总持法　　名闻远响众所归</p>
  <p id="a4S">能持无上妙法门　　一切如来同所说</p>
  <p id="a4T">智慧增明无忘失　　如是速得无碍智</p>
  <p id="a4U">通达一切最上法　　成就无为解脱门</p>
  <p id="a4V">皆因善友证菩提　　出生七觉能修断</p>
  <p id="a4W">增长八正作佛事　　远离恶友如怖火</p>
  <p id="a4X">闻甚深法证无生　　能了诸法毕竟空</p>
  <p id="a4Y">无我无人无众生　　如是求离一切见</p>
  <p id="a4Z">律仪出生诸善本　　坚持守护离破犯</p>
  <p id="a4a">彼行能成寂静心　　佛为众生亲演说</p>
  <p id="a4b">尔时世尊说此颂已。<a id="a-4c"></a>告尊者护国言。<a id="a-4d"></a>复有四种法。<a id="a-4e"></a>于诸菩萨在轮回中令心爱乐。<a id="a-4f"></a>何等四法。<a id="a-4g"></a>一者令诸菩萨爱乐见佛。<a id="a-4h"></a>二者令诸菩萨爱乐说法。<a id="a-4i"></a>三者令诸菩萨爱乐能舍一切所有。<a id="a-4j"></a>四者令诸菩萨爱乐忍印无相深法。<a id="a-4k"></a>如是四法。<a id="a-4l"></a>于诸菩萨在轮回中深生爱乐。<a id="a-4m"></a>复说颂曰。</p>
  <p id="a4n">菩萨得见二足尊　　一切生中行正行</p>
  <p id="a4o">能善调伏诸世间　　光明普照除愚暗</p>
  <p id="a4p">如是供养人中尊　　深生爱乐常尊重</p>
  <p id="a4q">救度一切诸众生　　令入菩提无上道</p>
  <p id="a4r">若闻诸佛所说法　　身心寂静生爱乐</p>
  <p id="a4s">如是坚固心无退　　依行速证佛菩提</p>
  <p id="a4t">能舍一切心无吝　　见来求者生欢喜</p>
  <p id="a4u">国城妻子及身命　　给施众生作佛因</p>
  <p id="a4v">若闻无相甚深法　　性离分别本来空</p>
  <p id="a4w">无我无人无众生　　如是于斯生爱乐</p>
  <p id="a4x">尔时世尊说此颂已。<a id="a-4y"></a>告尊者护国言。<a id="a-4z"></a>复有四种法。<a id="a-50"></a>于诸菩萨不得爱乐。<a id="a-51"></a>何等四法。<a id="a-52"></a>一者于其在家不得爱乐。<a id="a-53"></a>二者既出家已不得爱乐利养。<a id="a-54"></a>三者不得爱乐上族中生。<a id="a-55"></a>四者不得爱乐小乘之人。<a id="a-56"></a>如是四法。<a id="a-57"></a>于诸菩萨不得爱乐。<a id="a-58"></a>复说颂曰。</p>
  <p id="a59">在家无边大过失　　舍离令心无所著</p>
  <p id="a5A">常乐山野寂诸根　　勇猛勤修大智德</p>
  <p id="a5B">独行清净如利剑　　能断愚痴诸垢染</p>
  <p id="a5C">于彼种种大利养　　常乐远离无爱着</p>
  <p id="a5D">弃舍高贵上种族　　观如幻化阳焰等</p>
  <p id="a5E">普为群生行布施　　持戒忍辱等诸行</p>
  <p id="a5F">不惜身命及眷属　　志求正觉到彼岸</p>
  <p id="a5G">于小乘法无所著　　于最上乘恒坚固</p>
  <p id="a5H">乃至割截于身体　　其心不坏如金刚</p>
  <p id="a5I">尔时世尊。<a id="a-5J"></a>说此颂已。<a id="a-5K"></a>告尊者护国言。<a id="a-5L"></a>复有四种法。<a id="a-5M"></a>于诸菩萨而有损减。<a id="a-5N"></a>何等四法。<a id="a-5O"></a>一者破犯戒律。<a id="a-5P"></a>二者不住山野而趣寂静。<a id="a-5Q"></a>三者不依四乘之教邪妄推求。<a id="a-5R"></a>四者虽乐多闻全无所得。<a id="a-5S"></a>如是四法。<a id="a-5T"></a>于诸菩萨而有损减。<a id="a-5U"></a>复说颂曰。</p>
  <p id="a5V">戒相清净如摩尼　　能引众生到彼岸</p>
  <p id="a5W">菩萨于斯破律仪　　迷没不成无上觉</p>
  <p id="a5X">住持山野寂静处　　我人分别自然除</p>
  <p id="a5Y">男女眷属及己身　　观如草木无情爱</p>
  <p id="a5Z">四乘教理无虚诳　　一心清净奉教行</p>
  <p id="a5a">必得具足众功德　　成就佛智大丈夫</p>
  <p id="a5b">观彼轮回诸有情　　常处生死忧悲苦</p>
  <p id="a5c">恒运最上妙法船　　度彼有情出苦海</p>
  <p id="a5d">若无救度彼众生　　迷没沉沦无有尽</p>
  <p id="a5e">是故小乘非究竟　　为生令发菩提心</p>
  <p id="a5f">尔时世尊说此颂已。<a id="a-5g"></a>告尊者护国言。<a id="a-5h"></a>复有四种法。<a id="a-5i"></a>于诸菩萨明了修习。<a id="a-5j"></a>何等四法。<a id="a-5k"></a>一者发生诸佛平等之心而求善逝。<a id="a-5l"></a>二者承事法师尊重供养于卧具等而不爱着。<a id="a-5m"></a>三者不贪利养亦无所求。<a id="a-5n"></a>四者于甚深法忍具足成就。<a id="a-5o"></a>如是四法明了修习。<a id="a-5p"></a>复说颂曰。</p>
  <p id="a5q">彼有善逝大丈夫　　天上人间无有等</p>
  <p id="a5r">平等导引诸群生　　如是修习行十善</p>
  <p id="a5s">尊重承事于法师　　依师授教而修学</p>
  <p id="a5t">作大供养求佛智　　无边诸佛亦此生</p>
  <p id="a5u">常住深山无所畏　　于斯利养不生贪</p>
  <p id="a5v">善能成就无碍智　　通达深法离诸尘</p>
  <p id="a5w">闻佛功德深欢喜　　如是行法坚固修</p>
  <p id="a5x">证彼寂静无生忍　　广度众生无量苦</p>
  <p id="a5y">尔时世尊说此颂已。<a id="a-5z"></a>告尊者护国言。<a id="a-60"></a>复有四种法。<a id="a-61"></a>于诸菩萨行法清净。<a id="a-62"></a>何等四法。<a id="a-63"></a>一者身心决定志求菩提行法清净。<a id="a-64"></a>二者离诸虚妄乐住深山行法清净。<a id="a-65"></a>三者一切能舍不求果报行法清净。<a id="a-66"></a>四者常随法师昼夜求法行法清净。<a id="a-67"></a>如是四法。<a id="a-68"></a>于诸菩萨行法清净。<a id="a-69"></a>复说颂曰。</p>
  <p id="a6A">贪嗔痴垢心皆尽　　懈怠虚妄亦复无</p>
  <p id="a6B">一切过失令不生　　决定求证菩提道</p>
  <p id="a6C">厌离本舍忧根断　　舍彼俗尘求出家</p>
  <p id="a6D">诸恶朋友不相逢　　行住深山趣解脱</p>
  <p id="a6E">于彼山中修净行　　能成如来无碍智</p>
  <p id="a6F">于身命财无所著　　自在无畏如师子</p>
  <p id="a6G">见彼有情生欢喜　　譬如飞鸟聚还离</p>
  <p id="a6H">观彼世间非久居　　如是求大菩提道</p>
  <p id="a6I">身心清净如虚空　　所舍一切无惊怖</p>
  <p id="a6J">于彼利养无爱着　　如鹿心惊不住地</p>
  <p id="a6K">世间恒处大崄难　　难发身心求解脱</p>
  <p id="a6L">睹此虚妄无真实　　是故我行寂静行</p>
  <p id="a6M">恒以软语诱群生　　怨亲平等无分别</p>
  <p id="a6N">无著无住亦如风　　是求菩萨最上行</p>
  <p id="a6O">无相解脱空无愿　　了彼有为如幻化</p>
  <p id="a6P">常行清净广大心　　饮甘露味常欢喜</p>
  <p id="a6Q">志求道法依师学　　彼人五蕴恒清净</p>
  <p id="a6R">众苦逼迫无疲劳　　如是证入总持门</p>
  <p id="a6S">解此所修菩萨行　　成就所求令彼喜</p>
  <p id="a6T">若人不求于菩提　　彼即少智百生失</p>
  <p id="a6U">尔时世尊说此颂已。<a id="a-6V"></a>告尊者护国言。<a id="a-6W"></a>复有四种法。<a id="a-6X"></a>于诸菩萨而为难法。<a id="a-6Y"></a>何等四法。<a id="a-6Z"></a>一者心不尊重多行轻慢。<a id="a-6a"></a>二者心无孝行懈怠背逆。<a id="a-6b"></a>三者心贪利养少于知足。<a id="a-6c"></a>四者心乐虚妄邪求财利。<a id="a-6d"></a>如是四法为菩萨难法。<a id="a-6e"></a>复说颂曰。</p>
  <p id="a6f">佛法本师及父母　　全无信重多轻慢</p>
  <p id="a6g">不行孝敬心懈怠　　常以愚痴行散乱</p>
  <p id="a6h">一向贪心于利养　　复行虚妄为邪利</p>
  <p id="a6i">自赞德业诬他人　　我能持戒及修行</p>
  <p id="a6j">互相斗诤无慈愍　　覆藏己过见他非</p>
  <p id="a6k">复行农业及经营　　如是沙门无功德</p>
  <p id="a6l">末法之时人散乱　　斗诤相杀心嫉妒</p>
  <p id="a6m">沙门隐灭如来法　　诸善苾刍皆远离</p>
  <p id="a6n">菩提妙道永不逢　　五趣轮回无有穷</p>
  <p id="a6o">尔时世尊说此颂已。<a id="a-6p"></a>告尊者护国言。<a id="a-6q"></a>复有四种法。<a id="a-6r"></a>于诸菩萨宜应远离。<a id="a-6s"></a>何等四法。<a id="a-6t"></a>一者懈怠。<a id="a-6u"></a>二者不信。<a id="a-6v"></a>三者嫉妒。<a id="a-6w"></a>四者憎见他人。<a id="a-6x"></a>如是四法宜应远离。<a id="a-6y"></a>复说颂曰。</p>
  <p id="a6z">无信懈怠心愚迷　　心怀嫉妒常嗔恚</p>
  <p id="a70">见有沙门持忍辱　　却行驱摈出伽蓝</p>
  <p id="a71">于彼世间贵贱人　　都无分别善恶事</p>
  <p id="a72">一向只行于是非　　如是过失从嗔得</p>
  <p id="a73">远离佛法诸功德　　堕入恶趣大火坑</p>
  <p id="a74">如是所行恶趣行　　不依教法获斯苦</p>
  <p id="a75">是故常行菩提道　　无令沦没恶趣生</p>
  <p id="a76">利益有情大金仙　　多劫俱胝方出世</p>
  <p id="a77">今时暂得遇牟尼　　速舍诸过求解脱</p>
  <p id="a78">尔时世尊。<a id="a-79"></a>说此颂已。<a id="a-7A"></a>告尊者护国言。<a id="a-7B"></a>有四种法。<a id="a-7C"></a>于诸菩萨不应行。<a id="a-7D"></a>何等四法。<a id="a-7E"></a>一者恶友补特伽罗不应行。<a id="a-7F"></a>二者有见补特伽罗不应行。<a id="a-7G"></a>三者舍一切善法补特伽罗不应行。<a id="a-7H"></a>四者乐着财利补特伽罗不应行。<a id="a-7I"></a>如是四种补特伽罗不应行。<a id="a-7J"></a>复说颂曰。</p>
  <p id="a7K">若人远离诸恶友　　常得善友来亲近</p>
  <p id="a7L">如夜圆月现当空　　除暗明显菩提道</p>
  <p id="a7M">凡有所见常不断　　于己身命偏养育</p>
  <p id="a7N">如是毒气能远离　　彼人成佛大智慧</p>
  <p id="a7O">若舍最上微妙法　　不乐寂静甘露味</p>
  <p id="a7P">如是名为不净器　　远离求证大菩提</p>
  <p id="a7Q">贪求财利衣钵等　　复与在家同营事</p>
  <p id="a7R">如是远离此火坑　　而能成就最上道</p>
  <p id="a7S">常乐降伏诸魔怨　　恒转法轮度群品</p>
  <p id="a7T">如是广作大利益　　常逢善友得菩提</p>
  <p id="a7U">视疏毁赞常平等　　利养嫉妒亦复然</p>
  <p id="a7V">如是无上诸佛智　　彼人不久悉成就</p>
  <p id="a7W">尔时世尊说此颂已。<a id="a-7X"></a>告尊者护国言。<a id="a-7Y"></a>复有四种法。<a id="a-7Z"></a>于诸菩萨为苦报法。<a id="a-7a"></a>何等四法。<a id="a-7b"></a>一者轻慢教法。<a id="a-7c"></a>二者执着我人。<a id="a-7d"></a>三者心无信解。<a id="a-7e"></a>四者于不净境具足印持。<a id="a-7f"></a>如是四法。<a id="a-7g"></a>为菩萨苦报法。<a id="a-7h"></a>复说颂曰。</p>
  <p id="a7i">若有受持微妙法　　堪受世间诸供养</p>
  <p id="a7j">于彼轻慢无大智　　当受无边众恶苦</p>
  <p id="a7k">于佛本师及父母　　常怀人我不恭敬</p>
  <p id="a7l">如是大福心不求　　当得不净无知处</p>
  <p id="a7m">三宝最上良福田　　而无信解行归敬</p>
  <p id="a7n">纯以虚诳昧世间　　如是当获罪恶苦</p>
  <p id="a7o">女人即是恶趣门　　流浪生死无穷尽</p>
  <p id="a7p">无智愚痴作彼业　　永沈地狱及畜趣</p>
  <p id="a7q">若人尊重向诸佛　　能灭众苦得无畏</p>
  <p id="a7r">复闭一切恶趣门　　开引众生得佛道</p>
 </body>
</html>