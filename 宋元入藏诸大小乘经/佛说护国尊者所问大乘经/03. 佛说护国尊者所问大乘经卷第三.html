<!doctype html>
<html id="z3IBUZDeK" data-ver="367">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说护国尊者所问大乘经卷第三</h1>
  <p id="a2">尔时净光天子而说颂曰。</p>
  <p id="a3">太子汝当知　　莫着于迷醉</p>
  <p id="a4">于此崄难中　　勤求于出离</p>
  <p id="a5">如佛所说言　　若离迷醉者</p>
  <p id="a6">此人大勇猛　　善行于律仪</p>
  <p id="a7">清净无瑕秽　　所见诸众生</p>
  <p id="a8">心生慈愍行　　成佛当不久</p>
  <p id="a9">过去一切佛　　现在及未来</p>
  <p id="aA">皆从众善生　　远离贪嗔痴</p>
  <p id="aB">饮食及衣服　　金银摩尼宝</p>
  <p id="aC">种种庄严具　　舍施利众生</p>
  <p id="aD">广历俱胝劫　　一心求菩提</p>
  <p id="aE">未曾有疲懈　　或舍于身分</p>
  <p id="aF">头目手足等　　于彼求乞人</p>
  <p id="aG">心生大欢喜　　以此积功德</p>
  <p id="aH">而成佛菩提　　设处国王位</p>
  <p id="aI">豪贵而最上　　美女及眷属</p>
  <p id="aJ">昼夜常围绕　　宫殿及国城</p>
  <p id="aK">悉皆如幻化　　譬如坏器等</p>
  <p id="aL">阳焰水沫泡　　其体不坚牢</p>
  <p id="aM">非实非久住　　如是无常法</p>
  <p id="aN">虚妄汝当知　　父母与妻男</p>
  <p id="aO">谁能相救济　　所作善恶业</p>
  <p id="aP">是人随业行　　如是无数劫</p>
  <p id="aQ">常沉生死海　　亦如无目人</p>
  <p id="aR">于境而不了　　虚受于勤劳</p>
  <p id="aS">终堕崄恶趣　　菩提最上路</p>
  <p id="aT">勇猛精进行　　乃至于命终</p>
  <p id="aU">不生三恶道　　佛世人难值</p>
  <p id="aV">正法难得闻　　降伏烦恼怨</p>
  <p id="aW">亲近于善友　　恒修入正道</p>
  <p id="aX">安住菩提心　　不退于佛道</p>
  <p id="aY">如是行方便　　世间无有上</p>
  <p id="aZ">过去一切佛　　舍离于亲爱</p>
  <p id="aa">常处于深山　　正念自思惟</p>
  <p id="ab">坚固如金刚　　志求无上道</p>
  <p id="ac">尔时佛告尊者护国言。<a id="a-d"></a>净光天子说此颂已。<a id="a-e"></a>彼福光太子年至十岁。<a id="a-f"></a>智慧明达而无戏论。<a id="a-g"></a>于世所有园林花卉流泉浴池歌舞作乐而不爱着。<a id="a-h"></a>乃至国城宫殿象马车乘金银财宝。<a id="a-i"></a>一切所欲之事。<a id="a-j"></a>悉皆远离。<a id="a-k"></a>一心思惟。<a id="a-l"></a>我身虚幻四大假合无有坚实。<a id="a-m"></a>大地诸天悉非究竟。<a id="a-n"></a>凡夫众生常行非法。<a id="a-o"></a>愚痴迷惑分别亲疏。<a id="a-p"></a>耽着欲乐无有厌足。<a id="a-q"></a>永处轮回无解脱时。<a id="a-r"></a>我于如是愚迷人中而乃受生。<a id="a-s"></a>作是念已。<a id="a-t"></a>志意系心专求解脱。</p>
  <p id="au">尔时世尊复告尊者护国言。<a id="a-v"></a>彼发光王为其太子。<a id="a-w"></a>选择最上净妙福地。<a id="a-x"></a>建置一城名曰爱乐。<a id="a-y"></a>其城七重于其城中有七百街道。<a id="a-z"></a>纯以七宝铃铎真珠罗网遍覆其上。<a id="a-10"></a>复有六十众宝妙盖八万宝幢。<a id="a-11"></a>于诸街巷次第行布。<a id="a-12"></a>一一宝幢有六万宝索。<a id="a-13"></a>一一宝索有十四俱胝乐器。<a id="a-14"></a>如是乐器微风吹动。<a id="a-15"></a>出妙音声如百千天乐。<a id="a-16"></a>又于此城街巷衢路处处各住五百童女。<a id="a-17"></a>是诸童女身相端严颜貌和悦。<a id="a-18"></a>于诸音乐歌舞作倡一切悉能。<a id="a-19"></a>时发光王敕告之曰。<a id="a-1A"></a>令诸童女昼夜作乐不得间断。<a id="a-1B"></a>所有四方一切人民来入此城。<a id="a-1C"></a>见斯音乐快乐之事奔聚看玩。<a id="a-1D"></a>令其太子心生乐着。<a id="a-1E"></a>又复王言。<a id="a-1F"></a>所有众生。<a id="a-1G"></a>求饮食者施以饮食。<a id="a-1H"></a>求衣服者施以衣服。<a id="a-1I"></a>求花鬘涂香者施以花鬘涂香。<a id="a-1J"></a>求床榻卧具者。<a id="a-1K"></a>施以床榻卧具。<a id="a-1L"></a>乃至以金银摩尼砗磲码瑙珊瑚真珠吠琉璃等。<a id="a-1M"></a>如是诸宝处处堆积。<a id="a-1N"></a>复有象马车乘。<a id="a-1O"></a>皆以众宝种种庄严。<a id="a-1P"></a>令一切众生随意受用。</p>
  <p id="a1Q">尔时发光王。<a id="a-1R"></a>复为太子。<a id="a-1S"></a>于此城中修建一宫广一由旬。<a id="a-1T"></a>造四门楼户牖轩窗。<a id="a-1U"></a>皆以七宝种种庄严。<a id="a-1V"></a>于此宫中置一大殿。<a id="a-1W"></a>用百千珍宝周匝庄校。<a id="a-1X"></a>于殿中间安四俱胝众宝床榻及以卧具。<a id="a-1Y"></a>复于城中置一大园。<a id="a-1Z"></a>花果树木其数甚多。<a id="a-1a"></a>蓊蔚开敷世所希有。<a id="a-1b"></a>于其中间排一切宝树。<a id="a-1c"></a>光明照曜无不爱乐。<a id="a-1d"></a>又于园中有七宝池。<a id="a-1e"></a>于池四边有四界道四宝所成。<a id="a-1f"></a>所谓金银吠琉璃玻璃于池周匝。<a id="a-1g"></a>置一百八师子口水从彼入。<a id="a-1h"></a>复置一百八师子口水从彼出。<a id="a-1i"></a>其中复生钵讷摩花。<a id="a-1j"></a>乌怛钵攞花。<a id="a-1k"></a>俱母那花。<a id="a-1l"></a>奔拏哩迦花等。<a id="a-1m"></a>种种名花恒时开敷于池周匝。<a id="a-1n"></a>复有八百宝树。<a id="a-1o"></a>一一宝树各悬宝索。<a id="a-1p"></a>一一索上有俱胝数乐器。<a id="a-1q"></a>微风吹动出妙音声。<a id="a-1r"></a>令诸众生闻者爱乐。<a id="a-1s"></a>复次宝树悬挂八十百千珍宝妙幡。<a id="a-1t"></a>又于池上置大宝网。<a id="a-1u"></a>而以为盖覆太子身令离尘坌。</p>
  <p id="a1v">尔时发光王。<a id="a-1w"></a>复令殿内以其七宝造四俱胝宝座。<a id="a-1x"></a>一一宝座各以五百上妙之衣敷于座上。<a id="a-1y"></a>于其中间置一大座高七人量。<a id="a-1z"></a>以八十俱胝上妙宝衣敷设其上。<a id="a-20"></a>此是福光太子所登之座。<a id="a-21"></a>于诸座前各置香炉纯金所成。<a id="a-22"></a>于炉周匝悬金铃铎及金莲花。<a id="a-23"></a>摩尼宝网四面严饰光明照耀。<a id="a-24"></a>昼夜三时恒爇沉香及散妙花。<a id="a-25"></a>复于园内有九十九百千摩尼宝。<a id="a-26"></a>一一摩尼宝广一由旬。<a id="a-27"></a>有大光明照一切世界。</p>
  <p id="a28">尔时世尊复告护国言。<a id="a-29"></a>福光太子园苑之内。<a id="a-2A"></a>有种种飞鸟。<a id="a-2B"></a>鹦鹉鸲鹆。<a id="a-2C"></a>鸳鸯鹅鸭。<a id="a-2D"></a>孔雀舍利。<a id="a-2E"></a>俱枳罗鸟俱拏罗鸟。<a id="a-2F"></a>迦陵频伽。<a id="a-2G"></a>命命鸟等。<a id="a-2H"></a>如是众鸟俱善人言。<a id="a-2I"></a>每群飞时作微妙声。<a id="a-2J"></a>如众音乐而无有异。<a id="a-2K"></a>亦如天帝欢喜之园。<a id="a-2L"></a>令诸天人受妙快乐。<a id="a-2M"></a>彼发光天子。<a id="a-2N"></a>复为太子修馔上味饮食。<a id="a-2O"></a>逐日供给五百千车。<a id="a-2P"></a>复令使命于诸城邑聚落。<a id="a-2Q"></a>选取童女年十六岁至二十岁者。<a id="a-2R"></a>色相端严诸根具足。<a id="a-2S"></a>不长不短不肥不瘦不白不黑。<a id="a-2T"></a>身出白檀香口出优钵罗花香。<a id="a-2U"></a>言词美善。<a id="a-2V"></a>心意纯直而无妒忌。<a id="a-2W"></a>善解博奕歌舞戏乐。<a id="a-2X"></a>乃至一切世间。<a id="a-2Y"></a>工巧伎艺无不悉解。<a id="a-2Z"></a>如是童女。<a id="a-2a"></a>得八十俱胝来入王城。</p>
  <p id="a2b">尔时发光天子。<a id="a-2c"></a>以此八十俱胝童女赐于太子。<a id="a-2d"></a>王自宫中所有童女。<a id="a-2e"></a>复赐一俱胝王诸亲眷。<a id="a-2f"></a>亦以一俱胝童女奉上太子。<a id="a-2g"></a>宰辅重臣亦以一俱胝童女奉上太子。<a id="a-2h"></a>国城庶民亦以一俱胝童女奉上太子。<a id="a-2i"></a>如是八十四俱胝童女。<a id="a-2j"></a>俱令侍从承事及歌舞作乐悦乐太子。</p>
  <p id="a2k">佛告尊者护国言。<a id="a-2l"></a>尔时福光太子。<a id="a-2m"></a>见是事已。<a id="a-2n"></a>于其国城宫殿楼阁。<a id="a-2o"></a>园林池沼象马珍宝。<a id="a-2p"></a>及诸童女歌舞唱妓。<a id="a-2q"></a>种种作乐之事都不爱着。<a id="a-2r"></a>而自思惟。<a id="a-2s"></a>此诸女等于我身分为大恶友。<a id="a-2t"></a>断我善根增诸烦恼。<a id="a-2u"></a>常处轮回。<a id="a-2v"></a>无有自在。<a id="a-2w"></a>譬如有人处于禁缚终不能出。<a id="a-2x"></a>尔时太子。<a id="a-2y"></a>见此过失。<a id="a-2z"></a>于十年中。<a id="a-30"></a>于色声香味触五尘诸境而不爱着。<a id="a-31"></a>一心思惟。<a id="a-32"></a>诸恶友众云何舍离。<a id="a-33"></a>而自修行得其解脱。<a id="a-34"></a>作是念已。<a id="a-35"></a>彼诸童女即诣王宫。<a id="a-36"></a>白父王言。<a id="a-37"></a>其福光太子。<a id="a-38"></a>于诸婇女戏乐歌舞都不顾视。<a id="a-39"></a>独坐思惟远离声色。<a id="a-3A"></a>尔时发光天子。<a id="a-3B"></a>闻是事已。<a id="a-3C"></a>心忽惊愕怪未曾有。<a id="a-3D"></a>即时统领八万小王及诸臣从。<a id="a-3E"></a>来入太子所住宫中。<a id="a-3F"></a>见彼太子。<a id="a-3G"></a>孤处宫殿仪貌寂然。<a id="a-3H"></a>涕泪悲泣心大苦恼。<a id="a-3I"></a>迷闷躄地良久乃苏。<a id="a-3J"></a>从地而起即说颂曰。</p>
  <p id="a3K">子为最上宝　　云何不观我</p>
  <p id="a3L">忧恼心惶乱　　云何舍所爱</p>
  <p id="a3M">种种富乐事　　此城妙庄严</p>
  <p id="a3N">众宝为严饰　　宫殿妙楼阁</p>
  <p id="a3O">园林及浴池　　象马七珍财</p>
  <p id="a3P">衣服及饮馔　　如是无量数</p>
  <p id="a3Q">而以供给之　　复有诸童女</p>
  <p id="a3R">容颜甚奇妙　　端正广庄严</p>
  <p id="a3S">如彼天女相　　心性善纯直</p>
  <p id="a3T">通达诸伎艺　　歌舞及音乐</p>
  <p id="a3U">人间无有比　　所为适悦汝</p>
  <p id="a3V">令其心快乐　　云何无所著</p>
  <p id="a3W">于斯而舍离　　独处于深宫</p>
  <p id="a3X">颜貌甚寂澹　　令诸童女等</p>
  <p id="a3Y">各各怀忧恼　　如彼莲花萎</p>
  <p id="a3Z">俱来而白我　　太子汝当知</p>
  <p id="a3a">如是诸童女　　端正俱年少</p>
  <p id="a3b">口出优钵香　　身有栴檀气</p>
  <p id="a3c">两目绀如莲　　善知人心意</p>
  <p id="a3d">令于昼夜中　　亲近作戏乐</p>
  <p id="a3e">今汝正是时　　于此而厌弃</p>
  <p id="a3f">于汝意云何　　为我速宣说</p>
  <p id="a3g">又向园林中　　安置摩尼宝</p>
  <p id="a3h">九十九百千　　各广一由旬</p>
  <p id="a3i">光明普照耀　　宝树悬宝幡</p>
  <p id="a3j">其数有八万　　花果皆茂盛</p>
  <p id="a3k">具有众飞鸟　　孔雀及鹅鸭</p>
  <p id="a3l">迦陵频迦等　　皆出微妙音</p>
  <p id="a3m">复于诸树间　　各垂于宝索</p>
  <p id="a3n">一一宝索中　　皆有妙乐器</p>
  <p id="a3o">微风吹动时　　出于妙音声</p>
  <p id="a3p">清响如天乐　　云何而不恋</p>
  <p id="a3q">又此诸宫殿　　皆以众宝成</p>
  <p id="a3r">金银摩尼珠　　砗磲与码瑙</p>
  <p id="a3s">琉璃真珠等　　庄严甚微妙</p>
  <p id="a3t">于此宝殿中　　安置金香炉</p>
  <p id="a3u">四面垂珠网　　俱胝细妙衣</p>
  <p id="a3v">以用庄严上　　昼夜三时中</p>
  <p id="a3w">长爇栴檀香　　如彼天帝宫</p>
  <p id="a3x">善法堂无异　　汝今不爱乐</p>
  <p id="a3y">违背于父母　　都无孝敬心</p>
  <p id="a3z">令我增苦恼　　言已而悲泣</p>
  <p id="a40">为我速宣说　　太子见所问</p>
  <p id="a41">稽首白父王　　世间五欲境</p>
  <p id="a42">坠堕于众生　　缠缚于有情</p>
  <p id="a43">增长大过失　　永处于轮回</p>
  <p id="a44">无有得出离　　我今求解脱</p>
  <p id="a45">发大菩提心　　远离诸尘染</p>
  <p id="a46">一切女人身　　众恶不净本</p>
  <p id="a47">我观如怨家　　贪嗔镇相随</p>
  <p id="a48">流浪于生死　　牵系诸众生</p>
  <p id="a49">常处大崄路　　又此女色相</p>
  <p id="a4A">皮肤裹不净　　血肉与骨髓</p>
  <p id="a4B">肠胃大小便　　[目*(山/虫)]泪洟唾等</p>
  <p id="a4C">如是秽恶身　　云何令爱乐</p>
  <p id="a4D">譬如毒药树　　开花众所爱</p>
  <p id="a4E">采花毒入身　　不觉殒其命</p>
  <p id="a4F">国城与宫殿　　音乐及歌舞</p>
  <p id="a4G">究竟不坚牢　　如梦如幻化</p>
  <p id="a4H">亦如春树木　　滋茂叶芬芳</p>
  <p id="a4I">才至冬月时　　凋落悉枯悴</p>
  <p id="a4J">女人及富饶　　不久亦如是</p>
  <p id="a4K">愚痴狂乱心　　常没贪欲海</p>
  <p id="a4L">斗诤起憎嫉　　互相行杀害</p>
  <p id="a4M">父王及眷属　　妻子并男女</p>
  <p id="a4N">于彼恶趣中　　谁能行救济</p>
  <p id="a4O">菩萨大智人　　身心常寂静</p>
  <p id="a4P">观彼如草木　　不动如须弥</p>
  <p id="a4Q">常乐处深山　　一心求正道</p>
  <p id="a4R">浮世不久住　　如山水急流</p>
  <p id="a4S">人命若浮云　　须臾即散灭</p>
  <p id="a4T">坠堕三有中　　迷没于生死</p>
  <p id="a4U">我不着愚迷　　远离于虚妄</p>
  <p id="a4V">色声五欲尘　　非是菩萨境</p>
  <p id="a4W">福尽无福生　　业尽复生业</p>
  <p id="a4X">如鸟禁笼中　　长不得自在</p>
  <p id="a4Y">六尘如毒蛇　　损恼于众生</p>
  <p id="a4Z">四大不坚实　　犹如空聚落</p>
  <p id="a4a">父王今当知　　速舍虚妄境</p>
  <p id="a4b">归趣真解脱　　常运妙法船</p>
  <p id="a4c">度脱于三有　　迷者令觉悟</p>
  <p id="a4d">禁缚得解脱　　患苦使获安</p>
  <p id="a4e">盲者与开目　　贫穷赐珍财</p>
  <p id="a4f">悉令离忧苦　　复为众有情</p>
  <p id="a4g">枯竭贪爱河　　照烛黑暗路</p>
  <p id="a4h">广布于云雷　　降霔甘露雨</p>
  <p id="a4i">除热得清凉　　成就最上智</p>
  <p id="a4j">父王今当知　　何人怀慈忍</p>
  <p id="a4k">而欲作怨家　　何人具智慧</p>
  <p id="a4l">怖见佛法僧　　何人有眼目</p>
  <p id="a4m">入于崄路行　　何人得菩提</p>
  <p id="a4n">而欲作散乱　　如斯有智人</p>
  <p id="a4o">必不行邪道　　我宁上须弥</p>
  <p id="a4p">投身入大海　　于此五欲尘</p>
  <p id="a4q">终不生染着　　所有诸婇女</p>
  <p id="a4r">并及于眷属　　请王速将归</p>
  <p id="a4s">于此勿久住　　在家多过失</p>
  <p id="a4t">障蔽佛菩提　　我舍于国城</p>
  <p id="a4u">及诸眷属等　　行诣于深山</p>
  <p id="a4v">修习清净行　　志求无上道</p>
  <p id="a4w">尔时佛告尊者护国言。<a id="a-4x"></a>彼福光太子处于宝殿。<a id="a-4y"></a>是诸童女围绕侍从。<a id="a-4z"></a>太子观之深生厌离。<a id="a-50"></a>于三威仪中行住坐时。<a id="a-51"></a>求断一切烦恼。<a id="a-52"></a>于月初八日于地而坐。<a id="a-53"></a>正意思惟离诸尘染。<a id="a-54"></a>作是观已于中夜时。<a id="a-55"></a>忽闻空中净光天子赞佛赞法及苾刍众。<a id="a-56"></a>如是闻已。<a id="a-57"></a>身毛皆竖悲喜交并合掌向空以颂问曰。</p>
  <p id="a58">虚空诸天大慈愍　　发声称赞赞何人</p>
  <p id="a59">我要归依求出离　　愿乐听闻为开演</p>
  <p id="a5A">尔时净光天子。<a id="a-5B"></a>于虚空中闻彼所问。<a id="a-5C"></a>而为太子说所赞事。<a id="a-5D"></a>以颂答曰。</p>
  <p id="a5E">我今称赞大沙门　　彼佛名曰成义意</p>
  <p id="a5F">常以十善化群迷　　救济孤独诸有苦</p>
  <p id="a5G">方便智慧最为上　　功德神力无有比</p>
  <p id="a5H">常有十千那由他　　苾刍之众恒恭敬</p>
  <p id="a5I">太子复问净光天　　有何功德及相好</p>
  <p id="a5J">彼佛所行菩提行　　重为宣说我乐闻</p>
  <p id="a5K">尔时净光天子。<a id="a-5L"></a>复为太子说佛功德相好。<a id="a-5M"></a>以颂答曰。</p>
  <p id="a5N">佛顶如须弥　　出众而高显</p>
  <p id="a5O">螺发而绀青　　右旋俱齐整</p>
  <p id="a5P">眉间白毫光　　照耀如千日</p>
  <p id="a5Q">目绀净分明　　犹如青莲叶</p>
  <p id="a5R">颔臆如师子　　唇色胜频婆</p>
  <p id="a5S">齿密无缺减　　白类如珂雪</p>
  <p id="a5T">脐轮广右旋　　如净颇璃宝</p>
  <p id="a5U">舌色如红莲　　广长而薄净</p>
  <p id="a5V">舒展覆面轮　　此相最微妙</p>
  <p id="a5W">梵音而清响　　美妙出世间</p>
  <p id="a5X">一切诸天人　　闻者皆欢喜</p>
  <p id="a5Y">假使百千乐　　莫等佛音声</p>
  <p id="a5Z">功德广无边　　能断众生惑</p>
  <p id="a5a">令行菩提行　　复次诸飞鸟</p>
  <p id="a5b">名曰紧那啰　　鸳鸯俱枳罗</p>
  <p id="a5c">嚩哩呬拏鹅　　具沙俱拏罗</p>
  <p id="a5d">迦陵频伽等　　各有色相严</p>
  <p id="a5e">佛相好亦然　　佛以一言辞</p>
  <p id="a5f">随众各得解　　近远平等闻</p>
  <p id="a5g">如来法自在　　项颈长细妙</p>
  <p id="a5h">量等于身分　　臂膊而佣圆</p>
  <p id="a5i">垂手过于膝　　如是妙端严</p>
  <p id="a5j">七处皆平满　　双肱如象鼻</p>
  <p id="a5k">两腨胜鹿王　　阴相而藏隐</p>
  <p id="a5l">犹如龙马王　　身毛绀右旋</p>
  <p id="a5m">无畏如师子　　佛顶如天盖</p>
  <p id="a5n">严饰金色身　　行步同牛王</p>
  <p id="a5o">足现千辐轮　　莎悉帝迦相</p>
  <p id="a5p">如是广端严　　世间甚希有</p>
  <p id="a5q">汝今若亲近　　有德与无德</p>
  <p id="a5r">有福及无福　　一一自当知</p>
  <p id="a5s">若有称佛名　　赞毁俱不着</p>
  <p id="a5t">如莲在水中　　淤泥不可染</p>
  <p id="a5u">我佛大导师　　世间无有上</p>
 </body>
</html>