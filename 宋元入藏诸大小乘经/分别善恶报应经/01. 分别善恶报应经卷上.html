<!doctype html>
<html id="z3IBUWndG" data-ver="655">
 <head>
  <meta charset="utf-8">
  <meta author="天息灾">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">分别善恶报应经卷上</h1>
  <p id="a2">如是我闻。<a id="a-3"></a>一时世尊在舍卫国祇树给孤独园。<a id="a-4"></a>尔时世尊食时着衣持钵。<a id="a-5"></a>入舍卫城次第乞食。<a id="a-6"></a>至兜儞野子输迦长者舍。<a id="a-7"></a>在门外立。<a id="a-8"></a>是时输迦长者家有一犬名曰商佉。<a id="a-9"></a>常在门首。<a id="a-A"></a>于是长者常用铜器盛以美饭。<a id="a-B"></a>与商佉食。<a id="a-C"></a>犬见世尊嗔恚而吠。<a id="a-D"></a>尔时世尊谓商佉言。<a id="a-E"></a>汝由未悟见我乃吠。<a id="a-F"></a>作是语时。<a id="a-G"></a>商佉转恶心生嗔恨。<a id="a-H"></a>即离本处往旃檀座下。<a id="a-I"></a>是时输迦长者出舍。<a id="a-J"></a>门外见犬在于旃檀座下。<a id="a-K"></a>长者问言。<a id="a-L"></a>谁嗔于汝。<a id="a-M"></a>商佉默然。<a id="a-N"></a>是时输迦长者又复问言。<a id="a-O"></a>贤子。<a id="a-P"></a>谁人嗔汝商佉。<a id="a-Q"></a>对曰。<a id="a-R"></a>沙门瞿昙而来在此于门下立。<a id="a-S"></a>我见乃吠。<a id="a-T"></a>彼沙门瞿昙作如是言。<a id="a-U"></a>汝由未悟今乃更吠。<a id="a-V"></a>我闻此语心生嗔怒。<a id="a-W"></a>起离本处来栴檀座下。<a id="a-X"></a>是时输迦闻是语已。<a id="a-Y"></a>发大嗔怒出舍卫城。<a id="a-Z"></a>往彼祇树给孤独园。<a id="a-a"></a>尔时世尊与无量百千诸比丘众。<a id="a-b"></a>前后围绕在座说法。<a id="a-c"></a>于是世尊遥见输迦长者远路而来。<a id="a-d"></a>告诸比丘。<a id="a-e"></a>汝等。<a id="a-f"></a>见此输迦长者远来已不。<a id="a-g"></a>诸比丘言。<a id="a-h"></a>唯然已见。<a id="a-i"></a>世尊告言。<a id="a-j"></a>此长者子。<a id="a-k"></a>向于佛所而发嗔心。<a id="a-l"></a>命终之后如箭刹那堕大地狱。<a id="a-m"></a>何以故。<a id="a-n"></a>虚妄计执分别彼我。<a id="a-o"></a>起嗔烦恼毁谤于佛。<a id="a-p"></a>堕诸恶趣受苦无量。<a id="a-q"></a>又复于我心生轻谤。<a id="a-r"></a>一切众生亦复如是。</p>
  <p id="as">尔时世尊告诸比丘。<a id="a-t"></a>而说颂曰。</p>
  <p id="au">于佛起恶心　　毁谤生轻慢</p>
  <p id="av">入大地狱中　　受苦无穷尽</p>
  <p id="aw">有诸数取趣　　于师及比丘</p>
  <p id="ax">暂时起恶心　　命终堕地狱</p>
  <p id="ay">若于如来处　　起大嗔恨心</p>
  <p id="az">皆堕恶道中　　轮回恒受苦</p>
  <p id="a10">是时兜儞野子来诣佛所顶礼佛足。<a id="a-11"></a>于世尊前种种语言。<a id="a-12"></a>柔和善顺称叹如来。<a id="a-13"></a>说是语已在一面立而白佛言。<a id="a-14"></a>世尊。<a id="a-15"></a>以何因缘到于我舍。<a id="a-16"></a>佛告输迦长者言。<a id="a-17"></a>食时已至。<a id="a-18"></a>吾乃着衣持钵入舍卫城。<a id="a-19"></a>次第乞食遂至汝舍在门下立。<a id="a-1A"></a>是时商佉处于门首。<a id="a-1B"></a>铜器之内饮食之次。<a id="a-1C"></a>商佉见吾在门下立。<a id="a-1D"></a>才见乃吠。<a id="a-1E"></a>我言。<a id="a-1F"></a>商佉。<a id="a-1G"></a>汝由未悟何故见吠。<a id="a-1H"></a>犬闻是语遂生嗔怒往诣别处。<a id="a-1I"></a>是时长者白世尊言。<a id="a-1J"></a>此犬商佉。<a id="a-1K"></a>过去宿因不知云何。<a id="a-1L"></a>愿佛演说。<a id="a-1M"></a>佛言。<a id="a-1N"></a>且止。<a id="a-1O"></a>勿问此事。<a id="a-1P"></a>汝若闻此倍生懊恼。<a id="a-1Q"></a>不可忍矣。<a id="a-1R"></a>输迦长者如是三请白佛言。<a id="a-1S"></a>世尊。<a id="a-1T"></a>唯愿为我演说斯事我等乐闻。</p>
  <p id="a1U">尔时世尊告长者言。<a id="a-1V"></a>汝今谛听善思念之。<a id="a-1W"></a>吾今为汝分别演说。<a id="a-1X"></a>此犬汝父兜儞野身。<a id="a-1Y"></a>于过去生妄计此身无我计我。<a id="a-1Z"></a>悭贪族妒不行惠施。<a id="a-1a"></a>贪惜财物不信三宝堕畜生中。<a id="a-1b"></a>今犬商佉是长者父。<a id="a-1c"></a>输迦长者复白世尊。<a id="a-1d"></a>我父兜儞野。<a id="a-1e"></a>在生之日常行布施。<a id="a-1f"></a>祭祀火天及诸鬼神。<a id="a-1g"></a>彼身决定得生梵天受大富乐。<a id="a-1h"></a>何故复堕畜类之中。<a id="a-1i"></a>此事难信。<a id="a-1j"></a>佛告长者言。<a id="a-1k"></a>汝父兜儞野。<a id="a-1l"></a>由是分别妄生计执。<a id="a-1m"></a>不行惠舍不信三宝。<a id="a-1n"></a>以此因缘堕此类中。<a id="a-1o"></a>复告长者。<a id="a-1p"></a>吾今所说恐汝难信。<a id="a-1q"></a>当自还家问于商佉。<a id="a-1r"></a>是时长者辞佛归家。<a id="a-1s"></a>到已告言。<a id="a-1t"></a>商佉。<a id="a-1u"></a>汝实我父是兜儞野。<a id="a-1v"></a>此犬却坐栴檀之座。<a id="a-1w"></a>长者复言。<a id="a-1x"></a>商佉。<a id="a-1y"></a>实是我父兜儞野。<a id="a-1z"></a>不可就铜盘食此肉饭。<a id="a-20"></a>商佉即食。<a id="a-21"></a>食已又复告言。<a id="a-22"></a>若实我父是兜儞野。<a id="a-23"></a>当何所表为显奇异。<a id="a-24"></a>于时商佉闻是语已。<a id="a-25"></a>从座而起诣本住处。<a id="a-26"></a>于栴檀座下以鼻嗅地。<a id="a-27"></a>以足攫出四大铁瓮。<a id="a-28"></a>满中盛金瓶盘杂器。<a id="a-29"></a>是时输迦长者见此希奇金银珍宝。<a id="a-2A"></a>踊跃欢喜爱护覆藏。<a id="a-2B"></a>于是长者。<a id="a-2C"></a>出舍卫城往诣佛所一心归依。</p>
  <p id="a2D">尔时世尊与无量百千比丘众等在座说法。<a id="a-2E"></a>于是世尊告诸比丘。<a id="a-2F"></a>汝见兜儞野子鹦鹉长者远来已不。<a id="a-2G"></a>诸比丘言。<a id="a-2H"></a>唯然已见。<a id="a-2I"></a>佛告比丘。<a id="a-2J"></a>今此长者身谢命终。<a id="a-2K"></a>如舍重担往生天上。<a id="a-2L"></a>因于我所欢喜踊跃。<a id="a-2M"></a>发诚谛心获报如是。<a id="a-2N"></a>尔时世尊告诸比丘。<a id="a-2O"></a>而说颂曰。</p>
  <p id="a2P">此一数取趣　　发心见我喜</p>
  <p id="a2Q">命终往生天　　如舍于重担</p>
  <p id="a2R">若于说法师　　如来及比丘</p>
  <p id="a2S">暂时心欢喜　　获果亦如是</p>
  <p id="a2T">尔时世尊说此偈已。<a id="a-2U"></a>于是输迦长者往诣佛所。<a id="a-2V"></a>头面礼足欢喜无量。<a id="a-2W"></a>种种称赞叹未曾有。<a id="a-2X"></a>说是语已在一面立。<a id="a-2Y"></a>于是世尊告输迦言。<a id="a-2Z"></a>此商佉犬。<a id="a-2a"></a>实是汝父。<a id="a-2b"></a>长者白言。<a id="a-2c"></a>唯然世尊。<a id="a-2d"></a>如佛所说真实不虚。<a id="a-2e"></a>所有疑惑皆悉除断。<a id="a-2f"></a>尔时输伽长者白世尊言。<a id="a-2g"></a>一切有情夭寿长命有病无病。<a id="a-2h"></a>端严丑陋贵贱种族。<a id="a-2i"></a>聪明愚钝柔和粗矿其事非一。<a id="a-2j"></a>因果善恶报应云何。<a id="a-2k"></a>佛告输迦长者子言。<a id="a-2l"></a>善哉善哉。<a id="a-2m"></a>汝应谛听善思念之。<a id="a-2n"></a>今为汝说。<a id="a-2o"></a>一切有情作业修因善恶不等。<a id="a-2p"></a>所获报应贵贱上下。<a id="a-2q"></a>种族高低差别亦殊。<a id="a-2r"></a>我今略说如斯之事。<a id="a-2s"></a>若广分别其义甚深。<a id="a-2t"></a>是时长者重白佛言。<a id="a-2u"></a>愿佛演说。</p>
  <p id="a2v">尔时佛告长者言。<a id="a-2w"></a>汝应善听。<a id="a-2x"></a>一切有情造种种业起种种惑。<a id="a-2y"></a>众生业有黑白。<a id="a-2z"></a>果报乃分善恶。<a id="a-30"></a>黑业三涂受报。<a id="a-31"></a>白业定感人天。<a id="a-32"></a>又业有分限命乃短长。<a id="a-33"></a>复次补特伽罗有业。<a id="a-34"></a>多病少病端严丑陋。<a id="a-35"></a>或复有业补特伽罗。<a id="a-36"></a>富贵贫穷聪明智慧根钝愚闇。<a id="a-37"></a>或复有业补特伽罗。<a id="a-38"></a>生三恶趣。<a id="a-39"></a>或复有业生欲界人天乃至有顶。<a id="a-3A"></a>或复有业补特伽罗远游及近。<a id="a-3B"></a>或复有业补特伽罗所求不遂。<a id="a-3C"></a>或复有业不求自至。<a id="a-3D"></a>或复有业补特伽罗。<a id="a-3E"></a>成就难易有成不成。<a id="a-3F"></a>或复有业补特伽罗。<a id="a-3G"></a>地狱寿命圆满中夭轻重不等。<a id="a-3H"></a>或复有业补特伽罗。<a id="a-3I"></a>富贵贫穷先后不定。<a id="a-3J"></a>或复有业补特伽罗。<a id="a-3K"></a>富贵贫穷。<a id="a-3L"></a>布施爱乐悭吝不定。<a id="a-3M"></a>或复有业补特伽罗。<a id="a-3N"></a>寿命长短于中不定。<a id="a-3O"></a>或复有业补特伽罗。<a id="a-3P"></a>身心快乐苦恼不定。<a id="a-3Q"></a>或复有业补特伽罗。<a id="a-3R"></a>形貌端严光润爱乐。<a id="a-3S"></a>或复丑陋粗涩嫌厌。<a id="a-3T"></a>或复有业补特伽罗。<a id="a-3U"></a>诸根具足不具足等。</p>
  <p id="a3V">尔时佛告长者子言。<a id="a-3W"></a>有十善业应当修习。<a id="a-3X"></a>若十恶业汝应除断。<a id="a-3Y"></a>于是长者白佛言。<a id="a-3Z"></a>世尊。<a id="a-3a"></a>有情短命何业所获。<a id="a-3b"></a>佛告长者子言。<a id="a-3c"></a>杀生所获。<a id="a-3d"></a>复次杀业然有十种。<a id="a-3e"></a>一自手杀。<a id="a-3f"></a>二劝他杀。<a id="a-3g"></a>三庆快杀。<a id="a-3h"></a>四随喜杀。<a id="a-3i"></a>五怀胎杀。<a id="a-3j"></a>六劝堕胎杀。<a id="a-3k"></a>七酬冤杀。<a id="a-3l"></a>八断男根杀。<a id="a-3m"></a>九方便杀。<a id="a-3n"></a>十役他杀。<a id="a-3o"></a>如是十种获短命报。<a id="a-3p"></a>复云何业获报长命。<a id="a-3q"></a>有十种业。<a id="a-3r"></a>何等为十。<a id="a-3s"></a>一离自手杀。<a id="a-3t"></a>二离劝他杀。<a id="a-3u"></a>三离庆快杀。<a id="a-3v"></a>四离随喜杀。<a id="a-3w"></a>五救刑狱杀。<a id="a-3x"></a>六放生命。<a id="a-3y"></a>七施他无畏。<a id="a-3z"></a>八慈恤病人。<a id="a-40"></a>九惠施饮食。<a id="a-41"></a>十幡灯供养。<a id="a-42"></a>如是十种获长命报。<a id="a-43"></a>复云何业获报多病。<a id="a-44"></a>有十种业。<a id="a-45"></a>何等为十。<a id="a-46"></a>一自坏有情。<a id="a-47"></a>二劝他令坏。<a id="a-48"></a>三随喜坏。<a id="a-49"></a>四赞叹坏。<a id="a-4A"></a>五不孝父母。<a id="a-4B"></a>六多结宿冤。<a id="a-4C"></a>七毒心行药。<a id="a-4D"></a>八悭吝饮食。<a id="a-4E"></a>九轻慢圣贤。<a id="a-4F"></a>十毁谤师法。<a id="a-4G"></a>如是十种获报多病。<a id="a-4H"></a>复云何业获报少病。<a id="a-4I"></a>有十种业。<a id="a-4J"></a>何等为十。<a id="a-4K"></a>一不损有情。<a id="a-4L"></a>二劝他不损。<a id="a-4M"></a>三不随喜损。<a id="a-4N"></a>四不赞叹损。<a id="a-4O"></a>五离庆快损。<a id="a-4P"></a>六孝养父母。<a id="a-4Q"></a>七尊重师长。<a id="a-4R"></a>八不结宿冤。<a id="a-4S"></a>九施僧安乐。<a id="a-4T"></a>十施药饮食。<a id="a-4U"></a>如是十种获少病报。<a id="a-4V"></a>复云何业获报丑陋。<a id="a-4W"></a>有十种业。<a id="a-4X"></a>何等为十。<a id="a-4Y"></a>一恒起嗔忿。<a id="a-4Z"></a>二恣纵慢心。<a id="a-4a"></a>三不孝父母。<a id="a-4b"></a>四恒恣贪痴。<a id="a-4c"></a>五毁谤圣贤。<a id="a-4d"></a>六侵夺陵逼。<a id="a-4e"></a>七盗佛光明。<a id="a-4f"></a>八戏弄他丑。<a id="a-4g"></a>九坏佛光明。<a id="a-4h"></a>十行非梵行。<a id="a-4i"></a>如是十种获报丑陋。<a id="a-4j"></a>复云何业获报端严。<a id="a-4k"></a>有十种业。<a id="a-4l"></a>云何十业。<a id="a-4m"></a>一修慈忍。<a id="a-4n"></a>二惠施佛塔。<a id="a-4o"></a>三涂扫塔寺。<a id="a-4p"></a>四修严精舍。<a id="a-4q"></a>五庄严佛像。<a id="a-4r"></a>六孝养父母。<a id="a-4s"></a>七信重圣贤。<a id="a-4t"></a>八谦卑离慢。<a id="a-4u"></a>九梵行无缺。<a id="a-4v"></a>十远离损害。<a id="a-4w"></a>如是十种获报端严。<a id="a-4x"></a>复云何业获种族卑贱。<a id="a-4y"></a>有十种业。<a id="a-4z"></a>云何十种。<a id="a-50"></a>一贪爱名利不修施行。<a id="a-51"></a>二嫉妒他荣。<a id="a-52"></a>三轻毁父母。<a id="a-53"></a>四不遵师法。<a id="a-54"></a>五讥谤贤善。<a id="a-55"></a>六亲近恶友。<a id="a-56"></a>七劝他作恶。<a id="a-57"></a>八破坏他善。<a id="a-58"></a>九货易经像。<a id="a-59"></a>十不信三宝。<a id="a-5A"></a>如是十种获报卑贱。<a id="a-5B"></a>复云何业得豪族富贵。<a id="a-5C"></a>有十种业。<a id="a-5D"></a>何等为十。<a id="a-5E"></a>一离嫉妒庆他名利。<a id="a-5F"></a>二尊重父母。<a id="a-5G"></a>三信崇师法。<a id="a-5H"></a>四发菩提心。<a id="a-5I"></a>五施佛伞盖。<a id="a-5J"></a>六修严塔寺。<a id="a-5K"></a>七忏悔恶业。<a id="a-5L"></a>八广修施行。<a id="a-5M"></a>九劝修十善。<a id="a-5N"></a>十信崇三宝。<a id="a-5O"></a>如是十种获报豪贵。<a id="a-5P"></a>复云何业获人间恶报。<a id="a-5Q"></a>有十种业。<a id="a-5R"></a>云何十种。<a id="a-5S"></a>一恣纵我慢。<a id="a-5T"></a>二轻慢父母。<a id="a-5U"></a>三轻慢沙门。<a id="a-5V"></a>四轻慢婆罗门。<a id="a-5W"></a>五轻毁贤善。<a id="a-5X"></a>六轻慢亲族。<a id="a-5Y"></a>七不信因果。<a id="a-5Z"></a>八轻厌自身。<a id="a-5a"></a>九憎嫌他人。<a id="a-5b"></a>十不信三宝。<a id="a-5c"></a>如是十种获人间恶报。<a id="a-5d"></a>复云何业获人中胜报。<a id="a-5e"></a>有十种业。<a id="a-5f"></a>云何十种。<a id="a-5g"></a>一谦卑离慢。<a id="a-5h"></a>二尊重父母。<a id="a-5i"></a>三尊重沙门。<a id="a-5j"></a>四信崇婆罗门。<a id="a-5k"></a>五爱护亲族。<a id="a-5l"></a>六尊重贤圣。<a id="a-5m"></a>七修行十善。<a id="a-5n"></a>八不轻慢补特伽罗。<a id="a-5o"></a>九尊重师法。<a id="a-5p"></a>十谛信三宝。<a id="a-5q"></a>如是十种获人中胜报。<a id="a-5r"></a>复云何业获报孤贫。<a id="a-5s"></a>有十种业。<a id="a-5t"></a>云何十种。<a id="a-5u"></a>一恒行劫盗。<a id="a-5v"></a>二劝他劫盗。<a id="a-5w"></a>三赞叹劫盗。<a id="a-5x"></a>四随喜劫盗。<a id="a-5y"></a>五毁谤父母。<a id="a-5z"></a>六谤讟圣贤。<a id="a-60"></a>七障碍他施。<a id="a-61"></a>八嫉他名利。<a id="a-62"></a>九悭吝财物。<a id="a-63"></a>十轻毁三宝愿常饥馑。<a id="a-64"></a>如是十种获报孤贫。<a id="a-65"></a>复云何业获大福德。<a id="a-66"></a>有十种业。<a id="a-67"></a>云何十种。<a id="a-68"></a>一离劫盗。<a id="a-69"></a>二离劝他非。<a id="a-6A"></a>三离随喜盗。<a id="a-6B"></a>四孝养父母。<a id="a-6C"></a>五信崇圣贤。<a id="a-6D"></a>六庆他名利。<a id="a-6E"></a>七广行惠施。<a id="a-6F"></a>八不嫉名利。<a id="a-6G"></a>九不悭财宝爱恤孤贫。<a id="a-6H"></a>十供养三宝。<a id="a-6I"></a>如是十种获福广大。<a id="a-6J"></a>复云何业获报愚钝。<a id="a-6K"></a>有十种业。<a id="a-6L"></a>云何十业。<a id="a-6M"></a>一谓此补特伽罗。<a id="a-6N"></a>不信沙门亦不亲近。<a id="a-6O"></a>二不信婆罗门。<a id="a-6P"></a>三不信师法亦非亲近。<a id="a-6Q"></a>四隐法不传。<a id="a-6R"></a>五伺师法短。<a id="a-6S"></a>六远离正法。<a id="a-6T"></a>七断灭善法。<a id="a-6U"></a>八谤毁贤智。<a id="a-6V"></a>九习学非法。<a id="a-6W"></a>十毁谤正见称扬邪见。<a id="a-6X"></a>如是十法获报愚钝。<a id="a-6Y"></a>复云何业获大智慧。<a id="a-6Z"></a>有十种法。<a id="a-6a"></a>云何十法。<a id="a-6b"></a>一谓此补特伽罗。<a id="a-6c"></a>亲近沙门深信求法。<a id="a-6d"></a>二信婆罗门。<a id="a-6e"></a>三亲近师法。<a id="a-6f"></a>求解深义。<a id="a-6g"></a>四尊重三宝。<a id="a-6h"></a>五远离愚痴。<a id="a-6i"></a>六不谤师法。<a id="a-6j"></a>七求于深智。<a id="a-6k"></a>八传法利生令不断灭。<a id="a-6l"></a>九远离非法。<a id="a-6m"></a>十称扬正见离诸邪见。<a id="a-6n"></a>如是十法获大智慧。<a id="a-6o"></a>复云何业获地狱报。<a id="a-6p"></a>有十种法。<a id="a-6q"></a>云何十种。<a id="a-6r"></a>一不善身业。<a id="a-6s"></a>二不善口业。<a id="a-6t"></a>三不善意业。<a id="a-6u"></a>四恒起身见。<a id="a-6v"></a>五恒起边见。<a id="a-6w"></a>六邪见不息。<a id="a-6x"></a>七作恶不纤。<a id="a-6y"></a>八淫欲邪行。<a id="a-6z"></a>九毁谤圣贤。<a id="a-70"></a>十坏灭正法。<a id="a-71"></a>如是十业获地狱报。<a id="a-72"></a>复云何业获畜生报。<a id="a-73"></a>有十种业。<a id="a-74"></a>云何为十。<a id="a-75"></a>一中品恶身业。<a id="a-76"></a>二中品恶语业。<a id="a-77"></a>三中品恶意业。<a id="a-78"></a>四起种种贪。<a id="a-79"></a>五起种种嗔。<a id="a-7A"></a>六起种种痴。<a id="a-7B"></a>七布施非法。<a id="a-7C"></a>八禁咒厌术九毁菩萨梵行。<a id="a-7D"></a>十起常边见人死为人。<a id="a-7E"></a>如是十业获报畜生。<a id="a-7F"></a>复云何业获报饿鬼。<a id="a-7G"></a>有十种业。<a id="a-7H"></a>云何十业。<a id="a-7I"></a>一耎恶身业。<a id="a-7J"></a>二耎恶口业。<a id="a-7K"></a>三耎恶意业。<a id="a-7L"></a>四贪吝财物不行惠施。<a id="a-7M"></a>五起大邪见谤佛因果。<a id="a-7N"></a>六我慢自恃轻毁贤良。<a id="a-7O"></a>七障碍他施。<a id="a-7P"></a>八不恤饥渴。<a id="a-7Q"></a>九悭惜饮食不施佛僧。<a id="a-7R"></a>十他获名利方便离隔。<a id="a-7S"></a>如是十业获报饿鬼。<a id="a-7T"></a>复云何业获报人间。<a id="a-7U"></a>有十种业。<a id="a-7V"></a>何等十业。<a id="a-7W"></a>一离杀生。<a id="a-7X"></a>二离不与取。<a id="a-7Y"></a>三离非梵行。<a id="a-7Z"></a>四离虚诳语。<a id="a-7a"></a>五离杂秽语。<a id="a-7b"></a>六无离间语。<a id="a-7c"></a>七离粗恶语。<a id="a-7d"></a>八离饮酒食肉。<a id="a-7e"></a>九离痴闇。<a id="a-7f"></a>十离邪见谛信三宝。<a id="a-7g"></a>修如是等十种耎业。<a id="a-7h"></a>获报人间。<a id="a-7i"></a>复次修习何业得生欲天。<a id="a-7j"></a>修十善业得生彼天。<a id="a-7k"></a>复修何业得生色界。<a id="a-7l"></a>修十定善得生彼天。<a id="a-7m"></a>复修何业得生于彼四无色界。<a id="a-7n"></a>修习三摩钵底为因。<a id="a-7o"></a>得生彼天。<a id="a-7p"></a>何等为四。<a id="a-7q"></a>远离一切色。<a id="a-7r"></a>作无边空想。<a id="a-7s"></a>复修彼定伏除彼障。<a id="a-7t"></a>命终之后生彼空无边处。<a id="a-7u"></a>远离粗识细识现前。<a id="a-7v"></a>作无边想伏除彼障。<a id="a-7w"></a>复修彼定后生彼天。<a id="a-7x"></a>远离无所有处障染。<a id="a-7y"></a>复修彼定后生彼天。<a id="a-7z"></a>远离彼障复修彼定。<a id="a-80"></a>命终之后得生非想非非想处。<a id="a-81"></a>复次修习何业不生无间。<a id="a-82"></a>修诸善业回向所求。<a id="a-83"></a>决定得生诸善趣中不入无间。<a id="a-84"></a>复次修习何业感得何果。<a id="a-85"></a>若修善业感可爱果。<a id="a-86"></a>若造恶业感非爱果。<a id="a-87"></a>若远离此善不善业。<a id="a-88"></a>爱非爱果终不可得。<a id="a-89"></a>譬如慈女商主远行久不归家子无由得。<a id="a-8A"></a>复云何业而不得果。<a id="a-8B"></a>所修恶业回心发露。<a id="a-8C"></a>省悟前非思惟嫌厌。<a id="a-8D"></a>心念口言作意专注重重忏悔。<a id="a-8E"></a>此业虽作而不受果。<a id="a-8F"></a>善业亦然。<a id="a-8G"></a>复云何业得身心圆满。<a id="a-8H"></a>修习忍辱得身相圆满。<a id="a-8I"></a>修习闻思得心圆满。<a id="a-8J"></a>此业修习必定得果。<a id="a-8K"></a>复云何业。<a id="a-8L"></a>修作已后而非散失。<a id="a-8M"></a>若有善业已作不悔亦不嫌厌。<a id="a-8N"></a>而非扰恼又非拨无。<a id="a-8O"></a>不说是非而不远离。<a id="a-8P"></a>亦非躁挠作如是行。<a id="a-8Q"></a>此业修习终非散失定受于果。<a id="a-8R"></a>复云何业而不得果。<a id="a-8S"></a>修无记业不得其果。<a id="a-8T"></a>复云何业补特伽罗。<a id="a-8U"></a>地狱寿命而无中夭。<a id="a-8V"></a>此一补特伽罗作彼业已。<a id="a-8W"></a>而不悔恨亦不嫌厌。<a id="a-8X"></a>又不拨无心不扰恼。<a id="a-8Y"></a>不说是非又不躁挠。<a id="a-8Z"></a>行如此行天受当知。<a id="a-8a"></a>作彼彼业补特伽罗处地狱生。<a id="a-8b"></a>圆满寿命而非中夭。<a id="a-8c"></a>复云何业。<a id="a-8d"></a>有补特伽罗处地狱中寿量不满。<a id="a-8e"></a>此一补特伽罗。<a id="a-8f"></a>作彼业已而乃嫌悔。<a id="a-8g"></a>烦恼自毁省悟前非。<a id="a-8h"></a>远离彼业而不躁挠。<a id="a-8i"></a>行如是行此补特伽罗作彼业已地狱中生不满寿命。<a id="a-8j"></a>复云何业。<a id="a-8k"></a>有补特伽罗地狱中生即便命终。<a id="a-8l"></a>此一补特伽罗作彼业已。<a id="a-8m"></a>悔嫌躁扰说言拨无。<a id="a-8n"></a>解除远离烦恼锋利。<a id="a-8o"></a>不可爱乐我更不作。<a id="a-8p"></a>如阿闇世王。<a id="a-8q"></a>作杀父罪已悔过发露我作恶业应当自受。<a id="a-8r"></a>对佛忏悔解说前非。<a id="a-8s"></a>佛愍彼王令观罪性。<a id="a-8t"></a>从缘幻有了不可得故。<a id="a-8u"></a>此补特伽罗处地狱中。<a id="a-8v"></a>即便命终。<a id="a-8w"></a>复云何业有补特伽罗。<a id="a-8x"></a>先受快乐后受苦恼。<a id="a-8y"></a>此一补特伽罗。<a id="a-8z"></a>初行布施爱乐欢喜。<a id="a-90"></a>施已心悔故。<a id="a-91"></a>此补特伽罗。<a id="a-92"></a>生在人中处上种族。<a id="a-93"></a>金银珍宝象马车乘。<a id="a-94"></a>悉皆具足。<a id="a-95"></a>父母妻子吏民知识圆满无缺。<a id="a-96"></a>乃至库藏亦复如是。<a id="a-97"></a>故得果时先受快乐后乃苦恼。<a id="a-98"></a>复云何业。<a id="a-99"></a>有补特伽罗。<a id="a-9A"></a>先受贫苦后乃快乐。<a id="a-9B"></a>此一补特伽罗。<a id="a-9C"></a>由昔因时用下品心微分布施。<a id="a-9D"></a>舍已不悔后乃欢喜故。<a id="a-9E"></a>此补特伽罗。<a id="a-9F"></a>生在人中种族卑下。<a id="a-9G"></a>饮食珍宝悉皆乏少亦不自在。<a id="a-9H"></a>后渐增长财物广大。<a id="a-9I"></a>乃至种种资具无有乏少。<a id="a-9J"></a>故此补特伽罗。<a id="a-9K"></a>后得果时先乃贫苦后受快乐。<a id="a-9L"></a>复云何业有补特伽罗。<a id="a-9M"></a>先受快乐后亦快乐。<a id="a-9N"></a>此一补特伽罗。<a id="a-9O"></a>未施欢喜正施施已欢喜。<a id="a-9P"></a>三时无悔。<a id="a-9Q"></a>此一补特伽罗。<a id="a-9R"></a>生在人中于富贵家上种族中。<a id="a-9S"></a>父母妻子吏民亲友圆满具足。<a id="a-9T"></a>库藏珍宝象马牛羊。<a id="a-9U"></a>乃至园林田宅无不具足自在受用。<a id="a-9V"></a>故此补特伽罗。<a id="a-9W"></a>先受快乐后亦快乐。<a id="a-9X"></a>复云何业有补特伽罗。<a id="a-9Y"></a>先无快乐后无快乐常受苦恼。<a id="a-9Z"></a>此一补特伽罗。<a id="a-9a"></a>先无施心亦无良友劝令布施。<a id="a-9b"></a>又无信心贪惜珍宝。<a id="a-9c"></a>从始至终绝施纤毫。<a id="a-9d"></a>故此补特伽罗。<a id="a-9e"></a>若生人中处下种族贫穷困苦。<a id="a-9f"></a>财宝饮食田宅资具。<a id="a-9g"></a>乃至眷属悉皆乏少。<a id="a-9h"></a>先无快乐后无快乐。<a id="a-9i"></a>故此补特伽罗。<a id="a-9j"></a>先受苦恼。<a id="a-9k"></a>后亦苦恼。<a id="a-9l"></a>复云何业。<a id="a-9m"></a>有补特伽罗得大富贵。<a id="a-9n"></a>贪惜财物无纤毫施。<a id="a-9o"></a>此一补特伽罗于过去世向三宝处曾行布施。<a id="a-9p"></a>不曾发愿于当来世更修施行。<a id="a-9q"></a>故此补特伽罗命终已后。<a id="a-9r"></a>若生人间得大富贵。<a id="a-9s"></a>居上种族珍宝广大。<a id="a-9t"></a>象马奴婢牛羊田宅。<a id="a-9u"></a>亦皆广大受用自在。<a id="a-9v"></a>于其财物悭惜爱护不行惠施。<a id="a-9w"></a>故此补特伽罗。<a id="a-9x"></a>富贵多财爱护悭贪亦无信心。<a id="a-9y"></a>复云何业有补特伽罗。<a id="a-9z"></a>一生贫苦爱乐布施。<a id="a-A0"></a>此一补特伽罗。<a id="a-A1"></a>于过去世三宝胜处。<a id="a-A2"></a>曾修布施又复发愿。<a id="a-A3"></a>而于未来施心不断。<a id="a-A4"></a>命终之后生在人天受福往来。<a id="a-A5"></a>彼后福尽又生人间贫穷爱施。<a id="a-A6"></a>故此补特伽罗贫穷爱施信心不断。<a id="a-A7"></a>复云何业有补特伽罗。<a id="a-A8"></a>一生贫苦又复悭贪。<a id="a-A9"></a>不行少施。<a id="a-AA"></a>此一补特伽罗。<a id="a-AB"></a>于过去世不遇善友。<a id="a-AC"></a>又复愚闇不信因果。<a id="a-AD"></a>于其施度微分不修。<a id="a-AE"></a>故此补特伽罗。<a id="a-AF"></a>命终之后生在人间种族贫穷。<a id="a-AG"></a>财物饮食田业资具一切乏少。<a id="a-AH"></a>故此补特伽罗。<a id="a-AI"></a>贫穷困苦不乐布施。<a id="a-AJ"></a>复云何业。<a id="a-AK"></a>得身心快乐譬如轮王又乐作福。<a id="a-AL"></a>此一补特伽罗。<a id="a-AM"></a>于过去世修不杀戒施他无畏。<a id="a-AN"></a>又复发愿施心不昧。<a id="a-AO"></a>故此有情命终之后。<a id="a-AP"></a>生在人间得身心快乐常爱惠施。<a id="a-AQ"></a>复云何业有补特伽罗身心快乐。<a id="a-AR"></a>如极老人家务久弃不乐作福。<a id="a-AS"></a>此一补特伽罗。<a id="a-AT"></a>于过去世施他无畏。<a id="a-AU"></a>不损有情不发胜愿。<a id="a-AV"></a>故此补特迦罗。<a id="a-AW"></a>命终已后生在人间。<a id="a-AX"></a>而得身心悉皆快乐。<a id="a-AY"></a>不受修福。</p>
 </body>
</html>