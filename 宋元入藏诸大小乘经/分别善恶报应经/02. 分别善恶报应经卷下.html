<!doctype html>
<html id="z3IBUWodH" data-ver="570">
 <head>
  <meta charset="utf-8">
  <meta author="天息灾">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">分别善恶报应经卷下</h1>
  <p id="a2">复云何业有补特伽罗。<a id="a-3"></a>若身及心俱不快乐又不修福。<a id="a-4"></a>此一有情。<a id="a-5"></a>于过去世损恼众生令他怖畏。<a id="a-6"></a>又无信心不发善愿。<a id="a-7"></a>故此补特伽罗。<a id="a-8"></a>命终之后生在人中身心不安。<a id="a-9"></a>又多愚闇而不修施。<a id="a-A"></a>云何补特伽罗人间命短三涂命长。<a id="a-B"></a>此一补特伽罗。<a id="a-C"></a>过去修因顺生善少顺后恶多。<a id="a-D"></a>故此补特伽罗人中命促。<a id="a-E"></a>后生地狱鬼畜及阿素啰寿命乃长。<a id="a-F"></a>云何补特伽罗三涂命短人中命长。<a id="a-G"></a>此一补特伽罗。<a id="a-H"></a>过去修因顺生恶少顺后善多故。<a id="a-I"></a>此补特伽罗。<a id="a-J"></a>三涂寿短后生人中寿命乃长。<a id="a-K"></a>云何补特伽罗。<a id="a-L"></a>生在人中及二涂内寿命皆短。<a id="a-M"></a>此一补特伽罗。<a id="a-N"></a>过去修因顺生顺后善恶俱少。<a id="a-O"></a>故此补特伽罗。<a id="a-P"></a>人及三涂寿命皆短。<a id="a-Q"></a>云何补特伽罗命尽烦恼尽。<a id="a-R"></a>云何补特伽罗。<a id="a-S"></a>烦恼乃尽寿命不尽。<a id="a-T"></a>谓预流一来不还决定性者。<a id="a-U"></a>及不决定阿罗汉人。<a id="a-V"></a>复云何业有补特伽罗恶趣而生。<a id="a-W"></a>形色身量端严殊妙。<a id="a-X"></a>见者欢喜人皆爱乐。<a id="a-Y"></a>此一补特伽罗。<a id="a-Z"></a>于过去世修习忍行。<a id="a-a"></a>破佛净戒堕在恶趣受异类身。<a id="a-b"></a>形色端严柔润具足见者欢喜。<a id="a-c"></a>复云何业有补特伽罗生恶趣中。<a id="a-d"></a>身体粗涩形色丑陋人见不悦。<a id="a-e"></a>谓此补特伽罗。<a id="a-f"></a>于过去世性多嗔怒不修忍度。<a id="a-g"></a>破佛净戒又不发露。<a id="a-h"></a>命终已后处异类中。<a id="a-i"></a>形色丑陋身体粗涩。<a id="a-j"></a>诸根缺减臭气充满。<a id="a-k"></a>痴增闇昧见者不喜。<a id="a-l"></a>复次十不善业获果云何。<a id="a-m"></a>杀命为因。<a id="a-n"></a>寿量色力而非满足。<a id="a-o"></a>偷盗所得霜雹虫蝗饥馑水旱。<a id="a-p"></a>邪欲所获外多尘垢妻不贞良。<a id="a-q"></a>虚妄所获臭气恶名人皆嫌厌。<a id="a-r"></a>离间所获眷属不和疾病萦缠。<a id="a-s"></a>粗恶所获触对硬涩果实非美。<a id="a-t"></a>杂秽所获林木丛刺园苑荒残。<a id="a-u"></a>贪爱所获。<a id="a-v"></a>库藏寡鲜。<a id="a-w"></a>嗔恚所获果味辛辣容貌丑恶。<a id="a-x"></a>愚痴所获外色不洁果实虚耗。<a id="a-y"></a>十不善业因之所得。</p>
  <p id="az">修十善业获果云何。<a id="a-10"></a>远离杀害。<a id="a-11"></a>寿量所依皆悉满足。<a id="a-12"></a>离于偷盗。<a id="a-13"></a>饥馑风雹虫蝗等灾悉皆远离。<a id="a-14"></a>因无邪欲美声流播远离尘垢。<a id="a-15"></a>因无妄语口常香洁。<a id="a-16"></a>因无离间眷属和愿。<a id="a-17"></a>远离高下霹雳霜雹。<a id="a-18"></a>因无粗恶果味甘美。<a id="a-19"></a>远离硬涩因无杂秽林木园苑。<a id="a-1A"></a>远离丛刺皆悉滋润。<a id="a-1B"></a>因无贪爱仓库果实充满具足。<a id="a-1C"></a>因无嗔恚身相圆满诸根无缺。<a id="a-1D"></a>因无邪见信心不断。<a id="a-1E"></a>最上果实香美具足。<a id="a-1F"></a>修十善业感果如是。</p>
  <p id="a1G">复次十恶。<a id="a-1H"></a>获果有十。<a id="a-1I"></a>何等为十。<a id="a-1J"></a>杀生十者。<a id="a-1K"></a>一冤家转多。<a id="a-1L"></a>二见者不喜。<a id="a-1M"></a>三有情惊怖。<a id="a-1N"></a>四恒受苦恼。<a id="a-1O"></a>五常思杀业。<a id="a-1P"></a>六梦见忧苦。<a id="a-1Q"></a>七临终悔恨。<a id="a-1R"></a>八寿命短促。<a id="a-1S"></a>九心识愚昧。<a id="a-1T"></a>十死堕地狱。<a id="a-1U"></a>复次偷盗报有十种。<a id="a-1V"></a>何等为十。<a id="a-1W"></a>一结宿冤。<a id="a-1X"></a>二恒疑虑。<a id="a-1Y"></a>三恶友随逐。<a id="a-1Z"></a>四善友远离。<a id="a-1a"></a>五破佛净戒六王法谪罚。<a id="a-1b"></a>七恣纵愓逸。<a id="a-1c"></a>八恒时忧恼。<a id="a-1d"></a>九不自在。<a id="a-1e"></a>十死入地狱。<a id="a-1f"></a>复次邪欲报有十种。<a id="a-1g"></a>何等为十。<a id="a-1h"></a>一欲心炽盛。<a id="a-1i"></a>二妻不贞良。<a id="a-1j"></a>三不善增长。<a id="a-1k"></a>四善法消灭。<a id="a-1l"></a>五男女纵逸。<a id="a-1m"></a>六资财密散。<a id="a-1n"></a>七心多疑虑。<a id="a-1o"></a>八远离善友。<a id="a-1p"></a>九亲族不信。<a id="a-1q"></a>十命终三涂。<a id="a-1r"></a>复次妄语报有十种。<a id="a-1s"></a>何等为十。<a id="a-1t"></a>一口气恒臭。<a id="a-1u"></a>二正直远离。<a id="a-1v"></a>三谄曲日增。<a id="a-1w"></a>四非人相近。<a id="a-1x"></a>五忠言不信。<a id="a-1y"></a>六智慧鲜少。<a id="a-1z"></a>七称扬不实。<a id="a-20"></a>八诚语不发。<a id="a-21"></a>九爱论是非。<a id="a-22"></a>十身谢恶趣。<a id="a-23"></a>复次饮酒三十六过。<a id="a-24"></a>其过云何。<a id="a-25"></a>一资财散失。<a id="a-26"></a>二现多疾病。<a id="a-27"></a>三因兴斗诤。<a id="a-28"></a>四增长杀害。<a id="a-29"></a>五增长嗔恚。<a id="a-2A"></a>六多不遂意。<a id="a-2B"></a>七智慧渐寡。<a id="a-2C"></a>八福德不增。<a id="a-2D"></a>九福德转减。<a id="a-2E"></a>十显露秘密。<a id="a-2F"></a>十一事业不成。<a id="a-2G"></a>十二多增忧苦。<a id="a-2H"></a>十三诸根闇昧。<a id="a-2I"></a>十四毁辱父母。<a id="a-2J"></a>十五不敬沙门。<a id="a-2K"></a>十六不信婆罗门。<a id="a-2L"></a>十七不尊敬佛。<a id="a-2M"></a>十八不敬僧法。<a id="a-2N"></a>十九亲近恶友。<a id="a-2O"></a>二十舍离善友。<a id="a-2P"></a>二十一弃舍饮食。<a id="a-2Q"></a>二十二形不隐密。<a id="a-2R"></a>二十三淫欲炽盛。<a id="a-2S"></a>二十四众人不悦。<a id="a-2T"></a>二十五多增语笑。<a id="a-2U"></a>二十六父母不喜。<a id="a-2V"></a>二十七眷属嫌弃。<a id="a-2W"></a>二十八受持非法。<a id="a-2X"></a>二十九远离正法。<a id="a-2Y"></a>三十不敬贤善。<a id="a-2Z"></a>三十一违犯过非。<a id="a-2a"></a>三十二远离圆寂。<a id="a-2b"></a>三十三颠狂转增。<a id="a-2c"></a>三十四身心散乱。<a id="a-2d"></a>三十五作恶放逸。<a id="a-2e"></a>三十六身谢命终堕大地狱受苦无穷。</p>
  <p id="a2f">尔时佛告输迦长者。<a id="a-2g"></a>若复有人于如来塔合掌恭敬。<a id="a-2h"></a>有十功德。<a id="a-2i"></a>何等为十。<a id="a-2j"></a>一贵族广大。<a id="a-2k"></a>二妙色广大。<a id="a-2l"></a>三形相广大。<a id="a-2m"></a>四四事广大。<a id="a-2n"></a>五珍财广大。<a id="a-2o"></a>六美名广大。<a id="a-2p"></a>七信根广大。<a id="a-2q"></a>八忆念广大。<a id="a-2r"></a>九智慧广大。<a id="a-2s"></a>十艺业广大。<a id="a-2t"></a>如是长者。<a id="a-2u"></a>若复有人合掌恭敬如来之塔。<a id="a-2v"></a>获斯功德。<a id="a-2w"></a>若复有人于如来塔合掌礼拜。<a id="a-2x"></a>获十功德。<a id="a-2y"></a>何等为十。<a id="a-2z"></a>一言辞柔软。<a id="a-30"></a>二智慧超群。<a id="a-31"></a>三人天欢喜。<a id="a-32"></a>四福德广大。<a id="a-33"></a>五贤善同居。<a id="a-34"></a>六尊贵自在。<a id="a-35"></a>七恒值诸佛。<a id="a-36"></a>八亲近菩萨。<a id="a-37"></a>九命终生天。<a id="a-38"></a>十速证圆寂。<a id="a-39"></a>如是功德。<a id="a-3A"></a>礼拜佛塔获如斯报。<a id="a-3B"></a>若复有人拂拭佛塔。<a id="a-3C"></a>获十功德。<a id="a-3D"></a>何等为十。<a id="a-3E"></a>一色相圆满。<a id="a-3F"></a>二身体佣直。<a id="a-3G"></a>三音声微妙。<a id="a-3H"></a>四远离三毒。<a id="a-3I"></a>五路无丛刺。<a id="a-3J"></a>六种族最上。<a id="a-3K"></a>七崇贵自在。<a id="a-3L"></a>八命终生天。<a id="a-3M"></a>九体离垢染。<a id="a-3N"></a>十速证圆寂。<a id="a-3O"></a>如是功德。<a id="a-3P"></a>拂拭佛塔获如斯报。<a id="a-3Q"></a>若复有人于如来塔布施伞盖。<a id="a-3R"></a>获十种功德。<a id="a-3S"></a>何等为十。<a id="a-3T"></a>一离热恼。<a id="a-3U"></a>二心不散乱。<a id="a-3V"></a>三作世间主。<a id="a-3W"></a>四艺业广大。<a id="a-3X"></a>五福德无量。<a id="a-3Y"></a>六得转轮王。<a id="a-3Z"></a>七身相圆满。<a id="a-3a"></a>八远离三涂。<a id="a-3b"></a>九命终生天。<a id="a-3c"></a>十速证圆寂。<a id="a-3d"></a>如是功德。<a id="a-3e"></a>伞盖施佛获如斯报。<a id="a-3f"></a>若复有人于如来塔以钟铃布施。<a id="a-3g"></a>获十种功德。<a id="a-3h"></a>何等为十。<a id="a-3i"></a>一端严无比。<a id="a-3j"></a>二妙音适悦。<a id="a-3k"></a>三声同迦陵。<a id="a-3l"></a>四言辞柔软。<a id="a-3m"></a>五见皆欢喜。<a id="a-3n"></a>六得阿难多闻。<a id="a-3o"></a>七尊贵自在。<a id="a-3p"></a>八美名流布。<a id="a-3q"></a>九往来天宫。<a id="a-3r"></a>十究竟圆寂。<a id="a-3s"></a>如是功德。<a id="a-3t"></a>布施钟铃所获胜报。<a id="a-3u"></a>若复有人于如来塔布施幢幡。<a id="a-3v"></a>有十功德。<a id="a-3w"></a>何等为十。<a id="a-3x"></a>一形容佣直长寿圆满。<a id="a-3y"></a>二世间殷重。<a id="a-3z"></a>三信根坚固。<a id="a-40"></a>四孝养父母。<a id="a-41"></a>五亲友眷属皆悉广大。<a id="a-42"></a>六美名称赞。<a id="a-43"></a>七色相端严。<a id="a-44"></a>八见者欢喜。<a id="a-45"></a>九富贵上族自在生天。<a id="a-46"></a>十速证圆寂。<a id="a-47"></a>如是功德。<a id="a-48"></a>施佛幢幡获如斯报。<a id="a-49"></a>若复有人于如来塔以衣布施。<a id="a-4A"></a>获十二种殊妙功德。<a id="a-4B"></a>何等十二。<a id="a-4C"></a>一身体佣直。<a id="a-4D"></a>二见者欢喜。<a id="a-4E"></a>三福相光润。<a id="a-4F"></a>四色相微妙。<a id="a-4G"></a>五色形无比。<a id="a-4H"></a>六身无尘垢。<a id="a-4I"></a>七衣服鲜洁。<a id="a-4J"></a>八卧具细软。<a id="a-4K"></a>九得大自在。<a id="a-4L"></a>十命终生天。<a id="a-4M"></a>十一见皆爱敬。<a id="a-4N"></a>十二速证圆寂。<a id="a-4O"></a>如是功德。<a id="a-4P"></a>施佛衣服获如斯报。<a id="a-4Q"></a>若复有人于如来塔施花供养。<a id="a-4R"></a>功德有十。<a id="a-4S"></a>何等为十。<a id="a-4T"></a>一色相如花。<a id="a-4U"></a>二世间无比。<a id="a-4V"></a>三鼻根不坏。<a id="a-4W"></a>四身离臭秽。<a id="a-4X"></a>五妙香清净。<a id="a-4Y"></a>六往生十方净土见佛。<a id="a-4Z"></a>七戒香芬馥。<a id="a-4a"></a>八世间殷重得大法乐。<a id="a-4b"></a>九生天自在。<a id="a-4c"></a>十速证圆寂。<a id="a-4d"></a>如是功德。<a id="a-4e"></a>以花供养佛舍利塔获如斯果。<a id="a-4f"></a>若复有人以鬘布施如来之塔。<a id="a-4g"></a>获十种功德。<a id="a-4h"></a>云何十种。<a id="a-4i"></a>一色妙如鬘。<a id="a-4j"></a>二身离臭秽。<a id="a-4k"></a>三形体清净。<a id="a-4l"></a>四生十方佛十。<a id="a-4m"></a>五戒香芬馥。<a id="a-4n"></a>六恒闻妙香。<a id="a-4o"></a>七眷属圆满。<a id="a-4p"></a>八诸根适悦。<a id="a-4q"></a>九生天自在。<a id="a-4r"></a>十速证涅槃。<a id="a-4s"></a>如是功德。<a id="a-4t"></a>于如来塔施鬘供养获如斯报。<a id="a-4u"></a>若复有人施灯供养佛舍利塔。<a id="a-4v"></a>获十功德。<a id="a-4w"></a>云何十种。<a id="a-4x"></a>一肉眼清净。<a id="a-4y"></a>二获净天眼。<a id="a-4z"></a>三离于三毒。<a id="a-50"></a>四得诸善法。<a id="a-51"></a>五聪明智慧。<a id="a-52"></a>六远离愚痴。<a id="a-53"></a>七不堕黑闇三涂。<a id="a-54"></a>八尊贵自在。<a id="a-55"></a>九往生诸天。<a id="a-56"></a>十速证圆寂。<a id="a-57"></a>如是功德。<a id="a-58"></a>施灯供养佛舍利塔获斯胜报。<a id="a-59"></a>若复有人施涂香供养如来之塔。<a id="a-5A"></a>获十功德。<a id="a-5B"></a>云何十种。<a id="a-5C"></a>一鼻根清净。<a id="a-5D"></a>二身离臭秽。<a id="a-5E"></a>三身妙香洁。<a id="a-5F"></a>四形相端严。<a id="a-5G"></a>五世间恭敬。<a id="a-5H"></a>六乐法多闻。<a id="a-5I"></a>七尊贵自在。<a id="a-5J"></a>八声誉遐布。<a id="a-5K"></a>九命终生天。<a id="a-5L"></a>十速证圆寂。<a id="a-5M"></a>如是十种功德。<a id="a-5N"></a>布施涂香供养如来舍利之塔。<a id="a-5O"></a>获斯胜报。<a id="a-5P"></a>若复有人以妙音乐供养佛塔。<a id="a-5Q"></a>获于十种胜妙功德。<a id="a-5R"></a>何等为十。<a id="a-5S"></a>一身相端严。<a id="a-5T"></a>二见者欢喜。<a id="a-5U"></a>三音声微妙。<a id="a-5V"></a>四言辞和顺。<a id="a-5W"></a>五肢体适悦。<a id="a-5X"></a>六离嗔恚。<a id="a-5Y"></a>七庆喜多闻。<a id="a-5Z"></a>八崇贵自在。<a id="a-5a"></a>九命终生天。<a id="a-5b"></a>十速证圆寂。<a id="a-5c"></a>如是功德。<a id="a-5d"></a>以妙音乐供养佛塔获如斯报。<a id="a-5e"></a>若复有人于如来塔欢喜赞叹。<a id="a-5f"></a>获十八种胜妙功德。<a id="a-5g"></a>云何十八。<a id="a-5h"></a>一种族尊高。<a id="a-5i"></a>二形相端严。<a id="a-5j"></a>三圆满佣直。<a id="a-5k"></a>四见闻欢喜。<a id="a-5l"></a>五资财无量。<a id="a-5m"></a>六眷属广大。<a id="a-5n"></a>七远离散坏。<a id="a-5o"></a>八尊贵自在。<a id="a-5p"></a>九恒生佛土。<a id="a-5q"></a>十声誉遐布。<a id="a-5r"></a>十一美德赞颂。<a id="a-5s"></a>十二四事丰足。<a id="a-5t"></a>十三天人供养。<a id="a-5u"></a>十四得转轮王。<a id="a-5v"></a>十五寿命延长。<a id="a-5w"></a>十六体坚金刚。<a id="a-5x"></a>十七命终生天。<a id="a-5y"></a>十八速证圆寂。<a id="a-5z"></a>如是功德欢喜赞叹佛舍利塔获斯胜报。<a id="a-60"></a>若复有人施佛床座获十种功德。<a id="a-61"></a>何等为十。<a id="a-62"></a>一德业尊重。<a id="a-63"></a>二世间称赞。<a id="a-64"></a>三肢节多力。<a id="a-65"></a>四名称远闻。<a id="a-66"></a>五德美歌颂。<a id="a-67"></a>六安和适悦。<a id="a-68"></a>七获转轮王座仆从众多。<a id="a-69"></a>八见者欢喜。<a id="a-6A"></a>九生天自在福相具足。<a id="a-6B"></a>十速证圆寂。<a id="a-6C"></a>如是功德。<a id="a-6D"></a>施佛床座获斯胜报。<a id="a-6E"></a>若复有人布施鞋履供养僧佛。<a id="a-6F"></a>功德有十。<a id="a-6G"></a>云何十种。<a id="a-6H"></a>一威仪师范。<a id="a-6I"></a>二象马无阙。<a id="a-6J"></a>三行道勇健。<a id="a-6K"></a>四身无疲乏。<a id="a-6L"></a>五足步无损。<a id="a-6M"></a>六离荆棘沙砾。<a id="a-6N"></a>七获神足通。<a id="a-6O"></a>八仆从众多。<a id="a-6P"></a>九生天自在。<a id="a-6Q"></a>十速证圆寂。<a id="a-6R"></a>如是功德。<a id="a-6S"></a>鞋履布施佛比丘等获如斯报。<a id="a-6T"></a>若复有人以钵器什物施佛及僧。<a id="a-6U"></a>功德有十。<a id="a-6V"></a>云何十种。<a id="a-6W"></a>一形色光润。<a id="a-6X"></a>二器物具足随意受用。<a id="a-6Y"></a>三离诸饥渴。<a id="a-6Z"></a>四珍宝丰足。<a id="a-6a"></a>五远离恶趣。<a id="a-6b"></a>六人天欢喜。<a id="a-6c"></a>七福相圆满。<a id="a-6d"></a>八尊贵自在。<a id="a-6e"></a>九恒生诸天。<a id="a-6f"></a>十速证圆寂。<a id="a-6g"></a>如是功德布施器物获如斯报。<a id="a-6h"></a>若复有人斋食供养佛及众僧。<a id="a-6i"></a>功德有十。<a id="a-6j"></a>云何为十。<a id="a-6k"></a>一寿命延长。<a id="a-6l"></a>二形色圆满。<a id="a-6m"></a>三肢节多力。<a id="a-6n"></a>四记忆不忘。<a id="a-6o"></a>五智慧辩才。<a id="a-6p"></a>六众睹欢喜。<a id="a-6q"></a>七丰足珍宝。<a id="a-6r"></a>八人天自在。<a id="a-6s"></a>九命终生天。<a id="a-6t"></a>十速证圆寂。<a id="a-6u"></a>如是十种胜妙功德。<a id="a-6v"></a>施佛及僧斋食供养获如斯果。<a id="a-6w"></a>若复有人以象马车乘施佛及僧功德有十。<a id="a-6x"></a>云何为十。<a id="a-6y"></a>一足相柔软。<a id="a-6z"></a>二威仪无缺。<a id="a-70"></a>三身离疲乏。<a id="a-71"></a>四安乐无病。<a id="a-72"></a>五冤家远离。<a id="a-73"></a>六神足自在。<a id="a-74"></a>七仆从众多。<a id="a-75"></a>八人天福相见皆欢喜。<a id="a-76"></a>九命终生天。<a id="a-77"></a>十速证圆寂。<a id="a-78"></a>如是功德。<a id="a-79"></a>以车乘象马施佛及僧获如斯报。<a id="a-7A"></a>若复有人修严房室屋宇殿堂施佛及僧。<a id="a-7B"></a>功德众多行相云何。<a id="a-7C"></a>恒离惊怖身心安乐。<a id="a-7D"></a>所得卧具细软最妙。<a id="a-7E"></a>衣服严身香洁清净。<a id="a-7F"></a>人间天上五欲自在。<a id="a-7G"></a>刹帝利婆罗门大姓种族。<a id="a-7H"></a>及长者居士宰官商主。<a id="a-7I"></a>聚落城邑国王大臣。<a id="a-7J"></a>随愿满足皆悉成就。<a id="a-7K"></a>若于转轮圣王随其福力。<a id="a-7L"></a>一洲二洲乃至四洲。<a id="a-7M"></a>王化自在。<a id="a-7N"></a>若于六欲诸天四王忉利。<a id="a-7O"></a>乃至他化自在。<a id="a-7P"></a>愿皆成就。<a id="a-7Q"></a>意生彼。<a id="a-7R"></a>若复有人由前福力。<a id="a-7S"></a>于色界诸天梵众梵辅乃至色究竟天。<a id="a-7T"></a>皆悉成就随愿生彼。<a id="a-7U"></a>若复有人于无色界空无边处。<a id="a-7V"></a>乃至非想非非想处。<a id="a-7W"></a>皆悉成就。<a id="a-7X"></a>若于预流一来不还阿罗汉果缘觉。<a id="a-7Y"></a>乃至无上菩提。<a id="a-7Z"></a>随其所应皆得成就。<a id="a-7a"></a>如是功德差别无量。<a id="a-7b"></a>因修房室殿堂楼阁施佛及僧。<a id="a-7c"></a>获如斯报。<a id="a-7d"></a>若复有人以美饮汤药施佛及僧。<a id="a-7e"></a>获十种功德。<a id="a-7f"></a>云何十种。<a id="a-7g"></a>一诸根圆满。<a id="a-7h"></a>二清净鲜洁。<a id="a-7i"></a>三额广平正。<a id="a-7j"></a>四容貌熙怡。<a id="a-7k"></a>五形色光润。<a id="a-7l"></a>六福德圆满。<a id="a-7m"></a>七离饥渴。<a id="a-7n"></a>八远离三恶。<a id="a-7o"></a>九生天自在。<a id="a-7p"></a>十速证圆寂。<a id="a-7q"></a>如是功德。<a id="a-7r"></a>施佛及僧美饮汤药获如是报。<a id="a-7s"></a>若复有人归佛出家。<a id="a-7t"></a>功德有十。<a id="a-7u"></a>云何为十。<a id="a-7v"></a>一远离妻室。<a id="a-7w"></a>二染欲不贪。<a id="a-7x"></a>三爱乐寂静。<a id="a-7y"></a>四诸佛欢喜。<a id="a-7z"></a>五远离邪魔。<a id="a-80"></a>六近佛听法。<a id="a-81"></a>七远离三恶。<a id="a-82"></a>八诸天爱敬。<a id="a-83"></a>九命终生天。<a id="a-84"></a>十速证圆寂。<a id="a-85"></a>如是十种功德。<a id="a-86"></a>归佛出家获如斯报。<a id="a-87"></a>若有比丘在林野中寂静而居。<a id="a-88"></a>有十种功德。<a id="a-89"></a>云何为十。<a id="a-8A"></a>一远离阓闹。<a id="a-8B"></a>二清净香洁。<a id="a-8C"></a>三禅定成就。<a id="a-8D"></a>四诸佛爱念。<a id="a-8E"></a>五离中夭。<a id="a-8F"></a>六多闻总持。<a id="a-8G"></a>七成就舍摩他尾钵舍那。<a id="a-8H"></a>八烦恼不起。<a id="a-8I"></a>九命终生天。<a id="a-8J"></a>十速证圆寂。<a id="a-8K"></a>如是功德。<a id="a-8L"></a>林野中住比丘修行获如斯报。<a id="a-8M"></a>若有比丘持钵乞食。<a id="a-8N"></a>有十种功德。<a id="a-8O"></a>云何十种。<a id="a-8P"></a>一威仪无缺。<a id="a-8Q"></a>二成熟有情。<a id="a-8R"></a>三远离慢心。<a id="a-8S"></a>四不贪名利。<a id="a-8T"></a>五福田周普。<a id="a-8U"></a>六诸佛欢悦。<a id="a-8V"></a>七绍隆三宝。<a id="a-8W"></a>八梵行圆满舍下劣意。<a id="a-8X"></a>九命终生天。<a id="a-8Y"></a>十究竟圆寂。<a id="a-8Z"></a>如是功德。<a id="a-8a"></a>若常持钵乞食所获。<a id="a-8b"></a>若有比丘持钵乞食。<a id="a-8c"></a>远离十种黑闇。<a id="a-8d"></a>始获如是十种功德。<a id="a-8e"></a>云何十种。<a id="a-8f"></a>一了知出入聚落有益无益。<a id="a-8g"></a>二了知族姓行时有益无益。<a id="a-8h"></a>三了知说法有益无益。<a id="a-8i"></a>四了知亲近阿阇梨和尚有益无益。<a id="a-8j"></a>五了知慈心化利众生有益无益。<a id="a-8k"></a>六了知亲近远离有益无益。<a id="a-8l"></a>七了知习学戒定慧三有益无益。<a id="a-8m"></a>八了知檀信施衣有益无益。<a id="a-8n"></a>九了知持钵里巷之中有益无益。<a id="a-8o"></a>十了知受用卧具汤药。<a id="a-8p"></a>乃至命终已来有益无益。<a id="a-8q"></a>如此了知。<a id="a-8r"></a>获如是等十种胜报。<a id="a-8s"></a>尔时佛告输迦长者子言。<a id="a-8t"></a>业因业生业因业灭。<a id="a-8u"></a>业有前后引满差别。<a id="a-8v"></a>报乃高低愚智悬隔。<a id="a-8w"></a>说此法时。<a id="a-8x"></a>于是输迦长者白佛言。<a id="a-8y"></a>世尊。<a id="a-8z"></a>此舍卫国坞播塞迦族性之中。<a id="a-90"></a>及余一切刹帝利婆罗门等族姓之中。<a id="a-91"></a>闻皆欢喜忆念受持。<a id="a-92"></a>我等眷属皆悉爱乐长夜安乐。<a id="a-93"></a>利益自他无有穷尽。<a id="a-94"></a>佛言。<a id="a-95"></a>善哉善哉。<a id="a-96"></a>输迦长者。<a id="a-97"></a>如汝所说。</p>
  <p id="a98">尔时世尊说是语已。<a id="a-99"></a>兜儞野子输迦长者。<a id="a-9A"></a>及诸苾刍无量百千人非人等。<a id="a-9B"></a>欢喜踊跃礼佛而退。</p>
 </body>
</html>