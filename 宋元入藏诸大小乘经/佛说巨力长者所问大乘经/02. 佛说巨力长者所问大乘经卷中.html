<!doctype html>
<html id="z3IBUfRgc" data-ver="343">
 <head>
  <meta charset="utf-8">
  <meta author="智吉祥">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说巨力长者所问大乘经卷中</h1>
  <p id="a2">尔时世尊复告巨力长者及诸长者言。<a id="a-3"></a>汝等宿植善本信根坚固。<a id="a-4"></a>欲学菩萨摩诃萨所修之行。<a id="a-5"></a>伏断障染求证菩提。<a id="a-6"></a>应当观彼诸有情类。<a id="a-7"></a>从无始来轮回流转。<a id="a-8"></a>持苦报身经历多生不可限数而此色身无有坚实如幻如化。<a id="a-9"></a>是诸有情颠倒妄念构造业因。<a id="a-A"></a>外藉众缘积集成就。<a id="a-B"></a>如水为冰及如聚沫。<a id="a-C"></a>五蕴四大先业为因招感势力。<a id="a-D"></a>积集诸种住识藏中。<a id="a-E"></a>假彼父母情爱和合贪喜俱极。<a id="a-F"></a>最后各出浓厚精血。<a id="a-G"></a>号羯罗蓝。<a id="a-H"></a>识依于彼最初而住。<a id="a-I"></a>以至后时精血交结。<a id="a-J"></a>不净凝成处于胎中。<a id="a-K"></a>所历诸位。<a id="a-L"></a>业风内吹肢相增长。<a id="a-M"></a>由业势力渐渐所资。<a id="a-N"></a>色身四大诸根具足。<a id="a-O"></a>心识烦恼亦共俱生。<a id="a-P"></a>既离胎胞。<a id="a-Q"></a>外风所触楚痛发声。<a id="a-R"></a>于一切境不能明了。<a id="a-S"></a>风缘动转有出入息。<a id="a-T"></a>饮啖母乳结生便利。<a id="a-U"></a>心识现行生诸分别。<a id="a-V"></a>耽众食味资益诸根。<a id="a-W"></a>皮肤血肉肠胃骨髓。<a id="a-X"></a>发毛爪齿涕唾便利。<a id="a-Y"></a>身形肢体好丑之相。<a id="a-Z"></a>从自业因受诸异报。<a id="a-a"></a>贪嗔痴慢烦恼随逐。<a id="a-b"></a>于冤亲境妄生违顺。<a id="a-c"></a>五欲色相纵意染着。<a id="a-d"></a>于业报身复增业报。<a id="a-e"></a>密近恶友疏慢尊亲。<a id="a-f"></a>于菩萨人及真实法。<a id="a-g"></a>心不爱乐亦不餐采。<a id="a-h"></a>恣任愚痴造作诸恶。<a id="a-i"></a>嗔恚暴害谄曲嫉妒。<a id="a-j"></a>忿戾斗诤捶打骂辱。<a id="a-k"></a>损恼有情。<a id="a-l"></a>于男女色横生染着。<a id="a-m"></a>如绳缚物不相舍离。<a id="a-n"></a>于自身相不念无常。<a id="a-o"></a>谓得长时永无殒谢。<a id="a-p"></a>于诸资财及以珍宝。<a id="a-q"></a>多求积聚而无厌足。<a id="a-r"></a>尘劳垢染覆盖心识。<a id="a-s"></a>不修智慧增长无明。<a id="a-t"></a>不觉世间男女色相。<a id="a-u"></a>及以自身五根四大杂染所起。<a id="a-v"></a>由颠倒缘堕不净处。<a id="a-w"></a>皮肤血肉发毛爪齿本无自相。<a id="a-x"></a>从彼贪爱结业所生。<a id="a-y"></a>流转轮回因缘不断。<a id="a-z"></a>生死苦果无暂停息。<a id="a-10"></a>烦恼业火烧逼身心。<a id="a-11"></a>于昼夜时未尝安适。<a id="a-12"></a>愚盲闇钝懈怠放逸。<a id="a-13"></a>不乐菩提违背圣道。<a id="a-14"></a>于自心垢不求清净。<a id="a-15"></a>身常倨傲心意贡高。<a id="a-16"></a>诬谤因果轻毁贤善。<a id="a-17"></a>于有为相虚幻空法。<a id="a-18"></a>不觉不知。<a id="a-19"></a>如是无智诸有情类。<a id="a-1A"></a>处生死海无有出期。<a id="a-1B"></a>汝诸长者。<a id="a-1C"></a>于如是事。<a id="a-1D"></a>应悉觉悟了知。<a id="a-1E"></a>色相珍玩资具男女眷属。<a id="a-1F"></a>假缘而有相会暂时。<a id="a-1G"></a>眷念方隆已归磨灭。<a id="a-1H"></a>五蕴身相本性皆空。<a id="a-1I"></a>由诸妄因受诸异报。<a id="a-1J"></a>如梦中人历种种事。<a id="a-1K"></a>觉已皆空都无所有。<a id="a-1L"></a>是故菩萨摩诃萨。<a id="a-1M"></a>志求阿耨多罗三藐三菩提于诸色相觉悟解脱。<a id="a-1N"></a>障染轻微智慧明了。<a id="a-1O"></a>虽发大愿往诸趣中受种种身。<a id="a-1P"></a>为化众生心无颠倒。<a id="a-1Q"></a>如是乃至遍十方刹。<a id="a-1R"></a>随顺众生作诸事业。<a id="a-1S"></a>布施软语利行同事。<a id="a-1T"></a>方便摄受饶益有情。<a id="a-1U"></a>舍邪见家人于正道。<a id="a-1V"></a>修诸善行同趣大乘。<a id="a-1W"></a>远至菩提誓无退屈。<a id="a-1X"></a>善男子。<a id="a-1Y"></a>菩萨摩诃萨。<a id="a-1Z"></a>为求阿耨多罗三藐三菩提。<a id="a-1a"></a>身心清净得四总持。<a id="a-1b"></a>于名句义印忍不忘谛审思惟。<a id="a-1c"></a>达彼真实诸法自性。<a id="a-1d"></a>菩萨摩诃萨。<a id="a-1e"></a>身心清净。<a id="a-1f"></a>于诸有情平等任持。<a id="a-1g"></a>不生冤亲憎爱分别。<a id="a-1h"></a>菩萨摩诃萨。<a id="a-1i"></a>身心清净。<a id="a-1j"></a>不着世间上妙美食。<a id="a-1k"></a>唯餐法喜禅悦之味。<a id="a-1l"></a>菩萨摩诃萨。<a id="a-1m"></a>身心清净。<a id="a-1n"></a>观诸世间一切有为生灭之相。<a id="a-1o"></a>皆是虚妄无有真实。<a id="a-1p"></a>菩萨摩诃萨。<a id="a-1q"></a>身心清净。<a id="a-1r"></a>孝养父母敬顺师长。<a id="a-1s"></a>承受教诲无轻慢心。<a id="a-1t"></a>菩萨摩诃萨。<a id="a-1u"></a>身心清净。<a id="a-1v"></a>生于上族为大国王。<a id="a-1w"></a>正法化民息除斗诤。<a id="a-1x"></a>菩萨摩诃萨。<a id="a-1y"></a>身心清净。<a id="a-1z"></a>远离暴害屠儿魁脍。<a id="a-20"></a>诸恶律仪旃陀罗行。<a id="a-21"></a>少欲知足无不与取。<a id="a-22"></a>常修梵行绝爱染心。<a id="a-23"></a>菩萨摩诃萨。<a id="a-24"></a>身心清净。<a id="a-25"></a>言语真实离于虚妄。<a id="a-26"></a>音声清彻令人乐闻。<a id="a-27"></a>说法如泉流注不断。<a id="a-28"></a>菩萨摩诃萨。<a id="a-29"></a>身心清净。<a id="a-2A"></a>善能调伏贪嗔痴等。<a id="a-2B"></a>于三有果心不染着。<a id="a-2C"></a>苦法资具亦不舍离。<a id="a-2D"></a>智慧现前心常明了。<a id="a-2E"></a>菩萨摩诃萨。<a id="a-2F"></a>身心清净。<a id="a-2G"></a>四等六度昼夜修习乃至长时。<a id="a-2H"></a>无少疲倦。<a id="a-2I"></a>八万四千烦恼尘劳。<a id="a-2J"></a>一一对治生诸功德。<a id="a-2K"></a>菩萨摩诃萨。<a id="a-2L"></a>身心清净。<a id="a-2M"></a>不着菩提不厌生灭。<a id="a-2N"></a>于诸法中心得自在。<a id="a-2O"></a>或入流转或证涅槃。<a id="a-2P"></a>菩萨摩诃萨。<a id="a-2Q"></a>身心清净。<a id="a-2R"></a>于今佛说最上大乘。<a id="a-2S"></a>深生爱乐。<a id="a-2T"></a>及能忆念过去诸佛甚深经典。<a id="a-2U"></a>任持不忘。<a id="a-2V"></a>亦能宣转诸佛法轮。<a id="a-2W"></a>如大江河流注无尽。<a id="a-2X"></a>菩萨摩诃萨身心清净。<a id="a-2Y"></a>远离谄曲憍慢嫉妒恶兽毒虫毕舍遮行。<a id="a-2Z"></a>慈爱有情不生损恼。<a id="a-2a"></a>菩萨摩诃萨。<a id="a-2b"></a>身心清净。<a id="a-2c"></a>不贪资具不念饮食。<a id="a-2d"></a>不舍贫乏及与孤露。<a id="a-2e"></a>所生之处资财丰足。<a id="a-2f"></a>眷属成就身相端正。<a id="a-2g"></a>有大威德。<a id="a-2h"></a>菩萨摩诃萨。<a id="a-2i"></a>身心清净。<a id="a-2j"></a>于一切乐无不了知。<a id="a-2k"></a>于一切苦无不解脱。<a id="a-2l"></a>生老病死亲爱别离。<a id="a-2m"></a>所欲难得仇仇会遇众苦现前悉能晓了。<a id="a-2n"></a>不为恼触。<a id="a-2o"></a>观诸有情及以色相。<a id="a-2p"></a>如梦如幻无有坚固。<a id="a-2q"></a>汝诸长者。<a id="a-2r"></a>随其所闻当如是知。<a id="a-2s"></a>诸大菩萨身心清净。<a id="a-2t"></a>四大五蕴色身空聚毕竟非实。<a id="a-2u"></a>尔时世尊复告巨力长者等言。<a id="a-2v"></a>善男子。<a id="a-2w"></a>如是菩萨摩诃萨。<a id="a-2x"></a>于生死界。<a id="a-2y"></a>其所爱身为缘有情。<a id="a-2z"></a>示现形相无有希求。<a id="a-30"></a>于种种境远离爱染。<a id="a-31"></a>身心平等无取无舍。<a id="a-32"></a>常作善事利益安乐。<a id="a-33"></a>饶益众生未尝懈废。<a id="a-34"></a>所有寿命于三界中或增或减。<a id="a-35"></a>随顺众生。<a id="a-36"></a>所乐差别。<a id="a-37"></a>为令觉悟心无所欲。<a id="a-38"></a>于诸众生平等一观。<a id="a-39"></a>于诸世中上妙珍宝受用之具。<a id="a-3A"></a>金银库藏钱财谷米。<a id="a-3B"></a>衣服饮食床榻卧具。<a id="a-3C"></a>涂香末香花鬘璎珞婇女眷属。<a id="a-3D"></a>一切世间种种上妙严饰之具于自所有色身寿命。<a id="a-3E"></a>而是菩萨摩诃萨悉无爱恋。<a id="a-3F"></a>若有众生。<a id="a-3G"></a>而来求乞钱财谷米金银库藏珍妙之物。<a id="a-3H"></a>衣服饮食床榻卧具涂香末香花鬘璎珞。<a id="a-3I"></a>男子婇女内外眷属。<a id="a-3J"></a>色身寿命悉皆能舍。<a id="a-3K"></a>未尝有心于刹那顷暂生悭吝。<a id="a-3L"></a>何以故。<a id="a-3M"></a>是菩萨摩诃萨。<a id="a-3N"></a>久悟虚幻。<a id="a-3O"></a>于生灭相而无染着。<a id="a-3P"></a>为欲圆满六波罗蜜到于彼岸。<a id="a-3Q"></a>度脱众生亦离苦际。<a id="a-3R"></a>是故于此生灭因缘虚幻境相。<a id="a-3S"></a>唯求远离。<a id="a-3T"></a>无心取着故无吝惜。<a id="a-3U"></a>善男子当知。<a id="a-3V"></a>菩萨摩诃萨。<a id="a-3W"></a>如是修行六到彼岸微妙胜行。<a id="a-3X"></a>精进长时无少懈怠。<a id="a-3Y"></a>即当速得成就无上正等菩提。<a id="a-3Z"></a>永契真常心无退转。<a id="a-3a"></a>尔时世尊为诸长者。<a id="a-3b"></a>重宣此义而说偈言。</p>
  <p id="a3c">善哉长者　　汝等当知　　是菩萨人</p>
  <p id="a3d">于生灭法　　种种身相　　种种寿命</p>
  <p id="a3e">严饰之具　　婇女眷属　　为欲圆满</p>
  <p id="a3f">六波罗蜜　　转化众生　　远离苦际</p>
  <p id="a3g">于此所有　　皆不爱着　　汝善男子</p>
  <p id="a3h">欢喜谛听　　于菩萨行　　当勤修习</p>
  <p id="a3i">勿以贪嗔　　烦恼绳索　　昼夜系缚</p>
  <p id="a3j">沦堕三涂　　无有休息　　汝善男子</p>
  <p id="a3k">是身犹如　　饮食之器　　内外之间</p>
  <p id="a3l">常令清净　　诸恶毒物　　不令入中</p>
  <p id="a3m">参诸上味　　若有饮啖　　损坏色身</p>
  <p id="a3n">及与寿命　　身中若有　　贪嗔痴等</p>
  <p id="a3o">烦恼毒药　　参诸法味　　众生饮啖</p>
  <p id="a3p">损坏法身　　及与慧命　　汝善男子</p>
  <p id="a3q">一切众生　　无始时来　　少有智慧</p>
  <p id="a3r">如彼婴儿　　但念乳食　　余无知见</p>
  <p id="a3s">于诸境相　　不能分别　　生灭过患</p>
  <p id="a3t">由因感果　　果复造因　　智不现前</p>
  <p id="a3u">心常痴暗　　唯贪饮食　　资益四大</p>
  <p id="a3v">常处梦中　　而无醒觉　　于佛教法</p>
  <p id="a3w">心无修习　　犹如醉人　　言无义味</p>
  <p id="a3x">于五欲境　　未尝远离　　昼夜邪思</p>
  <p id="a3y">唯增苦恼　　愁忧积集　　身心放逸</p>
  <p id="a3z">纵无明流　　入生死海　　漂沉汨没</p>
  <p id="a40">受诸业报　　饥寒困苦　　羸瘦憔悴</p>
  <p id="a41">远于彼岸　　不能解脱　　此诸众生</p>
  <p id="a42">从久远来　　于自真心　　尘惑所昏</p>
  <p id="a43">不能觉悟　　故于幻境　　贪爱染着</p>
  <p id="a44">汝诸长者　　当知己身　　假因缘成</p>
  <p id="a45">无有坚固　　但由业力　　造作招集</p>
  <p id="a46">生死轮回　　受诸异报　　循环远劫</p>
  <p id="a47">无解脱时　　智者观之　　深心厌舍</p>
  <p id="a48">凡夫愚昧　　不念无常　　着我着人</p>
  <p id="a49">专自逸乐　　不亲善友　　自构业缘</p>
  <p id="a4A">身坏命终　　当堕地狱　　轮转三界</p>
  <p id="a4B">受诸苦恼　　大火逼身　　逃窜无地</p>
  <p id="a4C">诸佛大悲　　哀愍世间　　自无信心</p>
  <p id="a4D">亦难救护　　智者自知　　色身虚幻</p>
  <p id="a4E">无有真实　　但由业因　　之所招集</p>
  <p id="a4F">根尘大种　　和合积聚　　假名为身</p>
  <p id="a4G">如沫如泡　　毕竟无体　　脓血败坏</p>
  <p id="a4H">何所爱着　　是故当知　　于此聚中</p>
  <p id="a4I">作不净观　　深生厌离　　勤修圣法</p>
  <p id="a4J">趣不坏身　　远离众恶　　近善知识</p>
  <p id="a4K">信最上乘　　修菩提行　　广修福慧</p>
  <p id="a4L">生佛国中　　身心安乐　　清净无畏</p>
  <p id="a4M">以微妙衣　　及上饮食　　床榻卧具</p>
  <p id="a4N">花鬘璎珞　　无价宝香　　种种资具</p>
  <p id="a4O">充足无乏　　以清净心　　欢喜供养</p>
  <p id="a4P">惭愧胜解　　希除罪业　　增长福智</p>
  <p id="a4Q">如是之人　　百千劫中　　于无上乘</p>
  <p id="a4R">发生信解　　渐以觉悟　　实性真空</p>
  <p id="a4S">本来寂静　　如海湛然　　无有增减</p>
  <p id="a4T">虽遇风缘　　水成波浪　　即波为水</p>
  <p id="a4U">动静一源　　如是了知　　住佛境界</p>
  <p id="a4V">不生恶趣　　渐息轮回　　百千俱胝</p>
  <p id="a4W">那庾多劫　　明了心地　　贪嗔痴慢</p>
  <p id="a4X">烦恼业因　　而不现行　　杂类苦果</p>
  <p id="a4Y">自然不受　　色身坚固　　经无量时</p>
  <p id="a4Z">欢喜快乐　　心无邪念　　亦无妄想</p>
  <p id="a4a">于颠倒境　　常生思惟　　善说法要</p>
  <p id="a4b">利益众生　　自无病行　　令他亦无</p>
  <p id="a4c">适悦调顺　　安隐快乐　　深入禅定</p>
  <p id="a4d">离诸苦缚　　常以善行　　守护众生</p>
  <p id="a4e">不作恶缘　　亲近智者　　称扬如来</p>
  <p id="a4f">最胜妙法　　恭敬赞叹　　踊跃奉行</p>
  <p id="a4g">观诸世间　　有为事相　　皆如幻梦</p>
  <p id="a4h">无一真实　　了知饮食　　色力寿命</p>
  <p id="a4i">烦恼苦本　　愚夫无知　　耽染爱着</p>
  <p id="a4j">无一刹那　　暂时间断　　味诸饮食</p>
  <p id="a4k">增长过失　　善友教诲　　心不信受</p>
  <p id="a4l">遇恶知识　　密近随逐　　深入愚痴</p>
  <p id="a4m">不能觉悟　　于诸尘境　　妄想执着</p>
  <p id="a4n">昼夜无时　　染诸娱乐　　智者观之</p>
  <p id="a4o">深生厌舍　　又诸世间　　色相幻惑</p>
  <p id="a4p">毕竟衰谢　　妻子男女　　眷属因缘</p>
  <p id="a4q">如行路人　　暂时而会　　因缘报尽</p>
  <p id="a4r">恩爱别离　　难以刹那　　相恋而住</p>
  <p id="a4s">汝诸长者　　当知幻身　　譬如画师</p>
  <p id="a4t">绘众色相　　好丑虽成　　毕竟当坏</p>
  <p id="a4u">又如冬月　　积水为冰　　坚厚暂时</p>
  <p id="a4v">终镕成水　　所以者何　　色相虚幻</p>
  <p id="a4w">体性非实　　而愚痴人　　随境生贪</p>
  <p id="a4x">染着爱乐　　心既颠倒　　造不善因</p>
  <p id="a4y">沦堕三涂　　受种种苦　　经于长劫</p>
  <p id="a4z">无有出期　　设生人天　　耽诸快乐</p>
  <p id="a50">由此幻身　　造作恶业　　无有穷尽</p>
  <p id="a51">如是痴人　　常为结使　　冤家魔娆</p>
  <p id="a52">妻子男女　　父母眷属　　系缚在心</p>
  <p id="a53">未尝舍离　　昼夜之间　　为彼缠缚</p>
  <p id="a54">妄认为乐　　实是苦因　　恣任三毒</p>
  <p id="a55">憎长憍慢　　如是之人　　违背善缘</p>
  <p id="a56">不生智慧　　造作无边　　诸不律仪</p>
  <p id="a57">于诸眷属　　父母妻子　　珍宝饮食</p>
  <p id="a58">生苦法中　　心无厌足　　不思出离</p>
  <p id="a59">耽染爱着　　多求财宝　　积集库藏</p>
  <p id="a5A">见诸贫穷　　饥饿众生　　无怜愍心</p>
  <p id="a5B">拯济困厄　　不行正道　　邪念增强</p>
  <p id="a5C">智人教示　　不能听受　　故处轮回</p>
  <p id="a5D">汝诸长者　　人之色身　　譬如大树</p>
  <p id="a5E">根茎枝叶　　悉皆繁茂　　久无湿润</p>
  <p id="a5F">土地干亢　　为日所炙　　脂脉皆尽</p>
  <p id="a5G">不经岁月　　必当枯朽　　一切众生</p>
  <p id="a5H">盛年壮色　　身相充满　　贪着世间</p>
  <p id="a5I">纵五欲乐　　筋血衰耗　　病苦所侵</p>
  <p id="a5J">形貌憔悴　　诸根衰谢　　不得久停</p>
  <p id="a5K">终归磨灭　　如是痴人　　爱着色身</p>
  <p id="a5L">贪诸财宝　　不知罪福　　不念无常</p>
  <p id="a5M">如树枯朽　　不久摧坏　　汝诸长者</p>
  <p id="a5N">观此幻身　　及彼资生　　金银琉璃</p>
  <p id="a5O">真珠摩尼　　砗磲码瑙　　珊瑚琥珀</p>
  <p id="a5P">体无真实　　犹如聚沫　　愚者迷情</p>
  <p id="a5Q">妄生贵重　　但增贪欲　　杂乱正心</p>
  <p id="a5R">于佛法门　　无所趣入　　智者了知</p>
  <p id="a5S">色身资具　　一切皆如　　梦所见物</p>
  <p id="a5T">都无自相　　防护六根　　闭于五欲</p>
  <p id="a5U">亲近三宝　　行施等行　　息诸悭吝</p>
  <p id="a5V">绝爱染心　　观彼诸欲　　如大火聚</p>
  <p id="a5W">烧煮众生　　甚可怖畏　　不应恋着</p>
 </body>
</html>