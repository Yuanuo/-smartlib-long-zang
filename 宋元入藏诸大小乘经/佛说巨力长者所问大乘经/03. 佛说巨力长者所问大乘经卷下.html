<!DOCTYPE html>
<html>
<head>
  <meta charset="utf-8"/>
  <meta name="author" content="智吉祥/宋"/>
  <meta name="library" content="龙藏"/>
  <meta name="catalog" content="龙藏/宋元入藏诸大小乘经"/>
  <title>佛说巨力长者所问大乘经卷下</title>
</head>
<body>
  <h1 class="head">佛说巨力长者所问大乘经卷下</h1>
  <p>佛告长者　　是诸众生　　于多劫中</p>
  <p>积集诸法　　谓贪嗔痴　　见慢疑悔</p>
  <p>于诸欲境　　触向迷著　　于昼夜时</p>
  <p>曾无间断　　寂灭静虑　　未尝修习</p>
  <p>生死苦源　　亦不观察　　不了世间</p>
  <p>生灭之相　　无有自体　　毕竟归空</p>
  <p>但由贪爱　　积集成种　　假因缘生</p>
  <p>和合似有　　因缘势尽　　复归散灭</p>
  <p>由本无明　　复生贪爱　　本末相续</p>
  <p>加蚁循环　　于出世间　　真实理中</p>
  <p>诸佛菩萨　　清净境界　　无有片心</p>
  <p>爱乐趣入　　如是之人　　愚痴所覆</p>
  <p>于生死海　　流转漂没　　五尘幻相</p>
  <p>深心染著　　醉乱颠倒　　终无醒觉</p>
  <p>若有众生　　善根成熟　　自然亲近</p>
  <p>诸善知识　　心常修习　　行二利行</p>
  <p>于诸增上　　补特伽罗　　能说法者</p>
  <p>发希有心　　爱乐恭敬　　不生憍慢</p>
  <p>于佛功德　　甚深微妙　　不思议境</p>
  <p>无疑无谤　　亦不于诸　　五尘境中</p>
  <p>虚妄迷执　　起于贪爱　　不作众罪</p>
  <p>生灭苦因　　昼夜精勤　　思惟谛实</p>
  <p>增诸胜行　　习施等法　　常乐读诵</p>
  <p>大乘经典　　心无邪念　　无有异想</p>
  <p>法喜禅悦　　清净梵行　　长养法身</p>
  <p>及资慧命　　不同痴人　　染著世间</p>
  <p>但念饮食　　色身资具　　五欲娱乐</p>
  <p>常无厌舍　　不知苦本　　不求解脱</p>
  <p>著诸外道　　邪觉邪思　　正念不生</p>
  <p>无真实慧　　如说我有　　清净宝池</p>
  <p>若有众生　　入中洗浴　　游戏娱乐</p>
  <p>如是之人　　不久当得　　生诸天上</p>
  <p>如是愚痴　　执诸异见　　迷失因果</p>
  <p>邪妄推求　　颠倒正理　　修不净行</p>
  <p>恶因苦果　　无解脱时　　汝诸长者</p>
  <p>应当了知　　世间因果　　虚假和合</p>
  <p>如木偶人　　所作事业　　而于其中</p>
  <p>勿生憍慢　　帑藏珍财　　尊荣豪侈</p>
  <p>如梦所见　　觉已即空　　而诸愚人</p>
  <p>不知此等　　生灭幻化　　性本空寂</p>
  <p>故于世间　　执为常有　　所以者何</p>
  <p>由无始来　　起贪嗔痴　　缠缚不舍</p>
  <p>违顺喜怒　　无有暂息　　冤家仇对</p>
  <p>常现在前　　眷属广大　　财宝丰饶</p>
  <p>密附亲近　　共成娱乐　　增长贪爱</p>
  <p>为苦所因　　后或贫匮　　财物散失</p>
  <p>乖异别离　　愁忧苦恼　　起诸诤讼</p>
  <p>及其冤结　　至年老大　　加诸众苦</p>
  <p>形色憔悴　　诸根衰朽　　朋善眷属</p>
  <p>悉皆厌弃　　盛年壮色　　耽著五欲</p>
  <p>不乐修行　　不思厌离　　老病相侵</p>
  <p>空怀愁恼　　身坏命终　　堕于地狱</p>
  <p>牛头驱责　　楚毒辛酸　　无救无依</p>
  <p>远历长劫　　地狱报尽　　生饿鬼中</p>
  <p>头如大山　　咽如针孔　　不识饮食</p>
  <p>皮骨连立　　饿鬼报尽　　生畜生中</p>
  <p>鳞介羽毛　　水陆飞走　　递相搏撮</p>
  <p>常怀惊怖　　复遭网捕　　逃窜无由</p>
  <p>鞭杖捶挞　　偿往宿债　　畜生业尽</p>
  <p>或生人中　　贫穷卑贱　　诸根不具</p>
  <p>资缘乏少　　多诸病苦　　设生富贵</p>
  <p>福慧乖违　　所有资财　　不能受用</p>
  <p>或多嗔恚　　常苦自心　　或染沉痾</p>
  <p>而获夭逝　　如是果报　　由贪嗔痴</p>
  <p>之所造作　　如蚕作茧　　而自缠缚</p>
  <p>如蛾恋火　　终致烧然　　身心迫恼</p>
  <p>无有暂安　　恶业相牵　　往来不住</p>
  <p>于三恶道　　如游园观　　虽遇众苦</p>
  <p>无悔惜心　　不求解脱　　亦无厌舍</p>
  <p>受诸罪报　　难堪难忍　　窈窈冥冥</p>
  <p>告诉无所　　当此之时　　父母妻子</p>
  <p>一切眷属　　不相替代　　唯应自身</p>
  <p>独受众殃　　从苦入苦　　无有休息</p>
  <p>如是因缘　　皆由众生　　无始无明</p>
  <p>相续发起　　贪嗔结使　　动身口意</p>
  <p>广造诸恶　　未解悔除　　三有业因</p>
  <p>念念增长　　汝诸长者　　若有众生</p>
  <p>志乐寂静　　希求出离　　心于所缘</p>
  <p>染净平等　　自然当得　　业障轻微</p>
  <p>远离轮回　　杂恶果报　　于佛正法</p>
  <p>信乐修习　　渐能调伏　　贪嗔痴等</p>
  <p>亦能观察　　了知色身　　如幻如梦</p>
  <p>如电如泡　　毕竟推求　　终无实处</p>
  <p>诸有智人　　应当如是　　审谛观察</p>
  <p>我法皆空　　而于诸佛　　真善法中</p>
  <p>渐次修行　　施等胜行　　积集微妙</p>
  <p>增上正法　　弃舍凡性　　克成圣种</p>
  <p>譬如为山　　积土而成　　又如滴水</p>
  <p>渐盈大器　　诸善男子　　于佛教乘</p>
  <p>实事理中　　深忍乐欲　　于诸世道</p>
  <p>不可味著　　舍虚妄法　　证真实性</p>
  <p>离生死苦　　得无畏乐　　悟彼色相</p>
  <p>犹如阳焰　　但诳妄情　　无实体性</p>
  <p>如是观察　　诸法自相　　心不颠倒</p>
  <p>究竟解脱　　是名名为　　菩萨乘性</p>
  <p>善能安乐　　一切众生　　于佛所行</p>
  <p>种种行愿　　随顺修觉　　心不退屈</p>
  <p>精进长时　　无有懈废　　速能修习</p>
  <p>六波罗蜜　　自行檀度　　不望报恩</p>
  <p>三轮体空　　二缘俱泯　　或于后时</p>
  <p>皆悉无悔　　诸根密护　　不犯尸罗</p>
  <p>冤对现前　　亦无加报　　初中后夜</p>
  <p>勇猛精进　　远离谊烦　　息诸散乱</p>
  <p>于善恶品　　有力思择　　身业清净</p>
  <p>常现律仪　　言音柔软　　和悦众心</p>
  <p>意地无非　　绝诸觉观　　于诸如来</p>
  <p>所有最上　　微妙深法　　则能趣入</p>
  <p>以善巧智　　摄受众生　　称彼机宜</p>
  <p>方便演说　　各令悟入　　解脱法门</p>
  <p>时巨力长者。与五百长者。闻是法已。心大欢喜踊跃无量。于所闻法得深法忍。得最大忍。得无上忍。即从坐起绕佛三匝。头面礼足却住一面。尔时巨力长者。与五百长者等。异口同音白佛言。世尊。我等从昔已来。未曾闻是甚深妙法。今日乃于无上觉者。具一切智者。是诸世间施大法者之所。得闻如是妙法。由是了知世间诸法唯假施设。如幻梦等毕竟归空。悉皆悟入无生法忍。发阿耨多罗三藐三菩提心。愿我当来如今世尊。能于无量人天大众之中。作大师子吼。显示微妙清净法音。利益安乐一切众生。世尊。我等今者乐欲说偈赞叹如来。惟愿听许。即于佛前而说偈言。</p>
  <p class="l-js-5c">金色微妙相　　最胜无与等</p>
  <p class="l-js-5c">能以柔软音　　演畅真实义</p>
  <p class="l-js-5c">久修菩萨行　　寿命不可量</p>
  <p class="l-js-5c">一切诸众生　　见闻皆欢喜</p>
  <p class="l-js-5c">清净功德聚　　安处于道场</p>
  <p class="l-js-5c">譬如日天子　　常住处空界</p>
  <p class="l-js-5c">皆由往昔中　　广大行布施</p>
  <p class="l-js-5c">谓金银珍宝　　象马及车乘</p>
  <p class="l-js-5c">并头目髓脑　　国城妻子等</p>
  <p class="l-js-5c">能行此难行　　檀度方圆满</p>
  <p class="l-js-5c">以本愿力故　　示现应化身</p>
  <p class="l-js-5c">长时无间断　　过于殑伽劫</p>
  <p class="l-js-5c">大悲不思议　　哀愍诸群盲</p>
  <p class="l-js-5c">施以甘露法　　除恼使清凉</p>
  <p class="l-js-5c">我等从多劫　　流转诸有中</p>
  <p class="l-js-5c">贪爱于资具　　及妻子眷属</p>
  <p class="l-js-5c">鲜福无智慧　　不发菩提心</p>
  <p class="l-js-5c">染著于名闻　　并五欲娱乐</p>
  <p class="l-js-5c">我等宿福庆　　幸得遇世尊</p>
  <p class="l-js-5c">闻此微妙义　　了知虚幻法</p>
  <p class="l-js-5c">各各得解脱　　其心皆安隐</p>
  <p class="l-js-5c">愿佛听我等　　出家作沙门</p>
  <p class="l-js-5c">当愿一切众　　尽悟此法门</p>
  <p class="l-js-5c">不著世间乐　　速成菩提道</p>
  <p>尔时巨力长者等说此偈已。各各虔诚投佛出家。佛乃听许。于时世尊即于座上熙怡微笑。以威德力现大神通。即于面门放无数光。其光杂色犹如众宝之所间错。所谓青色黄色赤色绿色紫色玻璃色黄金色。所放之光。遍照无量无边不可思议阿僧祇世界。上至梵世。所有诸天身光及日月光。悉皆掩蔽不得显现。如是光明照烛之处。一切众生触是光者。无不适悦。恶业众生罪障消除。盲者能视聋者能闻。跛者能行哑者能言。饥者能满裸者得衣。牢狱有情枷锁免离。无有诸恶圣境现前。是时会中人天大众。身意快乐怪未曾有。咸作是言。以何因缘而现此相。各各发心从座而起。绕佛百千匝已。恭敬礼拜供养赞叹。却住一面。尔时众中尊者阿难偏袒右肩右膝著地。曲躬恭敬而白佛言。世尊。是何因缘现斯奇瑞。今此众会悉皆有疑。各各谓言。世尊未尝无因而笑。今日如来现此异相。必有所因。如来应供正等正觉。大慈大悲。愿为我等宣说。今者佛自庄严种种善事。众欲乐闻。尔时世尊告尊者阿难言。如来今日现斯祥瑞谓欲宣说巨力长者并五百长者悟无生法忍。发阿耨多罗三藐三菩提心。次第成佛因缘之事。汝当善听阿难。是诸长者。已于过去无量百千俱胝那庾多佛所。各各亲近供养恭敬礼拜尊重赞叹。得闻如是最上。真实法义。消除业障远离三涂。于百千劫常生人天受胜妙乐。乃至于今财富炽盛有大眷属。福慧尊严人所爱敬。由昔所植善根力故。今于我所。复得闻是甚深法义。阿难。是巨力长者并五百长者。于当来世。得值弥勒如来应正等觉。于彼佛所。复闻清净大乘妙法善能精勤修习菩萨施等六波罗蜜行。能于十方。亲近礼拜恭敬供养尊重赞叹无量诸佛。亦得值遇贤劫诸佛彼佛世尊。亦为宣说微妙大乘法义。闻已受持。复能展转为人演说。示教利喜无量众生阿难是巨力。长者过是已后经五千劫。常生诸佛国土种种修行。值遇诸佛。承事供养无空过者。末后当成阿耨多罗三藐三菩提。尽同一号。名曰吉祥藏如来应正等正觉明行圆满善逝世间解无上丈夫调御士天人师佛薄伽梵国界庄严安隐丰乐。正法像法寿命劫数。皆悉同等。说法度人不可称数。尔时尊者阿难及人天大众。闻佛世尊善说如是微妙法义咸悉赞叹。复白佛言。世尊。此经当以何名。我等云何受持。佛告阿难。此经名曰巨力长者所问大乘经。当受持之。佛说是经已。尊者阿难。与菩萨比丘并巨力长者等。及一切世间天人阿修罗乾闼婆等。闻佛所说皆大欢喜。信受奉行。</p>
</body></html>