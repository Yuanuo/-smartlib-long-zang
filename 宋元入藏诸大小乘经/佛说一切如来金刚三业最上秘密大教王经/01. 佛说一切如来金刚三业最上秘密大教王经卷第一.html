<!doctype html>
<html id="z3IBUlFip" data-ver="663">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说一切如来金刚三业最上秘密大教王经卷第一</h1>
  <h2 id="a2">一切如来金刚三业最上甚深秘密中秘密诸佛大集会安住一切如来三摩地大曼拏罗分第一</h2>
  <p id="a3">如是我闻。<a id="a-4"></a>一时佛住一切如来神通加持一切如来金刚三业一切如来正智出生变化清净境界。<a id="a-5"></a>与不可数不可计一切佛刹须弥山量等尘数诸大菩萨众俱。<a id="a-6"></a>其名曰金刚三昧菩萨。<a id="a-7"></a>金刚身菩萨。<a id="a-8"></a>金刚语菩萨。<a id="a-9"></a>金刚心菩萨。<a id="a-A"></a>金刚定菩萨。<a id="a-B"></a>金刚最胜菩萨。<a id="a-C"></a>金刚地菩萨。<a id="a-D"></a>金刚水菩萨。<a id="a-E"></a>金刚火菩萨。<a id="a-F"></a>金刚风菩萨。<a id="a-G"></a>金刚虚空菩萨。<a id="a-H"></a>金刚色菩萨。<a id="a-I"></a>金刚声菩萨。<a id="a-J"></a>金刚香菩萨。<a id="a-K"></a>金刚味菩萨。<a id="a-L"></a>金刚触菩萨。<a id="a-M"></a>金刚法界自性菩萨。<a id="a-N"></a>如是等菩萨摩诃萨而为上首。<a id="a-O"></a>是时有等虚空界一切如来。<a id="a-P"></a>所谓大毗卢遮那金刚如来。<a id="a-Q"></a>阿閦金刚如来。<a id="a-R"></a>宝生金刚如来。<a id="a-S"></a>无量寿金刚如来。<a id="a-T"></a>不空成就金刚如来。<a id="a-U"></a>如是等一切如来。<a id="a-V"></a>譬如胡麻。<a id="a-W"></a>遍满虚空而无间隙。<a id="a-X"></a>是诸如来。<a id="a-Y"></a>于虚空中一一出现。</p>
  <p id="aZ">尔时世尊大毗卢遮那金刚如来。<a id="a-a"></a>于大众中即入一切如来最胜自在大教三摩地。<a id="a-b"></a>此三摩地。<a id="a-c"></a>从一切如来庄严身入。<a id="a-d"></a>于是三摩地中总摄一切如来身语心业。<a id="a-e"></a>为大主宰。<a id="a-f"></a>随顺一切所求义故。<a id="a-g"></a>于一身中现诸影像作诸变化然复现本毗卢遮那佛身。<a id="a-h"></a>从是身中出三摩地。<a id="a-i"></a>由是变化故。<a id="a-j"></a>即时出现佛眼菩萨。<a id="a-k"></a>摩摩枳菩萨。<a id="a-l"></a>白衣菩萨。<a id="a-m"></a>多罗菩萨。<a id="a-n"></a>如是等菩萨出生而住。<a id="a-o"></a>又复出现色自性菩萨。<a id="a-p"></a>声自性菩萨。<a id="a-q"></a>香自性菩萨。<a id="a-r"></a>味自性菩萨。<a id="a-s"></a>触自性菩萨。<a id="a-t"></a>如是等菩萨出生而住。</p>
  <p id="au">尔时世尊阿閦金刚如来。<a id="a-v"></a>于诸如来清净境界周遍十方广大圆满大三昧耶大曼拏罗中。<a id="a-w"></a>以加持愿力故如理安住。<a id="a-x"></a>自性观达种种色像。<a id="a-y"></a>出生变化无边佛云。<a id="a-z"></a>四方周密无所间隙。<a id="a-10"></a>于中出现本尊曼拏罗。<a id="a-11"></a>广大庄严住诸佛前。<a id="a-12"></a>如是出现已。<a id="a-13"></a>即于一切如来身语心金刚三业一切如来大曼拏罗中。<a id="a-14"></a>如理安住。</p>
  <p id="a15">是时世尊大毗卢遮那金刚如来。<a id="a-16"></a>阿閦金刚如来。<a id="a-17"></a>宝生金刚如来。<a id="a-18"></a>无量寿金刚如来。<a id="a-19"></a>不空成就金刚如来。<a id="a-1A"></a>是诸如来。<a id="a-1B"></a>皆悉安住金刚菩提心。<a id="a-1C"></a>住菩提心已。<a id="a-1D"></a>即入一切如来现前安住金刚三摩地。</p>
  <p id="a1E">又复安住一切如来吉祥清净大金刚地。<a id="a-1F"></a>乃至尽虚空界一切众生。<a id="a-1G"></a>一切皆得金刚萨埵而为加持。<a id="a-1H"></a>复得一切如来最胜妙乐。</p>
  <p id="a1I">尔时世尊大毗卢遮那金刚如来。<a id="a-1J"></a>从一切如来身语心金刚三业所生三摩地出已。<a id="a-1K"></a>即现大持明人。<a id="a-1L"></a>得一切如来大明加持安住。<a id="a-1M"></a>乃至普遍无边而悉加持此持明人。<a id="a-1N"></a>从佛世尊菩提心。<a id="a-1O"></a>出现其三面住诸佛前。<a id="a-1P"></a>时诸如来一一皆现。</p>
  <p id="a1Q">是时世尊阿閦金刚如来等一切如来。<a id="a-1R"></a>从大毗卢遮那金刚如来心。<a id="a-1S"></a>出三摩地已。<a id="a-1T"></a>各作是言。</p>
  <p id="a1U">大哉一切佛　　悉转菩提心</p>
  <p id="a1V">安住诸如来　　秘密胜无碍</p>
  <p id="a1W">又复世尊大毗卢遮那金刚如来。<a id="a-1X"></a>弹指召集一切如来。<a id="a-1Y"></a>时诸如来即时出现真实三昧化诸宝云雨宝供具。<a id="a-1Z"></a>供养世尊大毗卢遮那金刚如来。<a id="a-1a"></a>作是供养已顶礼恭敬咸作是言。<a id="a-1b"></a>世尊我等皆欲随自宣说一切如来秘密集会金刚精妙真实法门。</p>
  <p id="a1c">是时世尊。<a id="a-1d"></a>大毗卢遮那金刚如来。<a id="a-1e"></a>即赞是言。<a id="a-1f"></a>善哉善哉诸佛世尊。<a id="a-1g"></a>善作善说是大希有。<a id="a-1h"></a>所有一切修秘密行诸菩萨众。<a id="a-1i"></a>得未曾有。<a id="a-1j"></a>悉令了达秘密真实广大法门。<a id="a-1k"></a>断诸疑惑。<a id="a-1l"></a>如是功德最胜无比。<a id="a-1m"></a>所有一切如来众会。<a id="a-1n"></a>一切如来灌顶金刚身语心秘密三业。<a id="a-1o"></a>一切如来加持所作。<a id="a-1p"></a>一切如来金刚三昧出生正句。<a id="a-1q"></a>一切如来最极妙乐无上胜义。<a id="a-1r"></a>乃至一切如来智现前智因果等法。<a id="a-1s"></a>随自宣说今正是时。</p>
  <p id="a1t">尔时世尊阿閦金刚如来。<a id="a-1u"></a>受劝请已。<a id="a-1v"></a>即入一切如来大智光明阿閦金刚三摩地。<a id="a-1w"></a>从定出已住金刚三业。<a id="a-1x"></a>宣说金刚部最上精妙自根本心大明曰。</p>
  <p id="a1y">唵(引一句)嚩日啰(二合)特哩(二合)俱(半音二)</p>
  <p id="a1z">说此大明时彼佛世尊。<a id="a-20"></a>从一切如来身语心中。<a id="a-21"></a>出现持明人。<a id="a-22"></a>现黑白赤三种色相。<a id="a-23"></a>与阿閦如来大印相应。<a id="a-24"></a>安住最上根本一切如来金刚三业。<a id="a-25"></a>此持明人于东方坐。<a id="a-26"></a>是名金刚部主。</p>
  <p id="a27">又复世尊宝生金刚如来。<a id="a-28"></a>即入一切如来宝生金刚吉祥三摩地。<a id="a-29"></a>从定出已。<a id="a-2A"></a>以自三业。<a id="a-2B"></a>宣说宝部最上精妙自根本心大明曰。</p>
  <p id="a2C">唵(引一句)啰怛那(二合)特哩(二合)俱(半音二)</p>
  <p id="a2D">说此大明时彼佛世尊。<a id="a-2E"></a>从一切如来身语心中。<a id="a-2F"></a>出现持明人。<a id="a-2G"></a>现黄白黑三种色相。<a id="a-2H"></a>与宝生大印聚集相应。<a id="a-2I"></a>入虚空界。<a id="a-2J"></a>安住虚空界一切如来金刚三业。<a id="a-2K"></a>此持明人于南方坐。<a id="a-2L"></a>是名宝部主。</p>
  <p id="a2M">又复世尊无量寿金刚如来。<a id="a-2N"></a>即入大莲华教出生金刚三摩地。<a id="a-2O"></a>从定出已。<a id="a-2P"></a>以自三业。<a id="a-2Q"></a>宣说莲华部最上精妙自根本心大明曰。</p>
  <p id="a2R">唵(引一句)阿卢力俱(半音二)</p>
  <p id="a2S">说此大明时彼佛世尊。<a id="a-2T"></a>从一切如来身语心中。<a id="a-2U"></a>出现持明人。<a id="a-2V"></a>现赤白黑三种色相。<a id="a-2W"></a>与观自在大明主大印相应。<a id="a-2X"></a>安住最上一切如来金刚三业。<a id="a-2Y"></a>此持明人于西方坐。<a id="a-2Z"></a>是名莲华部主。</p>
  <p id="a2a">又复世尊不空成就金刚如来。<a id="a-2b"></a>即入一切如来不空三昧金刚三摩地。<a id="a-2c"></a>从定出已。<a id="a-2d"></a>以自三业。<a id="a-2e"></a>宣说三昧句召部最上精妙自根本心大明曰。</p>
  <p id="a2f">唵(引一句)钵啰(二合)倪也(二合引)特哩(二合)俱(半音二)</p>
  <p id="a2g">说此大明时彼佛世尊。<a id="a-2h"></a>从一切如来身语心中。<a id="a-2i"></a>出现持明人。<a id="a-2j"></a>现白黑绿三种色相。<a id="a-2k"></a>与不空金刚大印相应。<a id="a-2l"></a>安住一切如来金刚三业。<a id="a-2m"></a>此持明人于北方坐。<a id="a-2n"></a>是名三昧部主。</p>
  <p id="a2o">又复世尊大毗卢遮那金刚如来。<a id="a-2p"></a>即入一切如来三昧出生金刚三摩地。<a id="a-2q"></a>从定出已。<a id="a-2r"></a>以自三业。<a id="a-2s"></a>宣说佛部最上精妙自根本心大明曰。</p>
  <p id="a2t">唵(引一句)[口*爾]那[口*爾]俱(半音二)</p>
  <p id="a2u">说此大明时彼佛世尊。<a id="a-2v"></a>从一切如来身语心中。<a id="a-2w"></a>出现持明人。<a id="a-2x"></a>现黑白赤三种色相。<a id="a-2y"></a>与大毗卢遮那大印相应。<a id="a-2z"></a>安住最上根本一切如来金刚三业。<a id="a-30"></a>此持明人于中方坐。<a id="a-31"></a>是名佛部主。</p>
  <p id="a32">如是金刚部。<a id="a-33"></a>宝部。<a id="a-34"></a>莲华部。<a id="a-35"></a>三昧部。<a id="a-36"></a>佛部等。<a id="a-37"></a>五部甚深秘密法门。<a id="a-38"></a>是即五种秘密解脱成就。</p>
  <p id="a39">尔时世尊阿閦金刚如来。<a id="a-3A"></a>复入一切如来身语心持金刚调伏三昧三摩地。<a id="a-3B"></a>从定出已。<a id="a-3C"></a>以自身语心。<a id="a-3D"></a>宣说一切金刚部中一切上首明妃根本心大明曰。</p>
  <p id="a3E">唵(引一句)讷尾(二合引)沙啰帝(二)</p>
  <p id="a3F">说此大明时彼佛世尊。<a id="a-3G"></a>从一切如来身语心。<a id="a-3H"></a>出现持明菩萨。<a id="a-3I"></a>住女人色相。<a id="a-3J"></a>于东南隅坐。</p>
  <p id="a3K">又复世尊毗卢遮那金刚如来。<a id="a-3L"></a>即入一切如来调伏金刚三摩地。<a id="a-3M"></a>从定出已。<a id="a-3N"></a>以自三业。<a id="a-3O"></a>宣说一切如来部中一切上首明妃根本心大明曰。</p>
  <p id="a3P">唵(引一句)谟(引)贺啰帝(二)</p>
  <p id="a3Q">说此大明时彼佛世尊。<a id="a-3R"></a>从一切如来身语心。<a id="a-3S"></a>出现持明菩萨。<a id="a-3T"></a>住女人色相。<a id="a-3U"></a>于西南隅坐。</p>
  <p id="a3V">又复世尊无量寿金刚如来。<a id="a-3W"></a>即入一切如来持莲华调伏金刚三摩地。<a id="a-3X"></a>从定出已。<a id="a-3Y"></a>以自三业。<a id="a-3Z"></a>宣说一切如来莲华部中一切上首明妃根本心大明曰。</p>
  <p id="a3a">唵(引一句)啰(引)誐啰帝(二)</p>
  <p id="a3b">说此大明时彼佛世尊。<a id="a-3c"></a>从一切如来身语心。<a id="a-3d"></a>出现持明菩萨。<a id="a-3e"></a>住女人色相。<a id="a-3f"></a>于西北隅坐。</p>
  <p id="a3g">又复世尊不空成就金刚如来。<a id="a-3h"></a>即入一切如来语言三昧金刚三摩地。<a id="a-3i"></a>从定出已。<a id="a-3j"></a>以自三业。<a id="a-3k"></a>宣说一切如来三昧句召部中一切上首明妃根本心大明曰。</p>
  <p id="a3l">唵(引一句)嚩日啰(二合)啰帝。</p>
  <p id="a3m">说此大明时彼佛世尊。<a id="a-3n"></a>从一切如来身语心。<a id="a-3o"></a>出现持明菩萨。<a id="a-3p"></a>住女人色相于东北隅坐。</p>
  <p id="a3q">是四持明菩萨。<a id="a-3r"></a>一一皆从一切如来明妃三昧正智出生。</p>
  <p id="a3s">尔时世尊大毗卢遮那金刚如来。<a id="a-3t"></a>复入遍照金刚三摩地。<a id="a-3u"></a>从定出已。<a id="a-3v"></a>以自三业。<a id="a-3w"></a>宣说安住一切如来大曼拏罗中。<a id="a-3x"></a>金刚大忿怒焰鬘得迦明王根本心大明曰。</p>
  <p id="a3y">唵(引一句)野鬘(引)得讫哩(三合)咄(半音二)</p>
  <p id="a3z">说此大明时彼佛世尊。<a id="a-40"></a>从一切如来身语心一切如来大明根本。<a id="a-41"></a>出现大忿怒明王。<a id="a-42"></a>于东门坐。</p>
  <p id="a43">复入一切如来现前正觉金刚三摩地。<a id="a-44"></a>从定出已。<a id="a-45"></a>以自三业。<a id="a-46"></a>宣说安住一切如来大曼拏罗中。<a id="a-47"></a>金刚大忿怒钵啰研得迦明王根本心大明曰。</p>
  <p id="a48">唵(引一句)钵啰(二合)研得讫哩(三合)咄(半音二)</p>
  <p id="a49">说此大明时彼佛世尊。<a id="a-4A"></a>从一切如来身语心金刚三昧大明根本。<a id="a-4B"></a>出现大忿怒明王。<a id="a-4C"></a>于南门坐。</p>
  <p id="a4D">复入一切如来法宝所作三摩地。<a id="a-4E"></a>从定出已。<a id="a-4F"></a>以自三业。<a id="a-4G"></a>宣说安住一切如来大曼拏罗中。<a id="a-4H"></a>金刚大忿怒钵讷鬘得迦明王根本心大明曰。</p>
  <p id="a4I">唵(引一句)钵讷鬘(引)得讫哩(三合)咄(半音二)</p>
  <p id="a4J">说此大明时彼佛世尊。<a id="a-4K"></a>从一切如来身语心一切如来语业行。<a id="a-4L"></a>出现大忿怒明王。<a id="a-4M"></a>于西门坐。</p>
  <p id="a4N">复入一切如来身语心金刚三摩地。<a id="a-4O"></a>从定出已。<a id="a-4P"></a>以自三业。<a id="a-4Q"></a>宣说安住一切如来身语心曼拏罗中。<a id="a-4R"></a>金刚大忿怒尾觐难得迦明王根本心大明曰。</p>
  <p id="a4S">唵(引)尾觐难(二合引)得讫哩(三合)咄(半音二)</p>
  <p id="a4T">说此大明时彼佛世尊。<a id="a-4U"></a>从一切如来身语心一切如来三业行和合。<a id="a-4V"></a>出现大忿怒明王。<a id="a-4W"></a>于北门坐。</p>
  <p id="a4X">如是等大忿怒明王。<a id="a-4Y"></a>咸各安住一切如来身语心大喜三昧耶大曼拏罗中。</p>
  <p data-pb></p>
  <h2 id="a4Z">诸佛大集会菩提心分第二</h2>
  <p id="a4a">尔时一切如来。<a id="a-4b"></a>以金刚三业作大供养。<a id="a-4c"></a>供养毗卢遮那如来。<a id="a-4d"></a>作是供养已。<a id="a-4e"></a>咸各说是伽陀曰。</p>
  <p id="a4f">我各乐说精妙法　　最上金刚身语心</p>
  <p id="a4g">及说无上大菩提　　一切如来秘密义</p>
  <p id="a4h">是时毗卢遮那金刚如来金刚三业大秘密主。<a id="a-4i"></a>闻诸如来说是伽陀已。<a id="a-4j"></a>默然而住。</p>
  <p id="a4k">尔时会中有诸菩萨。<a id="a-4l"></a>咸各内心思惟是相。<a id="a-4m"></a>世尊知已。<a id="a-4n"></a>于大会中作如是言。<a id="a-4o"></a>诸善男子。<a id="a-4p"></a>若身若心有所生相。<a id="a-4q"></a>是为住相。<a id="a-4r"></a>身心离相当何所住。<a id="a-4s"></a>语言分别亦复如是。<a id="a-4t"></a>时诸菩萨闻是法已。<a id="a-4u"></a>皆悉安住一切如来坚固三业。<a id="a-4v"></a>离一切相犹如虚空。<a id="a-4w"></a>生大欢喜咸作是言。</p>
  <p id="a4x">大哉普贤大法界　　坚固无动身语心</p>
  <p id="a4y">无生相应名所生　　一切生法皆如是</p>
  <p id="a4z">是时一切如来。<a id="a-50"></a>各各安住坚固三业已。<a id="a-51"></a>即入一切如来现前正觉金刚三摩地。<a id="a-52"></a>从定出已咸作是言。<a id="a-53"></a>菩提心者当知无性。<a id="a-54"></a>性非无性。<a id="a-55"></a>性亦非性。<a id="a-56"></a>若了此性即了无性。<a id="a-57"></a>如是了者。<a id="a-58"></a>即能了达彼无上性。<a id="a-59"></a>彼了达故即无所得。<a id="a-5A"></a>此即名为一切如来安住坚固身语心业。</p>
  <p id="a5B">尔时世尊大毗卢遮那金刚如来。<a id="a-5C"></a>即入一切如来现前金刚三摩地。<a id="a-5D"></a>从定出已作如是言。<a id="a-5E"></a>当知菩提心者离一切性。<a id="a-5F"></a>若蕴若处若界无取无舍。<a id="a-5G"></a>诸法无我平等出生。<a id="a-5H"></a>而彼心法本自不生。<a id="a-5I"></a>是故当知我法自性即彼空性。<a id="a-5J"></a>如是了者。<a id="a-5K"></a>乃名坚固住菩提心。</p>
  <p id="a5L">又复世尊阿閦金刚如来。<a id="a-5M"></a>即入一切如来无尽金刚三摩地。<a id="a-5N"></a>从定出已作如是言。<a id="a-5O"></a>菩提心者无法无法性。<a id="a-5P"></a>无生亦无我。<a id="a-5Q"></a>此性如虚空离诸分别相。<a id="a-5R"></a>如是了者。<a id="a-5S"></a>乃名坚固住菩提心。</p>
  <p id="a5T">又复世尊宝生金刚如来。<a id="a-5U"></a>即入一切如来法无我金刚三摩地。<a id="a-5V"></a>从定出已作如是言。<a id="a-5W"></a>菩提心者。<a id="a-5X"></a>即诸法无性离诸法相。<a id="a-5Y"></a>从法无我实际所生。<a id="a-5Z"></a>如是了者。<a id="a-5a"></a>乃名坚固住菩提心。</p>
  <p id="a5b">又复世尊无量寿金刚如来。<a id="a-5c"></a>即入一切如来炽盛焰光金刚三摩地。<a id="a-5d"></a>从定出已作如是言。<a id="a-5e"></a>菩提心者即无生法。<a id="a-5f"></a>非性非无性。<a id="a-5g"></a>如虚空句相应而住。<a id="a-5h"></a>于一切法亦如是行。<a id="a-5i"></a>如是了者乃名坚固住菩提心。</p>
  <p id="a5j">又复世尊不空成就金刚如来。<a id="a-5k"></a>即入一切如来现前住金刚三摩地。<a id="a-5l"></a>从定出已作如是言。<a id="a-5m"></a>菩提心者。<a id="a-5n"></a>是即自性净光明法。<a id="a-5o"></a>非彼菩提有相可得。<a id="a-5p"></a>亦非现前三昧可证。<a id="a-5q"></a>如是了者。<a id="a-5r"></a>乃名坚固住菩提心。</p>
  <p id="a5s">尔时有菩萨摩诃萨。<a id="a-5t"></a>名曰慈氏。<a id="a-5u"></a>在大会中。<a id="a-5v"></a>闻诸如来各各以自三业。<a id="a-5w"></a>宣说秘密法性明句。<a id="a-5x"></a>及说菩提心法。<a id="a-5y"></a>生大欢喜叹未曾有。<a id="a-5z"></a>即于众中作如是言。</p>
  <p id="a60">大哉一切佛　　大哉秘密法</p>
  <p id="a61">宣说妙法门　　真实清净义</p>
  <p id="a62">及说菩提心　　我归命称赞</p>
  <p id="a63">从无我出生　　一切佛菩萨</p>
  <p id="a64">已离诸疑惑　　无相亦无碍</p>
  <p id="a65">皆住菩提心　　我归命称赞</p>
  <p id="a66">普贤一切义　　从菩提心转</p>
  <p id="a67">及彼一切行　　菩提行所生</p>
  <p id="a68">坚固菩提心　　我归命称赞</p>
  <p id="a69">如来心清净　　是即菩提心</p>
  <p id="a6A">身语业坚固　　名金刚三业</p>
  <p id="a6B">佛菩提所归　　我归命称赞</p>
  <p data-pb></p>
  <h2 id="a6C">诸佛大集会金刚庄严三摩地分第三</h2>
  <p id="a6D">尔时世尊大毗卢遮那金刚如来。<a id="a-6E"></a>复入一切如来变化大云庄严金刚三摩地。<a id="a-6F"></a>从定出已即说大明曰。</p>
  <p id="a6G">唵(引一句)输[寧*也](切身)多(引)倪也(二合)那嚩日啰(二合二)莎婆(引)嚩(引)怛摩(二合)酤[亢*欠](呼郎切下同三)</p>
  <p id="a6H">说是大明已。<a id="a-6I"></a>复说伽陀曰。</p>
  <p id="a6J">于虚空界中　　想佛曼拏罗</p>
  <p id="a6K">光明云大严　　佛平等焰光</p>
  <p id="a6L">五种平等光　　成平等圆坛</p>
  <p id="a6M">五欲性解脱　　名五自在行</p>
  <p id="a6N">住平等观想　　在佛影像中</p>
  <p id="a6O">遍照尊大印　　三业相应住</p>
  <p id="a6P">金刚身语心　　住大印观想</p>
  <p id="a6Q">阿閦尊大印　　出生相应行</p>
  <p id="a6R">宝生尊大印　　无量寿智光</p>
  <p id="a6S">不空成就印　　想佛曼拏罗</p>
  <p id="a6T">现帝青大光　　住坚固三业</p>
  <p id="a6U">持金刚大焰　　大恶可怖相</p>
  <p id="a6V">现水精月光　　庄严发髻冠</p>
  <p id="a6W">持炽盛大轮　　众庄严清净</p>
  <p id="a6X">现紫金色光　　佛云照诸部</p>
  <p id="a6Y">九钴金刚杵　　执持而观想</p>
  <p id="a6Z">现珊瑚色光　　金刚焰严饰</p>
  <p id="a6a">持大宝光明　　炽盛云普遍</p>
  <p id="a6b">现莲华色光　　庄严发髻冠</p>
  <p id="a6c">持炽盛莲华　　想莲华金刚</p>
  <p id="a6d">此五种光明　　不空坚固相</p>
  <p id="a6e">善持智慧剑　　想佛曼拏罗</p>
  <p id="a6f">说是伽陀已。<a id="a-6g"></a>复入一切如来法界自性三摩地。<a id="a-6h"></a>从定出已。<a id="a-6i"></a>复说金刚三业加持大明曰。</p>
  <p id="a6j">唵(引一句)达哩摩(二合)驮(引)睹嚩日啰(二合)(二)莎婆(引)嚩(引)怛摩(二合)酤[亢*欠](引)(三)</p>
  <p id="a6k">说是大明已。<a id="a-6l"></a>复说伽陀曰。</p>
  <p id="a6m">现五种大宝　　皆如芥子量</p>
  <p id="a6n">无比复最上　　常住观相应</p>
  <p id="a6o">此宝广大住　　无住复广大</p>
  <p id="a6p">彼广大宝云　　即佛平等光</p>
  <p id="a6q">现金刚大轮　　出现大宝云</p>
  <p id="a6r">持大莲华藏　　执本部器仗</p>
  <p id="a6s">复现菩萨云　　广大无边际</p>
  <p id="a6t">作自在变化　　一切皆无碍</p>
  <p id="a6u">于虚空界中　　现月曼拏罗</p>
  <p id="a6v">自曼拏罗等　　想大轮圆满</p>
  <p id="a6w">莲华曼拏罗　　想金刚自性</p>
  <p id="a6x">宝曼拏罗生　　自性清净宝</p>
  <p id="a6y">相应曼拏罗　　虚空相出生</p>
  <p id="a6z">即佛最上性　　身语心成就</p>
  <p id="a70">此坚固出生　　具一切智相</p>
  <p data-pb></p>
  <h2 id="a71">诸佛大集会一切如来心曼拏罗分第四</h2>
  <p id="a72">尔时佛世尊　　大毗卢遮那</p>
  <p id="a73">复弹指句召　　一切诸如来</p>
  <p id="a74">是时诸如来　　又复皆云集</p>
  <p id="a75">劝请毗卢尊　　说曼拏罗法</p>
  <p id="a76">诸如来寂静　　诸如来出生</p>
  <p id="a77">最上法无我　　愿说曼拏罗</p>
  <p id="a78">一切相圆满　　一切相庄严</p>
  <p id="a79">普贤最上身　　愿说曼拏罗</p>
  <p id="a7A">寂静法出生　　正智行清净</p>
  <p id="a7B">普贤最上语　　愿说曼拏罗</p>
  <p id="a7C">诸有情大心　　自性净无垢</p>
  <p id="a7D">普贤最上心　　愿说曼拏罗</p>
  <p id="a7E">尔时金刚手　　三界最胜尊</p>
  <p id="a7F">救度三界者　　菩萨摩诃萨</p>
  <p id="a7G">诸如来大心　　诸如来出生</p>
  <p id="a7H">诸曼拏罗性　　次第而宣说</p>
  <p id="a7I">我今说最上　　大心曼拏罗</p>
  <p id="a7J">安住心金刚　　三业曼拏罗</p>
  <p id="a7K">信解心为线　　称分量所作</p>
  <p id="a7L">以智慧絣量　　住三业观想</p>
  <p id="a7M">十二肘量作　　大心曼拏罗</p>
  <p id="a7N">四方与四隅　　四门四楼阁</p>
  <p id="a7O">中心置大轮　　圆满无所缺</p>
  <p id="a7P">各住本尊印　　所作如仪轨</p>
  <p id="a7Q">轮中想金刚　　现帝青大光</p>
  <p id="a7R">五钴大智杵　　光焰可怖相</p>
  <p id="a7S">东方想大轮　　金刚光庄严</p>
  <p id="a7T">南方想大宝　　现众宝光明</p>
  <p id="a7U">西方大莲华　　现莲华色光</p>
  <p id="a7V">北方大利剑　　出现炽盛光</p>
  <p id="a7W">东南隅佛眼　　现青云色光</p>
  <p id="a7X">西南隅智杵　　摩摩枳出生</p>
  <p id="a7Y">西北隅莲华　　出现开敷相</p>
  <p id="a7Z">东北隅青莲　　青云色净光</p>
  <p id="a7a">复次于东门　　想没讷誐罗</p>
  <p id="a7b">南门想宝杖　　金刚净焰光</p>
  <p id="a7c">西门想莲华　　现炽盛剑光</p>
  <p id="a7d">北门金刚杵　　及金刚瓶等</p>
  <p id="a7e">如是观想已　　成心曼拏罗</p>
  <p id="a7f">以金刚三业　　作广大供养</p>
  <p id="a7g">若住身供养　　于身相无碍</p>
  <p id="a7h">若住心供养　　了心性平等</p>
  <p id="a7i">智者善安住　　具无量功德</p>
  <p id="a7j">诸佛吉祥句　　虚空界庄严</p>
  <p id="a7k">若世间供养　　香华灯涂等</p>
  <p id="a7l">得圣贤欢喜　　诸菩萨敬爱</p>
  <p data-pb></p>
  <h2 id="a7m">诸佛大集会一切明句行分第五</h2>
  <p id="a7n">尔时世尊大毗卢遮那金刚如来。<a id="a-7o"></a>金刚三业大自在主大执金刚王。<a id="a-7p"></a>一切处最胜自在。<a id="a-7q"></a>善说诸法一切行义及诸行相。<a id="a-7r"></a>于大众中作如是言。<a id="a-7s"></a>诸大士当知彼一切法离诸疑惑。<a id="a-7t"></a>真实出生若贪若嗔。<a id="a-7u"></a>及痴法等此三平等。<a id="a-7v"></a>了此法性。<a id="a-7w"></a>是即无上大菩提性。<a id="a-7x"></a>如是了知已得一切成就。<a id="a-7y"></a>假使世间旃陀罗辈及诸恶类。<a id="a-7z"></a>常起杀害诸众生心。<a id="a-80"></a>若能以净信解修秘密者。<a id="a-81"></a>如是等人皆得成就。<a id="a-82"></a>而能安住大乘秘密。</p>
  <p id="a83">复次若有造无间业诸众生类。<a id="a-84"></a>广造诸恶极重罪已。<a id="a-85"></a>能起净信修秘密者。<a id="a-86"></a>亦得一切最上成就。<a id="a-87"></a>若有众生。<a id="a-88"></a>造杀生业行不与取。<a id="a-89"></a>受诸邪染起大妄语。<a id="a-8A"></a>造如是等诸恶业者。<a id="a-8B"></a>若能起净信解修秘密法。<a id="a-8C"></a>如是等人亦得成就。<a id="a-8D"></a>何以故。<a id="a-8E"></a>诸大士当知秘密法中。<a id="a-8F"></a>若染若净若怨若亲皆悉平等。<a id="a-8G"></a>若了知者。<a id="a-8H"></a>乃能安住最上大乘秘密法要。<a id="a-8I"></a>是即成就诸佛自性。<a id="a-8J"></a>以如是故于一切法得离疑惑。<a id="a-8K"></a>唯除毁谤阿阇梨者。<a id="a-8L"></a>如是等人。<a id="a-8M"></a>设使勤求于秘密法不能成就。</p>
  <p id="a8N">是时会中有菩萨摩诃萨。<a id="a-8O"></a>名除盖障。<a id="a-8P"></a>闻佛世尊说是法已。<a id="a-8Q"></a>怪未曾有。<a id="a-8R"></a>即白佛言。<a id="a-8S"></a>世尊云何于诸如来及大众中宣说此义。<a id="a-8T"></a>我昔未闻。<a id="a-8U"></a>为法非法语耶。<a id="a-8V"></a>愿佛世尊为我开晓。</p>
  <p id="a8W">尔时世尊大毗卢遮那金刚如来。<a id="a-8X"></a>即告除盖障菩萨言。<a id="a-8Y"></a>止止善男子。<a id="a-8Z"></a>莫作是说。<a id="a-8a"></a>当知所说即诸法性。<a id="a-8b"></a>一切如来真实净智。<a id="a-8c"></a>诸法精妙胜义出生。<a id="a-8d"></a>如是名为菩提行句。</p>
  <p id="a8e">又复会中。<a id="a-8f"></a>所有不可数不可计一切佛刹中。<a id="a-8g"></a>须弥山量等尘数诸菩萨众。<a id="a-8h"></a>闻佛说是法已。<a id="a-8i"></a>皆大惊怖迷闷躄地。<a id="a-8j"></a>各作是念。<a id="a-8k"></a>唯愿世尊加哀救护。<a id="a-8l"></a>令我等辈还复本座。</p>
  <p id="a8m">尔时世尊大毗卢遮那金刚如来。<a id="a-8n"></a>知其念已。<a id="a-8o"></a>即入一切如来金刚三业虚空平等无二金刚三摩地。<a id="a-8p"></a>于其定中。<a id="a-8q"></a>以金刚三业神通加持。<a id="a-8r"></a>即时诸菩萨众。<a id="a-8s"></a>咸得醒悟离诸怖畏。<a id="a-8t"></a>而能各各还复本座。</p>
  <p id="a8u">是时一切如来见是事已。<a id="a-8v"></a>皆大欢喜生希有心。<a id="a-8w"></a>咸以清净深妙法音。<a id="a-8x"></a>说是伽陀曰。</p>
  <p id="a8y">大哉最上法　　大哉法义生</p>
  <p id="a8z">法无我真实　　归命金刚王</p>
  <p id="a90">身语心清净　　住虚空平等</p>
  <p id="a91">离疑惑无碍　　归命金刚身</p>
  <p id="a92">如来心最上　　三际道随转</p>
  <p id="a93">真如界离相　　归命如虚空</p>
  <p id="a94">虚空身真实　　虚空语善转</p>
  <p id="a95">虚空法清净　　归命无所喻</p>
  <p data-pb></p>
  <h2 id="a96">诸佛大集会身语心加持分第六</h2>
  <p id="a97">尔时世尊阿閦金刚如来。<a id="a-98"></a>复入一切如来身语心秘密三摩地。<a id="a-99"></a>从定出已。<a id="a-9A"></a>宣说加持心大明曰。</p>
  <p id="a9B">唵(引一句)萨哩嚩(二合)怛他(引)誐多唧多嚩日啰(二合)(二)莎婆(引)嚩(引)怛摩(二合)酤[亢*欠](引)(三)</p>
  <p id="a9C">又复世尊大毗卢遮那金刚如来。<a id="a-9D"></a>出彼定已。<a id="a-9E"></a>复入离尘金刚三摩地。<a id="a-9F"></a>从是出已。<a id="a-9G"></a>宣说加持身大明曰。</p>
  <p id="a9H">唵(引一句)萨哩嚩(二合)怛他(引)誐多迦(引)野嚩日啰(二合)(二)莎婆(引)嚩(引)怛摩(二合)酤[亢*欠](引)(三)</p>
  <p id="a9I">又复世尊无量寿金刚如来。<a id="a-9J"></a>即入无二平等金刚三摩地。<a id="a-9K"></a>从定出已。<a id="a-9L"></a>宣说加持语大明曰。</p>
  <p id="a9M">唵(引一句)萨哩嚩(二合)怛他(引)誐多嚩(引)吾嚩(二合)日啰(二合)(二)莎婆(引)嚩(引)怛摩(二合)酤[亢*欠](引)(三)</p>
  <p id="a9N">此三金刚。<a id="a-9O"></a>是诸如来大秘密句。<a id="a-9P"></a>离诸观想分别。<a id="a-9Q"></a>安住一切真言行相。</p>
  <p id="a9R">又复世尊宝生金刚如来。<a id="a-9S"></a>即入智灯金刚三摩地。<a id="a-9T"></a>从定出已。<a id="a-9U"></a>说此大明曰。</p>
  <p id="a9V">唵(引一句)萨哩嚩(二合)怛他(引)誐多(引)耨啰(引)誐拏嚩日郎(二合二)莎婆(引)嚩(引)怛摩(二合)酤[亢*欠](引)(三)</p>
  <p id="a9W">又复世尊不空成就金刚如来。<a id="a-9X"></a>即入不空金刚三摩地。<a id="a-9Y"></a>从定出已。<a id="a-9Z"></a>说此供养诸佛大明曰。</p>
  <p id="a9a">唵(引一句)萨哩嚩(二合)怛他(引)誐多布惹(引)嚩日啰(二合)(二)莎婆(引)嚩(引)怛摩(二合)酤[亢*欠](引)(三)</p>
  <p id="a9b">如是大明。<a id="a-9c"></a>当以五种无碍功德。<a id="a-9d"></a>具五种行供养诸佛。<a id="a-9e"></a>如是供养已。<a id="a-9f"></a>速得成就诸佛自性。<a id="a-9g"></a>即能安住一切如来金刚三业。<a id="a-9h"></a>是持金刚者。</p>
  <p id="a9i">尔时金刚手菩萨摩诃萨大执金刚者。<a id="a-9j"></a>随喜一切如来各说大明已。<a id="a-9k"></a>亦自安住真言行门。<a id="a-9l"></a>于自身语心三业而悉静住。<a id="a-9m"></a>照达广大成就法门。<a id="a-9n"></a>心住无我生大欢喜。<a id="a-9o"></a>身语二业离诸有相。<a id="a-9p"></a>如是三业相应。<a id="a-9q"></a>犹如虚空平等安住。<a id="a-9r"></a>了达身语心业自性皆无所得。<a id="a-9s"></a>由是得与真言行相自性相应。<a id="a-9t"></a>非智所觉非心所观。<a id="a-9u"></a>远离有为诸行造作。<a id="a-9v"></a>而彼身语心相。<a id="a-9w"></a>与彼菩提自性相应。<a id="a-9x"></a>如是宣说大明仪轨。</p>
  <p id="a9y">时金刚手尊　　住诸佛光明</p>
  <p id="a9z">诸佛一切智　　说最上观想</p>
  <p id="aA0">当住虚空中　　想月曼拏罗</p>
  <p id="aA1">现诸佛影像　　微妙行相应</p>
  <p id="aA2">应当观想如是。</p>
  <p id="aA3">◇唵字。</p>
  <p id="aA4">当住于一心　　想芥子满空</p>
  <p id="aA5">观想诸智句　　秘密智仪轨</p>
  <p id="aA6">复住虚空中　　想日曼拏罗</p>
  <p id="aA7">现诸佛影像　　一切句圆满</p>
  <p id="aA8">应当观想如是。</p>
  <p id="aA9">◇吽字。</p>
  <p id="aAA">复住虚空中　　想轮曼拏罗</p>
  <p id="aAB">出现佛眼相　　想金刚莲华</p>
  <p id="aAC">复住虚空中　　想宝曼拏罗</p>
  <p id="aAD">出现众宝相　　圆满而观想</p>
  <p id="aAE">复住空观想　　莲华曼拏罗</p>
  <p id="aAF">金刚相相应　　想莲华金刚</p>
  <p id="aAG">复住空观想　　光明曼拏罗</p>
  <p id="aAH">现诸佛善相　　最胜光围绕</p>
  <p id="aAI">复现青莲相　　五钴金刚杵</p>
  <p id="aAJ">众宝如麦量　　住心而观想</p>
  <p id="aAK">复想八叶莲　　如左拏迦量</p>
  <p id="aAL">住心观想已　　回向大菩提</p>
  <p id="aAM">轮等皆最胜　　如仪轨观想</p>
  <p id="aAN">成就菩提句　　圆满诸功德</p>
  <p id="aAO">大明行最胜　　安住佛菩提</p>
  <p id="aAP">出生诸法句　　住金刚三业</p>
  <p id="aAQ">尔时金刚手　　为利诸众生</p>
  <p id="aAR">说诸清净行　　秘密中最上</p>
  <p id="aAS">于法分限中　　处尘染无著</p>
  <p id="aAT">作秘密供养　　是名心供养</p>
  <p id="aAU">若以甘露食　　得成胜义果</p>
  <p id="aAV">最上真实法　　离相菩提心</p>
  <p id="aAW">当以四种食　　常依法而食</p>
  <p id="aAX">住三业秘密　　一切皆成就</p>
  <p id="aAY">此四虽常食　　而勿生碍想</p>
  <p id="aAZ">离此四非法　　当了饮食性</p>
  <p id="aAa">得诸佛敬爱　　及菩萨智慧</p>
  <p id="aAb">诸相应行等　　速成就佛性</p>
  <p id="aAc">欲界中自在　　及诸有所作</p>
  <p id="aAd">得威光色力　　一切皆敬爱</p>
  <p id="aAe">世有大名称　　睹者如光照</p>
  <p id="aAf">一切佛秘密　　诸菩萨最上</p>
  <p id="aAg">此名一切秘密大明行金刚三业真实法门。</p>
 </body>
</html>