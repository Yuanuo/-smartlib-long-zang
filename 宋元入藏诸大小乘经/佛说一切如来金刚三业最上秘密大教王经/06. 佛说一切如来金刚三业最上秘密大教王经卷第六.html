<!DOCTYPE html>
<html>
<head>
  <meta charset="utf-8"/>
  <meta name="author" content="施护/宋"/>
  <meta name="library" content="龙藏"/>
  <meta name="catalog" content="龙藏/宋元入藏诸大小乘经"/>
  <title>佛说一切如来金刚三业最上秘密大教王经卷第六</title>
</head>
<body>
  <h1 class="head">佛说一切如来金刚三业最上秘密大教王经卷第六</h1>
  <h2>诸佛大集会一切曼拏罗成就金刚现证菩提分第十六之余</h2>
  <p>尔时世尊大执金刚者大金刚无畏大毗卢遮那如来。即入金刚大无畏无垢三摩地。从定出已。以自三业说是明句。</p>
  <p>尾(引)</p>
  <p>说此明句已。复说伽陀曰。</p>
  <p class="l-js-5c">想虚空金刚　　佛光曼拏罗</p>
  <p class="l-js-5c">现黄色金刚　　尾日林毗多</p>
  <p class="l-js-5c">诸相皆圆满　　一切所庄严</p>
  <p class="l-js-5c">顶戴诸佛冠　　住一切平等</p>
  <p class="l-js-5c">三金刚相应　　出生诸成就</p>
  <p>是时世尊。复入普音金刚三摩地。从定出已。以大金刚观想句身语心业。说是明句。</p>
  <p>综(引)</p>
  <p>说此明句已。又复说是伽陀曰。</p>
  <p class="l-js-5c">想虚空金刚　　日轮曼拏罗</p>
  <p class="l-js-5c">遍满诸佛云　　三金刚自在</p>
  <p class="l-js-5c">于曼拏罗中　　想尊那菩萨</p>
  <p class="l-js-5c">身现白色相　　一切所严饰</p>
  <p class="l-js-5c">从金刚三业　　坚固而出生</p>
  <p class="l-js-5c">安住金刚手　　大士持明句</p>
  <p>此名金刚三昧智光明三摩地。</p>
  <p>是时世尊。复入一切愿金刚大乐三摩地。从定出已。以等持金刚三昧身语心说是明句。</p>
  <p>欀(引)</p>
  <p>说此明句已。又复说是伽陀曰。</p>
  <p class="l-js-5c">想虚空金刚　　金刚曼拏罗</p>
  <p class="l-js-5c">想金刚出生　　一切佛如来</p>
  <p class="l-js-5c">中想宝藏神　　现大药叉相</p>
  <p class="l-js-5c">顶戴宝髻冠　　色相而善寂</p>
  <p class="l-js-5c">住五佛相应　　观想于五处</p>
  <p class="l-js-5c">得金刚甘露　　而现禅坐相</p>
  <p class="l-js-5c">复与金刚手　　欢喜而相应</p>
  <p class="l-js-5c">如是药叉主　　大力宝藏神</p>
  <p>此名金刚三昧大富成就吉祥幢三摩地。</p>
  <p>是时世尊。复入金刚欲自在吉祥三摩地。从定出已。以一切药叱尼三昧句身语心业。说是明句。</p>
  <p>称(引)</p>
  <p>说此明句已。又复说是伽陀曰。</p>
  <p class="l-js-5c">想虚空金刚　　四方曼拏罗</p>
  <p class="l-js-5c">四宝所严饰　　香华等具足</p>
  <p class="l-js-5c">遍满虚空界　　现诸药叱尼</p>
  <p class="l-js-5c">三金刚出生　　想同一影像</p>
  <p class="l-js-5c">三金刚不坏　　安住禅定想</p>
  <p class="l-js-5c">妙金刚等持　　观想忿怒顶</p>
  <p class="l-js-5c">安住心明句　　金刚相应行</p>
  <p>此名一切药叱尼平等行观想金刚三摩地。</p>
  <p>是时世尊。复入一切金刚大明尾日林毗多金刚三摩地。从定出已。以自三业说如是法。</p>
  <p class="l-js-5c">身语心清净　　持诸佛色相</p>
  <p class="l-js-5c">如紫金色光　　作一切成就</p>
  <p class="l-js-5c">安怛陀那等　　平等妙光明</p>
  <p class="l-js-5c">药叉主成就　　持明天大尊</p>
  <p class="l-js-5c">诸金刚成就　　诸妙色成就</p>
  <p class="l-js-5c">诸大明成就　　普遍而出现</p>
  <p class="l-js-5c">佛顶诸成就　　如意宝妙光</p>
  <p class="l-js-5c">最胜佛菩提　　诸佛金刚光</p>
  <p>此名诸佛圆满一切愿金刚三昧。</p>
  <p>尔时执金刚者一切如来大秘密主。成就一切如来身语心金刚大明行。大毗卢遮那金刚如来。又复以自三业说如是法。</p>
  <p class="l-js-5c">身语心金刚　　身语心自性</p>
  <p class="l-js-5c">自相自所作　　如是皆成就</p>
  <p class="l-js-5c">佛眼句相应　　想金刚标帜</p>
  <p class="l-js-5c">大明印相等　　依教而善学</p>
  <p class="l-js-5c">诸如来秘密　　安住佛菩提</p>
  <p class="l-js-5c">当于四时中　　作秘密供养</p>
  <p class="l-js-5c">华果等诸物　　随所得随食</p>
  <p class="l-js-5c">此速得诸佛　　最上大智海</p>
  <p class="l-js-5c">期满六月数　　作法当成就</p>
  <p class="l-js-5c">一切部多众　　自他不能娆</p>
  <p class="l-js-5c">贪金刚自性　　依法而了知</p>
  <p class="l-js-5c">贪金刚大钩　　摩摩枳功德</p>
  <p class="l-js-5c">观想语金刚　　一切处成就</p>
  <p class="l-js-5c">自印相禅定　　三文字金刚</p>
  <p class="l-js-5c">此诸佛大智　　违越者破坏</p>
  <p class="l-js-5c">金刚大主宰　　金刚文字生</p>
  <p class="l-js-5c">所有阿苏哩　　那儗药叱尼</p>
  <p class="l-js-5c">乃至摩耨尸　　住三金刚智</p>
  <p class="l-js-5c">各依本部法　　作诸持明事</p>
  <p class="l-js-5c">如是诸大明　　秘密真实教</p>
  <p class="l-js-5c">三金刚出生　　入诸佛菩提</p>
  <p>此名一切如来真实金刚持明三昧。</p>
  <h2>诸佛大集会一切如来三昧法金刚加持王分第十七</h2>
  <p>尔时一切如来又复云集。时诸如来又复各各以自三业。劝请世尊大毗卢遮那金刚如来说秘密法。作是赞言。</p>
  <p class="l-js-7c">阿閦如来广大智　　金刚法界大希有</p>
  <p class="l-js-7c">三曼拏罗三坚固　　归命秘密妙法音</p>
  <p class="l-js-7c">毗卢遮那佛清净　　最上大乐金刚寂</p>
  <p class="l-js-7c">诸法自性净光明　　归命宣说金刚法</p>
  <p class="l-js-7c">宝生如来甚深妙　　如虚空界离诸垢</p>
  <p class="l-js-7c">自性清净本非相　　归命善说诸秘密</p>
  <p class="l-js-7c">无量寿佛大自在　　离诸疑惑金刚住</p>
  <p class="l-js-7c">了贪自性到彼岸　　归命莲华部所说</p>
  <p class="l-js-7c">不空成就佛正智　　能满一切众生愿</p>
  <p class="l-js-7c">自性清净住实际　　归命金刚最上士</p>
  <p class="l-js-7c">如是称赞寂静句　　一切如来共所宣</p>
  <p class="l-js-7c">诸修法者若称扬　　即与诸佛而同等</p>
  <p class="l-js-5c">尔时金刚手　　诸佛悲愍者</p>
  <p class="l-js-5c">复从语金刚　　说是秘密句</p>
  <p class="l-js-5c">大哉一切佛　　法界离文字</p>
  <p class="l-js-5c">自性本清净　　如虚空无垢</p>
  <p>尔时诸佛大秘密主金刚手菩萨。安住一切如来身金刚三昧。从自身语心业说如是言。</p>
  <p class="l-js-5c">彼四种三昧　　从佛智海生</p>
  <p class="l-js-5c">了饮食无碍　　此三昧最上</p>
  <p>又复安住一切如来语金刚三昧。从自身语心业说如是言。</p>
  <p class="l-js-5c">彼四种三昧　　语金刚大字</p>
  <p class="l-js-5c">了五种甘露　　此秘密出生</p>
  <p>又复安住一切执金刚三昧。从自身语心业说如是言。</p>
  <p class="l-js-5c">彼四种三昧　　亦即甘露法</p>
  <p class="l-js-5c">从金刚萨埵　　大威力所生</p>
  <p class="l-js-5c">身语心金刚　　大三昧出生</p>
  <p class="l-js-5c">住诸佛究竟　　金刚所摄持</p>
  <p class="l-js-5c">金刚手三昧　　金刚手大光</p>
  <p class="l-js-5c">于一刹那间　　得诸佛三业</p>
  <p>又复安住一切缘觉三昧。从自身语心业说如是言。</p>
  <p class="l-js-5c">善说于身法　　彼身金刚住</p>
  <p class="l-js-5c">说众生戒相　　住究竟平等</p>
  <p>又复安住一切声闻学三昧。从自身语心业说如是言。</p>
  <p class="l-js-5c">彼十善业道　　所作智金刚</p>
  <p class="l-js-5c">此诸三昧生　　而名劣解脱</p>
  <p>又复安住一切梵王三昧。从自身语心业说如是言。</p>
  <p class="l-js-5c">痴为诸业道　　作大怖畏相</p>
  <p class="l-js-5c">随顺佛菩提　　即得金刚身</p>
  <p>又复安住噜捺啰天三昧。从自身语心业说如是言。</p>
  <p class="l-js-5c">三界一切住　　三金刚所求</p>
  <p class="l-js-5c">欲性有三种　　最上三昧生</p>
  <p>又复安住尾瑟努天三昧。从自身语心业说如是言。</p>
  <p class="l-js-5c">众生住实际　　三金刚不坏</p>
  <p class="l-js-5c">入禅定金刚　　虚空金刚界</p>
  <p>又复安住三金刚三昧。从自身语心业说如是言。</p>
  <p class="l-js-5c">所有身金刚　　是即大梵天</p>
  <p class="l-js-5c">而彼语金刚　　即大自在天</p>
  <p class="l-js-5c">彼心金刚王　　即尾瑟努天</p>
  <p class="l-js-5c">如是等三天　　三金刚所住</p>
  <p>又复安住一切药叉药叱尼三昧。从自身语心业说如是言。</p>
  <p class="l-js-5c">常住贪欲法　　恣一切食啖</p>
  <p class="l-js-5c">不舍三金刚　　作极难三昧</p>
  <p>又复安住一切龙王三昧。从自身语心业说如是言。</p>
  <p>常乐辈戍[宁*也]　　嗤啰为饮食</p>
  <p class="l-js-5c">随所欲香境　　即所作三昧</p>
  <p class="l-js-5c">彼一切烦恼　　决定而随转</p>
  <p>又复安住一切阿苏啰干[宁*也]三昧。从自身语心业说如是言。</p>
  <p class="l-js-5c">现忿怒恶者　　华果为所乐</p>
  <p class="l-js-5c">安住金刚地　　难调大可怖</p>
  <p>又复安住一切啰叉娑悉帝哩三昧。从自身语心业说如是言。</p>
  <p class="l-js-5c">葛波罗盛香　　带罗及嚩舍</p>
  <p class="l-js-5c">此即部多众　　名广大三昧</p>
  <p class="l-js-5c">又复为吉祥　　所作大义利</p>
  <p>又复安住一切拏吉儞三昧。从自身语心业说如是言。</p>
  <p class="l-js-5c">彼噜地啰等　　而常为饮食</p>
  <p class="l-js-5c">拏吉儞三昧　　相应出生相</p>
  <p class="l-js-5c">自性无所生　　三界无所行</p>
  <p class="l-js-5c">住无行三昧　　得一切成就</p>
  <p>此名三界一切金刚三昧平等三摩地。又复安住身业成就金刚三昧。从自身语心业说如是言。</p>
  <p class="l-js-5c">身三种所作　　一切金刚生</p>
  <p class="l-js-5c">普遍众生界　　佛身常所作</p>
  <p>又复安住语业或就金刚三昧。从自身语心业说如是言。</p>
  <p class="l-js-5c">语业句无染　　三界净圆满</p>
  <p class="l-js-5c">是即语成就　　难行三昧行</p>
  <p>又复安住心业成就金刚三昧。从自身语心业说如是言。</p>
  <p class="l-js-5c">诸金刚意地　　金刚坚固想</p>
  <p class="l-js-5c">如所说三昧　　三金刚不坏</p>
  <p>又复安住一切大明金刚真实三昧。从自身语心业说如是言。</p>
  <p class="l-js-5c">所有佛菩萨　　缘觉声闻众</p>
  <p class="l-js-5c">身语心相应　　得最上成就</p>
  <p>又复安住一切如来身语心金刚禅定三昧。从自身语心业说如是言。</p>
  <p class="l-js-5c">彼金刚萨埵　　所有一切处</p>
  <p class="l-js-5c">安住身语心　　坚固曼拏罗</p>
  <p class="l-js-5c">三金刚禅定　　如理而相应</p>
  <p class="l-js-5c">安住诸大明　　真实持诵法</p>
  <p>又复安住金刚大明成就三昧。从自身语心业说如是言。</p>
  <p class="l-js-5c">众生界平等　　住金刚禅定</p>
  <p class="l-js-5c">三金刚最上　　金刚三昧生</p>
  <p>又复安住近成就最上成就大成就金刚三昧。从自身语心业说如是言。</p>
  <p class="l-js-5c">想金刚甘露　　遍满虚空界</p>
  <p class="l-js-5c">三金刚所授　　胜三昧常住</p>
  <p>又复安住一切金刚安怛陀那三昧。从自身语心业说如是言。</p>
  <p class="l-js-5c">所有秘密法　　四时作最上</p>
  <p class="l-js-5c">随顺彼三昧　　即金刚圆满</p>
  <p>又复安住虚空持明三昧。从自身语心业说如是言。</p>
  <p class="l-js-5c">身语心金刚　　观想禅定冠</p>
  <p class="l-js-5c">三金刚三昧　　不能生忿怒</p>
  <p>又复安住一切持大明等羯磨三昧。从自身语心业说如是言。</p>
  <p class="l-js-5c">身金刚坚固　　外金刚执持</p>
  <p class="l-js-5c">法金刚事业　　如仪轨所作</p>
  <p>此名诸佛自性大金刚三昧。</p>
  <p>是时诸佛大秘密主金刚手菩萨。说如是等三昧法已。即于一切大执金刚身语心业金刚平等不思议界。默然而住。尔时会中有不可计不可数佛刹。须弥山量等微尘数菩萨摩诃萨。咸各顶礼一切如来已作是白言。云何诸佛大秘密主金刚手菩萨。于此一切佛菩萨大众会中默然而住。</p>
  <p>是时一切如来告诸菩萨言。诸善男子当知金刚身语心无所得诸文字。句自性亦无所得。所有一切如来身语心文字句。亦无自性亦非行相。以是义故默然而住。诸善男子此如来心亦如是住。彼身语心离文字。无所生无有相。如虚空无有实。一切皆是虚妄所摄。</p>
  <p>尔时妙吉祥菩萨等诸大菩萨。向诸如来作是白言。如是如是。世尊一切如来法界自性。无行无作非来非去。以是义故。语金刚所生诸文字句皆虚妄摄。</p>
  <p>是时会中有大菩萨。其名梵初。虽复已得大神通智。而于一切法相自性未能了知。闻是说已作是问言。云何金刚大我法等。金刚真实秘密文字。有所宣说。</p>
  <p>尔时诸如来告彼菩萨言。如所得法当如实住。梵初菩萨又复白言。诸佛世尊。我于身语心金刚秘密文字。虽如实所得。于彼金刚菩提尚未了知。愿诸如来为我开示。诸佛答言。善男子文字无自性真实无所生彼金刚菩提乃至众生界尽所摄受。普令一切安住诸佛金刚菩提。何以故。彼诸众生所得身语心金刚智。皆即三身金刚法性所作。</p>
  <p>尔时诸佛大秘密主金刚手菩萨摩诃萨。又复向诸如来及诸菩萨作如是言。法界无住诸法无我。自性清净从无住中金刚出生诸法仪轨。虽有所行而非所行。时诸如来咸各称赞金刚手菩萨作如是言。大士。所有一切如来身语心金刚一切成就。乃至三界一切法。依何语言而住。金刚手菩萨言。一切如来。金刚成就一切智智。乃至三界一切法。皆依金刚身语心住。诸如来言。身语心当依何住。金刚手菩萨言。如虚空住。诸如来言。虚空何所住。金刚手菩萨言。虚空无所住。空无住故诸法亦然。时诸如来生希有心作如是言。大哉大哉。金刚萨埵能善宣说。如是如是。若身语心无所有。而彼色相亦不可得。</p>
  <p class="l-js-5c">尔时金刚手　　三界所尊敬</p>
  <p class="l-js-5c">一切佛称赞　　广大秘密主</p>
  <p class="l-js-5c">住三密坚固　　三金刚自在</p>
  <p class="l-js-5c">想持明大士　　说一切成就</p>
  <p class="l-js-5c">住空金刚界　　想佛曼拏罗</p>
  <p class="l-js-5c">中现身金刚　　观想金刚顶</p>
  <p class="l-js-5c">三面三身生　　不思议变化</p>
  <p class="l-js-5c">持金刚大轮　　速得大菩提</p>
  <p class="l-js-5c">诸部所有法　　观想此秘密</p>
  <p class="l-js-5c">若别法观想　　彼不得成就</p>
  <p>此名持明大士金刚秘密法。</p>
  <p class="l-js-5c">住空界观想　　部多啰倪众</p>
  <p class="l-js-5c">作如是欢喜　　现金刚三相</p>
  <p class="l-js-5c">若如是观想　　菩萨大敬爱</p>
  <p class="l-js-5c">而于七日中　　得三身成就</p>
  <p>尔时诸佛大秘密主金刚手菩萨。复以自身语心业。宣说一切行人金刚秘密法。</p>
  <p class="l-js-5c">自金刚三业　　三昧大印义</p>
  <p class="l-js-5c">想诸仪轨相　　得成就佛性</p>
  <p>又复以自身语心业。宣说一切行人金刚秘密法。</p>
  <p class="l-js-5c">设不结印相　　持诵诸大明</p>
  <p class="l-js-5c">此不越三昧　　得菩提成就</p>
  <p>又复以自身语心业。宣说诸佛三昧秘密法。</p>
  <p class="l-js-5c">彼五种甘露　　见勿生疑谤</p>
  <p class="l-js-5c">此三密金刚　　依法而所用</p>
  <p>又复以自身语心业。宣说语金刚三昧秘密法。</p>
  <p class="l-js-5c">所有三界中　　一切踰室多</p>
  <p class="l-js-5c">彼诸秘密法　　语金刚无谤</p>
  <p>又复以自身语心业。宣说心金刚三昧秘密法。</p>
  <p class="l-js-5c">所有诸三昧　　住三身金刚</p>
  <p class="l-js-5c">必利拏三昧　　心金刚无谤</p>
  <p>此名诸佛三密金刚三昧。</p>
  <p>又复以自身语心业。宣说一切如来金刚秘密法。</p>
  <p class="l-js-5c">五如来所转　　五蕴义平等</p>
  <p class="l-js-5c">彼金刚处法　　菩萨曼拏罗</p>
  <p>又复以自身语心业。宣说三界三昧轮秘密法。</p>
  <p class="l-js-5c">地大佛眼尊　　水大摩摩枳</p>
  <p class="l-js-5c">火大白衣尊　　风大多罗等</p>
  <p class="l-js-5c">虚空金刚界　　即金刚萨埵</p>
  <p class="l-js-5c">当知此诸大　　即现诸菩萨</p>
  <p>此名一切如来宫广大自在金刚大士三昧。</p>
  <p>尔时世尊。住一切如来身语心业。大毗卢遮那金刚如来。即入一切如来平等行三摩地。从定出已。普观一切如来及众会已。默然而住。</p>
  <p>尔时慈氏菩萨摩诃萨。即起恭敬顶礼世尊大毗卢遮那及诸如来作如是言。所有一切如来身语心金刚秘密集会一切灌顶义。一切如来一切菩萨乃至金刚阿阇梨。当云何见。佛言善男子所有诸佛菩萨乃至金刚阿阇梨等。皆住金刚菩提心。当如是见。何以故。彼菩提心与阿阇梨无二无二相。善男子我今略说。所有十方世界诸佛如来及诸菩萨。现住说法教化众生者。而彼一切于三时中来诣阿阇梨所。诸佛菩萨变化供养云而为供养。作供养已还诸佛刹。时阿阇梨从语金刚亦出是言。一切如来是我父。一切如来是我母。一切如来是我师。慈氏当知所有十方一切诸佛如来及诸佛所行。乃至诸佛如来身语心。金刚所生一切福蕴。而彼福蕴皆从阿阇梨毛孔所生。何以故善男子。从彼菩提心出生诸佛智。真实所生真实而住。乃至一切智智相亦复如是。</p>
  <p>尔时慈氏菩萨摩诃萨。闻是说已生惊怖心。默然而住。</p>
  <p>尔时世尊阿閦如来宝生如来无量寿如来不空成就如来等。即时俱入一切执金刚成就勤求三昧金刚三摩地。从是出已咸作是言。汝诸菩萨今当谛听。所有十方一切如来三世智所出生秘密集会。而来供养金刚灌顶阿阇梨。又复恭敬称赞。何以故。诸善男子。金刚阿阇梨是大执金刚者。是即诸佛大智主。</p>
  <p>是时彼诸大菩萨。向诸如来发是问言。诸佛世尊所有一切如来身语心三密金刚成就。当依何住。诸佛答言。如来三密当依阿阇梨金刚身语心住。又问即此身语心复云何住。答言此即无所有无所著。时诸菩萨闻是说已。默然而住。</p>
  <p>尔时世尊大毗卢遮那金刚如来。又复告诸如来及诸菩萨言。谛听谛听诸佛菩萨。我今宣说一切佛菩萨金刚三摩地出生大曼拏罗法。</p>
  <p>是时诸佛及诸菩萨。皆悉恭敬作如是言。善哉大执金刚者。善说世尊善说善逝。大曼拏罗。</p>
  <p>尔时世尊大毗卢遮那金刚如来。说是伽陀曰。</p>
  <p class="l-js-5c">如空净法界　　想佛曼拏罗</p>
  <p class="l-js-5c">四方净妙相　　观想定金刚</p>
  <p class="l-js-5c">金刚曼拏罗　　阿娑那轮等</p>
  <p class="l-js-5c">及种种供养　　依法常所作</p>
  <p class="l-js-5c">住阿阇梨心　　平等灌顶法</p>
  <p class="l-js-5c">想虚空界中　　诸佛皆遍满</p>
  <p class="l-js-5c">诸仪轨出生　　三种灌顶句</p>
  <p class="l-js-5c">得成就菩提　　为众生利益</p>
  <p class="l-js-5c">身语心成就　　诸成就中胜</p>
  <p class="l-js-5c">一切如来心　　即无上菩提</p>
  <p>此名一切佛菩萨大轮三昧三摩地出生大曼拏罗。</p>
  <p>尔时诸佛大秘密主金刚手菩萨。复以自身语心业。宣说一切如来金刚相应金刚三业秘密大明曰。</p>
  <p>唵(引一句)吽(引)(二)怛囕(二合)(三)纥哩(二合引)(四)亢(五)</p>
  <p class="l-js-5c">当想虚空界　　秘密曼拏罗</p>
  <p class="l-js-5c">三密心出生　　想金刚萨埵</p>
  <p class="l-js-5c">现大忿怒相　　如青莲华色</p>
  <p class="l-js-5c">依法想四臂　　执持葛波罗</p>
  <p class="l-js-5c">现五种光明　　复观想自舌</p>
  <p class="l-js-5c">金刚定相应　　甘露法句召</p>
  <p class="l-js-5c">三叉金刚杵　　及金刚钩等</p>
  <p class="l-js-5c">与金刚相应　　成就诸佛身</p>
  <p>又复以自身语心业。宣说金刚饮食三昧法。</p>
  <p class="l-js-5c">若于饮食等　　依法而当食</p>
  <p class="l-js-5c">与甘露相应　　不越诸仪轨</p>
  <p>又复以自身语心业。宣说一切如来最上三业供养法。</p>
  <p class="l-js-5c">五种供养法　　作最胜供养</p>
  <p class="l-js-5c">此一切金刚　　难行三昧行</p>
  <p>又复以自身语心业。宣说三业秘密供养法。</p>
  <p class="l-js-5c">于二处相应　　当受彼甘露</p>
  <p class="l-js-5c">如仪轨供养　　得成佛菩提</p>
  <p>又复以自身语心业。宣说一切如来三业行法。</p>
  <p class="l-js-5c">众生界无边　　普遍平等持</p>
  <p class="l-js-5c">三金刚三昧　　令住大希有</p>
  <p>又复以自身语心业。宣说一切行人最上三业行法。</p>
  <p class="l-js-5c">身语心自在　　三密无住生</p>
  <p class="l-js-5c">诸所求成就　　违越者不成</p>
  <p>又复以自身语心业。宣说一切行人金刚萨埵最上法。</p>
  <p class="l-js-5c">当可一肘量　　作顶曼拏罗</p>
  <p class="l-js-5c">中现于唵字　　五甘露所出</p>
  <p class="l-js-5c">胜金刚相应　　刹那现光明</p>
  <p class="l-js-5c">身语心善住　　所作皆成就</p>
  <p>又复以自身语心业。宣说一切持明秘密三业法。</p>
  <p class="l-js-5c">诸有持明人　　远离诸有相</p>
  <p class="l-js-5c">勿生取著心　　造立塔庙等</p>
  <p class="l-js-5c">勿读诵经典　　勿建曼拏罗</p>
  <p class="l-js-5c">若自性相应　　斯即为最上</p>
  <p>又复以自身语心业。宣说销除一切毒禁伏句召秘密法。</p>
  <p class="l-js-5c">安住大轮中　　想白色焰光</p>
  <p class="l-js-5c">炽盛而周遍　　及黄色光等</p>
  <p class="l-js-5c">此即三金刚　　三昧大光明</p>
  <p class="l-js-5c">从彼三秘密　　种子所出生</p>
  <p>又复以自身语心业。宣说一切如来身语心轮金刚和合作拥护大明曰。</p>
  <p>唵(引一句)虎鲁虎鲁(二)底瑟吒(二合)底瑟吒(二合)(三)满驮满驮(四)贺那贺那(五)捺贺捺贺(六)阿密哩(二合)帝吽(引)发吒(半音七)</p>
  <p class="l-js-5c">此大明安住　　金刚羯磨轮</p>
  <p class="l-js-5c">轮中现吽字　　中复书其名</p>
  <p class="l-js-5c">大明字正句　　依法常安住</p>
  <p class="l-js-5c">此即一切明　　三秘密无住</p>
  <p>又复以自身语心业。宣说金刚安膳那法。</p>
  <p class="l-js-5c">行人当往诣　　四衢或树下</p>
  <p class="l-js-5c">乃至天庙等　　作安膳那法</p>
  <p class="l-js-5c">当用葛波罗　　置噜地啰等</p>
  <p class="l-js-5c">黑月十四日　　于其中夜时</p>
  <p class="l-js-5c">诵本部大明　　加持八百遍</p>
  <p class="l-js-5c">得三种成就　　及安膳那法</p>
  <p class="l-js-5c">此即名诸佛　　普贤秘密行</p>
  <p>尔时一切如来问金刚手菩萨言。诸菩萨摩诃萨。云何于诸秘密文字句当得具足。能于一切如来秘密三昧行。坚固信解如实观想。</p>
  <p>是时金刚手菩萨言。诸佛世尊若诸菩萨摩诃萨。于其三种秘密文字句得具足者。即能于彼一切如来秘密三昧行。坚固信解如实观想。诸如来言。何等为三。金刚手菩萨言。所谓一切如来身金刚。一切如来语金刚。一切如来心金刚。此等名为三种秘密文字句。若能如是得具足者。彼诸菩萨摩诃萨。乃能于彼一切如来三昧行。坚固信解如实观想。是时诸佛咸各称赞金刚手菩萨已。默然而住。</p>
  <p>尔时金刚手菩萨。告彼一切如来及诸菩萨言。诸大士当知此法甚深秘密希有。过去过不可较不可计微尘数等劫。从燃灯如来应供正等正觉出世已后。乃至迦叶如来出现世间。是等诸佛皆不宣说此秘密法。何以故。彼时众生无信解故。于此秘密功德句义不能了知。以是义故。于彼时中诸佛如来皆不宣说最上大乘秘密集会诸佛菩提法。乃至刹那罗嚩谟呼栗多。不得暂闻此秘密法。设于无数殑伽沙等劫中。勤劳苦切求佛菩提而不能得。由是于此大秘密法不得闻故。是故诸佛当知此秘密法甚为难得。</p>
  <p>尔时会中诸大菩萨闻是语已。即时各各涕泪悲泣。时诸如来告彼菩萨言。止善男子。汝等不应涕泪悲泣起三苦恼想。时诸菩萨白诸佛言。诸佛世尊我今云何能止悲泣。何能不生三苦恼想。我念众生无智所障。于三密句不生信解。乃至名字尚不得闻。诸如来言。诸善男子如所得文字句皆悉平等。非知可知非闻可闻。所有一切如来一切菩萨。于其秘密文字句。悉无所得皆无所觉。何以故。三密文字句自性清净故。</p>
  <p>是时诸菩萨摩诃萨闻是语已。默然而住。</p>
</body></html>