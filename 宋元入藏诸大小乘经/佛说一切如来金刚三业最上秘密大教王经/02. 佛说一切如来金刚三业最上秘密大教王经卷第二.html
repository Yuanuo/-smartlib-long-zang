<!doctype html>
<html id="z3IBUlciq" data-ver="556">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说一切如来金刚三业最上秘密大教王经卷第二</h1>
  <h2 id="a2">诸佛大集会秘密精妙行分第七</h2>
  <p id="a3">尔时世尊大毗卢遮那金刚如来。<a id="a-4"></a>又复宣说一切如来金刚三业大三昧耶。<a id="a-5"></a>最上真实大明胜行三摩地法伽陀曰。</p>
  <p id="a6">诸富乐所乐　　随意即当行</p>
  <p id="a7">获种种相应　　速成就佛性</p>
  <p id="a8">又复诸富乐　　所乐随意行</p>
  <p id="a9">得本尊相应　　成自他供养</p>
  <p id="aA">作苦行求法　　彼不能成就</p>
  <p id="aB">诸乐随意行　　斯为善成就</p>
  <p id="aC">假使求四方　　饮食而活命</p>
  <p id="aD">持诵不间断　　得成诸富乐</p>
  <p id="aE">善住身语心　　勤求大菩提</p>
  <p id="aF">远离夭横怖　　当不堕地狱</p>
  <p id="aG">佛菩萨所行　　最上大明行</p>
  <p id="aH">谓胜法文字　　成就诸富乐</p>
  <p id="aI">顺行诸乐境　　即五智自在</p>
  <p id="aJ">菩萨常称赞　　诸佛善所作</p>
  <p id="aK">当知色三种　　成自他供养</p>
  <p id="aL">一切佛敬爱　　毗卢尊出生</p>
  <p id="aM">又复声三种　　供养诸圣贤</p>
  <p id="aN">一切佛敬爱　　宝幢尊出生</p>
  <p id="aO">又复香三种　　供养诸佛等</p>
  <p id="aP">一切佛敬爱　　无量寿出生</p>
  <p id="aQ">又复味三种　　供养诸圣贤</p>
  <p id="aR">一切佛敬爱　　不空尊出生</p>
  <p id="aS">又复触三种　　供养于本部</p>
  <p id="aT">彼诸佛金刚　　阿閦尊所得</p>
  <p id="aU">彼色声香等　　心常离诸结</p>
  <p id="aV">一切佛世尊　　秘密真实说</p>
  <p id="aW">色声等明句　　谛心而观想</p>
  <p id="aX">复各于本部　　观想诸圣贤</p>
  <p id="aY">住佛念相应　　作法念观想</p>
  <p id="aZ">观身语意业　　成金刚念观</p>
  <p id="aa">诸部念相应　　成忿怒念观</p>
  <p id="ab">贤圣念相应　　成就菩提观</p>
  <p id="ac">若住于身观　　即身相无碍</p>
  <p id="ad">若住心观想　　心离诸有着</p>
  <p id="ae">诸佛所爱乐　　住佛眼观察</p>
  <p id="af">二处皆平等　　速成就佛性</p>
  <p id="ag">吽字及唵字　　发字等仪轨</p>
  <p id="ah">现五种光明　　想莲华金刚</p>
  <p id="ai">如月净光焰　　随意而观想</p>
  <p id="aj">佛念等相应　　观想求菩提</p>
  <p id="ak">云何佛念观　　谓遍一切处</p>
  <p id="al">皆诸佛影像　　出现佛智云</p>
  <p id="am">云何法念观　　谓遍一切处</p>
  <p id="an">观想金刚法　　出现法智云</p>
  <p id="ao">云何金刚观　　谓遍一切处</p>
  <p id="ap">想金刚萨埵　　现金刚智云</p>
  <p id="aq">云何诸部观　　谓遍一切处</p>
  <p id="ar">现本尊影像　　及本尊智云</p>
  <p id="as">云何忿怒观　　谓遍一切处</p>
  <p id="at">想出忿怒声　　现忿怒智云</p>
  <p id="au">云何菩提观　　及彼菩提念</p>
  <p id="av">谓本金刚莲　　二处悉平等</p>
  <p id="aw">现智日金刚　　作金刚供养</p>
  <p id="ax">复云何得名　　曼拏罗念观</p>
  <p id="ay">谓二处平等　　妙莲华自在</p>
  <p id="az">出生大相应　　曼拏罗自性</p>
  <p id="a10">云何身念观　　谓一切如来</p>
  <p id="a11">所有胜妙身　　五蕴性圆满</p>
  <p id="a12">彼佛身自性　　平等如是见</p>
  <p id="a13">云何语念观　　谓金刚法语</p>
  <p id="a14">平等如是见　　持最上法性</p>
  <p id="a15">云何心念观　　谓普贤大心</p>
  <p id="a16">普遍于一切　　住秘密根本</p>
  <p id="a17">平等如是见　　持金刚大心</p>
  <p id="a18">云何有情观　　谓诸有情心</p>
  <p id="a19">及彼身语业　　平等如是见</p>
  <p id="a1A">皆离相平等　　一切如虚空</p>
  <p id="a1B">复云何得名　　一切大明相</p>
  <p id="a1C">谓即身语心　　念观相应法</p>
  <p id="a1D">身住妙金刚　　语心亦如是</p>
  <p id="a1E">作是平等见　　名最上持妙</p>
  <p id="a1F">又复云何名　　三昧耶念观</p>
  <p id="a1G">谓三昧文字　　清净诸仪轨</p>
  <p id="a1H">如来所庄严　　得妙乐成就</p>
  <p id="a1I">又复云何名　　般若波罗蜜</p>
  <p id="a1J">三昧耶念观　　谓诸法自性</p>
  <p id="a1K">清净大光明　　无生无所依</p>
  <p id="a1L">无智亦无得　　无因无所生</p>
  <p id="a1M">又复云何名　　彼无生念观</p>
  <p id="a1N">亦诸法自性　　清净光明法</p>
  <p id="a1O">如虚空离相　　亦复离文字</p>
  <p id="a1P">无二非无二　　无垢而寂静</p>
  <p id="a1Q">又复云何名　　诸部供养观</p>
  <p id="a1R">谓身心离相　　作平等供养</p>
  <p id="a1S">与诸部相应　　成就甘露法</p>
  <p id="a1T">得佛加持身　　及彼金刚心</p>
  <p id="a1U">最上持法语　　皆如理所得</p>
  <p id="a1V">身语心清净　　远离诸邪念</p>
  <p id="a1W">成就持明行　　得金刚不坏</p>
  <p data-pb></p>
  <h2 id="a1X">诸佛大集会甘露三昧分第八</h2>
  <p id="a1Y">尔时世尊宝生金刚如来。<a id="a-1Z"></a>安住一切如来金刚三业。<a id="a-1a"></a>于大会中。<a id="a-1b"></a>向金刚手菩萨最上自在执金刚者。<a id="a-1c"></a>称赞劝请作如是言。</p>
  <p id="a1d">大乘金刚士　　住空清净行</p>
  <p id="a1e">普贤大供养　　愿说最上行</p>
  <p id="a1f">贪嗔痴染性　　同入金刚乘</p>
  <p id="a1g">与虚空平等　　无住大供养</p>
  <p id="a1h">解脱道所归　　三乘共宣说</p>
  <p id="a1i">佛大乐清净　　愿说供养法</p>
  <p id="a1j">菩提心广大　　善转妙法轮</p>
  <p id="a1k">身语心清净　　归命金刚乘</p>
  <p id="a1l">尔时金刚手　　菩萨摩诃萨</p>
  <p id="a1m">受佛劝请已　　即说供养法</p>
  <p id="a1n">遍一切虚空　　现广大字相</p>
  <p id="a1o">一切灌顶义　　摄金刚宝部</p>
  <p id="a1p">安住三金刚　　身语心善乐</p>
  <p id="a1q">诸佛出生法　　供养诸如来</p>
  <p id="a1r">彼供养法者　　住身心平等</p>
  <p id="a1s">离着而无碍　　当了诸法性</p>
  <p id="a1t">遍大地方所　　一切皆清净</p>
  <p id="a1u">离相而寂然　　无少法差别</p>
  <p id="a1v">皆是诸如来　　神通慧所作</p>
  <p id="a1w">秘密最上法　　从五部出生</p>
  <p id="a1x">当住于虚空　　观想大智海</p>
  <p id="a1y">自身处月轮　　具种种严饰</p>
  <p id="a1z">住诸佛心智　　寂静金刚界</p>
  <p id="a20">想四宝庄严　　高广殊妙塔</p>
  <p id="a21">五种光明鬘　　清净而围绕</p>
  <p id="a22">复想大智海　　三世无住相</p>
  <p id="a23">广大不思议　　总摄一切法</p>
  <p id="a24">想自毛孔中　　现供养智云</p>
  <p id="a25">及五种莲华　　谓青莲华等</p>
  <p id="a26">生有三种华　　从圣贤所现</p>
  <p id="a27">迦哩尼迦华　　及末利迦华</p>
  <p id="a28">踰体迦妙华　　迦啰尾啰等</p>
  <p id="a29">一一皆殊胜　　妙香悉周遍</p>
  <p id="a2A">想轮曼拏罗　　具种种庄严</p>
  <p id="a2B">广百由旬量　　周匝悉圆满</p>
  <p id="a2C">金刚及莲华　　轮并宝剑等</p>
  <p id="a2D">以智慧观想　　一一于空现</p>
  <p id="a2E">广俱胝由旬　　四方净严饰</p>
  <p id="a2F">众宝所成塔　　自性净无垢</p>
  <p id="a2G">以正智观想　　诸部供养因</p>
  <p id="a2H">五种胜功德　　成供养云海</p>
  <p id="a2I">宝衣净无垢　　供养求菩提</p>
  <p id="a2J">作五种供养　　得贤圣欢喜</p>
  <p id="a2K">种种最上宝　　想现而庄严</p>
  <p id="a2L">彼一切妙宝　　得最上成就</p>
  <p id="a2M">七宝严境界　　一切皆圆满</p>
  <p id="a2N">安住于正慧　　种种义成就</p>
  <p id="a2O">最上大印相　　佛曼拏罗中</p>
  <p id="a2P">与诸触相应　　及诸味成就</p>
  <p id="a2Q">当住空观想　　宝严曼拏罗</p>
  <p id="a2R">自体即佛身　　作广大供养</p>
  <p id="a2S">彼最上秘密　　随顺一切法</p>
  <p id="a2T">安住加持句　　是真实供养</p>
  <p id="a2U">所有甘露味　　能资生智慧</p>
  <p id="a2V">住诸佛三业　　成就金刚智</p>
  <p data-pb></p>
  <h2 id="a2W">诸佛大集会最上清净真实三昧分第九</h2>
  <p id="a2X">尔时金刚手　　复现空字相</p>
  <p id="a2Y">一切灌顶行　　一切胜自在</p>
  <p id="a2Z">身语心相应　　三业曼拏罗</p>
  <p id="a2a">宣说最上法　　诸佛秘密智</p>
  <p id="a2b">当住空观想　　金刚曼拏罗</p>
  <p id="a2c">中现阿閦尊　　想执金刚杵</p>
  <p id="a2d">大焰光炽盛　　五种光圆满</p>
  <p id="a2e">三世佛出生　　金刚部变化</p>
  <p id="a2f">身语心相应　　想最上金刚</p>
  <p id="a2g">上首禅定法　　心平等成就</p>
  <p id="a2h">众秘密金刚　　能破坏一切</p>
  <p id="a2i">阿閦金刚生　　住诸佛境界</p>
  <p id="a2j">如是名为金刚部中阿閦如来真实三昧观想法。</p>
  <p id="a2k">尔时金刚手　　智解脱成就</p>
  <p id="a2l">自性净无垢　　入大菩提行</p>
  <p id="a2m">说真实三昧　　成佛菩提法</p>
  <p id="a2n">当住虚空中　　想佛曼拏罗</p>
  <p id="a2o">中现毗卢尊　　及想一切佛</p>
  <p id="a2p">与诸宝相应　　成金刚影像</p>
  <p id="a2q">从彼三金刚　　出一切妙宝</p>
  <p id="a2r">平等如意珠　　现圆满宝海</p>
  <p id="a2s">诸佛大牟尼　　出生诸佛子</p>
  <p id="a2t">如是名为佛部中毗卢遮那如来真实三昧一切部中大智观想法。</p>
  <p id="a2u">尔时金刚手　　说染性解脱</p>
  <p id="a2v">秘密净无著　　莲华曼拏罗</p>
  <p id="a2w">当住虚空中　　想大曼拏罗</p>
  <p id="a2x">中现无量寿　　及诸佛供养</p>
  <p id="a2y">秘密行相应　　及想一切教</p>
  <p id="a2z">此最上金刚　　相应四三昧</p>
  <p id="a30">二根本相应　　能出生二种</p>
  <p id="a31">观想诸如来　　成就三金刚</p>
  <p id="a32">如是名为莲华部中无量寿如来真实三昧观想法。</p>
  <p id="a33">尔时金刚手　　金刚明句义</p>
  <p id="a34">无我智出生　　宣说如是法</p>
  <p id="a35">当住虚空中　　想佛曼拏罗</p>
  <p id="a36">现不空成就　　及观想诸佛</p>
  <p id="a37">一切佛无住　　离相诸语言</p>
  <p id="a38">真妄及影像　　皆住金刚句</p>
  <p id="a39">金刚手所说　　佛菩萨所生</p>
  <p id="a3A">彼诸佛语言　　如空净无垢</p>
  <p id="a3B">说大明成就　　秘密智所觉</p>
  <p id="a3C">三昧句召部　　所作义真实</p>
  <p id="a3D">如是名为三昧句召部中不空成就如来真实三昧观想法。</p>
  <p id="a3E">尔时金刚手　　三金刚无住</p>
  <p id="a3F">坚固不能坏　　宣说如是义</p>
  <p id="a3G">当住空观想　　三昧曼拏罗</p>
  <p id="a3H">中想宝生尊　　及现诸影像</p>
  <p id="a3I">修瑜伽行者　　当了诸法空</p>
  <p id="a3J">纵说非法语　　亦得住净智</p>
  <p id="a3K">如是名为众宝部中宝生如来金刚智庄严三昧观想法。</p>
  <p id="a3L">尔时会中有菩萨。<a id="a-3M"></a>名诸佛三昧金刚幢。<a id="a-3N"></a>与不可数不可计须弥山量等尘数诸菩萨摩诃萨。<a id="a-3O"></a>闻诸如来说是法已。<a id="a-3P"></a>怪未曾有。<a id="a-3Q"></a>即于会中出大音声。<a id="a-3R"></a>咸作是言。<a id="a-3S"></a>诸佛如来大秘密主。<a id="a-3T"></a>出过三界通达世间一切诸法。<a id="a-3U"></a>云何是中言非法语得成净智。</p>
  <p id="a3V">是时世尊大毗卢遮那金刚如来。<a id="a-3W"></a>即告诸菩萨言。<a id="a-3X"></a>止善男子莫作是说。<a id="a-3Y"></a>何以故。<a id="a-3Z"></a>汝等当知彼最上秘密行即菩萨行。<a id="a-3a"></a>彼菩萨行即如来行。<a id="a-3b"></a>彼如来行即真言行。<a id="a-3c"></a>诸善男子。<a id="a-3d"></a>譬如虚空于一切处无所住相。<a id="a-3e"></a>虚空无住诸法亦然。<a id="a-3f"></a>诸法如是当何所住。<a id="a-3g"></a>不住欲界不住色界。<a id="a-3h"></a>不住无色界不住四大等。<a id="a-3i"></a>诸善男子一切法无住。<a id="a-3j"></a>此义寂静当如是知。<a id="a-3k"></a>诸佛如来知诸众生心所乐欲。<a id="a-3l"></a>随顺宣说一切法门。<a id="a-3m"></a>彼所说法犹如虚空离诸有相。<a id="a-3n"></a>如来三昧亦复无住。<a id="a-3o"></a>诸善男子。<a id="a-3p"></a>譬如有人持以箭茎钻木出火。<a id="a-3q"></a>勤加其力烟即渐生。<a id="a-3r"></a>而后非久火方得出。<a id="a-3s"></a>出已即灭彼所出火不住箭茎。<a id="a-3t"></a>不住其木不住人手。<a id="a-3u"></a>诸善男子。<a id="a-3v"></a>诸佛如来所有三昧亦复如是。<a id="a-3w"></a>一切无住非来非去。<a id="a-3x"></a>诸法亦然。</p>
  <p id="a3y">是时诸菩萨摩诃萨。<a id="a-3z"></a>闻佛世尊说是法已。<a id="a-40"></a>心生信解叹未曾有。<a id="a-41"></a>皆大欢喜作是赞言。</p>
  <p id="a42">广大希有最上法　　离相寂静如虚空</p>
  <p id="a43">破诸疑网清净门　　是故称赞真实说</p>
  <p data-pb></p>
  <h2 id="a44">诸佛大集会观察一切如来心分第十</h2>
  <p id="a45">尔时世尊大毗卢遮那金刚如来。<a id="a-46"></a>而复召集诸佛如来。<a id="a-47"></a>普令安住大三昧耶金刚真实现证菩提坚固三业诸佛如来秘密法门。<a id="a-48"></a>如是安住已。<a id="a-49"></a>毗卢遮那即作是言。<a id="a-4A"></a>当说诸佛本部真实大明身语心业秘密最上成就等法。</p>
  <p id="a4B">是时金刚手菩萨摩诃萨。<a id="a-4C"></a>于众会中现大威势。<a id="a-4D"></a>目烁光明炽然可怖。<a id="a-4E"></a>广视大会及十方界。<a id="a-4F"></a>出大音声作如是言。</p>
  <p id="a4G">金刚身语心　　住三业观想</p>
  <p id="a4H">离疑惑无碍　　平等无所住</p>
  <p id="a4I">尔时世尊大毗卢遮那金刚如来。<a id="a-4J"></a>即入如来自性清净波罗蜜多教金刚三摩地。<a id="a-4K"></a>从定出已。<a id="a-4L"></a>向诸如来作如是言。<a id="a-4M"></a>阿閦佛等一切如来。<a id="a-4N"></a>各能宣说无数俱胝那庾多百千大明。<a id="a-4O"></a>出生一切成就事。<a id="a-4P"></a>现诸变化。<a id="a-4Q"></a>于十方界神通自在。<a id="a-4R"></a>顺行诸法。<a id="a-4S"></a>于五境中游戏无碍。<a id="a-4T"></a>于真言行解脱相应。<a id="a-4U"></a>何以故。<a id="a-4V"></a>一切如来真言行法。<a id="a-4W"></a>出生彼诸大持明士。<a id="a-4X"></a>而能观察此诸如来身语心。<a id="a-4Y"></a>秘密大明义。<a id="a-4Z"></a>照达一切最上秘密大明心。<a id="a-4a"></a>常乐趣求一切如来身语心三昧。<a id="a-4b"></a>常乐趣求一切执金刚身语心三昧。<a id="a-4c"></a>常乐趣求一切持法身语心三昧。<a id="a-4d"></a>说是法已。<a id="a-4e"></a>即以自金刚三业说大明曰。</p>
  <p id="a4f">吽唵(引)阿(引)莎(引)贺(引一句)</p>
  <p id="a4g">说此大明时。<a id="a-4h"></a>会中一切菩萨。<a id="a-4i"></a>闻已皆悉惊怖。<a id="a-4j"></a>咸各思念金刚手菩萨。</p>
  <p id="a4k">尔时金刚手菩萨知是念已。<a id="a-4l"></a>即说一切如来大三昧法。</p>
  <p id="a4m">当住空观想　　庄严曼拏罗</p>
  <p id="a4n">于中想吽字　　及自影像等</p>
  <p id="a4o">金刚大光明　　广大不思议</p>
  <p id="a4p">诸佛身语心　　当如是观想</p>
  <p id="a4q">一刹那成就　　大金刚三业</p>
  <p id="a4r">金刚王大士　　一切胜自在</p>
  <p id="a4s">自坛法自明　　出生诸仪轨</p>
  <p id="a4t">此摄一切明　　金刚精妙说</p>
  <p id="a4u">现自持明人　　四处具色相</p>
  <p id="a4v">三面相相应　　及想三种色</p>
  <p id="a4w">如是名为虚空金刚三昧法。</p>
  <p id="a4x">此复说最上　　金刚秘密心</p>
  <p id="a4y">当住空观想　　微妙曼拏罗</p>
  <p id="a4z">于中复观想　　五钴金刚杵</p>
  <p id="a50">观想常相应　　勿令有间断</p>
  <p id="a51">思念三金刚　　及彼金刚钩</p>
  <p id="a52">句召一切心　　及诸贤圣等</p>
  <p id="a53">即说此大明曰。</p>
  <p id="a54">吽(引)唵(引)阿(引一句)发吒(半音)弱(仁作切下同二)</p>
  <p id="a55">此一切金刚　　佛菩提成就</p>
  <p id="a56">所有金刚部　　宝及莲华等</p>
  <p id="a57">观想金刚钩　　句召于诸部</p>
  <p id="a58">复观照自心　　作那吒迦法</p>
  <p id="a59">于七昼夜中　　作金刚事业</p>
  <p id="a5A">成就身语心　　秘密智金刚</p>
  <p id="a5B">观察诸施愿　　不令生怖畏</p>
  <p id="a5C">施广大成就　　心生大喜爱</p>
  <p id="a5D">成就佛菩萨　　一切真言行</p>
  <p id="a5E">若越此法者　　当坏彼寿命</p>
  <p id="a5F">尔时金刚手　　调伏三界尊</p>
  <p id="a5G">最上大金刚　　出如是音声</p>
  <p id="a5H">乃至持明者　　三金刚智圆</p>
  <p id="a5I">二处得相应　　成诸供养事</p>
  <p id="a5J">此诸佛成就　　大明三昧法</p>
  <p id="a5K">入明妃自在　　想金刚相应</p>
  <p id="a5L">成此法即名　　三昧曼拏罗</p>
  <p id="a5M">尔时金刚手　　诸如来出生</p>
  <p id="a5N">诸佛大灌顶　　复作如是言</p>
  <p id="a5O">彼一切世界　　以此法句召</p>
  <p id="a5P">住大印相应　　成就一切事</p>
  <p id="a5Q">佛真实变化　　无数亿金刚</p>
  <p id="a5R">此名佛世尊　　菩提三昧法</p>
  <p id="a5S">得成就菩提　　成三金刚相</p>
  <p id="a5T">入金刚大士　　胜菩提心海</p>
  <p data-pb></p>
  <h2 id="a5U">诸佛大集会一切如来真实三昧最上持明大士分第十一</h2>
  <p id="a5V">尔时世尊大毗卢遮那金刚如来。<a id="a-5W"></a>即入一切如来最上金刚持明大士三摩地。<a id="a-5X"></a>从定出已。<a id="a-5Y"></a>宣说一切如来大明金刚最上明句。<a id="a-5Z"></a>当相三金刚字最上大印。<a id="a-5a"></a>安住大智金刚一切菩提平等。<a id="a-5b"></a>所谓唵字为智本。<a id="a-5c"></a>即身金刚平等。<a id="a-5d"></a>阿字法无我。<a id="a-5e"></a>即语金刚平等。<a id="a-5f"></a>吽字不可坏。<a id="a-5g"></a>即心金刚平等。<a id="a-5h"></a>如是三金刚平等坚固而住。<a id="a-5i"></a>即一切如来身语心所出持明大士。</p>
  <p id="a5j">当观想此。</p>
  <p id="a5k">◇勃笼(二合引)(下同)字。<a id="a-5l"></a>即成虚空金刚心曼拏罗。<a id="a-5m"></a>一切金刚周匝围绕。<a id="a-5n"></a>于中复想广大金刚智云。<a id="a-5o"></a>即此勃笼字。<a id="a-5p"></a>是金刚智心。</p>
  <p id="a5q">又复观想此。</p>
  <p id="a5r">◇吽字◇唵字成金刚曼拏罗本部诸相一切圆满。</p>
  <p id="a5s">又复观想此。</p>
  <p id="a5t">◇盎字。<a id="a-5u"></a>成本尊曼拏罗。<a id="a-5v"></a>本尊贤圣诸相圆满。</p>
  <p id="a5w">又复观想此。</p>
  <p id="a5x">◇吽字◇阿字。<a id="a-5y"></a>成法曼拏罗。</p>
  <p id="a5z">如是诸字中。<a id="a-60"></a>等知勃笼字即无所住相。<a id="a-61"></a>从三金刚观想出生。<a id="a-62"></a>此等名为金刚秘密三昧心字。<a id="a-63"></a>亦是三世诸佛最胜身语心。<a id="a-64"></a>所谓唵字即诸佛最胜身。</p>
  <p id="a65">唵阿字即诸佛真实语。<a id="a-66"></a>阿吽字即诸佛大智心。<a id="a-67"></a>又复吽字亦即无上菩提。<a id="a-68"></a>此即一切如来无上菩提。<a id="a-69"></a>成就圣法无想智金刚诸佛正因果出生持明大士。<a id="a-6A"></a>如是乃得最上名称成就大明行现证三昧法三种金刚坚固不坏。<a id="a-6B"></a>此名一切如来身语心三昧真实智金刚加持正因三摩地法。<a id="a-6C"></a>此法能成就一切所修行。<a id="a-6D"></a>若有行人。<a id="a-6E"></a>修此法者。<a id="a-6F"></a>于寂静处住相应观。<a id="a-6G"></a>想如前字。<a id="a-6H"></a>是人于半月分速能成就金刚三业。</p>
  <p id="a6I">复次行人当住虚空观想。<a id="a-6J"></a>金刚本尊最上曼拏罗。<a id="a-6K"></a>从根本大明出生。<a id="a-6L"></a>持明大士说唵字心成曼拏罗。<a id="a-6M"></a>出现五种大光明云。<a id="a-6N"></a>中想最上大毗卢遮那如来。<a id="a-6O"></a>而复出现无数佛身。<a id="a-6P"></a>金刚光明遍照一切。<a id="a-6Q"></a>此名一切如来金刚秘密身语心业金刚光明庄严三摩地法。<a id="a-6R"></a>若有行人修此法者。<a id="a-6S"></a>于半月中速得成就最上胜身。<a id="a-6T"></a>与佛身等坚固不坏住寿三劫。<a id="a-6U"></a>随顺五境游戏无碍。</p>
  <p id="a6V">复次行人当住虚空观想。<a id="a-6W"></a>金刚最上法曼拏罗。<a id="a-6X"></a>从根本大明出生。<a id="a-6Y"></a>持明大士宣说阿字成曼拏罗。<a id="a-6Z"></a>现大金刚五种色光。<a id="a-6a"></a>于中观想无量寿如来。<a id="a-6b"></a>从平等智正语三昧。<a id="a-6c"></a>说正法语离诸戏论。<a id="a-6d"></a>平等坚固金刚语业。<a id="a-6e"></a>此名一切如来金刚正语三昧出生三摩地法。<a id="a-6f"></a>若有行人修此法者。<a id="a-6g"></a>即得成就金刚语业住寿三劫。<a id="a-6h"></a>随顺五境游戏无碍。</p>
  <p id="a6i">复次行人当住虚空观想。<a id="a-6j"></a>最上金刚曼拏罗。<a id="a-6k"></a>从根本大明出生。<a id="a-6l"></a>持明大士说吽字心成曼拏罗。<a id="a-6m"></a>现广大真实三昧五种光明。<a id="a-6n"></a>于中观想大智金刚宝生如来。<a id="a-6o"></a>一切金刚最胜无住。<a id="a-6p"></a>从金刚心出生三昧成就一切智功德海。<a id="a-6q"></a>为大导师发生正智。<a id="a-6r"></a>此名一切如来金刚秘密大心三昧最上三摩地法。<a id="a-6s"></a>若有行人修此法者。<a id="a-6t"></a>即得成就金刚心业住寿三劫。<a id="a-6u"></a>随顺五境游戏无碍。</p>
  <p id="a6v">复次行人当住虚空观想。</p>
  <p id="a6w">◇亢字。<a id="a-6x"></a>成大金刚平等智曼拏罗。<a id="a-6y"></a>现一切身等虚空界。<a id="a-6z"></a>皆从金刚智　平等出生。<a id="a-70"></a>于须臾间变化诸佛菩萨广大供养。<a id="a-71"></a>此名等虚空金刚三昧身语心安怛陀那出生庄严光明鬘三摩地法。<a id="a-72"></a>若有行人修此法者。<a id="a-73"></a>即得住劫三昧。<a id="a-74"></a>诸佛菩萨亦不能见。</p>
  <p id="a75">复次行人当住虚空观想。<a id="a-76"></a>金刚曼拏罗。<a id="a-77"></a>从根本大明出生。<a id="a-78"></a>持明大士说[亢*欠]字心成曼拏罗。<a id="a-79"></a>现金刚等作诸光明。<a id="a-7A"></a>于中复想妙吉祥尊。<a id="a-7B"></a>是即报身。<a id="a-7C"></a>安住身语心业金刚三昧。<a id="a-7D"></a>久已安住菩萨十地。<a id="a-7E"></a>此名最上智月菩萨三昧金刚三摩地法。<a id="a-7F"></a>若有行人修此法者。<a id="a-7G"></a>即得一切成就。</p>
  <p id="a7H">复次行人当住虚空观想此。</p>
  <p id="a7I">◇飒疋零(三合引)字。<a id="a-7J"></a>从是字中出现智光。<a id="a-7K"></a>于是光中即现金刚萨埵身。<a id="a-7L"></a>量等虚空。<a id="a-7M"></a>此名等虚空界金刚三昧庄严三摩地法。<a id="a-7N"></a>若有行人。<a id="a-7O"></a>修此法者。<a id="a-7P"></a>得五种通及佛最上三昧通力。<a id="a-7Q"></a>如是乃名一切成就。</p>
  <p id="a7R">复次行人当住虚空观想。</p>
  <p id="a7S">◇唵字。<a id="a-7T"></a>即成最上佛曼拏罗。<a id="a-7U"></a>于中想现阿閦如来。<a id="a-7V"></a>复现一切金刚大士想阿閦佛现于智相。<a id="a-7W"></a>皆从阿閦如来三金刚禅定三昧出生。<a id="a-7X"></a>此名阿閦如来三昧身现证菩提最上金刚三摩地法。<a id="a-7Y"></a>若有行人修此法者。<a id="a-7Z"></a>即得成就阿閦如来三昧身语心。<a id="a-7a"></a>常住金刚坚固。<a id="a-7b"></a>成就十方世界一切金刚供养事业。</p>
  <p id="a7c">复次行人当住虚空观想。</p>
  <p id="a7d">◇唵字。<a id="a-7e"></a>即成最上佛曼拏罗。<a id="a-7f"></a>于中想现宝生如来。<a id="a-7g"></a>及现虚空金刚。<a id="a-7h"></a>想宝生佛。<a id="a-7i"></a>现其宝相。<a id="a-7j"></a>皆从宝生如来三金刚禅定三昧出生。<a id="a-7k"></a>此名宝三昧自在最上金刚三摩地法。<a id="a-7l"></a>若有行人修此法者。<a id="a-7m"></a>即得成就宝生如来金刚三业。<a id="a-7n"></a>出现宝幢平等光明。<a id="a-7o"></a>成就菩提法无我智。<a id="a-7p"></a>秘密平等无所住相。</p>
  <p id="a7q">复次行人当住虚空观想。</p>
  <p id="a7r">◇唵字。<a id="a-7s"></a>即成最上佛曼拏罗。<a id="a-7t"></a>于中想现无量寿如来作施法相。<a id="a-7u"></a>从无量寿如来三金刚禅定三昧三种金刚甘露平等出生。<a id="a-7v"></a>此名无量功德金刚光明吉祥三摩地法。<a id="a-7w"></a>若有行人修此法者。<a id="a-7x"></a>即得成就无量寿身语心业。<a id="a-7y"></a>复得金刚寿命平等光明。<a id="a-7z"></a>能为众生说大乘道。</p>
  <p id="a80">复次行人当住虚空观想。</p>
  <p id="a81">◇唵字。<a id="a-82"></a>即成最上佛曼拏罗。<a id="a-83"></a>出现金刚大青莲华。<a id="a-84"></a>中想不空成就如来现三昧相。<a id="a-85"></a>从不空成就如来三金刚禅定三昧平等出生。<a id="a-86"></a>此名不空成就三昧光明最上智出生三摩地法。<a id="a-87"></a>若有行人修此法者。<a id="a-88"></a>成就不空金刚身语心业。<a id="a-89"></a>得金刚不空平等光明。<a id="a-8A"></a>出生吉祥智海利益一切众生。</p>
  <p id="a8B">复次行人当住虚空观想。</p>
  <p id="a8C">◇唵字。<a id="a-8D"></a>即成光明佛曼拏罗。<a id="a-8E"></a>于中想现毗卢遮那如来。<a id="a-8F"></a>现三身相出大金刚光明。<a id="a-8G"></a>皆从毗卢遮那如来三金刚禅定三昧平等出生。<a id="a-8H"></a>此名趣求菩提身语心最上金刚三摩地法。<a id="a-8I"></a>若有行人修此法者。<a id="a-8J"></a>即得成就毗卢遮那金刚三业。<a id="a-8K"></a>得平等光明大菩提智。<a id="a-8L"></a>成就三身坚固不坏。</p>
  <p id="a8M">尔时世尊大毗卢遮那金刚如来。<a id="a-8N"></a>复说伽陀曰。</p>
  <p id="a8O">诸有修法者　　当起精进心</p>
  <p id="a8P">往诣于山中　　或旷野空舍</p>
  <p id="a8Q">及两河岸侧　　尸陀林等处</p>
  <p id="a8R">当住禅定心　　随所求作法</p>
  <p id="a8S">当住虚空界　　想阿閦智等</p>
  <p id="a8T">五种通相应　　想佛最上处</p>
  <p id="a8U">此名为诸佛　　最上大三昧</p>
  <p id="a8V">成就一切事　　大金刚智通</p>
  <p id="a8W">五钴金刚杵　　五焰光庄严</p>
  <p id="a8X">五处皆相应　　金刚通出生</p>
  <p id="a8Y">想自明大轮　　猛焰识盛光</p>
  <p id="a8Z">五种通相应　　金刚通成就</p>
  <p id="a8a">想空金刚轮　　现平等佛光</p>
  <p id="a8b">安住佛相应　　得佛身平等</p>
  <p id="a8c">想曼拏罗中　　自身成毗卢</p>
  <p id="a8d">安住唵字心　　观想根本识</p>
  <p id="a8e">寂灭金刚心　　而常所出生</p>
  <p id="a8f">吉祥如意宝　　诸佛胜成就</p>
  <p id="a8g">复想曼拏罗　　中现阿閦尊</p>
  <p id="a8h">安住吽字心　　现其心月相</p>
  <p id="a8i">复想曼拏罗　　中现无量寿</p>
  <p id="a8j">安住阿字心　　现金刚月相</p>
  <p id="a8k">此最胜三昧　　三金刚不坏</p>
  <p id="a8l">寂灭三昧智　　佛平等成就</p>
  <p id="a8m">住虚空界中　　想自曼拏罗</p>
  <p id="a8n">唵字身语心　　住坚固一劫</p>
  <p id="a8o">于虚空中想　　金刚曼拏罗</p>
  <p id="a8p">吽字身语心　　住坚固一劫</p>
  <p id="a8q">于虚空界中　　想法曼拏罗</p>
  <p id="a8r">阿字身语心　　住坚固一劫</p>
  <p id="a8s">如是名为诸佛金刚三劫智三昧。<a id="a-8t"></a>若于此法得相应者。<a id="a-8u"></a>即成金刚身语心业。<a id="a-8v"></a>住坚固身。<a id="a-8w"></a>如理语言离诸妄想。<a id="a-8x"></a>即得金刚萨埵成就。</p>
 </body>
</html>