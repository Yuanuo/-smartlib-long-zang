<!DOCTYPE html>
<html>
<head>
  <meta charset="utf-8"/>
  <meta name="author" content="施护/宋"/>
  <meta name="library" content="龙藏"/>
  <meta name="catalog" content="龙藏/宋元入藏诸大小乘经"/>
  <title>佛说一切如来金刚三业最上秘密大教王经卷第二</title>
</head>
<body>
  <h1 class="head">佛说一切如来金刚三业最上秘密大教王经卷第二</h1>
  <h2>诸佛大集会秘密精妙行分第七</h2>
  <p>尔时世尊大毗卢遮那金刚如来。又复宣说一切如来金刚三业大三昧耶。最上真实大明胜行三摩地法伽陀曰。</p>
  <p class="l-js-5c">诸富乐所乐　　随意即当行</p>
  <p class="l-js-5c">获种种相应　　速成就佛性</p>
  <p class="l-js-5c">又复诸富乐　　所乐随意行</p>
  <p class="l-js-5c">得本尊相应　　成自他供养</p>
  <p class="l-js-5c">作苦行求法　　彼不能成就</p>
  <p class="l-js-5c">诸乐随意行　　斯为善成就</p>
  <p class="l-js-5c">假使求四方　　饮食而活命</p>
  <p class="l-js-5c">持诵不间断　　得成诸富乐</p>
  <p class="l-js-5c">善住身语心　　勤求大菩提</p>
  <p class="l-js-5c">远离夭横怖　　当不堕地狱</p>
  <p class="l-js-5c">佛菩萨所行　　最上大明行</p>
  <p class="l-js-5c">谓胜法文字　　成就诸富乐</p>
  <p class="l-js-5c">顺行诸乐境　　即五智自在</p>
  <p class="l-js-5c">菩萨常称赞　　诸佛善所作</p>
  <p class="l-js-5c">当知色三种　　成自他供养</p>
  <p class="l-js-5c">一切佛敬爱　　毗卢尊出生</p>
  <p class="l-js-5c">又复声三种　　供养诸圣贤</p>
  <p class="l-js-5c">一切佛敬爱　　宝幢尊出生</p>
  <p class="l-js-5c">又复香三种　　供养诸佛等</p>
  <p class="l-js-5c">一切佛敬爱　　无量寿出生</p>
  <p class="l-js-5c">又复味三种　　供养诸圣贤</p>
  <p class="l-js-5c">一切佛敬爱　　不空尊出生</p>
  <p class="l-js-5c">又复触三种　　供养于本部</p>
  <p class="l-js-5c">彼诸佛金刚　　阿閦尊所得</p>
  <p class="l-js-5c">彼色声香等　　心常离诸结</p>
  <p class="l-js-5c">一切佛世尊　　秘密真实说</p>
  <p class="l-js-5c">色声等明句　　谛心而观想</p>
  <p class="l-js-5c">复各于本部　　观想诸圣贤</p>
  <p class="l-js-5c">住佛念相应　　作法念观想</p>
  <p class="l-js-5c">观身语意业　　成金刚念观</p>
  <p class="l-js-5c">诸部念相应　　成忿怒念观</p>
  <p class="l-js-5c">贤圣念相应　　成就菩提观</p>
  <p class="l-js-5c">若住于身观　　即身相无碍</p>
  <p class="l-js-5c">若住心观想　　心离诸有著</p>
  <p class="l-js-5c">诸佛所爱乐　　住佛眼观察</p>
  <p class="l-js-5c">二处皆平等　　速成就佛性</p>
  <p class="l-js-5c">吽字及唵字　　发字等仪轨</p>
  <p class="l-js-5c">现五种光明　　想莲华金刚</p>
  <p class="l-js-5c">如月净光焰　　随意而观想</p>
  <p class="l-js-5c">佛念等相应　　观想求菩提</p>
  <p class="l-js-5c">云何佛念观　　谓遍一切处</p>
  <p class="l-js-5c">皆诸佛影像　　出现佛智云</p>
  <p class="l-js-5c">云何法念观　　谓遍一切处</p>
  <p class="l-js-5c">观想金刚法　　出现法智云</p>
  <p class="l-js-5c">云何金刚观　　谓遍一切处</p>
  <p class="l-js-5c">想金刚萨埵　　现金刚智云</p>
  <p class="l-js-5c">云何诸部观　　谓遍一切处</p>
  <p class="l-js-5c">现本尊影像　　及本尊智云</p>
  <p class="l-js-5c">云何忿怒观　　谓遍一切处</p>
  <p class="l-js-5c">想出忿怒声　　现忿怒智云</p>
  <p class="l-js-5c">云何菩提观　　及彼菩提念</p>
  <p class="l-js-5c">谓本金刚莲　　二处悉平等</p>
  <p class="l-js-5c">现智日金刚　　作金刚供养</p>
  <p class="l-js-5c">复云何得名　　曼拏罗念观</p>
  <p class="l-js-5c">谓二处平等　　妙莲华自在</p>
  <p class="l-js-5c">出生大相应　　曼拏罗自性</p>
  <p class="l-js-5c">云何身念观　　谓一切如来</p>
  <p class="l-js-5c">所有胜妙身　　五蕴性圆满</p>
  <p class="l-js-5c">彼佛身自性　　平等如是见</p>
  <p class="l-js-5c">云何语念观　　谓金刚法语</p>
  <p class="l-js-5c">平等如是见　　持最上法性</p>
  <p class="l-js-5c">云何心念观　　谓普贤大心</p>
  <p class="l-js-5c">普遍于一切　　住秘密根本</p>
  <p class="l-js-5c">平等如是见　　持金刚大心</p>
  <p class="l-js-5c">云何有情观　　谓诸有情心</p>
  <p class="l-js-5c">及彼身语业　　平等如是见</p>
  <p class="l-js-5c">皆离相平等　　一切如虚空</p>
  <p class="l-js-5c">复云何得名　　一切大明相</p>
  <p class="l-js-5c">谓即身语心　　念观相应法</p>
  <p class="l-js-5c">身住妙金刚　　语心亦如是</p>
  <p class="l-js-5c">作是平等见　　名最上持妙</p>
  <p class="l-js-5c">又复云何名　　三昧耶念观</p>
  <p class="l-js-5c">谓三昧文字　　清净诸仪轨</p>
  <p class="l-js-5c">如来所庄严　　得妙乐成就</p>
  <p class="l-js-5c">又复云何名　　般若波罗蜜</p>
  <p class="l-js-5c">三昧耶念观　　谓诸法自性</p>
  <p class="l-js-5c">清净大光明　　无生无所依</p>
  <p class="l-js-5c">无智亦无得　　无因无所生</p>
  <p class="l-js-5c">又复云何名　　彼无生念观</p>
  <p class="l-js-5c">亦诸法自性　　清净光明法</p>
  <p class="l-js-5c">如虚空离相　　亦复离文字</p>
  <p class="l-js-5c">无二非无二　　无垢而寂静</p>
  <p class="l-js-5c">又复云何名　　诸部供养观</p>
  <p class="l-js-5c">谓身心离相　　作平等供养</p>
  <p class="l-js-5c">与诸部相应　　成就甘露法</p>
  <p class="l-js-5c">得佛加持身　　及彼金刚心</p>
  <p class="l-js-5c">最上持法语　　皆如理所得</p>
  <p class="l-js-5c">身语心清净　　远离诸邪念</p>
  <p class="l-js-5c">成就持明行　　得金刚不坏</p>
  <h2>诸佛大集会甘露三昧分第八</h2>
  <p>尔时世尊宝生金刚如来。安住一切如来金刚三业。于大会中。向金刚手菩萨最上自在执金刚者。称赞劝请作如是言。</p>
  <p class="l-js-5c">大乘金刚士　　住空清净行</p>
  <p class="l-js-5c">普贤大供养　　愿说最上行</p>
  <p class="l-js-5c">贪嗔痴染性　　同入金刚乘</p>
  <p class="l-js-5c">与虚空平等　　无住大供养</p>
  <p class="l-js-5c">解脱道所归　　三乘共宣说</p>
  <p class="l-js-5c">佛大乐清净　　愿说供养法</p>
  <p class="l-js-5c">菩提心广大　　善转妙法轮</p>
  <p class="l-js-5c">身语心清净　　归命金刚乘</p>
  <p class="l-js-5c">尔时金刚手　　菩萨摩诃萨</p>
  <p class="l-js-5c">受佛劝请已　　即说供养法</p>
  <p class="l-js-5c">遍一切虚空　　现广大字相</p>
  <p class="l-js-5c">一切灌顶义　　摄金刚宝部</p>
  <p class="l-js-5c">安住三金刚　　身语心善乐</p>
  <p class="l-js-5c">诸佛出生法　　供养诸如来</p>
  <p class="l-js-5c">彼供养法者　　住身心平等</p>
  <p class="l-js-5c">离著而无碍　　当了诸法性</p>
  <p class="l-js-5c">遍大地方所　　一切皆清净</p>
  <p class="l-js-5c">离相而寂然　　无少法差别</p>
  <p class="l-js-5c">皆是诸如来　　神通慧所作</p>
  <p class="l-js-5c">秘密最上法　　从五部出生</p>
  <p class="l-js-5c">当住于虚空　　观想大智海</p>
  <p class="l-js-5c">自身处月轮　　具种种严饰</p>
  <p class="l-js-5c">住诸佛心智　　寂静金刚界</p>
  <p class="l-js-5c">想四宝庄严　　高广殊妙塔</p>
  <p class="l-js-5c">五种光明鬘　　清净而围绕</p>
  <p class="l-js-5c">复想大智海　　三世无住相</p>
  <p class="l-js-5c">广大不思议　　总摄一切法</p>
  <p class="l-js-5c">想自毛孔中　　现供养智云</p>
  <p class="l-js-5c">及五种莲华　　谓青莲华等</p>
  <p class="l-js-5c">生有三种华　　从圣贤所现</p>
  <p class="l-js-5c">迦哩尼迦华　　及末利迦华</p>
  <p class="l-js-5c">踰体迦妙华　　迦啰尾啰等</p>
  <p class="l-js-5c">一一皆殊胜　　妙香悉周遍</p>
  <p class="l-js-5c">想轮曼拏罗　　具种种庄严</p>
  <p class="l-js-5c">广百由旬量　　周匝悉圆满</p>
  <p class="l-js-5c">金刚及莲华　　轮并宝剑等</p>
  <p class="l-js-5c">以智慧观想　　一一于空现</p>
  <p class="l-js-5c">广俱胝由旬　　四方净严饰</p>
  <p class="l-js-5c">众宝所成塔　　自性净无垢</p>
  <p class="l-js-5c">以正智观想　　诸部供养因</p>
  <p class="l-js-5c">五种胜功德　　成供养云海</p>
  <p class="l-js-5c">宝衣净无垢　　供养求菩提</p>
  <p class="l-js-5c">作五种供养　　得贤圣欢喜</p>
  <p class="l-js-5c">种种最上宝　　想现而庄严</p>
  <p class="l-js-5c">彼一切妙宝　　得最上成就</p>
  <p class="l-js-5c">七宝严境界　　一切皆圆满</p>
  <p class="l-js-5c">安住于正慧　　种种义成就</p>
  <p class="l-js-5c">最上大印相　　佛曼拏罗中</p>
  <p class="l-js-5c">与诸触相应　　及诸味成就</p>
  <p class="l-js-5c">当住空观想　　宝严曼拏罗</p>
  <p class="l-js-5c">自体即佛身　　作广大供养</p>
  <p class="l-js-5c">彼最上秘密　　随顺一切法</p>
  <p class="l-js-5c">安住加持句　　是真实供养</p>
  <p class="l-js-5c">所有甘露味　　能资生智慧</p>
  <p class="l-js-5c">住诸佛三业　　成就金刚智</p>
  <h2>诸佛大集会最上清净真实三昧分第九</h2>
  <p class="l-js-5c">尔时金刚手　　复现空字相</p>
  <p class="l-js-5c">一切灌顶行　　一切胜自在</p>
  <p class="l-js-5c">身语心相应　　三业曼拏罗</p>
  <p class="l-js-5c">宣说最上法　　诸佛秘密智</p>
  <p class="l-js-5c">当住空观想　　金刚曼拏罗</p>
  <p class="l-js-5c">中现阿閦尊　　想执金刚杵</p>
  <p class="l-js-5c">大焰光炽盛　　五种光圆满</p>
  <p class="l-js-5c">三世佛出生　　金刚部变化</p>
  <p class="l-js-5c">身语心相应　　想最上金刚</p>
  <p class="l-js-5c">上首禅定法　　心平等成就</p>
  <p class="l-js-5c">众秘密金刚　　能破坏一切</p>
  <p class="l-js-5c">阿閦金刚生　　住诸佛境界</p>
  <p>如是名为金刚部中阿閦如来真实三昧观想法。</p>
  <p class="l-js-5c">尔时金刚手　　智解脱成就</p>
  <p class="l-js-5c">自性净无垢　　入大菩提行</p>
  <p class="l-js-5c">说真实三昧　　成佛菩提法</p>
  <p class="l-js-5c">当住虚空中　　想佛曼拏罗</p>
  <p class="l-js-5c">中现毗卢尊　　及想一切佛</p>
  <p class="l-js-5c">与诸宝相应　　成金刚影像</p>
  <p class="l-js-5c">从彼三金刚　　出一切妙宝</p>
  <p class="l-js-5c">平等如意珠　　现圆满宝海</p>
  <p class="l-js-5c">诸佛大牟尼　　出生诸佛子</p>
  <p>如是名为佛部中毗卢遮那如来真实三昧一切部中大智观想法。</p>
  <p class="l-js-5c">尔时金刚手　　说染性解脱</p>
  <p class="l-js-5c">秘密净无著　　莲华曼拏罗</p>
  <p class="l-js-5c">当住虚空中　　想大曼拏罗</p>
  <p class="l-js-5c">中现无量寿　　及诸佛供养</p>
  <p class="l-js-5c">秘密行相应　　及想一切教</p>
  <p class="l-js-5c">此最上金刚　　相应四三昧</p>
  <p class="l-js-5c">二根本相应　　能出生二种</p>
  <p class="l-js-5c">观想诸如来　　成就三金刚</p>
  <p>如是名为莲华部中无量寿如来真实三昧观想法。</p>
  <p class="l-js-5c">尔时金刚手　　金刚明句义</p>
  <p class="l-js-5c">无我智出生　　宣说如是法</p>
  <p class="l-js-5c">当住虚空中　　想佛曼拏罗</p>
  <p class="l-js-5c">现不空成就　　及观想诸佛</p>
  <p class="l-js-5c">一切佛无住　　离相诸语言</p>
  <p class="l-js-5c">真妄及影像　　皆住金刚句</p>
  <p class="l-js-5c">金刚手所说　　佛菩萨所生</p>
  <p class="l-js-5c">彼诸佛语言　　如空净无垢</p>
  <p class="l-js-5c">说大明成就　　秘密智所觉</p>
  <p class="l-js-5c">三昧句召部　　所作义真实</p>
  <p>如是名为三昧句召部中不空成就如来真实三昧观想法。</p>
  <p class="l-js-5c">尔时金刚手　　三金刚无住</p>
  <p class="l-js-5c">坚固不能坏　　宣说如是义</p>
  <p class="l-js-5c">当住空观想　　三昧曼拏罗</p>
  <p class="l-js-5c">中想宝生尊　　及现诸影像</p>
  <p class="l-js-5c">修瑜伽行者　　当了诸法空</p>
  <p class="l-js-5c">纵说非法语　　亦得住净智</p>
  <p>如是名为众宝部中宝生如来金刚智庄严三昧观想法。</p>
  <p>尔时会中有菩萨。名诸佛三昧金刚幢。与不可数不可计须弥山量等尘数诸菩萨摩诃萨。闻诸如来说是法已。怪未曾有。即于会中出大音声。咸作是言。诸佛如来大秘密主。出过三界通达世间一切诸法。云何是中言非法语得成净智。</p>
  <p>是时世尊大毗卢遮那金刚如来。即告诸菩萨言。止善男子莫作是说。何以故。汝等当知彼最上秘密行即菩萨行。彼菩萨行即如来行。彼如来行即真言行。诸善男子。譬如虚空于一切处无所住相。虚空无住诸法亦然。诸法如是当何所住。不住欲界不住色界。不住无色界不住四大等。诸善男子一切法无住。此义寂静当如是知。诸佛如来知诸众生心所乐欲。随顺宣说一切法门。彼所说法犹如虚空离诸有相。如来三昧亦复无住。诸善男子。譬如有人持以箭茎钻木出火。勤加其力烟即渐生。而后非久火方得出。出已即灭彼所出火不住箭茎。不住其木不住人手。诸善男子。诸佛如来所有三昧亦复如是。一切无住非来非去。诸法亦然。</p>
  <p>是时诸菩萨摩诃萨。闻佛世尊说是法已。心生信解叹未曾有。皆大欢喜作是赞言。</p>
  <p class="l-js-7c">广大希有最上法　　离相寂静如虚空</p>
  <p class="l-js-7c">破诸疑网清净门　　是故称赞真实说</p>
  <h2>诸佛大集会观察一切如来心分第十</h2>
  <p>尔时世尊大毗卢遮那金刚如来。而复召集诸佛如来。普令安住大三昧耶金刚真实现证菩提坚固三业诸佛如来秘密法门。如是安住已。毗卢遮那即作是言。当说诸佛本部真实大明身语心业秘密最上成就等法。</p>
  <p>是时金刚手菩萨摩诃萨。于众会中现大威势。目烁光明炽然可怖。广视大会及十方界。出大音声作如是言。</p>
  <p class="l-js-5c">金刚身语心　　住三业观想</p>
  <p class="l-js-5c">离疑惑无碍　　平等无所住</p>
  <p>尔时世尊大毗卢遮那金刚如来。即入如来自性清净波罗蜜多教金刚三摩地。从定出已。向诸如来作如是言。阿閦佛等一切如来。各能宣说无数俱胝那庾多百千大明。出生一切成就事。现诸变化。于十方界神通自在。顺行诸法。于五境中游戏无碍。于真言行解脱相应。何以故。一切如来真言行法。出生彼诸大持明士。而能观察此诸如来身语心。秘密大明义。照达一切最上秘密大明心。常乐趣求一切如来身语心三昧。常乐趣求一切执金刚身语心三昧。常乐趣求一切持法身语心三昧。说是法已。即以自金刚三业说大明曰。</p>
  <p>吽唵(引)阿(引)莎(引)贺(引一句)</p>
  <p>说此大明时。会中一切菩萨。闻已皆悉惊怖。咸各思念金刚手菩萨。</p>
  <p>尔时金刚手菩萨知是念已。即说一切如来大三昧法。</p>
  <p class="l-js-5c">当住空观想　　庄严曼拏罗</p>
  <p class="l-js-5c">于中想吽字　　及自影像等</p>
  <p class="l-js-5c">金刚大光明　　广大不思议</p>
  <p class="l-js-5c">诸佛身语心　　当如是观想</p>
  <p class="l-js-5c">一刹那成就　　大金刚三业</p>
  <p class="l-js-5c">金刚王大士　　一切胜自在</p>
  <p class="l-js-5c">自坛法自明　　出生诸仪轨</p>
  <p class="l-js-5c">此摄一切明　　金刚精妙说</p>
  <p class="l-js-5c">现自持明人　　四处具色相</p>
  <p class="l-js-5c">三面相相应　　及想三种色</p>
  <p>如是名为虚空金刚三昧法。</p>
  <p class="l-js-5c">此复说最上　　金刚秘密心</p>
  <p class="l-js-5c">当住空观想　　微妙曼拏罗</p>
  <p class="l-js-5c">于中复观想　　五钴金刚杵</p>
  <p class="l-js-5c">观想常相应　　勿令有间断</p>
  <p class="l-js-5c">思念三金刚　　及彼金刚钩</p>
  <p class="l-js-5c">句召一切心　　及诸贤圣等</p>
  <p>即说此大明曰。</p>
  <p>吽(引)唵(引)阿(引一句)发吒(半音)弱(仁作切下同二)</p>
  <p class="l-js-5c">此一切金刚　　佛菩提成就</p>
  <p class="l-js-5c">所有金刚部　　宝及莲华等</p>
  <p class="l-js-5c">观想金刚钩　　句召于诸部</p>
  <p class="l-js-5c">复观照自心　　作那吒迦法</p>
  <p class="l-js-5c">于七昼夜中　　作金刚事业</p>
  <p class="l-js-5c">成就身语心　　秘密智金刚</p>
  <p class="l-js-5c">观察诸施愿　　不令生怖畏</p>
  <p class="l-js-5c">施广大成就　　心生大喜爱</p>
  <p class="l-js-5c">成就佛菩萨　　一切真言行</p>
  <p class="l-js-5c">若越此法者　　当坏彼寿命</p>
  <p class="l-js-5c">尔时金刚手　　调伏三界尊</p>
  <p class="l-js-5c">最上大金刚　　出如是音声</p>
  <p class="l-js-5c">乃至持明者　　三金刚智圆</p>
  <p class="l-js-5c">二处得相应　　成诸供养事</p>
  <p class="l-js-5c">此诸佛成就　　大明三昧法</p>
  <p class="l-js-5c">入明妃自在　　想金刚相应</p>
  <p class="l-js-5c">成此法即名　　三昧曼拏罗</p>
  <p class="l-js-5c">尔时金刚手　　诸如来出生</p>
  <p class="l-js-5c">诸佛大灌顶　　复作如是言</p>
  <p class="l-js-5c">彼一切世界　　以此法句召</p>
  <p class="l-js-5c">住大印相应　　成就一切事</p>
  <p class="l-js-5c">佛真实变化　　无数亿金刚</p>
  <p class="l-js-5c">此名佛世尊　　菩提三昧法</p>
  <p class="l-js-5c">得成就菩提　　成三金刚相</p>
  <p class="l-js-5c">入金刚大士　　胜菩提心海</p>
  <h2>诸佛大集会一切如来真实三昧最上持明大士分第十一</h2>
  <p>尔时世尊大毗卢遮那金刚如来。即入一切如来最上金刚持明大士三摩地。从定出已。宣说一切如来大明金刚最上明句。当相三金刚字最上大印。安住大智金刚一切菩提平等。所谓唵字为智本。即身金刚平等。阿字法无我。即语金刚平等。吽字不可坏。即心金刚平等。如是三金刚平等坚固而住。即一切如来身语心所出持明大士。</p>
  <p>当观想此。</p>
  <p>◇勃笼(二合引)(下同)字。即成虚空金刚心曼拏罗。一切金刚周匝围绕。于中复想广大金刚智云。即此勃笼字。是金刚智心。</p>
  <p>又复观想此。</p>
  <p>◇吽字◇唵字成金刚曼拏罗本部诸相一切圆满。</p>
  <p>又复观想此。</p>
  <p>◇盎字。成本尊曼拏罗。本尊贤圣诸相圆满。</p>
  <p>又复观想此。</p>
  <p>◇吽字◇阿字。成法曼拏罗。</p>
  <p>如是诸字中。等知勃笼字即无所住相。从三金刚观想出生。此等名为金刚秘密三昧心字。亦是三世诸佛最胜身语心。所谓唵字即诸佛最胜身。</p>
  <p>唵阿字即诸佛真实语。阿吽字即诸佛大智心。又复吽字亦即无上菩提。此即一切如来无上菩提。成就圣法无想智金刚诸佛正因果出生持明大士。如是乃得最上名称成就大明行现证三昧法三种金刚坚固不坏。此名一切如来身语心三昧真实智金刚加持正因三摩地法。此法能成就一切所修行。若有行人。修此法者。于寂静处住相应观。想如前字。是人于半月分速能成就金刚三业。</p>
  <p>复次行人当住虚空观想。金刚本尊最上曼拏罗。从根本大明出生。持明大士说唵字心成曼拏罗。出现五种大光明云。中想最上大毗卢遮那如来。而复出现无数佛身。金刚光明遍照一切。此名一切如来金刚秘密身语心业金刚光明庄严三摩地法。若有行人修此法者。于半月中速得成就最上胜身。与佛身等坚固不坏住寿三劫。随顺五境游戏无碍。</p>
  <p>复次行人当住虚空观想。金刚最上法曼拏罗。从根本大明出生。持明大士宣说阿字成曼拏罗。现大金刚五种色光。于中观想无量寿如来。从平等智正语三昧。说正法语离诸戏论。平等坚固金刚语业。此名一切如来金刚正语三昧出生三摩地法。若有行人修此法者。即得成就金刚语业住寿三劫。随顺五境游戏无碍。</p>
  <p>复次行人当住虚空观想。最上金刚曼拏罗。从根本大明出生。持明大士说吽字心成曼拏罗。现广大真实三昧五种光明。于中观想大智金刚宝生如来。一切金刚最胜无住。从金刚心出生三昧成就一切智功德海。为大导师发生正智。此名一切如来金刚秘密大心三昧最上三摩地法。若有行人修此法者。即得成就金刚心业住寿三劫。随顺五境游戏无碍。</p>
  <p>复次行人当住虚空观想。</p>
  <p>◇亢字。成大金刚平等智曼拏罗。现一切身等虚空界。皆从金刚智　平等出生。于须臾间变化诸佛菩萨广大供养。此名等虚空金刚三昧身语心安怛陀那出生庄严光明鬘三摩地法。若有行人修此法者。即得住劫三昧。诸佛菩萨亦不能见。</p>
  <p>复次行人当住虚空观想。金刚曼拏罗。从根本大明出生。持明大士说[亢*欠]字心成曼拏罗。现金刚等作诸光明。于中复想妙吉祥尊。是即报身。安住身语心业金刚三昧。久已安住菩萨十地。此名最上智月菩萨三昧金刚三摩地法。若有行人修此法者。即得一切成就。</p>
  <p>复次行人当住虚空观想此。</p>
  <p>◇飒疋零(三合引)字。从是字中出现智光。于是光中即现金刚萨埵身。量等虚空。此名等虚空界金刚三昧庄严三摩地法。若有行人。修此法者。得五种通及佛最上三昧通力。如是乃名一切成就。</p>
  <p>复次行人当住虚空观想。</p>
  <p>◇唵字。即成最上佛曼拏罗。于中想现阿閦如来。复现一切金刚大士想阿閦佛现于智相。皆从阿閦如来三金刚禅定三昧出生。此名阿閦如来三昧身现证菩提最上金刚三摩地法。若有行人修此法者。即得成就阿閦如来三昧身语心。常住金刚坚固。成就十方世界一切金刚供养事业。</p>
  <p>复次行人当住虚空观想。</p>
  <p>◇唵字。即成最上佛曼拏罗。于中想现宝生如来。及现虚空金刚。想宝生佛。现其宝相。皆从宝生如来三金刚禅定三昧出生。此名宝三昧自在最上金刚三摩地法。若有行人修此法者。即得成就宝生如来金刚三业。出现宝幢平等光明。成就菩提法无我智。秘密平等无所住相。</p>
  <p>复次行人当住虚空观想。</p>
  <p>◇唵字。即成最上佛曼拏罗。于中想现无量寿如来作施法相。从无量寿如来三金刚禅定三昧三种金刚甘露平等出生。此名无量功德金刚光明吉祥三摩地法。若有行人修此法者。即得成就无量寿身语心业。复得金刚寿命平等光明。能为众生说大乘道。</p>
  <p>复次行人当住虚空观想。</p>
  <p>◇唵字。即成最上佛曼拏罗。出现金刚大青莲华。中想不空成就如来现三昧相。从不空成就如来三金刚禅定三昧平等出生。此名不空成就三昧光明最上智出生三摩地法。若有行人修此法者。成就不空金刚身语心业。得金刚不空平等光明。出生吉祥智海利益一切众生。</p>
  <p>复次行人当住虚空观想。</p>
  <p>◇唵字。即成光明佛曼拏罗。于中想现毗卢遮那如来。现三身相出大金刚光明。皆从毗卢遮那如来三金刚禅定三昧平等出生。此名趣求菩提身语心最上金刚三摩地法。若有行人修此法者。即得成就毗卢遮那金刚三业。得平等光明大菩提智。成就三身坚固不坏。</p>
  <p>尔时世尊大毗卢遮那金刚如来。复说伽陀曰。</p>
  <p class="l-js-5c">诸有修法者　　当起精进心</p>
  <p class="l-js-5c">往诣于山中　　或旷野空舍</p>
  <p class="l-js-5c">及两河岸侧　　尸陀林等处</p>
  <p class="l-js-5c">当住禅定心　　随所求作法</p>
  <p class="l-js-5c">当住虚空界　　想阿閦智等</p>
  <p class="l-js-5c">五种通相应　　想佛最上处</p>
  <p class="l-js-5c">此名为诸佛　　最上大三昧</p>
  <p class="l-js-5c">成就一切事　　大金刚智通</p>
  <p class="l-js-5c">五钴金刚杵　　五焰光庄严</p>
  <p class="l-js-5c">五处皆相应　　金刚通出生</p>
  <p class="l-js-5c">想自明大轮　　猛焰识盛光</p>
  <p class="l-js-5c">五种通相应　　金刚通成就</p>
  <p class="l-js-5c">想空金刚轮　　现平等佛光</p>
  <p class="l-js-5c">安住佛相应　　得佛身平等</p>
  <p class="l-js-5c">想曼拏罗中　　自身成毗卢</p>
  <p class="l-js-5c">安住唵字心　　观想根本识</p>
  <p class="l-js-5c">寂灭金刚心　　而常所出生</p>
  <p class="l-js-5c">吉祥如意宝　　诸佛胜成就</p>
  <p class="l-js-5c">复想曼拏罗　　中现阿閦尊</p>
  <p class="l-js-5c">安住吽字心　　现其心月相</p>
  <p class="l-js-5c">复想曼拏罗　　中现无量寿</p>
  <p class="l-js-5c">安住阿字心　　现金刚月相</p>
  <p class="l-js-5c">此最胜三昧　　三金刚不坏</p>
  <p class="l-js-5c">寂灭三昧智　　佛平等成就</p>
  <p class="l-js-5c">住虚空界中　　想自曼拏罗</p>
  <p class="l-js-5c">唵字身语心　　住坚固一劫</p>
  <p class="l-js-5c">于虚空中想　　金刚曼拏罗</p>
  <p class="l-js-5c">吽字身语心　　住坚固一劫</p>
  <p class="l-js-5c">于虚空界中　　想法曼拏罗</p>
  <p class="l-js-5c">阿字身语心　　住坚固一劫</p>
  <p>如是名为诸佛金刚三劫智三昧。若于此法得相应者。即成金刚身语心业。住坚固身。如理语言离诸妄想。即得金刚萨埵成就。</p>
</body></html>