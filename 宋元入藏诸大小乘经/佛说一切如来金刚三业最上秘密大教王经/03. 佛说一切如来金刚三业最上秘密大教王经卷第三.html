<!DOCTYPE html>
<html>
<head>
  <meta charset="utf-8"/>
  <meta name="author" content="施护/宋"/>
  <meta name="library" content="龙藏"/>
  <meta name="catalog" content="龙藏/宋元入藏诸大小乘经"/>
  <title>佛说一切如来金刚三业最上秘密大教王经卷第三</title>
</head>
<body>
  <h1 class="head">佛说一切如来金刚三业最上秘密大教王经卷第三</h1>
  <h2>诸佛大集会一切如来金刚相应三昧最上成就分第十二</h2>
  <p class="l-js-5c">尔时金刚手　　菩萨摩诃萨</p>
  <p class="l-js-5c">最上世所师　　最胜智成就</p>
  <p class="l-js-5c">三金刚三昧　　真实智所生</p>
  <p class="l-js-5c">从金刚语业　　宣说成就法</p>
  <p class="l-js-5c">等虚空三昧　　自性离疑惑</p>
  <p class="l-js-5c">自性清净法　　谓那吒迦想</p>
  <p class="l-js-5c">诸欲作法者　　当诣旷野中</p>
  <p class="l-js-5c">山间及树林　　华果茂盛处</p>
  <p class="l-js-5c">当观想蒙字　　成妙吉祥身</p>
  <p class="l-js-5c">住金刚三业　　广大无边际</p>
  <p class="l-js-5c">量广百由旬　　金刚光炽盛</p>
  <p class="l-js-5c">光中现诸相　　一切所庄严</p>
  <p class="l-js-5c">梵王帝释等　　不能见其身</p>
  <p class="l-js-5c">此名妙吉祥　　胜金刚三昧</p>
  <p class="l-js-5c">安怛陀那法　　最上三摩地</p>
  <p class="l-js-5c">若欲成此法　　以五种甘露</p>
  <p class="l-js-5c">和合三种铁　　而为虞梨迦</p>
  <p class="l-js-5c">三金刚不坏　　三金刚所生</p>
  <p class="l-js-5c">成就此法者　　得安怛陀那</p>
  <p class="l-js-5c">观想于自心　　诸佛所不坏</p>
  <p class="l-js-5c">于一刹那间　　妙吉祥出现</p>
  <p class="l-js-5c">诸佛无住相　　安住佛平等</p>
  <p class="l-js-5c">想从自心明　　本部法出生</p>
  <p class="l-js-5c">现三十六百　　须弥量大轮</p>
  <p class="l-js-5c">乃至微尘数　　炽盛金刚轮</p>
  <p>彼一切皆住</p>
  <p>此名金刚轮三昧三摩地法。</p>
  <p class="l-js-5c">复次从心明　　想现大金刚</p>
  <p class="l-js-5c">安住曼拏罗　　金刚无住相</p>
  <p class="l-js-5c">心金刚平等　　现三十六百</p>
  <p class="l-js-5c">一一须弥量　　乃至微尘数</p>
  <p class="l-js-5c">殊妙踰室多　　诸相悉圆满</p>
  <p class="l-js-5c">于其三界中　　为最上金刚</p>
  <p class="l-js-5c">彼噜捺啰天　　一切皆归命</p>
  <p>此名金刚平等三摩地法。</p>
  <p class="l-js-5c">复自心明想　　八叶金刚莲</p>
  <p class="l-js-5c">诸法无住相　　心法亦平等</p>
  <p class="l-js-5c">现三十六百　　一一须弥量</p>
  <p class="l-js-5c">乃至微尘数　　清净宝莲华</p>
  <p class="l-js-5c">供养一切佛　　最上曼拏罗</p>
  <p>此名莲华平等三摩地法。</p>
  <p class="l-js-5c">住三劫三昧　　随顺五种智</p>
  <p class="l-js-5c">十方一切佛　　作三密承事</p>
  <p class="l-js-5c">从自明观想　　剑现五种光</p>
  <p class="l-js-5c">行人执持已　　得持明自在</p>
  <p class="l-js-5c">三界大供养　　梵天等归命</p>
  <p class="l-js-5c">三千界勇猛　　最上秘密尊</p>
  <p class="l-js-5c">所欲行自在　　得金刚三业</p>
  <p class="l-js-5c">观想心金刚　　施如是成就</p>
  <p>此名金刚剑成就三摩地法。</p>
  <p class="l-js-5c">当观想唵字　　即成虞梨迦</p>
  <p class="l-js-5c">如左拏迦量　　中现本尊像</p>
  <p class="l-js-5c">住心而观想　　从本尊受已</p>
  <p class="l-js-5c">行人刹那间　　与诸菩萨等</p>
  <p class="l-js-5c">如日照虚空　　身紫金色相</p>
  <p class="l-js-5c">复次想阿字　　亦成虞梨迦</p>
  <p class="l-js-5c">如左拏迦量　　中现本尊像</p>
  <p class="l-js-5c">住心而观想　　从本尊受已</p>
  <p class="l-js-5c">行人刹那间　　成就菩提智</p>
  <p class="l-js-5c">如日照虚空　　身紫金色相</p>
  <p class="l-js-5c">复次想吽字　　亦成虞梨迦</p>
  <p class="l-js-5c">如左拏迦量　　中现本尊像</p>
  <p class="l-js-5c">住心而观想　　从本尊受已</p>
  <p class="l-js-5c">行人刹那间　　成就金刚身</p>
  <p class="l-js-5c">如日照虚空　　身紫金色相</p>
  <p class="l-js-5c">当住空观想　　种智曼拏罗</p>
  <p class="l-js-5c">中现毗卢尊　　想手持大轮</p>
  <p class="l-js-5c">轮持明成就　　安住大轮部</p>
  <p class="l-js-5c">此胜智成就　　金刚智所生</p>
  <p class="l-js-5c">如是大轮身　　相应而成就</p>
  <p class="l-js-5c">当住空观想　　金刚曼拏罗</p>
  <p class="l-js-5c">中现阿閦尊　　手执金刚杵</p>
  <p class="l-js-5c">大金刚持明　　安住金刚部</p>
  <p class="l-js-5c">金刚胜成就　　金刚智所生</p>
  <p class="l-js-5c">如是金刚身　　相应而成就</p>
  <p class="l-js-5c">当住空观想　　众宝曼拏罗</p>
  <p class="l-js-5c">中现宝生尊　　想手执妙宝</p>
  <p class="l-js-5c">大宝生持明　　安住大宝部</p>
  <p class="l-js-5c">最上宝成就　　金刚智所生</p>
  <p class="l-js-5c">如是大宝身　　相应而成就</p>
  <p class="l-js-5c">当住虚空中　　想法曼拏罗</p>
  <p class="l-js-5c">中现无量寿　　手执大莲华</p>
  <p class="l-js-5c">大莲华持明　　安住莲华部</p>
  <p class="l-js-5c">莲华胜成就　　金刚智所生</p>
  <p class="l-js-5c">如是妙法身　　相应而成就</p>
  <p class="l-js-5c">当住空观想　　三昧曼拏罗</p>
  <p class="l-js-5c">现不空成就　　手执大利剑</p>
  <p class="l-js-5c">大利剑持明　　安住三昧部</p>
  <p class="l-js-5c">三昧胜成就　　金刚智所生</p>
  <p class="l-js-5c">如是大三昧　　相应而成就</p>
  <p class="l-js-5c">所有诸成就　　谓三叉钩等</p>
  <p class="l-js-5c">依法而所作　　得金刚相应</p>
  <p class="l-js-5c">安住禅定心　　三业皆成就</p>
  <p class="l-js-5c">此即名诸佛　　大金刚三昧</p>
  <p class="l-js-5c">复说成就法　　诸有作法者</p>
  <p class="l-js-5c">当往四衢道　　或于独树下</p>
  <p class="l-js-5c">作金刚句召　　召集本圣土</p>
  <p class="l-js-5c">然当依仪法　　随意求成就</p>
  <p class="l-js-5c">三相应大明　　最上三金刚</p>
  <p class="l-js-5c">句召身语心　　诸佛大智慧</p>
  <p class="l-js-5c">风轮曼拏罗　　佛最上句召</p>
  <p class="l-js-5c">十方三昧生　　能句召一切</p>
  <p class="l-js-5c">住空想三昧　　金刚句召法</p>
  <p class="l-js-5c">毗卢遮那尊　　彼最上大轮</p>
  <p class="l-js-5c">佛无住句召　　金刚莲华等</p>
  <p class="l-js-5c">彼三昧部法　　住三界三昧</p>
  <p class="l-js-5c">具足一切相　　观想佛影像</p>
  <p class="l-js-5c">成就身语心　　句召等观想</p>
  <p class="l-js-5c">无数相应行　　善作一切事</p>
  <p class="l-js-5c">彼圆具诸相　　身金刚观想</p>
  <p class="l-js-5c">金刚舌相应　　语金刚平等</p>
  <p class="l-js-5c">三秘密供养　　诸供养中胜</p>
  <p class="l-js-5c">此即一切佛　　秘密精妙法</p>
  <p>此名诸佛大秘密句召三昧。若有行人求诸成就者。当于五种饮食住三昧想。是人即得成就持明。具五种通安怛陀那。金刚句召一切成就。若五种食不能具者。随得一食亦住三昧。是人即得最上相应。诸佛如来所共加持。具一切相。自身语心。金刚坚固心智平等。戴金刚冠最上总持。彼一切佛同此三昧。能为他作最上三昧一切成就。此名一切平等智金刚三摩地法。</p>
  <p>复次宣说三金刚三昧最上成就法。当于自舌想其吽字。即是最上金刚三昧。如是舌根即与五种甘露相应。得三金刚不坏自性。</p>
  <p>又复当知阿字吒字。是即最上金刚种种相应。即得成就金刚萨埵。此名金刚甘露三昧三摩地法。</p>
  <p>又复修习三金刚三昧最上成就者。即得最上金刚三身成就。十方诸佛如意宝海。出净光明普遍世界金刚自在。</p>
  <p>又复修习轮三昧最上成就者。即于诸法平等顺行成就。殑伽沙等一切三昧。及一切最上持明法中。为大主宰。圆满一切胜妙三昧。住金刚身想。得安怛陀那如意自在。于一切处放千光明。悉能具足诸成就法。所有世间阿修罗干[宁*也]等。一切干[宁*也]众皆悉敬伏。而为摄受。善住殑伽沙等诸佛如来三金刚无住相。是名金刚成就。以金刚眼普见一切。如运自手作诸事业一切随意。彼金刚目观达亦然。又于殑伽沙等刹中。出大音声转诸胜义。于一切处一切普闻。成就金刚耳根胜义。是即金刚语业。又能成就金刚心业。于殑伽沙等刹中。了达一切众生心行等法。是名金刚心业。又能从彼那吒迦出生殑伽沙等身。住轮回劫中。现佛云庄严。作诸变化最上金刚出生。是名金刚身业亦即金刚神通法。又能于过去诸法。以三昧力悉能思念。此即名为金刚宿念。</p>
  <p>如是等名为三昧通。金刚眼耳心宿念成就神通等法诸佛神通。于诸佛身平等成就。常与殑伽沙等眷属围绕。善行金刚身语心业。于一切世界。顺行金刚三昧相应成就。而能出生成就大义。即得圆满四种三昧。了知金刚不坏事业。顺行三摩地相应观想。成就最上菩提。修习出世间法最上成就。入金刚乘。顺行诸法宣说大明。自在观想作大成就。依时依法从自大明观想金刚影像。戴金刚冠作自在相。即得成就大智金刚。于一切处常所亲近智甘露法。如是名为一切大明中真实义成就。若修习者。先当依法择其处所。或大旷野或复山间或寂静处。依彼仪轨作诸成就。而复常时勿令间断。即得一切成就。此名诸佛大成就法。</p>
  <p>复次行人常所亲近。金刚四种坚固事业观想。三金刚身速得成就。与彼四时依法相应。复于五处依法了知已。然立期限。或七日或半月。乃至一月。依法仪轨观想唵字。成智金刚。于中出生金刚三昧。如诸仪轨广大宣说。诸有修习瑜伽法者。当于日月时分如实了知。不令越法。如是即得最上秘密出生胜义相应成就。</p>
  <p>复次宣说出世间法最胜境界佛身成就伽陀曰。</p>
  <p class="l-js-7c">佛身最上持吉祥　　三种金刚不破坏</p>
  <p class="l-js-7c">安住加持秘密句　　善作金刚不坏身</p>
  <p class="l-js-7c">十方一切佛如来　　三密金刚皆不坏</p>
  <p class="l-js-7c">安住加持秘密句　　善作金刚最胜身</p>
  <p>复说出世间法最胜境界佛语成就伽陀曰。</p>
  <p class="l-js-7c">诸佛法语大吉祥　　三种金刚不破坏</p>
  <p class="l-js-7c">安住加持秘密句　　善入金刚法语门</p>
  <p class="l-js-7c">十方一切佛如来　　三种金刚皆不坏</p>
  <p class="l-js-7c">安住加持秘密句　　从佛正语所出生</p>
  <p>复说出世间法最胜境界佛心成就伽陀曰。</p>
  <p class="l-js-7c">佛心金刚持吉祥　　三种金刚不破坏</p>
  <p class="l-js-7c">安住加持秘密句　　善住金刚广大心</p>
  <p class="l-js-7c">十方一切佛如来　　三种金刚皆不坏</p>
  <p class="l-js-7c">安住加持秘密句　　从佛心法所出生</p>
  <p class="l-js-7c">佛语金刚妙法语　　金刚萨埵语亦然</p>
  <p class="l-js-7c">若无智者越轨仪　　彼即一切皆破坏</p>
  <h2>诸佛大集会金刚相应庄严三昧真实观想正智三摩地分第十三</h2>
  <p>尔时执金刚最上智一切真实义出生金刚手菩萨摩诃萨。归命顶礼一切牟尼大导师。一切义坚固供养三昧真实智主。出金刚声作如是言。</p>
  <p class="l-js-5c">大哉诸佛教　　大哉大菩提</p>
  <p class="l-js-5c">大哉寂静法　　大哉真言行</p>
  <p class="l-js-5c">毕竟无生法　　自性无所生</p>
  <p class="l-js-5c">离疑住真实　　正智所出生</p>
  <p class="l-js-5c">此诸佛所说　　一切明句法</p>
  <p class="l-js-5c">金刚智供养　　三金刚不坏</p>
  <p class="l-js-5c">诸佛智所得　　三金刚观想</p>
  <p class="l-js-5c">大相应持诵　　诸佛所加持</p>
  <p class="l-js-5c">诸部诸明句　　住身语心相</p>
  <p class="l-js-5c">大音持大明　　闻已入智海</p>
  <p class="l-js-5c">三世佛出生　　大金刚三业</p>
  <p class="l-js-5c">获得无等智　　金刚明观想</p>
  <p class="l-js-5c">复次金刚手　　虚空智所生</p>
  <p class="l-js-5c">最上最胜尊　　说金刚持诵</p>
  <p class="l-js-5c">持诸大明义　　三金刚妙相</p>
  <p class="l-js-5c">三坚固不坏　　三金刚善说</p>
  <p class="l-js-5c">变化有三种　　谓身语心业</p>
  <p class="l-js-5c">诸金刚持诵　　三金刚心出</p>
  <p class="l-js-5c">诸佛身语心　　住金刚坚固</p>
  <p class="l-js-5c">最上秘密法　　胜供养仪轨</p>
  <p class="l-js-5c">智金刚所说　　三金刚心等</p>
  <p class="l-js-5c">依法持诵间　　此菩提平等</p>
  <p class="l-js-5c">复次变化身　　别别三不坏</p>
  <p class="l-js-5c">身语心无我　　住广大智心</p>
  <p class="l-js-5c">念广大金刚　　毕竟而不坏</p>
  <p class="l-js-5c">此即一切佛　　智眼所观察</p>
  <p class="l-js-5c">身金刚菩提　　远离性非性</p>
  <p class="l-js-5c">此说诸佛身　　身持诵如是</p>
  <p class="l-js-5c">语三昧菩提　　离声非声相</p>
  <p class="l-js-5c">此说语金刚　　语持诵如是</p>
  <p class="l-js-5c">心三昧菩提　　住金刚心行</p>
  <p class="l-js-5c">此说心金刚　　心持诵如是</p>
  <p class="l-js-5c">随诸义持诵　　非自性所行</p>
  <p class="l-js-5c">三世佛亦然　　宝持诵如是</p>
  <p class="l-js-5c">身现变化云　　普遍诸佛刹</p>
  <p class="l-js-5c">坚固无来去　　名不空持诵</p>
  <p class="l-js-5c">秘密大明句　　最胜文字义</p>
  <p class="l-js-5c">出广大音声　　遍闻曼拏罗</p>
  <p class="l-js-5c">一切忿怒法　　三昧智所生</p>
  <p class="l-js-5c">彼忿怒持诵　　秘密如是说</p>
  <p class="l-js-5c">众生住痴海　　诸欲义随转</p>
  <p class="l-js-5c">一切处了知　　此佛部持诵</p>
  <p class="l-js-5c">众生住贪海　　贪金刚语生</p>
  <p class="l-js-5c">身心住亦然　　莲华部持诵</p>
  <p class="l-js-5c">众生嗔无住　　嗔金刚心生</p>
  <p class="l-js-5c">身语住亦然　　金刚部持诵</p>
  <p class="l-js-5c">三金刚三昧　　金刚三昧中</p>
  <p class="l-js-5c">如是众金刚　　那奔萨迦法</p>
  <p class="l-js-5c">一切秘密主　　了贪法实义</p>
  <p class="l-js-5c">菩提贪所生　　诸众生亦尔</p>
  <p class="l-js-5c">佛眼等大明　　常随转贪法</p>
  <p class="l-js-5c">成就贪自在　　顺行诸意道</p>
  <p class="l-js-5c">痴法平等生　　金刚持明王</p>
  <p class="l-js-5c">彼那奔萨迦　　施最上成就</p>
  <p class="l-js-5c">忿怒嗔法生　　常如害怨敌</p>
  <p class="l-js-5c">虽生即无住　　成就最上法</p>
  <p>此名诸佛大士三昧。</p>
  <p class="l-js-5c">复次说五佛　　诸部大明义</p>
  <p class="l-js-5c">当住心轮中　　观想大智轮</p>
  <p class="l-js-5c">大轮曼拏罗　　想大轮明义</p>
  <p class="l-js-5c">当住金刚心　　观想智金刚</p>
  <p class="l-js-5c">金刚曼拏罗　　想金刚明义</p>
  <p class="l-js-5c">当住宝部心　　观想大智宝</p>
  <p class="l-js-5c">众宝曼拏罗　　想众宝明义</p>
  <p class="l-js-5c">当住莲华心　　观想莲华智</p>
  <p class="l-js-5c">胜法曼拏罗　　想莲华明义</p>
  <p class="l-js-5c">当住三昧心　　观想三昧智</p>
  <p class="l-js-5c">三昧曼拏罗　　想三昧明义</p>
  <p class="l-js-5c">诸曼拏罗中　　安布五佛尊</p>
  <p class="l-js-5c">出现五种光　　菩提智所化</p>
  <p class="l-js-5c">广大一切明　　随转种种义</p>
  <p class="l-js-5c">三金刚不坏　　渐广复渐略</p>
  <p class="l-js-5c">身住身自性　　心住心自相</p>
  <p class="l-js-5c">语住正语言　　得最上供养</p>
  <p class="l-js-5c">大轮曼拏罗　　想五种金刚</p>
  <p class="l-js-5c">中现秘密主　　本尊影像等</p>
  <p class="l-js-5c">本部诸大明　　四种曼拏罗</p>
  <p class="l-js-5c">有其四种色　　观想心明义</p>
  <p class="l-js-5c">四金刚事业　　定金刚所作</p>
  <p class="l-js-5c">此一切大明　　胜秘密常住</p>
  <p class="l-js-5c">所有息灾法　　当知佛眼相</p>
  <p class="l-js-5c">彼增益法者　　莲华金刚相</p>
  <p class="l-js-5c">所有敬爱法　　现其广爱相</p>
  <p class="l-js-5c">诸调伏法中　　金刚忿怒相</p>
  <p class="l-js-5c">此一切教中　　三秘密三身</p>
  <p class="l-js-5c">一切大明中　　想那吒迦相</p>
  <p class="l-js-5c">若复于世间　　欲作成就者</p>
  <p class="l-js-5c">除彼不孝人　　及谤阿阇梨</p>
  <p class="l-js-5c">最上极恶等　　此诸众生类</p>
  <p class="l-js-5c">虽勇猛勤求　　而不能成就</p>
  <p>此名诸佛大金刚智轮三昧。</p>
  <p class="l-js-5c">三界诸众生　　住佛身观想</p>
  <p class="l-js-5c">破坏一切怨　　彼彼事成就</p>
  <p class="l-js-5c">空中想大轮　　五钴而四面</p>
  <p class="l-js-5c">具足一切相　　想金刚萨埵</p>
  <p class="l-js-5c">从三昧出生　　想三世佛轮</p>
  <p class="l-js-5c">以右手顺转　　诸佛大力轮</p>
  <p class="l-js-5c">十方诸众生　　佛广大身生</p>
  <p class="l-js-5c">彼和合相应　　即自身遍入</p>
  <p class="l-js-5c">复变化出生　　诸佛智金刚</p>
  <p class="l-js-5c">忿怒忿怒部　　大恶可畏相</p>
  <p class="l-js-5c">金刚手忿怒　　执种种器杖</p>
  <p class="l-js-5c">起破坏恶想　　破诸大恶者</p>
  <p class="l-js-5c">诸佛胜三身　　三金刚境界</p>
  <p class="l-js-5c">施一切成就　　救度诸痴闇</p>
  <p class="l-js-5c">七日中作法　　决定皆成就</p>
  <p>此名诸佛大执金刚金刚智轮三昧三摩地行。</p>
  <p class="l-js-5c">住空想大轮　　金刚光严饰</p>
  <p class="l-js-5c">中想毗卢尊　　圆具一切相</p>
  <p class="l-js-5c">三世三昧生　　金刚手大爱</p>
  <p class="l-js-5c">金刚杵焰光　　观想持于手</p>
  <p class="l-js-5c">十方诸众生　　金刚身出生</p>
  <p class="l-js-5c">彼和合相应　　即自身遍入</p>
  <p class="l-js-5c">谛听诸佛敕　　身语心相应</p>
  <p class="l-js-5c">最上金刚缚　　智出生变化</p>
  <p class="l-js-5c">吉祥金刚手　　最胜大三昧</p>
  <p class="l-js-5c">若有违此者　　决定皆破坏</p>
  <p>此名金刚大轮佛敕三昧三摩地行。</p>
  <p class="l-js-5c">住空想金刚　　佛曼拏罗中</p>
  <p class="l-js-5c">忿怒王大轮　　本尊金刚等</p>
  <p class="l-js-5c">一切众生类　　三世佛出生</p>
  <p class="l-js-5c">彼众生身入　　三身曼拏罗</p>
  <p class="l-js-5c">诸佛复从是　　变化所出生</p>
  <p class="l-js-5c">彼焰鬘得迦　　忿怒明王相</p>
  <p class="l-js-5c">三世诸众生　　起大怨恶心</p>
  <p class="l-js-5c">想忿怒破坏　　入金刚大智</p>
  <p>此名一切三昧出生焰鬘得迦忿怒明王三身智金刚三摩地法。</p>
  <p class="l-js-5c">身语心金刚　　自明义功德</p>
  <p class="l-js-5c">即最上三昧　　如佛敕所转</p>
  <p class="l-js-5c">大明义作护　　胜金刚智身</p>
  <p class="l-js-5c">彼一切金刚　　守护菩提义</p>
  <p>此名诸佛三金刚三昧。</p>
  <p class="l-js-5c">当住虚空中　　想大法金刚</p>
  <p class="l-js-5c">毗卢遮那佛　　最上身出生</p>
  <p class="l-js-5c">彼三身三昧　　何萨那仪轨</p>
  <p class="l-js-5c">当住虚空界　　想诸佛遍满</p>
  <p class="l-js-5c">自明文字智　　观想现心相</p>
  <p class="l-js-5c">复诸佛渐略　　观想心大明</p>
  <p class="l-js-5c">心金刚所作　　遍入于三身</p>
  <p>此名诸佛坚固三业金刚宝大明作光明三摩地法。</p>
  <p class="l-js-5c">观想金刚手　　具足一切相</p>
  <p class="l-js-5c">诸佛所行步　　如理而顺行</p>
  <p class="l-js-5c">平等步相应　　观想顶至足</p>
  <p>此名诸佛自性清净金刚海平等步顺行三摩地法。</p>
  <p class="l-js-5c">外曼拏罗中　　想现忿怒尊</p>
  <p class="l-js-5c">金刚羯磨步　　及想于顶相</p>
  <p>此名诸佛三金刚秘密主禁伏一切外道邪明咒句金刚正语三摩地法。</p>
  <p class="l-js-5c">三金刚出生　　忿怒金刚相</p>
  <p class="l-js-5c">出现深黄色　　想顶相高广</p>
  <p class="l-js-5c">如众山中王　　显出于一切</p>
  <p class="l-js-5c">诸佛勇健军　　能伏他军众</p>
  <p class="l-js-5c">违佛三昧者　　决定当破坏</p>
  <p>此名一切如来三业出生降伏他军三摩地法。</p>
  <p class="l-js-5c">住禅定正念　　警觉诸魔怨</p>
  <p class="l-js-5c">此名佛世尊　　吽字金刚橛</p>
  <p class="l-js-5c">五钴金刚量　　观想于心现</p>
  <p class="l-js-5c">诸佛勇健军　　能破坏一切</p>
  <p class="l-js-5c">违佛三昧者　　决定当破坏</p>
  <p>此名调伏一切痴迷怨恶最胜三摩地法。</p>
  <p class="l-js-5c">诸佛息灾法　　而常所利益</p>
  <p class="l-js-5c">若国土境界　　聚落城邑等</p>
  <p class="l-js-5c">是中凡所作　　有诸灾患者</p>
  <p class="l-js-5c">依仪轨作法　　远离一切苦</p>
  <p class="l-js-5c">虚空中观想　　五钴大金刚</p>
  <p class="l-js-5c">变化作诸事　　如意宝光明</p>
  <p class="l-js-5c">想现大法云　　施作灌顶法</p>
  <p class="l-js-5c">金刚禅定相　　随所作成就</p>
  <p class="l-js-5c">吉祥如意宝　　想金刚施法</p>
  <p class="l-js-5c">佛云大法云　　金刚手变化</p>
  <p class="l-js-5c">安住三劫数　　诸佛所加持</p>
  <p>此名一切佛秘密身业无相息除一切众生苦恼金刚出生三摩地法。</p>
  <p class="l-js-5c">依最胜定法　　思念而持诵</p>
  <p class="l-js-5c">与诸定相应　　住佛加持力</p>
  <p class="l-js-5c">金刚甘露法　　观想金刚橛</p>
  <p class="l-js-5c">十方曼拏罗　　炽盛光明相</p>
  <p>此名诸佛三金刚三昧调伏世间息灾金刚三摩地法。</p>
  <p class="l-js-5c">当住空观想　　息灾曼拏罗</p>
  <p class="l-js-5c">中想毗卢像　　安住于自心</p>
  <p class="l-js-5c">复想最上眼　　遍满于虚空</p>
  <p class="l-js-5c">复于自心中　　想圆光出现</p>
  <p class="l-js-5c">于自身毛孔　　出现诸佛云</p>
  <p class="l-js-5c">一一佛云中　　施诸灌顶法</p>
  <p class="l-js-5c">胜金刚三昧　　一刹那成就</p>
  <p>此名诸佛三昧庄严云三摩地法。</p>
  <p class="l-js-5c">住空想满月　　成外曼拏罗</p>
  <p class="l-js-5c">中现持法像　　安住于自心</p>
  <p class="l-js-5c">复想半拏啰　　遍满虚空界</p>
  <p class="l-js-5c">想圆光出现　　如意宝光明</p>
  <p class="l-js-5c">身语心无住　　作广大变化</p>
  <p class="l-js-5c">身诸毛孔中　　想宝云出现</p>
  <p class="l-js-5c">复想大法云　　作诸灌顶事</p>
  <p class="l-js-5c">最上定金刚　　作一切成就</p>
  <p class="l-js-5c">吉祥如意宝　　金刚成就法</p>
  <p>此名法云三昧庄严三摩地法。</p>
  <p class="l-js-5c">住空想金刚　　半月曼拏罗</p>
  <p class="l-js-5c">现金刚法像　　住自心大义</p>
  <p class="l-js-5c">诸佛菩萨等　　满空曼拏罗</p>
  <p class="l-js-5c">五种光相应　　入大法光明</p>
  <p class="l-js-5c">于一刹那间　　得诸佛成就</p>
  <p class="l-js-5c">妙吉祥相应　　成就诸事业</p>
  <p class="l-js-5c">得欢喜施我　　最上大灌顶</p>
  <p class="l-js-5c">诸世间敬爱　　出现而观照</p>
  <p>此名宝云三昧庄严三摩地法。</p>
  <p class="l-js-5c">当住空观想　　火焰曼拏罗</p>
  <p class="l-js-5c">于中复观想　　金刚啰刹娑</p>
  <p class="l-js-5c">执种种器仗　　现大忿怒相</p>
  <p class="l-js-5c">豺狼等诸兽　　迦迦等飞鸟</p>
  <p class="l-js-5c">想此等诸类　　亦现曼拏罗</p>
  <p class="l-js-5c">常食三种物　　谓噜地啰等</p>
  <p class="l-js-5c">此住佛三昧　　破坏诸恶者</p>
  <p class="l-js-5c">世间诸所有　　不信深妙法</p>
  <p class="l-js-5c">违诸佛三昧　　决定当破坏</p>
  <p>此名金刚三昧云庄严三摩地法。</p>
  <p class="l-js-5c">当住虚空中　　想吠噜左那</p>
  <p class="l-js-5c">处空而清净　　如秋月光明</p>
  <p class="l-js-5c">三面三种色　　谓白黑赤等</p>
  <p class="l-js-5c">顶戴宝髻冠　　一切所严饰</p>
  <p class="l-js-5c">复想嚩日哩　　三面三种色</p>
  <p class="l-js-5c">谓黑赤白等　　顶戴宝髻冠</p>
  <p class="l-js-5c">手持大光炬　　普照诸世界</p>
  <p class="l-js-5c">复想啰儗拏　　三面三种色</p>
  <p class="l-js-5c">所谓赤黑白　　顶戴宝髻冠</p>
  <p class="l-js-5c">若依法观想　　决定得成就</p>
  <p class="l-js-5c">复想路左曩　　救诸众生相</p>
  <p class="l-js-5c">三面三种色　　所谓白黑赤</p>
  <p class="l-js-5c">一切所庄严　　依法而观想</p>
  <p class="l-js-5c">复想大明妃　　朅惹泥怛哩</p>
  <p class="l-js-5c">现三面三色　　所谓黑赤白</p>
  <p class="l-js-5c">如本部仪轨　　依法而观想</p>
  <p class="l-js-5c">复想大明妃　　嚩吾泥怛哩</p>
  <p class="l-js-5c">现三面三色　　所谓赤黑白</p>
  <p class="l-js-5c">如本部仪轨　　依法而观想</p>
  <p class="l-js-5c">复想持金刚　　乌咄钵罗像</p>
  <p class="l-js-5c">现三面三色　　所谓黄黑白</p>
  <p class="l-js-5c">依法而观想　　得成就大智</p>
  <p class="l-js-5c">想焰鬘得迦　　大忿怒明王</p>
  <p class="l-js-5c">有六臂三面　　执本部器仗</p>
  <p class="l-js-5c">现大恶可怖　　利牙而忿怒</p>
  <p class="l-js-5c">现大黑色相　　依法而观想</p>
  <p class="l-js-5c">复想无能胜　　大忿怒明王</p>
  <p class="l-js-5c">大焰光三面　　出现大笑相</p>
  <p class="l-js-5c">有广大光明　　依法而观想</p>
  <p class="l-js-5c">复观想马头　　大忿怒明王</p>
  <p class="l-js-5c">想现其三面　　作极恶步势</p>
  <p class="l-js-5c">身赤如劫火　　常所出光明</p>
  <p class="l-js-5c">现大可畏相　　依法而观想</p>
  <p class="l-js-5c">复次当观想　　甘露军拏利</p>
  <p class="l-js-5c">大忿怒明王　　身大炽盛光</p>
  <p class="l-js-5c">及金刚火焰　　现忿怒威光</p>
  <p class="l-js-5c">作大可畏相　　依法而观想</p>
  <p class="l-js-5c">复观想吒枳　　大忿怒明王</p>
  <p class="l-js-5c">现三面三目　　具庄严四臂</p>
  <p class="l-js-5c">如本部仪轨　　依法而观想</p>
  <p class="l-js-5c">复观想大力　　大忿怒明王</p>
  <p class="l-js-5c">想现其三面　　作怖三界相</p>
  <p class="l-js-5c">调伏诸恶者　　威光大忿怒</p>
  <p class="l-js-5c">如本部仪轨　　依法而观想</p>
  <p class="l-js-5c">复次当观想　　彼儞罗难拏</p>
  <p class="l-js-5c">大忿怒明王　　三金刚出生</p>
  <p class="l-js-5c">想现其三面　　利牙而外出</p>
  <p class="l-js-5c">身出炽盛光　　作怖三界相</p>
  <p class="l-js-5c">如本部仪轨　　依法而观想</p>
  <p class="l-js-5c">复观想不动　　大忿怒明王</p>
  <p class="l-js-5c">金刚所出生　　想有其三面</p>
  <p class="l-js-5c">现可爱善相　　手持剑及索</p>
  <p class="l-js-5c">如本部仪轨　　依法而观想</p>
  <p class="l-js-5c">复想大明轮　　大忿怒明王</p>
  <p class="l-js-5c">现金刚三面　　出光明炽盛</p>
  <p class="l-js-5c">一字大顶相　　作普遍变化</p>
  <p class="l-js-5c">安住曼拏罗　　如仪轨观想</p>
  <p class="l-js-5c">复想降三界　　大忿怒明王</p>
  <p class="l-js-5c">三面炽盛光　　现广大怖相</p>
  <p class="l-js-5c">最上智所持　　禅定所出生</p>
  <p class="l-js-5c">现最胜顶相　　广大光明聚</p>
  <p class="l-js-5c">此三昧自在　　别别而观想</p>
  <p class="l-js-5c">如是十忿怒　　最上大明王</p>
  <p class="l-js-5c">如仪轨所说　　彼等诸相分</p>
  <p class="l-js-5c">及本部大明　　咸各现忿怒</p>
  <p class="l-js-5c">大我自在相　　调伏于一切</p>
  <p class="l-js-5c">此名胜金刚　　出生观想法</p>
  <p class="l-js-5c">复说三摩地　　最胜观想法</p>
  <p class="l-js-5c">当住空观想　　大轮曼拏罗</p>
  <p class="l-js-5c">中想大毗卢　　现本尊影像</p>
  <p class="l-js-5c">自心月清净　　现种种光明</p>
  <p class="l-js-5c">大圆镜出生　　三界曼拏罗</p>
  <p class="l-js-5c">安住菩提观　　一切所庄严</p>
  <p class="l-js-5c">诸佛大自在　　诸世间敬爱</p>
  <p class="l-js-5c">最上定金刚　　依法而观想</p>
  <p>此名毗卢遮那金刚敬爱三昧出生三摩地法。</p>
  <p class="l-js-5c">当住空观想　　金刚曼拏罗</p>
  <p class="l-js-5c">中现金刚尊　　金刚部影像</p>
  <p class="l-js-5c">自身忿怒相　　炽盛光可怖</p>
  <p class="l-js-5c">圆具一切相　　一切所庄严</p>
  <p class="l-js-5c">大智寂静句　　得金刚自性</p>
  <p class="l-js-5c">金刚大自在　　诸众生敬爱</p>
  <p class="l-js-5c">定金刚所照　　依法而观想</p>
  <p>此名金刚三昧出生金刚行三摩地法。</p>
  <p class="l-js-5c">当住空观想　　大法曼拏罗</p>
  <p class="l-js-5c">中现大法尊　　莲华部影像</p>
  <p class="l-js-5c">自身持善相　　一切所庄严</p>
  <p class="l-js-5c">光明云大轮　　想广大变化</p>
  <p class="l-js-5c">诸法大自在　　三金刚出生</p>
  <p class="l-js-5c">大智海庄严　　依法而观想</p>
  <p>此名大法三昧出生大法行三摩地法。</p>
  <p class="l-js-5c">当住空观想　　满月曼拏罗</p>
  <p class="l-js-5c">现佛眼菩萨　　本部中影像</p>
  <p class="l-js-5c">住女人色相　　现广大妙眼</p>
  <p class="l-js-5c">种种宝庄严　　诸分皆圆满</p>
  <p class="l-js-5c">想手持大轮　　敬爱于三界</p>
  <p class="l-js-5c">一切成就智　　轮如意宝光</p>
  <p class="l-js-5c">如本部仪轨　　依法而观想</p>
  <p>此名佛眼三昧最上大手三摩地法。</p>
  <p class="l-js-5c">当住空观想　　满月曼拏罗</p>
  <p class="l-js-5c">摩摩枳菩萨　　本部中影像</p>
  <p class="l-js-5c">住女人色相　　现广大妙眼</p>
  <p class="l-js-5c">如青莲色光　　诸分皆圆满</p>
  <p class="l-js-5c">持众色莲华　　三界所归敬</p>
  <p class="l-js-5c">成就佛菩萨　　秘密大金刚</p>
  <p class="l-js-5c">如本部仪轨　　依法而观想</p>
  <p>此名虚空三昧光明云金刚大笑三摩地法。</p>
  <p class="l-js-5c">当住空观想　　大法曼拏罗</p>
  <p class="l-js-5c">现白衣菩萨　　本部中影像</p>
  <p class="l-js-5c">住女人色相　　现广大妙眼</p>
  <p class="l-js-5c">莲华妙宝相　　诸分皆圆满</p>
  <p class="l-js-5c">手持赤莲华　　最上法出生</p>
  <p class="l-js-5c">金刚莲华爱　　一切所庄严</p>
  <p class="l-js-5c">如本部仪轨　　依法而观想</p>
  <p>此名法智善作最上秘密金刚三昧法平等真实现证菩提金刚出现三摩地法。</p>
  <p class="l-js-5c">当住空观想　　金刚曼拏罗</p>
  <p class="l-js-5c">中想多罗尊　　本部中影像</p>
  <p class="l-js-5c">住女人色相　　其身作黄色</p>
  <p class="l-js-5c">种种所庄严　　现广大妙眼</p>
  <p class="l-js-5c">诸分皆圆满　　持黄色莲华</p>
  <p class="l-js-5c">金刚定所生　　一切皆归敬</p>
  <p>此名多罗尊最上大三昧三摩地法。复说十忿怒明王观想法。</p>
  <p class="l-js-5c">想虚空金刚　　日轮曼拏罗</p>
  <p class="l-js-5c">现焰鬘得迦　　忿怒明王像</p>
  <p class="l-js-5c">有焰光炽盛　　大忿怒怖畏</p>
  <p class="l-js-5c">赤目而利牙　　手执大利剑</p>
  <p class="l-js-5c">顶戴毗卢冠　　心住金刚喜</p>
  <p class="l-js-5c">如是忿怒王　　三昧智金刚</p>
  <p>此名焰鬘得迦变化光明庄严三摩地法。</p>
  <p class="l-js-5c">想虚空金刚　　日轮曼拏罗</p>
  <p class="l-js-5c">想现无能胜　　忿怒明王像</p>
  <p class="l-js-5c">出焰光炽盛　　以蛇为络腋</p>
  <p class="l-js-5c">面现于白色　　大恶忿怒相</p>
  <p class="l-js-5c">戴阿閦佛冠　　心住金刚喜</p>
  <p class="l-js-5c">如是忿怒王　　三昧智所觉</p>
  <p>此名无能胜金刚庄严三摩地法。</p>
  <p class="l-js-5c">想虚空金刚　　日轮曼拏罗</p>
  <p class="l-js-5c">中观想马头　　忿怒明王像</p>
  <p class="l-js-5c">出焰光炽盛　　面现于赤色</p>
  <p class="l-js-5c">作广大变化　　现大恶步势</p>
  <p class="l-js-5c">戴无量寿冠　　心住金刚喜</p>
  <p class="l-js-5c">如是忿怒王　　持金刚三昧</p>
  <p>此名马头明王出生三摩地法。</p>
  <p class="l-js-5c">想虚空金刚　　日轮曼拏罗</p>
  <p class="l-js-5c">甘露军拏利　　忿怒明王像</p>
  <p class="l-js-5c">出焰光炽盛　　遍现金刚云</p>
  <p class="l-js-5c">面极恶黑色　　利牙而忿怒</p>
  <p class="l-js-5c">戴阿閦佛冠　　心喜相忿怒</p>
  <p class="l-js-5c">如是忿怒王　　三昧行所生</p>
  <p>此名甘露军拏利三昧金刚三摩地法。</p>
  <p class="l-js-5c">想虚空金刚　　日轮曼拏罗</p>
  <p class="l-js-5c">中观想吒枳　　忿怒明王像</p>
  <p class="l-js-5c">身出金刚光　　一切所庄严</p>
  <p class="l-js-5c">现大恶忿怒　　作大怖畏相</p>
  <p class="l-js-5c">戴阿閦佛冠　　欢喜心常转</p>
  <p class="l-js-5c">如是忿怒王　　三昧行所生</p>
  <p>此名禅定金刚正智主三摩地法。</p>
  <p class="l-js-5c">想虚空金刚　　日轮曼拏罗</p>
  <p class="l-js-5c">中观想大力　　忿怒明王像</p>
  <p class="l-js-5c">出焰光炽盛　　三金刚轮围</p>
  <p class="l-js-5c">忿怒持罥索　　想大力金刚</p>
  <p class="l-js-5c">戴阿閦佛冠　　欢喜心常转</p>
  <p class="l-js-5c">如是忿怒王　　三昧行所生</p>
  <p>此名大力明王三金刚三摩地法。</p>
  <p class="l-js-5c">想虚空金刚　　日轮曼拏罗</p>
  <p class="l-js-5c">现儞罗难拏　　忿怒明王像</p>
  <p class="l-js-5c">利牙而黑色　　常住忿怒相</p>
  <p class="l-js-5c">出焰光炽盛　　观想金刚杖</p>
  <p class="l-js-5c">戴阿閦佛冠　　欢喜心常转</p>
  <p class="l-js-5c">如是忿怒王　　三昧行所生</p>
  <p>此名最上大金刚杖三昧三摩地法。</p>
  <p class="l-js-5c">想虚空金刚　　日轮曼拏罗</p>
  <p class="l-js-5c">中现不动尊　　忿怒明王像</p>
  <p class="l-js-5c">纯一忿怒相　　持剑索器仗</p>
  <p class="l-js-5c">出焰光炽盛　　想不动金刚</p>
  <p class="l-js-5c">戴阿閦佛冠　　欢喜心常转</p>
  <p class="l-js-5c">如是忿怒王　　三昧行所生</p>
  <p>此名金刚界平等步顺行三摩地法。</p>
  <p class="l-js-5c">想虚空金刚　　日轮曼拏罗</p>
  <p class="l-js-5c">中现大明轮　　忿怒明王像</p>
  <p class="l-js-5c">诸相悉圆满　　轮光焰围绕</p>
  <p class="l-js-5c">住顶轮三昧　　作广大变化</p>
  <p class="l-js-5c">戴阿閦佛冠　　欢喜心常转</p>
  <p class="l-js-5c">如是忿怒王　　三昧行所生</p>
  <p>此名大明轮明王三昧大力顶轮金刚三摩地法。</p>
  <p class="l-js-5c">想虚空金刚　　日轮曼拏罗</p>
  <p class="l-js-5c">中现降三界　　忿怒明王像</p>
  <p class="l-js-5c">利牙焰光聚　　变化金刚云</p>
  <p class="l-js-5c">手出金刚光　　观想得成就</p>
  <p class="l-js-5c">戴阿閦佛冠　　欢喜心常转</p>
  <p class="l-js-5c">如是忿怒王　　三昧行所生</p>
  <p class="l-js-5c">此名降三界　　明王三昧观</p>
  <p class="l-js-5c">想三摩地法　　此诸忿怒王</p>
  <p class="l-js-5c">欢喜心常转　　灭忿怒相已</p>
  <p class="l-js-5c">安住诸佛轮　　皆从三摩地</p>
  <p class="l-js-5c">金刚智所生　　悉住曼拏罗</p>
  <p>作金刚成就</p>
  <h2>诸佛大集会身语心未曾有大明句召尾日林毗多王最胜三摩地分第十四</h2>
  <p>尔时世尊大毗卢遮那金刚如来诸佛大秘密主。即入最上执金刚息灾三昧大三摩地。从定出已。以金刚三业。说此一切如来明妃佛眼菩萨大明曰。</p>
  <p>唵(引一句)婆誐嚩底(二)噜噜飒颇(二合)噜(三)入嚩(二合引)罗底瑟吒(二合)(四)悉驮路左儞萨哩嚩(二合)阿哩他(二合)娑(引)达儞莎(引)贺(引)(五)</p>
  <p>说此大明时。一切闻者心生欢喜。皆悉思念诸佛金刚。而此大明能成就一切事。能圆满一切愿。能为世间作息灾法。所作事业无不成就。乃至欲舍寿命者。以此明力故复得寿命。此即金刚三昧正所宣说。</p>
  <p>尔时世尊。复入三身平等忿怒金刚离性非性金刚三昧三摩地。从定出已。以金刚三业。说此一切执金刚上首明妃摩摩枳菩萨大明曰。</p>
  <p>唵(引一句)商葛哩(引)(二)扇(引)底葛哩(引)(三)屈吒屈吒(四)屈致儞(引)(五)伽(引)怛野伽(引)怛野(六)屈致儞(引)莎(引)贺(引)(七)</p>
  <p>说此大明时。所有三金刚不坏金刚大士。作熙怡眼瞻仰诸佛。欢喜思念心金刚如来。金刚拥护法常所相应。而能成就一切事业。常以大力作金刚护。普令一切远离怖畏。</p>
  <p>尔时世尊。复入大莲华三昧观照三摩地。从定出已。以金刚三业。说此一切法三昧上首明妃白衣菩萨大明曰。</p>
  <p>唵(引一句)葛致(引)尾葛致(引)(二)儞葛致(引)(三)葛啖葛致(四)葛噜吒尾哩曳(二合引)莎(引)贺(引)(五)</p>
  <p>说此大明时。所有最上持法金刚大士。住欢喜心。思念法语金刚如来。成就金刚增益法。常所增益广大法藏。而此大明能成就一切事。诸有持诵者。速得成就法语金刚。</p>
  <p>尔时世尊。复入普遍金刚三摩地。从定出已。以金刚三业。说此羯磨大三昧上首明妃多罗菩萨大明曰。</p>
  <p>唵(引一句)多(引)哩(引)(二)咄多(引)哩(引三)咄哩(引)莎(引)贺(引)(四)</p>
  <p>说此大明时。所有诸佛所生大士。住欢喜智。思念身金刚如来。诸佛金刚大勇健军。于众生界普令成就胜上事业。于刹那间悉令敬爱。</p>
</body></html>