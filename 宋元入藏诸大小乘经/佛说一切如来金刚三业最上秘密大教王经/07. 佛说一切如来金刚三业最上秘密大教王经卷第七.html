<!DOCTYPE html>
<html>
<head>
  <meta charset="utf-8"/>
  <meta name="author" content="施护/宋"/>
  <meta name="library" content="龙藏"/>
  <meta name="catalog" content="龙藏/宋元入藏诸大小乘经"/>
  <title>佛说一切如来金刚三业最上秘密大教王经卷第七</title>
</head>
<body>
  <h1 class="head">佛说一切如来金刚三业最上秘密大教王经卷第七</h1>
  <h2>诸佛大集会一切如来三昧法金刚加持王分第十七之余</h2>
  <p>尔时佛眼菩萨摩诃萨。从一切如来身语心秘密出生。以自三业于大众中。欢喜称赞一切如来大秘密主金刚手菩萨。作如是言。</p>
  <p class="l-js-7c">汝金刚手大自在　　善住最上金刚心</p>
  <p class="l-js-7c">随诸所欲及所求　　救度一切众生界</p>
  <p class="l-js-7c">欲乐自性真实法　　最上金刚大亲爱</p>
  <p class="l-js-7c">是故归命复称赞　　唯愿依法摄受我</p>
  <p>尔时摩摩枳菩萨摩诃萨。从一切如来身语心秘密出生。于大众中欢喜称赞一切如来大秘密主金刚手菩萨。作如是言。</p>
  <p class="l-js-7c">汝金刚手利众生　　善住金刚心大轮</p>
  <p class="l-js-7c">从佛菩提最上心　　出生金刚第一义</p>
  <p class="l-js-7c">诸贪法性贪平等　　我随所欲义亦然</p>
  <p class="l-js-7c">是故归命复称赞　　唯愿依法摄受我</p>
  <p>尔时观自在菩萨摩诃萨。于大众中欢喜称赞诸佛大秘密主金刚手菩萨。作如是言。</p>
  <p class="l-js-7c">汝金刚手大悲愍　　以金刚语广利乐</p>
  <p class="l-js-7c">随顺世间诸义利　　常所宣说世间事</p>
  <p class="l-js-7c">所有一切乐自性　　皆摄普贤真实行</p>
  <p class="l-js-7c">是故归命复称赞　　唯愿依法摄受我</p>
  <p>尔时一切如来从金刚身语心业平等出生。一切如来极善乐意。欢喜称赞诸佛大秘密主金刚手菩萨。作如是言。</p>
  <p class="l-js-7c">汝金刚手大利乐　　安住秘密胜三昧</p>
  <p class="l-js-7c">出生诸佛敬爱心　　平等悲愍于一切</p>
  <p class="l-js-7c">所有大欲功德藏　　具足一切胜珍宝</p>
  <p class="l-js-7c">故我欢喜复称赞　　随顺所欲而摄受</p>
  <p>尔时诸佛大秘密主大毗卢遮那金刚如来。即入一切大欲性自在金刚吉祥三摩地。从定出已。即于一切如来出生正行大欲自性三昧中。默然而住。</p>
  <p>是时满虚空界一切如来。各以金刚三业安住最上甚深秘密中秘密金刚甘露大三昧行。是时空中出现其相。由是满虚空界所有一切众生。皆悉安住三身平等出生金刚吉祥触法自性。即得一切如来应供正等正觉三金刚智。皆住普贤清净法界。得一切如来身语心金刚灌顶。</p>
  <p>尔时诸佛大秘密主大毗卢遮那金刚如来。谓诸如来言。诸佛世尊今见是相。住诸佛法平等性不。诸佛答言。已见世尊已见善逝。此如是相一切皆是诸佛如来金刚智行。</p>
  <p>是时诸佛皆悉安住一切如来上首明妃秘密行已。作是赞言。希有世尊希有善逝。此如是名无贪文字句善往佛菩提道。</p>
  <p>尔时毗卢遮那金刚如来谓诸佛言。诸佛当知虚空金刚三昧自性平等。彼一切法非色蕴非受蕴非想蕴非行蕴非识蕴。非处非界非取相等。非贪嗔痴非法非非法。当如是住。</p>
  <p>时诸如来闻是语已默然而住。</p>
  <p>尔时大毗卢遮那金刚如来。复谓诸佛菩萨言。所有一切世界中一切菩萨。应当于此一切如来金刚三业最上甚深秘密正法。谛信谛受如理修习。何以故。此法甚深极难得故。</p>
  <p>是时世尊即于会中又告金刚法菩萨言。善男子汝于诸法已得自在。已受诸佛金刚灌顶。汝当受持此秘密法。时金刚法菩萨摩诃萨。受佛教敕已默然而住。</p>
  <p>尔时诸佛如来。复从自身语心金刚。入彼三金刚大士文字正句三昧而住。又复世尊大毗卢遮那身金刚如来。即于三界一切身金刚秘密三业行一切如来身平等中。默然而住。</p>
  <p>又复世尊无量寿语金刚如来。即于三界一切语金刚行一切如来语平等中。默然而住。</p>
  <p>又复世尊阿閦心金刚如来。即于三界一切心金刚行一切如来心平等中。默然而住。</p>
  <p>又复世尊阿閦心金刚如来。即于三界一切心金刚行一切如来心平等中。默然而住。</p>
  <h2>诸佛大集会宣说一切秘密行金刚加持分第十八</h2>
  <p>尔时慈氏菩萨摩诃萨。在大会中见诸如来宣说一切如来灌顶身语心秘密法门。如所语言如彼三昧如实见闻已作如是言。大哉普贤清净法界。最上甚深身语心业。三种金刚秘密胜行。广大普遍心金刚法。一切众生出生三世。金刚自性得大菩提。金刚正句。诸佛金刚广大威力。大哉深妙此最上智。大哉寂静诸法根本。大哉最上大涅槃界。大哉止息诸轮回道。是时一切如来闻慈氏菩萨作是称赞已。告言慈氏如汝所言如是如是。</p>
  <p>尔时诸大菩萨摩诃萨众又复云集。各以最上秘密供养。供养一切如来已。咸各恭敬归命顶礼。异口同音作如是言。大哉深妙极难得闻。如是秘密大集会等秘密行相。于诸法中最尊最上。诸佛大导师语言皆如实住。坚固大智为利益众生。我等今者略有所问。愿佛慈悲为我宣说。</p>
  <p>是时一切如来赞言。善哉善哉诸菩萨摩诃萨。善作最上大功德利。所有一切秘密句义。恣汝所问。</p>
  <p>尔时诸菩萨摩诃萨皆大欢喜。作熙怡眼谛观诸佛。又复各各恭敬顶礼作是问言。</p>
  <p class="l-js-5c">云何名秘密　　何名大集会</p>
  <p class="l-js-5c">云何所用法　　何名相应义</p>
  <p class="l-js-5c">真实有几种　　复几种秘密</p>
  <p class="l-js-5c">云何密中密　　最上复几义</p>
  <p class="l-js-5c">云何菩提心　　云何大明士</p>
  <p class="l-js-5c">佛部金刚部　　宝部莲华部</p>
  <p class="l-js-5c">及彼羯磨部　　此等诸部中</p>
  <p class="l-js-5c">彼微妙歌音　　当云何宣说</p>
  <p class="l-js-5c">痴法云何义　　嗔义复云何</p>
  <p class="l-js-5c">云何说贪法　　云何金刚咒</p>
  <p class="l-js-5c">云何大乐法　　云何诸正念</p>
  <p class="l-js-5c">云何焰鬘尊　　何名无能胜</p>
  <p class="l-js-5c">云何名马头　　何名军拏利</p>
  <p class="l-js-5c">云何普遍行　　云何大明行</p>
  <p class="l-js-5c">我见复云何　　憎嫉法何义</p>
  <p class="l-js-5c">云何真持诵　　云何深秘密</p>
  <p class="l-js-5c">云何诸仪式　　贪嗔痴大法</p>
  <p class="l-js-5c">众生云何作　　云何曼拏罗</p>
  <p class="l-js-5c">云何说印相　　云何说华果</p>
  <p class="l-js-5c">云何诸塔庙　　云何说智轮</p>
  <p class="l-js-5c">云何大明句　　云何祖捺那</p>
  <p class="l-js-5c">云何必利拏　　云何名句召</p>
  <p class="l-js-5c">云何大明缚　　云何名灌顶</p>
  <p class="l-js-5c">云何大明法　　云何五甘露</p>
  <p class="l-js-5c">何名五精进　　云何成就义</p>
  <p class="l-js-5c">云何最上法　　方便有几种</p>
  <p class="l-js-5c">何名乌卑夜　　当云何了知</p>
  <p class="l-js-5c">一切相应轮　　乃至秘密中</p>
  <p class="l-js-5c">种种仪轨等　　及诸所作事</p>
  <p class="l-js-5c">如是等诸法　　一一义云何</p>
  <p>尔时一切如来闻诸菩萨发是问已。于须臾间默然而住。</p>
  <p>是时诸菩萨复白诸佛言。正觉善逝唯愿欢喜悲愍我等。如我所问为我宣说。</p>
  <p>尔时一切如来复谓诸菩萨言。汝等应当咸各安住金刚三业。善持诸法自性大智根本已。然当谛听汝所问义。是时诸菩萨众。闻诸如来无上语言。咸各顶受。即时安住金刚萨埵坚固三业。白诸佛言。善哉诸佛善哉善逝。我等谛听唯愿善说。作是语已默然而住。</p>
  <p>尔时一切如来皆住大悲加持愿力。异口同音答是问言。</p>
  <p class="l-js-5c">身语心三种　　此名为秘密</p>
  <p class="l-js-5c">诸佛菩萨等　　此名为集会</p>
  <p class="l-js-5c">当知所用法　　秘密数如是</p>
  <p class="l-js-5c">谓五法及九　　十七与十三</p>
  <p class="l-js-5c">诸佛菩萨等　　宣说大成就</p>
  <p class="l-js-5c">四法十六法　　八法并十二</p>
  <p class="l-js-5c">阿阇梨事业　　彼等成就法</p>
  <p class="l-js-5c">六种及二种　　十五或十四</p>
  <p class="l-js-5c">彼喝姹等法　　近成就仪轨</p>
  <p class="l-js-5c">一三及与七　　十一及十五</p>
  <p class="l-js-5c">诸成就境想　　如仪轨所行</p>
  <p class="l-js-5c">诸如来事业　　摄受非摄受</p>
  <p class="l-js-5c">善调及难调　　诸众生行相</p>
  <p class="l-js-5c">所生一切处　　如金刚仪轨</p>
  <p class="l-js-5c">彼一切成就　　如诸教所说</p>
  <p class="l-js-5c">曼拏罗等相　　阿阇梨出生</p>
  <p class="l-js-5c">尊重大明句　　摄受诸弟子</p>
  <p class="l-js-5c">善说灌顶义　　授诸弟子法</p>
  <p class="l-js-5c">诸佛及菩萨　　善说而度脱</p>
  <p class="l-js-5c">慧方便等持　　此说相应义</p>
  <p class="l-js-5c">若自性智慧　　性相及方便</p>
  <p class="l-js-5c">彼所说离缚　　彼离缚三种</p>
  <p class="l-js-5c">阿陀啰自性　　同彼圣种等</p>
  <p class="l-js-5c">自性所作因　　不同诸圣果</p>
  <p class="l-js-5c">阿陀啰方便　　三种义摄受</p>
  <p class="l-js-5c">彼五部所作　　自性同一部</p>
  <p class="l-js-5c">彼金刚菩提　　说最上真实</p>
  <p class="l-js-5c">真实五部说　　三部秘密等</p>
  <p class="l-js-5c">诸秘密贤圣　　皆最上部摄</p>
  <p class="l-js-5c">无初而寂静　　离性及非性</p>
  <p class="l-js-5c">住大悲空性　　此名菩萨念</p>
  <p class="l-js-5c">自三业金刚　　得不坏自性</p>
  <p class="l-js-5c">与大明相应　　此说大明士</p>
  <p class="l-js-5c">五因心法等　　此说名金刚</p>
  <p class="l-js-5c">说总持妙歌　　识金刚部生</p>
  <p class="l-js-5c">彼十中过去　　实际所出生</p>
  <p class="l-js-5c">摄受诸有情　　诸佛诸佛法</p>
  <p class="l-js-5c">诸佛自性等　　此说佛部歌</p>
  <p class="l-js-5c">说心最上宝　　平等利一切</p>
  <p class="l-js-5c">受决定受法　　此说宝部歌</p>
  <p class="l-js-5c">诸相诸所欲　　诸一切皆具</p>
  <p class="l-js-5c">洛叉洛叉等　　此莲华部歌</p>
  <p class="l-js-5c">诸相诸所作　　识所生正慧</p>
  <p class="l-js-5c">心持诸行法　　此羯磨部歌</p>
  <p class="l-js-5c">说诸部无二　　诸法无二等</p>
  <p class="l-js-5c">嗔法识所生　　因心有其二</p>
  <p class="l-js-5c">诸色法境像　　彼缠缚自性</p>
  <p class="l-js-5c">意等所生受　　同所作自性</p>
  <p class="l-js-5c">想贪我法生　　随染一切相</p>
  <p class="l-js-5c">诸行常憎嫉　　缘所生我法</p>
  <p class="l-js-5c">菩提心自性　　一切处所生</p>
  <p class="l-js-5c">欲心自所说　　贪嗔等自性</p>
  <p class="l-js-5c">虚空三昧相　　现前业生果</p>
  <p class="l-js-5c">诸法无二智　　外我见为痴</p>
  <p class="l-js-5c">彼互相所合　　此说为嗔义</p>
  <p class="l-js-5c">贪力随诸相　　智金刚所说</p>
  <p class="l-js-5c">极乐自在报　　三处悉平等</p>
  <p class="l-js-5c">贪嗔痴亦然　　常住金刚乐</p>
  <p class="l-js-5c">诸佛大方便　　金刚手正念</p>
  <p class="l-js-5c">我法无所坏　　即无生自性</p>
  <p class="l-js-5c">彼诸性平等　　此焰鬘尊义</p>
  <p class="l-js-5c">我法非了知　　文字本清净</p>
  <p class="l-js-5c">一切三昧心　　此无能胜义</p>
  <p class="l-js-5c">我法非语言　　名色无自性</p>
  <p class="l-js-5c">一切三昧法　　此马头尊义</p>
  <p class="l-js-5c">我法离疑惑　　色自性寂静</p>
  <p class="l-js-5c">众金刚三昧　　此军拏利义</p>
  <p class="l-js-5c">彼非坏非知　　非语言离疑</p>
  <p class="l-js-5c">佛菩萨识心　　得成就大乐</p>
  <p class="l-js-5c">痴及最上痴　　身边所作等</p>
  <p class="l-js-5c">彼痴法尽已　　复名焰鬘尊</p>
  <p class="l-js-5c">嗔及最上嗔　　心边所作等</p>
  <p class="l-js-5c">彼嗔法尽已　　复名无能胜</p>
  <p class="l-js-5c">贪法最上贪　　平等持所住</p>
  <p class="l-js-5c">彼贪法尽已　　复名马头尊</p>
  <p class="l-js-5c">诸烦恼若尽　　诸金刚亦尽</p>
  <p class="l-js-5c">诸障尽智生　　复名军拏利</p>
  <p class="l-js-5c">彼一切烦恼　　一切业清净</p>
  <p class="l-js-5c">诸业清净故　　净业果出生</p>
  <p class="l-js-5c">贪染及执取　　为诸相所动</p>
  <p class="l-js-5c">因缚果亦缚　　六心因所生</p>
  <p class="l-js-5c">吒枳忿怒王　　所出有六种</p>
  <p class="l-js-5c">彼三昧金刚　　所出亦如是</p>
  <p class="l-js-5c">彼地等五种　　如实际所住</p>
  <p class="l-js-5c">彼等大明王　　色金刚六种</p>
  <p class="l-js-5c">此金刚诸念　　身语心金刚</p>
  <p class="l-js-5c">出生大主宰　　慧方便出生</p>
  <p class="l-js-5c">于彼蕴处界　　三法而取著</p>
  <p class="l-js-5c">相应无所依　　出生相应行</p>
  <p class="l-js-5c">一切净解脱　　离一切有相</p>
  <p class="l-js-5c">一切心行等　　此说普遍行</p>
  <p class="l-js-5c">诸有缘生法　　及诸根境等</p>
  <p class="l-js-5c">意法平等说　　诸相及诸义</p>
  <p class="l-js-5c">世间行信解　　所有三昧法</p>
  <p class="l-js-5c">一切金刚护　　此说大明行</p>
  <p class="l-js-5c">各各住自性　　非心意所行</p>
  <p class="l-js-5c">持诵若成坏　　此说诸大明</p>
  <p class="l-js-5c">众巧业金刚　　智种子所成</p>
  <p class="l-js-5c">菩提种无我　　持无我自性</p>
  <p class="l-js-5c">变化诸影像　　三世种子生</p>
  <p class="l-js-5c">说一切大明　　皆真实所出</p>
  <p class="l-js-5c">住自心加持　　安住三摩地</p>
  <p class="l-js-5c">彼诸灌顶法　　一切处供养</p>
  <p class="l-js-5c">大明明相应　　此说持金刚</p>
  <p class="l-js-5c">彼富乐四种　　自所加持等</p>
  <p class="l-js-5c">大无畏金刚　　现一一顶相</p>
  <p class="l-js-5c">心印及大明　　广大秘密法</p>
  <p class="l-js-5c">因果二印相　　果印因亦然</p>
  <p class="l-js-5c">非所观成就　　诸仪轨不生</p>
  <p class="l-js-5c">四分平等合　　持明士金刚</p>
  <p class="l-js-5c">一切身语心　　当观想三隅</p>
  <p class="l-js-5c">十辐黄色轮　　于中而观想</p>
  <p class="l-js-5c">彼十辐轮中　　相十忿怒王</p>
  <p class="l-js-5c">是即彼十智　　自在所出生</p>
  <p class="l-js-5c">想寂灭金刚　　出生最上相</p>
  <p class="l-js-5c">金刚炽盛光　　变化不动云</p>
  <p class="l-js-5c">智自性所生　　甚深秘密法</p>
  <p class="l-js-5c">无垢而寂静　　佛眼所观察</p>
  <p class="l-js-5c">二足金刚步　　即金刚贤圣</p>
  <p class="l-js-5c">举足下足等　　如仪轨所住</p>
  <p class="l-js-5c">诸所说成就　　如三昧仪式</p>
  <p class="l-js-5c">彼一切广大　　一切步所行</p>
  <p class="l-js-5c">色声生诸欲　　苦乐二种法</p>
  <p class="l-js-5c">常自心所集　　贪嗔痴所生</p>
  <p class="l-js-5c">贪金刚大贪　　金刚宝出生</p>
  <p class="l-js-5c">安住宝三昧　　诸欲性平等</p>
  <p class="l-js-5c">离有相非相　　诸分皆三字</p>
  <p class="l-js-5c">所作所断等　　及自所变化</p>
  <p class="l-js-5c">如是嗔及痴　　出生于三种</p>
  <p class="l-js-5c">非秘密印净　　所作金刚义</p>
  <p class="l-js-5c">从嗔轮出生　　嗔相应行等</p>
  <p class="l-js-5c">忿怒金刚破　　智金刚所成</p>
  <p class="l-js-5c">彼正觉所化　　相应义如是</p>
  <p class="l-js-5c">嗔金刚所作　　彼三界最胜</p>
  <p class="l-js-5c">于彼刹那间　　作诸破坏事</p>
  <p class="l-js-5c">痴轮所出生　　痴相应行等</p>
  <p class="l-js-5c">常弃舍一切　　所庄严珍宝</p>
  <p class="l-js-5c">想心如大海　　常出宝无尽</p>
  <p class="l-js-5c">一切愚痴行　　覆没而不现</p>
  <p class="l-js-5c">刹那间所作　　心金刚所住</p>
  <p class="l-js-5c">贪轮所出生　　贪相应行等</p>
  <p class="l-js-5c">心随一切染　　诸欲相应行</p>
  <p class="l-js-5c">喜乐妙喜乐　　诸所作嬉戏</p>
  <p class="l-js-5c">常施诸乐境　　随顺一切行</p>
  <p class="l-js-5c">三界诸所生　　天阿修罗等</p>
  <p class="l-js-5c">刹那随所欲　　此说名贪义</p>
  <p class="l-js-5c">曼拏罗灌顶　　最上胜事业</p>
  <p class="l-js-5c">诸佛所加持　　集诸成就事</p>
  <p class="l-js-5c">婆誐曼拏罗　　菩提心境界</p>
  <p>祢[亢*欠]曼拏罗　　出生诸仪轨</p>
  <p class="l-js-5c">一印及诸印　　乃至蕴处界</p>
  <p class="l-js-5c">彼印住平等　　曼拏罗所说</p>
  <p class="l-js-5c">钩杖及戍罗　　剑等安四隅</p>
  <p class="l-js-5c">吒枳与难拏　　大力及大轮</p>
  <p class="l-js-5c">乃至逊婆等　　此诸大忿怒</p>
  <p class="l-js-5c">金刚大明王　　六种转轮印</p>
  <p class="l-js-5c">地等诸贤圣　　自印曼拏罗</p>
  <p class="l-js-5c">剑及尾拏等　　播怛啰钵吒</p>
  <p class="l-js-5c">甚深秘密印　　六种大金刚</p>
  <p class="l-js-5c">诸佛及菩萨　　忿怒明王印</p>
  <p class="l-js-5c">及五种印等　　一大无畏尊</p>
  <p class="l-js-5c">诸部中仪轨　　妙华常所出</p>
  <p class="l-js-5c">而彼虚空界　　一切踰室多</p>
  <p class="l-js-5c">彼身语心业　　依诸部所作</p>
  <p class="l-js-5c">所有诸佛塔　　彼说无住处</p>
  <p class="l-js-5c">大智萨埵法　　此智金刚念</p>
  <p class="l-js-5c">文字种子生　　三金刚文字</p>
  <p class="l-js-5c">身语心真实　　必利拏光明</p>
  <p class="l-js-5c">十方普句召　　诸金刚大明</p>
  <p class="l-js-5c">一切金刚光　　彼诸金刚生</p>
  <p class="l-js-5c">宾拏噜卑相　　彼缚缚所说</p>
  <p class="l-js-5c">金刚身语心　　三业曼拏罗</p>
  <p class="l-js-5c">三业非印相　　曼拏罗仪轨</p>
  <p class="l-js-5c">灌顶有三种　　如此教中说</p>
  <p class="l-js-5c">彼贤瓶灌顶　　斯名为第一</p>
  <p class="l-js-5c">若秘密灌顶　　此说为第二</p>
  <p class="l-js-5c">智慧为第三　　次第亦复然</p>
  <p class="l-js-5c">最上大明生　　彼彼妙眼相</p>
  <p class="l-js-5c">妙华所庄严　　从秘密法生</p>
  <p class="l-js-5c">秘密中秘密　　所有灌顶法</p>
  <p class="l-js-5c">乃至授弟子　　一切大明等</p>
  <p class="l-js-5c">此一切金刚　　最上灌顶句</p>
  <p class="l-js-5c">诸大明成就　　诸最上事业</p>
  <p class="l-js-5c">深信深正慧　　成就妙爱法</p>
  <p class="l-js-5c">彼一行相应　　即平等三昧</p>
  <p class="l-js-5c">行人生尊重　　欢喜施诸法</p>
  <p class="l-js-5c">阿阇梨加持　　施已得成就</p>
  <p class="l-js-5c">痴法痴相应　　即痴法所集</p>
  <p class="l-js-5c">儞尸迦痴法　　痴金刚自性</p>
  <p class="l-js-5c">嗔法嗔相应　　即嗔法所集</p>
  <p class="l-js-5c">儞尸迦嗔法　　嗔金刚自性</p>
  <p class="l-js-5c">贪法贪相应　　即贪法所集</p>
  <p class="l-js-5c">儞尸迦贪法　　贪金刚自性</p>
  <p class="l-js-5c">慧法慧相应　　即金刚所集</p>
  <p class="l-js-5c">彼大明贤圣　　金刚秘密等</p>
  <p class="l-js-5c">二手互相授　　如来所证明</p>
  <p class="l-js-5c">弟子顶受已　　此阿阇梨法</p>
  <p class="l-js-5c">诸佛方便说　　此大明最上</p>
  <p class="l-js-5c">一切法无二　　清净光明相</p>
  <p class="l-js-5c">是故此相应　　依法常所作</p>
  <p class="l-js-5c">此诸佛所说　　最上大明行</p>
  <p class="l-js-5c">越此者愚痴　　不得上成就</p>
  <p class="l-js-5c">自性自身法　　五垢常所染</p>
  <p class="l-js-5c">后安住大智　　当念五甘露</p>
  <p class="l-js-5c">彼入嚩罗等　　见如是色相</p>
  <p class="l-js-5c">大明法相应　　彼五种甘露</p>
  <p class="l-js-5c">身起虚空中　　金刚吽字生</p>
  <p class="l-js-5c">还复从空下　　妙莲华出生</p>
  <p class="l-js-5c">唵字甘露法　　彼复入于中</p>
  <p class="l-js-5c">二秘密相应　　如水精色光</p>
  <p class="l-js-5c">是名密中密　　而为大智日</p>
  <p class="l-js-5c">普句召一切　　十方世界中</p>
  <p class="l-js-5c">同此甘露法　　五精进亦然</p>
  <p class="l-js-5c">观想而成就　　从三字出生</p>
  <p class="l-js-5c">及虚空种子　　彼别法不成</p>
  <p class="l-js-5c">安怛哩陀那　　此平等所转</p>
  <p class="l-js-5c">是最上所说　　佛菩提成就</p>
  <p class="l-js-5c">有四种方便　　菩提金刚等</p>
  <p class="l-js-5c">一切相应教　　彼常所相应</p>
  <p class="l-js-5c">成就为第一　　近成就第二</p>
  <p class="l-js-5c">成就性第三　　大成就第四</p>
  <p class="l-js-5c">此诸平等行　　是名四种法</p>
  <p class="l-js-5c">四金刚枳拏　　最上智甘露</p>
  <p class="l-js-5c">一菩提空性　　二种子所集</p>
  <p class="l-js-5c">三影像出生　　第四文字相</p>
  <p class="l-js-5c">此等名四法　　亲近所成就</p>
  <p class="l-js-5c">最上智甘露　　六种相应事</p>
  <p class="l-js-5c">六法若相应　　得最上成就</p>
  <p class="l-js-5c">所谓成就法　　最上成就生</p>
  <p class="l-js-5c">现食与禅定　　及彼持命法</p>
  <p class="l-js-5c">住三摩地念　　此六种相应</p>
  <p class="l-js-5c">有十种根本　　一切处自住</p>
  <p class="l-js-5c">现饮食所说　　别别欲饮食</p>
  <p class="l-js-5c">五欲法平等　　即五佛相应</p>
  <p class="l-js-5c">住禅定仪法　　彼禅定五种</p>
  <p class="l-js-5c">所谓寻与伺　　喜受与乐受</p>
  <p class="l-js-5c">及心一境性　　此名五种定</p>
  <p class="l-js-5c">秘密有三种　　彼寻伺相应</p>
  <p class="l-js-5c">有三种喜受　　乐受四种集</p>
  <p class="l-js-5c">自心五种住　　智出生尽知</p>
  <p class="l-js-5c">一切佛寂静　　诸欲性安住</p>
  <p class="l-js-5c">五智我自在　　五实际自观</p>
  <p class="l-js-5c">彼宾拏噌卑　　决定纯一法</p>
  <p class="l-js-5c">五色相大宝　　安住于正念</p>
  <p class="l-js-5c">安住自心明　　日轮中影像</p>
  <p class="l-js-5c">寂静现月宝　　安住持地念</p>
  <p class="l-js-5c">寂灭金刚等　　从取相所生</p>
  <p class="l-js-5c">五界诸有相　　菩提金刚观</p>
  <p class="l-js-5c">一阳焰明相　　第二为烟相</p>
  <p class="l-js-5c">三虚空明相　　第四灯焰明</p>
  <p class="l-js-5c">五世间常明　　皆虚空集现</p>
  <p class="l-js-5c">安住金刚道　　变化虚空界</p>
  <p class="l-js-5c">如念而观想　　彼相所变化</p>
  <p class="l-js-5c">此正念正知　　彼光明所生</p>
  <p class="l-js-5c">慧方便等持　　一切性平等</p>
  <p class="l-js-5c">心圆满相应　　影像中观想</p>
  <p class="l-js-5c">彼正智出生　　三摩地心想</p>
  <p class="l-js-5c">现饮食安住　　彼一切加持</p>
  <p class="l-js-5c">安住禅定智　　得五种通性</p>
  <p class="l-js-5c">彼决定影像　　菩萨所观察</p>
  <p class="l-js-5c">常住总持观　　金刚手平等</p>
  <p class="l-js-5c">正念善相应　　光曼拏罗生</p>
  <p class="l-js-5c">三摩地光中　　离一切障等</p>
  <p class="l-js-5c">心住心妙相　　月金刚相应</p>
  <p class="l-js-5c">作最上句召　　如心所作等</p>
  <p class="l-js-5c">大明相相应　　说菩提妙句</p>
  <p class="l-js-5c">自心曼拏罗　　想仪轨相应</p>
  <p class="l-js-5c">彼心智影像　　想最上成就</p>
  <p class="l-js-5c">现诸相相应　　彼六月观想</p>
  <p class="l-js-5c">诸欲最上乐　　一切处相转</p>
  <p class="l-js-5c">彼大智成就　　敬爱法所生</p>
  <p class="l-js-5c">诸部众相应　　彼金刚橛等</p>
  <p class="l-js-5c">敬爱法作护　　彼所作相应</p>
  <p class="l-js-5c">此大莲华教　　广大智所作</p>
  <p class="l-js-5c">踰室多变化　　一切所取等</p>
  <p class="l-js-5c">四种印围绕　　曼拏罗仪轨</p>
  <p class="l-js-5c">于中自所作　　渐略一切相</p>
  <p class="l-js-5c">作诸金刚地　　彼菩提观想</p>
  <p class="l-js-5c">四种微妙歌　　诸贤圣心现</p>
  <p class="l-js-5c">想三金刚地　　智身所观想</p>
  <p class="l-js-5c">彼种种色相　　如自心所住</p>
  <p class="l-js-5c">自因及自果　　种种灌顶义</p>
  <p class="l-js-5c">秘密大明法　　诸大明法印</p>
  <p class="l-js-5c">六种转轮王　　乌瑟腻沙相</p>
  <p class="l-js-5c">此大明王等　　四富乐大力</p>
  <p class="l-js-5c">一切欲了知　　金刚大主宰</p>
  <p class="l-js-5c">一切禅定轮　　及一切灌顶</p>
  <p class="l-js-5c">诸仪轨相应　　大智所摄受</p>
  <p class="l-js-5c">身语心金刚　　无二成就法</p>
  <p class="l-js-5c">如先所说色　　金刚持明士</p>
  <p class="l-js-5c">自身曼拏罗　　此说大成就</p>
  <p class="l-js-5c">大乌瑟腻沙　　无著相应相</p>
  <p class="l-js-5c">彼近成就法　　军拏利影像</p>
  <p class="l-js-5c">本尊相应法　　作大明成就</p>
  <p class="l-js-5c">彼大成就时　　佛影像主尊</p>
  <p class="l-js-5c">此一切金刚　　秘密胜相应</p>
  <p class="l-js-5c">此诸佛法分　　成最上成就</p>
  <p class="l-js-5c">别法不成就　　此最上所生</p>
  <p class="l-js-5c">千俱胝劫数　　称赞诸佛名</p>
  <p class="l-js-5c">求成就相应　　所生常亲近</p>
  <p class="l-js-5c">相应金刚莲　　此说近成就</p>
  <p class="l-js-5c">成就法所说　　谓吽发吒字</p>
  <p class="l-js-5c">自性寂静门　　是大成就义</p>
  <p class="l-js-5c">诸佛大胜尊　　大执金刚句</p>
  <p class="l-js-5c">诸佛鸟卑夜　　诸法诸法性</p>
  <p class="l-js-5c">所有羯磨相　　即相应无著</p>
  <p class="l-js-5c">曼拏罗出生　　诸所闻三昧</p>
  <p class="l-js-5c">先作三昧护　　金刚身语心</p>
  <p class="l-js-5c">乌瑟腻三昧　　如仪轨出生</p>
  <p class="l-js-5c">彼彼羯磨相　　自轮智光明</p>
  <p class="l-js-5c">如所说成就　　曼拏罗观想</p>
  <p class="l-js-5c">依法如所闻　　彼身所作住</p>
  <p class="l-js-5c">彼勿作破坏　　越诸观想法</p>
  <p class="l-js-5c">彼一切句召　　自轮金刚橛</p>
  <p class="l-js-5c">金刚橛大明　　不越诸步相</p>
  <p class="l-js-5c">勿生忿怒心　　当受诸佛敕</p>
  <p class="l-js-5c">作种种三昧　　勿破诸义利</p>
  <p class="l-js-5c">胜金刚成就　　禁缚等诸法</p>
  <p class="l-js-5c">忿怒王所出　　金刚橛大明</p>
  <p class="l-js-5c">顶心等诸处　　依法而观想</p>
  <p class="l-js-5c">远离诸苦毒　　及破坏诸恶</p>
  <p class="l-js-5c">而彼金刚橛　　一切皆相应</p>
  <p class="l-js-5c">如仪轨出生　　相应大明等</p>
  <p class="l-js-5c">成就诸事业　　持诵及出生</p>
  <p class="l-js-5c">及诸护摩法　　忿怒曼拏罗</p>
  <p class="l-js-5c">息灾寂静心　　增益增益意</p>
  <p class="l-js-5c">敬爱敬爱心　　忿怒忿怒字</p>
  <p class="l-js-5c">如是四种法　　摄一切成就</p>
  <p>尔时一切如来答诸菩萨所问法已。令诸菩萨断诸疑惑。即得离疑身语心业。于自身语心皆得安住金刚坚固身语心法。是诸如来即时咸各默然而住。</p>
  <p>尔时彼诸菩萨摩诃萨。咸各称赞一切如来作如是言。</p>
  <p class="l-js-7c">归命一切如来身　　顶礼归命一切语</p>
  <p class="l-js-7c">归命一切如来心　　顶礼归命诸所作</p>
  <p class="l-js-7c">身诸心业三金刚　　从彼三业而所得</p>
  <p class="l-js-7c">佛与众生无等等　　作何行法求成就</p>
  <p class="l-js-7c">一切诸佛无所坏　　成就行人大主宰</p>
  <p class="l-js-7c">云何远离诸罪业　　若远离已得何果</p>
  <p>尔时一切如来。亦各称赞彼诸菩萨作如是言。</p>
  <p class="l-js-7c">善哉菩萨摩诃萨　　善哉菩提大主宰</p>
  <p class="l-js-7c">善哉菩提大妙音　　善哉菩提大最上</p>
  <p class="l-js-7c">诸佛自在吉祥尊　　菩提金刚亲教师</p>
  <p class="l-js-7c">了一切想皆如幻　　即成即坏诸所作</p>
  <p class="l-js-7c">若了罪法非有罪　　于其福果亦复然</p>
  <p class="l-js-7c">若了罪福二俱非　　彼得趣向菩提行</p>
  <p class="l-js-7c">非彼语言为所依　　即得一切无所坏</p>
  <p class="l-js-7c">所有恶趣非所生　　彼大菩提不难得</p>
  <p class="l-js-7c">彼先所作罪业因　　此恶果报名地狱</p>
  <p class="l-js-7c">若彼地狱生无生　　此地狱果无所得</p>
  <p class="l-js-7c">所有无数诸法印　　安住菩提大金刚</p>
  <p class="l-js-7c">最上离取正了知　　无边众生相应住</p>
  <p class="l-js-7c">离取非取一切业　　彼诸所作非主宰</p>
  <p class="l-js-7c">彼正所作大成就　　一切事业皆平等</p>
  <p>尔时一切菩萨摩诃萨。得闻诸佛宣说一切金刚大悲所生甚深正法。又复欢喜作是称赞。</p>
  <p class="l-js-7c">善哉善哉世所尊　　善哉善哉大牟尼</p>
  <p class="l-js-7c">善哉善哉大妙法　　善哉善哉大悲者</p>
  <p class="l-js-7c">大哉普贤悲愍行　　最上广大净无垢</p>
  <p class="l-js-7c">作诸忿怒羯磨法　　令诸众生入佛性</p>
  <p>尔时一切如来复告诸菩萨摩诃萨言。诸善男子汝等闻此一切如来秘密灌顶大集会法。勿生惊怖。又复于中勿生轻谤。应当安住三摩钵底。何以故。菩提金刚实际生故。嗔金刚性彼广大故。离缚大明所摄受故。是时诸菩萨摩诃萨。异口同音。又复称赞一切如来。作如是言。</p>
  <p class="l-js-7c">三世金刚实际生　　寂灭离障而清净</p>
  <p class="l-js-7c">诸佛最上大自在　　归命金刚胜三业</p>
  <p class="l-js-7c">所有色受想行识　　六根六尘皆如幻</p>
  <p class="l-js-7c">地水火风及虚空　　归命菩提心所现</p>
  <p class="l-js-7c">彼贪嗔痴诸染法　　常行金刚法相应</p>
  <p class="l-js-7c">种种皆住于实性　　归命菩提心广现</p>
  <p class="l-js-7c">若取一切乐法相　　彼法自性无所动</p>
  <p class="l-js-7c">因果自性心所生　　离心有相诸法性</p>
  <p class="l-js-7c">贪等过失及诸障　　皆住金刚无所生</p>
  <p class="l-js-7c">而彼菩提心广大　　归命出现一切法</p>
  <p class="l-js-7c">此住清净无初等　　智慧方便法所生</p>
  <p class="l-js-7c">秘密灌顶常相应　　菩提金刚常归命</p>
  <p class="l-js-7c">若观此法为最上　　彼彼三种成就义</p>
  <p class="l-js-7c">行人决定当圆满　　菩提金刚常归命</p>
  <p class="l-js-7c">若作金刚成就法　　当离一切劣成就</p>
  <p class="l-js-7c">尊重诸佛生净信　　菩提金刚常归命</p>
  <p class="l-js-7c">今此秘密集会教　　若得闻者尚希有</p>
  <p class="l-js-7c">况复读诵若思惟　　尊重供养及书写</p>
  <p class="l-js-7c">此获功德无有穷　　菩提金刚常归命</p>
  <p class="l-js-7c">息灾等法诸仪轨　　大明印契及行相</p>
  <p class="l-js-7c">如理所作皆成就　　菩提金刚常归命</p>
  <p class="l-js-7c">今此最上秘密法　　若有见闻随喜者</p>
  <p class="l-js-7c">能生一念净信心　　所获功德无边际</p>
  <p class="l-js-7c">况复行人依此法　　修习秘密行相应</p>
  <p class="l-js-7c">此功德聚广已宣　　菩提金刚常归命</p>
  <p>尔时一切如来。闻诸菩萨作是称赞已。咸各随喜赞言。善哉善哉诸菩萨众善说此语。于诸法中而为主宰最尊最上。从诸如来秘密集会秘密出生。作是言已。所有一切如来及诸菩萨摩诃萨众。咸各安住坚固三业。悉入金刚身语心性平等法中。默然而住。尔时身金刚如来。即复安住身平等法已。于一切如来身平等中默然而住。又复语金刚如来。亦即安住三界所有一切语行已。于彼一切如来语平等中默然而住。</p>
  <p>又复心金刚如来。亦即安住三界所有一切心法已。于彼一切如来心平等中默然而住。</p>
  <p>佛说此经已。一切大众闻佛所说。咸各欢喜信受奉行。</p>
</body></html>