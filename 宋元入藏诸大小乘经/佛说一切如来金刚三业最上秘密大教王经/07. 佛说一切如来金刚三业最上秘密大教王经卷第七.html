<!doctype html>
<html id="z3IBUlmiv" data-ver="606">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说一切如来金刚三业最上秘密大教王经卷第七</h1>
  <h2 id="a2">诸佛大集会一切如来三昧法金刚加持王分第十七之余</h2>
  <p id="a3">尔时佛眼菩萨摩诃萨。<a id="a-4"></a>从一切如来身语心秘密出生。<a id="a-5"></a>以自三业于大众中。<a id="a-6"></a>欢喜称赞一切如来大秘密主金刚手菩萨。<a id="a-7"></a>作如是言。</p>
  <p id="a8">汝金刚手大自在　　善住最上金刚心</p>
  <p id="a9">随诸所欲及所求　　救度一切众生界</p>
  <p id="aA">欲乐自性真实法　　最上金刚大亲爱</p>
  <p id="aB">是故归命复称赞　　唯愿依法摄受我</p>
  <p id="aC">尔时摩摩枳菩萨摩诃萨。<a id="a-D"></a>从一切如来身语心秘密出生。<a id="a-E"></a>于大众中欢喜称赞一切如来大秘密主金刚手菩萨。<a id="a-F"></a>作如是言。</p>
  <p id="aG">汝金刚手利众生　　善住金刚心大轮</p>
  <p id="aH">从佛菩提最上心　　出生金刚第一义</p>
  <p id="aI">诸贪法性贪平等　　我随所欲义亦然</p>
  <p id="aJ">是故归命复称赞　　唯愿依法摄受我</p>
  <p id="aK">尔时观自在菩萨摩诃萨。<a id="a-L"></a>于大众中欢喜称赞诸佛大秘密主金刚手菩萨。<a id="a-M"></a>作如是言。</p>
  <p id="aN">汝金刚手大悲愍　　以金刚语广利乐</p>
  <p id="aO">随顺世间诸义利　　常所宣说世间事</p>
  <p id="aP">所有一切乐自性　　皆摄普贤真实行</p>
  <p id="aQ">是故归命复称赞　　唯愿依法摄受我</p>
  <p id="aR">尔时一切如来从金刚身语心业平等出生。<a id="a-S"></a>一切如来极善乐意。<a id="a-T"></a>欢喜称赞诸佛大秘密主金刚手菩萨。<a id="a-U"></a>作如是言。</p>
  <p id="aV">汝金刚手大利乐　　安住秘密胜三昧</p>
  <p id="aW">出生诸佛敬爱心　　平等悲愍于一切</p>
  <p id="aX">所有大欲功德藏　　具足一切胜珍宝</p>
  <p id="aY">故我欢喜复称赞　　随顺所欲而摄受</p>
  <p id="aZ">尔时诸佛大秘密主大毗卢遮那金刚如来。<a id="a-a"></a>即入一切大欲性自在金刚吉祥三摩地。<a id="a-b"></a>从定出已。<a id="a-c"></a>即于一切如来出生正行大欲自性三昧中。<a id="a-d"></a>默然而住。</p>
  <p id="ae">是时满虚空界一切如来。<a id="a-f"></a>各以金刚三业安住最上甚深秘密中秘密金刚甘露大三昧行。<a id="a-g"></a>是时空中出现其相。<a id="a-h"></a>由是满虚空界所有一切众生。<a id="a-i"></a>皆悉安住三身平等出生金刚吉祥触法自性。<a id="a-j"></a>即得一切如来应供正等正觉三金刚智。<a id="a-k"></a>皆住普贤清净法界。<a id="a-l"></a>得一切如来身语心金刚灌顶。</p>
  <p id="am">尔时诸佛大秘密主大毗卢遮那金刚如来。<a id="a-n"></a>谓诸如来言。<a id="a-o"></a>诸佛世尊今见是相。<a id="a-p"></a>住诸佛法平等性不。<a id="a-q"></a>诸佛答言。<a id="a-r"></a>已见世尊已见善逝。<a id="a-s"></a>此如是相一切皆是诸佛如来金刚智行。</p>
  <p id="at">是时诸佛皆悉安住一切如来上首明妃秘密行已。<a id="a-u"></a>作是赞言。<a id="a-v"></a>希有世尊希有善逝。<a id="a-w"></a>此如是名无贪文字句善往佛菩提道。</p>
  <p id="ax">尔时毗卢遮那金刚如来谓诸佛言。<a id="a-y"></a>诸佛当知虚空金刚三昧自性平等。<a id="a-z"></a>彼一切法非色蕴非受蕴非想蕴非行蕴非识蕴。<a id="a-10"></a>非处非界非取相等。<a id="a-11"></a>非贪嗔痴非法非非法。<a id="a-12"></a>当如是住。</p>
  <p id="a13">时诸如来闻是语已默然而住。</p>
  <p id="a14">尔时大毗卢遮那金刚如来。<a id="a-15"></a>复谓诸佛菩萨言。<a id="a-16"></a>所有一切世界中一切菩萨。<a id="a-17"></a>应当于此一切如来金刚三业最上甚深秘密正法。<a id="a-18"></a>谛信谛受如理修习。<a id="a-19"></a>何以故。<a id="a-1A"></a>此法甚深极难得故。</p>
  <p id="a1B">是时世尊即于会中又告金刚法菩萨言。<a id="a-1C"></a>善男子汝于诸法已得自在。<a id="a-1D"></a>已受诸佛金刚灌顶。<a id="a-1E"></a>汝当受持此秘密法。<a id="a-1F"></a>时金刚法菩萨摩诃萨。<a id="a-1G"></a>受佛教敕已默然而住。</p>
  <p id="a1H">尔时诸佛如来。<a id="a-1I"></a>复从自身语心金刚。<a id="a-1J"></a>入彼三金刚大士文字正句三昧而住。<a id="a-1K"></a>又复世尊大毗卢遮那身金刚如来。<a id="a-1L"></a>即于三界一切身金刚秘密三业行一切如来身平等中。<a id="a-1M"></a>默然而住。</p>
  <p id="a1N">又复世尊无量寿语金刚如来。<a id="a-1O"></a>即于三界一切语金刚行一切如来语平等中。<a id="a-1P"></a>默然而住。</p>
  <p id="a1Q">又复世尊阿閦心金刚如来。<a id="a-1R"></a>即于三界一切心金刚行一切如来心平等中。<a id="a-1S"></a>默然而住。</p>
  <p id="a1T">又复世尊阿閦心金刚如来。<a id="a-1U"></a>即于三界一切心金刚行一切如来心平等中。<a id="a-1V"></a>默然而住。</p>
  <p data-pb></p>
  <h2 id="a1W">诸佛大集会宣说一切秘密行金刚加持分第十八</h2>
  <p id="a1X">尔时慈氏菩萨摩诃萨。<a id="a-1Y"></a>在大会中见诸如来宣说一切如来灌顶身语心秘密法门。<a id="a-1Z"></a>如所语言如彼三昧如实见闻已作如是言。<a id="a-1a"></a>大哉普贤清净法界。<a id="a-1b"></a>最上甚深身语心业。<a id="a-1c"></a>三种金刚秘密胜行。<a id="a-1d"></a>广大普遍心金刚法。<a id="a-1e"></a>一切众生出生三世。<a id="a-1f"></a>金刚自性得大菩提。<a id="a-1g"></a>金刚正句。<a id="a-1h"></a>诸佛金刚广大威力。<a id="a-1i"></a>大哉深妙此最上智。<a id="a-1j"></a>大哉寂静诸法根本。<a id="a-1k"></a>大哉最上大涅槃界。<a id="a-1l"></a>大哉止息诸轮回道。<a id="a-1m"></a>是时一切如来闻慈氏菩萨作是称赞已。<a id="a-1n"></a>告言慈氏如汝所言如是如是。</p>
  <p id="a1o">尔时诸大菩萨摩诃萨众又复云集。<a id="a-1p"></a>各以最上秘密供养。<a id="a-1q"></a>供养一切如来已。<a id="a-1r"></a>咸各恭敬归命顶礼。<a id="a-1s"></a>异口同音作如是言。<a id="a-1t"></a>大哉深妙极难得闻。<a id="a-1u"></a>如是秘密大集会等秘密行相。<a id="a-1v"></a>于诸法中最尊最上。<a id="a-1w"></a>诸佛大导师语言皆如实住。<a id="a-1x"></a>坚固大智为利益众生。<a id="a-1y"></a>我等今者略有所问。<a id="a-1z"></a>愿佛慈悲为我宣说。</p>
  <p id="a20">是时一切如来赞言。<a id="a-21"></a>善哉善哉诸菩萨摩诃萨。<a id="a-22"></a>善作最上大功德利。<a id="a-23"></a>所有一切秘密句义。<a id="a-24"></a>恣汝所问。</p>
  <p id="a25">尔时诸菩萨摩诃萨皆大欢喜。<a id="a-26"></a>作熙怡眼谛观诸佛。<a id="a-27"></a>又复各各恭敬顶礼作是问言。</p>
  <p id="a28">云何名秘密　　何名大集会</p>
  <p id="a29">云何所用法　　何名相应义</p>
  <p id="a2A">真实有几种　　复几种秘密</p>
  <p id="a2B">云何密中密　　最上复几义</p>
  <p id="a2C">云何菩提心　　云何大明士</p>
  <p id="a2D">佛部金刚部　　宝部莲华部</p>
  <p id="a2E">及彼羯磨部　　此等诸部中</p>
  <p id="a2F">彼微妙歌音　　当云何宣说</p>
  <p id="a2G">痴法云何义　　嗔义复云何</p>
  <p id="a2H">云何说贪法　　云何金刚咒</p>
  <p id="a2I">云何大乐法　　云何诸正念</p>
  <p id="a2J">云何焰鬘尊　　何名无能胜</p>
  <p id="a2K">云何名马头　　何名军拏利</p>
  <p id="a2L">云何普遍行　　云何大明行</p>
  <p id="a2M">我见复云何　　憎嫉法何义</p>
  <p id="a2N">云何真持诵　　云何深秘密</p>
  <p id="a2O">云何诸仪式　　贪嗔痴大法</p>
  <p id="a2P">众生云何作　　云何曼拏罗</p>
  <p id="a2Q">云何说印相　　云何说华果</p>
  <p id="a2R">云何诸塔庙　　云何说智轮</p>
  <p id="a2S">云何大明句　　云何祖捺那</p>
  <p id="a2T">云何必利拏　　云何名句召</p>
  <p id="a2U">云何大明缚　　云何名灌顶</p>
  <p id="a2V">云何大明法　　云何五甘露</p>
  <p id="a2W">何名五精进　　云何成就义</p>
  <p id="a2X">云何最上法　　方便有几种</p>
  <p id="a2Y">何名乌卑夜　　当云何了知</p>
  <p id="a2Z">一切相应轮　　乃至秘密中</p>
  <p id="a2a">种种仪轨等　　及诸所作事</p>
  <p id="a2b">如是等诸法　　一一义云何</p>
  <p id="a2c">尔时一切如来闻诸菩萨发是问已。<a id="a-2d"></a>于须臾间默然而住。</p>
  <p id="a2e">是时诸菩萨复白诸佛言。<a id="a-2f"></a>正觉善逝唯愿欢喜悲愍我等。<a id="a-2g"></a>如我所问为我宣说。</p>
  <p id="a2h">尔时一切如来复谓诸菩萨言。<a id="a-2i"></a>汝等应当咸各安住金刚三业。<a id="a-2j"></a>善持诸法自性大智根本已。<a id="a-2k"></a>然当谛听汝所问义。<a id="a-2l"></a>是时诸菩萨众。<a id="a-2m"></a>闻诸如来无上语言。<a id="a-2n"></a>咸各顶受。<a id="a-2o"></a>即时安住金刚萨埵坚固三业。<a id="a-2p"></a>白诸佛言。<a id="a-2q"></a>善哉诸佛善哉善逝。<a id="a-2r"></a>我等谛听唯愿善说。<a id="a-2s"></a>作是语已默然而住。</p>
  <p id="a2t">尔时一切如来皆住大悲加持愿力。<a id="a-2u"></a>异口同音答是问言。</p>
  <p id="a2v">身语心三种　　此名为秘密</p>
  <p id="a2w">诸佛菩萨等　　此名为集会</p>
  <p id="a2x">当知所用法　　秘密数如是</p>
  <p id="a2y">谓五法及九　　十七与十三</p>
  <p id="a2z">诸佛菩萨等　　宣说大成就</p>
  <p id="a30">四法十六法　　八法并十二</p>
  <p id="a31">阿阇梨事业　　彼等成就法</p>
  <p id="a32">六种及二种　　十五或十四</p>
  <p id="a33">彼喝姹等法　　近成就仪轨</p>
  <p id="a34">一三及与七　　十一及十五</p>
  <p id="a35">诸成就境想　　如仪轨所行</p>
  <p id="a36">诸如来事业　　摄受非摄受</p>
  <p id="a37">善调及难调　　诸众生行相</p>
  <p id="a38">所生一切处　　如金刚仪轨</p>
  <p id="a39">彼一切成就　　如诸教所说</p>
  <p id="a3A">曼拏罗等相　　阿阇梨出生</p>
  <p id="a3B">尊重大明句　　摄受诸弟子</p>
  <p id="a3C">善说灌顶义　　授诸弟子法</p>
  <p id="a3D">诸佛及菩萨　　善说而度脱</p>
  <p id="a3E">慧方便等持　　此说相应义</p>
  <p id="a3F">若自性智慧　　性相及方便</p>
  <p id="a3G">彼所说离缚　　彼离缚三种</p>
  <p id="a3H">阿陀啰自性　　同彼圣种等</p>
  <p id="a3I">自性所作因　　不同诸圣果</p>
  <p id="a3J">阿陀啰方便　　三种义摄受</p>
  <p id="a3K">彼五部所作　　自性同一部</p>
  <p id="a3L">彼金刚菩提　　说最上真实</p>
  <p id="a3M">真实五部说　　三部秘密等</p>
  <p id="a3N">诸秘密贤圣　　皆最上部摄</p>
  <p id="a3O">无初而寂静　　离性及非性</p>
  <p id="a3P">住大悲空性　　此名菩萨念</p>
  <p id="a3Q">自三业金刚　　得不坏自性</p>
  <p id="a3R">与大明相应　　此说大明士</p>
  <p id="a3S">五因心法等　　此说名金刚</p>
  <p id="a3T">说总持妙歌　　识金刚部生</p>
  <p id="a3U">彼十中过去　　实际所出生</p>
  <p id="a3V">摄受诸有情　　诸佛诸佛法</p>
  <p id="a3W">诸佛自性等　　此说佛部歌</p>
  <p id="a3X">说心最上宝　　平等利一切</p>
  <p id="a3Y">受决定受法　　此说宝部歌</p>
  <p id="a3Z">诸相诸所欲　　诸一切皆具</p>
  <p id="a3a">洛叉洛叉等　　此莲华部歌</p>
  <p id="a3b">诸相诸所作　　识所生正慧</p>
  <p id="a3c">心持诸行法　　此羯磨部歌</p>
  <p id="a3d">说诸部无二　　诸法无二等</p>
  <p id="a3e">嗔法识所生　　因心有其二</p>
  <p id="a3f">诸色法境像　　彼缠缚自性</p>
  <p id="a3g">意等所生受　　同所作自性</p>
  <p id="a3h">想贪我法生　　随染一切相</p>
  <p id="a3i">诸行常憎嫉　　缘所生我法</p>
  <p id="a3j">菩提心自性　　一切处所生</p>
  <p id="a3k">欲心自所说　　贪嗔等自性</p>
  <p id="a3l">虚空三昧相　　现前业生果</p>
  <p id="a3m">诸法无二智　　外我见为痴</p>
  <p id="a3n">彼互相所合　　此说为嗔义</p>
  <p id="a3o">贪力随诸相　　智金刚所说</p>
  <p id="a3p">极乐自在报　　三处悉平等</p>
  <p id="a3q">贪嗔痴亦然　　常住金刚乐</p>
  <p id="a3r">诸佛大方便　　金刚手正念</p>
  <p id="a3s">我法无所坏　　即无生自性</p>
  <p id="a3t">彼诸性平等　　此焰鬘尊义</p>
  <p id="a3u">我法非了知　　文字本清净</p>
  <p id="a3v">一切三昧心　　此无能胜义</p>
  <p id="a3w">我法非语言　　名色无自性</p>
  <p id="a3x">一切三昧法　　此马头尊义</p>
  <p id="a3y">我法离疑惑　　色自性寂静</p>
  <p id="a3z">众金刚三昧　　此军拏利义</p>
  <p id="a40">彼非坏非知　　非语言离疑</p>
  <p id="a41">佛菩萨识心　　得成就大乐</p>
  <p id="a42">痴及最上痴　　身边所作等</p>
  <p id="a43">彼痴法尽已　　复名焰鬘尊</p>
  <p id="a44">嗔及最上嗔　　心边所作等</p>
  <p id="a45">彼嗔法尽已　　复名无能胜</p>
  <p id="a46">贪法最上贪　　平等持所住</p>
  <p id="a47">彼贪法尽已　　复名马头尊</p>
  <p id="a48">诸烦恼若尽　　诸金刚亦尽</p>
  <p id="a49">诸障尽智生　　复名军拏利</p>
  <p id="a4A">彼一切烦恼　　一切业清净</p>
  <p id="a4B">诸业清净故　　净业果出生</p>
  <p id="a4C">贪染及执取　　为诸相所动</p>
  <p id="a4D">因缚果亦缚　　六心因所生</p>
  <p id="a4E">吒枳忿怒王　　所出有六种</p>
  <p id="a4F">彼三昧金刚　　所出亦如是</p>
  <p id="a4G">彼地等五种　　如实际所住</p>
  <p id="a4H">彼等大明王　　色金刚六种</p>
  <p id="a4I">此金刚诸念　　身语心金刚</p>
  <p id="a4J">出生大主宰　　慧方便出生</p>
  <p id="a4K">于彼蕴处界　　三法而取着</p>
  <p id="a4L">相应无所依　　出生相应行</p>
  <p id="a4M">一切净解脱　　离一切有相</p>
  <p id="a4N">一切心行等　　此说普遍行</p>
  <p id="a4O">诸有缘生法　　及诸根境等</p>
  <p id="a4P">意法平等说　　诸相及诸义</p>
  <p id="a4Q">世间行信解　　所有三昧法</p>
  <p id="a4R">一切金刚护　　此说大明行</p>
  <p id="a4S">各各住自性　　非心意所行</p>
  <p id="a4T">持诵若成坏　　此说诸大明</p>
  <p id="a4U">众巧业金刚　　智种子所成</p>
  <p id="a4V">菩提种无我　　持无我自性</p>
  <p id="a4W">变化诸影像　　三世种子生</p>
  <p id="a4X">说一切大明　　皆真实所出</p>
  <p id="a4Y">住自心加持　　安住三摩地</p>
  <p id="a4Z">彼诸灌顶法　　一切处供养</p>
  <p id="a4a">大明明相应　　此说持金刚</p>
  <p id="a4b">彼富乐四种　　自所加持等</p>
  <p id="a4c">大无畏金刚　　现一一顶相</p>
  <p id="a4d">心印及大明　　广大秘密法</p>
  <p id="a4e">因果二印相　　果印因亦然</p>
  <p id="a4f">非所观成就　　诸仪轨不生</p>
  <p id="a4g">四分平等合　　持明士金刚</p>
  <p id="a4h">一切身语心　　当观想三隅</p>
  <p id="a4i">十辐黄色轮　　于中而观想</p>
  <p id="a4j">彼十辐轮中　　相十忿怒王</p>
  <p id="a4k">是即彼十智　　自在所出生</p>
  <p id="a4l">想寂灭金刚　　出生最上相</p>
  <p id="a4m">金刚炽盛光　　变化不动云</p>
  <p id="a4n">智自性所生　　甚深秘密法</p>
  <p id="a4o">无垢而寂静　　佛眼所观察</p>
  <p id="a4p">二足金刚步　　即金刚贤圣</p>
  <p id="a4q">举足下足等　　如仪轨所住</p>
  <p id="a4r">诸所说成就　　如三昧仪式</p>
  <p id="a4s">彼一切广大　　一切步所行</p>
  <p id="a4t">色声生诸欲　　苦乐二种法</p>
  <p id="a4u">常自心所集　　贪嗔痴所生</p>
  <p id="a4v">贪金刚大贪　　金刚宝出生</p>
  <p id="a4w">安住宝三昧　　诸欲性平等</p>
  <p id="a4x">离有相非相　　诸分皆三字</p>
  <p id="a4y">所作所断等　　及自所变化</p>
  <p id="a4z">如是嗔及痴　　出生于三种</p>
  <p id="a50">非秘密印净　　所作金刚义</p>
  <p id="a51">从嗔轮出生　　嗔相应行等</p>
  <p id="a52">忿怒金刚破　　智金刚所成</p>
  <p id="a53">彼正觉所化　　相应义如是</p>
  <p id="a54">嗔金刚所作　　彼三界最胜</p>
  <p id="a55">于彼刹那间　　作诸破坏事</p>
  <p id="a56">痴轮所出生　　痴相应行等</p>
  <p id="a57">常弃舍一切　　所庄严珍宝</p>
  <p id="a58">想心如大海　　常出宝无尽</p>
  <p id="a59">一切愚痴行　　覆没而不现</p>
  <p id="a5A">刹那间所作　　心金刚所住</p>
  <p id="a5B">贪轮所出生　　贪相应行等</p>
  <p id="a5C">心随一切染　　诸欲相应行</p>
  <p id="a5D">喜乐妙喜乐　　诸所作嬉戏</p>
  <p id="a5E">常施诸乐境　　随顺一切行</p>
  <p id="a5F">三界诸所生　　天阿修罗等</p>
  <p id="a5G">刹那随所欲　　此说名贪义</p>
  <p id="a5H">曼拏罗灌顶　　最上胜事业</p>
  <p id="a5I">诸佛所加持　　集诸成就事</p>
  <p id="a5J">婆誐曼拏罗　　菩提心境界</p>
  <p id="a5K">祢[亢*欠]曼拏罗　　出生诸仪轨</p>
  <p id="a5L">一印及诸印　　乃至蕴处界</p>
  <p id="a5M">彼印住平等　　曼拏罗所说</p>
  <p id="a5N">钩杖及戍罗　　剑等安四隅</p>
  <p id="a5O">吒枳与难拏　　大力及大轮</p>
  <p id="a5P">乃至逊婆等　　此诸大忿怒</p>
  <p id="a5Q">金刚大明王　　六种转轮印</p>
  <p id="a5R">地等诸贤圣　　自印曼拏罗</p>
  <p id="a5S">剑及尾拏等　　播怛啰钵吒</p>
  <p id="a5T">甚深秘密印　　六种大金刚</p>
  <p id="a5U">诸佛及菩萨　　忿怒明王印</p>
  <p id="a5V">及五种印等　　一大无畏尊</p>
  <p id="a5W">诸部中仪轨　　妙华常所出</p>
  <p id="a5X">而彼虚空界　　一切踰室多</p>
  <p id="a5Y">彼身语心业　　依诸部所作</p>
  <p id="a5Z">所有诸佛塔　　彼说无住处</p>
  <p id="a5a">大智萨埵法　　此智金刚念</p>
  <p id="a5b">文字种子生　　三金刚文字</p>
  <p id="a5c">身语心真实　　必利拏光明</p>
  <p id="a5d">十方普句召　　诸金刚大明</p>
  <p id="a5e">一切金刚光　　彼诸金刚生</p>
  <p id="a5f">宾拏噜卑相　　彼缚缚所说</p>
  <p id="a5g">金刚身语心　　三业曼拏罗</p>
  <p id="a5h">三业非印相　　曼拏罗仪轨</p>
  <p id="a5i">灌顶有三种　　如此教中说</p>
  <p id="a5j">彼贤瓶灌顶　　斯名为第一</p>
  <p id="a5k">若秘密灌顶　　此说为第二</p>
  <p id="a5l">智慧为第三　　次第亦复然</p>
  <p id="a5m">最上大明生　　彼彼妙眼相</p>
  <p id="a5n">妙华所庄严　　从秘密法生</p>
  <p id="a5o">秘密中秘密　　所有灌顶法</p>
  <p id="a5p">乃至授弟子　　一切大明等</p>
  <p id="a5q">此一切金刚　　最上灌顶句</p>
  <p id="a5r">诸大明成就　　诸最上事业</p>
  <p id="a5s">深信深正慧　　成就妙爱法</p>
  <p id="a5t">彼一行相应　　即平等三昧</p>
  <p id="a5u">行人生尊重　　欢喜施诸法</p>
  <p id="a5v">阿阇梨加持　　施已得成就</p>
  <p id="a5w">痴法痴相应　　即痴法所集</p>
  <p id="a5x">儞尸迦痴法　　痴金刚自性</p>
  <p id="a5y">嗔法嗔相应　　即嗔法所集</p>
  <p id="a5z">儞尸迦嗔法　　嗔金刚自性</p>
  <p id="a60">贪法贪相应　　即贪法所集</p>
  <p id="a61">儞尸迦贪法　　贪金刚自性</p>
  <p id="a62">慧法慧相应　　即金刚所集</p>
  <p id="a63">彼大明贤圣　　金刚秘密等</p>
  <p id="a64">二手互相授　　如来所证明</p>
  <p id="a65">弟子顶受已　　此阿阇梨法</p>
  <p id="a66">诸佛方便说　　此大明最上</p>
  <p id="a67">一切法无二　　清净光明相</p>
  <p id="a68">是故此相应　　依法常所作</p>
  <p id="a69">此诸佛所说　　最上大明行</p>
  <p id="a6A">越此者愚痴　　不得上成就</p>
  <p id="a6B">自性自身法　　五垢常所染</p>
  <p id="a6C">后安住大智　　当念五甘露</p>
  <p id="a6D">彼入嚩罗等　　见如是色相</p>
  <p id="a6E">大明法相应　　彼五种甘露</p>
  <p id="a6F">身起虚空中　　金刚吽字生</p>
  <p id="a6G">还复从空下　　妙莲华出生</p>
  <p id="a6H">唵字甘露法　　彼复入于中</p>
  <p id="a6I">二秘密相应　　如水精色光</p>
  <p id="a6J">是名密中密　　而为大智日</p>
  <p id="a6K">普句召一切　　十方世界中</p>
  <p id="a6L">同此甘露法　　五精进亦然</p>
  <p id="a6M">观想而成就　　从三字出生</p>
  <p id="a6N">及虚空种子　　彼别法不成</p>
  <p id="a6O">安怛哩陀那　　此平等所转</p>
  <p id="a6P">是最上所说　　佛菩提成就</p>
  <p id="a6Q">有四种方便　　菩提金刚等</p>
  <p id="a6R">一切相应教　　彼常所相应</p>
  <p id="a6S">成就为第一　　近成就第二</p>
  <p id="a6T">成就性第三　　大成就第四</p>
  <p id="a6U">此诸平等行　　是名四种法</p>
  <p id="a6V">四金刚枳拏　　最上智甘露</p>
  <p id="a6W">一菩提空性　　二种子所集</p>
  <p id="a6X">三影像出生　　第四文字相</p>
  <p id="a6Y">此等名四法　　亲近所成就</p>
  <p id="a6Z">最上智甘露　　六种相应事</p>
  <p id="a6a">六法若相应　　得最上成就</p>
  <p id="a6b">所谓成就法　　最上成就生</p>
  <p id="a6c">现食与禅定　　及彼持命法</p>
  <p id="a6d">住三摩地念　　此六种相应</p>
  <p id="a6e">有十种根本　　一切处自住</p>
  <p id="a6f">现饮食所说　　别别欲饮食</p>
  <p id="a6g">五欲法平等　　即五佛相应</p>
  <p id="a6h">住禅定仪法　　彼禅定五种</p>
  <p id="a6i">所谓寻与伺　　喜受与乐受</p>
  <p id="a6j">及心一境性　　此名五种定</p>
  <p id="a6k">秘密有三种　　彼寻伺相应</p>
  <p id="a6l">有三种喜受　　乐受四种集</p>
  <p id="a6m">自心五种住　　智出生尽知</p>
  <p id="a6n">一切佛寂静　　诸欲性安住</p>
  <p id="a6o">五智我自在　　五实际自观</p>
  <p id="a6p">彼宾拏噌卑　　决定纯一法</p>
  <p id="a6q">五色相大宝　　安住于正念</p>
  <p id="a6r">安住自心明　　日轮中影像</p>
  <p id="a6s">寂静现月宝　　安住持地念</p>
  <p id="a6t">寂灭金刚等　　从取相所生</p>
  <p id="a6u">五界诸有相　　菩提金刚观</p>
  <p id="a6v">一阳焰明相　　第二为烟相</p>
  <p id="a6w">三虚空明相　　第四灯焰明</p>
  <p id="a6x">五世间常明　　皆虚空集现</p>
  <p id="a6y">安住金刚道　　变化虚空界</p>
  <p id="a6z">如念而观想　　彼相所变化</p>
  <p id="a70">此正念正知　　彼光明所生</p>
  <p id="a71">慧方便等持　　一切性平等</p>
  <p id="a72">心圆满相应　　影像中观想</p>
  <p id="a73">彼正智出生　　三摩地心想</p>
  <p id="a74">现饮食安住　　彼一切加持</p>
  <p id="a75">安住禅定智　　得五种通性</p>
  <p id="a76">彼决定影像　　菩萨所观察</p>
  <p id="a77">常住总持观　　金刚手平等</p>
  <p id="a78">正念善相应　　光曼拏罗生</p>
  <p id="a79">三摩地光中　　离一切障等</p>
  <p id="a7A">心住心妙相　　月金刚相应</p>
  <p id="a7B">作最上句召　　如心所作等</p>
  <p id="a7C">大明相相应　　说菩提妙句</p>
  <p id="a7D">自心曼拏罗　　想仪轨相应</p>
  <p id="a7E">彼心智影像　　想最上成就</p>
  <p id="a7F">现诸相相应　　彼六月观想</p>
  <p id="a7G">诸欲最上乐　　一切处相转</p>
  <p id="a7H">彼大智成就　　敬爱法所生</p>
  <p id="a7I">诸部众相应　　彼金刚橛等</p>
  <p id="a7J">敬爱法作护　　彼所作相应</p>
  <p id="a7K">此大莲华教　　广大智所作</p>
  <p id="a7L">踰室多变化　　一切所取等</p>
  <p id="a7M">四种印围绕　　曼拏罗仪轨</p>
  <p id="a7N">于中自所作　　渐略一切相</p>
  <p id="a7O">作诸金刚地　　彼菩提观想</p>
  <p id="a7P">四种微妙歌　　诸贤圣心现</p>
  <p id="a7Q">想三金刚地　　智身所观想</p>
  <p id="a7R">彼种种色相　　如自心所住</p>
  <p id="a7S">自因及自果　　种种灌顶义</p>
  <p id="a7T">秘密大明法　　诸大明法印</p>
  <p id="a7U">六种转轮王　　乌瑟腻沙相</p>
  <p id="a7V">此大明王等　　四富乐大力</p>
  <p id="a7W">一切欲了知　　金刚大主宰</p>
  <p id="a7X">一切禅定轮　　及一切灌顶</p>
  <p id="a7Y">诸仪轨相应　　大智所摄受</p>
  <p id="a7Z">身语心金刚　　无二成就法</p>
  <p id="a7a">如先所说色　　金刚持明士</p>
  <p id="a7b">自身曼拏罗　　此说大成就</p>
  <p id="a7c">大乌瑟腻沙　　无著相应相</p>
  <p id="a7d">彼近成就法　　军拏利影像</p>
  <p id="a7e">本尊相应法　　作大明成就</p>
  <p id="a7f">彼大成就时　　佛影像主尊</p>
  <p id="a7g">此一切金刚　　秘密胜相应</p>
  <p id="a7h">此诸佛法分　　成最上成就</p>
  <p id="a7i">别法不成就　　此最上所生</p>
  <p id="a7j">千俱胝劫数　　称赞诸佛名</p>
  <p id="a7k">求成就相应　　所生常亲近</p>
  <p id="a7l">相应金刚莲　　此说近成就</p>
  <p id="a7m">成就法所说　　谓吽发吒字</p>
  <p id="a7n">自性寂静门　　是大成就义</p>
  <p id="a7o">诸佛大胜尊　　大执金刚句</p>
  <p id="a7p">诸佛鸟卑夜　　诸法诸法性</p>
  <p id="a7q">所有羯磨相　　即相应无著</p>
  <p id="a7r">曼拏罗出生　　诸所闻三昧</p>
  <p id="a7s">先作三昧护　　金刚身语心</p>
  <p id="a7t">乌瑟腻三昧　　如仪轨出生</p>
  <p id="a7u">彼彼羯磨相　　自轮智光明</p>
  <p id="a7v">如所说成就　　曼拏罗观想</p>
  <p id="a7w">依法如所闻　　彼身所作住</p>
  <p id="a7x">彼勿作破坏　　越诸观想法</p>
  <p id="a7y">彼一切句召　　自轮金刚橛</p>
  <p id="a7z">金刚橛大明　　不越诸步相</p>
  <p id="a80">勿生忿怒心　　当受诸佛敕</p>
  <p id="a81">作种种三昧　　勿破诸义利</p>
  <p id="a82">胜金刚成就　　禁缚等诸法</p>
  <p id="a83">忿怒王所出　　金刚橛大明</p>
  <p id="a84">顶心等诸处　　依法而观想</p>
  <p id="a85">远离诸苦毒　　及破坏诸恶</p>
  <p id="a86">而彼金刚橛　　一切皆相应</p>
  <p id="a87">如仪轨出生　　相应大明等</p>
  <p id="a88">成就诸事业　　持诵及出生</p>
  <p id="a89">及诸护摩法　　忿怒曼拏罗</p>
  <p id="a8A">息灾寂静心　　增益增益意</p>
  <p id="a8B">敬爱敬爱心　　忿怒忿怒字</p>
  <p id="a8C">如是四种法　　摄一切成就</p>
  <p id="a8D">尔时一切如来答诸菩萨所问法已。<a id="a-8E"></a>令诸菩萨断诸疑惑。<a id="a-8F"></a>即得离疑身语心业。<a id="a-8G"></a>于自身语心皆得安住金刚坚固身语心法。<a id="a-8H"></a>是诸如来即时咸各默然而住。</p>
  <p id="a8I">尔时彼诸菩萨摩诃萨。<a id="a-8J"></a>咸各称赞一切如来作如是言。</p>
  <p id="a8K">归命一切如来身　　顶礼归命一切语</p>
  <p id="a8L">归命一切如来心　　顶礼归命诸所作</p>
  <p id="a8M">身诸心业三金刚　　从彼三业而所得</p>
  <p id="a8N">佛与众生无等等　　作何行法求成就</p>
  <p id="a8O">一切诸佛无所坏　　成就行人大主宰</p>
  <p id="a8P">云何远离诸罪业　　若远离已得何果</p>
  <p id="a8Q">尔时一切如来。<a id="a-8R"></a>亦各称赞彼诸菩萨作如是言。</p>
  <p id="a8S">善哉菩萨摩诃萨　　善哉菩提大主宰</p>
  <p id="a8T">善哉菩提大妙音　　善哉菩提大最上</p>
  <p id="a8U">诸佛自在吉祥尊　　菩提金刚亲教师</p>
  <p id="a8V">了一切想皆如幻　　即成即坏诸所作</p>
  <p id="a8W">若了罪法非有罪　　于其福果亦复然</p>
  <p id="a8X">若了罪福二俱非　　彼得趣向菩提行</p>
  <p id="a8Y">非彼语言为所依　　即得一切无所坏</p>
  <p id="a8Z">所有恶趣非所生　　彼大菩提不难得</p>
  <p id="a8a">彼先所作罪业因　　此恶果报名地狱</p>
  <p id="a8b">若彼地狱生无生　　此地狱果无所得</p>
  <p id="a8c">所有无数诸法印　　安住菩提大金刚</p>
  <p id="a8d">最上离取正了知　　无边众生相应住</p>
  <p id="a8e">离取非取一切业　　彼诸所作非主宰</p>
  <p id="a8f">彼正所作大成就　　一切事业皆平等</p>
  <p id="a8g">尔时一切菩萨摩诃萨。<a id="a-8h"></a>得闻诸佛宣说一切金刚大悲所生甚深正法。<a id="a-8i"></a>又复欢喜作是称赞。</p>
  <p id="a8j">善哉善哉世所尊　　善哉善哉大牟尼</p>
  <p id="a8k">善哉善哉大妙法　　善哉善哉大悲者</p>
  <p id="a8l">大哉普贤悲愍行　　最上广大净无垢</p>
  <p id="a8m">作诸忿怒羯磨法　　令诸众生入佛性</p>
  <p id="a8n">尔时一切如来复告诸菩萨摩诃萨言。<a id="a-8o"></a>诸善男子汝等闻此一切如来秘密灌顶大集会法。<a id="a-8p"></a>勿生惊怖。<a id="a-8q"></a>又复于中勿生轻谤。<a id="a-8r"></a>应当安住三摩钵底。<a id="a-8s"></a>何以故。<a id="a-8t"></a>菩提金刚实际生故。<a id="a-8u"></a>嗔金刚性彼广大故。<a id="a-8v"></a>离缚大明所摄受故。<a id="a-8w"></a>是时诸菩萨摩诃萨。<a id="a-8x"></a>异口同音。<a id="a-8y"></a>又复称赞一切如来。<a id="a-8z"></a>作如是言。</p>
  <p id="a90">三世金刚实际生　　寂灭离障而清净</p>
  <p id="a91">诸佛最上大自在　　归命金刚胜三业</p>
  <p id="a92">所有色受想行识　　六根六尘皆如幻</p>
  <p id="a93">地水火风及虚空　　归命菩提心所现</p>
  <p id="a94">彼贪嗔痴诸染法　　常行金刚法相应</p>
  <p id="a95">种种皆住于实性　　归命菩提心广现</p>
  <p id="a96">若取一切乐法相　　彼法自性无所动</p>
  <p id="a97">因果自性心所生　　离心有相诸法性</p>
  <p id="a98">贪等过失及诸障　　皆住金刚无所生</p>
  <p id="a99">而彼菩提心广大　　归命出现一切法</p>
  <p id="a9A">此住清净无初等　　智慧方便法所生</p>
  <p id="a9B">秘密灌顶常相应　　菩提金刚常归命</p>
  <p id="a9C">若观此法为最上　　彼彼三种成就义</p>
  <p id="a9D">行人决定当圆满　　菩提金刚常归命</p>
  <p id="a9E">若作金刚成就法　　当离一切劣成就</p>
  <p id="a9F">尊重诸佛生净信　　菩提金刚常归命</p>
  <p id="a9G">今此秘密集会教　　若得闻者尚希有</p>
  <p id="a9H">况复读诵若思惟　　尊重供养及书写</p>
  <p id="a9I">此获功德无有穷　　菩提金刚常归命</p>
  <p id="a9J">息灾等法诸仪轨　　大明印契及行相</p>
  <p id="a9K">如理所作皆成就　　菩提金刚常归命</p>
  <p id="a9L">今此最上秘密法　　若有见闻随喜者</p>
  <p id="a9M">能生一念净信心　　所获功德无边际</p>
  <p id="a9N">况复行人依此法　　修习秘密行相应</p>
  <p id="a9O">此功德聚广已宣　　菩提金刚常归命</p>
  <p id="a9P">尔时一切如来。<a id="a-9Q"></a>闻诸菩萨作是称赞已。<a id="a-9R"></a>咸各随喜赞言。<a id="a-9S"></a>善哉善哉诸菩萨众善说此语。<a id="a-9T"></a>于诸法中而为主宰最尊最上。<a id="a-9U"></a>从诸如来秘密集会秘密出生。<a id="a-9V"></a>作是言已。<a id="a-9W"></a>所有一切如来及诸菩萨摩诃萨众。<a id="a-9X"></a>咸各安住坚固三业。<a id="a-9Y"></a>悉入金刚身语心性平等法中。<a id="a-9Z"></a>默然而住。<a id="a-9a"></a>尔时身金刚如来。<a id="a-9b"></a>即复安住身平等法已。<a id="a-9c"></a>于一切如来身平等中默然而住。<a id="a-9d"></a>又复语金刚如来。<a id="a-9e"></a>亦即安住三界所有一切语行已。<a id="a-9f"></a>于彼一切如来语平等中默然而住。</p>
  <p id="a9g">又复心金刚如来。<a id="a-9h"></a>亦即安住三界所有一切心法已。<a id="a-9i"></a>于彼一切如来心平等中默然而住。</p>
  <p id="a9j">佛说此经已。<a id="a-9k"></a>一切大众闻佛所说。<a id="a-9l"></a>咸各欢喜信受奉行。</p>
 </body>
</html>