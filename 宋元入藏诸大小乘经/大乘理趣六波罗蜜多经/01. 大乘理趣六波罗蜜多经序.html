<!doctype html>
<html id="z3IBUfegg" data-ver="87">
 <head>
  <meta charset="utf-8">
  <meta author="般若">
  <meta library="龙藏">
  <meta catalog="宋元入藏诸大小乘经">
  <meta period="唐">
 </head>
 <body>
  <h1 id="a1">大乘理趣六波罗蜜多经序</h1>
  <h2 id="a2">唐代宗皇帝制</h2>
  <p id="a3">大朴既散有为遂作。<a id="a-4"></a>名利牵乎代。<a id="a-5"></a>巧智丧乎真。<a id="a-6"></a>爱恶攻其性情。<a id="a-7"></a>因缘竖其染习。<a id="a-8"></a>内则百虑无节。<a id="a-9"></a>外则六根竞诱。<a id="a-A"></a>天理灭而莫知。<a id="a-B"></a>道源迷而忘返。<a id="a-C"></a>沦溺苦海劫尽还初。<a id="a-D"></a>惟至人了万物之宗。<a id="a-E"></a>趣三界之表。<a id="a-F"></a>廓独立而不改。<a id="a-G"></a>遍诸有而常然。<a id="a-H"></a>故能开导群疑济拔流品。<a id="a-I"></a>六波罗蜜经者。<a id="a-J"></a>众法之津梁。<a id="a-K"></a>度门之圆极也。<a id="a-L"></a>昔日月灯明如来为菩萨说。<a id="a-M"></a>历劫旷远真偈寂寥。<a id="a-N"></a>文殊师利往于耆阇会中。<a id="a-O"></a>尝与弥勒菩萨语及斯事。<a id="a-P"></a>成一切种智。<a id="a-Q"></a>会无量义因。<a id="a-R"></a>唯佛能知唯佛能说。<a id="a-S"></a>教必有主其在兹乎。<a id="a-T"></a>是以释迦如来。<a id="a-U"></a>为法而出俟时而现。<a id="a-V"></a>三身不异故处代而常离。<a id="a-W"></a>万行无修故随方而自在。<a id="a-X"></a>运慈悲之力开护摄之门。<a id="a-Y"></a>因其六尘示之六度。<a id="a-Z"></a>导于法分令证法身。<a id="a-a"></a>结习纷纶乘理而悟。<a id="a-b"></a>是真般若之旨也。<a id="a-c"></a>故有慈氏善问大音赞言。<a id="a-d"></a>天垂宝花云集仙盖。<a id="a-e"></a>甘露流液光明烛幽。<a id="a-f"></a>使迷方浅深皆得自然之慧。<a id="a-g"></a>恒沙亿众能通般若之智。<a id="a-h"></a>尝试论之先儒有言。<a id="a-i"></a>诚者自成而道自导也。<a id="a-j"></a>夫诚己于内。<a id="a-k"></a>则不勉而中不思而得。<a id="a-l"></a>诚物于外。<a id="a-m"></a>则不言而应不为而成。<a id="a-n"></a>其内者证法之身。<a id="a-o"></a>其外者大悲之力。<a id="a-p"></a>德产之致也密化育之功也。<a id="a-q"></a>大春风发吹万类咸滋。<a id="a-r"></a>旭日升昼群阴尽释。<a id="a-s"></a>乾坤易简之道是则大同。<a id="a-t"></a>神明幽赞之情孰云区别。<a id="a-u"></a>殊涂一至其理固然。</p>
  <p id="av">朕虔奉丕图保又蒸庶。<a id="a-w"></a>思建皇极以升大猷。<a id="a-x"></a>遐想灵踪期于协契。<a id="a-y"></a>而舍城妙说久秘梵文。<a id="a-z"></a>徒怀泻瓶未启遗夹。<a id="a-10"></a>微言不昧将或起予。<a id="a-11"></a>于是罽宾沙门般若受旨宣扬。<a id="a-12"></a>光宅寺沙门利言为之翻译。<a id="a-13"></a>时大德则有资圣寺道液。<a id="a-14"></a>醴泉寺超悟。<a id="a-15"></a>慈恩寺应真。<a id="a-16"></a>庄严寺圆照。<a id="a-17"></a>光宅寺道岸。<a id="a-18"></a>西明寺圆照。<a id="a-19"></a>章敬寺辩空西明寺良秀等法门领袖人中龙象。<a id="a-1A"></a>证明正义辉润玄文。<a id="a-1B"></a>知释迦之宝城。<a id="a-1C"></a>识众尊之满字。<a id="a-1D"></a>以贞元四年岁次戊辰十一月二十八日。<a id="a-1E"></a>于西明寺译成上进。<a id="a-1F"></a>凡一部十卷。<a id="a-1G"></a>龙神翼卫如从金口之传。<a id="a-1H"></a>梵众护持无异毫光之现。</p>
  <p id="a1I">朕斋心涤虑仰味宗源。<a id="a-1J"></a>闻所未闻实为希有。<a id="a-1K"></a>然以汲引之旨流布为先。<a id="a-1L"></a>庶凭真筌永济浮俗。<a id="a-1M"></a>聊因暇日三复斯经。<a id="a-1N"></a>虽法海甚深而波流不让。<a id="a-1O"></a>举其梗概照悟将来。</p>
 </body>
</html>