<!doctype html>
<html id="z3IBUgHgn" data-ver="548">
 <head>
  <meta charset="utf-8">
  <meta author="般若">
  <meta library="龙藏">
  <meta catalog="宋元入藏诸大小乘经">
  <meta period="唐">
 </head>
 <body>
  <h1 id="a1">大乘理趣六波罗蜜多经卷第七</h1>
  <h2 id="a2">精进波罗蜜多品第八</h2>
  <p id="a3">尔时薄伽梵。<a id="a-4"></a>说是安忍波罗蜜多已。<a id="a-5"></a>时慈氏菩萨摩诃萨。<a id="a-6"></a>即从座起偏袒右肩。<a id="a-7"></a>右膝着地合掌恭敬。<a id="a-8"></a>而白佛言大圣世尊已说安忍波罗蜜多。<a id="a-9"></a>应当广说精进波罗蜜多。<a id="a-A"></a>菩萨摩诃萨应云何住。<a id="a-B"></a>云何降伏云何修行。<a id="a-C"></a>云何圆满精进波罗蜜多。<a id="a-D"></a>唯愿世尊分别广说。<a id="a-E"></a>尔时薄伽梵。<a id="a-F"></a>告慈氏菩萨摩诃萨言。<a id="a-G"></a>善男子汝今谛听善思念之。<a id="a-H"></a>吾当为汝分别解说。<a id="a-I"></a>所谓修余五种波罗蜜多。<a id="a-J"></a>皆精进力而能成就。<a id="a-K"></a>精进波罗蜜多谓身口意。<a id="a-L"></a>此三善业皆因精进方得发生。<a id="a-M"></a>于三业中意业最胜。<a id="a-N"></a>菩萨摩诃萨修习意业有二种心。<a id="a-O"></a>一者精进二者退转。<a id="a-P"></a>所谓发起菩提心是精进。<a id="a-Q"></a>止息菩提心是退转。<a id="a-R"></a>云何发起。<a id="a-S"></a>于诸有情起大悲故。<a id="a-T"></a>云何止息住我空故。<a id="a-U"></a>云何发起摄取一切众生故。<a id="a-V"></a>云何止息舍一切众生故。<a id="a-W"></a>云何发起于生死中无疲倦故。<a id="a-X"></a>云何止息求出三界故。<a id="a-Y"></a>云何发起一切悉舍故。<a id="a-Z"></a>云何止息轻心不施故。<a id="a-a"></a>云何发起坚持净戒故。<a id="a-b"></a>云何止息毁犯禁戒故。<a id="a-c"></a>云何发起善住安忍故。<a id="a-d"></a>云何止息不修忍辱故。<a id="a-e"></a>云何发起修集善根故。<a id="a-f"></a>云何止息懈怠懒惰故。<a id="a-g"></a>云何发起住禅定故。<a id="a-h"></a>云何止息心散乱故。<a id="a-i"></a>云何发起智慧相应故。<a id="a-j"></a>云何止息无明相应故。<a id="a-k"></a>云何发起多闻善说故。<a id="a-l"></a>云何止息不闻正法故。<a id="a-m"></a>云何发起积集智慧故。<a id="a-n"></a>云何止息取相分别故。<a id="a-o"></a>云何发起观蕴如幻故。<a id="a-p"></a>云何止息于蕴生厌故。<a id="a-q"></a>云何发起知处如梦故。<a id="a-r"></a>云何止息永灭根境故。<a id="a-s"></a>云何发起观界无生故。<a id="a-t"></a>云何止息灭身灭智故。<a id="a-u"></a>云何发起增长梵行故。<a id="a-v"></a>云何止息舍实智慧故。<a id="a-w"></a>云何发起五通自在故。<a id="a-x"></a>云何止息厌离有漏故。<a id="a-y"></a>云何发起正观念处故。<a id="a-z"></a>云何止息不修念住故。<a id="a-10"></a>云何发起正断相应故。<a id="a-11"></a>云何止息不行正断故。<a id="a-12"></a>云何发起神足自在故。<a id="a-13"></a>云何止息神足不具故。<a id="a-14"></a>云何发起勤习五根故。<a id="a-15"></a>云何止息不增五根故。<a id="a-16"></a>云何发起乐修五力故。<a id="a-17"></a>云何止息不修五力故。<a id="a-18"></a>云何发起圆满觉支故。<a id="a-19"></a>云何止息不具七觉故。<a id="a-1A"></a>云何发起勤修正道故。<a id="a-1B"></a>云何止息不修八正故。<a id="a-1C"></a>云何发起修奢摩他故。<a id="a-1D"></a>云何止息不善修止故。<a id="a-1E"></a>云何发起正观缘生故。<a id="a-1F"></a>云何止息厌患缘生故。<a id="a-1G"></a>云何发起闻所未闻故。<a id="a-1H"></a>云何止息以有所闻故云何发起以戒严身故。<a id="a-1I"></a>云何止息厌患蕴身故。<a id="a-1J"></a>云何发起辩说无碍故。<a id="a-1K"></a>云何止息无学默然故。<a id="a-1L"></a>云何发起修习三解脱门故。<a id="a-1M"></a>云何止息不修三解脱门故。<a id="a-1N"></a>云何发起降伏魔怨故。<a id="a-1O"></a>云何止息乐着涅槃故。<a id="a-1P"></a>云何发起善修方便故。<a id="a-1Q"></a>云何止息爱乐寂静故。<a id="a-1R"></a>云何发起进求不息故。<a id="a-1S"></a>云何止息所作已办故。<a id="a-1T"></a>云何发起了俗谛故。<a id="a-1U"></a>云何止息证灭谛故。</p>
  <p id="a1V">佛告慈氏。<a id="a-1W"></a>如是种种精进行法。<a id="a-1X"></a>皆精进力而能圆满无增无减。<a id="a-1Y"></a>方能利益一切众生。<a id="a-1Z"></a>所以者何。<a id="a-1a"></a>以能远离一切相故。<a id="a-1b"></a>皆由智力而能圆满精进波罗蜜多。<a id="a-1c"></a>云何菩萨摩诃萨修习事业。<a id="a-1d"></a>所谓修习大慈大悲不舍有为。<a id="a-1e"></a>证真无为不退不转。<a id="a-1f"></a>乃至无上正等菩提。<a id="a-1g"></a>慈氏当知此即菩萨摩诃萨。<a id="a-1h"></a>意业清净精进波罗蜜多。<a id="a-1i"></a>复次慈氏菩萨摩诃萨。<a id="a-1j"></a>有四种精进。<a id="a-1k"></a>云何为四。<a id="a-1l"></a>所谓未生不善能令不生。<a id="a-1m"></a>已起不善速令除灭。<a id="a-1n"></a>未生之善当令速生。<a id="a-1o"></a>已起之善能令增长。<a id="a-1p"></a>慈氏当知此即菩萨摩诃萨四种精进。<a id="a-1q"></a>若无此四云何圆满精进波罗蜜多。<a id="a-1r"></a>菩萨摩诃萨所起精进。<a id="a-1s"></a>乃至布施持戒安忍精进。<a id="a-1t"></a>难舍能舍难作能作。<a id="a-1u"></a>如是种种难事。<a id="a-1v"></a>精勤勇猛心无懈倦。<a id="a-1w"></a>所修胜行一切诸天。<a id="a-1x"></a>释梵护世所不能作。<a id="a-1y"></a>何以故菩萨摩诃萨广度众生。<a id="a-1z"></a>出生死海而无度相。<a id="a-20"></a>皆精进力之所成办。<a id="a-21"></a>是则名为精进波罗蜜多。</p>
  <p id="a22">复次慈氏懈怠众生。<a id="a-23"></a>所修事业功力微少。<a id="a-24"></a>犹如水滴不至大海。<a id="a-25"></a>懈怠之人亦复如是。<a id="a-26"></a>不能得至无上菩提。<a id="a-27"></a>譬如有人手足俱无。<a id="a-28"></a>行住坐卧不得随心。<a id="a-29"></a>乃至微小作业皆不成就。<a id="a-2A"></a>如是之人岂能越渡江河大海。<a id="a-2B"></a>懈怠众生无精进足亦复如是。<a id="a-2C"></a>此懒惰人于家事业尚无所成。<a id="a-2D"></a>岂有慈悲具修戒慧。<a id="a-2E"></a>能度有情出于火宅。<a id="a-2F"></a>修行菩萨六波罗蜜菩提资粮。<a id="a-2G"></a>菩萨摩诃萨以精进波罗蜜多而为船筏。<a id="a-2H"></a>三无数劫福智所成。<a id="a-2I"></a>与诸有情同乘此船。<a id="a-2J"></a>超越生死大海彼岸。<a id="a-2K"></a>复次世间众生总有三种。<a id="a-2L"></a>一者懈怠二者非勤非惰三者精勤勇锐。<a id="a-2M"></a>言懈怠者于己家务悉亦弃舍。<a id="a-2N"></a>况能为他营建事业。<a id="a-2O"></a>非勤非惰者于大事业都不能作。<a id="a-2P"></a>设欲进求遇缘便退。<a id="a-2Q"></a>勤精进者恒为有情受大劳苦。<a id="a-2R"></a>但利益彼无念己身。<a id="a-2S"></a>窳惰之人为懈怠鬼。<a id="a-2T"></a>常所拘执惑乱身心。<a id="a-2U"></a>譬如有人入于大海至七宝山。<a id="a-2V"></a>于是山中宝珠无量。<a id="a-2W"></a>方欲采取为鬼所著。<a id="a-2X"></a>欻然之间徒步而返。<a id="a-2Y"></a>不获一宝裸露而归。<a id="a-2Z"></a>懈怠众生亦复如是。<a id="a-2a"></a>此赡部洲福德之地十善业力来生其中。<a id="a-2b"></a>菩萨观之无量无边。<a id="a-2c"></a>十善珠宝遍满大地。<a id="a-2d"></a>而诸众生为懈怠鬼之所魅着狂乱失心。<a id="a-2e"></a>设见妙宝都无取心。<a id="a-2f"></a>如妙高山不可移动。<a id="a-2g"></a>若精进人取斯宝物。<a id="a-2h"></a>不足为难如举一毛。<a id="a-2i"></a>菩萨摩诃萨为欲圆满精进波罗蜜多。<a id="a-2j"></a>普为众生从无量劫。<a id="a-2k"></a>生死长夜不惜躯命。<a id="a-2l"></a>勤行精进方至菩提。<a id="a-2m"></a>菩萨观之心无懈倦犹如食顷。<a id="a-2n"></a>复更思惟过去诸佛行菩萨行。<a id="a-2o"></a>为欲满足。<a id="a-2p"></a>六波罗蜜。<a id="a-2q"></a>经无量劫亦如食顷。<a id="a-2r"></a>菩萨摩诃萨复观现在未来。<a id="a-2s"></a>无量无边一切诸佛行菩萨行。<a id="a-2t"></a>经无量劫方成正觉。<a id="a-2u"></a>如是劫数难可校量。<a id="a-2v"></a>譬如有城极为高广。<a id="a-2w"></a>四面高下各百由旬。<a id="a-2x"></a>于此城内满中油麻。<a id="a-2y"></a>经百千劫除去一粒。<a id="a-2z"></a>如是劫数渐渐除一。<a id="a-30"></a>乃至城空为一大劫。<a id="a-31"></a>如是大劫积数满三阿僧企耶。<a id="a-32"></a>菩萨摩诃萨如是劫。<a id="a-33"></a>常为五趣一一有情。<a id="a-34"></a>勤行精进受诸苦恼。<a id="a-35"></a>方至菩提。<a id="a-36"></a>譬如大地末为微尘。<a id="a-37"></a>如是微尘宁为多不。<a id="a-38"></a>慈氏白佛言甚多世尊。<a id="a-39"></a>佛告慈氏假使众生如彼尘数。<a id="a-3A"></a>菩萨为彼一一有情。<a id="a-3B"></a>如上劫中勤行精进。<a id="a-3C"></a>不惜身命受诸苦恼。<a id="a-3D"></a>然后乃成无上菩提。<a id="a-3E"></a>菩萨摩诃萨复应如是思惟。<a id="a-3F"></a>我于过去如前劫数勤加精进具足圆满六种波罗蜜多。<a id="a-3G"></a>得不退转方至菩提。<a id="a-3H"></a>作是思惟如是长远勇猛精进。<a id="a-3I"></a>况于人间年月劫数。<a id="a-3J"></a>而比于彼如刹那顷。<a id="a-3K"></a>而成正觉何不进求。<a id="a-3L"></a>菩萨摩诃萨应勤精进坚固。<a id="a-3M"></a>其心所舍头目髓脑手足支节无所吝惜。<a id="a-3N"></a>如是思已一心精进恒无懈惓。<a id="a-3O"></a>此即名为菩萨摩诃萨精进波罗蜜多。<a id="a-3P"></a>时薄伽梵而说颂言</p>
  <p id="a3Q">。</p>
  <p id="a3R">世间诸果实　　皆由精进生</p>
  <p id="a3S">大地水火风　　根尘由彼有</p>
  <p id="a3T">贪恚痴疑惑　　皆由懈怠生</p>
  <p id="a3U">菩萨于此中　　常惧如毒箭</p>
  <p id="a3V">如人有技艺　　懒惰无所成</p>
  <p id="a3W">懈怠诸男女　　慈母不忻见</p>
  <p id="a3X">有智勤精进　　菩萨行成就</p>
  <p id="a3Y">是人开觉花　　能成佛果位</p>
  <p id="a3Z">智人常勇猛　　了达深义趣</p>
  <p id="a3a">愚痴懒惰人　　世所不称赞</p>
  <p id="a3b">若人无精进　　亦无世名称</p>
  <p id="a3c">无善法资粮　　如粪秽不净</p>
  <p id="a3d">如草及塼石　　犹堪世所用</p>
  <p id="a3e">懈怠懒惰人　　一切无堪用</p>
  <p id="a3f">譬如衣垢弊　　亦如花鬘萎</p>
  <p id="a3g">人若无精进　　端正不任用</p>
  <p id="a3h">如人有名称　　由精进安忍</p>
  <p id="a3i">无忍无精进　　非女亦非男</p>
  <p id="a3j">懈怠乏资财　　卑贱多骄慢</p>
  <p id="a3k">常惧他人语　　家务悉不成</p>
  <p id="a3l">如是无精进　　虽有众技艺</p>
  <p id="a3m">恒被人所轻　　如蛇无毒气</p>
  <p id="a3n">虽无诸技艺　　唯有勤精进</p>
  <p id="a3o">佛果大菩提　　决定皆成就</p>
  <p id="a3p">一切修福业　　皆由精进力</p>
  <p id="a3q">如欲受使者　　专待王教敕</p>
  <p id="a3r">精进尊贵本　　应当勤勇猛</p>
  <p id="a3s">菩萨乐修行　　必成无上果</p>
  <p id="a3t">恒住于精进　　智者所称赞</p>
  <p id="a3u">无智执由天　　邪见生死本</p>
  <p id="a3v">智者住正见　　舍天而精进</p>
  <p id="a3w">应当勤勇猛　　能度于彼天</p>
  <p id="a3x">愚劣无精进　　舍勤而事天</p>
  <p id="a3y">智者乐精进　　远离于天教</p>
  <p id="a3z">天命及精进　　愚智有差殊</p>
  <p id="a40">信天邪见因　　精进招胜果</p>
  <p id="a41">如有地无种　　耕垦何所益</p>
  <p id="a42">无勤亦复然　　天命何所获</p>
  <p id="a43">譬如风吹火　　随小渐成大</p>
  <p id="a44">精进亦复然　　善法而增广</p>
  <p id="a45">能行诸难行　　而获增胜果</p>
  <p id="a46">身命无吝惜　　当绍于法王。</p>
  <p id="a47">尔时佛告慈氏菩萨摩诃萨。<a id="a-48"></a>求菩提时擐精进甲。<a id="a-49"></a>以大誓愿而为器仗。<a id="a-4A"></a>日夜精勤增长功德。<a id="a-4B"></a>犹初白月渐渐圆满。<a id="a-4C"></a>譬如有人闻彼远方。<a id="a-4D"></a>有佛舍利窣堵波塔。<a id="a-4E"></a>及有善说正法之人。<a id="a-4F"></a>此人闻已欢喜踊跃。<a id="a-4G"></a>不待资粮车乘伴侣。<a id="a-4H"></a>徒跣而往诣彼塔庙。<a id="a-4I"></a>所经道路唯是猛火及布利刀。<a id="a-4J"></a>是人勇锐其心不退。<a id="a-4K"></a>决定前进达于彼所。<a id="a-4L"></a>瞻礼佛塔听闻正法。<a id="a-4M"></a>于火刃中举足下足。<a id="a-4N"></a>步步思惟而发是愿。<a id="a-4O"></a>我于今日刀火中行得闻正法。<a id="a-4P"></a>愿我当于生死大苦之中。<a id="a-4Q"></a>拔济有情置于涅槃。<a id="a-4R"></a>安乐之处。<a id="a-4S"></a>菩萨摩诃萨发是愿已。<a id="a-4T"></a>虽践刀火如履莲花。<a id="a-4U"></a>足下柔软如须曼那花。<a id="a-4V"></a>复似栴檀香水而洒其上。<a id="a-4W"></a>清凉芬馥无以为喻。<a id="a-4X"></a>复作是愿我从今日。<a id="a-4Y"></a>乃至无上正等菩提。<a id="a-4Z"></a>于是中间身口意业常作佛事。<a id="a-4a"></a>若行余事愿我此身。<a id="a-4b"></a>如枯稿木口说余言。<a id="a-4c"></a>愿我喑哑意思余法。<a id="a-4d"></a>愿我狂乱除正法外。<a id="a-4e"></a>自余音教无所乐着。<a id="a-4f"></a>如是三业所修诸善。<a id="a-4g"></a>皆悉回向无上菩提。<a id="a-4h"></a>复愿一切众生咸成正觉功德无尽。<a id="a-4i"></a>广大如法界究竟若虚空。<a id="a-4j"></a>穷未来际无有休息。<a id="a-4k"></a>譬如虚空密云弥布降注大雨。<a id="a-4l"></a>若至陆地砂卤之处不久便干。<a id="a-4m"></a>若雨一滴入大海中。<a id="a-4n"></a>海水未竭其雨无尽。<a id="a-4o"></a>菩萨所作功德亦复如是。<a id="a-4p"></a>若为自身求于解脱。<a id="a-4q"></a>如陆地雨不久还干。<a id="a-4r"></a>若为法界一切有情。<a id="a-4s"></a>修于善业投涅槃海。<a id="a-4t"></a>以大悲愿众生无尽善亦无尽。<a id="a-4u"></a>复次慈氏譬如菩萨寿命无量往于东方经过无量俱胝三千大千世界。<a id="a-4v"></a>所经国土众生之类。<a id="a-4w"></a>悉皆令得大般涅槃安乐之处。<a id="a-4x"></a>如是无量阿僧祇劫广度众生。<a id="a-4y"></a>我今观之如爪上土。<a id="a-4z"></a>其未度者如大地土。<a id="a-50"></a>如是东方世界未度既然。<a id="a-51"></a>南西北方四维上下亦复如是。<a id="a-52"></a>虽有如是无量有情。<a id="a-53"></a>菩萨摩诃萨亦不厌舍而生退转。<a id="a-54"></a>勤行精进终无休息。<a id="a-55"></a>菩萨摩诃萨能发如是广大之心。<a id="a-56"></a>无有少法难修行者。<a id="a-57"></a>于三界中所有福智尊贵自在。<a id="a-58"></a>无劳功力自然得之。<a id="a-59"></a>佛告慈氏菩萨摩诃萨。<a id="a-5A"></a>于诸世间所有过去现在未来一切众生。<a id="a-5B"></a>学无学人及辟支佛如是有情精勤修集。<a id="a-5C"></a>无量无边所有功德。<a id="a-5D"></a>比于如来一毛功德。<a id="a-5E"></a>百千万分不及其一。<a id="a-5F"></a>如是所有一一毛端。<a id="a-5G"></a>皆从如来无量功德之所出生。<a id="a-5H"></a>如来之身一切毛端所有功德。<a id="a-5I"></a>共成如来一发功德。<a id="a-5J"></a>如是佛发八万四千。<a id="a-5K"></a>一一发中各具如上毛端功德。<a id="a-5L"></a>如是合集共成如来一随好功德。<a id="a-5M"></a>如是随好具八十种。<a id="a-5N"></a>一一好中各有如上佛发功德如是合集共成上如来一相功德。<a id="a-5O"></a>如是诸相具三十二。<a id="a-5P"></a>各具如随好功德。<a id="a-5Q"></a>如是合集至百千倍。<a id="a-5R"></a>成佛眉间毫相功德。<a id="a-5S"></a>其相圆满婉转右旋。<a id="a-5T"></a>如颇胝迦宝明净鲜白。<a id="a-5U"></a>夜闇之中犹如明星。<a id="a-5V"></a>毫相舒之上至色界阿迦腻吒天。<a id="a-5W"></a>卷之如旧复为毫相于眉间住。<a id="a-5X"></a>以此毫相所有功德至百千倍。<a id="a-5Y"></a>成佛顶上肉髻之相。<a id="a-5Z"></a>所有功德无有人天能见顶者。<a id="a-5a"></a>如是肉髻千倍功德。<a id="a-5b"></a>不及如来梵音声相所有功德。<a id="a-5c"></a>其声下彻阿鼻地狱。<a id="a-5d"></a>上至色界究竟天中。<a id="a-5e"></a>如是所说无量功德。<a id="a-5f"></a>皆是如来大悲化现。<a id="a-5g"></a>如是化身皆由无量功德集成。<a id="a-5h"></a>无比无喻无与等者。<a id="a-5i"></a>如是化身千倍功德成佛报身。<a id="a-5j"></a>如是报身所有功德。<a id="a-5k"></a>百千万倍成佛法身。<a id="a-5l"></a>所有功德莫知其量。<a id="a-5m"></a>若有善男子善女人。<a id="a-5n"></a>闻说诸佛如来无边功德。<a id="a-5o"></a>不惊不怖不畏者。<a id="a-5p"></a>当知是人成就精进波罗蜜多。<a id="a-5q"></a>应发如是广大之心。<a id="a-5r"></a>佛身功德无量福聚。<a id="a-5s"></a>我今观之誓当修证。<a id="a-5t"></a>勤行精进不惜身命。<a id="a-5u"></a>为一切众生于无量劫。<a id="a-5v"></a>受三涂苦心不生悔。<a id="a-5w"></a>皆令圆满具足成就六种波罗蜜多。<a id="a-5x"></a>得成无上正等菩提。</p>
  <p id="a5y">佛告慈氏菩萨摩诃萨。<a id="a-5z"></a>善男子应当谛观佛之智慧。<a id="a-60"></a>汝今谛听当为汝说。<a id="a-61"></a>如舍利弗诸声闻中智慧第一。<a id="a-62"></a>此瞻部洲北广南狭如类车厢。<a id="a-63"></a>周匝七千踰缮那量。<a id="a-64"></a>东胜身洲形如半月。<a id="a-65"></a>周匝八千踰缮那量。<a id="a-66"></a>西牛货洲形如满月。<a id="a-67"></a>周匝九千踰缮那量。<a id="a-68"></a>北拘卢洲地形畟方。<a id="a-69"></a>周匝十千踰缮那量。<a id="a-6A"></a>妙高山王其相四方。<a id="a-6B"></a>入水八万踰缮那量。<a id="a-6C"></a>四宝合成出水量等。<a id="a-6D"></a>四宝合成周围四面各有八万踰缮那量。<a id="a-6E"></a>次外即有金山七重。<a id="a-6F"></a>周匝围绕有八海水。<a id="a-6G"></a>最外复有大铁围山。<a id="a-6H"></a>如是四洲及诸山王用为纸素。<a id="a-6I"></a>八大海水以为其墨。<a id="a-6J"></a>一切草木用为其笔。<a id="a-6K"></a>一切人天一劫书写。<a id="a-6L"></a>比舍利弗所得智慧。<a id="a-6M"></a>十六分中不及其一。<a id="a-6N"></a>又于此三千大千世界。<a id="a-6O"></a>其中众生所有智慧。<a id="a-6P"></a>如舍利弗等无有异。<a id="a-6Q"></a>菩萨摩诃萨了达布施波罗蜜多。<a id="a-6R"></a>所有智慧过彼百倍。<a id="a-6S"></a>又此三千大千世界。<a id="a-6T"></a>所有众生皆具布施波罗蜜多智慧。<a id="a-6U"></a>不及一菩萨摩诃萨所得净戒波罗蜜多智慧。<a id="a-6V"></a>乃至般若波罗蜜多亦复如是。<a id="a-6W"></a>又此三千大千世界所有众生。<a id="a-6X"></a>皆具如是六种波罗蜜多智慧。<a id="a-6Y"></a>不及一初地菩萨摩诃萨所得智慧。<a id="a-6Z"></a>乃至十地菩萨摩诃萨所得智慧。<a id="a-6a"></a>展转倍增亦复如是。<a id="a-6b"></a>又此十地菩萨所得智慧。<a id="a-6c"></a>比汝慈氏一生补处菩萨摩诃萨所得智慧。<a id="a-6d"></a>百千分中不及其一。<a id="a-6e"></a>时慈氏菩萨闻佛语已而作是念。<a id="a-6f"></a>今者如来在大众中。<a id="a-6g"></a>作是称赞深生悚栗。<a id="a-6h"></a>尔时佛薄伽梵。<a id="a-6i"></a>告慈氏菩萨摩诃萨言。<a id="a-6j"></a>善男子汝今谛听。<a id="a-6k"></a>于此三千大千世界。<a id="a-6l"></a>一切众生所有智慧。<a id="a-6m"></a>皆如慈氏等无有异。<a id="a-6n"></a>如是等菩萨摩诃萨。<a id="a-6o"></a>诣菩提树坐于道场。<a id="a-6p"></a>降伏魔怨将成正觉所有智慧。<a id="a-6q"></a>于佛如来所得智慧。<a id="a-6r"></a>百千万分不及其一。<a id="a-6s"></a>慈氏当知如来智慧。<a id="a-6t"></a>甚深无量不可思议。<a id="a-6u"></a>亦非譬慧之所校量。<a id="a-6v"></a>若菩萨摩诃萨闻是诸佛甚深智慧。<a id="a-6w"></a>不惊不怖不畏者。<a id="a-6x"></a>应加精进成就波罗蜜多。<a id="a-6y"></a>懈怠之人世间小善尚不成就。<a id="a-6z"></a>况于如来大智彼岸。<a id="a-70"></a>而能广度一切众生。<a id="a-71"></a>复次慈氏有三种精进云何为三。<a id="a-72"></a>一者闻此甚深如来广大智慧心不倾动。<a id="a-73"></a>二者能随过去诸菩萨摩诃萨大悲之行。<a id="a-74"></a>三者所行之行设逢苦难心不退转。<a id="a-75"></a>又以精进力。<a id="a-76"></a>观察一切世出世间情非情境皆悉是空。<a id="a-77"></a>以观如是胜义空故。<a id="a-78"></a>无一众生有相可得。<a id="a-79"></a>虽知无相而为众生。<a id="a-7A"></a>于无数劫修诸苦行不辞劳倦。<a id="a-7B"></a>常以四摄布施爱语利行同事摄取有情。<a id="a-7C"></a>教以三乘令得解脱。<a id="a-7D"></a>次复安置于最上乘得不退转。<a id="a-7E"></a>一切行愿皆悉成就。<a id="a-7F"></a>具足圆满精进波罗蜜多。<a id="a-7G"></a>诸佛如来与受记别。<a id="a-7H"></a>近无等等无上菩提。<a id="a-7I"></a>犹如白月十四日夜渐向圆满。<a id="a-7J"></a>菩萨亦尔于佛菩提。<a id="a-7K"></a>渐向圆满得无功用。<a id="a-7L"></a>自然获得十种胜事。<a id="a-7M"></a>云何为十。<a id="a-7N"></a>一者诸佛正法不由听习而悉现前。<a id="a-7O"></a>能为有情宣说妙法。<a id="a-7P"></a>二者不思议力。<a id="a-7Q"></a>自然能发坚固誓愿。<a id="a-7R"></a>能令一切众生发菩提心。<a id="a-7S"></a>三者而得自在身口意业随愿现生一切无碍。<a id="a-7T"></a>四者能现种种神通变化。<a id="a-7U"></a>随心自在无所障碍。<a id="a-7V"></a>五者能作希奇未曾有事皆得自在。<a id="a-7W"></a>六者受生自在。<a id="a-7X"></a>于五趣中随机利益而能生彼。<a id="a-7Y"></a>七者宝藏随生赒给无尽。<a id="a-7Z"></a>八者常为心师不师于心。<a id="a-7a"></a>无有卒暴如调伏象。<a id="a-7b"></a>九者自然觉悟生死涅槃。<a id="a-7c"></a>二皆平等不由师训。<a id="a-7d"></a>十者得无上智利乐有情。<a id="a-7e"></a>方生死中拔济令出。<a id="a-7f"></a>置于三乘涅槃正路。<a id="a-7g"></a>究竟无上正等菩提。</p>
  <p id="a7h">复次精进之人于生死中说诸过患。<a id="a-7i"></a>显大涅槃无量功德。<a id="a-7j"></a>大悲般若常所辅翼。<a id="a-7k"></a>由斯不住生死涅槃。<a id="a-7l"></a>利乐有情穷未来际。<a id="a-7m"></a>是即精进波罗蜜多。<a id="a-7n"></a>复次精进之人听闻正法总持自在。<a id="a-7o"></a>以精进力身无疾病。<a id="a-7p"></a>一切怨害慈心相向。<a id="a-7q"></a>毗那夜迦作障碍者无所能为。<a id="a-7r"></a>菩萨言教悉皆承顺。<a id="a-7s"></a>复次精进之人一切诸天恭敬爱念。<a id="a-7t"></a>危难之中一切善神之所拥护。<a id="a-7u"></a>复次精进之人小有所施。<a id="a-7v"></a>而能圆满檀波罗蜜多复次精进之人护持净戒。<a id="a-7w"></a>不为懒惰之所摄受。<a id="a-7x"></a>速能圆满净戒波罗蜜多。<a id="a-7y"></a>复次精进之人善能安忍。<a id="a-7z"></a>怨亲平等无有二心。<a id="a-80"></a>速能圆满安忍波罗蜜多。<a id="a-81"></a>复次精进之人勇猛不退被精进甲。<a id="a-82"></a>大慈大悲恒不舍离。<a id="a-83"></a>速能圆满精进波罗蜜多。<a id="a-84"></a>复次精进之人勤修静虑。<a id="a-85"></a>于三摩地安住不动。<a id="a-86"></a>速能圆满禅波罗蜜多。<a id="a-87"></a>复次精进之人多闻智慧。<a id="a-88"></a>讽诵无倦而无懒息。<a id="a-89"></a>速能圆满般若波罗蜜多。<a id="a-8A"></a>然此般若波罗蜜多甚深大海。<a id="a-8B"></a>一切声闻独觉及诸菩萨。<a id="a-8C"></a>无有方便而能测量。<a id="a-8D"></a>唯有精进波罗蜜多而能究尽。<a id="a-8E"></a>复次精进之人日夜增长无量功德。<a id="a-8F"></a>如青莲花生淤泥中。<a id="a-8G"></a>日夜增长渐舒出水。<a id="a-8H"></a>其花开敷香气芬馥。<a id="a-8I"></a>见者咸悦取以作鬘置佛顶上。<a id="a-8J"></a>若天魔梵国王大臣长者居士。<a id="a-8K"></a>一切人民皆悉爱乐。<a id="a-8L"></a>精进之人亦复如是。<a id="a-8M"></a>于彼生死淤泥之中。<a id="a-8N"></a>生菩提芽出二乘执。<a id="a-8O"></a>开真实相显示涅槃种智敷荣香气芬馥。<a id="a-8P"></a>遍十方界利益人天。<a id="a-8Q"></a>如青莲花人皆爱乐。<a id="a-8R"></a>是则名为精进波罗蜜多。<a id="a-8S"></a>复次懈怠之人犹如舂杵有二种事。<a id="a-8T"></a>一者不能自使日益损坏。<a id="a-8U"></a>二者不能自立弃地即卧。<a id="a-8V"></a>渐不堪用以火焚之。<a id="a-8W"></a>懒惰之人亦复如是。<a id="a-8X"></a>一者不自策使色力日减。<a id="a-8Y"></a>二者不能勤理家业。<a id="a-8Z"></a>常卧睡眠身坏命终。<a id="a-8a"></a>地狱火中焚烧受苦。<a id="a-8b"></a>精进之人如如意树。<a id="a-8c"></a>在于生死旷野之中。<a id="a-8d"></a>与诸有情作归依处。<a id="a-8e"></a>饥渴之者为作饮食。<a id="a-8f"></a>裸露之者而作衣服。<a id="a-8g"></a>乃至能度生死险难。<a id="a-8h"></a>尽此形寿无所乏少。<a id="a-8i"></a>令一切众生安隐快乐。<a id="a-8j"></a>以精进力速能成就阿耨多罗三藐三菩提。<a id="a-8k"></a>时薄迦梵说此精进波罗蜜多时。<a id="a-8l"></a>会中七十八俱胝那庾多若人若天。<a id="a-8m"></a>皆发阿耨多罗三藐三菩提心。<a id="a-8n"></a>三万二千菩萨摩诃萨。<a id="a-8o"></a>皆得无生法忍至不退转。<a id="a-8p"></a>佛告慈氏此即名为精进波罗蜜多。</p>
 </body>
</html>