<!doctype html>
<html id="z3IBUgJgp" data-ver="870">
 <head>
  <meta charset="utf-8">
  <meta author="般若">
  <meta library="龙藏">
  <meta catalog="宋元入藏诸大小乘经">
  <meta period="唐">
 </head>
 <body>
  <h1 id="a1">大乘理趣六波罗蜜多经卷第九</h1>
  <h2 id="a2">静虑波罗蜜多品第九之二</h2>
  <p id="a3">佛告慈氏。<a id="a-4"></a>菩萨摩诃萨修行静虑波罗蜜多。<a id="a-5"></a>应当修习大悲无量。<a id="a-6"></a>为此大悲于诸善业而为导首。<a id="a-7"></a>譬如命根于出入息而为其先。<a id="a-8"></a>轮王七宝轮宝为先。<a id="a-9"></a>大乘万行大悲为先。<a id="a-A"></a>譬如长者唯有一子。<a id="a-B"></a>父母钟念彻于骨髓。<a id="a-C"></a>菩萨大悲亦复如是。<a id="a-D"></a>于诸有情住于极爱一子之地。<a id="a-E"></a>云何大悲大名么贺。<a id="a-F"></a>么者名我。<a id="a-G"></a>我以大悲利乐有情故名大悲。<a id="a-H"></a>又贺者名性。<a id="a-I"></a>自性大悲能济有情。<a id="a-J"></a>不由他教故名大悲。<a id="a-K"></a>又娑嚩者名属已分。<a id="a-L"></a>一切有情我应救护故名大悲。<a id="a-M"></a>又迦者名护。<a id="a-N"></a>不令他人得其便故名为大悲。<a id="a-O"></a>又此大悲者能作方便。<a id="a-P"></a>成办一切助菩提故。<a id="a-Q"></a>又此大悲能悟。<a id="a-R"></a>无师自然智故。<a id="a-S"></a>又此大悲能除一切自心热恼。<a id="a-T"></a>随顺有情为饶益故。</p>
  <p id="aU">复次慈氏。<a id="a-V"></a>此大悲心有五十种。<a id="a-W"></a>云何大悲无谄谀故。<a id="a-X"></a>云何大悲身口相应故。<a id="a-Y"></a>云何大悲无虚诳故。<a id="a-Z"></a>云何大悲住实际故。<a id="a-a"></a>云何大悲不退转故。<a id="a-b"></a>云何大悲了本觉故。<a id="a-c"></a>云何大悲无诈伪故。<a id="a-d"></a>云何大悲自性清净故。<a id="a-e"></a>云何大悲行质直故。<a id="a-f"></a>云何大悲住正性故。<a id="a-g"></a>云何大悲求佛身故。<a id="a-h"></a>云何大悲求佛寿故。<a id="a-i"></a>云何大悲不起一切过故。<a id="a-j"></a>云何大悲护有情故。<a id="a-k"></a>云何大悲所度有情无有量故。<a id="a-l"></a>云何大悲同虚空故。<a id="a-m"></a>云何大悲不舍贫穷诸众生故。<a id="a-n"></a>云何大悲拔诸苦故。<a id="a-o"></a>云何大悲自性不动荷负一切故。<a id="a-p"></a>云何大悲行清净行不诳自他故。<a id="a-q"></a>云何大悲能作自利诸善业故。<a id="a-r"></a>云何大悲普与乐故。<a id="a-s"></a>云何大悲不生疲倦故。<a id="a-t"></a>云何大悲能除重担示胜义故。<a id="a-u"></a>云何大悲坚持施忍精勤行故。<a id="a-v"></a>云何大悲能忍下劣所轻慢故。<a id="a-w"></a>云何大悲不怀一切宿憾恨故。<a id="a-x"></a>云何大悲作无上医故。<a id="a-y"></a>云何大悲以大乘慧摄下劣乘等无二故。<a id="a-z"></a>云何大悲善覆自德赞他善故。<a id="a-10"></a>云何大悲能与无漏真法乐故。<a id="a-11"></a>云何大悲能舍所爱心无吝故。<a id="a-12"></a>云何大悲为诸有情心无悔故。<a id="a-13"></a>云何大悲善持净戒护毁禁故。<a id="a-14"></a>云何大悲能忍己苦令诸有情得佛乐故。<a id="a-15"></a>云何大悲成就有情住法身故。<a id="a-16"></a>云何大悲不惜自身舍支节故。<a id="a-17"></a>云何大悲乐修功德不求报故。<a id="a-18"></a>云何大悲能调有情修静虑故。<a id="a-19"></a>云何大悲了三界空不染着故。<a id="a-1A"></a>云何大悲积集善根离不善故。<a id="a-1B"></a>云何大悲能满一切有情所求愿故。<a id="a-1C"></a>云何大悲不舍普愿住无为故。<a id="a-1D"></a>云何大悲舍有为法故。<a id="a-1E"></a>云何大悲悭贪有情令行舍故。<a id="a-1F"></a>云何大悲能令有情住佛戒故。<a id="a-1G"></a>云何大慈多嗔有情令住忍故。<a id="a-1H"></a>云何大悲懈怠有情令精进故。<a id="a-1I"></a>云何大悲散乱有情令住定故。<a id="a-1J"></a>云何大悲愚痴有情令智慧故。<a id="a-1K"></a>佛告慈氏如是大悲。<a id="a-1L"></a>能令自他一切善根皆得成就。<a id="a-1M"></a>是则名为大悲无量。</p>
  <p id="a1N">复次慈氏菩萨摩诃萨修行静虑波罗蜜多。<a id="a-1O"></a>云何修习大喜无量。<a id="a-1P"></a>所谓忆念一切佛法爱乐恭敬。<a id="a-1Q"></a>不住生死不坏喜心。<a id="a-1R"></a>除诸邪见离五欲盖。<a id="a-1S"></a>能安有情住真实际。<a id="a-1T"></a>恒求如来三十二相八十种好。<a id="a-1U"></a>听闻正法顺第一义恒乐修行达于彼岸。<a id="a-1V"></a>圆满具足喜庆心生。<a id="a-1W"></a>譬如世间大节会日。<a id="a-1X"></a>一切亲族善友集会。<a id="a-1Y"></a>胜妙五欲欢娱喜悦。<a id="a-1Z"></a>菩萨亦尔起大神变游戏之时。<a id="a-1a"></a>八部龙天四众云集。<a id="a-1b"></a>戒定智慧解脱知见。<a id="a-1c"></a>悦乐其心是名大喜。<a id="a-1d"></a>又此喜者于诸有情无损害心。<a id="a-1e"></a>勤求一切诸佛妙法。<a id="a-1f"></a>已得未得心无暂舍。<a id="a-1g"></a>于大乘法心恒正解。<a id="a-1h"></a>于二乘法不生取着。<a id="a-1i"></a>舍离悭吝增长檀那。<a id="a-1j"></a>见乞者来心乐惠施。<a id="a-1k"></a>于他持戒生净信心。<a id="a-1l"></a>见毁禁人极怀怜愍。<a id="a-1m"></a>于己尸罗清净圆满。<a id="a-1n"></a>离三恶怖回向法身。<a id="a-1o"></a>设有毁骂安忍受之。<a id="a-1p"></a>于轨范师奉顺言教。<a id="a-1q"></a>顶戴尊重勤而行之。<a id="a-1r"></a>于诸有情善言含笑远离嚬戚先意问谇。<a id="a-1s"></a>住真寂定无谄无诳。<a id="a-1t"></a>不粗不曲常赞人善。<a id="a-1u"></a>不说他过乐与众同。<a id="a-1v"></a>行六和敬作大法师。<a id="a-1w"></a>开示涅槃显真实相。<a id="a-1x"></a>于尊重所起父母想。<a id="a-1y"></a>等视众生犹如一子。<a id="a-1z"></a>于亲教师尊重如佛。<a id="a-20"></a>于修行者犹海导师。<a id="a-21"></a>诸波罗蜜如无价宝。<a id="a-22"></a>于说法人如如意珠。<a id="a-23"></a>无漏法林自在游戏。<a id="a-24"></a>教授我者深自庆喜。<a id="a-25"></a>闻说过非如医示病。<a id="a-26"></a>闻说正法如病获药是名为喜。<a id="a-27"></a>了苦无常无我不净。<a id="a-28"></a>随顺涅槃常乐我净。<a id="a-29"></a>一相一味故名为喜。<a id="a-2A"></a>又大喜者体真胜义性无生灭。<a id="a-2B"></a>不沈不举无去无来。<a id="a-2C"></a>常尔一心名真喜悦。<a id="a-2D"></a>又大喜者如闻善言身心适悦。<a id="a-2E"></a>安住不动犹若须弥。<a id="a-2F"></a>又大喜者明了因果无迷谬故。<a id="a-2G"></a>又大喜者如地不动为所依故。<a id="a-2H"></a>又大喜者如威德人无能敌故。<a id="a-2I"></a>又大喜者如胜义谛不毁坏故。<a id="a-2J"></a>又大喜者如佛法僧功德圆满求无厌故。<a id="a-2K"></a>慈氏当知此即名为菩萨摩诃萨大喜无量。</p>
  <p id="a2L">复次慈氏菩萨摩诃萨。<a id="a-2M"></a>修行静虑波罗蜜多。<a id="a-2N"></a>云何修习大舍无量。<a id="a-2O"></a>菩萨摩诃萨修舍无量。<a id="a-2P"></a>总有三种云何为三。<a id="a-2Q"></a>一者烦恼舍二者护自他舍三者时非时舍。<a id="a-2R"></a>云何名为烦恼舍。<a id="a-2S"></a>若遇恭敬心不高举。<a id="a-2T"></a>设遇轻慢不鄙卑贱。<a id="a-2U"></a>得利不喜失利不忧。<a id="a-2V"></a>毁骂不嗔赞亦无喜。<a id="a-2W"></a>称扬不欣闻讥不恚。<a id="a-2X"></a>遭苦难时观空无我。<a id="a-2Y"></a>悦乐事至恒观无常。<a id="a-2Z"></a>于所爱境心无贪着。<a id="a-2a"></a>设见嫌恨亦不生嗔。<a id="a-2b"></a>于怨于亲持戒破戒其心平等。<a id="a-2c"></a>作善作恶若爱若憎都无二相。<a id="a-2d"></a>闻善恶言正不正法亦复如是。<a id="a-2e"></a>于诸有情其心平等。<a id="a-2f"></a>于身命财不生悭吝。<a id="a-2g"></a>是则名为烦恼大舍。<a id="a-2h"></a>云何名为护自他舍。<a id="a-2i"></a>菩萨摩诃萨若有人来节节支解。<a id="a-2j"></a>菩萨于彼无嗔恨心。<a id="a-2k"></a>如是菩萨于身语中。<a id="a-2l"></a>未尝变易是名为舍。<a id="a-2m"></a>复次乞叉(二合上声)多者。<a id="a-2n"></a>是名双义及疮痕义。<a id="a-2o"></a>谓眼及色如有二人于菩萨所。<a id="a-2p"></a>一人打骂一则香涂。<a id="a-2q"></a>菩萨观之等心无二。<a id="a-2r"></a>疮痕义者菩萨观之。<a id="a-2s"></a>第一义中谁为打者谁为涂者。<a id="a-2t"></a>不见损益亦无彼我。<a id="a-2u"></a>不害自他是名为舍。<a id="a-2v"></a>眼根色境双义既然。<a id="a-2w"></a>耳声鼻香舌味身触意法。<a id="a-2x"></a>寂灭平等亦复如是。<a id="a-2y"></a>于毁赞者及我六根。<a id="a-2z"></a>第一义中无伤无害故名为舍。<a id="a-30"></a>设被伤害亦不损他是名为舍。<a id="a-31"></a>或护自他俱无伤损是名为舍。<a id="a-32"></a>于利非利常尔一心。<a id="a-33"></a>无害自他故名为舍。<a id="a-34"></a>常自觉察护他人心。<a id="a-35"></a>离于诤讼亦名为舍。<a id="a-36"></a>复深观察无有是非是名为舍。<a id="a-37"></a>如是名为护自他舍。<a id="a-38"></a>云何名为时非时舍。<a id="a-39"></a>若诸有情不受教诲非法器者。<a id="a-3A"></a>菩萨不嗔名非时舍。<a id="a-3B"></a>于声闻人观四圣谛。<a id="a-3C"></a>获苦法忍趣罗汉果。<a id="a-3D"></a>菩萨不障名非时舍。<a id="a-3E"></a>行布施时且止持戒。<a id="a-3F"></a>修净戒时且止于施。<a id="a-3G"></a>忍辱精进禅定智慧。<a id="a-3H"></a>亦复如是名非时舍。<a id="a-3I"></a>若于诸法应成就事决定应作。<a id="a-3J"></a>精进勇猛长时无倦。<a id="a-3K"></a>无暇无退不辞劳苦。<a id="a-3L"></a>乃至事毕方可故舍是名时舍。<a id="a-3M"></a>如是名为时非时舍。<a id="a-3N"></a>如是修习慈悲喜舍。<a id="a-3O"></a>但名静虑不得名为波罗蜜多。</p>
  <p id="a3P">尔时慈氏白佛言。<a id="a-3Q"></a>世尊如是修习静虑为因。<a id="a-3R"></a>悉能具足神通智慧。<a id="a-3S"></a>云何名为神通智慧。<a id="a-3T"></a>尔时薄伽梵告慈氏言。<a id="a-3U"></a>善男子是神通者。<a id="a-3V"></a>能以通力见极微色是名神通。<a id="a-3W"></a>以净法眼知色性空。<a id="a-3X"></a>亦不取着是名智慧。<a id="a-3Y"></a>复次闻诸世间极微小声是名神通。<a id="a-3Z"></a>于诸音声悟无言说。<a id="a-3a"></a>离诸譬喻是名智慧。<a id="a-3b"></a>复次能知一切有情心行是名神通。<a id="a-3c"></a>了诸有情妄心非心是名智慧。<a id="a-3d"></a>复次于过未际悉皆忆念是名神通。<a id="a-3e"></a>了佛土空是名智慧。<a id="a-3f"></a>复次了知根性差别之相是名神通了胜义空是名智慧。<a id="a-3g"></a>复次能知诸法是名神通了俗如幻是名智慧。<a id="a-3h"></a>复次力能超彼释梵四王是名神通。<a id="a-3i"></a>超过一切声闻独觉是名智慧。<a id="a-3j"></a>慈氏当知如是名为菩萨摩诃萨修真静虑。<a id="a-3k"></a>得不思议神通果报。</p>
  <p id="a3l">复次慈氏。<a id="a-3m"></a>一切众生恒为无量烦恼扰乱其心。<a id="a-3n"></a>菩萨摩诃萨得真三昧。<a id="a-3o"></a>随彼有情烦恼品类。<a id="a-3p"></a>现如是等诸三昧门令其解脱。<a id="a-3q"></a>菩萨摩诃萨勤加精进住是三昧。<a id="a-3r"></a>令诸有情安住如是平等法中。<a id="a-3s"></a>所谓得心平等行平等相应平等。<a id="a-3t"></a>布施持戒忍辱精进禅定智慧悉皆平等。<a id="a-3u"></a>即一切法普皆平等。<a id="a-3v"></a>是名法性三昧。</p>
  <p id="a3w">复次慈氏此三昧平等即菩提平等菩提平等即一切有情平等。<a id="a-3x"></a>一切有情平等即一切法平等。<a id="a-3y"></a>得如是平等法已。<a id="a-3z"></a>是名住真三昧。</p>
  <p id="a40">复次慈氏此菩提平等即虚空平等。<a id="a-41"></a>虚空平等即一切有情平等。<a id="a-42"></a>一切有情平等即一切法平等。<a id="a-43"></a>得如是平等法已。<a id="a-44"></a>是则名为住真三昧。</p>
  <p id="a45">复次慈氏一切世间性平等即清净性平等。<a id="a-46"></a>清净性平等即一切有情平等。<a id="a-47"></a>一切有情平等即一切法平等。<a id="a-48"></a>得此一切法平等是则名为住真三昧。</p>
  <p id="a49">复次慈氏若知自心平等即知一切有情心平等。<a id="a-4A"></a>是则名为住真三昧。</p>
  <p id="a4B">复次慈氏若诸有情能于我身。<a id="a-4C"></a>作于饶益及不饶益。<a id="a-4D"></a>我于彼等心如大地。<a id="a-4E"></a>普皆平等其心不动。<a id="a-4F"></a>所以者何由住是三昧平等性故。<a id="a-4G"></a>以住三昧无散乱语无率尔语。<a id="a-4H"></a>了达诸法解第一义。<a id="a-4I"></a>善知时节随顺而说八风不动菩萨能住如是平等法性。<a id="a-4J"></a>不舍三昧不离世间自在无碍。<a id="a-4K"></a>是名菩萨摩诃萨方便智慧静虑波罗蜜多。</p>
  <p id="a4L">复次慈氏云何菩萨摩诃萨。<a id="a-4M"></a>修行出世方便智慧若菩萨修静虑时。<a id="a-4N"></a>于诸有情起慈悲心名为方便。<a id="a-4O"></a>观法寂灭是名智慧。<a id="a-4P"></a>复次修静虑时归依于佛是名方便。<a id="a-4Q"></a>了无取着是名智慧。<a id="a-4R"></a>求一切法是名方便。<a id="a-4S"></a>了法性空是名智慧。<a id="a-4T"></a>观佛色身是名方便。<a id="a-4U"></a>观佛身空是名智慧。<a id="a-4V"></a>观佛梵音是名方便。<a id="a-4W"></a>了无言说是名智慧。<a id="a-4X"></a>若正观时是名方便。<a id="a-4Y"></a>观照亦空是名智慧。<a id="a-4Z"></a>拔济有情是名方便。<a id="a-4a"></a>了众生空是名智慧。<a id="a-4b"></a>知众生根是名方便。<a id="a-4c"></a>根性亦空是名智慧。<a id="a-4d"></a>观佛土净是名方便。<a id="a-4e"></a>了佛土空是名智慧。<a id="a-4f"></a>得佛菩提是名方便。<a id="a-4g"></a>了本寂灭是名智慧。<a id="a-4h"></a>请转法轮是名方便。<a id="a-4i"></a>法无转相是名智慧。<a id="a-4j"></a>观七觉支是名方便。<a id="a-4k"></a>了真本觉是名智慧。<a id="a-4l"></a>菩萨摩诃萨如是相应修习静虑波罗蜜多。<a id="a-4m"></a>一切天魔不得其便。<a id="a-4n"></a>即能成就无上菩提。</p>
  <p id="a4o">尔时薄伽梵说此静虑波罗蜜多时。<a id="a-4p"></a>会中三万二千菩萨得日灯三昧。<a id="a-4q"></a>此日灯三昧亦名一庄严三昧。<a id="a-4r"></a>云何名为日灯三昧。<a id="a-4s"></a>如日出时一切灯烛星月无复光明。<a id="a-4t"></a>菩萨得此三昧者亦复如是。<a id="a-4u"></a>有学无学声闻独觉。<a id="a-4v"></a>诸有情智映蔽不现。<a id="a-4w"></a>是故名为日灯三昧。<a id="a-4x"></a>复次云何名一庄严三昧。<a id="a-4y"></a>所言一者即是无生。<a id="a-4z"></a>无生者即是法空。<a id="a-50"></a>又一者名遍一切处。<a id="a-51"></a>譬如油麻油遍麻中。<a id="a-52"></a>无生法者亦复如是。<a id="a-53"></a>体遍一切是名一庄严三昧。<a id="a-54"></a>此一庄严亦名一增长三昧。<a id="a-55"></a>一者即婀。<a id="a-56"></a>婀即法界所谓契经。<a id="a-57"></a>令法界现前法界现前已。<a id="a-58"></a>所有诸法神通增长明了现前。<a id="a-59"></a>是故名为一增长三昧。<a id="a-5A"></a>此一增长亦名一法界三昧。<a id="a-5B"></a>所言一者即是法界。<a id="a-5C"></a>法界亦空。<a id="a-5D"></a>以定力故其空现前。<a id="a-5E"></a>是名一法界庄严三昧。<a id="a-5F"></a>此一法界亦名一空三昧。<a id="a-5G"></a>所言一者犹如虚空。<a id="a-5H"></a>一切万物生长空中。<a id="a-5I"></a>菩萨真空现在前时。<a id="a-5J"></a>信等善法悉皆增长。<a id="a-5K"></a>是故名为一空三昧。</p>
  <p id="a5L">复次慈氏菩萨摩诃萨住此静虑波罗蜜多时。<a id="a-5M"></a>能入俱胝那庾多百千三昧。<a id="a-5N"></a>今为汝说小分名字。<a id="a-5O"></a>所谓电光三昧月光三昧。<a id="a-5P"></a>善增长三昧毗卢遮那三昧。<a id="a-5Q"></a>增长不思议三昧如如光照三昧。<a id="a-5R"></a>无垢三昧海德三昧。<a id="a-5S"></a>能自在转一切法轮三昧。<a id="a-5T"></a>成就禁戒三昧。<a id="a-5U"></a>无忧三昧坚固三昧。<a id="a-5V"></a>苏迷卢三昧法炬三昧。<a id="a-5W"></a>法勇三昧转法智自在三昧。<a id="a-5X"></a>散积聚法三昧持一切法三昧。<a id="a-5Y"></a>持白法三昧知他心三昧。<a id="a-5Z"></a>庄严宝幢三昧灭烦恼三昧。<a id="a-5a"></a>坏四魔三昧发起十力三昧。<a id="a-5b"></a>无著三昧断缚着三昧。<a id="a-5c"></a>灯手三昧闻施名三昧。<a id="a-5d"></a>持地三昧安住心三昧。<a id="a-5e"></a>须弥灯三昧摧伏怨敌三昧。<a id="a-5f"></a>智炬三昧发生智三昧。<a id="a-5g"></a>教授三昧自在转无边法门三昧。<a id="a-5h"></a>令心堪任三昧知胜妙善三昧。<a id="a-5i"></a>震日月音三昧无所行三昧。<a id="a-5j"></a>坏魔三昧无种种想三昧。<a id="a-5k"></a>善调伏心三昧释师子三昧。<a id="a-5l"></a>念佛三昧念法三昧。<a id="a-5m"></a>念僧三昧不退转三昧。<a id="a-5n"></a>不眴三昧最胜无我三昧。<a id="a-5o"></a>似空处三昧常觉悟三昧。<a id="a-5p"></a>除烦恼缘三昧如虚空三昧。<a id="a-5q"></a>入功能三昧念慧觉三昧。<a id="a-5r"></a>无尽辩三昧大悲声三昧。<a id="a-5s"></a>现真谛三昧不毁坏三昧。<a id="a-5t"></a>善行三昧有情欢喜三昧知爱乐三昧生爱乐三昧。<a id="a-5u"></a>胜慈三昧性静三昧。<a id="a-5v"></a>大悲三昧大善三昧。<a id="a-5w"></a>无所舍着三昧法义三昧。<a id="a-5x"></a>法悲三昧慧炬三昧。<a id="a-5y"></a>智海三昧无动三昧。<a id="a-5z"></a>善调伏身三昧解脱智自在三昧。<a id="a-60"></a>金刚幢三昧胜莲花道场三昧。<a id="a-61"></a>离世间法三昧胜智三昧。<a id="a-62"></a>佛观行三昧威光三昧。<a id="a-63"></a>威焰三昧与解脱智三昧。<a id="a-64"></a>佛身庄严三昧光明普遍三昧。<a id="a-65"></a>刹土遍净三昧入有情性三昧。<a id="a-66"></a>满一切愿三昧顺菩提路三昧。<a id="a-67"></a>波罗蜜庄严三昧宝髻三昧。<a id="a-68"></a>觉花三昧与解脱果三昧。<a id="a-69"></a>甘露音三昧无滞三昧。<a id="a-6A"></a>疾风行三昧宝冠三昧。<a id="a-6B"></a>截海流三昧金刚峰三昧。<a id="a-6C"></a>大神通三昧。<a id="a-6D"></a>出生义三昧。<a id="a-6E"></a>见无边佛三昧忆持一切所闻三昧。<a id="a-6F"></a>与刹那智三昧清净无边功德三昧。<a id="a-6G"></a>如是无量俱胝三昧。<a id="a-6H"></a>若诸菩萨摩诃萨得是三昧者。<a id="a-6I"></a>是则名为静虑波罗蜜多。<a id="a-6J"></a>时薄伽梵说此静虑波罗蜜多时。<a id="a-6K"></a>会中七十八那庾多人天。<a id="a-6L"></a>发阿耨多罗三藐三菩提心。<a id="a-6M"></a>三万二千菩萨证无生法忍。</p>
  <p data-pb></p>
  <h2 id="a6N">般若波罗蜜多品第十之一</h2>
  <p id="a6O">尔时薄伽梵。<a id="a-6P"></a>处于种种摩尼宝王师子座上。<a id="a-6Q"></a>现种种相。<a id="a-6R"></a>纯以菩萨摩诃萨众而共围绕。<a id="a-6S"></a>时慈氏菩萨摩诃萨。<a id="a-6T"></a>即从座起偏袒右肩。<a id="a-6U"></a>右膝着地合掌恭敬。<a id="a-6V"></a>而白佛言大圣世尊。<a id="a-6W"></a>已为利益安乐诸菩萨故。<a id="a-6X"></a>说静虑波罗蜜多。<a id="a-6Y"></a>唯愿世尊为诸菩萨。<a id="a-6Z"></a>说般若波罗蜜多。<a id="a-6a"></a>又此般若波罗蜜多复有几种。<a id="a-6b"></a>修何方便而能得之。<a id="a-6c"></a>唯愿如来分别解说。</p>
  <p id="a6d">尔时薄伽梵。<a id="a-6e"></a>告慈氏菩萨摩诃萨言。<a id="a-6f"></a>善男子汝今谛听善思念之。<a id="a-6g"></a>吾当为汝分别解说。<a id="a-6h"></a>若诸菩萨修行布施波罗蜜多。<a id="a-6i"></a>乃至静虑波罗蜜多。<a id="a-6j"></a>皆从般若波罗蜜多。<a id="a-6k"></a>本母所生而为根本。<a id="a-6l"></a>譬如眼等五根发生五识。<a id="a-6m"></a>能取五尘皆有作用。<a id="a-6n"></a>如是一一皆以识心而为根本。<a id="a-6o"></a>若离其心无所成办。<a id="a-6p"></a>菩萨摩诃萨修前五种波罗蜜多。<a id="a-6q"></a>恒以智慧而为其母。<a id="a-6r"></a>若离智慧无所克获。<a id="a-6s"></a>亦如有情身有命根能有所作。<a id="a-6t"></a>命根谢已无复堪任。<a id="a-6u"></a>修行诸度若无智慧亦复如是。<a id="a-6v"></a>譬如国境无有智臣。<a id="a-6w"></a>阴阳失序一切人民皆不安乐。<a id="a-6x"></a>法王国土若无智慧亦复如是。<a id="a-6y"></a>修行布施乃至静虑波罗蜜多皆不成就。<a id="a-6z"></a>解脱涅槃终不能得。<a id="a-70"></a>亦如商主入海采宝。<a id="a-71"></a>要得船师方达宝所随意而取。<a id="a-72"></a>菩萨亦尔于生死海。<a id="a-73"></a>以五波罗蜜多而为舟。<a id="a-74"></a>舡载功德宝要因般若波罗蜜多。<a id="a-75"></a>无上舡师至于彼岸。<a id="a-76"></a>尔时。<a id="a-77"></a>薄伽梵而说颂言</p>
  <p id="a78">。</p>
  <p id="a79">智慧为根本　　能生善法芽</p>
  <p id="a7A">佛果大菩提　　无非智所作</p>
  <p id="a7B">如人遭苦难　　智者能救护</p>
  <p id="a7C">愚者造诸恶　　如石投深水</p>
  <p id="a7D">若无真智慧　　多闻妄分别</p>
  <p id="a7E">斯人不解义　　如器安知味</p>
  <p id="a7F">所谓长老相　　不必在耆年</p>
  <p id="a7G">虽少有智慧　　是为真长老</p>
  <p id="a7H">如世有德人　　正直无邪曲</p>
  <p id="a7I">不能辩邪正　　宁知理是非</p>
  <p id="a7J">正智闻深法　　智与理相应</p>
  <p id="a7K">随顺于大乘　　是名真智者</p>
  <p id="a7L">于得失无著　　忧喜不能动</p>
  <p id="a7M">安住如须弥　　是名真智者</p>
  <p id="a7N">恭敬不生喜　　轻慢无嗔恚</p>
  <p id="a7O">智慧如大海　　是名真智者</p>
  <p id="a7P">不说他人过　　亦不称己德</p>
  <p id="a7Q">智照无自他　　当获大名称</p>
  <p id="a7R">勇猛勤精进　　远离一切相</p>
  <p id="a7S">我慢悉皆除　　是名真智者</p>
  <p id="a7T">常当正观察　　不见他人过</p>
  <p id="a7U">深信善恶报　　是名真智慧</p>
  <p id="a7V">智者在众中　　不说自功德</p>
  <p id="a7W">若人所称赞　　愧心无取着</p>
  <p id="a7X">成就诸功德　　虚己常谦下</p>
  <p id="a7Y">如果树繁熟　　枝条自胝屈</p>
  <p id="a7Z">福智生豪族　　虽贵无憍慢</p>
  <p id="a7a">愚者自矜高　　智者应观察</p>
  <p id="a7b">智慧为善伴　　远离恶知识</p>
  <p id="a7c">断灭诸烦恼　　自然得解脱</p>
  <p id="a7d">乐将护恶人　　亦当常远离</p>
  <p id="a7e">崇重于贤善　　是名真智慧</p>
  <p id="a7f">菩萨多悲智　　损恼犹慈愍</p>
  <p id="a7g">如斫栴檀树　　流香普芬馥</p>
  <p id="a7h">不念他人恶　　常思其善事</p>
  <p id="a7i">智慧离分别　　人中最第一</p>
  <p id="a7j">智者住空寂　　被毁心无恼</p>
  <p id="a7k">诸恶不能烧　　如火暖大海</p>
  <p id="a7l">大悲离分别　　见恶常怜愍</p>
  <p id="a7m">如日放光明　　不弃旃荼舍</p>
  <p id="a7n">智人虽小过　　为益应同住</p>
  <p id="a7o">如入瞻卜林　　自然皆蒙熏</p>
  <p id="a7p">正智离分别　　如日无私照</p>
  <p id="a7q">亦如清凉月　　能净诸云翳</p>
  <p id="a7r">智者多慈悲　　常济于贫乏</p>
  <p id="a7s">见乞不轻贱　　应生欢喜心</p>
  <p id="a7t">如树初生长　　日夜无休息</p>
  <p id="a7u">智者乐修行　　增长亦如是</p>
  <p id="a7v">智者遇大怨　　慈悲犹不舍</p>
  <p id="a7w">如折莲花茎　　藕丝恒不断</p>
  <p id="a7x">生死如毒树　　悟即法身果</p>
  <p id="a7y">生死与涅槃　　本性皆平等</p>
  <p id="a7z">净慧贤圣行　　大悲常利物</p>
  <p id="a80">不择于怨亲　　恒离于分别</p>
  <p id="a81">耆年多智慧　　净戒悉圆满</p>
  <p id="a82">亲近如是人　　速成安乐行</p>
  <p id="a83">智慧无垢人　　三业恒清净</p>
  <p id="a84">应亲近是人　　尊重过父母</p>
  <p id="a85">无智难亲近　　能坏善人心</p>
  <p id="a86">如火烧枯木　　应当常远离</p>
  <p id="a87">供给于恶人　　欲益反招损</p>
  <p id="a88">如人饲猛兽　　无不伤害者</p>
  <p id="a89">供养智慧人　　小善获多福</p>
  <p id="a8A">如人饮甘露　　求得安隐乐</p>
  <p id="a8B">佛告慈氏菩萨摩诃萨。<a id="a-8C"></a>此般若波罗蜜多。<a id="a-8D"></a>皆从善友开正法生。<a id="a-8E"></a>邪见之人是智慧怨。<a id="a-8F"></a>汝等应当亲近善友远恶知识。<a id="a-8G"></a>此般若波罗蜜多非唯出生一切善法。<a id="a-8H"></a>过去未来现在诸佛皆从此生。<a id="a-8I"></a>当知此经即是一切诸佛之母。</p>
  <p id="a8J">复次慈氏。<a id="a-8K"></a>菩萨摩诃萨行布施时有二种智。<a id="a-8L"></a>一者小智二者大智。<a id="a-8M"></a>小智施者为求人天二乘解脱。<a id="a-8N"></a>如是施者但名布施。<a id="a-8O"></a>不得名为波罗蜜多。<a id="a-8P"></a>大智施者心无所得。<a id="a-8Q"></a>无所得故得佛菩提。<a id="a-8R"></a>如是施者名檀波罗蜜。<a id="a-8S"></a>以是故知檀波罗蜜从智慧生。<a id="a-8T"></a>尸波罗蜜亦有二种。<a id="a-8U"></a>一者小智二者大智。<a id="a-8V"></a>小智持戒怖三恶道。<a id="a-8W"></a>求生人天二乘解脱。<a id="a-8X"></a>如是持戒心不清净。<a id="a-8Y"></a>不得名为尸波罗蜜。<a id="a-8Z"></a>大智持戒普为利乐一切有情。<a id="a-8a"></a>不住于相而无所得趣大菩提。<a id="a-8b"></a>如是持戒是则名为尸波罗蜜。<a id="a-8c"></a>以是故知戒波罗蜜从智慧生。<a id="a-8d"></a>忍辱波罗蜜多亦从般若波罗蜜多生。<a id="a-8e"></a>一切有情本智如日。<a id="a-8f"></a>无明覆蔽忍光不现。<a id="a-8g"></a>修安忍者除断无明。<a id="a-8h"></a>圣智现前佛日斯照。<a id="a-8i"></a>譬如国邑无有智臣。<a id="a-8j"></a>识用不均人民流散。<a id="a-8k"></a>设有智者亦当回避。<a id="a-8l"></a>无忍慧者亦复如是。<a id="a-8m"></a>又此智慧如明眼人。<a id="a-8n"></a>遥见毒蛇即便远避。<a id="a-8o"></a>有智慧眼避嗔恚蛇亦复如是。<a id="a-8p"></a>无慧眼者谓于过去。<a id="a-8q"></a>无量劫中修行诸善。<a id="a-8r"></a>无安忍力及智慧眼。<a id="a-8s"></a>一念嗔火烧灭无余。<a id="a-8t"></a>如干草积飙火入中焚烧皆尽。<a id="a-8u"></a>智慧之人有安忍力。<a id="a-8v"></a>设遇恶人打骂诃责。<a id="a-8w"></a>正智安忍能调伏之。<a id="a-8x"></a>譬如香象既已调伏。<a id="a-8y"></a>临阵驱策能破敌军。<a id="a-8z"></a>菩萨摩诃萨亦复如是。<a id="a-90"></a>住无相忍不起嗔恚。<a id="a-91"></a>无缘大悲广度一切。<a id="a-92"></a>以是当知安忍波罗蜜从般若波罗蜜生。<a id="a-93"></a>精进波罗蜜亦从般若波罗蜜多而得发生。<a id="a-94"></a>何以故若无般若波罗蜜多。<a id="a-95"></a>一切所作皆不成就。<a id="a-96"></a>大菩提果无边法门。<a id="a-97"></a>安住最胜巧便大智。<a id="a-98"></a>周遍观察要精进力。<a id="a-99"></a>方能圆满六波罗蜜。<a id="a-9A"></a>以是当知精进波罗蜜。<a id="a-9B"></a>皆从般若波罗蜜生。<a id="a-9C"></a>禅波罗蜜亦从般若波罗蜜生。<a id="a-9D"></a>所以者何意业微细难可测量。<a id="a-9E"></a>身口所作则易除灭。<a id="a-9F"></a>妄心所起难可制伏。<a id="a-9G"></a>如风飘火猛焰可制。<a id="a-9H"></a>如海涛波亦可息之。<a id="a-9I"></a>唯有妄心甚难调伏。<a id="a-9J"></a>何以故无始无明迷心性故。<a id="a-9K"></a>譬如世间多思觉者。<a id="a-9L"></a>妄起寻求而伺察之。<a id="a-9M"></a>如是妄想设入定门心犹取着。<a id="a-9N"></a>无智慧故经百千劫。<a id="a-9O"></a>终不能得三昧现前。<a id="a-9P"></a>亦如愚人妄执诸见。<a id="a-9Q"></a>或执我常或执我断见不清净。<a id="a-9R"></a>云何能得三昧现前有智慧人观察二事。<a id="a-9S"></a>一者见其自身。<a id="a-9T"></a>多有疾病苦乐等事。<a id="a-9U"></a>皆由先世妄想颠倒。<a id="a-9V"></a>造作诸业而今受之。<a id="a-9W"></a>若无痴爱何有病耶。<a id="a-9X"></a>身本自空因缘幻有。<a id="a-9Y"></a>无造无作谁受苦耶。<a id="a-9Z"></a>二者复应重更观察虽无我相。<a id="a-9a"></a>所作福业皆不唐捐。<a id="a-9b"></a>当愿法界一切有情。<a id="a-9c"></a>无尽福德涤令清净。<a id="a-9d"></a>悉得成就六波罗蜜。<a id="a-9e"></a>戒定智慧以为庄严。<a id="a-9f"></a>以是故知一切万行。<a id="a-9g"></a>皆以般若波罗蜜而为其母。<a id="a-9h"></a>犹如大地皆依虚空而得安立。<a id="a-9i"></a>而彼虚空无有所依。<a id="a-9j"></a>般若波罗蜜亦复如是。<a id="a-9k"></a>以是故知禅波罗蜜智慧为母。<a id="a-9l"></a>非唯五度从智慧生。<a id="a-9m"></a>一切世间福德名闻人天果报。<a id="a-9n"></a>乃至出世无漏善根。<a id="a-9o"></a>皆以智慧而为生处。<a id="a-9p"></a>犹如大地皆依虚空而得安立一切众生执我取相有五怖畏。<a id="a-9q"></a>一不活畏常积资财恐不活故。<a id="a-9r"></a>二恶趣畏造不善业恐堕三涂恒怖畏故。<a id="a-9s"></a>三者死畏。<a id="a-9t"></a>爱惜身命恐丧失故。<a id="a-9u"></a>四者恶名畏。<a id="a-9v"></a>恒作诸恶以自覆藏。<a id="a-9w"></a>恐人闻知常怖畏故。<a id="a-9x"></a>五者大众威德畏。<a id="a-9y"></a>于大众中所发言词怀怖畏故。<a id="a-9z"></a>菩萨摩诃萨智慧观察具证二空。<a id="a-A0"></a>能益自他无不活畏。<a id="a-A1"></a>除断邪行具净尸罗。<a id="a-A2"></a>必至涅槃无恶趣畏。<a id="a-A3"></a>深入缘起了本无生则无死畏。<a id="a-A4"></a>住无相理身心寂静。<a id="a-A5"></a>无自他相离恶名畏。<a id="a-A6"></a>成就微妙四无碍辩。<a id="a-A7"></a>处众无畏犹师子王。<a id="a-A8"></a>是故名为无大众畏。</p>
  <p id="aA9">复次慈氏一切众生根性差别。<a id="a-AA"></a>悭贪者令惠施。<a id="a-AB"></a>嗔恚者令慈忍。<a id="a-AC"></a>我慢者令谦下。<a id="a-AD"></a>愚痴者得智慧。<a id="a-AE"></a>开示涅槃显真实相无量功德。<a id="a-AF"></a>皆从般若波罗蜜生。<a id="a-AG"></a>一切诸佛及诸菩萨。<a id="a-AH"></a>天龙八部咸皆赞叹。<a id="a-AI"></a>尊重恭敬犹如父母譬如慈母唯有一子。<a id="a-AJ"></a>鞠育诲示渐渐成长令得尊贵。<a id="a-AK"></a>菩萨亦尔怜爱有情等如一子。<a id="a-AL"></a>般若甘露而为法食。<a id="a-AM"></a>五波罗蜜为大资粮。<a id="a-AN"></a>十方四无所畏十八不共法。<a id="a-AO"></a>诸妙功德庄严法身。<a id="a-AP"></a>成就无上法王之位。</p>
  <p id="aAQ">复次慈氏有十种事能障智灯。<a id="a-AR"></a>掩蔽光明不能显了。<a id="a-AS"></a>增长痴闇无所觉知。<a id="a-AT"></a>一者懒惰。<a id="a-AU"></a>于世事业皆不成就。<a id="a-AV"></a>岂能修行出世妙善。<a id="a-AW"></a>二者近恶知识。<a id="a-AX"></a>造诸恶业增长无明。<a id="a-AY"></a>三者耽着睡眠。<a id="a-AZ"></a>身心昏昧不能修习无上菩提。<a id="a-Aa"></a>四者听闻大乘寻复忘失。<a id="a-Ab"></a>五者乐习世间一切技艺。<a id="a-Ac"></a>不知如幻而生执着。<a id="a-Ad"></a>六者我慢覆藏虽遇善友。<a id="a-Ae"></a>不能咨问无上正法。<a id="a-Af"></a>七者于大乘教微妙深理不能解悟。<a id="a-Ag"></a>我慢自高便生退屈。<a id="a-Ah"></a>八者耻己愚昧不能亲近有智之人。<a id="a-Ai"></a>九者攻乎异端诈谓知见。<a id="a-Aj"></a>有所论难皆涉邪徒。<a id="a-Ak"></a>十者于最上乘不生信乐。<a id="a-Al"></a>设有所闻师心邪解。<a id="a-Am"></a>由是十事障碍大乘。<a id="a-An"></a>正法不闻沦溺生死。<a id="a-Ao"></a>离此干事有十胜法。<a id="a-Ap"></a>便能悟入无上菩提。<a id="a-Aq"></a>一者精勤乐习禅定。<a id="a-Ar"></a>二者亲近善友听闻正法。<a id="a-As"></a>三者损减睡眠恒自觉悟。<a id="a-At"></a>四者于大乘法所闻不忘。<a id="a-Au"></a>五者顺世事业常观如幻无所著故。<a id="a-Av"></a>六者无所藏隐决众疑故。<a id="a-Aw"></a>七者不轻己身勤修行故。<a id="a-Ax"></a>八者常乐法施兴大会故。<a id="a-Ay"></a>九者恒自谦下不诳众生故。<a id="a-Az"></a>十者不自师心深入佛慧故。<a id="a-B0"></a>菩萨摩诃萨以此十事具足圆满六波罗蜜。<a id="a-B1"></a>成就法身清净解脱。</p>
  <p id="aB2">复次慈氏菩萨摩诃萨此般若波罗蜜多。<a id="a-B3"></a>不与十六种法而为相应。<a id="a-B4"></a>一者不与十二因缘相应。<a id="a-B5"></a>所谓无明乃至老死。<a id="a-B6"></a>二者不与无明灭乃至老死灭而为相应。<a id="a-B7"></a>菩萨摩诃萨离分别心无二相故。<a id="a-B8"></a>三者不与身见边见乃至六十二见而为相应。<a id="a-B9"></a>四者不与世间八风相应。<a id="a-BA"></a>所谓利养称赞讥毁苦乐衰损等事而为相应。<a id="a-BB"></a>五者不与随烦恼等忿恨相应。<a id="a-BC"></a>六者不与我慢增上慢等相应。<a id="a-BD"></a>七者不与根本贪嗔痴等而为相应八者不与烦恼魔死魔等而为相应。<a id="a-BE"></a>九者不与我相人相。<a id="a-BF"></a>作者受者养育士夫。<a id="a-BG"></a>补特伽罗意生儒童。<a id="a-BH"></a>业障报障烦恼等障而为相应。<a id="a-BI"></a>十者不与妄念分别见闻觉知而为相应。<a id="a-BJ"></a>十一者不与四颠倒法而为相应。<a id="a-BK"></a>无常计常常计无常。<a id="a-BL"></a>无乐计乐乐计无乐。<a id="a-BM"></a>无我计我我计无我。<a id="a-BN"></a>不净计净净计不净。<a id="a-BO"></a>如是妄计名颠倒法。<a id="a-BP"></a>有情心行乃至诸尘劳门而为相应。<a id="a-BQ"></a>十二者不与悭吝犯戒嗔恚懈怠散乱愚痴而为相应。<a id="a-BR"></a>亦不与有相行施持戒忍辱精进禅定智慧相应。<a id="a-BS"></a>十三者不与不善等法。<a id="a-BT"></a>性罪遮罪有漏有为而为相应。<a id="a-BU"></a>亦不分别世出世善法。<a id="a-BV"></a>无漏无漏而为相应。<a id="a-BW"></a>十四者不与二十二根相应。<a id="a-BX"></a>所谓眼耳鼻舌身根相应。<a id="a-BY"></a>亦不与苦乐忧喜舍受相应。<a id="a-BZ"></a>亦不与男女等根意根命根。<a id="a-Ba"></a>信等五根三无漏根而为相应。<a id="a-Bb"></a>十五者不与三界五趣。<a id="a-Bc"></a>种种有情而为相应。<a id="a-Bd"></a>亦不分别大乘小乘。<a id="a-Be"></a>佛法僧宝差别之相而为相应。<a id="a-Bf"></a>十六者不分别真谛俗谛有为无为。<a id="a-Bg"></a>有智无智有识无识。<a id="a-Bh"></a>作意无作意有体性无体性。<a id="a-Bi"></a>有相无相心意差别而为相应。<a id="a-Bj"></a>慈氏当知摩诃般若波罗蜜多。<a id="a-Bk"></a>无染无著离诸分别。<a id="a-Bl"></a>平等清净一相一味。<a id="a-Bm"></a>不与如是差别等法而为相应。</p>
  <p id="aBn">复次慈氏菩萨摩诃萨善巧方便。<a id="a-Bo"></a>行深般若波罗蜜多时。<a id="a-Bp"></a>住奢摩他毗钵舍那。<a id="a-Bq"></a>住身寂静了因缘法如幻如化顺胜义谛离有离无。<a id="a-Br"></a>非断非常随顺因果。<a id="a-Bs"></a>无我人相真实不动不坏威仪住三解脱门而不取证。<a id="a-Bt"></a>无动无静是如来禅。<a id="a-Bu"></a>游戏神通深入实际。<a id="a-Bv"></a>不住生死不入涅槃。<a id="a-Bw"></a>不尽有为不住无为。<a id="a-Bx"></a>虽观无相不舍大悲。<a id="a-By"></a>虽住三界而恒出离。<a id="a-Bz"></a>知真无染而不修证。<a id="a-C0"></a>离於戏论常乐宣说。</p>
  <p id="aC1">复次慈氏菩萨摩诃萨修行般若波罗蜜多。<a id="a-C2"></a>应于善友听闻正法。<a id="a-C3"></a>具足八十四种胜上之心。<a id="a-C4"></a>方能发生般若波罗蜜多微妙胜慧。<a id="a-C5"></a>所谓住真实相最极微妙相。<a id="a-C6"></a>般若相应相善知识相。<a id="a-C7"></a>离憍慢相恭敬相。<a id="a-C8"></a>右绕相无量相。<a id="a-C9"></a>善言相至诚相。<a id="a-CA"></a>善作意相无乱相。<a id="a-CB"></a>无定相妙宝相。<a id="a-CC"></a>妙药相除病相。<a id="a-CD"></a>法器相示导相。<a id="a-CE"></a>入智慧相闻法无厌相。<a id="a-CF"></a>增长舍相善调象马相。<a id="a-CG"></a>敬事多闻相乐闻深法相。<a id="a-CH"></a>观身寂灭相清净适悦相。<a id="a-CI"></a>闻法无倦相闻义相。<a id="a-CJ"></a>闻法相随说修行相。<a id="a-CK"></a>为他说法相闻所未闻相。<a id="a-CL"></a>闻神通相不求余乘相。<a id="a-CM"></a>乐闻般若相乐闻菩萨藏相。<a id="a-CN"></a>乐闻善巧方便相四摄法相。<a id="a-CO"></a>闻梵行相念正定相。<a id="a-CP"></a>能生善巧无生相大慈悲心相。<a id="a-CQ"></a>缘起相无常相。<a id="a-CR"></a>苦相空相。<a id="a-CS"></a>无我相不净相。<a id="a-CT"></a>寂静相空相。<a id="a-CU"></a>无相相无愿相。<a id="a-CV"></a>无不善行相胜义谛相。<a id="a-CW"></a>不坏相自在相。<a id="a-CX"></a>护自心相不舍精进相。<a id="a-CY"></a>思惟妙法相对治烦恼相。<a id="a-CZ"></a>宗重正法相对治邪见相。<a id="a-Ca"></a>获圣财相除断贫穷相。<a id="a-Cb"></a>智者称赞相智人极喜相。<a id="a-Cc"></a>智者所乐相崇重贤善相。<a id="a-Cd"></a>见谛相观蕴过失相。<a id="a-Ce"></a>有为过患相依法相。<a id="a-Cf"></a>依义相依智相。<a id="a-Cg"></a>依了义经相不依不了义经相。<a id="a-Ch"></a>不作诸恶相自利益相。<a id="a-Ci"></a>利益他相善作业相。<a id="a-Cj"></a>无热恼相胜行相。<a id="a-Ck"></a>获一切诸佛法门相。<a id="a-Cl"></a>慈氏当知听法之人。<a id="a-Cm"></a>具足如是胜妙之心。<a id="a-Cn"></a>能善听闻甚深般若波罗蜜多。<a id="a-Co"></a>知一切法无我无人本来清净。<a id="a-Cp"></a>生死涅槃平等无二。<a id="a-Cq"></a>复次菩萨摩诃萨。<a id="a-Cr"></a>观于眼等五根。<a id="a-Cs"></a>苦乐等受男女意命。<a id="a-Ct"></a>能起烦恼生死根本。<a id="a-Cu"></a>信等五根三无漏根。<a id="a-Cv"></a>能舍烦恼是涅槃因。<a id="a-Cw"></a>知烦恼性从本以来。<a id="a-Cx"></a>不生不灭性相常住。<a id="a-Cy"></a>如是修习是名般若波罗蜜多。</p>
  <p id="aCz">复次慈氏菩萨摩诃萨所修胜行。<a id="a-D0"></a>与智慧相应及不相应。<a id="a-D1"></a>无有分别二智平等。<a id="a-D2"></a>不舍众生恒起大悲。<a id="a-D3"></a>普覆一切清净不动。<a id="a-D4"></a>如是修习是则名为般若波罗蜜多。</p>
  <p id="aD5">佛告慈氏此般若波罗蜜多句义不可思议。<a id="a-D6"></a>是相应句如理句。<a id="a-D7"></a>如量句佛语句。<a id="a-D8"></a>了缘句无碍句。<a id="a-D9"></a>无灭句大舍句。<a id="a-DA"></a>不动句一切不动句。<a id="a-DB"></a>无依止句平等句。<a id="a-DC"></a>无难句无高下句。<a id="a-DD"></a>实际句不变易句。<a id="a-DE"></a>无著句无住句。<a id="a-DF"></a>无所住句对治句。<a id="a-DG"></a>寂静句极寂静句。<a id="a-DH"></a>遍寂静句无戏论句。<a id="a-DI"></a>无起句即真句。<a id="a-DJ"></a>不缺句无余句。<a id="a-DK"></a>无际句无对治句。<a id="a-DL"></a>最胜句真实句。<a id="a-DM"></a>如如句绝言句。<a id="a-DN"></a>不别异句无彼此句。<a id="a-DO"></a>三世平等句无三世句。<a id="a-DP"></a>不住五蕴句。<a id="a-DQ"></a>不住六界句。<a id="a-DR"></a>不住十二处句。<a id="a-DS"></a>不住十八界句。<a id="a-DT"></a>依法句依义句。<a id="a-DU"></a>依智句依了义句。<a id="a-DV"></a>如是句义是菩萨摩诃萨。<a id="a-DW"></a>修行般若波罗蜜多不可思议。<a id="a-DX"></a>离言说故真胜义故。<a id="a-DY"></a>不可思议故无因喻故。<a id="a-DZ"></a>无比量故无有上故。<a id="a-Da"></a>自利利他故大希有故。<a id="a-Db"></a>唯佛与佛能证能说余无测知。<a id="a-Dc"></a>何以故般若波罗蜜多无性无相无比无喻。<a id="a-Dd"></a>唯佛如来方能究尽。</p>
  <p id="aDe">复次慈氏此般若波罗蜜多。<a id="a-Df"></a>非即蕴处界。<a id="a-Dg"></a>无依无止不生不灭。<a id="a-Dh"></a>不内不外不在中间。<a id="a-Di"></a>是故般若波罗蜜多不可思议。<a id="a-Dj"></a>尔时慈氏菩萨闻是般若波罗蜜多。<a id="a-Dk"></a>欢喜踊跃以偈赞曰</p>
  <p id="aDl">。</p>
  <p id="aDm">大雄世尊智无量　　十力无畏真解脱</p>
  <p id="aDn">神通广大无边际　　一切无能测量者</p>
  <p id="aDo">昔曾侍觐无量佛　　获得甚深微妙智</p>
  <p id="aDp">难行苦行恒沙劫　　是故能成调御师</p>
  <p id="aDq">佛证自然一切智　　住真寂灭难思议</p>
  <p id="aDr">唯佛如来自证知　　能现无边佛境界</p>
  <p id="aDs">法性真常离二边　　寂灭无为出三有</p>
  <p id="aDt">烦恼业苦悉皆除　　法身清净真解脱</p>
  <p id="aDu">菩提道场成正觉　　唯有诸佛能证知</p>
  <p id="aDv">清净湛然无去来　　无相无行无说示</p>
  <p id="aDw">涅槃无比无能喻　　凡夫二乘莫能测</p>
  <p id="aDx">等觉菩萨不能知　　唯佛世尊独明了</p>
  <p id="aDy">佛会一切声闻众　　逮得己利如来赞</p>
  <p id="aDz">漏尽皆住最后身　　此等不知佛境界</p>
  <p id="aE0">一切辟支佛利智　　遍满十方如稻麻</p>
  <p id="aE1">百千万劫共思惟　　不能测知佛智慧</p>
 </body>
</html>