<!doctype html>
<html id="z3IBUgIgo" data-ver="814">
 <head>
  <meta charset="utf-8">
  <meta author="般若">
  <meta library="龙藏">
  <meta catalog="宋元入藏诸大小乘经">
  <meta period="唐">
 </head>
 <body>
  <h1 id="a1">大乘理趣六波罗蜜多经卷第八</h1>
  <h2 id="a2">静虑波罗蜜多品第九之一</h2>
  <p id="a3">尔时佛薄伽梵。<a id="a-4"></a>处种种摩尼宝王师子之座。<a id="a-5"></a>为无量无数大菩萨摩诃萨众之所围绕。<a id="a-6"></a>是诸菩萨或现天身天众围绕或现龙身龙众围绕。<a id="a-7"></a>乃至或现非人身非人众围绕。<a id="a-8"></a>或现菩萨身菩萨众围绕。<a id="a-9"></a>光明晃曜普及大会靡不周遍。<a id="a-A"></a>时慈氏菩萨摩诃萨即从座起。<a id="a-B"></a>偏袒右肩右膝着地。<a id="a-C"></a>合掌恭敬而白佛言。<a id="a-D"></a>大圣世尊以大慈悲。<a id="a-E"></a>利益安乐诸菩萨众。<a id="a-F"></a>已说精进波罗蜜多。<a id="a-G"></a>唯愿哀愍宣说静虑波罗蜜多。<a id="a-H"></a>令诸有情起大乘行。<a id="a-I"></a>云何思惟云何修习。<a id="a-J"></a>如是静虑波罗蜜多而得圆满。<a id="a-K"></a>唯愿宣说我等乐闻。</p>
  <p id="aL">尔时薄伽梵告慈氏菩萨摩诃萨言。<a id="a-M"></a>善哉善哉善男子。<a id="a-N"></a>汝今能问如是深义。<a id="a-O"></a>利益安乐一切有情。<a id="a-P"></a>汝等谛听善思念之。<a id="a-Q"></a>吾当为汝分别解说。<a id="a-R"></a>若善男子善女人。<a id="a-S"></a>发阿耨多罗三藐三菩提心。<a id="a-T"></a>应作如是谛念思惟。<a id="a-U"></a>佛道悬远无人能到。<a id="a-V"></a>唯有一法饶益有情。<a id="a-W"></a>所谓正定。<a id="a-X"></a>若诸菩萨未获此定。<a id="a-Y"></a>其心未得清净不动。<a id="a-Z"></a>生死涅槃无有二相。<a id="a-a"></a>由此义故为度众生。<a id="a-b"></a>以巧方便精勤修习。<a id="a-c"></a>相应静虑无相正智。<a id="a-d"></a>犹如虚空清净无垢常住不变。<a id="a-e"></a>复观此定犹如满月。<a id="a-f"></a>一切妄想犹若浮云。<a id="a-g"></a>又此正定如清凉风。<a id="a-h"></a>能除虚空一切云翳。<a id="a-i"></a>朗然清净光明照曜一切有情见皆生喜。<a id="a-j"></a>如是满月光明庄严能施有情清凉安乐。<a id="a-k"></a>如是静虑清凉之风。<a id="a-l"></a>能除性空妄想云翳。<a id="a-m"></a>正定满月出现世间。<a id="a-n"></a>大悲光明能除有情诸烦恼热。<a id="a-o"></a>使得清净安乐涅槃。<a id="a-p"></a>尔时薄伽梵而说颂言</p>
  <p id="aq">。</p>
  <p id="ar">静虑能生智　　定复从智生</p>
  <p id="as">佛果大菩提　　定慧为根本</p>
  <p id="at">供养读诵持　　施戒及安忍</p>
  <p id="au">正智见不二　　无二何可得</p>
  <p id="av">静虑为亲友　　究竟不相离</p>
  <p id="aw">世间一切法　　身殁皆相舍</p>
  <p id="ax">未来无善伴　　父母不能救</p>
  <p id="ay">况余诸眷属　　唯静虑能护</p>
  <p id="az">舍此身命时　　如弃于土木</p>
  <p id="a10">亲戚皆相离　　唯禅定随逐</p>
  <p id="a11">此身不坚固　　散乱造诸恶</p>
  <p id="a12">若不修禅定　　死堕三恶趣</p>
  <p id="a13">如人理家务　　事毕应止息</p>
  <p id="a14">如牛践谷时　　被捶犹应食</p>
  <p id="a15">如盲还本处　　惯习不失路</p>
  <p id="a16">若人乐修定　　必归空寂舍</p>
  <p id="a17">众生妄心起　　如翳见空花</p>
  <p id="a18">唯定慧能治　　诸佛说如是</p>
  <p id="a19">众生心躁动　　犹如旋火轮</p>
  <p id="a1A">若欲止息时　　无过修静虑</p>
  <p id="a1B">若于一念中　　不勤修静虑</p>
  <p id="a1C">如人遭贼劫　　身命难保全</p>
  <p id="a1D">舍定修余业　　虽获大果报</p>
  <p id="a1E">犹如杂毒药　　智者不应食</p>
  <p id="a1F">财宝如尘秽　　盛色方驶流</p>
  <p id="a1G">若不勤修定　　甘露门难启</p>
  <p id="a1H">如薪火所烧　　壮年老所逼</p>
  <p id="a1I">愚不修静虑　　为欲之所害</p>
  <p id="a1J">一切无常吞　　皆由贪五欲</p>
  <p id="a1K">禅定弃不修　　云何得常住</p>
  <p id="a1L">如人煮少米　　惜薪烧栴檀</p>
  <p id="a1M">舍定不修行　　散乱亦如是</p>
  <p id="a1N">愚人耽睡眠　　流转生死海</p>
  <p id="a1O">牦牛自爱尾　　贪惜丧其躯</p>
  <p id="a1P">轮王寿尽时　　七宝皆散失</p>
  <p id="a1Q">大臣及妃后　　一切无随者</p>
  <p id="a1R">唯有修静虑　　随逐不相离</p>
  <p id="a1S">智者乐修行　　必到涅槃岸</p>
  <p id="a1T">复次慈氏若菩萨摩诃萨。<a id="a-1U"></a>欲修静虑波罗蜜多。<a id="a-1V"></a>先当亲近大善知识。<a id="a-1W"></a>复应远离诸恶知识。<a id="a-1X"></a>世间不善及恶名闻由恶友生。<a id="a-1Y"></a>诸善法利名闻福德。<a id="a-1Z"></a>皆因善友之所生起。<a id="a-1a"></a>以依善友受持净戒庄严法身。<a id="a-1b"></a>破戒之人如燋谷种。<a id="a-1c"></a>一切善法皆不得生。<a id="a-1d"></a>况能滋长无漏深定。<a id="a-1e"></a>如是知已应当一心奉持净戒乃至小罪应生怖畏。<a id="a-1f"></a>宁丧身命不毁禁戒。<a id="a-1g"></a>如净戒中已广分别。<a id="a-1h"></a>复次菩萨摩诃萨欲修静虑先应舍离一切世间治生贩卖种殖根栽。<a id="a-1i"></a>何以故若不舍离扰乱其心。<a id="a-1j"></a>何能安住甚深禅定。<a id="a-1k"></a>以是因缘菩萨摩诃萨。<a id="a-1l"></a>于四威仪断除妄想善摄其心。<a id="a-1m"></a>设闻众声亦无动乱。<a id="a-1n"></a>譬如毒蛇置竹筒内其身自直。<a id="a-1o"></a>菩萨亦尔妄想回曲。<a id="a-1p"></a>置静虑中正见端直。<a id="a-1q"></a>不住生死不入涅槃离诸邪曲。<a id="a-1r"></a>若能如是善摄六根不令放逸。<a id="a-1s"></a>眼虽见色而不取相。<a id="a-1t"></a>安住甚深寂静解脱。<a id="a-1u"></a>耳鼻舌身意亦如是。<a id="a-1v"></a>恒以正智观察思惟。<a id="a-1w"></a>而此三业所作善根。<a id="a-1x"></a>为是自利为是利他。<a id="a-1y"></a>为益现在为益未来。<a id="a-1z"></a>若无如是利益事者。<a id="a-20"></a>菩萨观察决定不为。<a id="a-21"></a>犹如世间安立石像。<a id="a-22"></a>身口意业不动亦然设遇嗔骂应起慈心。<a id="a-23"></a>或侵利养不生忿恨。<a id="a-24"></a>或被打骂应舍本居。<a id="a-25"></a>自求寂静无患难处。<a id="a-26"></a>结跏趺坐正念观察。<a id="a-27"></a>以大悲心而为屋宅。<a id="a-28"></a>智慧为鼓以觉悟杖。<a id="a-29"></a>而扣击之。<a id="a-2A"></a>告诸烦恼。<a id="a-2B"></a>汝等当知诸烦恼贼从妄想生。<a id="a-2C"></a>我法身家有善事起。<a id="a-2D"></a>非汝所为汝宜速出。<a id="a-2E"></a>若不时出当断汝命。<a id="a-2F"></a>如是告已诸烦恼贼寻自退散。<a id="a-2G"></a>次于自身善起防护不应放逸。<a id="a-2H"></a>以大悲真言令诸有情所求满足。<a id="a-2I"></a>以方便慧而为大将。<a id="a-2J"></a>用四念处以为守护。<a id="a-2K"></a>本觉心王住第一义禅定宫阙。<a id="a-2L"></a>安处不动犹若金刚。<a id="a-2M"></a>以智慧剑斩烦恼贼。<a id="a-2N"></a>破生死军摧伏魔怨。<a id="a-2O"></a>荷负一切令诸众生皆得解脱。<a id="a-2P"></a>尔时菩萨复语其心。<a id="a-2Q"></a>汝于昔时已发誓愿。<a id="a-2R"></a>今当自勉令其圆满。<a id="a-2S"></a>过去如来已记别汝。<a id="a-2T"></a>当得菩提广度一切。<a id="a-2U"></a>汝于尔时对十方佛三乘贤圣作是誓愿。<a id="a-2V"></a>拔济一切五趣有情咸令解脱。<a id="a-2W"></a>今诸有情无依无怙无救无归。<a id="a-2X"></a>若入涅槃舍于生死违本誓愿。<a id="a-2Y"></a>凡诸世间濡行忠信言尚无二。<a id="a-2Z"></a>况汝昔愿而不依行。<a id="a-2a"></a>汝于今者应当正念一心不动。<a id="a-2b"></a>拔济有情出生死狱。<a id="a-2c"></a>安置无上大般涅槃。<a id="a-2d"></a>如是思已住于大乘甚深禅定。<a id="a-2e"></a>是即名为菩萨摩诃萨。<a id="a-2f"></a>修习静虑波罗蜜多。</p>
  <p id="a2g">佛告慈氏有十六种静虑波罗蜜多。<a id="a-2h"></a>一切声闻独觉所不能知。<a id="a-2i"></a>一者了达生死而无生死是菩萨静虑。<a id="a-2j"></a>安住如来清净禅故。<a id="a-2k"></a>二者于诸禅定不生味着是菩萨静虑。<a id="a-2l"></a>不住一切定乱相故。<a id="a-2m"></a>三者起大悲心是菩萨静虑。<a id="a-2n"></a>除诸有情。<a id="a-2o"></a>重障故。<a id="a-2p"></a>四者增长正定是菩萨静虑。<a id="a-2q"></a>不如三界见三界故。<a id="a-2r"></a>五者成就神通是菩萨静虑。<a id="a-2s"></a>能了有情诸心行故。<a id="a-2t"></a>六者善调伏心是菩萨静虑。<a id="a-2u"></a>不住调伏不调伏故。<a id="a-2v"></a>七者依无相智得净解脱超诸禅定是菩萨静虑。<a id="a-2w"></a>于色无色界得自在故。<a id="a-2x"></a>八者寂静极寂静是菩萨静虑。<a id="a-2y"></a>胜出一切声闻独觉诸禅定故。<a id="a-2z"></a>九者无能娆乱是菩萨静虑。<a id="a-30"></a>了心清净本无动故。<a id="a-31"></a>十者对治毁禁是菩萨静虑。<a id="a-32"></a>除诸有情烦恼习故。<a id="a-33"></a>十一者入智慧门是菩萨静虑。<a id="a-34"></a>善达世间如幻梦故。<a id="a-35"></a>十二者知众生心是菩萨静虑。<a id="a-36"></a>了诸有情本性空故。<a id="a-37"></a>十三者绍三宝种是菩萨静虑。<a id="a-38"></a>能现如来出世间故。<a id="a-39"></a>十四者得法自在是菩萨静虑。<a id="a-3A"></a>了一切法皆佛法故。<a id="a-3B"></a>十五者常住不坏是菩萨静虑。<a id="a-3C"></a>普门示现用恒寂故。<a id="a-3D"></a>十六者遍照一切是菩萨静虑。<a id="a-3E"></a>法界平等无不鉴故。<a id="a-3F"></a>慈氏当知此即名为菩萨摩诃萨。<a id="a-3G"></a>十六种静虑波罗蜜多。<a id="a-3H"></a>一切声闻独觉所未曾有。<a id="a-3I"></a>复次慈氏。<a id="a-3J"></a>菩萨摩诃萨于此胜三摩地。<a id="a-3K"></a>如是发起。<a id="a-3L"></a>如人要火取木作燧。<a id="a-3M"></a>以手钻摇勤求不懈方得火生。<a id="a-3N"></a>若数休息终难得火。<a id="a-3O"></a>菩萨摩诃萨亦复如是。<a id="a-3P"></a>求种智火以定为燧。<a id="a-3Q"></a>安忍为手精勤不息。<a id="a-3R"></a>便能发生一切智火。<a id="a-3S"></a>是火生已烧烦恼薪。<a id="a-3T"></a>以布施水沐浴清净。<a id="a-3U"></a>用持戒香涂摩其身。<a id="a-3V"></a>处大悲座受法王位。<a id="a-3W"></a>雨大法雨利乐有情。<a id="a-3X"></a>至大涅槃安乐解脱。<a id="a-3Y"></a>复次慈氏若诸菩萨心未纯熟。<a id="a-3Z"></a>于三摩地心有动转。<a id="a-3a"></a>犹如恶马难可调伏。<a id="a-3b"></a>当知是人退失禅定。<a id="a-3c"></a>应于如是胜三摩地。<a id="a-3d"></a>四威仪中无暂放舍。<a id="a-3e"></a>若诸菩萨三种心生。<a id="a-3f"></a>一者懒惰二者精进三非勤惰。<a id="a-3g"></a>如是知已应善调伏勤加精进。<a id="a-3h"></a>当除懈怠懒惰睡眠。<a id="a-3i"></a>及世缘务治生艰难。<a id="a-3j"></a>若离勤惰其心正直湛然寂静。<a id="a-3k"></a>如人远行速即疲极缓即不至。<a id="a-3l"></a>迟疾处中任运能达。<a id="a-3m"></a>菩萨摩诃萨亦复如是。<a id="a-3n"></a>应以中道安止其心。<a id="a-3o"></a>设身火然安处不动。<a id="a-3p"></a>住三摩地亦无味着。<a id="a-3q"></a>以大智力常住寂静。<a id="a-3r"></a>于生死海拔济有情令得解脱。<a id="a-3s"></a>应以十六种三摩地印记别其心。<a id="a-3t"></a>于刹那中有少动念。<a id="a-3u"></a>应当观察以正智钩。<a id="a-3v"></a>制令止住精勤不息。<a id="a-3w"></a>修行静虑波罗蜜多。</p>
  <p id="a3x">复次慈氏。<a id="a-3y"></a>菩萨摩诃萨修静虑者有五种障。<a id="a-3z"></a>一切有情皆被覆翳。<a id="a-40"></a>所谓五盖。<a id="a-41"></a>一者贪欲二者嗔恚三者掉悔四者昏眠五者疑盖。<a id="a-42"></a>除此五盖方得禅定身心不动。<a id="a-43"></a>是故菩萨而观察之。<a id="a-44"></a>何因而起云何远离。<a id="a-45"></a>菩萨应当先观色欲犹如水月。<a id="a-46"></a>水动月动心生法生。<a id="a-47"></a>贪欲之心亦复如是。<a id="a-48"></a>念念不住速起速灭。<a id="a-49"></a>复观色欲犹如蟒蛇在旷野中。<a id="a-4A"></a>嗔毒发时头如荫盖。<a id="a-4B"></a>行人热逼投此盖下。<a id="a-4C"></a>为毒所触因致命终。<a id="a-4D"></a>贪欲之人亦复如是。<a id="a-4E"></a>行于生死旷野碛中。<a id="a-4F"></a>妄见欲境生染着心。<a id="a-4G"></a>欲想才起丧失禅定。<a id="a-4H"></a>是即名为贪欲障盖。<a id="a-4I"></a>复次观于欲性。<a id="a-4J"></a>如地狱火烧炙有情。<a id="a-4K"></a>如水瀑流漂没一切无有慈悲。<a id="a-4L"></a>犹如罗刹损害有情。<a id="a-4M"></a>亦如狱卒损人手足。<a id="a-4N"></a>犹如利刀复如魁脍。<a id="a-4O"></a>断众生命。<a id="a-4P"></a>又如碜毒犯必命终。<a id="a-4Q"></a>如坠高山受大苦恼。<a id="a-4R"></a>如夜黑闇无所知见。<a id="a-4S"></a>如白癞病不可疗治。<a id="a-4T"></a>又如大海难使干竭。<a id="a-4U"></a>贪欲深广过于巨海。<a id="a-4V"></a>五欲粗重如妙高山。<a id="a-4W"></a>如紧波果端正可观。<a id="a-4X"></a>若人执之触便丧命。<a id="a-4Y"></a>如屠羊柱悬者必亡。<a id="a-4Z"></a>如热金冠戴之烧死。<a id="a-4a"></a>犹如过去转轮圣王。<a id="a-4b"></a>释提桓因四天王等。<a id="a-4c"></a>及诸力士那罗延天一切有情。<a id="a-4d"></a>皆因贪欲兴兵相伐。<a id="a-4e"></a>所积身骨如毗富罗山。<a id="a-4f"></a>过去既然现在未来亦复如是。<a id="a-4g"></a>复次世间之人。<a id="a-4h"></a>于己亲属父母兄弟极相怜爱。<a id="a-4i"></a>乃至身命无所吝惜。<a id="a-4j"></a>为贪欲故更相憎嫉。<a id="a-4k"></a>起毒恶心互相杀害。<a id="a-4l"></a>贪色之人有二苦因。<a id="a-4m"></a>一者富贵为贪色欲。<a id="a-4n"></a>受诸卑贱种种轻欺。<a id="a-4o"></a>二者为贪欲刀挑智慧眼。<a id="a-4p"></a>无所分别犹如盲人。<a id="a-4q"></a>为此因缘死堕地狱受无量苦。<a id="a-4r"></a>复次贪欲之人心无厌足如火添薪。<a id="a-4s"></a>亦如国王贪于土境。<a id="a-4t"></a>亦如商主贪其财利。<a id="a-4u"></a>如求慧解贪于听闻。<a id="a-4v"></a>如诸菩萨乐度众生。<a id="a-4w"></a>如是等人各于己事皆无厌足。<a id="a-4x"></a>贪欲之人亦复如是无有厌足。<a id="a-4y"></a>求于欲境忧苦艰难。<a id="a-4z"></a>得已守护缠缚倍增。<a id="a-50"></a>死堕地狱受大剧苦。<a id="a-51"></a>求静虑者常于如是。<a id="a-52"></a>色欲怨家不应想念。<a id="a-53"></a>况亲近之。<a id="a-54"></a>以是名为贪欲重盖。<a id="a-55"></a>复次嗔恚盖者。<a id="a-56"></a>如耽酒人饮已色变。<a id="a-57"></a>嗔恚亦尔颜容改变。<a id="a-58"></a>作种种相身心战掉。<a id="a-59"></a>或行毁谤损恼自他。<a id="a-5A"></a>嗔火烧心何能修定。<a id="a-5B"></a>劫功德贼无过嗔恚。<a id="a-5C"></a>修静虑者应当远离。</p>
  <p id="a5D">复次掉悔盖者。<a id="a-5E"></a>犹如狂人身心错乱。<a id="a-5F"></a>或缘亲里国邑寿命。<a id="a-5G"></a>苦乐等事妄起寻求。<a id="a-5H"></a>生善恶念追悔所作。<a id="a-5I"></a>如是躁动不能寂静。<a id="a-5J"></a>覆蔽行舍障奢摩他。<a id="a-5K"></a>如是名为掉悔重盖。<a id="a-5L"></a>复次昏眠盖者。<a id="a-5M"></a>疲极[夢-夕+登]懜颦申缺呿昏昧不任。<a id="a-5N"></a>能覆轻安障观慧品。<a id="a-5O"></a>修静虑者应当除弃。<a id="a-5P"></a>是则名为昏眠重盖。<a id="a-5Q"></a>复次疑惑盖者。<a id="a-5R"></a>常怀疑惑理事不决。<a id="a-5S"></a>障碍施戒安忍精进。<a id="a-5T"></a>禅定智慧三世因果。<a id="a-5U"></a>三宝性相皆不显现。<a id="a-5V"></a>如何能生微妙静虑。<a id="a-5W"></a>是名疑盖。<a id="a-5X"></a>由此五盖学行难成。<a id="a-5Y"></a>戒定慧门不能显了。<a id="a-5Z"></a>如是知已审谛思惟。<a id="a-5a"></a>修定之人应当远离。<a id="a-5b"></a>精勤修习能除欲苦。<a id="a-5c"></a>获深禅定而不味着。<a id="a-5d"></a>由此静虑起五神通。<a id="a-5e"></a>云何为五。<a id="a-5f"></a>所谓天眼天耳他心宿住神境智证通。<a id="a-5g"></a>云何名为天眼智通。<a id="a-5h"></a>以天眼力彻见十方无量无边诸佛世界。<a id="a-5i"></a>所有一切众生之类。<a id="a-5j"></a>若卵生若胎生。<a id="a-5k"></a>湿生化生有色无色。<a id="a-5l"></a>有想无想非有想非无想等一切有情。<a id="a-5m"></a>如观掌中阿摩勒果。<a id="a-5n"></a>如是有情皆被诸苦之所缠缚。<a id="a-5o"></a>菩萨观已起大悲心。<a id="a-5p"></a>此等有情堕生死海粪秽大坑。<a id="a-5q"></a>我今云何放舍不救。<a id="a-5r"></a>以是应当勤加精进身心无倦。<a id="a-5s"></a>便能发起念佛三昧。<a id="a-5t"></a>以定力故能见十方。<a id="a-5u"></a>一切诸佛遍满虚空。<a id="a-5v"></a>坐金刚座成等正觉。<a id="a-5w"></a>或见诸佛初转法轮。<a id="a-5x"></a>或见诸佛往于天上。<a id="a-5y"></a>或见如来从宝阶下。<a id="a-5z"></a>或见如来入里乞食。<a id="a-60"></a>或见如来随根说法。<a id="a-61"></a>或为国王大臣长者。<a id="a-62"></a>居士婆罗门身如应说法。<a id="a-63"></a>或为苾刍苾刍尼信男信女如应说法。<a id="a-64"></a>或现天龙药叉阿苏罗健闼婆迦噜罗紧捺罗摩呼洛迦人非人等。<a id="a-65"></a>薜荔多毕舍遮鸠畔吒补呾那迦吒补呾那阎摩罗王饿鬼傍生。<a id="a-66"></a>各随本音皆言如来为我说法。<a id="a-67"></a>悉得解悟欢喜踊跃。<a id="a-68"></a>或见诸佛为诸菩萨说六波罗蜜。<a id="a-69"></a>或为缘觉说十二因缘。<a id="a-6A"></a>或为声闻说四谛法。<a id="a-6B"></a>或劝有情安十善道。<a id="a-6C"></a>或见诸佛现梵王身如应说法。<a id="a-6D"></a>或现帝释身如应说法。<a id="a-6E"></a>或现护世四王身如应说法。<a id="a-6F"></a>或现大自在天身如应说法。<a id="a-6G"></a>或现那罗延天身如应说法。<a id="a-6H"></a>或现日天子身如应说法。<a id="a-6I"></a>或现月天子身如应说法。<a id="a-6J"></a>或现龙神药叉诸仙婆罗门等身如应说法。<a id="a-6K"></a>或有应见转轮王身国王宰官诸男女身和上阿阇梨及佛如来尊重弟子。<a id="a-6L"></a>皆为现之如应说法。<a id="a-6M"></a>或现地狱饿鬼傍生异类之身而为说法。<a id="a-6N"></a>各各闻已离诸苦难及离饥渴。<a id="a-6O"></a>不相残害慈心相向。<a id="a-6P"></a>或有应见娑罗树林入般涅槃。<a id="a-6Q"></a>而为现之如应说法。<a id="a-6R"></a>或有应见般涅槃后分布设利。<a id="a-6S"></a>起诸塔庙而为现之。<a id="a-6T"></a>令申供养而得解脱。<a id="a-6U"></a>如是诸佛现种种相。<a id="a-6V"></a>皆令得度生老病死。<a id="a-6W"></a>如是诸相遍满虚空。<a id="a-6X"></a>皆佛神通自在变现。<a id="a-6Y"></a>种种奇特诸希有事。<a id="a-6Z"></a>菩萨虽见如是种种神通变化。<a id="a-6a"></a>但名静虑所起天眼。<a id="a-6b"></a>不得名为波罗蜜多。</p>
  <p id="a6c">复次菩萨摩诃萨所得天眼。<a id="a-6d"></a>胜于一切天龙八部。<a id="a-6e"></a>有学无学声闻独觉所得天眼。<a id="a-6f"></a>最上最胜最妙最尊。<a id="a-6g"></a>最极明净最大势力。<a id="a-6h"></a>以此天眼能见过去无量无边诸佛菩萨。<a id="a-6i"></a>行住坐卧种种威仪种种行门。<a id="a-6j"></a>禅定解脱十地妙智。<a id="a-6k"></a>陀罗尼门无碍辩才。<a id="a-6l"></a>善巧方便悉令圆满。<a id="a-6m"></a>如是菩萨天眼清净。<a id="a-6n"></a>见诸色像无有障碍。<a id="a-6o"></a>无染无著不取一切色像之相。<a id="a-6p"></a>能离一切随眠执见。<a id="a-6q"></a>然其眼根本性清净亦不依止一切境界又此眼根不从一切随眠烦恼习气所生。<a id="a-6r"></a>亦无染着不迷不乱亦无翳障无复分别不为一切诸烦恼障。<a id="a-6s"></a>及所知障之所缠缚。<a id="a-6t"></a>于一切法而得自在。<a id="a-6u"></a>又此眼根能了一切诸法平等住真解脱。<a id="a-6v"></a>能知一切差别根性无能坏相。<a id="a-6w"></a>于一刹那能见一切有情之类。<a id="a-6x"></a>又此天眼体性明净。<a id="a-6y"></a>能离一切浊乱之法。<a id="a-6z"></a>而能觉知慈悲之性。<a id="a-70"></a>不舍有情亦无缚着无贪无害。<a id="a-71"></a>又此天眼胜义境界。<a id="a-72"></a>从真谛生智为先导。<a id="a-73"></a>住于大悲了达诸法及甚深义离诸戏论。<a id="a-74"></a>如所见闻能如实说。<a id="a-75"></a>远离一切诸不善法。<a id="a-76"></a>趣向无上正等菩提心无障碍。<a id="a-77"></a>见悭吝者劝令舍施。<a id="a-78"></a>见毁禁者生悲愍心。<a id="a-79"></a>见多嗔者令住安忍。<a id="a-7A"></a>见懈怠者令起精进。<a id="a-7B"></a>见散乱者令修静虑。<a id="a-7C"></a>是愚痴者令学智慧。<a id="a-7D"></a>行邪径者示以正道。<a id="a-7E"></a>狭劣心者示以大乘。<a id="a-7F"></a>令诸有情入一切智。<a id="a-7G"></a>发胜神通圆满菩提一切智智。<a id="a-7H"></a>慈氏当知此即名为菩萨摩诃萨修行静虑。<a id="a-7I"></a>所起清净天眼智通。</p>
  <p id="a7J">复次慈氏云何名为菩萨摩诃萨。<a id="a-7K"></a>修行静虑波罗蜜多起天耳通。<a id="a-7L"></a>所谓以天耳力胜于一切天龙八部声闻独觉。<a id="a-7M"></a>菩萨摩诃萨所得天耳最上最胜最妙最尊。<a id="a-7N"></a>最极明净有大势力。<a id="a-7O"></a>何以故由此功德。<a id="a-7P"></a>回向无上正等菩提。<a id="a-7Q"></a>菩萨摩诃萨以此天耳。<a id="a-7R"></a>能闻十方无量世界。<a id="a-7S"></a>诸佛如来独觉声闻。<a id="a-7T"></a>天龙八部人与非人。<a id="a-7U"></a>乃至地狱饿鬼畜生。<a id="a-7V"></a>情非情等所有音声。<a id="a-7W"></a>悉皆得闻彼诸有情若干种心。<a id="a-7X"></a>三业差别所出音声。<a id="a-7Y"></a>如是菩萨皆如实知。<a id="a-7Z"></a>凡所发言作善恶因。<a id="a-7a"></a>起贪着语迷惑之声亦如实知。<a id="a-7b"></a>或有言音理虽真正言词粗犷。<a id="a-7c"></a>或有言音理虽不正言词柔软。<a id="a-7d"></a>或有言音二俱妙好。<a id="a-7e"></a>或有言音二具粗鄙。<a id="a-7f"></a>以此天耳皆如实知。<a id="a-7g"></a>又此天耳能闻一切凡圣之声。<a id="a-7h"></a>于凡不厌于圣不忻。<a id="a-7i"></a>于贤圣境起爱乐心。<a id="a-7j"></a>于凡夫境起大悲心。<a id="a-7k"></a>如是一切前中后际。<a id="a-7l"></a>所有音声皆如实知不生执着。<a id="a-7m"></a>又此天耳普闻十方。<a id="a-7n"></a>无量无边所有世界。<a id="a-7o"></a>一切诸佛说法音声。<a id="a-7p"></a>皆如实知心无错乱。<a id="a-7q"></a>亦不忘失随根为说。<a id="a-7r"></a>了知法性无坚不坚非虚非实。<a id="a-7s"></a>闻一如来所说正法。<a id="a-7t"></a>无边诸佛所有法门。<a id="a-7u"></a>一时悉闻不错不乱不相妨碍。<a id="a-7v"></a>悉能领受文字章句。<a id="a-7w"></a>义理性相皆如实知。<a id="a-7x"></a>又闻如来为诸众生。<a id="a-7y"></a>各随类音而为说法。<a id="a-7z"></a>令诸有情了真实相皆得解脱。<a id="a-80"></a>以此功德回向如来清净天耳。<a id="a-81"></a>愿于未来不闻一切声闻独觉二乘之名。<a id="a-82"></a>慈氏当知此即名为菩萨摩诃萨修行静虑。<a id="a-83"></a>所起清净天耳智通。</p>
  <p id="a84">复次慈氏云何名为菩萨摩诃萨他心智通。<a id="a-85"></a>所谓一切有情过去未来现在之心。<a id="a-86"></a>善恶无记皆悉能知。<a id="a-87"></a>复知过去一切有情。<a id="a-88"></a>所作诸业因果差别。<a id="a-89"></a>又知众生大心小心非大小心。<a id="a-8A"></a>有欲无欲有垢无垢心。<a id="a-8B"></a>愚心智心广心略心。<a id="a-8C"></a>定乱缚脱胜劣差别。<a id="a-8D"></a>上心下心皆悉知之。<a id="a-8E"></a>又知有情布施持戒。<a id="a-8F"></a>忍辱精进禅定智慧。<a id="a-8G"></a>有相无相慈悲喜舍相应之心。<a id="a-8H"></a>声闻独觉大乘菩萨相应之心。<a id="a-8I"></a>此诸有情能具如是善根之因。<a id="a-8J"></a>或复有情生于贵族所为下劣。<a id="a-8K"></a>或生下贱心性清净。<a id="a-8L"></a>或心性不善所为清净。<a id="a-8M"></a>或二俱清净或二俱不善。<a id="a-8N"></a>如是有情过去所有。<a id="a-8O"></a>心行差别皆如实知。<a id="a-8P"></a>随其所应而为说法。<a id="a-8Q"></a>此即名为了知过去一切有情他心智通。<a id="a-8R"></a>复能了知未来有情现在布施。<a id="a-8S"></a>能生未来净持戒因。<a id="a-8T"></a>复知有情现在持戒。<a id="a-8U"></a>能生未来安忍之因。<a id="a-8V"></a>又知现在安忍因缘。<a id="a-8W"></a>能生未来精进之因。<a id="a-8X"></a>又知有情现在精进。<a id="a-8Y"></a>能生未来静虑之因。<a id="a-8Z"></a>又知有情现修相善。<a id="a-8a"></a>能生未来无相慧因。<a id="a-8b"></a>又知有情现修小善。<a id="a-8c"></a>能作未来大乘之因。<a id="a-8d"></a>如是诸心因缘相貌。<a id="a-8e"></a>菩萨摩诃萨皆如实知。<a id="a-8f"></a>随缘救拔心无劳倦。<a id="a-8g"></a>令诸有情深入佛慧。<a id="a-8h"></a>无有增减如是说法无有断绝。<a id="a-8i"></a>未曾于法生悭吝心。<a id="a-8j"></a>此即菩萨能知未来他心智通。<a id="a-8k"></a>复知现在一切有情。<a id="a-8l"></a>有贪欲心无贪欲心。<a id="a-8m"></a>有过失心无过失心。<a id="a-8n"></a>愚心智心广心略心。<a id="a-8o"></a>定心乱心动心不动心。<a id="a-8p"></a>缚无缚心垢无垢心。<a id="a-8q"></a>广大心无量心上下心皆如实知。<a id="a-8r"></a>一一有情无量烦恼之所系缚皆如实知。<a id="a-8s"></a>如是知已随根差别如应说法。<a id="a-8t"></a>了心无心不着自他。<a id="a-8u"></a>以善方便禅定智慧。<a id="a-8v"></a>决择有情根性利钝。<a id="a-8w"></a>永断生死烦恼根源。<a id="a-8x"></a>了本性空圆满无缺。<a id="a-8y"></a>无染无著亦无过失。<a id="a-8z"></a>无滓无秽亦无粗涩。<a id="a-90"></a>了知诸法如幻如化。<a id="a-91"></a>能知有情心行差别。<a id="a-92"></a>慈氏当知此即名为菩萨摩诃萨修行静虑。<a id="a-93"></a>所起清净他心智通。</p>
  <p id="a94">复次慈氏云何名为菩萨摩诃萨。<a id="a-95"></a>修行静虑波罗蜜多起宿住随念智证通。<a id="a-96"></a>所谓住不动地得法平等。<a id="a-97"></a>善能了知诸法实性。<a id="a-98"></a>清净智慧住奢摩他毗钵舍那止观相应。<a id="a-99"></a>于一切事心无忘失。<a id="a-9A"></a>智为先导三业清净。<a id="a-9B"></a>福德智慧二种庄严。<a id="a-9C"></a>自然觉悟不由师教。<a id="a-9D"></a>到于涅槃常乐彼岸。<a id="a-9E"></a>菩萨摩诃萨以如是智。<a id="a-9F"></a>能忆过去一生二生。<a id="a-9G"></a>若十二十乃至一劫百千万亿那庾多劫。<a id="a-9H"></a>若成若坏皆悉忆知。<a id="a-9I"></a>彼诸劫中如是有情。<a id="a-9J"></a>生如是家如是父母。<a id="a-9K"></a>如是种族如是姓字。<a id="a-9L"></a>如是相貌色力寿量。<a id="a-9M"></a>苦乐等事无不明了。<a id="a-9N"></a>又诸有情此灭彼生。<a id="a-9O"></a>种种家族自身他身。<a id="a-9P"></a>无量劫生悉皆忆念。<a id="a-9Q"></a>及彼生处所有善根。<a id="a-9R"></a>及相劝发忆念知已。<a id="a-9S"></a>悉皆回向无上菩提。<a id="a-9T"></a>又观过去生死之身。<a id="a-9U"></a>无常苦空无我不净。<a id="a-9V"></a>如是知已于诸色相。<a id="a-9W"></a>寿命修短富贵自在。<a id="a-9X"></a>不生我慢不求释梵护世四王人天果报。<a id="a-9Y"></a>但以大悲利乐有情随愿受生。<a id="a-9Z"></a>又知过去无量生中所造恶业深生愧悔。<a id="a-9a"></a>于现在世能舍身命不造诸恶。<a id="a-9b"></a>于无量世所有善业。<a id="a-9c"></a>悉皆回向阿耨多罗三藐三菩提。<a id="a-9d"></a>普施法界一切有情。<a id="a-9e"></a>不求世间最上果报。<a id="a-9f"></a>绍三宝种尽未来际。<a id="a-9g"></a>无有断绝永无休息。<a id="a-9h"></a>慈氏当知此即名为菩萨摩诃萨修行静虑。<a id="a-9i"></a>所起清净宿住智通。</p>
  <p id="a9j">复次慈氏云何名为菩萨摩诃萨。<a id="a-9k"></a>修行静虑波罗蜜多。<a id="a-9l"></a>起神境智通利乐无尽。<a id="a-9m"></a>所谓菩萨住不动地。<a id="a-9n"></a>得真寂静除去忧苦。<a id="a-9o"></a>寻伺喜乐出入息等。<a id="a-9p"></a>不生不灭住真法界。<a id="a-9q"></a>能现种种神通变化。<a id="a-9r"></a>或身如火聚放大光明。<a id="a-9s"></a>遍满三千大千世界。<a id="a-9t"></a>或身上出水如注大雨。<a id="a-9u"></a>扪摸日月威光自在。<a id="a-9v"></a>或现大身上至梵天。<a id="a-9w"></a>或现小身犹如芥子。<a id="a-9x"></a>或震动大地如水涛波。<a id="a-9y"></a>或以一身而现多身。<a id="a-9z"></a>或以多身还复一身。<a id="a-A0"></a>或隐或显说种种法。<a id="a-A1"></a>或没山石或复直过若上若下。<a id="a-A2"></a>如电流光往还自在。<a id="a-A3"></a>行坐空中如鸟飞翔。<a id="a-A4"></a>或履地如水履水如地。<a id="a-A5"></a>出没自在无所障碍。<a id="a-A6"></a>如是神力皆为利乐一切有情。<a id="a-A7"></a>复以大悲普门示现。<a id="a-A8"></a>或现佛身或菩萨身。<a id="a-A9"></a>声闻独觉释梵等身。<a id="a-AA"></a>及诸异类种种之身。<a id="a-AB"></a>随其根性皆悉为现。<a id="a-AC"></a>随其乐欲而为说法。<a id="a-AD"></a>或诸有情恃其力势而起贡高。<a id="a-AE"></a>随彼所应而为现身调伏说法。<a id="a-AF"></a>或为释梵护世四王。<a id="a-AG"></a>那罗延等诸大力士。<a id="a-AH"></a>为降伏故举妙高山。<a id="a-AI"></a>掷置他方无量世界。<a id="a-AJ"></a>犹如掷彼阿摩勒果还置本处。<a id="a-AK"></a>而诸天人无往来想。<a id="a-AL"></a>菩萨神力亦无损减又复于此三千大千世界。<a id="a-AM"></a>上至色究竟天下至水际。<a id="a-AN"></a>以其右手掌此世界。<a id="a-AO"></a>住经一劫行住坐卧而无妨碍。<a id="a-AP"></a>还置本处而诸有情水性之属。<a id="a-AQ"></a>亦无娆害都不觉知往来之想。<a id="a-AR"></a>如是菩萨示现自在神通力时。<a id="a-AS"></a>令诸有情骄慢之心。<a id="a-AT"></a>悉皆调伏而为说法。</p>
  <p id="aAU">复次菩萨以神通力。<a id="a-AV"></a>随意所欲皆得自在。<a id="a-AW"></a>如如意宝所求皆得。<a id="a-AX"></a>或变大海而为牛迹。<a id="a-AY"></a>或以牛迹而为大海。<a id="a-AZ"></a>或现火灾至于初禅。<a id="a-Aa"></a>或现水灾至于二禅。<a id="a-Ab"></a>或现风灾至于三禅。<a id="a-Ac"></a>或变水作火变火为水。<a id="a-Ad"></a>如是种种上中下法。<a id="a-Ae"></a>随心变化而得自在。<a id="a-Af"></a>更无有人能动转者。<a id="a-Ag"></a>除佛世尊余无能坏。<a id="a-Ah"></a>菩萨以此广大神变。<a id="a-Ai"></a>随其根缘说广略法。<a id="a-Aj"></a>令诸有情而得解脱。<a id="a-Ak"></a>如是菩萨自在神力。<a id="a-Al"></a>一切天魔及烦恼魔所不能障。<a id="a-Am"></a>以是菩萨过彼天魔及烦恼魔。<a id="a-An"></a>入佛境界随其根缘。<a id="a-Ao"></a>拔济有情得大自在。<a id="a-Ap"></a>常不断绝无能动转。<a id="a-Aq"></a>慈氏当知此即名为菩萨摩诃萨修行静虑。<a id="a-Ar"></a>所起神境智通化用无尽。<a id="a-As"></a>如是五通但名静虑。<a id="a-At"></a>不得名为波罗蜜多。</p>
  <p id="aAu">复次慈氏若诸菩萨得此通已。<a id="a-Av"></a>精勤修习静虑波罗蜜多。<a id="a-Aw"></a>于无上菩提得不退转。<a id="a-Ax"></a>譬如贫人掘一伏藏。<a id="a-Ay"></a>未见异相犹怀懈慢。<a id="a-Az"></a>穿掘不已渐见少相。<a id="a-B0"></a>勇锐精勤无有休息。<a id="a-B1"></a>以不息故便能得之。<a id="a-B2"></a>菩萨摩诃萨亦复如是。<a id="a-B3"></a>未得阿耨多罗三藐三菩提。<a id="a-B4"></a>日夜精勤修真静虑。<a id="a-B5"></a>不休不息乃至证得无上菩提。</p>
  <p id="aB6">复次慈氏如是静虑一切有情发心非难。<a id="a-B7"></a>长时不懈能成就者是则为难。<a id="a-B8"></a>譬如胜军侵夺他国取之不难。<a id="a-B9"></a>得已善守是则为难。<a id="a-BA"></a>外道邪师修定亦尔。<a id="a-BB"></a>不近善友不闻正法。<a id="a-BC"></a>邪求解脱获无色定谓得涅槃。<a id="a-BD"></a>寿尽之时趣地狱报。<a id="a-BE"></a>复如痴人畜养毒蛇常饮牛乳。<a id="a-BF"></a>所以者何。<a id="a-BG"></a>世医皆言牛乳除毒。<a id="a-BH"></a>蛇饮乳已嗔毒转盛。<a id="a-BI"></a>如是痴人谓蛇毒尽。<a id="a-BJ"></a>而摩[打-丁+(改-己)]之为蛇所螫中毒而死。<a id="a-BK"></a>一切众生亦复如是。<a id="a-BL"></a>日夜畜养如是毒身。<a id="a-BM"></a>为求安乐常供饮食。<a id="a-BN"></a>无常忽至死魔毒发。<a id="a-BO"></a>失诸善法趣向三涂。</p>
  <p id="aBP">复次慈氏声闻独觉所得静虑。<a id="a-BQ"></a>断烦恼障无大悲心。<a id="a-BR"></a>而入涅槃非真静虑。<a id="a-BS"></a>凡夫有情身口意业。<a id="a-BT"></a>恒为八万四千烦恼之所缠缚不得自在。<a id="a-BU"></a>譬如有人供养怨家。<a id="a-BV"></a>罗刹恶鬼供给不已渐得调伏。<a id="a-BW"></a>烦恼怨家恶罗刹鬼。<a id="a-BX"></a>则不如是。<a id="a-BY"></a>供给色香烦恼转炽难可调伏。<a id="a-BZ"></a>何能修习禅定解脱。<a id="a-Ba"></a>既无禅定何有智慧。<a id="a-Bb"></a>既无正智十善亦无。<a id="a-Bc"></a>当堕地狱饿鬼傍生。<a id="a-Bd"></a>以是因缘菩萨摩诃萨。<a id="a-Be"></a>应修梵行四无量心。<a id="a-Bf"></a>起无缘慈普遍法界。<a id="a-Bg"></a>何以故菩萨大慈无有齐限。<a id="a-Bh"></a>不可思量无边际故。<a id="a-Bi"></a>一切有情遍十方界。<a id="a-Bj"></a>菩萨大慈亦复如是。<a id="a-Bk"></a>譬如虚空无有边际。<a id="a-Bl"></a>菩萨大慈亦复如是。<a id="a-Bm"></a>以是当知有情无尽。<a id="a-Bn"></a>菩萨大慈心亦无尽。<a id="a-Bo"></a>真空无尽慈亦无尽。<a id="a-Bp"></a>以是因缘菩萨大慈真实无尽。</p>
  <p id="aBq">尔时慈氏菩萨白佛言。<a id="a-Br"></a>世尊菩萨普于如是有情起大慈悲。<a id="a-Bs"></a>颇有譬喻得宣说者愿为开示。<a id="a-Bt"></a>尔时薄伽梵。<a id="a-Bu"></a>告慈氏菩萨摩诃萨言。<a id="a-Bv"></a>善男子不可以少因缘譬喻而得宣说。<a id="a-Bw"></a>慈氏当知譬如东方有殑伽沙等世界。<a id="a-Bx"></a>南西北方四维上下亦复如是。<a id="a-By"></a>如是十方殑伽沙数世界。<a id="a-Bz"></a>合为一海满中海水。<a id="a-C0"></a>如是十方殑伽沙数世界。<a id="a-C1"></a>满中有情一一有情。<a id="a-C2"></a>各持一毛取大海水。<a id="a-C3"></a>滴于余处。<a id="a-C4"></a>至满一劫。<a id="a-C5"></a>是海有竭。<a id="a-C6"></a>彼诸有情尚未穷尽。<a id="a-C7"></a>善男子如是有情。<a id="a-C8"></a>遍于十方殑伽沙数世界。<a id="a-C9"></a>菩萨于彼一一有情起大慈心。<a id="a-CA"></a>善男子于意云何。<a id="a-CB"></a>如是慈心有边际不。<a id="a-CC"></a>慈氏菩萨白佛言。<a id="a-CD"></a>世尊假使虚空尚可测量。<a id="a-CE"></a>此大慈心不可穷尽佛告慈氏若菩萨摩诃萨。<a id="a-CF"></a>闻是慈心无边无尽不惊怖者。<a id="a-CG"></a>当知是人亦得如是慈心无尽。<a id="a-CH"></a>其慈心者能护自他。<a id="a-CI"></a>灭除一切诤讼诸恶。<a id="a-CJ"></a>能覆有情所有过失。<a id="a-CK"></a>令诸众生三业调善。<a id="a-CL"></a>常得安乐离诸怨怖。<a id="a-CM"></a>多嗔恨者令其慈忍。<a id="a-CN"></a>息诸战阵刀兵等苦。<a id="a-CO"></a>悉能救护一切有情。<a id="a-CP"></a>离诸欺诳名闻十方。<a id="a-CQ"></a>释梵四王恭敬供养。<a id="a-CR"></a>慈心璎珞以自庄严。<a id="a-CS"></a>为诸有情解脱导首。<a id="a-CT"></a>能令二乘回心向大。<a id="a-CU"></a>积集一切菩提资粮。<a id="a-CV"></a>不为世福之所屈伏。<a id="a-CW"></a>恒以相好庄严其身。<a id="a-CX"></a>能除一切诸根残缺。<a id="a-CY"></a>舍离八难得生人天。<a id="a-CZ"></a>行八圣道涅槃正路。<a id="a-Ca"></a>菩萨修慈不贪五欲。<a id="a-Cb"></a>但于有情起平等心。<a id="a-Cc"></a>行布施时心无分别。<a id="a-Cd"></a>护净尸罗救犯禁者。<a id="a-Ce"></a>示安忍力令离嗔恚。<a id="a-Cf"></a>所行精进皆顺正法。<a id="a-Cg"></a>住三摩地慈救一切。<a id="a-Ch"></a>发大智慧出离世间。<a id="a-Ci"></a>烦恼菩提无有二相。<a id="a-Cj"></a>无缘大慈降魔军众。<a id="a-Ck"></a>而能安乐一切有情。<a id="a-Cl"></a>此生来生常不舍离。<a id="a-Cm"></a>行住坐卧恒劝修持。<a id="a-Cn"></a>我慢销除离诸放逸。<a id="a-Co"></a>又慈心者惭愧衣服净戒涂香。<a id="a-Cp"></a>能断世间烦恼习气。<a id="a-Cq"></a>饶益有情施一切乐。<a id="a-Cr"></a>声闻慈心唯求自利。<a id="a-Cs"></a>菩萨大慈救护一切。</p>
  <p id="aCt">复次慈氏慈有三种。<a id="a-Cu"></a>一众生缘慈。<a id="a-Cv"></a>二法缘慈。<a id="a-Cw"></a>三无缘慈。<a id="a-Cx"></a>云何众生缘慈。<a id="a-Cy"></a>若初发心遍观有情起大慈心。<a id="a-Cz"></a>云何法缘慈。<a id="a-D0"></a>若修行时。<a id="a-D1"></a>观一切法。<a id="a-D2"></a>名法缘慈。<a id="a-D3"></a>云何无缘慈。<a id="a-D4"></a>得无生忍。<a id="a-D5"></a>无有二相名无缘慈。<a id="a-D6"></a>慈氏当知此即菩萨摩诃萨。<a id="a-D7"></a>住真法界大慈心也。</p>
 </body>
</html>