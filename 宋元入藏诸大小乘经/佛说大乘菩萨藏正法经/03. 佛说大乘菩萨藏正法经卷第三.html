<!doctype html>
<html id="z3IBUgRgt" data-ver="417">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘菩萨藏正法经卷第三</h1>
  <h2 id="a2">长者贤护品第一之三</h2>
  <p id="a3">复次长者。<a id="a-4"></a>又复世间十不善业。<a id="a-5"></a>所谓杀生偷盗邪染妄言绮语两舌恶口贪嗔邪见。<a id="a-6"></a>如是十种不善业道。<a id="a-7"></a>汝等各欲求解脱邪。<a id="a-8"></a>又复世间十杂染法。<a id="a-9"></a>所谓悭吝杂染。<a id="a-A"></a>毁戒杂染。<a id="a-B"></a>嗔恚杂染。<a id="a-C"></a>懈怠杂染。<a id="a-D"></a>散乱杂染。<a id="a-E"></a>恶慧杂染。<a id="a-F"></a>无闻杂染。<a id="a-G"></a>疑惑杂染。<a id="a-H"></a>无信解杂染。<a id="a-I"></a>不尊重杂染。<a id="a-J"></a>如是十种杂染之法。<a id="a-K"></a>汝等各欲求解脱邪。<a id="a-L"></a>又复世间有其十种生死怖畏。<a id="a-M"></a>所谓悭嫉覆盖。<a id="a-N"></a>无明萦缠。<a id="a-O"></a>欲海泛溢。<a id="a-P"></a>欲中艰苦。<a id="a-Q"></a>欲箭所射。<a id="a-R"></a>忿恨烟塞。<a id="a-S"></a>贪火烧然。<a id="a-T"></a>嗔毒隐覆。<a id="a-U"></a>痴障如刺。<a id="a-V"></a>生死旷野险难怖畏。<a id="a-W"></a>如是十种生死怖畏。<a id="a-X"></a>汝等各欲求解脱邪。</p>
  <p id="aY">尔时五百长者。<a id="a-Z"></a>异口同音前白佛言。<a id="a-a"></a>世尊。<a id="a-b"></a>我等各欲解脱。<a id="a-c"></a>十种娆乱之法总略而言。<a id="a-d"></a>乃至十种生死怖畏彼彼十法。<a id="a-e"></a>我等各欲悉求解脱。</p>
  <p id="af">尔时世尊。<a id="a-g"></a>告五百长者言。<a id="a-h"></a>汝等各欲求解脱者。<a id="a-i"></a>而彼解脱从何所求。<a id="a-j"></a>诸长者。<a id="a-k"></a>眼不欲解脱。<a id="a-l"></a>何以故。<a id="a-m"></a>眼本无转亦复无作。<a id="a-n"></a>眼无所思亦无了知。<a id="a-o"></a>是故应知。<a id="a-p"></a>眼本不从我之建立。<a id="a-q"></a>诸长者。<a id="a-r"></a>耳鼻舌身意不欲解脱。<a id="a-s"></a>何以故。<a id="a-t"></a>耳鼻舌身意。<a id="a-u"></a>本无转亦复无作。<a id="a-v"></a>意无所思。<a id="a-w"></a>亦无了知。<a id="a-x"></a>是故应知。<a id="a-y"></a>意本不从我之建立。<a id="a-z"></a>诸长者。<a id="a-10"></a>色不欲解脱。<a id="a-11"></a>何以故。<a id="a-12"></a>色无所转亦复无作。<a id="a-13"></a>色无所思亦无了知。<a id="a-14"></a>是故应知。<a id="a-15"></a>色本不从我之建立。<a id="a-16"></a>声香味触法不欲解脱。<a id="a-17"></a>何以故。<a id="a-18"></a>法无所转亦复无作。<a id="a-19"></a>法无所思亦无了知。<a id="a-1A"></a>是故应知。<a id="a-1B"></a>法本不从我之建立。</p>
  <p id="a1C">又复长者。<a id="a-1D"></a>色蕴不欲解脱。<a id="a-1E"></a>何以故。<a id="a-1F"></a>色蕴无转亦复无作。<a id="a-1G"></a>色蕴无思亦无了知。<a id="a-1H"></a>是故应知。<a id="a-1I"></a>色蕴不从我之建立。<a id="a-1J"></a>受蕴想蕴行蕴识蕴不欲解脱。<a id="a-1K"></a>何以故。<a id="a-1L"></a>识蕴无转亦复无作。<a id="a-1M"></a>识蕴无思亦无了知。<a id="a-1N"></a>是故应知。<a id="a-1O"></a>识蕴不从我之建立。</p>
  <p id="a1P">又复长者。<a id="a-1Q"></a>地界不欲解脱。<a id="a-1R"></a>何以故。<a id="a-1S"></a>地界无转亦复无作。<a id="a-1T"></a>地界无思亦无了知。<a id="a-1U"></a>是故应知。<a id="a-1V"></a>地界不从我之建立。<a id="a-1W"></a>水火风空识界不欲解脱。<a id="a-1X"></a>何以故。<a id="a-1Y"></a>识界无转亦无所作。<a id="a-1Z"></a>识界无思亦无了知。<a id="a-1a"></a>是故应知。<a id="a-1b"></a>识界不从我之建立。</p>
  <p id="a1c">诸长者。<a id="a-1d"></a>当知一切法皆从虚妄分别所起。<a id="a-1e"></a>系属于缘无力劣弱。<a id="a-1f"></a>从缘而转。<a id="a-1g"></a>若有缘法而彼诸法即可施设。<a id="a-1h"></a>缘法若无。<a id="a-1i"></a>诸法亦复无所施设。<a id="a-1j"></a>然于一切法所施设中。<a id="a-1k"></a>无有少法而可了知。<a id="a-1l"></a>亦无少法若生若灭若起若尽。<a id="a-1m"></a>复无别法为断为常。<a id="a-1n"></a>汝诸长者。<a id="a-1o"></a>以是缘故应如是知。<a id="a-1p"></a>彼一切法皆从虚妄分别所起。<a id="a-1q"></a>系属于缘无力劣弱。<a id="a-1r"></a>从缘而转。<a id="a-1s"></a>若有缘故而彼诸法即可施设。<a id="a-1t"></a>缘法若无。<a id="a-1u"></a>诸法亦复无所施设。<a id="a-1v"></a>然于一切法所施设中。<a id="a-1w"></a>亦无少法而可了知。<a id="a-1x"></a>亦无少法若生若灭若起若尽。<a id="a-1y"></a>复无别法为断为常。<a id="a-1z"></a>汝等当知。<a id="a-20"></a>若有虚妄分别。<a id="a-21"></a>不如理作意即可施设。<a id="a-22"></a>若无虚妄分别。<a id="a-23"></a>不如理作意无所施设。<a id="a-24"></a>若有不如理作意。<a id="a-25"></a>而彼无明即可施设。<a id="a-26"></a>若无不如理作意。<a id="a-27"></a>无明亦复无所施设。<a id="a-28"></a>无明有故行有施设。<a id="a-29"></a>无明无故行无施设。<a id="a-2A"></a>诸行有故识有施设。<a id="a-2B"></a>诸行无故识无施设。<a id="a-2C"></a>识法有故。<a id="a-2D"></a>而彼名色即可施设。<a id="a-2E"></a>识法无故。<a id="a-2F"></a>名色亦复无所施设。<a id="a-2G"></a>名色有故。<a id="a-2H"></a>而彼六处即可施设。<a id="a-2I"></a>名色无故。<a id="a-2J"></a>六处亦复无所施设。<a id="a-2K"></a>六处有故触可施设。<a id="a-2L"></a>六处无故。<a id="a-2M"></a>触法亦复无所施设。<a id="a-2N"></a>触法有故受可施设。<a id="a-2O"></a>触法无故。<a id="a-2P"></a>受法亦复无所施设。<a id="a-2Q"></a>受法有故爱可施设。<a id="a-2R"></a>受法无故。<a id="a-2S"></a>爱法亦复无所施设。<a id="a-2T"></a>爱法有故取可施设。<a id="a-2U"></a>爱法无故。<a id="a-2V"></a>取法亦复无所施设。<a id="a-2W"></a>取法有故有可施设。<a id="a-2X"></a>取法无故。<a id="a-2Y"></a>有法亦复无所施设。<a id="a-2Z"></a>有法有故生可施设。<a id="a-2a"></a>有法无故。<a id="a-2b"></a>生法亦复无所施设。<a id="a-2c"></a>生法有故。<a id="a-2d"></a>而彼老死即可施设。<a id="a-2e"></a>生法无故。<a id="a-2f"></a>老死亦复无所施设。<a id="a-2g"></a>此中应知何名为老。<a id="a-2h"></a>谓状貌衰变喘息呻吟。<a id="a-2i"></a>策杖而行诸根熟异。<a id="a-2j"></a>寿命减没行相朽旧。<a id="a-2k"></a>如是所说故名为老。<a id="a-2l"></a>何名为死。<a id="a-2m"></a>谓终殁时至灭所灭相。<a id="a-2n"></a>诸蕴离散身坠于地。<a id="a-2o"></a>彼众同分坏谢变异。<a id="a-2p"></a>如是所说故名为死。<a id="a-2q"></a>此是老相。<a id="a-2r"></a>此是死相。<a id="a-2s"></a>总而言之名为老死。<a id="a-2t"></a>生法有故。<a id="a-2u"></a>而彼老死即可施设。<a id="a-2v"></a>生法无故。<a id="a-2w"></a>老死亦复无所施设。<a id="a-2x"></a>何名为生。<a id="a-2y"></a>谓发生遍起出胎成立。<a id="a-2z"></a>五蕴起聚六处圆具。<a id="a-30"></a>彼众同分次第合集。<a id="a-31"></a>如是所说故名为生。<a id="a-32"></a>有法有故生可施设。<a id="a-33"></a>有法无故。<a id="a-34"></a>生法亦复无所施设。<a id="a-35"></a>何名为有。<a id="a-36"></a>谓欲有色有无色有。<a id="a-37"></a>此名为有。<a id="a-38"></a>取法有故有可施设。<a id="a-39"></a>取法无故。<a id="a-3A"></a>有法亦复无所施设。<a id="a-3B"></a>何名为取。<a id="a-3C"></a>谓欲取见取戒禁取我语取。<a id="a-3D"></a>如是所说故名为取。<a id="a-3E"></a>爱法有故取可施设。<a id="a-3F"></a>爱法无故取法亦复无所施设。<a id="a-3G"></a>何名为爱。<a id="a-3H"></a>谓色爱声爱香爱味爱触爱法爱。<a id="a-3I"></a>如是所说故名为爱。<a id="a-3J"></a>受法有故爱可施设。<a id="a-3K"></a>受法无故。<a id="a-3L"></a>爱法亦复无所施设。<a id="a-3M"></a>何名为受。<a id="a-3N"></a>谓眼触为缘所生诸受。<a id="a-3O"></a>耳触为缘所生诸受。<a id="a-3P"></a>鼻触为缘所生诸受。<a id="a-3Q"></a>舌触为缘所生诸受。<a id="a-3R"></a>身触为缘所生诸受。<a id="a-3S"></a>意触为缘所生诸受。<a id="a-3T"></a>如是所说故名为受。<a id="a-3U"></a>触法有故受可施设。<a id="a-3V"></a>触法无故受法亦复无所施设。<a id="a-3W"></a>何名为触。<a id="a-3X"></a>谓眼触耳触鼻触舌触身触意触。<a id="a-3Y"></a>如是所说故名为触。<a id="a-3Z"></a>六处有故触可施设。<a id="a-3a"></a>六处无故触法亦复无所施设。<a id="a-3b"></a>何名六处。<a id="a-3c"></a>谓眼处耳处鼻处舌处身处意处。<a id="a-3d"></a>如是所说故名六处。<a id="a-3e"></a>名色有故而彼六处即可施设。<a id="a-3f"></a>名色无故六处亦复无所施设。<a id="a-3g"></a>何谓名色。<a id="a-3h"></a>谓受想行号之为名。<a id="a-3i"></a>受触作意及彼四大。<a id="a-3j"></a>四大所造号之为色总而言之故曰名色。<a id="a-3k"></a>识法有故而彼名色即可施设。<a id="a-3l"></a>识法无故名色亦复无所施设。<a id="a-3m"></a>何名为识。<a id="a-3n"></a>谓眼识耳识鼻识舌识身识意识。<a id="a-3o"></a>如是所说故名为识。<a id="a-3p"></a>行法有故识可施设。<a id="a-3q"></a>行法无故识法亦复无所施设。<a id="a-3r"></a>何名为行。<a id="a-3s"></a>谓色遍思声遍思。<a id="a-3t"></a>香遍思味遍思。<a id="a-3u"></a>触遍思法遍思。<a id="a-3v"></a>如是所说故名为行。<a id="a-3w"></a>无明有故行可施设。<a id="a-3x"></a>无明无故诸行亦复无所施设。<a id="a-3y"></a>何名无明。<a id="a-3z"></a>谓不知先际。<a id="a-40"></a>不知后际。<a id="a-41"></a>不知先后际。<a id="a-42"></a>不知内不知外。<a id="a-43"></a>不知中间。<a id="a-44"></a>不知苦集灭道四圣谛法。<a id="a-45"></a>不知于缘。<a id="a-46"></a>不知缘生法中若黑若白。<a id="a-47"></a>不知缘与非缘。<a id="a-48"></a>不知对碍非对碍。<a id="a-49"></a>不知有罪无罪。<a id="a-4A"></a>不知所应亲近不应亲近。<a id="a-4B"></a>于诸法中不知不见。<a id="a-4C"></a>不能觉了现前三昧。<a id="a-4D"></a>如是所说故名无明。<a id="a-4E"></a>不如理作意有故。<a id="a-4F"></a>而彼无明即可施设。<a id="a-4G"></a>不如理作意无故。<a id="a-4H"></a>无明亦复无所施设。<a id="a-4I"></a>何名不如理作意。<a id="a-4J"></a>谓我于先世为有为无。<a id="a-4K"></a>我于先世已过去邪。<a id="a-4L"></a>未过去邪。<a id="a-4M"></a>我于先世为类何等。<a id="a-4N"></a>我于未来世当复何得为有为无。<a id="a-4O"></a>未来世中当在何处。<a id="a-4P"></a>我于未来世复类何等。<a id="a-4Q"></a>于内法中其复云何有我无我。<a id="a-4R"></a>而生疑惑为有为无。<a id="a-4S"></a>何者是生何者不生。<a id="a-4T"></a>若有所生复类何等。<a id="a-4U"></a>由起如是不如理作意故。<a id="a-4V"></a>于其六见及余见中有所生起。<a id="a-4W"></a>即起有我之见无我之见。<a id="a-4X"></a>于我我所中。<a id="a-4Y"></a>不能平等如理而观。<a id="a-4Z"></a>以不平等如理观故。<a id="a-4a"></a>如是乃有诸见生起。<a id="a-4b"></a>是故有我及有世间。<a id="a-4c"></a>即有缘法。<a id="a-4d"></a>其缘法者。<a id="a-4e"></a>无常无强无力无坚。<a id="a-4f"></a>是不究竟变坏之法。<a id="a-4g"></a>于不究竟法中。<a id="a-4h"></a>计为正住及正安立。<a id="a-4i"></a>此见成已。<a id="a-4j"></a>是故说名不如理作意。<a id="a-4k"></a>虚妄分别有故。<a id="a-4l"></a>不如理作意即可施设。<a id="a-4m"></a>虚妄分别无故。<a id="a-4n"></a>不如理作意无所施设。<a id="a-4o"></a>何名虚妄分别。<a id="a-4p"></a>谓我人众生寿者补特伽罗儒童意生作者受者。<a id="a-4q"></a>此名虚妄愚夫异生无闻之者。<a id="a-4r"></a>于我人众生寿者等中。<a id="a-4s"></a>而生遍计。<a id="a-4t"></a>此名分别。<a id="a-4u"></a>总而言之故名虚妄分别。<a id="a-4v"></a>此虚妄分别有故。<a id="a-4w"></a>不如理作意即可施设。<a id="a-4x"></a>虚妄分别无故。<a id="a-4y"></a>不如理作意无所施设。<a id="a-4z"></a>此虚妄分别及不如理作意有故。<a id="a-50"></a>无明即可施设。<a id="a-51"></a>二法无故。<a id="a-52"></a>无明亦复无所施设。<a id="a-53"></a>无明有故。<a id="a-54"></a>而彼诸行即可施设。<a id="a-55"></a>无明无故。<a id="a-56"></a>诸行亦复无所施设。<a id="a-57"></a>总略而言。<a id="a-58"></a>乃至生法有故。<a id="a-59"></a>而彼老死即可施设。<a id="a-5A"></a>生法无故。<a id="a-5B"></a>老死亦复无所施设。<a id="a-5C"></a>诸长者。<a id="a-5D"></a>当知一切法皆是虚妄分别所起系属于缘。<a id="a-5E"></a>其缘法者无常无强无力无坚。<a id="a-5F"></a>从缘而转缘法有故。<a id="a-5G"></a>而彼诸法即可施设。<a id="a-5H"></a>缘法无故。<a id="a-5I"></a>诸法亦复无所施设。<a id="a-5J"></a>然于一切法所施设中。<a id="a-5K"></a>亦无少法而可了知。<a id="a-5L"></a>亦无少法若生若灭若起若尽。<a id="a-5M"></a>亦无别法为断为常。<a id="a-5N"></a>诸长者。<a id="a-5O"></a>譬如池中大水流注。<a id="a-5P"></a>有诸虫鱼栖止其内。<a id="a-5Q"></a>于汝意云何。<a id="a-5R"></a>而彼诸鱼依何力邪。<a id="a-5S"></a>长者白佛言。<a id="a-5T"></a>世尊。<a id="a-5U"></a>依水为力。<a id="a-5V"></a>佛言长者。<a id="a-5W"></a>于汝意云何。<a id="a-5X"></a>水实有力邪。<a id="a-5Y"></a>长者白佛言。<a id="a-5Z"></a>不也世尊。<a id="a-5a"></a>不也善逝。<a id="a-5b"></a>佛言长者。<a id="a-5c"></a>水本无思其何有力。<a id="a-5d"></a>长者白佛言。<a id="a-5e"></a>无力世尊。<a id="a-5f"></a>无力善逝。<a id="a-5g"></a>佛言长者。<a id="a-5h"></a>虚妄分别所起诸法。<a id="a-5i"></a>亦复如是。<a id="a-5j"></a>无力无坚从缘所转。<a id="a-5k"></a>缘法有故。<a id="a-5l"></a>而彼诸法即可施设缘法无故。<a id="a-5m"></a>诸法亦复无所施设。<a id="a-5n"></a>然于一切法所施设中。<a id="a-5o"></a>亦无少法而可了知。<a id="a-5p"></a>亦无少法若生若灭若起若尽。<a id="a-5q"></a>复无别法为断为常。<a id="a-5r"></a>诸长者。<a id="a-5s"></a>而彼缘法若或如理伺察之时。<a id="a-5t"></a>实不可信。<a id="a-5u"></a>不可信故。<a id="a-5v"></a>即生惊怖。<a id="a-5w"></a>由惊怖故四向驰走。<a id="a-5x"></a>又复谛诚如理伺察。<a id="a-5y"></a>云何是此法。<a id="a-5z"></a>云何是彼法。<a id="a-60"></a>以伺察故。<a id="a-61"></a>即不见有惊怖驰走。<a id="a-62"></a>又复如理伺察之时。<a id="a-63"></a>即无有法。<a id="a-64"></a>以无法故。<a id="a-65"></a>云何驰走。<a id="a-66"></a>何以故。<a id="a-67"></a>诸长者。<a id="a-68"></a>以一切法无所得故。<a id="a-69"></a>一切心意亦无所得。<a id="a-6A"></a>又复诸长者。<a id="a-6B"></a>一切法无我。<a id="a-6C"></a>以离尘垢故。<a id="a-6D"></a>一切法无众生。<a id="a-6E"></a>以离我故。<a id="a-6F"></a>一切法无寿者。<a id="a-6G"></a>超越一切生老病死忧悲苦恼愁叹等法故。<a id="a-6H"></a>一切法无人。<a id="a-6I"></a>三世断故。<a id="a-6J"></a>一切法无文字。<a id="a-6K"></a>一切音声语言离故。<a id="a-6L"></a>一切法本来无尘。<a id="a-6M"></a>无所缘故。<a id="a-6N"></a>一切法寂静。<a id="a-6O"></a>近寂相故。<a id="a-6P"></a>一切法一切处通达。<a id="a-6Q"></a>如虚空自性故。<a id="a-6R"></a>一切法依止于空。<a id="a-6S"></a>无决定对现故。<a id="a-6T"></a>一切法无动。<a id="a-6U"></a>无依止故。<a id="a-6V"></a>一切法安住实际。<a id="a-6W"></a>无住无动相应故。<a id="a-6X"></a>一切法无言说。<a id="a-6Y"></a>离语言波浪故。<a id="a-6Z"></a>一切法无色相。<a id="a-6a"></a>离形显色及对碍所行故。<a id="a-6b"></a>一切法无等。<a id="a-6c"></a>离我相故。<a id="a-6d"></a>一切法无所了知。<a id="a-6e"></a>离心意识故。<a id="a-6f"></a>一切法无含藏。<a id="a-6g"></a>超越眼之境界道故。<a id="a-6h"></a>一切法不可信。<a id="a-6i"></a>超越耳鼻舌身意境界道故。</p>
 </body>
</html>