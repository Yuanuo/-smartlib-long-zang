<!doctype html>
<html id="z3IBUhChL" data-ver="414">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘菩萨藏正法经卷第三十一</h1>
  <h2 id="a2">精进波罗蜜多品第九之七</h2>
  <p id="a3">尔时舍利子。<a id="a-4"></a>彼正法行童子为成熟善根故。<a id="a-5"></a>于二十岁发生净信。<a id="a-6"></a>舍家出家成苾刍相。<a id="a-7"></a>受具足戒。<a id="a-8"></a>住阿兰若大树林中而为宴坐。<a id="a-9"></a>于虚空中有诸贤圣。<a id="a-A"></a>潜来教示如是义利。<a id="a-B"></a>语苾刍言。<a id="a-C"></a>汝于菩萨藏正法。<a id="a-D"></a>得不退转精进之行。<a id="a-E"></a>有大名称当得作佛。<a id="a-F"></a>时彼苾刍于贤圣所。<a id="a-G"></a>闻是语已生大欢喜。<a id="a-H"></a>得未曾有。<a id="a-I"></a>乃于城邑聚落国土王宫在在处处一切人民。<a id="a-J"></a>如是寻求菩萨藏正法。<a id="a-K"></a>又复往诣僧伽蓝中。<a id="a-L"></a>恭敬礼问苾刍苾刍尼众。<a id="a-M"></a>云何名为菩萨藏正法。<a id="a-N"></a>菩萨于阿阇梨及佛法中。<a id="a-O"></a>复何承事亲近修学。<a id="a-P"></a>我今欲于诸尊者所寻求菩萨藏正法。<a id="a-Q"></a>若名若字而来听受。<a id="a-R"></a>彼苾刍等答如是言。<a id="a-S"></a>非我所知。<a id="a-T"></a>又窃作是念。<a id="a-U"></a>彼贤圣言应无虚妄。<a id="a-V"></a>我于菩萨藏正法未曾听受。<a id="a-W"></a>于不退精进复何修行。<a id="a-X"></a>转复问言。<a id="a-Y"></a>具寿尊者。<a id="a-Z"></a>彼莲花超胜如来住何方所。<a id="a-a"></a>愿赐开示。<a id="a-b"></a>答言苾刍。<a id="a-c"></a>莲花超胜如来住是方所。<a id="a-d"></a>即时往诣所示方所。<a id="a-e"></a>到已右绕三匝头面礼足。<a id="a-f"></a>住立佛前发如是言。<a id="a-g"></a>我今于此结加敷坐。<a id="a-h"></a>于莲花超胜如来。<a id="a-i"></a>不得闻是菩萨藏正法。<a id="a-j"></a>于是方所誓不起立。<a id="a-k"></a>舍利子。<a id="a-l"></a>此苾刍七昼夜中。<a id="a-m"></a>于地方所不退精进。<a id="a-n"></a>如是坚固过七昼夜。<a id="a-o"></a>以佛神力。<a id="a-p"></a>乃见东方世界宝藏如来应供正等正觉。<a id="a-q"></a>闻彼开演八种法门。<a id="a-r"></a>此八种法门。<a id="a-s"></a>能于菩萨藏正法。<a id="a-t"></a>随顺修学。<a id="a-u"></a>时彼苾刍。<a id="a-v"></a>具足闻是不可思议八种法门无有过上。<a id="a-w"></a>即于方所从坐而起。<a id="a-x"></a>亦能于菩萨藏正法。<a id="a-y"></a>开演不退转精进之行。<a id="a-z"></a>复于城邑聚落国土王宫。<a id="a-10"></a>满六十年教化无量俱胝天人。<a id="a-11"></a>令住三乘。<a id="a-12"></a>时彼苾刍临命终时。<a id="a-13"></a>作是愿言。<a id="a-14"></a>生诸佛刹人同分中。<a id="a-15"></a>于彼没已。<a id="a-16"></a>生阎浮提洲长者族中。<a id="a-17"></a>如是生已。<a id="a-18"></a>乃发是言行正法行。<a id="a-19"></a>以是因缘。<a id="a-1A"></a>同彼往昔名正法行。<a id="a-1B"></a>发生净信舍家出家。<a id="a-1C"></a>成苾刍相受具足戒。<a id="a-1D"></a>出家未久。<a id="a-1E"></a>复于菩萨藏正法。<a id="a-1F"></a>现前安住。<a id="a-1G"></a>于六万岁。<a id="a-1H"></a>城邑聚落国土王宫。<a id="a-1I"></a>及能开演菩萨藏正法之行。<a id="a-1J"></a>教化无量俱胝天人。<a id="a-1K"></a>成熟三乘。<a id="a-1L"></a>所谓声闻乘缘觉乘无上大乘。<a id="a-1M"></a>临命终时复发誓言。<a id="a-1N"></a>由彼愿力。<a id="a-1O"></a>于阎浮提洲得获人身。<a id="a-1P"></a>王族中生。<a id="a-1Q"></a>刹那生已。<a id="a-1R"></a>于虚空中贤圣告言。<a id="a-1S"></a>汝有情界超越诸法。<a id="a-1T"></a>以是缘故立彼名字。<a id="a-1U"></a>为超越诸法成熟有情。<a id="a-1V"></a>于二十年中。<a id="a-1W"></a>发生正信舍家出家。<a id="a-1X"></a>为苾刍相受具足戒。<a id="a-1Y"></a>超越诸法正念缘力。<a id="a-1Z"></a>于菩萨藏正法。<a id="a-1a"></a>现前安住。<a id="a-1b"></a>舍利子。<a id="a-1c"></a>此超越诸法苾刍。<a id="a-1d"></a>于菩萨藏正法。<a id="a-1e"></a>断诸疑惑。<a id="a-1f"></a>于城邑聚落国土王宫。<a id="a-1g"></a>复能开演。<a id="a-1h"></a>满六万岁。<a id="a-1i"></a>过是数已。<a id="a-1j"></a>令无量俱胝天人阿修罗等。<a id="a-1k"></a>发阿耨多罗三藐三菩提心。<a id="a-1l"></a>临命终时复发愿言。<a id="a-1m"></a>得获人身。<a id="a-1n"></a>于阎浮提洲大娑罗长者种族中生。<a id="a-1o"></a>刹那生已。<a id="a-1p"></a>空中有声。<a id="a-1q"></a>贤圣告言。<a id="a-1r"></a>汝有情界得获正念。<a id="a-1s"></a>以是缘故。<a id="a-1t"></a>立彼名字。<a id="a-1u"></a>为得正念。<a id="a-1v"></a>成熟有情。<a id="a-1w"></a>于二十年中。<a id="a-1x"></a>发生正信舍家出家。<a id="a-1y"></a>成苾刍相受具足戒。<a id="a-1z"></a>由彼往昔如实思念。<a id="a-20"></a>最上最胜成就多闻。<a id="a-21"></a>六十年中说法教化。<a id="a-22"></a>于城邑聚落国土王宫。<a id="a-23"></a>今诸有情。<a id="a-24"></a>于菩萨藏正法。<a id="a-25"></a>复能开演断诸疑惑。<a id="a-26"></a>又过是数。<a id="a-27"></a>教化四俱胝天人阿修罗等。<a id="a-28"></a>成熟三乘。<a id="a-29"></a>所谓声闻乘缘觉乘无上智佛乘。<a id="a-2A"></a>舍利子。<a id="a-2B"></a>此正法行苾刍。<a id="a-2C"></a>发是愿已即时命终。<a id="a-2D"></a>生于往昔彼地方所宝藏如来佛刹之中。<a id="a-2E"></a>舍利子。<a id="a-2F"></a>彼菩萨摩诃萨。<a id="a-2G"></a>令六十俱胝天人阿修罗等。<a id="a-2H"></a>成熟三乘悉得圆满。<a id="a-2I"></a>舍利子。<a id="a-2J"></a>彼菩萨摩诃萨。<a id="a-2K"></a>中无间隔。<a id="a-2L"></a>于宝藏如来佛刹之中。<a id="a-2M"></a>得不思议最上最胜多闻具足。<a id="a-2N"></a>于彼命终。<a id="a-2O"></a>即时得生莲花超胜如来世界王族之中。<a id="a-2P"></a>往昔教化六十俱胝天人阿修罗等。<a id="a-2Q"></a>悉同生彼而为眷属。<a id="a-2R"></a>复于彼时有佛出世。<a id="a-2S"></a>号最上行如来应供正等正觉。<a id="a-2T"></a>彼佛具足寿量八十俱胝岁。<a id="a-2U"></a>彼国人民寿命亦等。<a id="a-2V"></a>彼佛有八十俱胝大声闻众。<a id="a-2W"></a>俱来集会。<a id="a-2X"></a>皆阿罗汉。<a id="a-2Y"></a>一一声闻。<a id="a-2Z"></a>各有八十俱胝大声闻众。<a id="a-2a"></a>皆是清净大阿罗汉。<a id="a-2b"></a>复于彼时。<a id="a-2c"></a>名勇猛受王童子。<a id="a-2d"></a>多闻成就智慧明达。<a id="a-2e"></a>舍利子。<a id="a-2f"></a>时彼童子。<a id="a-2g"></a>与自眷属八十俱胝。<a id="a-2h"></a>同时往诣最上行如来应供正等正觉所。<a id="a-2i"></a>到已头面礼足。<a id="a-2j"></a>围绕世尊却住一面。<a id="a-2k"></a>时最上行如来。<a id="a-2l"></a>知彼童子往昔因缘心之所念。<a id="a-2m"></a>而为说法。</p>
  <p id="a2n">尔时世尊告舍利子言。<a id="a-2o"></a>彼勇猛受王童子。<a id="a-2p"></a>得闻如是往昔相应所修之行。<a id="a-2q"></a>生大欢喜。<a id="a-2r"></a>与自眷属八十俱胝。<a id="a-2s"></a>同发净信舍家出家。<a id="a-2t"></a>成苾刍相受具足戒。<a id="a-2u"></a>尽其形寿常修梵行。<a id="a-2v"></a>求菩提道。<a id="a-2w"></a>时最上行如来告诸大众。<a id="a-2x"></a>此勇猛受王菩萨摩诃萨。<a id="a-2y"></a>我灭度后。<a id="a-2z"></a>次当作佛出现世间。<a id="a-30"></a>号大精进如来应供正等正觉。<a id="a-31"></a>彼最上行如来般涅盘后。<a id="a-32"></a>所有舍利作供养已。<a id="a-33"></a>受持正法。<a id="a-34"></a>然后得成阿耨多罗三藐三菩提果。<a id="a-35"></a>舍利子。<a id="a-36"></a>彼大精进如来寿量半劫。<a id="a-37"></a>有无量大声闻众。<a id="a-38"></a>一一复有二十那踰多。<a id="a-39"></a>皆是清净大阿罗汉。<a id="a-3A"></a>俱来集会。<a id="a-3B"></a>舍利子。<a id="a-3C"></a>此不退转精进菩萨摩诃萨。<a id="a-3D"></a>行精进波罗蜜多行时。<a id="a-3E"></a>于菩萨藏正法。<a id="a-3F"></a>闻已次第受持读诵。<a id="a-3G"></a>为他人说。<a id="a-3H"></a>乃至生彼大精进如来世界之中。<a id="a-3I"></a>舍利子。<a id="a-3J"></a>若善男子善女人。<a id="a-3K"></a>安住大乘。<a id="a-3L"></a>速疾得成阿耨多罗三藐三菩提不退精进行时。<a id="a-3M"></a>于菩萨藏正法。<a id="a-3N"></a>决定听闻受持读诵。<a id="a-3O"></a>乃至广为人说。<a id="a-3P"></a>何以故。<a id="a-3Q"></a>舍利子。<a id="a-3R"></a>此诸菩萨摩诃萨。<a id="a-3S"></a>唯能于菩萨藏正法。<a id="a-3T"></a>如是进求不退转精进之行。<a id="a-3U"></a>舍利子。<a id="a-3V"></a>是名菩萨摩诃萨精进波罗蜜多。</p>
  <p data-pb></p>
  <h2 id="a3W">禅定波罗蜜多品第十之一</h2>
  <p id="a3X">复次舍利子。<a id="a-3Y"></a>云何菩萨摩诃萨。<a id="a-3Z"></a>修行进趣菩萨禅定波罗蜜多之行。<a id="a-3a"></a>舍利子。<a id="a-3b"></a>菩萨摩诃萨。<a id="a-3c"></a>应先远离染欲过失诸不善法。<a id="a-3d"></a>于彼寻伺发生喜乐。<a id="a-3e"></a>是名入解初禅定行。<a id="a-3f"></a>舍利子。<a id="a-3g"></a>菩萨摩诃萨。<a id="a-3h"></a>次当远离寻伺于内引生清净洁白心一境性。<a id="a-3i"></a>于彼等持发生喜乐。<a id="a-3j"></a>是名入解二禅定行。<a id="a-3k"></a>舍利子。<a id="a-3l"></a>菩萨摩诃萨。<a id="a-3m"></a>次当舍离贪爱行念正知。<a id="a-3n"></a>唯妙乐受身虽正知。<a id="a-3o"></a>如彼圣人观察舍念离喜妙乐行故。<a id="a-3p"></a>是名入解三禅定行。<a id="a-3q"></a>舍利子。<a id="a-3r"></a>菩萨摩诃萨。<a id="a-3s"></a>次当如是先断苦乐适悦烦恼。<a id="a-3t"></a>无苦无乐舍念清净。<a id="a-3u"></a>是名入解四禅定行。<a id="a-3v"></a>彼如实得圆满清净纯一无杂。<a id="a-3w"></a>正等引心。<a id="a-3x"></a>无余支分及随烦恼不离等持。<a id="a-3y"></a>而能作彼禅定事业。<a id="a-3z"></a>而复圆满五种神通及彼智业。<a id="a-40"></a>云何名为五种神通。<a id="a-41"></a>一者天眼二者天耳三者他心四者宿住五者神境。<a id="a-42"></a>此说名为五种神通。<a id="a-43"></a>又复云何菩萨于彼天眼乃至神境。<a id="a-44"></a>而能圆满最上正行神通智业。<a id="a-45"></a>舍利子。<a id="a-46"></a>此菩萨如实安住。<a id="a-47"></a>正等引心圆满清净。<a id="a-48"></a>纯一无杂及随烦恼。<a id="a-49"></a>于诸有情心无所欲。<a id="a-4A"></a>而能发起神境等通。<a id="a-4B"></a>此说名为神通智业。<a id="a-4C"></a>又天眼清净出过于人。<a id="a-4D"></a>而能观察诸有情等。<a id="a-4E"></a>初生退没好丑等相。<a id="a-4F"></a>善趣恶趣胜妙下劣。<a id="a-4G"></a>乃至知诸有情业行差别。<a id="a-4H"></a>身语意中具足恶行。<a id="a-4I"></a>起彼邪见诽谤圣贤。<a id="a-4J"></a>而复积集邪见业因。<a id="a-4K"></a>身谢命终。<a id="a-4L"></a>堕于恶趣那落迦中。<a id="a-4M"></a>又复知彼诸有情等身语意中具足善行。<a id="a-4N"></a>起彼正见称赞圣贤。<a id="a-4O"></a>而复积集正见业因。<a id="a-4P"></a>身谢命终。<a id="a-4Q"></a>生于善趣或生天界。<a id="a-4R"></a>舍利子。<a id="a-4S"></a>以清净天眼出过于人。<a id="a-4T"></a>于诸有情积集恶业。<a id="a-4U"></a>悉能了知。<a id="a-4V"></a>舍利子。<a id="a-4W"></a>此菩萨摩诃萨清净天眼。<a id="a-4X"></a>于诸有情而为最胜。<a id="a-4Y"></a>色相明了悉无障碍。<a id="a-4Z"></a>一切天龙夜叉乾闼婆阿修罗。<a id="a-4a"></a>有学无学大阿罗汉辟支佛众。<a id="a-4b"></a>悉胜于彼。<a id="a-4c"></a>最上最胜最极明了无有过上。<a id="a-4d"></a>又此天眼。<a id="a-4e"></a>于彼一切出离道中。<a id="a-4f"></a>最胜出离。<a id="a-4g"></a>而诸菩萨有是天眼。<a id="a-4h"></a>于十方世界无量有情。<a id="a-4i"></a>若粗若细若胜若劣若远若近。<a id="a-4j"></a>而此天眼诸有色相。<a id="a-4k"></a>于彼了知悉无对碍。<a id="a-4l"></a>又此天眼见色究竟。<a id="a-4m"></a>除无色界。<a id="a-4n"></a>所有十方世界无量有情。<a id="a-4o"></a>若生若灭。<a id="a-4p"></a>及彼业因一切根因。<a id="a-4q"></a>若增若减若胜若劣。<a id="a-4r"></a>悉能了知。<a id="a-4s"></a>又彼所有十方世界诸佛刹土功德庄严。<a id="a-4t"></a>一切悉见。<a id="a-4u"></a>清净戒蕴。<a id="a-4v"></a>安住成就胜妙果报。<a id="a-4w"></a>亦皆了知。<a id="a-4x"></a>又彼清净天眼出过于人。<a id="a-4y"></a>诸佛世尊及菩萨众。<a id="a-4z"></a>一切悉见。<a id="a-50"></a>及彼正士正念正知。<a id="a-51"></a>通达境界威仪道行。<a id="a-52"></a>及解脱法得总持门。<a id="a-53"></a>安住智慧善巧方便。<a id="a-54"></a>而能入解一切圆满。<a id="a-55"></a>彼眼无碍诸色无见。<a id="a-56"></a>彼眼无著诸色无染。<a id="a-57"></a>彼眼解脱谓离诸见。<a id="a-58"></a>彼眼清净自体光洁。<a id="a-59"></a>眼无依止离诸境界。<a id="a-5A"></a>眼无所取离诸烦恼。<a id="a-5B"></a>眼无翳障离诸疑惑。<a id="a-5C"></a>眼不起念离对碍法。<a id="a-5D"></a>眼得光明照烛诸法。<a id="a-5E"></a>眼随智慧离识境界。<a id="a-5F"></a>彼眼无著离难调伏及彼痴冥一切烦恼。<a id="a-5G"></a>眼能决择诸根幻化。<a id="a-5H"></a>又复眼相彼无能胜。<a id="a-5I"></a>于诸有情平等观瞩。<a id="a-5J"></a>彼眼清净离杂思惟。<a id="a-5K"></a>彼眼无垢体性光莹。<a id="a-5L"></a>又彼天眼随其心意。<a id="a-5M"></a>而能现前成熟佛眼。<a id="a-5N"></a>眼无贪嗔离诸违顺。<a id="a-5O"></a>又彼天眼。<a id="a-5P"></a>于义境界修行法式如实相应。<a id="a-5Q"></a>又于有情安住大悲。<a id="a-5R"></a>又彼天眼。<a id="a-5S"></a>来求丐者而无不与。<a id="a-5T"></a>见破戒者亦无嗔怒。<a id="a-5U"></a>于堕落者而常守护。<a id="a-5V"></a>于懈怠者而常勤策。<a id="a-5W"></a>为散乱者现禅定分。<a id="a-5X"></a>为恶慧者示正慧眼。<a id="a-5Y"></a>为邪道者开悟正道。<a id="a-5Z"></a>劣胜解者。<a id="a-5a"></a>导以最上佛之知见。<a id="a-5b"></a>又彼天眼。<a id="a-5c"></a>于一切智智。<a id="a-5d"></a>最上神通。<a id="a-5e"></a>于菩提道。<a id="a-5f"></a>专注一境决定现前。<a id="a-5g"></a>舍利子。<a id="a-5h"></a>此名菩萨摩诃萨而能圆满彼天眼通及智事业。</p>
  <p id="a5i">复次舍利子。<a id="a-5j"></a>云何名菩萨摩诃萨得天耳通。<a id="a-5k"></a>及能圆满最上正行神通智业。<a id="a-5l"></a>舍利子。<a id="a-5m"></a>此菩萨摩诃萨。<a id="a-5n"></a>天耳清净出过于人。<a id="a-5o"></a>能闻十方无量世界人非人声。<a id="a-5p"></a>所谓天声龙声夜叉声。<a id="a-5q"></a>乾闼婆声阿修罗声[薩/女]噜拏声紧那罗声摩睺罗声。<a id="a-5r"></a>人非人声。<a id="a-5s"></a>圣人声声闻声缘觉声。<a id="a-5t"></a>菩萨声佛声。<a id="a-5u"></a>是名诸菩萨摩诃萨天耳清净。<a id="a-5v"></a>又复得闻诸罪业声。<a id="a-5w"></a>地狱声傍生声。<a id="a-5x"></a>焰摩罗界声。<a id="a-5y"></a>乃至微细边际。<a id="a-5z"></a>蝴蝶蜂虿蚊蚋等声。<a id="a-60"></a>及诸有情所发语业。<a id="a-61"></a>或攀缘心善不善等。<a id="a-62"></a>一切了知。<a id="a-63"></a>所发语业善不善根。<a id="a-64"></a>彼因及果。<a id="a-65"></a>悉皆了知。<a id="a-66"></a>若语业贪随染爱所表。<a id="a-67"></a>若语业嗔随恶骂所表。<a id="a-68"></a>又语业痴亦随贪嗔所表。<a id="a-69"></a>皆能了知。<a id="a-6A"></a>即语业痴亦随恶骂所表。<a id="a-6B"></a>若语业唯恶骂所表。<a id="a-6C"></a>即嗔随恶骂所表。<a id="a-6D"></a>彼语业痴。<a id="a-6E"></a>亦即随痴冥所表。<a id="a-6F"></a>悉能了知。<a id="a-6G"></a>又天耳通智。<a id="a-6H"></a>如实了知发生善巧破。<a id="a-6I"></a>彼语业随顺清净由能对破。<a id="a-6J"></a>语业清净。<a id="a-6K"></a>即能对破一切贪嗔痴等。<a id="a-6L"></a>悉令清净。<a id="a-6M"></a>又彼天耳。<a id="a-6N"></a>于圣人非圣人声悉听闻。<a id="a-6O"></a>如是听已。<a id="a-6P"></a>于圣人声不生住着。<a id="a-6Q"></a>于非圣人声不着对破。<a id="a-6R"></a>又于圣人声获得大慈。<a id="a-6S"></a>于非圣人声发起大悲。<a id="a-6T"></a>于一切声无前后际。<a id="a-6U"></a>以决定智如实了知。<a id="a-6V"></a>又彼天耳。<a id="a-6W"></a>于十方无余一切世界。<a id="a-6X"></a>得闻如是诸佛世尊所说妙法。<a id="a-6Y"></a>闻已念彼所度根器。<a id="a-6Z"></a>不生痴冥一切摄受。<a id="a-6a"></a>亦无失念。<a id="a-6b"></a>如彼有情根器入解。<a id="a-6c"></a>了知诸法平等一味。<a id="a-6d"></a>又复不于一佛二佛所说之法。<a id="a-6e"></a>得听声已。<a id="a-6f"></a>不作互相障碍差别事相。</p>
 </body>
</html>