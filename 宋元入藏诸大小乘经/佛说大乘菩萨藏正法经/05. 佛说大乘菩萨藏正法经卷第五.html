<!doctype html>
<html id="z3IBUgUgv" data-ver="347">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘菩萨藏正法经卷第五</h1>
  <h2 id="a2">无怖夜叉品第二</h2>
  <p id="a3">尔时世尊。<a id="a-4"></a>于其中路。<a id="a-5"></a>化度五百诸长者已。<a id="a-6"></a>即于是处安然详审。<a id="a-7"></a>将入王舍大城。</p>
  <p id="a8">尔时王舍大城诸贤圣中。<a id="a-9"></a>有大夜叉。<a id="a-A"></a>名曰无怖。<a id="a-B"></a>即作是念。<a id="a-C"></a>值佛世尊斯极难得。<a id="a-D"></a>我今应以胜妙饮食奉上世尊。<a id="a-E"></a>时无怖夜叉。<a id="a-F"></a>即以色香味触清净具足上妙饮食。<a id="a-G"></a>恭奉世尊。</p>
  <p id="aH">尔时世尊。<a id="a-I"></a>为悲愍彼无怖夜叉故。<a id="a-J"></a>受所施食。<a id="a-K"></a>佛受食讫。<a id="a-L"></a>即时空中有六万八千诸夜叉众。<a id="a-M"></a>作是赞言。<a id="a-N"></a>善哉善哉。<a id="a-O"></a>随喜赞声遍闻空界。</p>
  <p id="aP">时无怖夜叉。<a id="a-Q"></a>告自会中诸夜叉众言。<a id="a-R"></a>我已持奉如来清净上妙饮食。<a id="a-S"></a>汝等诸众。<a id="a-T"></a>宜应奉施诸苾刍众清净饮食。<a id="a-U"></a>当令汝等施长夜中利益安乐。</p>
  <p id="aV">时诸夜叉。<a id="a-W"></a>即皆奉施诸苾刍众最上饮食。<a id="a-X"></a>时苾刍众。<a id="a-Y"></a>为悲愍故悉受其食。<a id="a-Z"></a>尔时世尊及苾刍众。<a id="a-a"></a>受其食已。<a id="a-b"></a>渐次进诣王舍大城。<a id="a-c"></a>是时即有无数千天众。<a id="a-d"></a>无数千龙众。<a id="a-e"></a>夜叉众。<a id="a-f"></a>乾闼婆众。<a id="a-g"></a>阿修罗众。<a id="a-h"></a>迦楼罗众。<a id="a-i"></a>紧那罗众。<a id="a-j"></a>摩睺罗伽众。<a id="a-k"></a>人众非人众。<a id="a-l"></a>及彼无数百千俱胝那庾多诸众生众。<a id="a-m"></a>咸悉围绕随从世尊。</p>
  <p id="an">尔时世尊。<a id="a-o"></a>未至王舍大城。<a id="a-p"></a>先诣一处广大地方。<a id="a-q"></a>到已敷设胜妙之座。<a id="a-r"></a>佛处其座。<a id="a-s"></a>时无怖夜叉。<a id="a-t"></a>即以天妙曼陀罗花。<a id="a-u"></a>优钵罗花。<a id="a-v"></a>钵讷摩花。<a id="a-w"></a>俱母陀花。<a id="a-x"></a>奔拏利迦花。<a id="a-y"></a>及彼天妙栴檀香末。<a id="a-z"></a>散于佛上而伸供养。<a id="a-10"></a>普散遍散周广而散。<a id="a-11"></a>散已合掌住立佛前。</p>
  <p id="a12">尔时世尊。<a id="a-13"></a>如无怖夜叉及诸夜叉众深心清净已。<a id="a-14"></a>即时放大殊妙光明。<a id="a-15"></a>法尔已来诸佛世尊所放光明。<a id="a-16"></a>具无数色及种种色。<a id="a-17"></a>从口门出。<a id="a-18"></a>所谓青黄赤白红紫碧绿。<a id="a-19"></a>光明普照无边世界。<a id="a-1A"></a>映蔽日月威光不现。<a id="a-1B"></a>其光照耀下至地狱上至梵世。<a id="a-1C"></a>光相旋还至于佛所。<a id="a-1D"></a>右绕七匝。<a id="a-1E"></a>而彼光明从佛顶隐。<a id="a-1F"></a>或从肩隐。<a id="a-1G"></a>或从膝隐。<a id="a-1H"></a>法尔已来诸佛世尊。<a id="a-1I"></a>若为地狱众生授记。<a id="a-1J"></a>光即从佛双足而隐。<a id="a-1K"></a>若为傍生授记。<a id="a-1L"></a>光从背隐。<a id="a-1M"></a>若为饿鬼众生授记。<a id="a-1N"></a>光从前隐。<a id="a-1O"></a>若为人趣授记。<a id="a-1P"></a>光从左隐。<a id="a-1Q"></a>若为天趣授记。<a id="a-1R"></a>光从右隐。<a id="a-1S"></a>若为声闻授记。<a id="a-1T"></a>光从膝隐。<a id="a-1U"></a>若为缘觉授记。<a id="a-1V"></a>光从肩隐。<a id="a-1W"></a>若诸佛世尊为诸菩萨。<a id="a-1X"></a>授阿耨多罗三藐三菩提记。<a id="a-1Y"></a>光从顶隐。</p>
  <p id="a1Z">尔时尊者阿难。<a id="a-1a"></a>见佛世尊所放广大净光明已。<a id="a-1b"></a>偏袒右肩右膝着地。<a id="a-1c"></a>合掌向佛。<a id="a-1d"></a>说伽陀曰。</p>
  <p id="a1e">世尊今日以何因　　放大光明普照耀</p>
  <p id="a1f">广作利益诸世间　　现斯光相何所为</p>
  <p id="a1g">何人今日植圣种　　闻佛菩提广大因</p>
  <p id="a1h">何人授记在今时　　何人安住解脱果</p>
  <p id="a1i">大智放光非无因　　为调伏故现光相</p>
  <p id="a1j">所放光相作开明　　牟尼圣尊光何现</p>
  <p id="a1k">尔时世尊。<a id="a-1l"></a>说伽陀曰。</p>
  <p id="a1m">有一夜叉名无怖　　信向佛故施饮食</p>
  <p id="a1n">彼发最上清净心　　故我今时现光相</p>
  <p id="a1o">而是夜叉此界灭　　即当往生忉利天</p>
  <p id="a1p">于彼天中寿终时　　后当生于夜摩天</p>
  <p id="a1q">夜摩灭已生兜率　　以欲尘故造染业</p>
  <p id="a1r">还复堕生于人间　　当得为王具神力</p>
  <p id="a1s">作转轮王人中主　　统四大洲而自在</p>
  <p id="a1t">人间灭已复得生　　彼梵世中受胜报</p>
  <p id="a1u">后经二十俱胝劫　　常为一切所恭信</p>
  <p id="a1v">于彼天上及人间　　数数往来受诸乐</p>
  <p id="a1w">其后弃舍于王位　　净信舍家而出家</p>
  <p id="a1x">于彼缘觉妙菩提　　如是毕竟当获得</p>
  <p id="a1y">经于三十千生中　　而数灭彼夜叉身</p>
  <p id="a1z">后复还生忉利天　　恭敬于佛作佛事</p>
  <p id="a20">弥勒尊佛当见已　　而彼夜叉即获得</p>
  <p id="a21">阿罗汉果证圆成　　随佛大师伸供养</p>
  <p id="a22">后满一千夜叉生　　安立无上大菩提</p>
  <p id="a23">以彼彼生诸善根　　永不复堕诸恶趣</p>
  <p id="a24">或复值遇于千佛　　尊重恭敬人中尊</p>
  <p id="a25">为求无上大菩提　　利益一切众生故</p>
  <p id="a26">或二三千夜叉生　　以花鬘等作供养</p>
  <p id="a27">为佛菩提最上因　　千俱胝生供养佛</p>
  <p id="a28">次复清净观己身　　后复尊敬佛菩提</p>
  <p id="a29">夜叉有子名大山　　受夜叉身具神力</p>
  <p id="a2A">大山夜叉发净心　　愿我当得成佛果</p>
  <p id="a2B">后常恭敬佛世尊　　于一切处发洪愿</p>
  <p id="a2C">今见我已伸供养　　发起最胜菩提心</p>
  <p id="a2D">即当以此众善根　　永离三涂诸恶趣</p>
  <p id="a2E">当见弥勒尊佛已　　施佛俱胝妙宝盖</p>
  <p id="a2F">施宝盖已复净心　　施佛俱胝妙衣服</p>
  <p id="a2G">如是广大供施已　　然后发心求出家</p>
  <p id="a2H">五百岁中起精勤　　清净修持于梵行</p>
  <p id="a2I">为求无上大菩提　　利益一切众生故</p>
  <p id="a2J">彼以如是胜上缘　　普修布施持戒行</p>
  <p id="a2K">如彼殑伽沙数量　　若干劫中广修行</p>
  <p id="a2L">若干劫数我所知　　如所知见而宣说</p>
  <p id="a2M">此后修行经劫数　　非我所知不可说</p>
  <p id="a2N">如先所说譬喻中　　殑伽河沙等数量</p>
  <p id="a2O">彼见若干佛世尊　　于彼彼佛咸尊敬</p>
  <p id="a2P">奇哉胜智大智心　　即彼大心无有上</p>
  <p id="a2Q">广伸供养于诸佛　　普利众生数莫知</p>
  <p id="a2R">后当成佛大圣尊　　一切世间无有上</p>
  <p id="a2S">大山夜叉当成佛　　名称医王为佛号</p>
  <p id="a2T">七十俱胝岁数中　　广为众生宣正法</p>
  <p id="a2U">名称医王佛会中　　二十俱胝大众会</p>
  <p id="a2V">而彼众会所发心　　一切当修布施行</p>
  <p id="a2W">其后复增苾刍众　　数满二十一俱胝</p>
  <p id="a2X">于彼广大众会中　　具有无量声闻众</p>
  <p id="a2Y">彼会所有声闻众　　而悉趣向大菩提</p>
  <p id="a2Z">彼佛利益诸众生　　化事周圆当入灭</p>
  <p id="a2a">彼时正法住于世　　当满百千岁数中</p>
  <p id="a2b">五百劫中得具圆　　有佛及彼苾刍众</p>
  <p id="a2c">其后或复经一劫　　或复经彼一千劫</p>
  <p id="a2d">智者出现化世间　　使令亲近于佛法</p>
  <p id="a2e">说彼极善乐欲意　　深固多闻为最上</p>
  <p id="a2f">不深固心悉灭除　　常当深固善观察</p>
  <p id="a2g">宣说诸有多闻者　　彼能增长于胜慧</p>
  <p id="a2h">四根本法正义门　　为诸菩萨所归向</p>
  <p id="a2i">所谓施戒闻舍等　　于菩萨道极贤善</p>
  <p id="a2j">宣说菩提正道门　　最胜乘中而无上</p>
  <p id="a2k">其有宣说声闻道　　除断疑网复贤善</p>
  <p id="a2l">广为利益诸众生　　我放光明普照耀</p>
  <p id="a2m">佛出世为大光明　　当知最上极难得</p>
  <p id="a2n">宣说甚深妙法门　　普利一切世间故</p>
  <p id="a2o">尔时大山夜叉即作是念。<a id="a-2p"></a>世尊今时往诣王舍大城鹫峰山中。<a id="a-2q"></a>我今宜应于世尊所少植善根。<a id="a-2r"></a>即时告语彼自会中夜叉众言。<a id="a-2s"></a>诸仁者。<a id="a-2t"></a>汝等当知。<a id="a-2u"></a>世尊将诣王舍大城鹫峰山中。<a id="a-2v"></a>汝等宜应发勤勇心各随力能为佛世尊作供养事。</p>
  <p id="a2w">时大山夜叉言已。<a id="a-2x"></a>即与自会眷属。<a id="a-2y"></a>从王舍大城乃至鹫峰山中。<a id="a-2z"></a>所经道路皆悉除去土石砂砾。<a id="a-30"></a>如净圆镜。<a id="a-31"></a>于道路中以净香水周匝遍洒。<a id="a-32"></a>复以妙衣于其道中相续布设。<a id="a-33"></a>复于道中处处安施。<a id="a-34"></a>等人分量诸殊妙花。<a id="a-35"></a>幢幡宝盖种种庄严。<a id="a-36"></a>复置殊妙涂香宝瓶及诸妙香。<a id="a-37"></a>宝绳交络垂诸花璎。<a id="a-38"></a>以为严饰。<a id="a-39"></a>复于空中奏妙音乐。<a id="a-3A"></a>又复敷置尽一箭道。<a id="a-3B"></a>优钵罗花。<a id="a-3C"></a>俱母陀花。<a id="a-3D"></a>奔拏利迦花等。<a id="a-3E"></a>复有异鸟翔鸣道中。<a id="a-3F"></a>金绳交络有七宝网。<a id="a-3G"></a>及以金网弥覆其上。</p>
  <p id="a3H">尔时大山夜叉。<a id="a-3I"></a>于其道中广庄严已。<a id="a-3J"></a>即自化身并其众会。<a id="a-3K"></a>身喜心喜清净悦意。<a id="a-3L"></a>发欢喜心。<a id="a-3M"></a>极纯善心。<a id="a-3N"></a>柔软心清净心。<a id="a-3O"></a>无障碍心悦乐心。<a id="a-3P"></a>向佛心向法心向僧心。<a id="a-3Q"></a>菩提无动心。<a id="a-3R"></a>无恐畏心无等等心。<a id="a-3S"></a>一切三界最胜心。<a id="a-3T"></a>慈愍一切众生心。<a id="a-3U"></a>悲心喜心舍心。<a id="a-3V"></a>成诸佛法大器之心。<a id="a-3W"></a>真实心坚固心。<a id="a-3X"></a>不破坏心增胜心。<a id="a-3Y"></a>于声闻缘觉地中生弃舍心。<a id="a-3Z"></a>于菩萨地中起成办心。<a id="a-3a"></a>发如是等清净之心。<a id="a-3b"></a>来诣佛所。<a id="a-3c"></a>到已头面顶礼佛足。<a id="a-3d"></a>右绕三匝住立一面。<a id="a-3e"></a>合掌向佛说伽陀曰。</p>
  <p id="a3f">我今为佛广施设　　最上最胜诸供养</p>
  <p id="a3g">愿我当得佛圣果　　宣说最上微妙法</p>
  <p id="a3h">愿我当圆于十力　　欢喜善住四无畏</p>
  <p id="a3i">广大利益诸众生　　如佛世尊诸所作</p>
  <p id="a3j">具三十二胜妙相　　八十种好众庄严</p>
  <p id="a3k">当作世间大光明　　如佛世尊普照耀</p>
  <p id="a3l">转彼清净妙法轮　　十二行相而最上</p>
  <p id="a3m">宣说甘露正法门　　普为众生作利益</p>
  <p id="a3n">广现神通变化事　　如佛世尊现亦然</p>
  <p id="a3o">善作利益诸群生　　乃至无数俱胝众</p>
  <p id="a3p">世尊出现大光明　　如大龙王无所畏</p>
  <p id="a3q">如是正道广宣扬　　开觉菩提而无上</p>
  <p id="a3r">为舍亦复为归救　　为趣摄化诸众生</p>
  <p id="a3s">愿我当得亦复然　　利众生事皆圆满</p>
  <p id="a3t">五趣所生诸群品　　愿我当为作主宰</p>
  <p id="a3u">悉令解脱诸苦因　　如佛世尊所解脱</p>
  <p id="a3v">为二足尊作供养　　无边威德光明照</p>
  <p id="a3w">天主龙及阿修罗　　普供世间无等比</p>
  <p id="a3x">我作最上胜事业　　愿我当如大法主</p>
  <p id="a3y">三十二种胜相圆　　天上人间为最上</p>
  <p id="a3z">尔时世尊。<a id="a-40"></a>为大山夜叉说伽陀曰。</p>
  <p id="a41">如佛世尊所说教　　修作无上正法因</p>
  <p id="a42">众生当得胜法门　　无上菩提不难得</p>
  <p id="a43">世间光明大圣主　　作供养已佛光照</p>
  <p id="a44">诸天龙神人众中　　所应受彼诸供养</p>
  <p id="a45">成证无上大菩提　　安坐树王众集会</p>
  <p id="a46">摧伏大恶诸魔军　　广为众生宣正法</p>
  <p id="a47">尔时世尊即与无数百千天龙夜叉乾闼婆阿修罗迦楼罗紧那罗摩睺罗伽人非人等。<a id="a-48"></a>并余无数百千俱胝那庾多诸众生类。<a id="a-49"></a>恭敬围绕。<a id="a-4A"></a>而佛世尊具大威德。<a id="a-4B"></a>有大神力起大变化。<a id="a-4C"></a>广大施作放大威光。<a id="a-4D"></a>振动刹土雨大莲花。<a id="a-4E"></a>鼓百千种殊妙音乐。<a id="a-4F"></a>有妙莲花大若车轮。<a id="a-4G"></a>随足而蹈。<a id="a-4H"></a>世尊从彼大山夜叉妙巧施作庄严道路。<a id="a-4I"></a>往诣鹫峰山中。<a id="a-4J"></a>世尊到已。<a id="a-4K"></a>即告尊者阿难言。<a id="a-4L"></a>汝可为佛施设殊妙之座。<a id="a-4M"></a>所谓法座最上之座。<a id="a-4N"></a>三界胜座及妙宝座。<a id="a-4O"></a>如来登其座已。<a id="a-4P"></a>摄受一切众生。<a id="a-4Q"></a>称扬演说彼菩萨藏甚深正法。<a id="a-4R"></a>成办一切菩萨胜行。<a id="a-4S"></a>除去一切众生诸有疑惑。<a id="a-4T"></a>开明正慧断诸疑网。<a id="a-4U"></a>如来说此甚深经典。<a id="a-4V"></a>广为悲愍利益安乐天人世间一切众生。</p>
  <p id="a4W">尔时尊者阿难受佛敕已。<a id="a-4X"></a>乃为如来施设胜座。<a id="a-4Y"></a>是时即有六十八俱胝天众。<a id="a-4Z"></a>各各为佛施设宝座。<a id="a-4a"></a>而为献奉。<a id="a-4b"></a>请佛如来登斯座已。<a id="a-4c"></a>即于佛前。<a id="a-4d"></a>异口同音说伽陀曰。</p>
  <p id="a4e">我今为佛广敷设　　殊胜宝座及妙衣</p>
  <p id="a4f">愿佛悲愍诸天人　　如其所应登宝座</p>
  <p id="a4g">若佛如来登座已　　宣说正法趣彼岸</p>
  <p id="a4h">六种振动于世间　　一切皆生大欢喜</p>
  <p id="a4i">佛光普照诸大众　　焕明佛刹及山王</p>
  <p id="a4j">普得见佛大圣尊　　开生清净诸法欲</p>
  <p id="a4k">所有天龙及人众　　八部一切诸品类</p>
  <p id="a4l">互相得见彼彼身　　是中一切无障碍</p>
  <p id="a4m">所有俱胝那庾多　　百千天人大众等</p>
  <p id="a4n">各得见佛大圣尊　　宣说难得妙法句</p>
  <p id="a4o">是时频婆娑罗王　　与诸臣佐并眷属</p>
  <p id="a4p">刹那来至佛会中　　亲近圣尊为听法</p>
  <p id="a4q">佛知众座悉已定　　普遍四方善观察</p>
  <p id="a4r">一切众会及天人　　广为众生作利益</p>
  <p id="a4s">世尊普告诸大众　　疑者当问二足尊</p>
  <p id="a4t">随诸所问我开明　　普令除断诸疑惑</p>
  <p id="a4u">尔时三千大千世界一切众生。<a id="a-4v"></a>及天人世间诸众会等。<a id="a-4w"></a>咸悉恭敬瞻仰世尊。<a id="a-4x"></a>起清净心。<a id="a-4y"></a>屏息外闻。<a id="a-4z"></a>专注听受如来宣说甚深正法。</p>
  <p id="a50">尔时世尊即告尊者大目干连言。<a id="a-51"></a>汝勿就座。<a id="a-52"></a>应当观彼诸苾刍众。<a id="a-53"></a>其有未来赴斯会者。<a id="a-54"></a>汝今往彼雪山南面大迦葉所。<a id="a-55"></a>召来赴会。</p>
  <p id="a56">时尊者大目干连受佛敕已。<a id="a-57"></a>即运神力。<a id="a-58"></a>往诣雪山南面大迦葉所。<a id="a-59"></a>到已白言。<a id="a-5A"></a>尊者当知。<a id="a-5B"></a>世尊如来今在鹫峰山中。<a id="a-5C"></a>与沙门婆罗门人天大众。<a id="a-5D"></a>集会说法。<a id="a-5E"></a>佛遣我来呼召尊者。<a id="a-5F"></a>唯愿尊者。<a id="a-5G"></a>如佛教命往赴佛会。<a id="a-5H"></a>无令互得隐法之罪。<a id="a-5I"></a>尔时尊者大迦葉谓尊者大目干连言。<a id="a-5J"></a>汝宜先往。<a id="a-5K"></a>我即随当往诣佛所。</p>
  <p id="a5L">是时尊者大迦葉。<a id="a-5M"></a>即于座中运自所有神通化用。<a id="a-5N"></a>四众围绕。<a id="a-5O"></a>于刹那间即到鹫峰山中佛世尊所。<a id="a-5P"></a>到已头面顶礼佛足。<a id="a-5Q"></a>去佛不远于一面坐。</p>
  <p id="a5R">时尊者大目干连。<a id="a-5S"></a>以神通力旋至佛所。<a id="a-5T"></a>见尊者大迦葉先至佛会在一面坐。<a id="a-5U"></a>见已白言。<a id="a-5V"></a>尊者大迦葉。<a id="a-5W"></a>神力具足先至佛会。<a id="a-5X"></a>其何速邪。<a id="a-5Y"></a>尊者大迦葉即谓大目干连言。<a id="a-5Z"></a>如佛说汝神通第一。<a id="a-5a"></a>何故今时徐缓如是。</p>
 </body>
</html>