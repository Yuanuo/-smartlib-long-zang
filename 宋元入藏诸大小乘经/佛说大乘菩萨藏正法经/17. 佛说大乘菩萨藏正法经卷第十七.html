<!doctype html>
<html id="z3IBUglh7" data-ver="457">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘菩萨藏正法经卷第十七</h1>
  <h2 id="a2">慈悲喜舍品第五之二</h2>
  <p id="a3">复次大蕴如来。<a id="a-4"></a>告精进行太子言。<a id="a-5"></a>云何名为菩萨大悲之心。<a id="a-6"></a>所谓菩萨求彼阿耨多罗三藐三菩提时。<a id="a-7"></a>以大悲心而为先导。<a id="a-8"></a>譬如士夫所有命根。<a id="a-9"></a>以出入息而为先导。<a id="a-A"></a>积集大乘菩萨。<a id="a-B"></a>以大悲心为其先导亦复如是。<a id="a-C"></a>又如转轮圣王以其轮宝而为先导。<a id="a-D"></a>即能获得诸宝。<a id="a-E"></a>圆具菩萨大悲为先导故。<a id="a-F"></a>即能获得一切佛法。<a id="a-G"></a>是故当知。<a id="a-H"></a>菩萨大悲于一切众生而不弃舍。</p>
  <p id="aI">复次太子。<a id="a-J"></a>云何是菩萨于诸众生转大悲心。<a id="a-K"></a>所谓菩萨观见世间一切众生。<a id="a-L"></a>坚固执着诸有身见。<a id="a-M"></a>彼所随逐乃至诸见。<a id="a-N"></a>而为缠缚。<a id="a-O"></a>菩萨为说断除执着之法。<a id="a-P"></a>是为菩萨于诸众生转大悲心。<a id="a-Q"></a>又复菩萨观见世间一切众生。<a id="a-R"></a>住颠倒处。<a id="a-S"></a>以无常法计为常想。<a id="a-T"></a>苦为乐想。<a id="a-U"></a>无我我想。<a id="a-V"></a>不净净想。<a id="a-W"></a>菩萨为说断除颠倒之法。<a id="a-X"></a>是为菩萨于诸众生转大悲心。<a id="a-Y"></a>又复菩萨观见世间一切众生。<a id="a-Z"></a>颠倒取着诸染欲事。<a id="a-a"></a>于所生母及诸姊妹起贪染心。<a id="a-b"></a>菩萨作是思惟。<a id="a-c"></a>怪哉世间罪业众生。<a id="a-d"></a>爱着欲境非圣所行。<a id="a-e"></a>邪行充满。<a id="a-f"></a>原其所生。<a id="a-g"></a>居母胎藏次由母产。<a id="a-h"></a>云何于今反生欲意。<a id="a-i"></a>姊妹同体出一母胎。<a id="a-j"></a>岂以染缘共期和合。<a id="a-k"></a>坏极破坏最极破坏。<a id="a-l"></a>恣贪嗔痴破毁身心。<a id="a-m"></a>无智所坏摧灭正法。<a id="a-n"></a>建立非法行险难法。<a id="a-o"></a>趣入地狱饿鬼畜生境界。<a id="a-p"></a>譬如狐群于其夜分入弃尸林中。<a id="a-q"></a>起恚恶相伺其所食。<a id="a-r"></a>世间颠倒染着众生亦复如是。<a id="a-s"></a>又如世间生盲之人。<a id="a-t"></a>不能瞻视诸有色相堕险恶处。<a id="a-u"></a>染着众生亦复如是。<a id="a-v"></a>又如猪群食其残弃不净之物。<a id="a-w"></a>染着众生亦复如是。<a id="a-x"></a>以颠倒染缘为染污所坏。<a id="a-y"></a>入魔境界魔索系缚。<a id="a-z"></a>欲泥陷没。<a id="a-10"></a>菩萨为说断除染爱之法。<a id="a-11"></a>是为菩萨于诸众生转大悲心。</p>
  <p id="a12">又复菩萨观见世间一切众生。<a id="a-13"></a>为五盖所覆。<a id="a-14"></a>欲箭所射处处爱着。<a id="a-15"></a>眼见色已着所爱境。<a id="a-16"></a>耳闻其声。<a id="a-17"></a>鼻嗅其香。<a id="a-18"></a>舌了其味。<a id="a-19"></a>身觉其触。<a id="a-1A"></a>随诸所爱而生取着。<a id="a-1B"></a>苦哉众生违害处多。<a id="a-1C"></a>亲附恶友互求财利。<a id="a-1D"></a>与彼恶友同其知解。<a id="a-1E"></a>得无义利互为损恼。<a id="a-1F"></a>多诸惛沉睡眠恶法。<a id="a-1G"></a>懈倦迷闷。<a id="a-1H"></a>无智随逐起诸恶作。<a id="a-1I"></a>此等众生为客尘烦恼。<a id="a-1J"></a>染污其心起诸疑惑。<a id="a-1K"></a>此等众生不能决定获得最上甚深佛法。<a id="a-1L"></a>菩萨为说断除盖障等法。<a id="a-1M"></a>是为菩萨于诸众生转大悲心。</p>
  <p id="a1N">又复菩萨观见世间一切众生。<a id="a-1O"></a>起诸慢心。<a id="a-1P"></a>谓慢过慢慢过慢。<a id="a-1Q"></a>我慢增上慢卑慢邪慢。<a id="a-1R"></a>如是七慢。<a id="a-1S"></a>一者于劣计胜。<a id="a-1T"></a>二者于胜计等。<a id="a-1U"></a>三者于胜计胜。<a id="a-1V"></a>四者恃所执我。<a id="a-1W"></a>五者计己多德。<a id="a-1X"></a>于增上功德法而起慢心。<a id="a-1Y"></a>六者计己少分劣他。<a id="a-1Z"></a>七者谓己有德。<a id="a-1a"></a>以慢心故所应称赞而不称赞。<a id="a-1b"></a>所应礼奉而不礼奉。<a id="a-1c"></a>不敬耆宿。<a id="a-1d"></a>于师尊所不能听受。<a id="a-1e"></a>于智者所不能请问。<a id="a-1f"></a>何者是善。<a id="a-1g"></a>何者不善。<a id="a-1h"></a>何者所应亲近。<a id="a-1i"></a>何者不应亲近何者应作。<a id="a-1j"></a>何者不应作。<a id="a-1k"></a>何者有罪。<a id="a-1l"></a>何者无罪。<a id="a-1m"></a>何者是正道。<a id="a-1n"></a>何者是三摩地。<a id="a-1o"></a>何者是解脱。<a id="a-1p"></a>如是等法不能请问。<a id="a-1q"></a>菩萨为说断除一切魔障之法。<a id="a-1r"></a>是为菩萨于诸众生转大悲心。</p>
  <p id="a1s">又复菩萨观见世间一切众生。<a id="a-1t"></a>爱绳所缚。<a id="a-1u"></a>所谓爱乐男女妻妾财利等事。<a id="a-1v"></a>以爱着故。<a id="a-1w"></a>是即爱乐生死险难三涂恶趣。<a id="a-1x"></a>三有缠缚拘束身心不得自在。<a id="a-1y"></a>以不自在故造诸罪业。<a id="a-1z"></a>菩萨为令彼悉趣向涅盘圣道。<a id="a-20"></a>宣说正法。<a id="a-21"></a>是为菩萨于诸众生转大悲心。</p>
  <p id="a22">又复菩萨观见世间一切众生。<a id="a-23"></a>离善知识近恶知识。<a id="a-24"></a>以近恶故染着十种不善之法。<a id="a-25"></a>谓杀生偷盗邪染妄言绮语两舌恶口贪欲嗔恚邪见。<a id="a-26"></a>菩萨欲令一切众生为善知识之所摄受。<a id="a-27"></a>息除一切不善之业。<a id="a-28"></a>积集清净十善业道。<a id="a-29"></a>宣说正法。<a id="a-2A"></a>是为菩萨于诸众生转大悲心。</p>
  <p id="a2B">又复菩萨观见世间一切众生。<a id="a-2C"></a>痴所覆障。<a id="a-2D"></a>无明黑暗而常随逐。<a id="a-2E"></a>执着我人众生寿者补特伽罗作者受者我我所等。<a id="a-2F"></a>菩萨为令如是一切众生。<a id="a-2G"></a>慧眼清净诸见断灭。<a id="a-2H"></a>宣说正法。<a id="a-2I"></a>是为菩萨于诸众生转大悲心。</p>
  <p id="a2J">又复菩萨观见世间一切众生。<a id="a-2K"></a>沉没生死不能解脱。<a id="a-2L"></a>五蕴杀者常所杀害。<a id="a-2M"></a>菩萨为令解脱五蕴。<a id="a-2N"></a>超越轮回旷野险难。<a id="a-2O"></a>出离三界。<a id="a-2P"></a>宣说正法。<a id="a-2Q"></a>是为菩萨于诸众生转大悲心。</p>
  <p id="a2R">又复菩萨观见世间一切众生。<a id="a-2S"></a>作诸不善。<a id="a-2T"></a>如棘刺树虽生无成。<a id="a-2U"></a>造不善业亦复如是。<a id="a-2V"></a>此世他世五趣轮回。<a id="a-2W"></a>不能顺向涅盘圣道。<a id="a-2X"></a>菩萨为其开涅盘门使令趣入。<a id="a-2Y"></a>宣说正法。<a id="a-2Z"></a>是为菩萨于诸众生转大悲心。</p>
  <p id="a2a">复次太子。<a id="a-2b"></a>菩萨如是观察世间诸众生故。<a id="a-2c"></a>以十种相转大悲心。<a id="a-2d"></a>何等为十。<a id="a-2e"></a>一者无谄诳心转。<a id="a-2f"></a>虚空出离故。<a id="a-2g"></a>二者深固心转。<a id="a-2h"></a>能善出离故。<a id="a-2i"></a>三者无虚假神通转。<a id="a-2j"></a>正道出离故。<a id="a-2k"></a>四者无屈曲心转。<a id="a-2l"></a>止诸曲心善出离故。<a id="a-2m"></a>五者真实心转。<a id="a-2n"></a>于一切众生悉无高下平等出离故。<a id="a-2o"></a>六者随护他转。<a id="a-2p"></a>自心清净善出离故。<a id="a-2q"></a>七者坚固慧心转。<a id="a-2r"></a>离动静心而常安住善出离故。<a id="a-2s"></a>八者弃舍己乐转。<a id="a-2t"></a>无爱着出离故。<a id="a-2u"></a>九者随授他乐转。<a id="a-2v"></a>利他出离故。<a id="a-2w"></a>十者荷负众生极重檐转。<a id="a-2x"></a>坚固精进善出离故。<a id="a-2y"></a>菩萨摩诃萨以如是等十种胜相。<a id="a-2z"></a>于诸众生转大悲心。<a id="a-30"></a>又复菩萨或有众生。<a id="a-31"></a>应以大乘法得出离者。<a id="a-32"></a>即起悲心而为出离。<a id="a-33"></a>此说是为菩萨大悲。</p>
  <p id="a34">又复众生应修布施净戒安忍精进静虑胜慧法者。<a id="a-35"></a>即起悲心随应出离。<a id="a-36"></a>此说是为菩萨大悲。</p>
  <p id="a37">又复众生应修念处正勤。<a id="a-38"></a>神足根力觉道。<a id="a-39"></a>欢喜根本最胜事业。<a id="a-3A"></a>及次第诸定。<a id="a-3B"></a>乃至十善业道广大章句。<a id="a-3C"></a>随应为转。<a id="a-3D"></a>从悲心起佛自然智。<a id="a-3E"></a>而为饮食资养慧命。<a id="a-3F"></a>此说是为菩萨大悲。</p>
  <p id="a3G">又复菩萨自诸所行极善所作。<a id="a-3H"></a>起大悲心。<a id="a-3I"></a>随诸众生应何所作。<a id="a-3J"></a>悉能圆满众生意乐。<a id="a-3K"></a>此说是为菩萨大悲。<a id="a-3L"></a>若诸菩萨摩诃萨。<a id="a-3M"></a>具足如是大悲心者。<a id="a-3N"></a>即能观察众生。<a id="a-3O"></a>悉令获得如是等法。<a id="a-3P"></a>此乃菩萨思惟愍念起大悲心。</p>
  <p id="a3Q">复次太子。<a id="a-3R"></a>云何是为菩萨喜心。<a id="a-3S"></a>所谓菩萨于诸善法。<a id="a-3T"></a>随所思念适悦欢喜。<a id="a-3U"></a>闻诸善法。<a id="a-3V"></a>不惊不惧不生懈倦。<a id="a-3W"></a>蠲除一切别异心意。<a id="a-3X"></a>安然爱乐一切法乐。<a id="a-3Y"></a>心喜身顺。<a id="a-3Z"></a>自心清净欢喜意生。<a id="a-3a"></a>睹如来身相好庄严。<a id="a-3b"></a>勤求爱乐增上适悦。<a id="a-3c"></a>听法无倦。<a id="a-3d"></a>依法修行欢喜爱乐。<a id="a-3e"></a>诸来恶语欢喜忍受。<a id="a-3f"></a>随所生起诸欢喜法。<a id="a-3g"></a>于一切众生起无碍心。<a id="a-3h"></a>广为宣说令生胜解。<a id="a-3i"></a>无秘惜心摄伏悭吝。<a id="a-3j"></a>随所求者欢喜而施。<a id="a-3k"></a>面常熙怡摄护毁戒。<a id="a-3l"></a>尊敬持戒常生清净。<a id="a-3m"></a>自所修行得清净已。<a id="a-3n"></a>超越一切恶趣怖畏。<a id="a-3o"></a>欢喜安慰一切众生。<a id="a-3p"></a>诸来恶语起触娆者欢喜忍受。<a id="a-3q"></a>施诸眼目及身分时。<a id="a-3r"></a>欢喜甘忍。<a id="a-3s"></a>心无间断常生悦乐起欢喜心。<a id="a-3t"></a>尊重师长。<a id="a-3u"></a>尊胜己者不生轻慢。<a id="a-3v"></a>面常熙怡含笑先言。<a id="a-3w"></a>离诸颦蹙谄曲心意。<a id="a-3x"></a>杂乱语言欢喜悉除。<a id="a-3y"></a>喜心爱乐诸出离法。<a id="a-3z"></a>仰敬师尊如诸菩萨。<a id="a-40"></a>顶重正法犹护己身。<a id="a-41"></a>尊奉如来如惜其命。<a id="a-42"></a>钦承师范如其父母。<a id="a-43"></a>爱念一切众生如所生子。<a id="a-44"></a>遵轨范师如护眼目。<a id="a-45"></a>敬修行者如护头顶。<a id="a-46"></a>信受诸波罗蜜多如固手足。<a id="a-47"></a>重说法师如爱妙宝。<a id="a-48"></a>勤求正法如重良药。<a id="a-49"></a>赞奉医王如水上善。<a id="a-4A"></a>太子。<a id="a-4B"></a>如是所说是为菩萨喜心。<a id="a-4C"></a>若住喜心菩萨摩诃萨。<a id="a-4D"></a>于一切时常得欢喜。<a id="a-4E"></a>勤求正法曾无懈倦。<a id="a-4F"></a>起欢喜心修菩萨行。</p>
  <p id="a4G">复次太子。<a id="a-4H"></a>云何是为菩萨舍心。<a id="a-4I"></a>所谓舍者。<a id="a-4J"></a>有其三种。<a id="a-4K"></a>何等为三。<a id="a-4L"></a>一烦恼舍。<a id="a-4M"></a>二自他随护舍。<a id="a-4N"></a>三时随时舍。<a id="a-4O"></a>云何名烦恼舍。<a id="a-4P"></a>谓恭敬不高。<a id="a-4Q"></a>不恭敬不下。<a id="a-4R"></a>得利无领纳。<a id="a-4S"></a>失利无恼恚。<a id="a-4T"></a>见诸持戒及毁戒者平等其心。<a id="a-4U"></a>称赞不喜。<a id="a-4V"></a>讥谤不恚。<a id="a-4W"></a>毁辱能安。<a id="a-4X"></a>誉美无动。<a id="a-4Y"></a>于诸苦法善能决择。<a id="a-4Z"></a>于诸乐法常所伺察。<a id="a-4a"></a>随顺不着违害不断。<a id="a-4b"></a>于善恶友住平等心。<a id="a-4c"></a>善作恶作亦复无二。<a id="a-4d"></a>爱非爱境平等而舍。<a id="a-4e"></a>多闻无闻悉无领受。<a id="a-4f"></a>善说恶说都无违顺。<a id="a-4g"></a>安慰过失二俱平等。<a id="a-4h"></a>等心爱念自他众生不惜身命。<a id="a-4i"></a>于上中下一切众生平等照明。<a id="a-4j"></a>于美恶相住平等法。<a id="a-4k"></a>于真妄中自实清净。<a id="a-4l"></a>太子如是所说。<a id="a-4m"></a>菩萨自无种类舍心清净。<a id="a-4n"></a>此说是为诸烦恼舍。<a id="a-4o"></a>云何名为自他随护舍。<a id="a-4p"></a>所谓菩萨当段取身肉。<a id="a-4q"></a>行布施时住于舍心悉无所求。<a id="a-4r"></a>身无所作。<a id="a-4s"></a>语无所作。<a id="a-4t"></a>中亦无动。<a id="a-4u"></a>无眼相无色相。<a id="a-4v"></a>乃至无意相无法相。<a id="a-4w"></a>一切无动。<a id="a-4x"></a>此名为舍。<a id="a-4y"></a>恶作无害亦名为舍。<a id="a-4z"></a>善作无动亦名为舍。<a id="a-50"></a>自他俱忍亦名为舍。<a id="a-51"></a>诸所饶益及不饶益住平等心。<a id="a-52"></a>亦名为舍。<a id="a-53"></a>无诸诤讼名最上舍。<a id="a-54"></a>自心决定。<a id="a-55"></a>亦名为舍。<a id="a-56"></a>伺察自他悉无所害。<a id="a-57"></a>菩萨住等引心而行于舍。<a id="a-58"></a>然菩萨舍。<a id="a-59"></a>不同诸佛世尊所行舍法。<a id="a-5A"></a>何以故。<a id="a-5B"></a>菩萨摩诃萨。<a id="a-5C"></a>于其舍法现前了知常所修作。<a id="a-5D"></a>于诸善法而常勤求。<a id="a-5E"></a>知时随时而行舍故。<a id="a-5F"></a>云何名为时随时舍。<a id="a-5G"></a>所谓菩萨观见众生非法器者。<a id="a-5H"></a>无闻之者悉住舍心。<a id="a-5I"></a>又于衰毁讥苦一切众生亦住舍心。<a id="a-5J"></a>又于声闻乘法。<a id="a-5K"></a>决定超越而舍。<a id="a-5L"></a>于布施时行持戒舍。<a id="a-5M"></a>于忍辱时。<a id="a-5N"></a>行布施持戒忍辱精进舍。<a id="a-5O"></a>于精进时行持戒舍。<a id="a-5P"></a>于禅定时行布施舍。<a id="a-5Q"></a>于智慧时行五波罗蜜多悉圆满舍。<a id="a-5R"></a>此说是为时随时舍。<a id="a-5S"></a>诸所应作及不应作。<a id="a-5T"></a>彼一切法悉住平等。<a id="a-5U"></a>亦名为舍。<a id="a-5V"></a>诸住舍行菩萨摩诃萨。<a id="a-5W"></a>乃至于彼诸善法分悉名为舍。<a id="a-5X"></a>太子。<a id="a-5Y"></a>如是所说。<a id="a-5Z"></a>皆名菩萨摩诃萨于一切众生起慈悲喜舍之心。</p>
  <p id="a5a">尔时世尊释迦牟尼如来。<a id="a-5b"></a>告舍利子言。<a id="a-5c"></a>彼时大蕴如来。<a id="a-5d"></a>为彼精进行太子。<a id="a-5e"></a>说慈悲喜舍法已。<a id="a-5f"></a>即复宣说六波罗蜜多。<a id="a-5g"></a>何等为六。<a id="a-5h"></a>所谓布施波罗蜜多。<a id="a-5i"></a>持戒波罗蜜多。<a id="a-5j"></a>忍辱波罗蜜多。<a id="a-5k"></a>精进波罗蜜多。<a id="a-5l"></a>禅定波罗蜜多。<a id="a-5m"></a>胜慧波罗蜜多。<a id="a-5n"></a>如是宣说诸波罗蜜多。<a id="a-5o"></a>令彼精进行太子。<a id="a-5p"></a>发勤精进如理修行。</p>
  <p data-pb></p>
  <h2 id="a5q">布施波罗蜜多品第六之一</h2>
  <p id="a5r">复次佛告舍利子。<a id="a-5s"></a>云何名为于波罗蜜多发勤精进。<a id="a-5t"></a>舍利子。<a id="a-5u"></a>若于六波罗蜜多勤精进者。<a id="a-5v"></a>此说是为修菩萨行。<a id="a-5w"></a>其六波罗蜜多者。<a id="a-5x"></a>谓布施波罗蜜多。<a id="a-5y"></a>持戒波罗蜜多。<a id="a-5z"></a>忍辱波罗蜜多。<a id="a-60"></a>精进波罗蜜多。<a id="a-61"></a>禅定波罗蜜多。<a id="a-62"></a>胜慧波罗蜜多。<a id="a-63"></a>舍利子。<a id="a-64"></a>诸菩萨摩诃萨。<a id="a-65"></a>见彼沙门婆罗门贫穷孤露来乞丐者。<a id="a-66"></a>随诸所欲而悉施与。<a id="a-67"></a>或乞饮食衣服涂香花鬘及栖止处。<a id="a-68"></a>或乞病缘医药灯明音乐。<a id="a-69"></a>妻子奴婢园林台观。<a id="a-6A"></a>金银琉璃砗磲玛瑙珊瑚琥珀摩尼真珠。<a id="a-6B"></a>及余妙宝象马车乘财谷库藏。<a id="a-6C"></a>乃至四大洲主轮王富乐嬉戏等事。<a id="a-6D"></a>至于手足耳鼻眼目身分血肉骨髓。<a id="a-6E"></a>世间所有无不施者。</p>
  <p id="a6F">复次舍利子。<a id="a-6G"></a>有十种法。<a id="a-6H"></a>菩萨若能具足清净。<a id="a-6I"></a>当行布施。<a id="a-6J"></a>何等为十。<a id="a-6K"></a>一者菩萨不求艰难受用施。<a id="a-6L"></a>二者菩萨不逼恼众生施。<a id="a-6M"></a>三者菩萨不惊怖他施。<a id="a-6N"></a>四者菩萨无不舍所请施。<a id="a-6O"></a>五者菩萨无现相施。<a id="a-6P"></a>六者菩萨于诸众生无异想施。<a id="a-6Q"></a>七者菩萨无损害施。<a id="a-6R"></a>八者菩萨无境土差别施。<a id="a-6S"></a>九者菩萨所施众生而无作意。<a id="a-6T"></a>(少第十法梵本元阙)</p>
  <p id="a6U">舍利子。<a id="a-6V"></a>如是十种法。<a id="a-6W"></a>菩萨若能清净。<a id="a-6X"></a>当行布施。</p>
  <p id="a6Y">复有十法。<a id="a-6Z"></a>菩萨若能具足清净。<a id="a-6a"></a>当行布施。<a id="a-6b"></a>何等为十。<a id="a-6c"></a>一者菩萨不违业报施。<a id="a-6d"></a>二者菩萨无邪意乐施。<a id="a-6e"></a>三者菩萨无不胜解施。<a id="a-6f"></a>四者菩萨无懈倦施。<a id="a-6g"></a>五者菩萨无见面施。<a id="a-6h"></a>六者菩萨无恼害施。<a id="a-6i"></a>七者菩萨无退屈施。<a id="a-6j"></a>八者菩萨无赞誉持戒施。<a id="a-6k"></a>九者菩萨无轻慢毁戒施。<a id="a-6l"></a>十者菩萨不求果报施。<a id="a-6m"></a>如是十种法。<a id="a-6n"></a>菩萨若能清净。<a id="a-6o"></a>当行布施。</p>
  <p id="a6p">复有十法。<a id="a-6q"></a>菩萨若能具足清净。<a id="a-6r"></a>当行布施。<a id="a-6s"></a>何等为十。<a id="a-6t"></a>一者菩萨无毁谤施。<a id="a-6u"></a>二者菩萨无违背施。<a id="a-6v"></a>三者菩萨无瑕疵施。<a id="a-6w"></a>四者菩萨无忿怒施。<a id="a-6x"></a>五者菩萨无憎嫉施。<a id="a-6y"></a>六者菩萨无嗔恚施。<a id="a-6z"></a>七者菩萨无不恭敬施。<a id="a-70"></a>八者菩萨无不自手施。<a id="a-71"></a>九者菩萨随应止其下劣心施。<a id="a-72"></a>十者菩萨于所生处无悕望施。<a id="a-73"></a>如是十种法。<a id="a-74"></a>菩萨若能清净。<a id="a-75"></a>当行布施。</p>
  <p id="a76">复有十法。<a id="a-77"></a>菩萨若能具足清净。<a id="a-78"></a>当行布施。<a id="a-79"></a>何等为十。<a id="a-7A"></a>一者菩萨无不坚牢施。<a id="a-7B"></a>二者菩萨无边际施。<a id="a-7C"></a>三者菩萨无分段施。<a id="a-7D"></a>四者菩萨无他信施。<a id="a-7E"></a>五者菩萨不着下劣心施。<a id="a-7F"></a>六者菩萨不求色相受用富贵欢喜施。<a id="a-7G"></a>七者菩萨不求梵王帝释护世诸天等施。<a id="a-7H"></a>八者菩萨不求声闻缘觉地施。<a id="a-7I"></a>九者菩萨不毁谤智者施。<a id="a-7J"></a>十者菩萨所作善利无不回向一切智施。<a id="a-7K"></a>如是十种法。<a id="a-7L"></a>菩萨若能清净。<a id="a-7M"></a>当行布施。</p>
 </body>
</html>