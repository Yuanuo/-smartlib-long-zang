<!doctype html>
<html id="z3IBUgoh9" data-ver="384">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘菩萨藏正法经卷第十九</h1>
  <h2 id="a2">持戒波罗蜜多品第七之二</h2>
  <p id="a3">佛言舍利子。<a id="a-4"></a>云何名为善法。<a id="a-5"></a>当知善法厥有三种。<a id="a-6"></a>谓身语意善所行故。<a id="a-7"></a>诸菩萨摩诃萨。<a id="a-8"></a>如是安住善所行者。<a id="a-9"></a>能于菩萨藏正法。<a id="a-A"></a>勤求修习即得菩提。<a id="a-B"></a>而常随逐。</p>
  <p id="aC">尔时世尊。<a id="a-D"></a>欲重明斯义。<a id="a-E"></a>说伽陀曰。</p>
  <p id="aF">身业常当善修作　　此是诸佛所宣说</p>
  <p id="aG">随处亲近阿阇梨　　即得多闻善境界</p>
  <p id="aH">补特伽罗胜义者　　当起慈心利众生</p>
  <p id="aI">语言妙乐无爱憎　　所说闻者生乐欲</p>
  <p id="aJ">随诸相法无恚恶　　极善意乐悉平等</p>
  <p id="aK">修习不生罪欲心　　慈心观察常尊重</p>
  <p id="aL">得闻如来净教已　　应当尊重于正法</p>
  <p id="aM">由其尊重正法因　　速得成证菩提果</p>
  <p id="aN">如是十种善法。<a id="a-O"></a>菩萨能安住已。<a id="a-P"></a>即于菩萨藏正法勤求修习。<a id="a-Q"></a>亲近承事诸阿阇梨。<a id="a-R"></a>随诸所作。<a id="a-S"></a>总略乃至给奉水瓶。<a id="a-T"></a>复次舍利子。<a id="a-U"></a>菩萨有十种发心。<a id="a-V"></a>何等为十。<a id="a-W"></a>一者菩萨发如是心。<a id="a-X"></a>痛哉世间一切众生疾恼之身。<a id="a-Y"></a>四蛇奋毒牙相违害。<a id="a-Z"></a>积集诸苦生多过失。<a id="a-a"></a>痈疽疮癣风癀痰癊起众疾状。<a id="a-b"></a>眼等诸病历多艰苦。<a id="a-c"></a>极增违害速疾破坏。<a id="a-d"></a>是不坚实。<a id="a-e"></a>羸劣衰朽速趣命终。<a id="a-f"></a>弃于林中无一可乐。<a id="a-g"></a>我当令一切众生厌此不坚实身。<a id="a-h"></a>悕取坚固真实之身。</p>
  <p id="ai">舍利子。<a id="a-j"></a>此是菩萨第一发心。<a id="a-k"></a>由发心已。<a id="a-l"></a>能于菩萨藏正法勤求修习。<a id="a-m"></a>亲近承事诸阿阇梨随诸所作。<a id="a-n"></a>总略乃至给奉水瓶。</p>
  <p id="ao">尔时世尊。<a id="a-p"></a>欲重明斯义。<a id="a-q"></a>说伽陀曰。</p>
  <p id="ar">诸界如蛇毒猛恶　　四种互相为依止</p>
  <p id="as">各各咸兴恚害多　　于身广生大病恼</p>
  <p id="at">眼耳二处生诸病　　鼻舌所生病亦然</p>
  <p id="au">唇齿生病苦复深　　及余疾患偏身起</p>
  <p id="av">痈疽初起生疼苦　　疮癣旋生痛剧增</p>
  <p id="aw">余诸疾患起多门　　由此于身遍缠绕</p>
  <p id="ax">此身既生诸病恼　　积集诸苦在其身</p>
  <p id="ay">无义无利损害多　　速疾销亡身谢灭</p>
  <p id="az">一弃林中何所有　　无常迅速不坚牢</p>
  <p id="a10">谛观如是臭秽身　　与诸病苦为依聚</p>
  <p id="a11">应修贤善诸事业　　当来回作佛身因</p>
  <p id="a12">捐弃如是众恶身　　破毁衰残而迅速</p>
  <p id="a13">佛身成办圆众德　　不可思议大法身</p>
  <p id="a14">回观如是众苦身　　诸漏遍增不可乐</p>
  <p id="a15">当知别无诸漏法　　即以此身为漏因</p>
  <p id="a16">暂居炎热欲清凉　　或处凝寒思庇覆</p>
  <p id="a17">痛哉此身何所乐　　老死常萦损害多</p>
  <p id="a18">厌寒怖热恼其心　　一切堕落皆破坏</p>
  <p id="a19">智者应修士夫业　　愿得最上真实身</p>
  <p id="a1A">堪任亲近阿阇梨　　厌弃此身虚幻体</p>
  <p id="a1B">舍利子。<a id="a-1C"></a>此是菩萨第一发心。</p>
  <p id="a1D">复次舍利子。<a id="a-1E"></a>二者菩萨发如是心。<a id="a-1F"></a>痛哉世间一切众生不坚实身。<a id="a-1G"></a>断灭摧毁破坏离散。<a id="a-1H"></a>舍利子。<a id="a-1I"></a>譬如世间工巧窑师。<a id="a-1J"></a>造诸瓶器随量大小。<a id="a-1K"></a>虽有所成即归破坏。<a id="a-1L"></a>世间众生虚幻所成不坚实身亦复如是。<a id="a-1M"></a>又如大树枝叶扶疏花果茂盛。<a id="a-1N"></a>虽可爱乐即归堕落。<a id="a-1O"></a>世间众生不坚实身。<a id="a-1P"></a>如成熟果亦复如是。<a id="a-1Q"></a>又如清夜露滴草头。<a id="a-1R"></a>日光照触旋有即无。<a id="a-1S"></a>世间众生不坚实身。<a id="a-1T"></a>不久暂停亦复如是。<a id="a-1U"></a>又如世间大海江河流注不断。<a id="a-1V"></a>水中聚沫旋有即无。<a id="a-1W"></a>世间众生身如聚沫不可撮摩亦复如是。<a id="a-1X"></a>又如天雨水滴成泡。<a id="a-1Y"></a>旋灭旋生不能暂住。<a id="a-1Z"></a>世间众生不坚实身自性劣弱亦复如是。<a id="a-1a"></a>舍利子。<a id="a-1b"></a>菩萨欲令众生厌弃如是不坚实身。<a id="a-1c"></a>悕取坚固真实之身。<a id="a-1d"></a>此是菩萨第二发心。</p>
  <p id="a1e">尔时世尊。<a id="a-1f"></a>欲重明斯义。<a id="a-1g"></a>说伽陀曰。</p>
  <p id="a1h">如世巧匠造瓶盆　　杖轮埿等共成器</p>
  <p id="a1i">一切同归破坏门　　众生寿命亦如是</p>
  <p id="a1j">又如大树盘根广　　枝叶扶疏花果繁</p>
  <p id="a1k">一切同归堕落门　　众生寿命亦如是</p>
  <p id="a1l">又如草端承露水　　日光照灼倏然无</p>
  <p id="a1m">眼境不停须臾间　　众生寿命亦如是</p>
  <p id="a1n">又如大海江河水　　水中聚沫劣无坚</p>
  <p id="a1o">众生虚幻羸弱身　　等彼聚沫皆无实</p>
  <p id="a1p">又如天雨广流注　　水中旋复起浮泡</p>
  <p id="a1q">刹那观境即空无　　不坚实身亦如是</p>
  <p id="a1r">不坚实身生实想　　实中还起不实心</p>
  <p id="a1s">彼人不入真实门　　此邪思惟妄境界</p>
  <p id="a1t">实中若作真实想　　不实当生不实心</p>
  <p id="a1u">彼人得入真实门　　此正思惟真境界</p>
  <p id="a1v">若起真实心想已　　承事师尊奉水鉼</p>
  <p id="a1w">回此虚幻不实身　　常得坚固真实体</p>
  <p id="a1x">舍利子。<a id="a-1y"></a>此是菩萨第二发心。</p>
  <p id="a1z">复次舍利子。<a id="a-20"></a>三者菩萨发如是心。<a id="a-21"></a>痛哉世间一切众生。<a id="a-22"></a>不能如是思念。<a id="a-23"></a>我于生死长夜之中。<a id="a-24"></a>远离善知识。<a id="a-25"></a>亲近恶知识。<a id="a-26"></a>发起懈怠下劣精进。<a id="a-27"></a>邪见所覆痴冥疲乏。<a id="a-28"></a>无施无爱无诸善作。<a id="a-29"></a>唯造恶业果报成熟。<a id="a-2A"></a>感诸不善当得身相。<a id="a-2B"></a>贪爱增剧羸瘦憔悴。<a id="a-2C"></a>或生饿鬼趣中。<a id="a-2D"></a>不能活命以火为食。<a id="a-2E"></a>经多百岁多千岁多百千岁不闻水声。<a id="a-2F"></a>何况得饮。<a id="a-2G"></a>我今回发是心。<a id="a-2H"></a>愿当亲近习行善法近善知识。<a id="a-2I"></a>由如是故当得人身。<a id="a-2J"></a>善能活命行诸布施。<a id="a-2K"></a>乃至损弃躯命。<a id="a-2L"></a>亲近承事诸阿阇梨。<a id="a-2M"></a>于菩萨藏正法。<a id="a-2N"></a>勤求修习随诸所作。<a id="a-2O"></a>总略乃至给奉水瓶。<a id="a-2P"></a>此是菩萨第三发心。</p>
  <p id="a2Q">尔时世尊。<a id="a-2R"></a>欲重明斯义。<a id="a-2S"></a>说伽陀曰。</p>
  <p id="a2T">世间所有善知识　　应当往彼常亲近</p>
  <p id="a2U">不能数数近善因　　由是不生诸善行</p>
  <p id="a2V">以其亲近恶友故　　即常远离贤善人</p>
  <p id="a2W">懈怠下劣精进心　　悭疾谄诳生过失</p>
  <p id="a2X">不行布施无爱乐　　一切善法不能行</p>
  <p id="a2Y">果熟当招瘦弱身　　或生饿鬼诸境界</p>
  <p id="a2Z">长夜眠伏于生死　　蕴报痴冥怖畏多</p>
  <p id="a2a">饮食俱无饥渴增　　备受广多诸苦恼</p>
  <p id="a2b">经历多百千岁中　　渴苦不闻水之声</p>
  <p id="a2c">布施善道不复观　　不得世间诸善相</p>
  <p id="a2d">我今回发如是心　　世间人身极难得</p>
  <p id="a2e">誓愿亲近阿阇梨　　速获圆满诸善行</p>
  <p id="a2f">常当远离恶知识　　常得亲近贤善人</p>
  <p id="a2g">捐弃身命不为难　　愿作菩提胜根本</p>
  <p id="a2h">于阿阇梨起尊重　　恭信发生清净心</p>
  <p id="a2i">顶奉承事我所行　　愿作菩提胜根本</p>
  <p id="a2j">舍利子。<a id="a-2k"></a>此是菩萨第三发心。</p>
  <p id="a2l">复次舍利子。<a id="a-2m"></a>四者菩萨发如是心。<a id="a-2n"></a>世间众生应如是念。<a id="a-2o"></a>我于长夜中。<a id="a-2p"></a>远离善知识亲近恶知识。<a id="a-2q"></a>发起懈怠下劣精进。<a id="a-2r"></a>痴冥疲乏无忍无爱。<a id="a-2s"></a>无诸善相。<a id="a-2t"></a>心困身倦如被打击。<a id="a-2u"></a>众苦逼迫娆乱众生。<a id="a-2v"></a>若无彼缘宁招罪至。<a id="a-2w"></a>由是广造诸不善业。<a id="a-2x"></a>以其不善之业果报成熟。<a id="a-2y"></a>当堕牛畜驼驴趣中。<a id="a-2z"></a>不能活命。<a id="a-30"></a>于彼趣中以草为食。<a id="a-31"></a>咀嚼[齒*齊]啮捶打怖畏负重困苦。<a id="a-32"></a>远离一切施等善相。<a id="a-33"></a>我今回发是心。<a id="a-34"></a>亲近善友当得人身。<a id="a-35"></a>不惜躯命广行布施。<a id="a-36"></a>作诸善业。<a id="a-37"></a>亲近承事诸阿阇梨。<a id="a-38"></a>于菩萨藏正法。<a id="a-39"></a>勤求修习随诸所作。<a id="a-3A"></a>总略乃至给奉水瓶。<a id="a-3B"></a>此是菩萨第四发心。</p>
  <p id="a3C">尔时世尊。<a id="a-3D"></a>欲重明斯义。<a id="a-3E"></a>说伽陀曰。</p>
  <p id="a3F">众生长夜居险恶　　于诸圣道不了知</p>
  <p id="a3G">驼驴畜类趣中生　　备受广多诸苦恼</p>
  <p id="a3H">当来若得人身相　　广作贤善诸事业</p>
  <p id="a3I">趣向菩提正道门　　此是智者之胜相</p>
  <p id="a3J">我当发起尊重彼　　已能善住佛法者</p>
  <p id="a3K">奉阿阇梨教诲言　　愿作菩提胜根本</p>
  <p id="a3L">过去不思议劫中　　于生死轮循环转</p>
  <p id="a3M">遍历无义无利门　　不能修作布施行</p>
  <p id="a3N">处世不能自活命　　懈堕远离善知识</p>
  <p id="a3O">常随恶友教诲言　　随转还归恶趣地</p>
  <p id="a3P">相续驼驴中杻械　　系缚拘絷捶打身</p>
  <p id="a3Q">远离善友果报成　　牛畜趣中业不坏</p>
  <p id="a3R">驼驴趣类受生已　　连环执缚苦恶深</p>
  <p id="a3S">杖木鞭笞负重多　　善友尔时难亲近</p>
  <p id="a3T">人身最极为难得　　善友亲近亦复难</p>
  <p id="a3U">刹那亲近善功成　　历久能扳诸艰苦</p>
  <p id="a3V">若能善修身语业　　精进远离诸过失</p>
  <p id="a3W">心安命活众所行　　我乃亲近善知识</p>
  <p id="a3X">奉阿阇梨无谄曲　　从是我发菩提心</p>
  <p id="a3Y">菩提圣道广宣扬　　遵仰师尊常爱重</p>
  <p id="a3Z">涂香种种妙香等　　众妙衣服及末香</p>
  <p id="a3a">异品庄严宝花鬘　　二足圣尊伸供养</p>
  <p id="a3b">十方现住一切佛　　开示胜义利众生</p>
  <p id="a3c">普放金色大光明　　无边色相为供养</p>
  <p id="a3d">如佛所放妙光已　　广供人中调御尊</p>
  <p id="a3e">菩提正道清净因　　诣菩提场愿证果</p>
  <p id="a3f">舍利子。<a id="a-3g"></a>此是菩萨第四发心。</p>
  <p id="a3h">复次舍利子。<a id="a-3i"></a>五者菩萨发如是心。<a id="a-3j"></a>世间众生应如是念。<a id="a-3k"></a>我于长夜中。<a id="a-3l"></a>远离善知识亲近恶知识。<a id="a-3m"></a>发起懈怠下劣精进。<a id="a-3n"></a>痴冥疲乏无忍无爱。<a id="a-3o"></a>无诸善相都无所念。<a id="a-3p"></a>痛哉世间一切众生不能思念。<a id="a-3q"></a>一切物命同一身肉。<a id="a-3r"></a>若存若坏其肉无异。<a id="a-3s"></a>食啖之者。<a id="a-3t"></a>谓之无罪亦无罪相。<a id="a-3u"></a>谓之无福亦无福相。<a id="a-3v"></a>乃至海岸边极辽夐之方。<a id="a-3w"></a>诸有众生其见无异。<a id="a-3x"></a>无罪无福。<a id="a-3y"></a>由此缘故。<a id="a-3z"></a>若罪若福不能了知。<a id="a-40"></a>以不知故。<a id="a-41"></a>近恶见者增长痴暗。<a id="a-42"></a>不知善道唯造罪业。<a id="a-43"></a>以其广造不善业故。<a id="a-44"></a>果报成熟得下劣身相。<a id="a-45"></a>乃至堕在地狱趣中。<a id="a-46"></a>受地狱苦吞热铁丸。<a id="a-47"></a>考掠捶打。<a id="a-48"></a>杻缚悬吊。<a id="a-49"></a>将趣死边业还令活。<a id="a-4A"></a>经多千岁不闻乐声。<a id="a-4B"></a>何况乐触。<a id="a-4C"></a>斯由不知罪福不造施因。<a id="a-4D"></a>智者应念。<a id="a-4E"></a>我今回发是心。<a id="a-4F"></a>亲近善友。<a id="a-4G"></a>当得人身。<a id="a-4H"></a>不惜躯命。<a id="a-4I"></a>广行布施作诸善业。<a id="a-4J"></a>亲近承事诸阿阇梨。<a id="a-4K"></a>于菩萨藏正法。<a id="a-4L"></a>勤求修习随诸所作。<a id="a-4M"></a>总略乃至给奉水瓶。<a id="a-4N"></a>此是菩萨第五发心。</p>
  <p id="a4O">尔时世尊。<a id="a-4P"></a>欲重明斯义。<a id="a-4Q"></a>说伽陀曰。</p>
  <p id="a4R">为由亲近诸恶友　　恶心欺诳于他人</p>
  <p id="a4S">罪业邪见为所依　　故我广兴于罪业</p>
  <p id="a4T">边极辽夐众生类　　恣啖饮食无足心</p>
  <p id="a4U">皆谓罪福悉无因　　亦无苦楚诸报应</p>
  <p id="a4V">此等如是罪业见　　数数亲近于恶友</p>
  <p id="a4W">一向艰恶罪殃深　　由斯速堕于地狱</p>
  <p id="a4X">纵得人身经千转　　旋堕三种恶趣中</p>
  <p id="a4Y">不见正等正觉尊　　出现世间堪归向</p>
  <p id="a4Z">所有世间善知识　　极善名称悉不闻</p>
  <p id="a4a">我若当来得人身　　广修贤善诸事业</p>
  <p id="a4b">世间人身最难得　　众生寿命亦复难</p>
  <p id="a4c">如来正法极难闻　　诸佛出世实难值</p>
  <p id="a4d">纵得人身斯难者　　速得圣道转复难</p>
  <p id="a4e">我若值佛出兴时　　遵一切智清净教</p>
  <p id="a4f">所有身语意三业　　发起一切诸过罪</p>
  <p id="a4g">于不究竟苦果中　　誓愿不复还修作</p>
  <p id="a4h">若复内心清净故　　罪业因果亦复然</p>
  <p id="a4i">于不究竟苦果中　　如彼内心皆清净</p>
  <p id="a4j">所有极善身语意　　世间无智诚难作</p>
  <p id="a4k">唯除亲近阿阇梨　　愿作菩提胜根本</p>
  <p id="a4l">当知正道名圣道　　如其意乐善宣说</p>
  <p id="a4m">当入无诳精进门　　作佛菩提胜根本</p>
  <p id="a4n">菩萨如是发心已　　顶重师尊给水瓶</p>
  <p id="a4o">智慧方便即圆成　　是为菩萨广大行</p>
  <p id="a4p">舍利子。<a id="a-4q"></a>此是菩萨第五发心。</p>
  <p id="a4r">复次舍利子。<a id="a-4s"></a>六者菩萨发如是心。<a id="a-4t"></a>世间众生应如是念。<a id="a-4u"></a>我于长夜中。<a id="a-4v"></a>远离善知识亲近恶知识。<a id="a-4w"></a>无善乐欲。<a id="a-4x"></a>于师尊智者。<a id="a-4y"></a>不能谦下恭信百种称赞亲近礼奉诚谛合掌作诸善业。<a id="a-4z"></a>但以慢心增长。<a id="a-50"></a>造多不善。<a id="a-51"></a>由其所作不善业因果报成熟。<a id="a-52"></a>纵得人身。<a id="a-53"></a>羸瘦憔悴不能活命。<a id="a-54"></a>不能行施。<a id="a-55"></a>虽生人中其性悭吝。<a id="a-56"></a>加复贫困。<a id="a-57"></a>或作奴仆。<a id="a-58"></a>为他所使他所系属。<a id="a-59"></a>如耽欲飞禽于空中行。<a id="a-5A"></a>随所住处惊怖艰险。<a id="a-5B"></a>邪见众生亦复如是。<a id="a-5C"></a>破毁净戒。<a id="a-5D"></a>而常习行三不善根。<a id="a-5E"></a>在四趣中。<a id="a-5F"></a>五盖所覆。<a id="a-5G"></a>常行六种。<a id="a-5H"></a>不能尊重师长之法。<a id="a-5I"></a>于其七种善妙正法。<a id="a-5J"></a>不能遵奉。<a id="a-5K"></a>起八邪法入邪定聚。<a id="a-5L"></a>于九恼处常起恼害。<a id="a-5M"></a>常行十种不善业道。<a id="a-5N"></a>于非道中坚猛而入。<a id="a-5O"></a>向地狱门背生天道。<a id="a-5P"></a>远善知识近恶知识。<a id="a-5Q"></a>顺魔意乐舍离善法。<a id="a-5R"></a>行不善法。<a id="a-5S"></a>打击怖畏艰苦随生。<a id="a-5T"></a>施作种种不饶益事。<a id="a-5U"></a>以是缘故不能爱乐行布施等。<a id="a-5V"></a>我今回发是心。<a id="a-5W"></a>亲近善友当得人身。<a id="a-5X"></a>不惜躯命广行布施。<a id="a-5Y"></a>作诸善业。<a id="a-5Z"></a>于菩萨藏正法。<a id="a-5a"></a>勤求修习随诸所作。<a id="a-5b"></a>总略乃至给奉水瓶。<a id="a-5c"></a>此是菩萨第六发心。</p>
  <p id="a5d">尔时世尊。<a id="a-5e"></a>欲重明斯义。<a id="a-5f"></a>说伽陀曰。</p>
  <p id="a5g">近恶友故增憍慢　　亲近还经多劫海</p>
  <p id="a5h">人中若受奴仆身　　长夜轮回于三有</p>
  <p id="a5i">难得人身历艰苦　　最上身相极难得</p>
  <p id="a5j">善妙色相亦复难　　诸佛出世极难值</p>
  <p id="a5k">我当亲近贤善友　　显示菩萨正行道</p>
  <p id="a5l">菩提心宝广大增　　多俱胝劫愿获得</p>
  <p id="a5m">身不坚牢如泡沫　　复如幻化歌戏等</p>
  <p id="a5n">如其所见在梦中　　觉了无实悉虚假</p>
  <p id="a5o">寿数将尽命促少　　犹如云电不久停</p>
  <p id="a5p">刹那命尽转蕴时　　舍不实身求实体</p>
  <p id="a5q">时分转易迅速住　　当须摧堕憍慢山</p>
  <p id="a5r">虚假和合三世中　　漂流不思议劫海</p>
  <p id="a5s">弃舍于身离诸爱　　于其寿命亦无惜</p>
  <p id="a5t">蠲除憍倨我慢心　　顶重师尊常承事</p>
  <p id="a5u">世间师尊极胜上　　如其父母等无差</p>
  <p id="a5v">息除憍倨我慢心　　尊重精勤奉诸作</p>
  <p id="a5w">菩萨无上菩提分　　菩萨胜行同分者</p>
  <p id="a5x">爱乐尊重坚固心　　愿诸所作皆勤勇</p>
  <p id="a5y">慢爱行时慢增长　　除断慢法不能知</p>
  <p id="a5z">由智金刚碎无余　　大憍慢山皆摧堕</p>
  <p id="a60">令他修胜菩提行　　最胜安处菩提场</p>
  <p id="a61">正法摧伏诸魔军　　救度四生烦恼众</p>
  <p id="a62">十方一切病苦者　　不能自厌不净身</p>
  <p id="a63">我当发起慈悲心　　愿作三世所归趣</p>
  <p id="a64">广行布施波罗蜜　　复能学佛戒功德</p>
  <p id="a65">谛观忍辱行周圆　　我发精进最上道</p>
  <p id="a66">圆具禅定波罗蜜　　随心所起善安住</p>
  <p id="a67">胜慧方便亦复然　　愿奉师尊修施行</p>
  <p id="a68">增长此诸福威力　　不可思议智慧善</p>
  <p id="a69">自他意乐悉尊高　　修学圆成真法器</p>
  <p id="a6A">舍利子。<a id="a-6B"></a>此是菩萨第六发心。</p>
 </body>
</html>