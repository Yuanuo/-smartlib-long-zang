<!doctype html>
<html id="z3IBUgih5" data-ver="455">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘菩萨藏正法经卷第十五</h1>
  <h2 id="a2">如来不思议品第四之九</h2>
  <p id="a3">复次舍利子。<a id="a-4"></a>如来所有十八不共佛法。<a id="a-5"></a>诸住信菩萨闻是说已。<a id="a-6"></a>应生净信超越分别离诸疑惑。<a id="a-7"></a>乃至发希有想。<a id="a-8"></a>而是十八种法。<a id="a-9"></a>如来以具足故了知胜处。<a id="a-A"></a>于大众中作师子吼转妙梵轮。<a id="a-B"></a>余诸沙门婆罗门悉不能转。<a id="a-C"></a>所有一切世间天人魔梵。<a id="a-D"></a>无与如来同其法者。<a id="a-E"></a>云何名为如来十八种法。<a id="a-F"></a>一者如来三业无诸过失。<a id="a-G"></a>所谓身无过失故。<a id="a-H"></a>若智若愚无与如来同法语者何以故。<a id="a-I"></a>佛世尊者身业清净无诸过失。<a id="a-J"></a>如来身相端直。<a id="a-K"></a>诸威仪道进止可观。<a id="a-L"></a>若向若背若屈若伸都无缺失。<a id="a-M"></a>被僧伽梨执持应器。<a id="a-N"></a>而僧伽梨衣离地四指。<a id="a-O"></a>毗蓝婆风不能吹鼓举足下足行住坐卧威仪如法。<a id="a-P"></a>于城邑聚落。<a id="a-Q"></a>若入若出下足按地。<a id="a-R"></a>而不损触千幅轮相。<a id="a-S"></a>于虚空中。<a id="a-T"></a>雨众莲华及诸妙香。<a id="a-U"></a>又复如来足按地时。<a id="a-V"></a>傍生趣中诸众生类。<a id="a-W"></a>于七夜中悉得快乐。<a id="a-X"></a>命终之后得生天界。<a id="a-Y"></a>佛身光明普遍照耀。<a id="a-Z"></a>下至阿鼻地狱。<a id="a-a"></a>彼诸众生蒙光照触皆获乐受。<a id="a-b"></a>此名如来身无过失。<a id="a-c"></a>又复如来语无过失。<a id="a-d"></a>此语无过失者。<a id="a-e"></a>若智若愚无与如来同法语者。<a id="a-f"></a>何以故。<a id="a-g"></a>舍利子。<a id="a-h"></a>如来所出语言悉知时故。<a id="a-i"></a>是如实语。<a id="a-j"></a>诚谛语。<a id="a-k"></a>平等语。<a id="a-l"></a>如说能行语。<a id="a-m"></a>无众杂语。<a id="a-n"></a>令诸众生欢喜语。<a id="a-o"></a>无重复语。<a id="a-p"></a>善文善义妙庄严语。<a id="a-q"></a>以一语言音声。<a id="a-r"></a>随诸众生种种意乐。<a id="a-s"></a>咸生欢喜语。<a id="a-t"></a>此名如来语无过失。<a id="a-u"></a>又复如来心无过失。<a id="a-v"></a>此心无过失者。<a id="a-w"></a>若智若愚无与如来同法语者。<a id="a-x"></a>何以故。<a id="a-y"></a>舍利子。<a id="a-z"></a>如来虽常住等引心。<a id="a-10"></a>而不舍离一切佛事。<a id="a-11"></a>常所施作心无所观。<a id="a-12"></a>于一切法。<a id="a-13"></a>无碍知见而常运转。<a id="a-14"></a>此名如来心无过失。<a id="a-15"></a>即以如是心无过失之法。<a id="a-16"></a>为诸众生亦然宣说。<a id="a-17"></a>普令断除诸心过失。<a id="a-18"></a>此等是名如来第一不共佛法。</p>
  <p id="a19">舍利子。<a id="a-1A"></a>如来心无爱着。<a id="a-1B"></a>所有一切魔及魔众。<a id="a-1C"></a>并余邪异外道。<a id="a-1D"></a>于佛如来伺不得便。<a id="a-1E"></a>何以故。<a id="a-1F"></a>如来若顺若逆若尊重若损害。<a id="a-1G"></a>皆已离故。<a id="a-1H"></a>一切众生若起尊重。<a id="a-1I"></a>心亦不高。<a id="a-1J"></a>若不尊重。<a id="a-1K"></a>心亦不恚。<a id="a-1L"></a>如来诸所作事已作见作。<a id="a-1M"></a>悉无流散不起爱着。<a id="a-1N"></a>亦复不与世间相违。<a id="a-1O"></a>以如来心无爱着故。<a id="a-1P"></a>修无诤行。<a id="a-1Q"></a>如来无我无执无取离诸结缚。<a id="a-1R"></a>是故如来无所爱着。<a id="a-1S"></a>以其无故。<a id="a-1T"></a>为诸众生亦然宣说断爱着法。<a id="a-1U"></a>此是如来第二不共佛法。<a id="a-1V"></a>复次舍利子。<a id="a-1W"></a>如来无失念。<a id="a-1X"></a>若有失念即有痴暗以其如来无痴暗故。<a id="a-1Y"></a>即于禅定解脱等持等至。<a id="a-1Z"></a>悉无障碍。<a id="a-1a"></a>所有一切众生心行动转。<a id="a-1b"></a>普观察已。<a id="a-1c"></a>即为如应宣说法要。<a id="a-1d"></a>由无忘失故。<a id="a-1e"></a>于诸法义乐说辩才。<a id="a-1f"></a>及无碍解皆无忘失。<a id="a-1g"></a>如来于过去未来现在。<a id="a-1h"></a>具无碍智见故。<a id="a-1i"></a>自解了已即为众生。<a id="a-1j"></a>广大宣说过去未来现在无碍智见无忘失法。<a id="a-1k"></a>此是如来第三不共佛法。</p>
  <p id="a1l">复次舍利子。<a id="a-1m"></a>如来常住三摩呬多。<a id="a-1n"></a>若行若住若坐若卧若食。<a id="a-1o"></a>食已或复默然。<a id="a-1p"></a>心无所得。<a id="a-1q"></a>如来已得甚深三摩地法及最上波罗蜜多。<a id="a-1r"></a>能观所观悉无障碍。<a id="a-1s"></a>所有一切众生及众生聚中。<a id="a-1t"></a>悉不能观如来之心。<a id="a-1u"></a>唯除如来加持力故。<a id="a-1v"></a>如来常住三摩呬多心已。<a id="a-1w"></a>即为众生。<a id="a-1x"></a>如应宣说三摩地中清净舍法。<a id="a-1y"></a>此是如来第四不共佛法。</p>
  <p id="a1z">复次舍利子。<a id="a-20"></a>如来无种种想。<a id="a-21"></a>不于种种想及诸境界而住其心。<a id="a-22"></a>何以故。<a id="a-23"></a>如来于刹土中。<a id="a-24"></a>无种种想。<a id="a-25"></a>刹土如虚空。<a id="a-26"></a>无有尽故。<a id="a-27"></a>于众生中无种种想。<a id="a-28"></a>众生自性无种种故。<a id="a-29"></a>于诸佛中无种种想。<a id="a-2A"></a>法界无差别平等智故。<a id="a-2B"></a>于诸法中无种种想。<a id="a-2C"></a>离贪法故。<a id="a-2D"></a>如来于众生中。<a id="a-2E"></a>见具戒者不起敬心。<a id="a-2F"></a>见毁戒者不起慢心。<a id="a-2G"></a>不饶益者现起饶益。<a id="a-2H"></a>无不饶益普饶益故。<a id="a-2I"></a>不调伏者平等调伏。<a id="a-2J"></a>邪定聚者亦不轻慢。<a id="a-2K"></a>如来于一切法中。<a id="a-2L"></a>起平等行。<a id="a-2M"></a>此名如来无种种想。<a id="a-2N"></a>即以此法为诸众生。<a id="a-2O"></a>宣说断除种种之想。<a id="a-2P"></a>此是如来第五不共佛法。</p>
  <p id="a2Q">复次舍利子。<a id="a-2R"></a>如来于诸舍法无不决择。<a id="a-2S"></a>何以故。<a id="a-2T"></a>如来于修道者而行舍法。<a id="a-2U"></a>非修道者亦不弃舍。<a id="a-2V"></a>于修心者而行舍法。<a id="a-2W"></a>非修心者亦不弃舍。<a id="a-2X"></a>于修戒者而行舍法。<a id="a-2Y"></a>非修戒者亦不弃舍。<a id="a-2Z"></a>于修慧者而行舍法。<a id="a-2a"></a>非修慧者亦不弃舍。<a id="a-2b"></a>于智行舍不弃愚痴。<a id="a-2c"></a>舍出世间不弃世间。<a id="a-2d"></a>于圣出离者而行舍法。<a id="a-2e"></a>非圣出离者亦不弃舍。<a id="a-2f"></a>如来转妙梵轮而行舍法。<a id="a-2g"></a>于诸众生亦不舍离大悲之心。<a id="a-2h"></a>如来自所证成平等舍法。<a id="a-2i"></a>不假对治而能随顺。<a id="a-2j"></a>舍利子。<a id="a-2k"></a>又复如来于舍法中无高无下。<a id="a-2l"></a>亦无所住。<a id="a-2m"></a>已得不动离于二法。<a id="a-2n"></a>无出无入。<a id="a-2o"></a>依时而舍不越于时。<a id="a-2p"></a>无动摇无别异无分别无所观。<a id="a-2q"></a>无和合无表示。<a id="a-2r"></a>无实无虚。<a id="a-2s"></a>无诚无妄。<a id="a-2t"></a>亦无领纳。<a id="a-2u"></a>如是如来舍法具足。<a id="a-2v"></a>即以是法为诸众生。<a id="a-2w"></a>广大宣说令舍法圆满。<a id="a-2x"></a>此是如来第六不共佛法。</p>
  <p id="a2y">复次舍利子。<a id="a-2z"></a>如来所欲无减。<a id="a-30"></a>何名为欲。<a id="a-31"></a>谓善法欲。<a id="a-32"></a>复何名无。<a id="a-33"></a>谓即如来大慈心欲无减。<a id="a-34"></a>大悲心欲无减。<a id="a-35"></a>说法欲无减。<a id="a-36"></a>化度众生欲无减。<a id="a-37"></a>成熟众生欲无减。<a id="a-38"></a>伺察欲无减。<a id="a-39"></a>教示菩萨欲无减。<a id="a-3A"></a>令三宝种不断欲无减。<a id="a-3B"></a>如来所欲所向智为先导。<a id="a-3C"></a>如是等如来所欲。<a id="a-3D"></a>皆为令彼一切众生。<a id="a-3E"></a>圆满无上一切智果。<a id="a-3F"></a>如其所应宣说法要。<a id="a-3G"></a>此是如来第七不共佛法。</p>
  <p id="a3H">复次舍利子。<a id="a-3I"></a>如来精进无减。<a id="a-3J"></a>以其如来精进力故。<a id="a-3K"></a>普为化度一切众生不舍精进。<a id="a-3L"></a>令听法者不生疲倦。<a id="a-3M"></a>如来于听法者亦无所得观其法器。<a id="a-3N"></a>如来随应为说法要。<a id="a-3O"></a>不生疲懈亦无中止。<a id="a-3P"></a>当说法时不念饮食。<a id="a-3Q"></a>于其中间不舍众生。<a id="a-3R"></a>如来过度殑伽沙数等诸佛刹。<a id="a-3S"></a>其中若有一众生未化度者。<a id="a-3T"></a>如来身语心业悉无疲倦。<a id="a-3U"></a>三业轻安发起精进。<a id="a-3V"></a>如理勤行令诸众生得圣解脱。<a id="a-3W"></a>是为如来为诸众生大精进力。<a id="a-3X"></a>此是如来第八不共佛法。</p>
  <p id="a3Y">复次舍利子。<a id="a-3Z"></a>如来于一切处。<a id="a-3a"></a>一切种诸念无减。<a id="a-3b"></a>如来正念悉无忘失。<a id="a-3c"></a>何以故。<a id="a-3d"></a>诸佛如来相续现证阿耨多罗三藐三菩提果。<a id="a-3e"></a>所有一切众生。<a id="a-3f"></a>过去未来现在诸心。<a id="a-3g"></a>如来悉能任持观察。<a id="a-3h"></a>如来于诸念中。<a id="a-3i"></a>毕竟不复有所忘失。<a id="a-3j"></a>随诸众生一切心行。<a id="a-3k"></a>而悉了知。<a id="a-3l"></a>如来不复思想观视。<a id="a-3m"></a>正念无减。<a id="a-3n"></a>住三聚法了众生根。<a id="a-3o"></a>解入众生一切意乐。<a id="a-3p"></a>观众生行。<a id="a-3q"></a>如来亦无思惟伺察。<a id="a-3r"></a>说法无断。<a id="a-3s"></a>所以者何。<a id="a-3t"></a>随其如来念无减故。<a id="a-3u"></a>念即寂静悉无忘失。<a id="a-3v"></a>即以是法为诸众生广大宣说。<a id="a-3w"></a>此是如来第九不共佛法。</p>
  <p id="a3x">复次舍利子。<a id="a-3y"></a>如来等持无减。<a id="a-3z"></a>所有如来等持之法。<a id="a-40"></a>即是一切法平等。<a id="a-41"></a>如其所说诸法平等。<a id="a-42"></a>何名如来等持无减。<a id="a-43"></a>谓若真如平等即等持平等。<a id="a-44"></a>若等持平等即诸如来平等。<a id="a-45"></a>若入是平等法门。<a id="a-46"></a>此即说名三摩呬多。<a id="a-47"></a>若贪际平等。<a id="a-48"></a>即离贪际平等。<a id="a-49"></a>若嗔际平等。<a id="a-4A"></a>即离嗔际平等。<a id="a-4B"></a>若痴际平等。<a id="a-4C"></a>即离痴际平等。<a id="a-4D"></a>若有为际平等。<a id="a-4E"></a>即无为际平等。<a id="a-4F"></a>若生死际平等。<a id="a-4G"></a>即涅盘际平等。<a id="a-4H"></a>若入是平等法门。<a id="a-4I"></a>即名如来等持无减。<a id="a-4J"></a>何以故。<a id="a-4K"></a>由等持无减故即毕竟无减。<a id="a-4L"></a>又复如来等持之法。<a id="a-4M"></a>非眼相应。<a id="a-4N"></a>非耳鼻舌身意相应如来于其诸根无所缺坏。<a id="a-4O"></a>不依止地界。<a id="a-4P"></a>亦不依止水火风界。<a id="a-4Q"></a>不依止欲界色界无色界。<a id="a-4R"></a>不依止此界他界。<a id="a-4S"></a>以无依止故即无所减。<a id="a-4T"></a>是为毕竟无减。<a id="a-4U"></a>以其如来等持无减故。<a id="a-4V"></a>即以此法为诸众生广大宣说。<a id="a-4W"></a>普令众生获得如来等持法门。<a id="a-4X"></a>此是如来第十不共佛法。</p>
  <p id="a4Y">复次舍利子。<a id="a-4Z"></a>如来慧无减。<a id="a-4a"></a>如来胜慧云何能知。<a id="a-4b"></a>谓一切法不随他信智。<a id="a-4c"></a>无众生寿者补特伽罗于法有所得智。<a id="a-4d"></a>无尽无碍解善巧之智。<a id="a-4e"></a>分别句义智。<a id="a-4f"></a>于一句中入百千劫加持宣说智。<a id="a-4g"></a>随诸所问各各宣说断疑惑智。<a id="a-4h"></a>于一切处无障碍智。<a id="a-4i"></a>建立三乘善宣说智。<a id="a-4j"></a>八万四千心行悉了知智。<a id="a-4k"></a>八万四千法蕴随应说智。<a id="a-4l"></a>如是如来最上胜慧。<a id="a-4m"></a>无边无际说不能尽。<a id="a-4n"></a>如其如来胜慧无减。<a id="a-4o"></a>即为众生广大宣说慧无尽法。<a id="a-4p"></a>此是如来第十一不共佛法。</p>
  <p id="a4q">复次舍利子。<a id="a-4r"></a>如来解脱无减。<a id="a-4s"></a>何名如来解脱无减。<a id="a-4t"></a>所谓随应悉令解脱。<a id="a-4u"></a>诸声闻众闻声解脱。<a id="a-4v"></a>诸缘觉众。<a id="a-4w"></a>觉悟缘生而得解脱诸佛世尊离诸障碍二取解脱。<a id="a-4x"></a>此说解脱者。<a id="a-4y"></a>先际诸佛已往。<a id="a-4z"></a>后际诸佛未至。<a id="a-50"></a>现在诸佛不住。<a id="a-51"></a>由是眼色二取解脱。<a id="a-52"></a>耳声鼻香舌味身触二取解脱。<a id="a-53"></a>无取无著无依止解脱。<a id="a-54"></a>心自性明亮故。<a id="a-55"></a>智亦复然。<a id="a-56"></a>此说名为一心相中相应胜慧如来由是。<a id="a-57"></a>现证阿耨多罗三藐三菩提果。<a id="a-58"></a>如其所证即以此法。<a id="a-59"></a>为诸众生广大宣说。<a id="a-5A"></a>此是如来第十二不共佛法。</p>
  <p id="a5B">复次舍利子。<a id="a-5C"></a>如来一切身业智为先导。<a id="a-5D"></a>随智所行。<a id="a-5E"></a>以其如来身业具足故。<a id="a-5F"></a>一切众生见佛身者悉得调伏。<a id="a-5G"></a>闻佛说法者悉得调伏。<a id="a-5H"></a>观佛默然者悉得调伏。<a id="a-5I"></a>睹佛受食者悉得调伏。<a id="a-5J"></a>见佛威仪者悉得调伏。<a id="a-5K"></a>瞻佛众相者悉得调伏。<a id="a-5L"></a>观佛妙好者悉得调伏。<a id="a-5M"></a>瞻佛不可见顶相及放光者。<a id="a-5N"></a>悉得调伏。<a id="a-5O"></a>见佛举足下足于城邑聚落若入若出者。<a id="a-5P"></a>悉得调伏。<a id="a-5Q"></a>诸佛如来于四威仪道中。<a id="a-5R"></a>而无不为众生作调伏事。<a id="a-5S"></a>此名如来身业智为先导随智慧行。<a id="a-5T"></a>此是如来第十三不共佛法。<a id="a-5U"></a>复次舍利子。<a id="a-5V"></a>如来一切语业智为先导随智慧行。<a id="a-5W"></a>何以故。<a id="a-5X"></a>诸佛世尊不说虚假之法。<a id="a-5Y"></a>说无断法。<a id="a-5Z"></a>善乐说法。<a id="a-5a"></a>如来诸有语言。<a id="a-5b"></a>未知者令知。<a id="a-5c"></a>无高无下无纡烦语。<a id="a-5d"></a>无屈曲语。<a id="a-5e"></a>无粗涩语。<a id="a-5f"></a>无恶戾语。<a id="a-5g"></a>无巇崄语。<a id="a-5h"></a>善柔软语。<a id="a-5i"></a>无衰朽语。<a id="a-5j"></a>无轻动语。<a id="a-5k"></a>无娆恼语。<a id="a-5l"></a>无迅速语。<a id="a-5m"></a>无迟缓语。<a id="a-5n"></a>善分明语。<a id="a-5o"></a>善演说语。<a id="a-5p"></a>善了知语。<a id="a-5q"></a>妙说相妙音声。<a id="a-5r"></a>无破缺无过失。<a id="a-5s"></a>极甘美广大殊妙。<a id="a-5t"></a>无尘离尘。<a id="a-5u"></a>无垢无暗。<a id="a-5v"></a>显焕无碍。<a id="a-5w"></a>和合明亮。<a id="a-5x"></a>神通无劣。<a id="a-5y"></a>音响不破。<a id="a-5z"></a>能生妙乐。<a id="a-60"></a>身得欢喜。<a id="a-61"></a>心极信顺。<a id="a-62"></a>息除贪爱。<a id="a-63"></a>息除嗔恚。<a id="a-64"></a>息除愚痴。<a id="a-65"></a>降伏恶魔。<a id="a-66"></a>制诸罪业。<a id="a-67"></a>息邪异语。<a id="a-68"></a>止不了语。<a id="a-69"></a>如击鼓音声。<a id="a-6A"></a>如迦陵频伽声。<a id="a-6B"></a>如帝释声。<a id="a-6C"></a>如梵王声。<a id="a-6D"></a>如海潮声。<a id="a-6E"></a>如云雷声。<a id="a-6F"></a>如地振声。<a id="a-6G"></a>如雁王声。<a id="a-6H"></a>如孔雀王游戏声。<a id="a-6I"></a>如拘枳罗声。<a id="a-6J"></a>如命命鸟声。<a id="a-6K"></a>如鹿王声。<a id="a-6L"></a>如箜篌声。<a id="a-6M"></a>分明解了声。<a id="a-6N"></a>悦意乐闻声。<a id="a-6O"></a>甚深清亮无喑哑声。<a id="a-6P"></a>生妙乐声。<a id="a-6Q"></a>生善根声。<a id="a-6R"></a>文句不断声。<a id="a-6S"></a>文句乐说声。<a id="a-6T"></a>义句和合声。<a id="a-6U"></a>法句和合声。<a id="a-6V"></a>知时声。<a id="a-6W"></a>顺时声。<a id="a-6X"></a>不越时声。<a id="a-6Y"></a>知自他根善演说声。<a id="a-6Z"></a>布施庄严声。<a id="a-6a"></a>持戒清净声。<a id="a-6b"></a>忍辱柔和声。<a id="a-6c"></a>精进勇悍声。<a id="a-6d"></a>禅定妙乐声。<a id="a-6e"></a>智慧毕竟声。<a id="a-6f"></a>大慈和合声。<a id="a-6g"></a>大悲无倦声。<a id="a-6h"></a>大喜明亮声。<a id="a-6i"></a>大舍究竟声。<a id="a-6j"></a>建立三乘声。<a id="a-6k"></a>令三宝种不断声。<a id="a-6l"></a>安立三聚分位声。<a id="a-6m"></a>三解脱门清净声。<a id="a-6n"></a>观四谛声。<a id="a-6o"></a>观察智声。<a id="a-6p"></a>不毁智者声。<a id="a-6q"></a>诸圣称赞声。<a id="a-6r"></a>随知虚空无量声。<a id="a-6s"></a>诸相具足声。<a id="a-6t"></a>舍利子。<a id="a-6u"></a>此如是等。<a id="a-6v"></a>是名如来一切语业智为先导随智慧行。<a id="a-6w"></a>此是如来第十四不共佛法。</p>
  <p id="a6x">复次舍利子。<a id="a-6y"></a>如来意业智为先导随智慧行。<a id="a-6z"></a>何以故。<a id="a-70"></a>如来心法而不可说。<a id="a-71"></a>如来意法识法。<a id="a-72"></a>不可以智慧辩才而能测度。<a id="a-73"></a>如来智慧随知一切众生心。<a id="a-74"></a>随入一切众生意。<a id="a-75"></a>通达一切众生智。<a id="a-76"></a>诸法决定。<a id="a-77"></a>诸等持法亦无他信。<a id="a-78"></a>超越所缘离诸缘生。<a id="a-79"></a>息除三友及诸恶趣。<a id="a-7A"></a>越诸魔法诸魔异。<a id="a-7B"></a>解脱诸谄幻法而悉远离。<a id="a-7C"></a>舍我我所。<a id="a-7D"></a>去除无明痴暗覆蔽。<a id="a-7E"></a>修八正道离诸疑惑。<a id="a-7F"></a>与虚空等。<a id="a-7G"></a>法界平等而无差别。<a id="a-7H"></a>舍利子。<a id="a-7I"></a>如是等法。<a id="a-7J"></a>是为如来所有意业智为先导随智慧行。<a id="a-7K"></a>此是如来第十五不共佛法。</p>
 </body>
</html>