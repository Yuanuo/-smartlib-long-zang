<!doctype html>
<html id="z3IBUgVgw" data-ver="330">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘菩萨藏正法经卷第六</h1>
  <h2 id="a2">菩萨观察品第三之一</h2>
  <p id="a3">尔时尊者舍利子即从座起。<a id="a-4"></a>偏袒右肩右膝着地合掌向佛而白佛言。<a id="a-5"></a>世尊。<a id="a-6"></a>我有少疑欲当请问。<a id="a-7"></a>惟愿如来应供正等正觉。<a id="a-8"></a>善为宣说。<a id="a-9"></a>若佛世尊听许所请。<a id="a-A"></a>我即当问。<a id="a-B"></a>佛言舍利子。<a id="a-C"></a>恣汝所问。<a id="a-D"></a>如来应供正等正觉。<a id="a-E"></a>随有问者即当为说。<a id="a-F"></a>使其皆得开释疑心。</p>
  <p id="aG">尔时尊者舍利子即白佛言。<a id="a-H"></a>世尊菩萨摩诃萨成就几法。<a id="a-I"></a>即得身业无诸过失。<a id="a-J"></a>语业无诸过失。<a id="a-K"></a>意业无诸过失。<a id="a-L"></a>身业清净语业清净意业清净。<a id="a-M"></a>身业无动语业无动意业无动。<a id="a-N"></a>天魔外道力不能制。<a id="a-O"></a>然后深发一切智心。<a id="a-P"></a>地位诸善次第得成。<a id="a-Q"></a>能为一切众生作所归向。<a id="a-R"></a>作光明炬。<a id="a-S"></a>作大河流。<a id="a-T"></a>作大桥梁。<a id="a-U"></a>作大船筏济渡一切到于彼岸。<a id="a-V"></a>为舍为救为归为趣。<a id="a-W"></a>于一切智心而无动转。<a id="a-X"></a>尔时尊者舍利子。<a id="a-Y"></a>为欲称扬如是义故。<a id="a-Z"></a>以偈问佛。</p>
  <p id="aa">以何义故勇智者　　而能安住大菩提</p>
  <p id="ab">宣扬功德妙法门　　成证无上菩提果</p>
  <p id="ac">诸勇智者何所行　　利益一切诸群品</p>
  <p id="ad">又复观察何法门　　而能成佛无上道</p>
  <p id="ae">复以何法降魔众　　安处菩提大道场</p>
  <p id="af">振动俱胝刹土中　　圆证菩提胜妙果</p>
  <p id="ag">以何义故名菩萨　　如是之句复云何</p>
  <p id="ah">此中愿说菩提门　　一切佛法中最上</p>
  <p id="ai">于诸世间何所行　　而能广利诸众生</p>
  <p id="aj">离诸染着如莲花　　解脱俱胝诸群品</p>
  <p id="ak">云何应受彼供养　　诸天诸龙及智者</p>
  <p id="al">乃至一切人非人　　今问斯义愿宣说</p>
  <p id="am">尔时世尊告尊者舍利子言。<a id="a-n"></a>舍利子。<a id="a-o"></a>汝今当知。<a id="a-p"></a>菩萨若能成就一法。<a id="a-q"></a>于一处于多处。<a id="a-r"></a>普能摄受无量佛法。<a id="a-s"></a>何者一法。<a id="a-t"></a>所谓发起深固大菩提心。<a id="a-u"></a>此即是为菩萨成就一法于一处于多处。<a id="a-v"></a>普能摄受无量佛法。<a id="a-w"></a>舍利子白佛言。<a id="a-x"></a>世尊。<a id="a-y"></a>云何名深固。<a id="a-z"></a>云何名菩提心。<a id="a-10"></a>佛告舍利子言。<a id="a-11"></a>深固者。<a id="a-12"></a>即是真实不破坏故。<a id="a-13"></a>坚固无动故。<a id="a-14"></a>无动即无退屈故。<a id="a-15"></a>无退屈即善安住故。<a id="a-16"></a>善安住即无退转故。<a id="a-17"></a>无退转即善观察众生故。<a id="a-18"></a>善观察众生即大悲根本故。<a id="a-19"></a>大悲根本即广大心故。<a id="a-1A"></a>广大心即善知成熟众生法式故。<a id="a-1B"></a>善知成熟众生法式即自在妙乐故。<a id="a-1C"></a>自在妙乐即无种类故。<a id="a-1D"></a>无种类即无爱着故。<a id="a-1E"></a>无爱着即摄受众生故。<a id="a-1F"></a>摄受众生即善能观察劣弱众生故。<a id="a-1G"></a>善能观察劣弱众生即为救为归不起恚心故。<a id="a-1H"></a>不起恚心即善观视故。<a id="a-1I"></a>善观视即无所得故。<a id="a-1J"></a>无所得即善意乐故。<a id="a-1K"></a>善意乐即无所有故。<a id="a-1L"></a>无所有即善清净故。<a id="a-1M"></a>善清净即自洁白故。<a id="a-1N"></a>自洁白即内无垢故。<a id="a-1O"></a>内无垢即外清净故。<a id="a-1P"></a>舍利子。<a id="a-1Q"></a>此如是等。<a id="a-1R"></a>从真实不破坏至内无垢外清净。<a id="a-1S"></a>斯诸法门乃名深固。<a id="a-1T"></a>又舍利子。<a id="a-1U"></a>菩提心者。<a id="a-1V"></a>谓即彼心无诸过失。<a id="a-1W"></a>一切烦恼不能随逐。<a id="a-1X"></a>彼心不乐余乘。<a id="a-1Y"></a>彼心坚固不为一切邪外语言之所坏乱。<a id="a-1Z"></a>彼心不破。<a id="a-1a"></a>一切魔众而不能动。<a id="a-1b"></a>彼心决定。<a id="a-1c"></a>长养一切善根本行。<a id="a-1d"></a>彼心不动。<a id="a-1e"></a>爱乐佛法故。<a id="a-1f"></a>彼心善住。<a id="a-1g"></a>登菩萨地故。<a id="a-1h"></a>彼心无上。<a id="a-1i"></a>无对治故。<a id="a-1j"></a>彼心如金刚。<a id="a-1k"></a>一切佛法善决择故。<a id="a-1l"></a>彼心平等。<a id="a-1m"></a>无高下故。<a id="a-1n"></a>彼心于一切众生意乐清净。<a id="a-1o"></a>自性无染故。<a id="a-1p"></a>彼心无垢。<a id="a-1q"></a>慧光照故。<a id="a-1r"></a>彼心广大。<a id="a-1s"></a>容受一切众生故。<a id="a-1t"></a>彼心无染。<a id="a-1u"></a>如虚空故。<a id="a-1v"></a>彼心无障碍。<a id="a-1w"></a>观无碍智故。<a id="a-1x"></a>彼心于一切处随应了知。<a id="a-1y"></a>大悲无断故。<a id="a-1z"></a>彼心现证。<a id="a-20"></a>清净称赞故。<a id="a-21"></a>彼心成就一切智种子。<a id="a-22"></a>圆满一切佛法故。<a id="a-23"></a>彼心安住普施一切乐事。<a id="a-24"></a>誓愿最胜故。<a id="a-25"></a>彼心圆具净戒。<a id="a-26"></a>无缺犯故。<a id="a-27"></a>彼心修持忍辱。<a id="a-28"></a>离诸恚故。<a id="a-29"></a>彼心精进。<a id="a-2A"></a>不懈怠故。<a id="a-2B"></a>彼心禅定。<a id="a-2C"></a>近寂静故。<a id="a-2D"></a>彼心无害。<a id="a-2E"></a>具慧行故。<a id="a-2F"></a>又复彼心是真实根本。<a id="a-2G"></a>成就如来戒蕴定蕴慧蕴解脱蕴解脱知见蕴。<a id="a-2H"></a>彼心是真实根本。<a id="a-2I"></a>圆满如来十力四无所畏十八不共法故。</p>
  <p id="a2J">又舍利子。<a id="a-2K"></a>菩提所成之心。<a id="a-2L"></a>名菩提心。<a id="a-2M"></a>而此萨埵求菩提心深固具足。<a id="a-2N"></a>是故得名菩提萨埵。<a id="a-2O"></a>此亦说名广大众生最上众生三界最胜众生。<a id="a-2P"></a>此即身业无诸过失。<a id="a-2Q"></a>语业无诸过失。<a id="a-2R"></a>意业无诸过失。<a id="a-2S"></a>身业清净语业清净意业清净。<a id="a-2T"></a>身业无动语业无动意业无动。<a id="a-2U"></a>不为一切天魔外道而能动转。<a id="a-2V"></a>深发一切智心。<a id="a-2W"></a>地位诸善次第当得。<a id="a-2X"></a>一切世法不能染污。<a id="a-2Y"></a>能为一切众生善作调伏。<a id="a-2Z"></a>作遍调伏。<a id="a-2a"></a>作所归向。<a id="a-2b"></a>作光明炬。<a id="a-2c"></a>作大河流。<a id="a-2d"></a>作大桥梁。<a id="a-2e"></a>作大船筏。<a id="a-2f"></a>济渡一切到于彼岸。<a id="a-2g"></a>为舍为救为归为趣。<a id="a-2h"></a>深发一切智心。<a id="a-2i"></a>不为天魔外道之所动转。<a id="a-2j"></a>此菩萨于阿耨多罗三藐三菩提心。<a id="a-2k"></a>净信深固广多清净。<a id="a-2l"></a>乐见诸圣乐闻深法。<a id="a-2m"></a>心无悭惜广行施舍。<a id="a-2n"></a>常乐出离心无障碍。<a id="a-2o"></a>于一切众生无杂乱心。<a id="a-2p"></a>无退堕心无流散心。<a id="a-2q"></a>有业有报净信无疑。<a id="a-2r"></a>诸所施作悉离疑惑。<a id="a-2s"></a>于善恶法不坏果报。<a id="a-2t"></a>此如是等善了知已。<a id="a-2u"></a>于身命缘不造罪业。<a id="a-2v"></a>远离杀生偷盗邪染妄言绮语两舌恶口贪嗔邪见。<a id="a-2w"></a>如是十不善业皆悉断除。<a id="a-2x"></a>十善之业常所修集净信谛理。<a id="a-2y"></a>于沙门婆罗门中。<a id="a-2z"></a>常修正道具戒清净。<a id="a-30"></a>广多听受一切善法。<a id="a-31"></a>闻已勤行深固作意。<a id="a-32"></a>而善调伏遍寂近寂。<a id="a-33"></a>离诸诤讼无非爱语。<a id="a-34"></a>心意纯善无不善意。<a id="a-35"></a>勤行善法离不善法。<a id="a-36"></a>无高无下亦不轻动。<a id="a-37"></a>离诸赞毁安住正念。<a id="a-38"></a>妙等引心断三有缚。<a id="a-39"></a>拔除毒箭去诸重担。<a id="a-3A"></a>乐住寂静度诸疑悔不受后有。<a id="a-3B"></a>常于诸佛世尊菩萨摩诃萨及沙门婆罗门所。<a id="a-3C"></a>亲近恭敬随顺奉事无相违背。<a id="a-3D"></a>而常不离诸善知识。<a id="a-3E"></a>摄受正法宣正法门示教利喜。<a id="a-3F"></a>谓布施大富持戒生天。<a id="a-3G"></a>多闻大慧修习相应如是宣说。<a id="a-3H"></a>此是布施得布施果。<a id="a-3I"></a>此是悭吝得悭吝果。<a id="a-3J"></a>此是持戒得持戒果。<a id="a-3K"></a>此是犯戒得犯戒果。<a id="a-3L"></a>此是忍辱得忍辱果。<a id="a-3M"></a>此是嗔恚得嗔恚果。<a id="a-3N"></a>此是精进得精进果。<a id="a-3O"></a>此是懈怠得懈怠果。<a id="a-3P"></a>此是禅定得禅定果。<a id="a-3Q"></a>此是散乱得散乱果。<a id="a-3R"></a>此是智慧得智慧果。<a id="a-3S"></a>此是愚痴得愚痴果。<a id="a-3T"></a>此身善所行得身善所行果。<a id="a-3U"></a>此身恶所行得身恶所行果。<a id="a-3V"></a>此语善所行得语善所行果。<a id="a-3W"></a>此语恶所行得语恶所行果。<a id="a-3X"></a>此意善所行得意善所行果。<a id="a-3Y"></a>此意恶所行得意恶所行果。<a id="a-3Z"></a>此是善此是不善。<a id="a-3a"></a>此所应作。<a id="a-3b"></a>此不应作。<a id="a-3c"></a>此所施作。<a id="a-3d"></a>于长夜中利益安乐一切众生。<a id="a-3e"></a>此所施作于长夜中。<a id="a-3f"></a>而不利乐一切众生。<a id="a-3g"></a>此如是等。<a id="a-3h"></a>于善知识所。<a id="a-3i"></a>宣说正法示教利喜。<a id="a-3j"></a>知是大法器者。<a id="a-3k"></a>即当宣说甚深法门谓空解脱门。<a id="a-3l"></a>无相解脱门。<a id="a-3m"></a>无愿解脱门。<a id="a-3n"></a>无造无作无生无起无我无人无众生无寿者。<a id="a-3o"></a>及说甚深缘生之法。<a id="a-3p"></a>所谓有法。<a id="a-3q"></a>有故有生。<a id="a-3r"></a>即无明缘行。<a id="a-3s"></a>行缘识。<a id="a-3t"></a>识缘名色。<a id="a-3u"></a>名色缘六处。<a id="a-3v"></a>六处缘触。<a id="a-3w"></a>触缘受。<a id="a-3x"></a>受缘爱。<a id="a-3y"></a>爱缘取。<a id="a-3z"></a>取缘有。<a id="a-40"></a>有缘生。<a id="a-41"></a>生缘老死忧悲苦恼。<a id="a-42"></a>如是即一大苦蕴集。<a id="a-43"></a>以不有故。<a id="a-44"></a>即无所生。<a id="a-45"></a>无生即灭。<a id="a-46"></a>谓无明灭即行灭。<a id="a-47"></a>行灭即识灭。<a id="a-48"></a>识灭即名色灭。<a id="a-49"></a>名色灭即六处灭。<a id="a-4A"></a>六处灭即触灭。<a id="a-4B"></a>触灭即受灭。<a id="a-4C"></a>受灭即爱灭。<a id="a-4D"></a>爱灭即取灭。<a id="a-4E"></a>取灭即有灭。<a id="a-4F"></a>有灭即生灭。<a id="a-4G"></a>生灭即老死忧悲苦恼灭如是即一大苦蕴灭。<a id="a-4H"></a>然于是中无有少法若生若灭而实可得。<a id="a-4I"></a>何以故。<a id="a-4J"></a>一切法缘生故。<a id="a-4K"></a>无主宰无作者无受者。<a id="a-4L"></a>因缘所转。<a id="a-4M"></a>是故此中无法可转。<a id="a-4N"></a>亦非无转亦非随转。<a id="a-4O"></a>无实所生三界施设。<a id="a-4P"></a>从烦恼转。<a id="a-4Q"></a>从苦所转故有施设。<a id="a-4R"></a>一切皆是无实所生。<a id="a-4S"></a>若于此中如实观察。<a id="a-4T"></a>即无有少法而为作者。<a id="a-4U"></a>若无作者即无所作。<a id="a-4V"></a>于胜义谛中都无所得。<a id="a-4W"></a>如是所说无法可转。<a id="a-4X"></a>亦非无转。<a id="a-4Y"></a>菩萨摩诃萨于如是等甚深之法闻已信解不生疑悔。<a id="a-4Z"></a>入一切法无碍智门。<a id="a-4a"></a>是故不着色受想行识。<a id="a-4b"></a>不着眼耳鼻舌身意色声香味触法。<a id="a-4c"></a>不着眼界色界眼识界乃至意界法界意识界。<a id="a-4d"></a>如是信解一切法自性皆空。<a id="a-4e"></a>舍利子。<a id="a-4f"></a>菩萨若住如是信解即不减失。<a id="a-4g"></a>常见诸佛亦不减失。<a id="a-4h"></a>常闻正法复不减失。<a id="a-4i"></a>常承事众。<a id="a-4j"></a>世世所生不离见佛不离闻法不离承事清净之众。<a id="a-4k"></a>现前值遇诸佛出世。<a id="a-4l"></a>在在所生发大精进勤求善法。<a id="a-4m"></a>所发精进不为无义利事。<a id="a-4n"></a>谓舍宅居止无义利事。<a id="a-4o"></a>妻子眷属财宝受用。<a id="a-4p"></a>及奴婢等无义利事。<a id="a-4q"></a>及余一切欲乐游戏取着过失无义利事。<a id="a-4r"></a>善能弃舍。<a id="a-4s"></a>于佛如来正法之中净信出家。<a id="a-4t"></a>以彼清净出家心故。<a id="a-4u"></a>近善知识而常不坏。<a id="a-4v"></a>思惟善法得善意乐。<a id="a-4w"></a>所闻善法真实修行。<a id="a-4x"></a>不著文字所成胜慧。<a id="a-4y"></a>深心具足乐法无厌。<a id="a-4z"></a>勤求多闻如所闻法。<a id="a-50"></a>为他广说无爱着心。<a id="a-51"></a>不为悕求名闻利养。<a id="a-52"></a>为他说法不背自语。<a id="a-53"></a>为他说法如其所闻如其所住一一随应为他广说。<a id="a-54"></a>如所闻法。<a id="a-55"></a>起大慈心。<a id="a-56"></a>不越一切众生大悲之心。<a id="a-57"></a>为多闻故不惜身命。<a id="a-58"></a>少欲喜足乐寂静处。<a id="a-59"></a>离诸愦闹善能资养。<a id="a-5A"></a>随所闻法善观察义。<a id="a-5B"></a>摄受正义不着于文。<a id="a-5C"></a>随所摄受。<a id="a-5D"></a>于一切世间天人阿修罗众中。<a id="a-5E"></a>不独行于自利益事。<a id="a-5F"></a>但为勤求无上大乘。<a id="a-5G"></a>利乐一切众生。<a id="a-5H"></a>所谓佛智无等等智。<a id="a-5I"></a>一切三界最胜智。<a id="a-5J"></a>于他所作而不放逸。</p>
 </body>
</html>