<!doctype html>
<html id="z3IBUguhD" data-ver="426">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘菩萨藏正法经卷第二十三</h1>
  <h2 id="a2">持戒波罗蜜多品第七之六</h2>
  <p id="a3">复次舍利子。<a id="a-4"></a>时彼菩萨摩诃萨说是偈已。<a id="a-5"></a>而更前诣最上众佛般涅盘所。<a id="a-6"></a>头面礼竟涕泪交流。<a id="a-7"></a>绕百千匝却住一面。<a id="a-8"></a>复说伽陀曰。</p>
  <p id="a9">如来于诸有情中　　善说最上真实法</p>
  <p id="aA">我今发起真实心　　愿求无上菩提果</p>
  <p id="aB">佛具大智真实身　　今灭度已我不见</p>
  <p id="aC">志发誓愿等如来　　当获殊妙诸相好</p>
  <p id="aD">我昔曾于俗舍中　　于如来法不恭敬</p>
  <p id="aE">现招劣弱深钝根　　致诸魔障来娆恼</p>
  <p id="aF">今我未得闻正法　　无量苦恼常逼迫</p>
  <p id="aG">愿得亲睹调御师　　发起宿植善根本</p>
  <p id="aH">我今发是诚实语　　对诸八部天龙众</p>
  <p id="aI">证明我此真实心　　愿获当来真实果</p>
  <p id="aJ">愿我当承善根力　　得见最上人中尊</p>
  <p id="aK">闻正法已获神通　　如大龙故注甘雨</p>
  <p id="aL">愿我不堕八难中　　远离一切诸欲染</p>
  <p id="aM">于佛常生谛仰心　　恶魔重障无能缚</p>
  <p id="aN">愿我常于诸佛所　　亲得闻持正法藏</p>
  <p id="aO">洁白之业速圆成　　无边佛慧皆通达</p>
  <p id="aP">愿我速获真实语　　以真实故得成佛</p>
  <p id="aQ">当坐菩提大道场　　说真实法利含识</p>
  <p id="aR">愿我早同最上众　　振神通力大千界</p>
  <p id="aS">俱胝天众围绕时　　获利益者心欢喜</p>
  <p id="aT">佛神通力难思议　　住虚空中复难见</p>
  <p id="aU">愿以赞叹功德因　　放净光明照我等</p>
  <p id="aV">佛神通力无有量　　愍念有情常显现</p>
  <p id="aW">以上妙法令我闻　　亿千万偈叹无尽</p>
  <p id="aX">复次菩萨摩诃萨。<a id="a-Y"></a>心生欢喜转复增进。<a id="a-Z"></a>说伽陀曰。</p>
  <p id="aa">若我往昔承记别　　现生当得成佛道</p>
  <p id="ab">一切有情随我心　　所修供养皆圆满</p>
  <p id="ac">真净境界不思议　　求菩提者当趣入</p>
  <p id="ad">众生若发如是心　　无量如来常再见</p>
  <p id="ae">复次舍利子。<a id="a-f"></a>是菩萨摩诃萨。<a id="a-g"></a>昔曾于诸佛所。<a id="a-h"></a>深种善根亲近供养。<a id="a-i"></a>皆悉成办无量根力。<a id="a-j"></a>于此没已得生天界。<a id="a-k"></a>二十俱胝劫不堕恶趣。<a id="a-l"></a>二十俱胝劫不耽五欲之乐。<a id="a-m"></a>复于往昔。<a id="a-n"></a>亲近供养七千如来。<a id="a-o"></a>于一一如来所。<a id="a-p"></a>广大成办诸供养事。<a id="a-q"></a>为求无上正等正觉。<a id="a-r"></a>于一切时常修梵行。<a id="a-s"></a>以是往昔善根力故。<a id="a-t"></a>得成阿耨多罗三藐三菩提。<a id="a-u"></a>号曰娑罗树王如来应供正遍知明行足善逝世间解无上士调御丈夫天人师佛世尊。<a id="a-v"></a>十号具足出现于世。<a id="a-w"></a>彼佛会中有诸声闻皆来集会。<a id="a-x"></a>复有二十俱胝比丘。<a id="a-y"></a>与大阿罗汉四万人俱。<a id="a-z"></a>诸漏已尽无复烦恼。<a id="a-10"></a>逮得己利尽诸有结。<a id="a-11"></a>心得自在到于彼岸。<a id="a-12"></a>舍利子。<a id="a-13"></a>彼娑罗树王如来寿命二十俱胝岁。<a id="a-14"></a>般涅盘后正法住世满一万岁。<a id="a-15"></a>像法住世亦复如是。<a id="a-16"></a>全身舍利流布世间。<a id="a-17"></a>普遍供养广作佛事。<a id="a-18"></a>尔时世尊说伽陀曰。</p>
  <p id="a19">我于二十俱胝劫　　不曾堕于诸恶趣</p>
  <p id="a1A">二十俱胝劫数中　　亦不耽着于五欲</p>
  <p id="a1B">七千如来当住世　　于彼时中般涅盘</p>
  <p id="a1C">修梵行故得成就　　常与有情获法欲</p>
  <p id="a1D">今我得成菩提道　　故号娑罗王如来</p>
  <p id="a1E">二十俱胝劫数中　　安立有情菩提果</p>
  <p id="a1F">觉悟菩提最上因　　饶益一切有情故</p>
  <p id="a1G">二十俱胝岁数中　　当为有情常说法</p>
  <p id="a1H">常与四十俱胝众　　同坐道场宣正法</p>
  <p id="a1I">诸漏已尽悉无余　　获得涅盘殊妙果</p>
  <p id="a1J">三世如来身舍利　　我尝建塔六十千</p>
  <p id="a1K">复立俱胝数宝幢　　于万年中伸供养</p>
  <p id="a1L">正法住世一万岁　　诸有智者获利益</p>
  <p id="a1M">清净妙音宣演时　　普获闻者心欢喜</p>
  <p id="a1N">复次舍利子。<a id="a-1O"></a>菩萨摩诃萨圆满清净戒行。<a id="a-1P"></a>于一切有情而生对治。<a id="a-1Q"></a>于父母所不生贪爱。<a id="a-1R"></a>于诸有情发起对治。<a id="a-1S"></a>于诸欲境不生耽着。<a id="a-1T"></a>菩萨摩诃萨云何是欲法。<a id="a-1U"></a>云何对治法。<a id="a-1V"></a>欲法者。<a id="a-1W"></a>谓眼观色欲。<a id="a-1X"></a>耳听声欲。<a id="a-1Y"></a>鼻嗅香欲。<a id="a-1Z"></a>舌了味欲。<a id="a-1a"></a>身着触欲。<a id="a-1b"></a>而生和合。<a id="a-1c"></a>于此和合而生耽着。<a id="a-1d"></a>是名欲法。<a id="a-1e"></a>既生耽着而被缠缚。<a id="a-1f"></a>于诸缠缚生决定想。<a id="a-1g"></a>此缠缚法毕竟虚假。<a id="a-1h"></a>由贪迷故深乐缠缚。<a id="a-1i"></a>此缠缚法总有三种。<a id="a-1j"></a>谓浅深极深。<a id="a-1k"></a>诸有情等应当远离此缠缚法。<a id="a-1l"></a>又色是缠缚。<a id="a-1m"></a>声香味触皆是缠缚。<a id="a-1n"></a>云何色是缠缚。<a id="a-1o"></a>所谓成就身命色故。<a id="a-1p"></a>生于我想。<a id="a-1q"></a>补特伽罗想。<a id="a-1r"></a>寿者想。<a id="a-1s"></a>常想。<a id="a-1t"></a>不坏想。<a id="a-1u"></a>决定不变想。<a id="a-1v"></a>尘境物想。<a id="a-1w"></a>萨伽罗想。<a id="a-1x"></a>五蕴想。<a id="a-1y"></a>此等皆是色法缠缚。<a id="a-1z"></a>又色是缠缚。<a id="a-20"></a>成就身命色法故。<a id="a-21"></a>所谓世间诸有欲法。<a id="a-22"></a>爱着身命妻孥眷属。<a id="a-23"></a>是名色法缠缚。<a id="a-24"></a>乃至触欲皆是缠缚。<a id="a-25"></a>诸有染缘而渐成就。<a id="a-26"></a>诸不善业而皆积集。<a id="a-27"></a>耽着诸欲不能暂舍。<a id="a-28"></a>舍利子。<a id="a-29"></a>云何是欲无过失。<a id="a-2A"></a>谓洁白清净欲无过失。<a id="a-2B"></a>然于恶趣不生爱着。<a id="a-2C"></a>云何于恶趣中不生爱着。<a id="a-2D"></a>谓欲无过失。<a id="a-2E"></a>舍利子。<a id="a-2F"></a>诸有情等。<a id="a-2G"></a>于诸欲事而常亲近。<a id="a-2H"></a>无有少分不曾暂舍。<a id="a-2I"></a>由此业报遍受苦果。<a id="a-2J"></a>舍利子。<a id="a-2K"></a>于千世界次第伺察。<a id="a-2L"></a>遍观察已。<a id="a-2M"></a>诸恶朋友。<a id="a-2N"></a>无有一人可比于妻。<a id="a-2O"></a>何以故。<a id="a-2P"></a>舍利子。<a id="a-2Q"></a>一切有情由愚痴故。<a id="a-2R"></a>诸有智者而常毁弃。<a id="a-2S"></a>是故当知显现正法。<a id="a-2T"></a>诸无智者而常摄受。<a id="a-2U"></a>是故当知显现非法诸有为法。<a id="a-2V"></a>男女妻妾互相耽着而生爱乐。<a id="a-2W"></a>邪道摄受男女妻妾数数爱取。<a id="a-2X"></a>障难出离。<a id="a-2Y"></a>障难持戒。<a id="a-2Z"></a>障难修定。<a id="a-2a"></a>障难生天。<a id="a-2b"></a>障难涅盘障难一切洁白之法。<a id="a-2c"></a>又复摄受奴婢眷属。<a id="a-2d"></a>以要言之。<a id="a-2e"></a>又或摄受恶友。<a id="a-2f"></a>为地狱饿鬼畜生之所摄受。<a id="a-2g"></a>又复摄受男女妻妾。<a id="a-2h"></a>即彼摄受一切杂染诸不善根。<a id="a-2i"></a>又复摄受男女妻妾乃至饮食。<a id="a-2j"></a>尽其边际而为障碍。<a id="a-2k"></a>欲见如来而为障碍。<a id="a-2l"></a>欲闻正法而为障碍。<a id="a-2m"></a>欲近圣众而为障碍。<a id="a-2n"></a>佛之知见。<a id="a-2o"></a>清净洁白之法。<a id="a-2p"></a>一切圣众。<a id="a-2q"></a>由障碍故皆不能见。<a id="a-2r"></a>于时分中欲求成就。<a id="a-2s"></a>而为障碍。<a id="a-2t"></a>求七圣财而为障碍。<a id="a-2u"></a>于不正信法返生摄受。<a id="a-2v"></a>乃至破戒悭吝恶慧无惭无愧。<a id="a-2w"></a>皆悉摄受。<a id="a-2x"></a>于非七圣财返生摄受。<a id="a-2y"></a>又复摄受男女妻妾。<a id="a-2z"></a>即彼摄受疾病疮疣疼痛猛火毒蛇诸苦。<a id="a-30"></a>又复摄受男女妻妾所住舍宅。<a id="a-31"></a>犹如冢间。<a id="a-32"></a>于其冢间发悲号声。<a id="a-33"></a>无诸亲友乃至听受。<a id="a-34"></a>增长痴迷。<a id="a-35"></a>是虚幻法。<a id="a-36"></a>于诸善法而为障碍。<a id="a-37"></a>以要言之。<a id="a-38"></a>舍利子。<a id="a-39"></a>破戒之人诸有恶法。<a id="a-3A"></a>如世霜雹毁一切物。<a id="a-3B"></a>破坏善法亦复如是。<a id="a-3C"></a>又复耽着男女妻妾。<a id="a-3D"></a>如贪味人。<a id="a-3E"></a>舐于利剑。<a id="a-3F"></a>食热铁团诸不净物。<a id="a-3G"></a>又身垢秽以贪着故。<a id="a-3H"></a>用香花灯涂而自供养。<a id="a-3I"></a>如地狱中极大苦器而自严饰。<a id="a-3J"></a>又复于诸奴婢摄受驱使。<a id="a-3K"></a>又复摄受黑瘦恶人种种毁弃。<a id="a-3L"></a>又复摄受驼驴猪狗种种畜类。<a id="a-3M"></a>即是摄受一切苦恼。<a id="a-3N"></a>又复摄受男女妻妾者。<a id="a-3O"></a>舍利子。<a id="a-3P"></a>决定宁入千踰缮那极大猛焰热铁城中。<a id="a-3Q"></a>不应摄受父母男女妻妾。<a id="a-3R"></a>常起如是染爱之心即便堕落。<a id="a-3S"></a>何况领受诸触境事。<a id="a-3T"></a>何以故。<a id="a-3U"></a>诸苦所因。<a id="a-3V"></a>以贪染法为诸根本。<a id="a-3W"></a>损害善法根本。<a id="a-3X"></a>忧悲苦恼根本。<a id="a-3Y"></a>系缚善法根本。<a id="a-3Z"></a>秽恶根本。<a id="a-3a"></a>生盲根本。<a id="a-3b"></a>而非慧眼洁白根本。<a id="a-3c"></a>如常履践热铁地上。<a id="a-3d"></a>悉令是人堕落邪道。<a id="a-3e"></a>以何因缘。<a id="a-3f"></a>说名为妻妻所作为。<a id="a-3g"></a>如负重担而能忍受。<a id="a-3h"></a>又甘领纳任持重担。<a id="a-3i"></a>长时不舍受诸苦恼。<a id="a-3j"></a>逼迫身心为其损害。<a id="a-3k"></a>如是因缘。<a id="a-3l"></a>说名为妻。<a id="a-3m"></a>如是有情。<a id="a-3n"></a>由起爱故返为奴仆。<a id="a-3o"></a>由耽着故不得自在。<a id="a-3p"></a>被诸打缚皆悉信伏。<a id="a-3q"></a>倍生钦仰随诸走使。<a id="a-3r"></a>如是因缘说名为妻。<a id="a-3s"></a>若具足说广大无量。<a id="a-3t"></a>舍利子又重担者。<a id="a-3u"></a>所谓五蕴色受想行识。<a id="a-3v"></a>而此五蕴名大重担。<a id="a-3w"></a>不能弃舍男女妻妾。<a id="a-3x"></a>宿因缘故而为眷属。<a id="a-3y"></a>舍利子。<a id="a-3z"></a>此为破戒缘。<a id="a-40"></a>坏正行缘。<a id="a-41"></a>不正见缘。<a id="a-42"></a>乐饮食缘。<a id="a-43"></a>地狱饿鬼畜生缘。<a id="a-44"></a>作胜慧障。<a id="a-45"></a>闭涅盘门。<a id="a-46"></a>以是因缘集一切苦。<a id="a-47"></a>说此名为宿因眷属。<a id="a-48"></a>又舍利子。<a id="a-49"></a>母之种族亦多过失。<a id="a-4A"></a>说此种族无量无边。<a id="a-4B"></a>幻化等事。<a id="a-4C"></a>有人随顺则生过失。<a id="a-4D"></a>诸有魔事如在掌中。<a id="a-4E"></a>波旬眷属及诸魔女。<a id="a-4F"></a>种种幻惑多种过失。<a id="a-4G"></a>以轻掉心侮戏心。<a id="a-4H"></a>颠狂心猿猴心。<a id="a-4I"></a>善能显现如是幻惑。<a id="a-4J"></a>以是因缘故。<a id="a-4K"></a>说名为母之种族。<a id="a-4L"></a>舍利子。<a id="a-4M"></a>又此幻惑亦名聚落。<a id="a-4N"></a>而建王城四衢道陌。<a id="a-4O"></a>人民世界。<a id="a-4P"></a>广大无量不可思议。<a id="a-4Q"></a>以是因缘故。<a id="a-4R"></a>说名为幻惑聚落。<a id="a-4S"></a>舍利子。<a id="a-4T"></a>如是幻惑诸欲过失。<a id="a-4U"></a>应堕恶趣。<a id="a-4V"></a>舍利子。<a id="a-4W"></a>譬如幻师作幻惑事。<a id="a-4X"></a>而于众中备诸幻具。<a id="a-4Y"></a>广能显现种种幻事。<a id="a-4Z"></a>女人幻惑亦复如是。<a id="a-4a"></a>舍利子。<a id="a-4b"></a>世间有情见彼女人。<a id="a-4c"></a>而被缠缚。<a id="a-4d"></a>或时闻声。<a id="a-4e"></a>或时手触。<a id="a-4f"></a>或时歌舞起心爱着。<a id="a-4g"></a>或时和合起诸幻惑。<a id="a-4h"></a>或时啼泣。<a id="a-4i"></a>行住坐卧于一切处悉被缠缚。<a id="a-4j"></a>供给走使返为奴仆。<a id="a-4k"></a>舍利子。<a id="a-4l"></a>譬如世间成熟苗稼。<a id="a-4m"></a>遭大雨雹之所损坏。<a id="a-4n"></a>舍利子。<a id="a-4o"></a>母之种族亦复如是。<a id="a-4p"></a>而能损坏夫之种族。<a id="a-4q"></a>亦能损坏一切洁白之法。<a id="a-4r"></a>舍利子。<a id="a-4s"></a>诸欲过失应堕恶趣。<a id="a-4t"></a>一切愚夫不能了知。<a id="a-4u"></a>而返摄受妻妾眷属。<a id="a-4v"></a>舍利子。<a id="a-4w"></a>此诸菩萨于诸欲过失无义利事。<a id="a-4x"></a>以方便力而能远离。<a id="a-4y"></a>云何一切愚夫异生。<a id="a-4z"></a>弃背正法返生愚痴。<a id="a-50"></a>非丈夫想。<a id="a-51"></a>应于一切佛菩萨摩诃萨所。<a id="a-52"></a>作大丈夫想。<a id="a-53"></a>应当弃舍非丈夫想。<a id="a-54"></a>不应生诸嗔恚之想。<a id="a-55"></a>于诸善趣作大丈夫。<a id="a-56"></a>起诸正行。<a id="a-57"></a>不于恶趣作非丈夫起诸邪行。<a id="a-58"></a>不于地狱饿鬼畜生起诸趣向。<a id="a-59"></a>不于破戒起诸趣向。<a id="a-5A"></a>不乐于破戒众中而暂安住。<a id="a-5B"></a>唯乐于最上最胜一切无上正法无障无碍佛慧而起趣向。<a id="a-5C"></a>而乐对治诸不善法起诸趣向。<a id="a-5D"></a>愿我当来作师子吼。<a id="a-5E"></a>不乐随顺诸不善法作异兽吼。<a id="a-5F"></a>愿我当来如佛显现金色之身。<a id="a-5G"></a>不作异生凡夫之身。<a id="a-5H"></a>常为世间导善之首。<a id="a-5I"></a>又于人中无诸险难。<a id="a-5J"></a>安然寝膳无所乏少。<a id="a-5K"></a>常得清净诸妙饮食。<a id="a-5L"></a>皆悉丰足。<a id="a-5M"></a>亦不厌舍世间粗粝饮食。<a id="a-5N"></a>常愿于寂静处修习禅定。<a id="a-5O"></a>速得成就最上最胜妙三摩地。<a id="a-5P"></a>专注一境远离动乱诸惑障染。<a id="a-5Q"></a>常得游戏诸佛定门。<a id="a-5R"></a>亦复远离声闻缘觉诸有定门。<a id="a-5S"></a>不乐依止一切愚夫异生诸有定门。<a id="a-5T"></a>亦不乐着色受想行识五蕴而住。<a id="a-5U"></a>不乐依止地水火风空识而住。<a id="a-5V"></a>不乐依止欲界色界无色界而住。<a id="a-5W"></a>亦不乐于此界他界而住。<a id="a-5X"></a>虽复于彼见闻觉知妙触境界。<a id="a-5Y"></a>及所证得寂静思惟。<a id="a-5Z"></a>亦复不乐依止而住。<a id="a-5a"></a>愿常依止如实静虑之者。<a id="a-5b"></a>虽乐修定于自他身常无损害。<a id="a-5c"></a>愿常圆满佛之智慧。<a id="a-5d"></a>所有欲界诸有为事。<a id="a-5e"></a>悉不愿乐。<a id="a-5f"></a>舍利子。<a id="a-5g"></a>菩萨摩诃萨。<a id="a-5h"></a>智者有四种出离法。<a id="a-5i"></a>何等为四。<a id="a-5j"></a>一者出离欲界。<a id="a-5k"></a>二者出离一切有情界。<a id="a-5l"></a>三者出离知恩不报而不亲近。<a id="a-5m"></a>四者出离一切苦行。<a id="a-5n"></a>应当发起此之四种出离之法。<a id="a-5o"></a>舍利子。<a id="a-5p"></a>菩萨摩诃萨住恶趣中。<a id="a-5q"></a>见诸殊妙母之种族。<a id="a-5r"></a>亦不发起贪爱之心。<a id="a-5s"></a>应当发起四种之想。<a id="a-5t"></a>何等为四。<a id="a-5u"></a>一者损减想。<a id="a-5v"></a>二者险难想。<a id="a-5w"></a>三者便利不净想。<a id="a-5x"></a>四者脓血秽污想。<a id="a-5y"></a>舍利子。<a id="a-5z"></a>菩萨摩诃萨住恶趣中。<a id="a-60"></a>又应发起三种之想。<a id="a-61"></a>何等为三。<a id="a-62"></a>一者如母想。<a id="a-63"></a>二者如妹想。<a id="a-64"></a>三者亲女想。<a id="a-65"></a>应当发起此三种想。<a id="a-66"></a>如是舍利子。<a id="a-67"></a>菩萨摩诃萨。<a id="a-68"></a>而常善说修习思惟。<a id="a-69"></a>及诸经典悉应信受。<a id="a-6A"></a>我观世间。<a id="a-6B"></a>无有一人于无量劫来。<a id="a-6C"></a>非母能生。<a id="a-6D"></a>非父能育。<a id="a-6E"></a>至于一切有情循环养育。<a id="a-6F"></a>一切有情亦悉曾为我之父母。<a id="a-6G"></a>或于往昔曾名为母。<a id="a-6H"></a>至于今生返名为妇。<a id="a-6I"></a>彼诸行人应当修学。<a id="a-6J"></a>与诸愚夫异生。<a id="a-6K"></a>我当住于不相违行。<a id="a-6L"></a>如是行相随顺于此。<a id="a-6M"></a>贪爱为心。<a id="a-6N"></a>内心专注作是思惟。<a id="a-6O"></a>所谓贪爱之心。<a id="a-6P"></a>彼云何见生与未生。<a id="a-6Q"></a>若或贪爱眼中诸色。<a id="a-6R"></a>彼诸行人内心坚固。<a id="a-6S"></a>应当伺察。<a id="a-6T"></a>于自眼中而生爱着。<a id="a-6U"></a>云何眼中而生见见云何自性而见自性。<a id="a-6V"></a>云何自眼而见自眼。<a id="a-6W"></a>如是自眼四大所成。<a id="a-6X"></a>仗众缘故而非自性。<a id="a-6Y"></a>既非自性而生爱着。<a id="a-6Z"></a>爱着之心亦非自性。<a id="a-6a"></a>何以故。<a id="a-6b"></a>彼性非有此心亦无由差别故而生爱着。<a id="a-6c"></a>诸愚夫异生由不了故住无分别。<a id="a-6d"></a>我今乐住有分别中而生进求。<a id="a-6e"></a>何以故。<a id="a-6f"></a>如是色相非功德法。<a id="a-6g"></a>是欲思惟。<a id="a-6h"></a>尔时世尊说伽陀曰。</p>
  <p id="a6i">互相和合为一义　　此中无有义差别</p>
  <p id="a6j">亦非内心坚固生　　由贪爱故名积聚</p>
  <p id="a6k">云何真实中真实　　而于四大生爱着</p>
  <p id="a6l">此法犹如于瓦木　　是中不生爱乐心</p>
  <p id="a6m">由我执故生遍计　　从不真实为积聚</p>
  <p id="a6n">不真实中贪爱生　　真实贪爱不可得</p>
  <p id="a6o">设于十方遍寻求　　真实贪性不可得</p>
  <p id="a6p">于不真实计执已　　贪爱心生还积聚</p>
  <p id="a6q">彼若如是生伺察　　循环于此遍推穷</p>
  <p id="a6r">随诸增胜推穷时　　真实贪爱不可得</p>
 </body>
</html>