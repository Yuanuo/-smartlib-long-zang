<!doctype html>
<html id="z3IBUgfh2" data-ver="446">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘菩萨藏正法经卷第十二</h1>
  <h2 id="a2">如来不思议品第四之六</h2>
  <p id="a3">尔时世尊重明斯义说伽陀曰。</p>
  <p id="a4">佛善了知至处力　　诸正定聚知彼因</p>
  <p id="a5">及不定聚诸众生　　彼成熟相皆明了</p>
  <p id="a6">三种贪处佛善了　　嗔痴三种亦复然</p>
  <p id="a7">三种烦恼差别门　　佛悉了知因缘处</p>
  <p id="a8">苦处了知利根性　　迟缓神通柔软根</p>
  <p id="a9">乐处利根亦复然　　佛悉了知迟缓相</p>
  <p id="aA">有迟缓处迟缓力　　或迟缓处利根性</p>
  <p id="aB">缓或迅速处迟根　　迅速神通无异相</p>
  <p id="aC">有决择力无修力　　或有修力决择无</p>
  <p id="aD">决择修力或俱圆　　二种俱无皆明了</p>
  <p id="aE">有处意乐或圆具　　而复行业未能圆</p>
  <p id="aF">俱有俱无二种门　　佛能遍观皆明了</p>
  <p id="aG">有处身业得清净　　非语非心净亦然</p>
  <p id="aH">或复语身清净时　　非心清净义如是</p>
  <p id="aI">或有清净于心业　　非语非身义亦然</p>
  <p id="aJ">或复语心清净时　　非身清净义如是</p>
  <p id="aK">身语心业皆清净　　佛遍观察悉能知</p>
  <p id="aL">如其所成寂静门　　此佛弟六胜智力</p>
  <p id="aM">舍利子。<a id="a-N"></a>此是如来第六至处道智力。<a id="a-O"></a>如来以具胜智力故了知胜处。<a id="a-P"></a>乃至世间无与如来同其法者。</p>
  <p id="aQ">复次舍利子。<a id="a-R"></a>云何名为如来禅定。<a id="a-S"></a>解脱等持等至染净所起智力。<a id="a-T"></a>谓佛如来于自于他。<a id="a-U"></a>所有禅定解脱等持等至染净等法。<a id="a-V"></a>悉如实知。<a id="a-W"></a>云何能知。<a id="a-X"></a>所有一切众生诸杂染法若因若缘。<a id="a-Y"></a>悉如实知。<a id="a-Z"></a>及彼众生诸清净法。<a id="a-a"></a>若因若缘亦如实知。<a id="a-b"></a>云何是因。<a id="a-c"></a>云何是缘。<a id="a-d"></a>谓即一切众生诸杂染中。<a id="a-e"></a>不如理作意是因。<a id="a-f"></a>无明是缘。<a id="a-g"></a>无明为因行为缘。<a id="a-h"></a>行为因识为缘。<a id="a-i"></a>识为因名色为缘。<a id="a-j"></a>名色为因六处为缘。<a id="a-k"></a>六处为因触为缘。<a id="a-l"></a>触为因受为缘。<a id="a-m"></a>受为因爱为缘。<a id="a-n"></a>爱为因取为缘。<a id="a-o"></a>取为因有为缘。<a id="a-p"></a>有为因生为缘。<a id="a-q"></a>生为因所缘为缘。<a id="a-r"></a>烦恼为因业为缘。<a id="a-s"></a>见为因爱为缘。<a id="a-t"></a>随眠为因所起为缘。<a id="a-u"></a>一切众生诸杂染处。<a id="a-v"></a>此如是因。<a id="a-w"></a>此如是缘。<a id="a-x"></a>如来一一皆如实知。<a id="a-y"></a>又因缘者。<a id="a-z"></a>所有一切众生。<a id="a-10"></a>于清净法中有二因二缘。<a id="a-11"></a>若诸众生闻他随顺语言音声。<a id="a-12"></a>即能各各深固作意。<a id="a-13"></a>于三摩地能善观想。<a id="a-14"></a>善住心一境性。<a id="a-15"></a>又二因二缘者。<a id="a-16"></a>谓所起智及未起智。<a id="a-17"></a>又二因二缘者。<a id="a-18"></a>谓伺察生法不证涅盘。<a id="a-19"></a>又二因二缘者。<a id="a-1A"></a>谓明行具足取证解脱。<a id="a-1B"></a>又二因二缘者。<a id="a-1C"></a>谓修习解脱门自性解脱智。<a id="a-1D"></a>又二因二缘者。<a id="a-1E"></a>谓尽智无生智。<a id="a-1F"></a>又二因二缘者。<a id="a-1G"></a>谓真实觉了。<a id="a-1H"></a>真实所得。<a id="a-1I"></a>如是一切众生于清净法中。<a id="a-1J"></a>有如是因有如是缘。<a id="a-1K"></a>如来一一皆如实知。<a id="a-1L"></a>又舍利子。<a id="a-1M"></a>所有一切众生有其多种。<a id="a-1N"></a>清净所缘杂染所缘。<a id="a-1O"></a>有取清净所缘者。<a id="a-1P"></a>如实伺察故。<a id="a-1Q"></a>有取杂染所缘者。<a id="a-1R"></a>如实伺察故。<a id="a-1S"></a>有杂染所缘中取清净所缘者。<a id="a-1T"></a>如实伺察故。<a id="a-1U"></a>有清净所缘中取杂染所缘者。<a id="a-1V"></a>增上慢所执故。<a id="a-1W"></a>舍利子。<a id="a-1X"></a>如来胜智广大无边。<a id="a-1Y"></a>而能遍转如实遍知。<a id="a-1Z"></a>所谓离诸罪业寻伺善法。<a id="a-1a"></a>入离生喜乐初禅定门。<a id="a-1b"></a>从初禅定入至灭受想定起。<a id="a-1c"></a>乃至从灭受想定入还至初禅定起。<a id="a-1d"></a>八解脱者。<a id="a-1e"></a>谓顺入逆入及逆顺入。<a id="a-1f"></a>何等为八。<a id="a-1g"></a>一者有色观诸色解脱。<a id="a-1h"></a>二者内无色想观外诸色解脱。<a id="a-1i"></a>三者净解脱身作证具足住。<a id="a-1j"></a>四者空无边处解脱。<a id="a-1k"></a>五者识无边处解脱。<a id="a-1l"></a>六者无所有处解脱。<a id="a-1m"></a>七者非想非非想处解脱。<a id="a-1n"></a>八者灭受想解脱。<a id="a-1o"></a>此八解脱。<a id="a-1p"></a>若顺若逆。<a id="a-1q"></a>等持等至及三昧耶皆能观想。<a id="a-1r"></a>然佛如来。<a id="a-1s"></a>于三摩地悉无分别。<a id="a-1t"></a>亦无所缘及彼所入。<a id="a-1u"></a>如来于一三摩地中。<a id="a-1v"></a>遍入一切三摩地门。<a id="a-1w"></a>从一定起。<a id="a-1x"></a>诸定亦然。<a id="a-1y"></a>如来于等引心。<a id="a-1z"></a>无相续转。<a id="a-20"></a>无所得心。<a id="a-21"></a>无能观心。<a id="a-22"></a>所有一切缘觉三摩地。<a id="a-23"></a>出过声闻三摩地。<a id="a-24"></a>菩萨三摩地。<a id="a-25"></a>出过缘觉三摩地。<a id="a-26"></a>诸佛三摩地。<a id="a-27"></a>出过菩萨三摩地。<a id="a-28"></a>何以故。<a id="a-29"></a>如来增上胜智悉遍转故。<a id="a-2A"></a>若发声闻心者。<a id="a-2B"></a>诸有语言及教授法。<a id="a-2C"></a>如来悉知。<a id="a-2D"></a>若发缘觉心者。<a id="a-2E"></a>若发菩萨心者。<a id="a-2F"></a>亦如实知。<a id="a-2G"></a>随其所应说法教授。<a id="a-2H"></a>舍利子。<a id="a-2I"></a>此是如来弟七禅定解脱等持等至染净所起智力。<a id="a-2J"></a>无边无际与虚空等。<a id="a-2K"></a>诸住信菩萨。<a id="a-2L"></a>闻已净信。<a id="a-2M"></a>超越分别。<a id="a-2N"></a>离诸疑惑后复生起身喜心喜适悦之相。<a id="a-2O"></a>发希有想。</p>
  <p id="a2P">尔时世尊。<a id="a-2Q"></a>重明斯义说伽陀曰。</p>
  <p id="a2R">诸有众生杂染性　　及诸众生清净因</p>
  <p id="a2S">大无畏尊悉了知　　知已随应为说法</p>
  <p id="a2T">而诸烦恼所因者　　从彼无明缘所生</p>
  <p id="a2U">无明为因行为缘　　乃至有支生诸苦</p>
  <p id="a2V">一切烦恼诸根本　　源由不如理作意</p>
  <p id="a2W">从是因缘生有支　　佛善了故为开晓</p>
  <p id="a2X">诸业根本所谓行　　无明及识而为缘</p>
  <p id="a2Y">乃至诸苦有支生　　随他音声起诸法</p>
  <p id="a2Z">深固作意而内观　　审知二因及二缘</p>
  <p id="a2a">众生如实觉了因　　以彼因故能寂止</p>
  <p id="a2b">众生若求解脱因　　应当善观诸缘法</p>
  <p id="a2c">调御圣尊悉了知　　深固安住戒清净</p>
  <p id="a2d">如应审谛观空法　　而善修习解脱门</p>
  <p id="a2e">解脱三有苦难中　　如实清净善开晓</p>
  <p id="a2f">众生信佛清净法　　空无相愿解脱门</p>
  <p id="a2g">三摩钵底复善宣　　声闻缘觉诸禅定</p>
  <p id="a2h">众生备具诸烦恼　　佛说禅定解脱门</p>
  <p id="a2i">无染弟七力圆成　　能调难调佛善说</p>
  <p id="a2j">舍利子。<a id="a-2k"></a>如是如来第七智力。<a id="a-2l"></a>如来以具胜智力故。<a id="a-2m"></a>了知胜处。<a id="a-2n"></a>乃至无与如来同其法者。</p>
  <p id="a2o">复次舍利子。<a id="a-2p"></a>云何名为如来宿住随念智力。<a id="a-2q"></a>谓佛如来以无上智。<a id="a-2r"></a>若自若他。<a id="a-2s"></a>无数多种诸宿住事。<a id="a-2t"></a>随念了知。<a id="a-2u"></a>若一生若二生。<a id="a-2v"></a>三四五生。<a id="a-2w"></a>若十二十三四五十。<a id="a-2x"></a>百生千生及百千生。<a id="a-2y"></a>乃至无数俱胝那庾多百千生事。<a id="a-2z"></a>随念悉知。<a id="a-30"></a>若成劫若坏劫。<a id="a-31"></a>若成坏劫。<a id="a-32"></a>乃至无数成坏劫中。<a id="a-33"></a>于某方某处。<a id="a-34"></a>往昔世中诸有众生。<a id="a-35"></a>如是名字。<a id="a-36"></a>如是种族。<a id="a-37"></a>如是姓氏。<a id="a-38"></a>如是状貌。<a id="a-39"></a>如是色相。<a id="a-3A"></a>如是形体。<a id="a-3B"></a>如是寿量。<a id="a-3C"></a>如是久住。<a id="a-3D"></a>如是苦受。<a id="a-3E"></a>如是乐受。<a id="a-3F"></a>于某处灭。<a id="a-3G"></a>于某处生。<a id="a-3H"></a>复于某处灭已。<a id="a-3I"></a>复某处生。<a id="a-3J"></a>若有表示。<a id="a-3K"></a>若无表示。<a id="a-3L"></a>若自若他。<a id="a-3M"></a>有无数多种宿住随念等事。<a id="a-3N"></a>若诸众生有如是因。<a id="a-3O"></a>由彼因故。<a id="a-3P"></a>诸所从来。<a id="a-3Q"></a>如来一一如实了知。<a id="a-3R"></a>知已为说法要。<a id="a-3S"></a>所有一切众生过去心行。<a id="a-3T"></a>如来悉能任持了知。<a id="a-3U"></a>若心相续。<a id="a-3V"></a>若心所缘。<a id="a-3W"></a>若心生起。<a id="a-3X"></a>于所缘心不坏不灭。<a id="a-3Y"></a>舍利子。<a id="a-3Z"></a>如来于一众生。<a id="a-3a"></a>心相续知故。<a id="a-3b"></a>乃至于何等心。<a id="a-3c"></a>而悉相续。<a id="a-3d"></a>如实了知。<a id="a-3e"></a>从某心起。<a id="a-3f"></a>设经殑伽沙数等劫说不能尽。<a id="a-3g"></a>是故应知。<a id="a-3h"></a>诸佛如来了知一切众生心行。<a id="a-3i"></a>无其边际。<a id="a-3j"></a>经俱胝劫说不能尽。<a id="a-3k"></a>如来无上胜智亦无边际。<a id="a-3l"></a>舍利子。<a id="a-3m"></a>如是如来宿住随念。<a id="a-3n"></a>作证智力不可思议。<a id="a-3o"></a>无有等比无其限量。<a id="a-3p"></a>不可算数不可记说。<a id="a-3q"></a>于诸众生无边际处。<a id="a-3r"></a>以佛神通智力随念能知。<a id="a-3s"></a>若诸众生随所生起种诸善根。<a id="a-3t"></a>若佛乘。<a id="a-3u"></a>若缘觉乘。<a id="a-3v"></a>若声闻乘。<a id="a-3w"></a>若诸善法。<a id="a-3x"></a>如来随念而悉能知。<a id="a-3y"></a>如来以大威力。<a id="a-3z"></a>随诸众生善根所缘。<a id="a-40"></a>即为说法。<a id="a-41"></a>令彼众生不退转于阿耨多罗三藐三菩提果。<a id="a-42"></a>如其信解皆得出离。<a id="a-43"></a>若发声闻乘心。<a id="a-44"></a>若发缘觉乘心。<a id="a-45"></a>若发无上正等菩提之心。<a id="a-46"></a>舍利子。<a id="a-47"></a>此是如来弟八宿住随念作证智力。<a id="a-48"></a>无其边际与虚空等。<a id="a-49"></a>诸住信菩萨。<a id="a-4A"></a>闻已净信。<a id="a-4B"></a>超越分别离诸疑惑。<a id="a-4C"></a>乃至发希有想。</p>
  <p id="a4D">尔时世尊。<a id="a-4E"></a>重明斯义说伽陀曰。</p>
  <p id="a4F">百俱胝劫无边际　　佛世灯照宿住事</p>
  <p id="a4G">遍知自他五类心　　如观掌中庵摩果</p>
  <p id="a4H">寿量劫数及色相　　生灭众生所起因</p>
  <p id="a4I">具法器者亦悉知　　过去无边无际等</p>
  <p id="a4J">世间众生心心所　　相续所生无间断</p>
  <p id="a4K">圣尊大智遍了知　　过去无量诸心法</p>
  <p id="a4L">一众生心佛知已　　殑伽沙数等亦然</p>
  <p id="a4M">三有无际复无边　　乃至后际不可尽</p>
  <p id="a4N">如是所行智无尽　　无数亦复无限量</p>
  <p id="a4O">世尊智海广无边　　悉知众生善意乐</p>
  <p id="a4P">尊重能仁具无量　　神通智力悉广大</p>
  <p id="a4Q">如昔所修善法因　　以威神力能思念</p>
  <p id="a4R">如是无量大福事　　三种智通善思念</p>
  <p id="a4S">安住不退转大心　　已修胜行解脱道</p>
  <p id="a4T">善逝正智无边量　　能知一切众生心</p>
  <p id="a4U">第八智力广无边　　佛子当生清净信</p>
  <p id="a4V">舍利子。<a id="a-4W"></a>如是如来弟八智力。<a id="a-4X"></a>如来以具胜智力故。<a id="a-4Y"></a>了知胜处。<a id="a-4Z"></a>乃至无与如来同其法者。</p>
  <p id="a4a">复次舍利子。<a id="a-4b"></a>云何名为如来天眼随念作证智力。<a id="a-4c"></a>谓佛如来以无上智清净天眼过于肉眼。<a id="a-4d"></a>观见世间一切众生。<a id="a-4e"></a>生时灭时。<a id="a-4f"></a>尊贵卑贱。<a id="a-4g"></a>善相恶相。<a id="a-4h"></a>趣向善趣趣向恶趣。<a id="a-4i"></a>随诸众生业报成熟所受其果。<a id="a-4j"></a>如来悉知。<a id="a-4k"></a>又若众生身语意业作诸不善。<a id="a-4l"></a>毁谤贤圣起诸邪见。<a id="a-4m"></a>以其积集邪见因故。<a id="a-4n"></a>身坏命终堕于恶趣地狱饿鬼傍生趣中。<a id="a-4o"></a>若诸众生身语意业作诸善行。<a id="a-4p"></a>不谤贤圣起于正见。<a id="a-4q"></a>以其积集正见因故。<a id="a-4r"></a>身坏命终生天界中。<a id="a-4s"></a>又复如来清净天眼。<a id="a-4t"></a>遍观十方一切佛刹。<a id="a-4u"></a>如虚空界无其边际。<a id="a-4v"></a>亦如法界无有限量。<a id="a-4w"></a>不可记说所有十方殑伽沙数等一切佛刹。<a id="a-4x"></a>如来智光而悉照现。<a id="a-4y"></a>或见一切大火炎炽。<a id="a-4z"></a>或见一切成坏等相。<a id="a-50"></a>或见众生光明中来。<a id="a-51"></a>或见众生生时灭时。<a id="a-52"></a>或见菩萨光明中现。<a id="a-53"></a>或见菩萨从兜率天没来生人间降神母胎。<a id="a-54"></a>菩萨生已即行七步。<a id="a-55"></a>所有菩萨住胎入胎悉能观见。<a id="a-56"></a>或见诸佛世尊光明中现。<a id="a-57"></a>或见菩萨成正觉果。<a id="a-58"></a>或见诸佛转大法轮。<a id="a-59"></a>或见诸佛厌舍寿命所有缘行入大涅盘。<a id="a-5A"></a>或见诸声闻众光明中现。<a id="a-5B"></a>又见声闻趣证涅盘。<a id="a-5C"></a>或见诸缘觉众光明中现。<a id="a-5D"></a>又见缘觉现诸神通作大清净。<a id="a-5E"></a>或有众生不能乘佛光明来者。<a id="a-5F"></a>谓外道众及五通仙众。<a id="a-5G"></a>不与声闻缘觉菩萨相等。<a id="a-5H"></a>是故不能乘光而来。<a id="a-5I"></a>以佛清净最上天眼智力光明。<a id="a-5J"></a>亦悉乘光而来。<a id="a-5K"></a>或复如来现车轮量广大光明。<a id="a-5L"></a>有诸众生乘光而来。<a id="a-5M"></a>如是乃至三千大千世界。<a id="a-5N"></a>无量无边遍众生界。<a id="a-5O"></a>一切天人悉于如来智光中现。</p>
  <p id="a5P">又舍利子。<a id="a-5Q"></a>如来清净天眼。<a id="a-5R"></a>遍观一切佛刹诸众生界。<a id="a-5S"></a>何等众生所应化度。<a id="a-5T"></a>随其观已有应度者。<a id="a-5U"></a>佛即为现其前而化度之。<a id="a-5V"></a>是彼众生既得度已。<a id="a-5W"></a>余诸众生亦悉不知。<a id="a-5X"></a>舍利子。<a id="a-5Y"></a>此是如来第九天眼作证智力。<a id="a-5Z"></a>无其边际与虚空等。<a id="a-5a"></a>诸住信菩萨闻已净信。<a id="a-5b"></a>广说乃至发希有想。</p>
  <p id="a5c">尔时世尊。<a id="a-5d"></a>重明斯义说伽陀曰。</p>
  <p id="a5e">善逝天眼净无垢　　俱胝劫集善业因</p>
  <p id="a5f">佛眼观照遍十方　　佛刹广大不思议</p>
  <p id="a5g">若成若坏诸事相　　或见炎炽大火鬘</p>
  <p id="a5h">或见多界浑然空　　佛自然智皆明照</p>
  <p id="a5i">广大难思众生界　　若色无色亦复然</p>
  <p id="a5j">或堕善趣恶趣中　　佛自然智皆明照</p>
  <p id="a5k">现在俱胝诸如来　　及已涅盘诸圣尊</p>
  <p id="a5l">并诸缘觉与声闻　　佛自然智皆明照</p>
  <p id="a5m">菩萨为欲利众生　　诸所修行菩提行</p>
  <p id="a5n">觉智明达无摄藏　　佛自然智皆明照</p>
  <p id="a5o">如是善逝无垢眼　　众生微细悉能观</p>
  <p id="a5p">第九智眼力难思　　佛子应当生净信</p>
  <p id="a5q">舍利子。<a id="a-5r"></a>如是如来第九智力。<a id="a-5s"></a>如来以具胜智力故。<a id="a-5t"></a>了知胜处。<a id="a-5u"></a>乃至无与如来同其法者。</p>
  <p id="a5v">复次舍利子。<a id="a-5w"></a>云何名为如来漏尽作证智力。<a id="a-5x"></a>谓佛如来以无上智力。<a id="a-5y"></a>诸漏悉尽非漏随增。<a id="a-5z"></a>心善解脱慧善解脱。<a id="a-60"></a>证自通已随诸所行。<a id="a-61"></a>我生已尽梵行已立所作已办不受后有。<a id="a-62"></a>如来以是漏尽智力。<a id="a-63"></a>清净明亮悉断一切种子习气。<a id="a-64"></a>不与一切声闻缘觉而相等比。<a id="a-65"></a>声闻漏尽者。<a id="a-66"></a>有其限量不断习气。<a id="a-67"></a>缘觉漏尽者。<a id="a-68"></a>亦有限量舍离大悲及离辩才。<a id="a-69"></a>如来漏尽者。<a id="a-6A"></a>诸相具足一切种子习气皆悉除断。<a id="a-6B"></a>大悲摄受无畏辩才深善伺察。<a id="a-6C"></a>一切世间无胜过者。<a id="a-6D"></a>住一心相和合所成。<a id="a-6E"></a>何以故。<a id="a-6F"></a>如来已无业种子故。<a id="a-6G"></a>无烦恼种故。<a id="a-6H"></a>于威仪道无过失故。<a id="a-6I"></a>其犹虚空清净澄莹。<a id="a-6J"></a>烟云尘雾悉不能染。<a id="a-6K"></a>如来漏尽智力亦复如是。<a id="a-6L"></a>一切烦恼种子悉不能染。<a id="a-6M"></a>如来安住如是清净漏尽智力。<a id="a-6N"></a>已尽诸漏说漏尽法。<a id="a-6O"></a>亦复宣说断取着法。<a id="a-6P"></a>令诸众生了知一切。<a id="a-6Q"></a>虚妄分别诸所取着。<a id="a-6R"></a>而悉不起。<a id="a-6S"></a>普令众生如实伺察。<a id="a-6T"></a>如来以善方便说譬喻法。<a id="a-6U"></a>令诸众生于彼诸漏不实法中如实知已。<a id="a-6V"></a>于一切法无少法可取。<a id="a-6W"></a>于诸取着而悉寂止。<a id="a-6X"></a>舍利子。<a id="a-6Y"></a>如来了知一切众生诸漏所集。<a id="a-6Z"></a>诸漏灭法诸漏向灭之道。<a id="a-6a"></a>如来如实知已。<a id="a-6b"></a>随其所应为说法要。<a id="a-6c"></a>诸住信菩萨。<a id="a-6d"></a>于佛如来漏尽作证智力。<a id="a-6e"></a>闻已净信。<a id="a-6f"></a>超越分别离诸疑惑。<a id="a-6g"></a>乃至发希有想。</p>
  <p id="a6h">尔时世尊。<a id="a-6i"></a>重朋斯义说伽陀曰。</p>
  <p id="a6j">漏尽智力佛圆具　　广大无量净无障</p>
  <p id="a6k">成满十力胜智门　　趣证无上菩提果</p>
  <p id="a6l">不同声闻漏尽智　　种习限量结缚障</p>
  <p id="a6m">人中最上最胜尊　　蠲除种习及限量</p>
  <p id="a6n">所有缘觉漏尽智　　捐舍大悲及辩才</p>
  <p id="a6o">世尊漏尽智圆成　　大悲辩才皆无量</p>
  <p id="a6p">佛善安住漏尽智　　悉知世间漏不实</p>
  <p id="a6q">于一切法虚妄中　　此理如应皆善了</p>
  <p id="a6r">悲念世间极苦恼　　说法无我空无常</p>
  <p id="a6s">虚假不实诸相中　　应观最上寂静地</p>
  <p id="a6t">无我无人无众生　　作者受者悉皆无</p>
  <p id="a6u">于一切法虚妄中　　佛悲心观解脱道</p>
  <p id="a6v">如来已离诸疲懈　　实智亦无忘失法</p>
  <p id="a6w">能仁常住相应门　　广利世间宣正法</p>
  <p id="a6x">十力能摧于他法　　十力无边等虚空</p>
  <p id="a6y">善能安住十力尊　　转最上轮无等比</p>
  <p id="a6z">舍利子。<a id="a-70"></a>如是如来十种智力。<a id="a-71"></a>如来以具十智力故了知胜处。<a id="a-72"></a>于天人世间能师子吼。<a id="a-73"></a>转妙梵轮。<a id="a-74"></a>所有一切天人魔梵悉不能转。<a id="a-75"></a>无与如来同其法者。<a id="a-76"></a>诸住信菩萨。<a id="a-77"></a>于佛如来不可思议最胜智力。<a id="a-78"></a>应当净信。<a id="a-79"></a>超越分别离诸疑惑。<a id="a-7A"></a>后复生起身喜心喜适悦之相。<a id="a-7B"></a>发希有想。</p>
 </body>
</html>