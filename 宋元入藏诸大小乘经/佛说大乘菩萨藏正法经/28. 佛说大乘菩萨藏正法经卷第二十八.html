<!doctype html>
<html id="z3IBUh7hI" data-ver="493">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘菩萨藏正法经卷第二十八</h1>
  <h2 id="a2">精进波罗蜜多品第九之四</h2>
  <p id="a3">复次舍利子。<a id="a-4"></a>在家菩萨于诸如来所设契经如实行相。<a id="a-5"></a>虽复听已不乐多闻。<a id="a-6"></a>于少欲行不乐修习。<a id="a-7"></a>及于同类诸契经等。<a id="a-8"></a>亦不信受。<a id="a-9"></a>于彼如来大乘教中。<a id="a-A"></a>复生毁谤。<a id="a-B"></a>而皆堕于诸恶趣中。<a id="a-C"></a>云何名为诸恶趣中。<a id="a-D"></a>所谓焰魔罗界饿鬼畜生。<a id="a-E"></a>又复边地诸恶律仪。<a id="a-F"></a>纵得为人身不具足。<a id="a-G"></a>垢秽障重具诸邪见。<a id="a-H"></a>舍利子。<a id="a-I"></a>如是所呵厌处。<a id="a-J"></a>诸佛菩萨。<a id="a-K"></a>皆悉远离不乐生彼。<a id="a-L"></a>乃至不能疾得阿耨多罗三藐三菩提。</p>
  <p id="aM">复次舍利子。<a id="a-N"></a>在家菩萨于有大势力坚乐依止。<a id="a-O"></a>所谓国王大臣及诸人民。<a id="a-P"></a>大富豪杰增诸嗔恚。<a id="a-Q"></a>所出言辞多生谄伪。<a id="a-R"></a>积集恶事诳惑于人。<a id="a-S"></a>复生侮慢。<a id="a-T"></a>是人以不善语故。<a id="a-U"></a>堕恶趣中。<a id="a-V"></a>身体羸瘦具诸恶相。<a id="a-W"></a>舍利子。<a id="a-X"></a>此名在家菩萨五种之法。<a id="a-Y"></a>以是因缘。<a id="a-Z"></a>不能值遇诸佛出世。<a id="a-a"></a>亦复不能亲近善友。<a id="a-b"></a>不能值遇好时。<a id="a-c"></a>所集善根悉皆毁坏。<a id="a-d"></a>于持戒菩萨摩诃萨等。<a id="a-e"></a>不能随学。<a id="a-f"></a>乃至不能疾得阿耨多罗三藐三菩提。<a id="a-g"></a>尔时世尊。<a id="a-h"></a>欲重明斯义。<a id="a-i"></a>说伽陀曰。</p>
  <p id="aj">若人行是五种法　　于此胜慧不增长</p>
  <p id="ak">而复远离调御尊　　不能速疾成正觉</p>
  <p id="al">虚诳一切有情故　　如王家臣诸仆使</p>
  <p id="am">悉断一切善根力　　不能值遇佛出世</p>
  <p id="an">又或惊怖诸有情　　语令捉缚加捶打</p>
  <p id="ao">如是作诸恶业已　　于无上尊常远离</p>
  <p id="ap">复于苾刍苾刍尼　　破他净戒生病苦</p>
  <p id="aq">刹那不得值好时　　于诸佛所常远离</p>
  <p id="ar">父母妻孥诸眷属　　于非法行常无间</p>
  <p id="as">而于正法不乐闻　　堕痴迷中难出离</p>
  <p id="at">设逢佛世求亲近　　于刹那间不能得</p>
  <p id="au">或复爱乐出家时　　彼等竞来为障难</p>
  <p id="av">或时听是正法已　　随处演说真实空</p>
  <p id="aw">彼等竞生嗔恚心　　乃说此为非正法</p>
  <p id="ax">如是种种诸障难　　十六分中未及一</p>
  <p id="ay">由是毁谤正法因　　世世生盲无所见</p>
  <p id="az">彼不能见正觉尊　　纵见不生清净信</p>
  <p id="a10">当获人身不具足　　后堕一切傍生中</p>
  <p id="a11">若人归向佛菩提　　及于菩萨生爱乐</p>
  <p id="a12">一切障难悉蠲除　　善能修习真正行</p>
  <p id="a13">所有父母并眷属　　及余一切有情类</p>
  <p id="a14">数数引导令出家　　速能摄受归正道</p>
  <p id="a15">唯母最初引导已　　复能赞叹令出家</p>
  <p id="a16">即当往诣善逝尊　　发心开悟大菩提</p>
  <p id="a17">复次舍利子。<a id="a-18"></a>出家菩萨复有如是五种之法。<a id="a-19"></a>于诸善友亦复远离。<a id="a-1A"></a>诸佛出世于刹那时不能值遇如是积集诸善根力亦皆破坏。<a id="a-1B"></a>而于持戒菩萨摩诃萨。<a id="a-1C"></a>不能随学。<a id="a-1D"></a>乃至不能疾得阿耨多罗三藐三菩提。<a id="a-1E"></a>云何五法。<a id="a-1F"></a>一者以邪思故破诸净戒。<a id="a-1G"></a>二者以不信故毁谤正法。<a id="a-1H"></a>三者耽着利养及乐名闻。<a id="a-1I"></a>四者执着我见入诸险难。<a id="a-1J"></a>五者于他善行而生嫉妒。<a id="a-1K"></a>舍利子。<a id="a-1L"></a>而出家菩萨。<a id="a-1M"></a>具足如是五种之法。<a id="a-1N"></a>于诸善友亦复远离。<a id="a-1O"></a>不能值遇诸佛出世。<a id="a-1P"></a>以要言之。<a id="a-1Q"></a>乃至不能速疾得成阿耨多罗三藐三菩提。<a id="a-1R"></a>舍利子。<a id="a-1S"></a>以是义故。<a id="a-1T"></a>譬如饿犬羸瘦憔悴皮骨连立。<a id="a-1U"></a>匆见枯骨而生食想。<a id="a-1V"></a>复于静处以力舐啮。<a id="a-1W"></a>自伤其口血涂骨上。<a id="a-1X"></a>不自觉知妄生贪爱。<a id="a-1Y"></a>于其饱满终无所得。<a id="a-1Z"></a>时有刹帝利婆罗门长者居士。<a id="a-1a"></a>自远而来。<a id="a-1b"></a>见是饿犬啮彼枯骨。<a id="a-1c"></a>极生嗟念。<a id="a-1d"></a>是时饿犬复自思惟。<a id="a-1e"></a>彼所来者夺我美味。<a id="a-1f"></a>时犬乃作恶声恶眼[齒*(崖-山)][齒*來]号吠。<a id="a-1g"></a>舍利子。<a id="a-1h"></a>于意云何。<a id="a-1i"></a>彼诸人众见是枯骨悉无血肉为侵夺不。<a id="a-1j"></a>舍利子言。<a id="a-1k"></a>不也世尊。<a id="a-1l"></a>不也善逝。<a id="a-1m"></a>佛告舍利子。<a id="a-1n"></a>云何彼犬作如是相。<a id="a-1o"></a>舍利子白佛言。<a id="a-1p"></a>世尊。<a id="a-1q"></a>由犬饿故。<a id="a-1r"></a>啮彼枯骨如甘露味。<a id="a-1s"></a>妄生贪爱故。<a id="a-1t"></a>现如是恶声恶眼[齒*(崖-山)][齒*來]号吠。<a id="a-1u"></a>恐彼人众之所侵夺。<a id="a-1v"></a>佛告舍利子。<a id="a-1w"></a>如我灭后有诸苾刍。<a id="a-1x"></a>于种族中乃至便利不净。<a id="a-1y"></a>深生爱着之所缠缚。<a id="a-1z"></a>如是行相。<a id="a-20"></a>于刹那时成就佛事亦不能得。<a id="a-21"></a>彼诸苾刍我今所说。<a id="a-22"></a>于佛法中如彼饿犬。<a id="a-23"></a>匪惟如来作是诃毁。<a id="a-24"></a>若诸有情见彼苾刍如是行相。<a id="a-25"></a>亦复诽谤如彼饿犬。<a id="a-26"></a>舍利子。<a id="a-27"></a>复有菩萨摩诃萨。<a id="a-28"></a>广为利乐一切有情。<a id="a-29"></a>求佛智慧。<a id="a-2A"></a>于自身命亦复弃舍。<a id="a-2B"></a>何况于他善业而生憎嫉。</p>
  <p id="a2C">复次舍利子。<a id="a-2D"></a>复有世间愚痴之人。<a id="a-2E"></a>以自活命爱乐世间财宝饮食。<a id="a-2F"></a>身为奴仆。<a id="a-2G"></a>为彼系缚责役驱使。<a id="a-2H"></a>于他族中亲近诳妄。<a id="a-2I"></a>以贪求故。<a id="a-2J"></a>复于他人而生嫉妒。<a id="a-2K"></a>舍利子。<a id="a-2L"></a>如彼苾刍为贪利养。<a id="a-2M"></a>先在彼族见后来者。<a id="a-2N"></a>而复发起憎嫉之心。<a id="a-2O"></a>谓后来者而作是言。<a id="a-2P"></a>我先住此。<a id="a-2Q"></a>汝等诸人从何所来。<a id="a-2R"></a>今此族中诸长者等。<a id="a-2S"></a>先发愿言。<a id="a-2T"></a>所有衣服饮食卧具医药决定施我。<a id="a-2U"></a>作如是言。<a id="a-2V"></a>彼后来者云何当得。<a id="a-2W"></a>因是发生三种过失。<a id="a-2X"></a>何等为三。<a id="a-2Y"></a>一者乐着住处。<a id="a-2Z"></a>二者不乐本住。<a id="a-2a"></a>三者于世间法而能解了。<a id="a-2b"></a>出世间法不能解了。<a id="a-2c"></a>又彼苾刍于此长者族中不乐安住。<a id="a-2d"></a>而彼苾刍又发是言。<a id="a-2e"></a>住处有三。<a id="a-2f"></a>一者爱乐处住。<a id="a-2g"></a>二者和合处住。<a id="a-2h"></a>三者如实处住。<a id="a-2i"></a>汝诸长者多行过失。<a id="a-2j"></a>应当于我深生恭敬。<a id="a-2k"></a>于我法中称扬赞叹。<a id="a-2l"></a>舍利子。<a id="a-2m"></a>由是种族生憎嫉过。<a id="a-2n"></a>于洁白法悉皆减没。</p>
  <p id="a2o">复次舍利子。<a id="a-2p"></a>复有种族多诸嫉妒虚妄不实。<a id="a-2q"></a>或有持戒不持戒者。<a id="a-2r"></a>于菩萨摩诃萨所。<a id="a-2s"></a>悉皆远离而不随学。<a id="a-2t"></a>如是譬喻应当了知。<a id="a-2u"></a>复次舍利子。<a id="a-2v"></a>于过去无量无边广大不可思议阿僧祇劫。<a id="a-2w"></a>彼时彼分有佛出世。<a id="a-2x"></a>号胜高如来应供正遍知明行足善逝世间解无上士调御丈夫天人师佛世尊。<a id="a-2y"></a>彼佛住世九十俱胝岁。<a id="a-2z"></a>彼佛会中复有九十那踰多大声闻众。<a id="a-30"></a>皆阿罗汉。<a id="a-31"></a>诸漏已尽。<a id="a-32"></a>无复烦恼。<a id="a-33"></a>逮得己利。<a id="a-34"></a>心得自在。<a id="a-35"></a>到于彼岸。<a id="a-36"></a>彼时复有长者名曰善集。<a id="a-37"></a>其家巨富眷属广大。<a id="a-38"></a>多诸财宝。<a id="a-39"></a>金银琉璃砗磲玛瑙珊瑚琥珀真珠等宝。<a id="a-3A"></a>皆悉具足受用广大。<a id="a-3B"></a>复有奴婢仆从象马车乘。<a id="a-3C"></a>及诸仓库悉皆盈溢。<a id="a-3D"></a>时彼长者生其二子。<a id="a-3E"></a>一名净住。<a id="a-3F"></a>二名净持。<a id="a-3G"></a>面貌端正身相具足。<a id="a-3H"></a>人所乐见。<a id="a-3I"></a>忽于一时登大楼阁经行游戏。<a id="a-3J"></a>尔时佛告舍利子。<a id="a-3K"></a>彼胜高如来应供正等正觉。<a id="a-3L"></a>于晨朝时着衣持钵。<a id="a-3M"></a>与大苾刍众前后围绕。<a id="a-3N"></a>入彼大城次第乞食。<a id="a-3O"></a>其佛相好犹若金山。<a id="a-3P"></a>又如广大妙好金幢。<a id="a-3Q"></a>最上第一。<a id="a-3R"></a>住奢摩他诸根隐密行。<a id="a-3S"></a>如龙象极妙清净。<a id="a-3T"></a>如大池沼离诸尘秽。<a id="a-3U"></a>又如大海珍宝充满。<a id="a-3V"></a>如帝释天主诸天围绕。<a id="a-3W"></a>如大梵天王寂静严饰。<a id="a-3X"></a>具足圆满清净洁白。<a id="a-3Y"></a>心意调畅诸根寂静。<a id="a-3Z"></a>彼二童子。<a id="a-3a"></a>即于是时。<a id="a-3b"></a>见彼胜高如来多陀阿伽度阿罗诃三藐三佛陀。<a id="a-3c"></a>是二童子乃赞如来自远而至。<a id="a-3d"></a>佛身相好无量无边圆满具足。<a id="a-3e"></a>瞻仰世尊心无厌足。<a id="a-3f"></a>舍利子。<a id="a-3g"></a>时净住童子往昔已曾得见胜高如来应供正等正觉。<a id="a-3h"></a>乃语净持童子言。<a id="a-3i"></a>汝曾往昔得见胜高如来不。<a id="a-3j"></a>此佛功德无有边际。<a id="a-3k"></a>于一切有情中为大慈父。<a id="a-3l"></a>时净持童子言。<a id="a-3m"></a>我于往昔未曾得见此佛世尊相好具足威德特尊。<a id="a-3n"></a>时净住童子言。<a id="a-3o"></a>我于昔时。<a id="a-3p"></a>已曾见此胜高如来。<a id="a-3q"></a>愿我当来一如此佛等无有异。<a id="a-3r"></a>舍利子。<a id="a-3s"></a>时彼净住童子说伽陀曰。</p>
  <p id="a3t">愿我当来如世尊　　有诸苾刍众围绕</p>
  <p id="a3u">我若得似如来相　　复名如是最上尊</p>
  <p id="a3v">今将饮食诸供养　　为求无上菩提故</p>
  <p id="a3w">所有舍宅悉弃舍　　愿我当来成正觉</p>
  <p id="a3x">譬如众星月为胜　　此谁见已不清凉</p>
  <p id="a3y">于有情中佛最尊　　谁不舍家求出离</p>
  <p id="a3z">舍利子。<a id="a-40"></a>时彼净持童子闻是语已。<a id="a-41"></a>复说伽陀曰。</p>
  <p id="a42">汝今莫作如是语　　亦勿高声报四方</p>
  <p id="a43">汝今听我诚实言　　云何速得菩提道</p>
  <p id="a44">舍利子。<a id="a-45"></a>时彼净住童子闻是语已。<a id="a-46"></a>复说伽陀曰。</p>
  <p id="a47">汝于此道不爱乐　　亦复莫起憎嫉心</p>
  <p id="a48">我今所出善语言　　是故当得菩提道</p>
  <p id="a49">汝于世间诸财宝　　亦莫辄生悭吝心</p>
  <p id="a4A">我于身命尚能舍　　是故语汝悉知解</p>
  <p id="a4B">与汝如是诸舍宅　　及有一切财宝等</p>
  <p id="a4C">我今往诣于佛所　　出家求授菩提记</p>
  <p id="a4D">三十二种殊胜相　　谁人见已不爱乐</p>
  <p id="a4E">无上菩提谁不行　　于此莫生劣弱见</p>
  <p id="a4F">我于舍宅并财宝　　父母眷属诸亲友</p>
  <p id="a4G">于此一切皆能舍　　为求往诣于佛所</p>
  <p id="a4H">假使俱胝千劫中　　闻佛出世甚难得</p>
  <p id="a4I">佛为世间大光明　　遇佛光者亦复难</p>
  <p id="a4J">佛来王城行化行　　大苾刍众皆围绕</p>
  <p id="a4K">犹若晴空清净月　　普遍照耀于世间</p>
  <p id="a4L">又如出现千日光　　四衢道陌皆晃耀</p>
  <p id="a4M">佛于城中行化行　　普放光明亦如是</p>
  <p id="a4N">譬如须弥山中王　　亦如出现殊妙宝</p>
  <p id="a4O">佛于苾刍大众中　　清净尊严亦如是</p>
  <p id="a4P">炽盛光明大威德　　普能照耀诸有情</p>
  <p id="a4Q">如来殊胜二足尊　　圆满如是诸色相</p>
  <p id="a4R">佛入王城行化行　　显现无量大神变</p>
  <p id="a4S">诸天龙神及有情　　见者爱乐咸恭敬</p>
  <p id="a4T">三十二种殊胜相　　见已谁不求正法</p>
  <p id="a4U">若于小乘乐修习　　是名愚夫劣弱见</p>
  <p id="a4V">我见无上人中尊　　相好端严世希有</p>
  <p id="a4W">我今往诣善逝尊　　为求无上菩提道</p>
  <p id="a4X">舍利子。<a id="a-4Y"></a>时彼净持童子闻是语已。<a id="a-4Z"></a>复说伽陀曰。</p>
  <p id="a4a">我于小乘非爱乐　　亦能往诣于佛所</p>
  <p id="a4b">今于此大楼阁中　　誓欲弃掷于身命</p>
  <p id="a4c">又我想身皆虚幻　　于其身命即能舍</p>
  <p id="a4d">为求无上大智慧　　亦当往诣于佛所</p>
  <p id="a4e">父母恩爱极最重　　舍宅财物诸欲境</p>
  <p id="a4f">我今悉能皆弃舍　　誓当往诣于佛所</p>
  <p id="a4g">若我愿得如世尊　　蒙佛称赞为摄受</p>
  <p id="a4h">一切所有弃舍已　　投佛出家为弟子</p>
  <p id="a4i">舍利子。<a id="a-4j"></a>时净住童子从大楼阁安详而下。<a id="a-4k"></a>即时往诣胜高如来应供正等正觉所。<a id="a-4l"></a>时净持童子复于大楼阁中发勇猛心。<a id="a-4m"></a>不顾身命迅速而下。<a id="a-4n"></a>以精进故先诣胜高如来应供正等正觉所。<a id="a-4o"></a>舍利子。<a id="a-4p"></a>时净住童子到佛所已。<a id="a-4q"></a>持以上妙法服价值阎浮檀金一俱胝数。<a id="a-4r"></a>奉献如来。<a id="a-4s"></a>说伽陀曰。</p>
  <p id="a4t">我今所献上妙服　　不求端严诸色相</p>
  <p id="a4u">愿我当来如世尊　　最上最尊称第一</p>
  <p id="a4v">具足清净大智慧　　于精进力善安住</p>
  <p id="a4w">三十二相妙庄严　　愿得果如二足尊</p>
  <p id="a4x">又复成就十智力　　四无所畏善安住</p>
  <p id="a4y">愿我当来如世尊　　最上最尊称第一</p>
  <p id="a4z">愿我于佛正法中　　如佛安住光明聚</p>
  <p id="a50">演说诸法施有情　　普令一切皆觉悟</p>
  <p id="a51">我今所献上妙服　　不求端严诸色相</p>
  <p id="a52">愿成清净大菩提　　广度无边人天众</p>
  <p id="a53">又我所献上妙服　　为求如来无上慧</p>
  <p id="a54">安住不二正法门　　降伏一切诸外道</p>
  <p id="a55">又愿利乐诸有情　　令贪嗔痴悉远离</p>
  <p id="a56">无明爱有等皆除　　获得无为甘露法</p>
  <p id="a57">又说如来清净法　　普皆利乐诸有情</p>
  <p id="a58">令离生老病死等　　及灭忧悲诸苦恼</p>
  <p id="a59">又愿说法利一切　　天龙人等及非人</p>
  <p id="a5A">有想无想诸有情　　自觉觉他咸恭敬</p>
  <p id="a5B">愿我如住诸佛刹　　普放光明照十方</p>
  <p id="a5C">于大黑闇热恼中　　作彼清凉甘露味</p>
  <p id="a5D">欲界色界无色界　　皆令一切无所著</p>
  <p id="a5E">于憎爱境悉远离　　常说如来清净法</p>
  <p id="a5F">舍利子。<a id="a-5G"></a>时彼净持童子既到佛已。<a id="a-5H"></a>复以上妙革屣。<a id="a-5I"></a>持以奉佛。<a id="a-5J"></a>殷勤施已。<a id="a-5K"></a>说伽陀曰。</p>
  <p id="a5L">愿我如佛众中尊　　如大舍宅为救护</p>
  <p id="a5M">令诸有情离恶趣　　复能演说真正道</p>
  <p id="a5N">世间所有诸爱欲　　此名愚夫粗境界</p>
  <p id="a5O">一切有为悉远离　　愿佛出世常值遇</p>
  <p id="a5P">见佛光明照世间　　于二足尊应供养</p>
  <p id="a5Q">为利一切诸有情　　誓求无上菩提果</p>
  <p id="a5R">复以最胜香花等　　种种幢幡及宝盖</p>
  <p id="a5S">为利一切诸有情　　将持供养大觉尊</p>
  <p id="a5T">上妙衣服及饮食　　床褥卧具诸汤药</p>
  <p id="a5U">为利一切诸有情　　持此供养于如来</p>
  <p id="a5V">又持鼓具诸乐器　　歌咏赞叹妙音声</p>
  <p id="a5W">为利一切诸有情　　供养出世光明尊</p>
  <p id="a5X">又持珍妙诸饮膳　　世间所有最上味</p>
  <p id="a5Y">为利一切诸有情　　愿将供养佛世尊</p>
  <p id="a5Z">作是广大供养已　　于佛如来求出家</p>
  <p id="a5a">为利一切诸有情　　誓行一切清净行</p>
  <p id="a5b">又愿一切有情等　　不生邪道幻惑中</p>
  <p id="a5c">悉令俱胝数有情　　安隐皆住八正道</p>
  <p id="a5d">愿我不生此欲界　　极劣边地诃厌处</p>
  <p id="a5e">远离一切放逸已　　常得亲近不放逸</p>
  <p id="a5f">又愿不生诸恶趣　　常愿生于信族中</p>
  <p id="a5g">生已当发最上心　　愿见如来常亲近</p>
  <p id="a5h">见已发此清净心　　及以花鬘涂香等</p>
  <p id="a5i">众鼓伎乐诸供养　　当求胜解利一切</p>
  <p id="a5j">愿于俱胝多劫中　　常作广大供养事</p>
  <p id="a5k">出家远离诸欲境　　当行一切清净行</p>
  <p id="a5l">舍利子。<a id="a-5m"></a>彼二童子。<a id="a-5n"></a>于胜高如来应正等觉所。<a id="a-5o"></a>以种种伎乐伽陀歌咏赞叹供养佛已。<a id="a-5p"></a>即于地方所发清净心。<a id="a-5q"></a>以赤旃檀造立精舍。<a id="a-5r"></a>纵广四踰缮那高半踰缮那。<a id="a-5s"></a>如是造已奉献世尊。<a id="a-5t"></a>复作是言。<a id="a-5u"></a>唯愿如来哀愍纳受。<a id="a-5v"></a>彼二童子。<a id="a-5w"></a>于胜高如来应正等觉所。<a id="a-5x"></a>劝请世尊。<a id="a-5y"></a>说伽陀曰。</p>
  <p id="a5z">愿佛安住我精舍　　过去诸佛所称赞</p>
  <p id="a60">我今发此净施心　　愿佛哀愍亲纳受</p>
  <p id="a61">若佛常住我精舍　　了知俱胝有情数</p>
  <p id="a62">过现未来三世心　　愿我当来亦如是</p>
  <p id="a63">佛依精舍到彼岸　　获得正断及神足</p>
  <p id="a64">四种胜行各了知　　我施精舍亦如是</p>
  <p id="a65">唯愿胜高如来佛　　及与一切苾刍众</p>
  <p id="a66">受此精舍半月中　　供养尊重常恭敬</p>
  <p id="a67">我今于是如来所　　亲近恭敬供养已</p>
  <p id="a68">发是信心求出家　　剃除顶发被法服</p>
  <p id="a69">如是舍家出家已　　于诸利乐遍希求</p>
  <p id="a6A">常当修作善相应　　爱乐如是真实法</p>
  <p id="a6B">时二童子。<a id="a-6C"></a>说是伽陀已。<a id="a-6D"></a>彼净住童子白佛言。<a id="a-6E"></a>世尊。<a id="a-6F"></a>愿我当来速成正觉。<a id="a-6G"></a>放大光明如佛世尊等无有异。<a id="a-6H"></a>时净持童子又白佛言。<a id="a-6I"></a>世尊。<a id="a-6J"></a>愿我当于险难恶道常为导师。<a id="a-6K"></a>舍利子。<a id="a-6L"></a>时彼净持童子于胜高如来前。<a id="a-6M"></a>住立一面恭敬合掌。<a id="a-6N"></a>又发誓言。<a id="a-6O"></a>愿我于佛法中。<a id="a-6P"></a>无复坐卧常离睡眠。<a id="a-6Q"></a>为利有情求无上道。<a id="a-6R"></a>而常远离一切懈怠。<a id="a-6S"></a>宁以身命一切弃舍。<a id="a-6T"></a>乃至筋皮血肉皆悉枯悴。<a id="a-6U"></a>亦复远离一切懈怠。<a id="a-6V"></a>当发广大勇猛精进。<a id="a-6W"></a>求菩提道。<a id="a-6X"></a>舍利子。<a id="a-6Y"></a>尔时净住菩萨摩诃萨。<a id="a-6Z"></a>为彼净持菩萨摩诃萨。<a id="a-6a"></a>说伽陀曰。</p>
  <p id="a6b">我共汝发平等心　　修行无上菩提行</p>
  <p id="a6c">我今亦发精进力　　为利一切诸有情</p>
  <p id="a6d">远离诸欲及身命　　血肉枯干无所辞</p>
  <p id="a6e">愿于千劫尽修习　　精进志乐菩提道</p>
  <p id="a6f">常思安住旷野中　　及乐山间寂静处</p>
  <p id="a6g">为求无上大智慧　　于法清净得自在</p>
  <p id="a6h">舍利子。<a id="a-6i"></a>时彼净持菩萨于千岁中。<a id="a-6j"></a>一弹指顷曾无睡眠及诸懈怠。<a id="a-6k"></a>况复梦想。<a id="a-6l"></a>又于千岁不求安坐。<a id="a-6m"></a>除诸便利。<a id="a-6n"></a>乃至一弹指顷亦不胡跪。<a id="a-6o"></a>何况坐卧。<a id="a-6p"></a>恃彼菩萨。<a id="a-6q"></a>又千岁中。<a id="a-6r"></a>食时持钵游行乞食。<a id="a-6s"></a>于彼施者。<a id="a-6t"></a>亦不观视是男是女童子童女。<a id="a-6u"></a>化利有情心行平等。<a id="a-6v"></a>却诣本住三观世间然后乃食。<a id="a-6w"></a>如是食已于非食时。<a id="a-6x"></a>不生一念饥渴之想。<a id="a-6y"></a>乃至不生甜酸咸淡苦辣之想。<a id="a-6z"></a>又千岁中。<a id="a-70"></a>于非食时亦不乞食。<a id="a-71"></a>时彼菩萨又千岁中住于树下。<a id="a-72"></a>一心精进求菩提道。<a id="a-73"></a>亦不观视是何等树。<a id="a-74"></a>又于千藏所被法服。<a id="a-75"></a>未尝暂时而有更换。<a id="a-76"></a>时彼菩萨。<a id="a-77"></a>又于千岁。<a id="a-78"></a>而于诸欲不起寻伺。<a id="a-79"></a>于诸损害亦复如是。<a id="a-7A"></a>又于千岁。<a id="a-7B"></a>于自父母兄弟姊妹及诸眷属。<a id="a-7C"></a>于日月等数不曾发起一念寻伺。<a id="a-7D"></a>又于千岁于其舍宅。<a id="a-7E"></a>曾无一念爱乐依止。<a id="a-7F"></a>又千岁中于日月星宿等。<a id="a-7G"></a>曾无一念起瞻视意。<a id="a-7H"></a>又千岁中未尝依止墙堵树木而于中住。<a id="a-7I"></a>又于千岁。<a id="a-7J"></a>未曾以诸酥油涂身。<a id="a-7K"></a>又千岁中于其自身。<a id="a-7L"></a>乃至一念曾无懈怠。<a id="a-7M"></a>又于千岁于其一念曾无疲倦。<a id="a-7N"></a>又千岁中乃至酥油亦复不受唯乐一心精进。<a id="a-7O"></a>求证阿耨多罗三藐三菩提故。<a id="a-7P"></a>时彼菩萨。<a id="a-7Q"></a>又千岁中于其身心亦不懈倦。<a id="a-7R"></a>又于千岁修精进行。<a id="a-7S"></a>不起一念剃除须发。<a id="a-7T"></a>时四大天王来于顶上。<a id="a-7U"></a>以手摩触顶发自落。<a id="a-7V"></a>时四天王又持此发。<a id="a-7W"></a>于清净地起窣堵波。<a id="a-7X"></a>又千岁中四大天王。<a id="a-7Y"></a>知彼菩萨于善所作悉来成办。<a id="a-7Z"></a>时彼菩萨。<a id="a-7a"></a>又于千岁若值热时。<a id="a-7b"></a>亦复不乐于树荫中。<a id="a-7c"></a>又于千岁若值寒时。<a id="a-7d"></a>亦复不乐以衣覆身。<a id="a-7e"></a>又于千岁亦复不共世间有情语言戏论。</p>
  <p id="a7f">复次舍利子。<a id="a-7g"></a>时有魔王忽然出现。<a id="a-7h"></a>名曰痴念。<a id="a-7i"></a>时痴念魔王敕诸波旬。<a id="a-7j"></a>为彼净住净持二菩萨。<a id="a-7k"></a>造作剑林及剑桥道已。<a id="a-7l"></a>时彼魔王及魔波旬。<a id="a-7m"></a>狂乱往来高声唱言。<a id="a-7n"></a>我今造作此名剑林。<a id="a-7o"></a>时彼魔王发是语时。<a id="a-7p"></a>三千大千世界中。<a id="a-7q"></a>上至魔宫下彻地界。<a id="a-7r"></a>有百千俱胝魔王波旬诸天眷属。<a id="a-7s"></a>皆得闻知悉来集会。<a id="a-7t"></a>共生恐怖。<a id="a-7u"></a>欲相谋害。<a id="a-7v"></a>舍利子。<a id="a-7w"></a>时彼菩萨一心精进安住不动。</p>
 </body>
</html>