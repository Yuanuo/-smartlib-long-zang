<!doctype html>
<html id="z3IBUgbh0" data-ver="462">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘菩萨藏正法经卷第十</h1>
  <h2 id="a2">如来不思议品第四之四</h2>
  <p id="a3">复次舍利子。<a id="a-4"></a>住信菩萨于佛如来十种智力不可思议。<a id="a-5"></a>闻已净信超越分别离诸疑惑。<a id="a-6"></a>后复生起身喜心喜适悦之相。<a id="a-7"></a>发希有想。<a id="a-8"></a>如来以具十智力故了知胜处。<a id="a-9"></a>于天人世间能师子吼转妙梵轮。<a id="a-A"></a>所有一切天人魔梵悉不能转。<a id="a-B"></a>无与如来同其法者。<a id="a-C"></a>云何十力。<a id="a-D"></a>一者处非处智力。<a id="a-E"></a>二者业报智力。<a id="a-F"></a>三者种种信解智力。<a id="a-G"></a>四者种种界智力。<a id="a-H"></a>五者根胜劣智力。<a id="a-I"></a>六者至处道智力。<a id="a-J"></a>七者禅定解脱等持等至染净智力。<a id="a-K"></a>八者宿住随念作证智力。<a id="a-L"></a>九者天眼作证智力。<a id="a-M"></a>十者漏尽作证智力。<a id="a-N"></a>舍利子。<a id="a-O"></a>如是名为如来十种智力。<a id="a-P"></a>如来以具十智力故了知胜处。<a id="a-Q"></a>于大众中能师子吼转妙梵轮。<a id="a-R"></a>乃至一切世间无与如来同其法者。</p>
  <p id="aS">云何如来处非处智力。<a id="a-T"></a>谓佛如来以其无上最胜智力。<a id="a-U"></a>于处非处如实了知。<a id="a-V"></a>何者是处。<a id="a-W"></a>何者非处。<a id="a-X"></a>舍利子。<a id="a-Y"></a>所言非处者。<a id="a-Z"></a>谓不容受。<a id="a-a"></a>身作恶者。<a id="a-b"></a>语作恶者。<a id="a-c"></a>意作恶者。<a id="a-d"></a>能感悦意光泽可爱果报。<a id="a-e"></a>若如此者无有是处。<a id="a-f"></a>而或可容受者。<a id="a-g"></a>谓身语意造作诸恶。<a id="a-h"></a>不能招感悦意光泽可爱果报。<a id="a-i"></a>斯有是处。<a id="a-j"></a>又非处者。<a id="a-k"></a>谓身语意业造作诸善。<a id="a-l"></a>而能招感不悦意光泽可爱果报。<a id="a-m"></a>无有是处。<a id="a-n"></a>可容受者。<a id="a-o"></a>谓身语意造作诸善。<a id="a-p"></a>而能招感悦意光泽可爱果报。<a id="a-q"></a>斯有是处。<a id="a-r"></a>又非处者。<a id="a-s"></a>谓悭吝人感大富果。<a id="a-t"></a>无有是处。<a id="a-u"></a>若悭吝人感贫穷果。<a id="a-v"></a>斯有是处。<a id="a-w"></a>又非处者。<a id="a-x"></a>谓行施人感贫穷果。<a id="a-y"></a>无有是处。<a id="a-z"></a>若行施人感大富果。<a id="a-10"></a>斯有是处。<a id="a-11"></a>又非处者。<a id="a-12"></a>谓破戒人得生天人。<a id="a-13"></a>无有是处。<a id="a-14"></a>若破戒人当堕地狱饿鬼傍生趣中。<a id="a-15"></a>斯有是处。<a id="a-16"></a>又非处者。<a id="a-17"></a>谓持戒人返堕地狱饿鬼傍生趣中。<a id="a-18"></a>无有是处。<a id="a-19"></a>若持戒人生天人中。<a id="a-1A"></a>斯有是处。<a id="a-1B"></a>又非处者。<a id="a-1C"></a>谓嗔恚人感端正果。<a id="a-1D"></a>无有是处。<a id="a-1E"></a>若嗔恚人感丑陋果。<a id="a-1F"></a>斯有是处。<a id="a-1G"></a>又非处者。<a id="a-1H"></a>谓忍辱人感丑陋果。<a id="a-1I"></a>无有是处。<a id="a-1J"></a>若忍辱人感端正果。<a id="a-1K"></a>斯有是处。<a id="a-1L"></a>又非处者。<a id="a-1M"></a>谓懈怠人而能获得现前三昧。<a id="a-1N"></a>无有是处。<a id="a-1O"></a>若懈怠人。<a id="a-1P"></a>不得现前三昧。<a id="a-1Q"></a>斯有是处。<a id="a-1R"></a>又非处者。<a id="a-1S"></a>谓精进人不得现前三昧。<a id="a-1T"></a>无有是处。<a id="a-1U"></a>若精进人而能获得现前三昧。<a id="a-1V"></a>斯有是处。<a id="a-1W"></a>又非处者。<a id="a-1X"></a>谓散乱心人得出离道。<a id="a-1Y"></a>无有是处。<a id="a-1Z"></a>若散乱心人不能获得出离之道。<a id="a-1a"></a>斯有是处。<a id="a-1b"></a>又非处者。<a id="a-1c"></a>谓能安住心一境性之人。<a id="a-1d"></a>不能获得彼出离道。<a id="a-1e"></a>无有是处。<a id="a-1f"></a>若能安住心一境性之人得出离道。<a id="a-1g"></a>斯有是处。<a id="a-1h"></a>又非处者。<a id="a-1i"></a>谓无慧人而能除断一切种子习气。<a id="a-1j"></a>无有是处。<a id="a-1k"></a>若无慧人不能除断一切种子习气。<a id="a-1l"></a>斯有是处。<a id="a-1m"></a>又非处者。<a id="a-1n"></a>谓有慧人不能除断一切种子习气。<a id="a-1o"></a>无有是处。<a id="a-1p"></a>若有慧人能断一切种子习气。<a id="a-1q"></a>斯有是处。<a id="a-1r"></a>又非处者。<a id="a-1s"></a>谓杀生人起杀害因感长寿果。<a id="a-1t"></a>无有是处。<a id="a-1u"></a>若杀生人感短寿果。<a id="a-1v"></a>斯有是处。<a id="a-1w"></a>又非处者。<a id="a-1x"></a>谓离杀生之人感短寿果。<a id="a-1y"></a>无有是处。<a id="a-1z"></a>若离杀生之人感长寿果。<a id="a-20"></a>斯有是处。<a id="a-21"></a>又非处者。<a id="a-22"></a>谓偷盗之人感大富果。<a id="a-23"></a>无有是处。<a id="a-24"></a>若偷盗之人感贫穷果。<a id="a-25"></a>斯有是处。<a id="a-26"></a>又非处者谓离偷盗之人感贫穷果。<a id="a-27"></a>无有是处。<a id="a-28"></a>若离偷盗人感大富果。<a id="a-29"></a>斯有是处。<a id="a-2A"></a>又非处者。<a id="a-2B"></a>谓邪染之人得有子妻室。<a id="a-2C"></a>无有是处。<a id="a-2D"></a>若邪染之人不得有子妻室。<a id="a-2E"></a>斯有是处。<a id="a-2F"></a>又非处者。<a id="a-2G"></a>谓离邪染人不得有子妻室。<a id="a-2H"></a>无有是处。<a id="a-2I"></a>若离邪染之人得有子妻室。<a id="a-2J"></a>斯有是处。<a id="a-2K"></a>又非处者。<a id="a-2L"></a>谓妄语之人不招毁谤。<a id="a-2M"></a>无有是处。<a id="a-2N"></a>招其谤者斯有是处。<a id="a-2O"></a>又非处者。<a id="a-2P"></a>谓离妄语之人返招毁谤。<a id="a-2Q"></a>无有是处。<a id="a-2R"></a>不招谤者斯有是处。<a id="a-2S"></a>又非处者。<a id="a-2T"></a>谓两舌之人眷属不离。<a id="a-2U"></a>无有是处。<a id="a-2V"></a>若眷属分离。<a id="a-2W"></a>斯有是处。<a id="a-2X"></a>又非处者。<a id="a-2Y"></a>谓离两舌之人眷属分离。<a id="a-2Z"></a>无有是处。<a id="a-2a"></a>若眷属不离。<a id="a-2b"></a>斯有是处。<a id="a-2c"></a>又非处者。<a id="a-2d"></a>谓恶口之人常闻悦意语言。<a id="a-2e"></a>无有是处。<a id="a-2f"></a>若其不闻悦意语言。<a id="a-2g"></a>斯有是处。<a id="a-2h"></a>又非处者。<a id="a-2i"></a>谓离恶口之人不闻悦意语言。<a id="a-2j"></a>无有是处。<a id="a-2k"></a>若其闻者斯有是处。<a id="a-2l"></a>又非处者。<a id="a-2m"></a>谓绮语之人得决定辩才。<a id="a-2n"></a>无有是处。<a id="a-2o"></a>若其不得斯有是处。<a id="a-2p"></a>又非处者。<a id="a-2q"></a>谓离绮语之人不得决定辩才。<a id="a-2r"></a>无有是处。<a id="a-2s"></a>若其得者斯有是处。<a id="a-2t"></a>又非处者谓多贪人得大富者。<a id="a-2u"></a>无有是处。<a id="a-2v"></a>若其不得斯有是处。<a id="a-2w"></a>又非处者。<a id="a-2x"></a>谓离贪人大富断续。<a id="a-2y"></a>无有是处。<a id="a-2z"></a>若不断续斯有是处。<a id="a-30"></a>又非处者。<a id="a-31"></a>谓嗔恚心人不堕地狱。<a id="a-32"></a>无有是处。<a id="a-33"></a>若其堕者斯有是处。<a id="a-34"></a>又非处者。<a id="a-35"></a>谓离嗔人不于善趣天界中生。<a id="a-36"></a>无有是处。<a id="a-37"></a>若其生者斯有是处。<a id="a-38"></a>又非处者。<a id="a-39"></a>谓邪见人积集邪见之因能得圣道。<a id="a-3A"></a>无有是处。<a id="a-3B"></a>若邪见人积集邪见之因不得圣道。<a id="a-3C"></a>斯有是处。<a id="a-3D"></a>又非处者。<a id="a-3E"></a>谓正见人积集正见因故不得圣道。<a id="a-3F"></a>无有是处。<a id="a-3G"></a>若正见人积集正见因故获得圣道。<a id="a-3H"></a>斯有是处。<a id="a-3I"></a>又非处者。<a id="a-3J"></a>谓修施行之人若不得净心分位。<a id="a-3K"></a>无有是处。<a id="a-3L"></a>若其得者斯有是处。<a id="a-3M"></a>又非处者。<a id="a-3N"></a>谓持净戒人。<a id="a-3O"></a>不得净心分位无有是处。<a id="a-3P"></a>若其得者。<a id="a-3Q"></a>斯有是处。<a id="a-3R"></a>又非处者。<a id="a-3S"></a>若起有所得见之人获顺忍者。<a id="a-3T"></a>无有是处。<a id="a-3U"></a>若其不得斯有是处。<a id="a-3V"></a>又非处者。<a id="a-3W"></a>若证空解脱人不得顺忍者。<a id="a-3X"></a>无有是处。<a id="a-3Y"></a>若其得者斯有是处。<a id="a-3Z"></a>又非处者。<a id="a-3a"></a>谓恶作之人得住轻安心者。<a id="a-3b"></a>无有是处。<a id="a-3c"></a>若其不得斯有是处。<a id="a-3d"></a>又非处者。<a id="a-3e"></a>谓恶作之人。<a id="a-3f"></a>得心调伏及轻安者。<a id="a-3g"></a>无有是处。<a id="a-3h"></a>若其不得斯有是处。<a id="a-3i"></a>又非处者。<a id="a-3j"></a>若诸女人成转轮圣王。<a id="a-3k"></a>无有是处。<a id="a-3l"></a>若男子得成斯有是处。<a id="a-3m"></a>又非处者。<a id="a-3n"></a>若诸女人成帝释天主。<a id="a-3o"></a>无有是处。<a id="a-3p"></a>若男子得成斯有是处。<a id="a-3q"></a>又非处者。<a id="a-3r"></a>若诸女人成梵王者。<a id="a-3s"></a>无有是处。<a id="a-3t"></a>若男子得成。<a id="a-3u"></a>斯有是处。<a id="a-3v"></a>又非处者。<a id="a-3w"></a>若诸女人现成佛果者。<a id="a-3x"></a>无有是处。<a id="a-3y"></a>若八人地次第得果。<a id="a-3z"></a>斯有是处。<a id="a-40"></a>又非处者。<a id="a-41"></a>谓须陀洹人。<a id="a-42"></a>现转证成第八位者。<a id="a-43"></a>无有是处。<a id="a-44"></a>若于此蕴中趣涅盘者。<a id="a-45"></a>斯有是处。<a id="a-46"></a>又非处者。<a id="a-47"></a>若斯陀含人。<a id="a-48"></a>现转第三位者。<a id="a-49"></a>无有是处。<a id="a-4A"></a>若于此蕴中趣涅槃者。<a id="a-4B"></a>斯有是处。<a id="a-4C"></a>又非处者。<a id="a-4D"></a>若阿那含人还来人间。<a id="a-4E"></a>无有是处于此蕴中趣涅盘者。<a id="a-4F"></a>斯有是处。<a id="a-4G"></a>又非处者。<a id="a-4H"></a>若阿罗汉人有结习者。<a id="a-4I"></a>无有是处。<a id="a-4J"></a>若其无者斯有是处。<a id="a-4K"></a>又非处者谓诸圣人。<a id="a-4L"></a>趣求异类师尊教授。<a id="a-4M"></a>异义所生法者。<a id="a-4N"></a>无有是处。<a id="a-4O"></a>若不然者斯有是处。<a id="a-4P"></a>又非处者。<a id="a-4Q"></a>若得无生法忍之人有退转者。<a id="a-4R"></a>无有是处。<a id="a-4S"></a>乃至得证菩提。<a id="a-4T"></a>斯有是处。<a id="a-4U"></a>又非处者。<a id="a-4V"></a>若诸菩萨坐菩提场已。<a id="a-4W"></a>而不证成菩提果者。<a id="a-4X"></a>无有是处。<a id="a-4Y"></a>若诸菩萨坐菩提场已。<a id="a-4Z"></a>决定证成阿耨多罗三藐三菩提果。<a id="a-4a"></a>然后起座。<a id="a-4b"></a>斯有是处。<a id="a-4c"></a>又非处者。<a id="a-4d"></a>谓诸佛如来于种子习气有所表现者。<a id="a-4e"></a>无有是处。<a id="a-4f"></a>若佛如来所有一切种子习气悉能除断。<a id="a-4g"></a>斯有是处。<a id="a-4h"></a>又非处者。<a id="a-4i"></a>谓佛如来智有障碍。<a id="a-4j"></a>无有是处。<a id="a-4k"></a>若佛如来智无障碍。<a id="a-4l"></a>斯有是处。<a id="a-4m"></a>又非处者。<a id="a-4n"></a>谓能观见诸佛如来最胜顶相。<a id="a-4o"></a>无有是处。<a id="a-4p"></a>若不能见佛顶相者。<a id="a-4q"></a>斯有是处。<a id="a-4r"></a>又非处者。<a id="a-4s"></a>谓能知佛心所行者。<a id="a-4t"></a>无有是处。<a id="a-4u"></a>若不能知诸佛如来心所行者。<a id="a-4v"></a>斯有是处。<a id="a-4w"></a>又非处者。<a id="a-4x"></a>谓佛如来住等引心有所得相者。<a id="a-4y"></a>无有是处。<a id="a-4z"></a>若佛如来常住等引心者。<a id="a-50"></a>斯有是处。<a id="a-51"></a>又非处者。<a id="a-52"></a>若谓如来语言虚妄不决定者。<a id="a-53"></a>无有是处。<a id="a-54"></a>若佛如来言无虚妄。<a id="a-55"></a>斯有是处。<a id="a-56"></a>又非处者。<a id="a-57"></a>若谓如来有其过失。<a id="a-58"></a>无有是处。<a id="a-59"></a>诸佛如来离诸过失。<a id="a-5A"></a>斯有是处。</p>
  <p id="a5B">舍利子。<a id="a-5C"></a>如是等法。<a id="a-5D"></a>如四无所畏十八不共法中广说。</p>
  <p id="a5E">复次舍利子。<a id="a-5F"></a>若谓诸佛如来于现在世中若知若见有障碍者。<a id="a-5G"></a>无有是处。<a id="a-5H"></a>若诸佛如来于现在世中。<a id="a-5I"></a>若知若见。<a id="a-5J"></a>无障碍者。<a id="a-5K"></a>斯有是处。<a id="a-5L"></a>舍利子。<a id="a-5M"></a>如是所说。<a id="a-5N"></a>如来所有处非处智力无有边际。<a id="a-5O"></a>若欲知其边际之者。<a id="a-5P"></a>譬如虚空。<a id="a-5Q"></a>所可知耶。<a id="a-5R"></a>若其虚空不知边际。<a id="a-5S"></a>如来应供正等正觉处非处智力边际亦然。<a id="a-5T"></a>诸住信菩萨得闻如来不可思议处非处智力。<a id="a-5U"></a>已发生净信超越分别离诸疑惑。<a id="a-5V"></a>后复生起身喜心喜适悦之相。<a id="a-5W"></a>发希有想。</p>
  <p id="a5X">尔时世尊。<a id="a-5Y"></a>重明斯义说伽陀曰。</p>
  <p id="a5Z">十方虚空无边量　　处非处智力亦然</p>
  <p id="a5a">智力真实遍世间　　广说最上真实法</p>
  <p id="a5b">若人圆具解脱器　　知彼所行为说法</p>
  <p id="a5c">彼圆法器诸众生　　知处非处住舍行</p>
  <p id="a5d">虚空大地尚可动　　佛说果报无虚妄</p>
  <p id="a5e">处非处智若圆成　　世出世间十力具</p>
  <p id="a5f">舍利子。<a id="a-5g"></a>此是如来第一智力。<a id="a-5h"></a>如来应供正等正觉。<a id="a-5i"></a>以具如是胜智力故。<a id="a-5j"></a>了知胜处。<a id="a-5k"></a>于大众中。<a id="a-5l"></a>能师子吼转妙梵轮。<a id="a-5m"></a>乃至世间无与如来同其法者。</p>
  <p id="a5n">复次舍利子。<a id="a-5o"></a>云何名为如来业报智力。<a id="a-5p"></a>谓佛如来以无上智。<a id="a-5q"></a>于过去未来现在。<a id="a-5r"></a>一切众生所作诸业。<a id="a-5s"></a>积集因处位。<a id="a-5t"></a>若身根因通眼根分位。<a id="a-5u"></a>如是诸根因及分位。<a id="a-5v"></a>如来悉如实知。<a id="a-5w"></a>若诸众生有布施根性修持戒行。<a id="a-5x"></a>如来了知自他根故。<a id="a-5y"></a>即为宣说布施之法。<a id="a-5z"></a>若诸众生有持戒根性修布施行。<a id="a-60"></a>如来了知自他根故。<a id="a-61"></a>即为宣说持戒之法。<a id="a-62"></a>若诸众生有忍辱根性修精进行。<a id="a-63"></a>如来了知自他根故。<a id="a-64"></a>即为宣说忍辱之法。<a id="a-65"></a>若诸众生有精进根性修忍辱行。<a id="a-66"></a>如来了知自他根故。<a id="a-67"></a>即为宣说精进之法。<a id="a-68"></a>若诸众生有禅定根性修胜慧行。<a id="a-69"></a>如来了知自他根故。<a id="a-6A"></a>即为宣说禅定之法若诸众生有胜慧根性修禅定行如来了知自他根故即为宣说胜慧之法。<a id="a-6B"></a>总略乃至诸菩提分法亦如是说。<a id="a-6C"></a>若诸众生具声闻根性。<a id="a-6D"></a>修缘觉乘行。<a id="a-6E"></a>如来了知自他根故。<a id="a-6F"></a>即为宣说声闻乘法。<a id="a-6G"></a>若诸众生具缘觉根性。<a id="a-6H"></a>修声闻乘行。<a id="a-6I"></a>如来了知自他根故。<a id="a-6J"></a>即为宣说缘觉乘法。<a id="a-6K"></a>若诸众生具大乘根性。<a id="a-6L"></a>而修声闻缘觉乘行。<a id="a-6M"></a>如来了知自他根故。<a id="a-6N"></a>即为宣说大乘之法。<a id="a-6O"></a>若诸众生具最上乘根性。<a id="a-6P"></a>修大乘行。<a id="a-6Q"></a>如来了知。<a id="a-6R"></a>实了知。<a id="a-6S"></a>若诸众生。<a id="a-6T"></a>于现在世积集乐因。<a id="a-6U"></a>未来世中感其苦报。<a id="a-6V"></a>如来决定如实了知。<a id="a-6W"></a>若诸众生。<a id="a-6X"></a>于现在世积集苦因。<a id="a-6Y"></a>未来世中感其苦报。<a id="a-6Z"></a>如来决定如实了知。<a id="a-6a"></a>若诸众生。<a id="a-6b"></a>于现在世积集乐因。<a id="a-6c"></a>未来世中感其乐报。<a id="a-6d"></a>如来决定如实了知。<a id="a-6e"></a>舍利子。<a id="a-6f"></a>如来于过去未来现在世中。<a id="a-6g"></a>一切众生所有诸业若因若果。<a id="a-6h"></a>如来真实无异无别。<a id="a-6i"></a>决定一一如实了知。<a id="a-6j"></a>如来随所知已如其所应。<a id="a-6k"></a>皆为说法。<a id="a-6l"></a>舍利子。<a id="a-6m"></a>如来应供正等正觉。<a id="a-6n"></a>于过去未来现在。<a id="a-6o"></a>一切众生诸业果报。<a id="a-6p"></a>积集因处皆如实知。<a id="a-6q"></a>如来智力无有边际。<a id="a-6r"></a>若欲知其边际之者。<a id="a-6s"></a>譬如虚空所可知耶。<a id="a-6t"></a>若其虚空不知边际。<a id="a-6u"></a>如来应供正等正觉业报智力边际亦然。<a id="a-6v"></a>诸住信菩萨。<a id="a-6w"></a>得闻如来不可思议业报智力已。<a id="a-6x"></a>发生净信超越分别离诸疑惑。<a id="a-6y"></a>后复生起身喜心喜适悦之相。<a id="a-6z"></a>发希有想。</p>
  <p id="a70">尔时世尊。<a id="a-71"></a>重明斯义说伽陀曰。</p>
  <p id="a72">佛善了知诸因果　　业法智眼悉能观</p>
  <p id="a73">无碍智遍三世中　　诸众生行悉明达</p>
  <p id="a74">苦乐诸因及所愿　　遍诸众生五趣中</p>
  <p id="a75">轮转一切诸苦因　　善逝决定皆明了</p>
  <p id="a76">所有黑白诸业报　　因果愿求亦复然</p>
  <p id="a77">能仁真实悉了知　　犹观掌中如意宝</p>
  <p id="a78">若诸业法修因少　　当来果报获无量</p>
  <p id="a79">若因无量果还微　　善逝真实皆晓了</p>
  <p id="a7A">修声闻行果如愿　　缘觉菩提因愿同</p>
  <p id="a7B">无上智果愿亦然　　善逝如实皆晓了</p>
  <p id="a7C">若于先业修苦因　　后复当招于乐果</p>
  <p id="a7D">若于诸业修乐因　　后复当招于苦果</p>
  <p id="a7E">苦因苦果如是法　　乐因乐果亦复然</p>
  <p id="a7F">自业自果和合因　　善逝如实皆晓了</p>
  <p id="a7G">诸有苦法三世转　　遍诸众生五趣中</p>
  <p id="a7H">真实无断无异门　　佛无上智皆明了</p>
  <p id="a7I">舍利子。<a id="a-7J"></a>此是如来。<a id="a-7K"></a>第二智力。<a id="a-7L"></a>如来以具胜智力故。<a id="a-7M"></a>了知胜处。<a id="a-7N"></a>于大众中。<a id="a-7O"></a>能师子吼转妙梵轮。<a id="a-7P"></a>一切世间天人魔梵。<a id="a-7Q"></a>皆不能转。<a id="a-7R"></a>乃至无与如来同其法者。</p>
 </body>
</html>