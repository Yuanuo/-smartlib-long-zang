<!doctype html>
<html id="z3IBUh5hH" data-ver="575">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘菩萨藏正法经卷第二十七</h1>
  <h2 id="a2">精进波罗蜜多品第九之三</h2>
  <p id="a3">复次舍利子。<a id="a-4"></a>时诸天众对彼童子。<a id="a-5"></a>复说伽陀曰。</p>
  <p id="a6">诸有贪者于欲乐　　一切境界无出离</p>
  <p id="a7">由愚痴故非正理　　当堕地狱恶趣中</p>
  <p id="a8">若于正道求出家　　应舍受用诸欲境</p>
  <p id="a9">彼能开示诸正理　　是名世间相应者</p>
  <p id="aA">舍利子。<a id="a-B"></a>时彼童子对诸天众。<a id="a-C"></a>复说伽陀曰。</p>
  <p id="aD">我今为汝天众说　　汝于正道未能知</p>
  <p id="aE">如是相应真正理　　当说令汝悉解了</p>
  <p id="aF">尔时童子说是偈已。<a id="a-G"></a>与诸大众俱时往诣毗婆尸如来所。<a id="a-H"></a>到已头面礼足。<a id="a-I"></a>右绕三匝却住一面。<a id="a-J"></a>瞻仰毗婆尸如来。<a id="a-K"></a>目不暂舍。<a id="a-L"></a>是时童子心大欢喜。<a id="a-M"></a>说伽陀曰。</p>
  <p id="aN">具足三明施甘露　　能为世间作善利</p>
  <p id="aO">稽首龙象师子王　　是故我今常赞礼</p>
  <p id="aP">佛智光明甚希有　　犹如日月照世间</p>
  <p id="aQ">亦如优昙花出现　　坚固安住妙色相</p>
  <p id="aR">世间有情多重障　　于佛圣道不能知</p>
  <p id="aS">犹若生盲愚痴人　　不觉堕于险恶道</p>
  <p id="aT">愿我当来成正觉　　犹如毗婆尸世尊</p>
  <p id="aU">令诸有情离众苦　　灭三毒火得清凉</p>
  <p id="aV">又令无量诸有情　　随我广发如是愿</p>
  <p id="aW">闻佛演说最上乘　　悉得开示菩提道</p>
  <p id="aX">尔时童子说是偈已。<a id="a-Y"></a>又作是言。<a id="a-Z"></a>南无毗婆尸如来应正等觉。<a id="a-a"></a>善说法要。<a id="a-b"></a>时八万四千俱胝人众亦作是言。<a id="a-c"></a>南无毗婆尸如来应正等觉善说法要。<a id="a-d"></a>如是三叹终而复始。<a id="a-e"></a>愿我当来皆得成就正等正觉。<a id="a-f"></a>如毗婆尸如来善说法要。<a id="a-g"></a>尔时毗婆尸如来。<a id="a-h"></a>知彼童子及八万四千俱胝人众堪任授记。<a id="a-i"></a>即现神变。<a id="a-j"></a>于其面门放大光明名决定胜。<a id="a-k"></a>其光复有无量种种色相。<a id="a-l"></a>所谓青黄赤白红颇胝迦金色等。<a id="a-m"></a>如是色相普遍无量世界。<a id="a-n"></a>洞然照耀上彻梵世至色边际。<a id="a-o"></a>日月光明。<a id="a-p"></a>悉皆映蔽。<a id="a-q"></a>其光复来至佛顶上。<a id="a-r"></a>右旋宛转绕百千匝。<a id="a-s"></a>忽然不现。<a id="a-t"></a>舍利子。<a id="a-u"></a>时毗婆尸如来有一亲侍苾刍。<a id="a-v"></a>见佛神变光明事已。<a id="a-w"></a>即从坐起整衣服。<a id="a-x"></a>遍袒右肩右膝着地。<a id="a-y"></a>合掌向佛瞻仰尊颜。<a id="a-z"></a>以偈问曰。</p>
  <p id="a10">毗婆尸佛大希有　　于诸圣中量尊圣</p>
  <p id="a11">我今启问善逝尊　　何因缘故现光明</p>
  <p id="a12">尔时苾刍复白佛言。<a id="a-13"></a>世尊。<a id="a-14"></a>以何因缘现大神变放是光明。<a id="a-15"></a>唯愿如来。<a id="a-16"></a>大慈哀愍。<a id="a-17"></a>为我除疑敷演斯事。<a id="a-18"></a>复有无量百千人众。<a id="a-19"></a>现住佛前愿乐欲闻。<a id="a-1A"></a>我等志心殷勤谛听。<a id="a-1B"></a>为诸有情慈悲开示。<a id="a-1C"></a>如来大悲。<a id="a-1D"></a>为世间眼救护一切。<a id="a-1E"></a>如诸舍宅覆荫一切。<a id="a-1F"></a>唯愿如来。<a id="a-1G"></a>大慈怜愍。<a id="a-1H"></a>断除疑网而诸有情过去未来现在。<a id="a-1I"></a>所行想念一切行业及诸疑惑。<a id="a-1J"></a>如来于彼无不了知。<a id="a-1K"></a>又诸佛刹所有有情。<a id="a-1L"></a>于三世中一切智慧言语差别。<a id="a-1M"></a>如来于彼无不通达。<a id="a-1N"></a>如来为诸法王。<a id="a-1O"></a>具足八种言音。<a id="a-1P"></a>于说法中皆得自在。<a id="a-1Q"></a>以何因缘现大神通放是光明。<a id="a-1R"></a>唯愿如来。<a id="a-1S"></a>断除我等一切疑网及一切忧悲苦恼悉皆断灭。<a id="a-1T"></a>我等今者如是三请。<a id="a-1U"></a>一心专注合掌恭敬。<a id="a-1V"></a>愿乐欲闻。<a id="a-1W"></a>舍利子。<a id="a-1X"></a>时毗婆尸如来。<a id="a-1Y"></a>语彼亲侍苾刍言。<a id="a-1Z"></a>汝见此童子于我前住合掌立不。<a id="a-1a"></a>唯然善逝。<a id="a-1b"></a>我今已见。<a id="a-1c"></a>佛言苾刍。<a id="a-1d"></a>今此童子。<a id="a-1e"></a>于往昔时已曾亲近称赞恭敬礼拜。<a id="a-1f"></a>复以衣服卧具种种汤药。<a id="a-1g"></a>供养八万四千俱胝那由他佛。<a id="a-1h"></a>种诸善根。<a id="a-1i"></a>为求成就正等菩提。<a id="a-1j"></a>常修梵行。<a id="a-1k"></a>佛言苾刍。<a id="a-1l"></a>汝又见是八万四千俱胝人众于我前住合掌立不。<a id="a-1m"></a>唯然善逝。<a id="a-1n"></a>我今已见。<a id="a-1o"></a>佛言。<a id="a-1p"></a>彼诸人众于过去世。<a id="a-1q"></a>皆悉曾为童子父母。<a id="a-1r"></a>生生无不从之教化发心。<a id="a-1s"></a>于后后世。<a id="a-1t"></a>愿皆不受女人之身。<a id="a-1u"></a>皆能随顺修习。<a id="a-1v"></a>同发阿耨多罗三藐三菩提心。<a id="a-1w"></a>我今为彼授作佛记。<a id="a-1x"></a>以是因缘现大神通放是光明。<a id="a-1y"></a>尔时毗婆尸如来。<a id="a-1z"></a>为彼亲侍苾刍及诸人等。<a id="a-20"></a>说伽陀曰。</p>
  <p id="a21">汝见现前诸大众　　随于童子悉来集</p>
  <p id="a22">八万四千俱胝数　　一心专注听我说</p>
  <p id="a23">佛说法中得自在　　我今亲语汝苾刍</p>
  <p id="a24">我知童子多劫中　　亲近供养于诸佛</p>
  <p id="a25">复于无量诸佛所　　志心坚固求出家</p>
  <p id="a26">修持最上清净行　　复能利乐天人众</p>
  <p id="a27">又此现前诸大众　　八万四千俱胝数</p>
  <p id="a28">生生昔曾为父母　　教化欢喜常无间</p>
  <p id="a29">复于往昔无数劫　　广发无边诸大愿</p>
  <p id="a2A">世世悉皆为父母　　同求无上大菩提</p>
  <p id="a2B">如是安住离生死　　应当随我共修学</p>
  <p id="a2C">志求无上妙菩提　　我今为彼亲授记</p>
  <p id="a2D">彼等决定成正觉　　是故我现大神通</p>
  <p id="a2E">我能尽令汝心中　　行住坐卧无疑惑</p>
  <p id="a2F">汝等天龙及人众　　那由他数在我前</p>
  <p id="a2G">同闻为彼亲授记　　不久当成二足尊</p>
  <p id="a2H">舍利子。<a id="a-2I"></a>时彼童子闻佛授记。<a id="a-2J"></a>欢喜踊跃速疾往诣。<a id="a-2K"></a>到父母前发诚实语。<a id="a-2L"></a>说伽陀曰。</p>
  <p id="a2M">如是八万四千众　　往昔皆为我父母</p>
  <p id="a2N">俱时同发菩提心　　今日父母复如何</p>
  <p id="a2O">舍利子。<a id="a-2P"></a>时彼父母。<a id="a-2Q"></a>而为童子说伽陀曰。</p>
  <p id="a2R">如汝所说诸人众　　各各已发菩提心</p>
  <p id="a2S">我今归依一切智　　与汝发愿无有异</p>
  <p id="a2T">如是进求究竟道　　汝今身是我所生</p>
  <p id="a2U">与汝同发真实心　　愿得菩提果成就</p>
  <p id="a2V">舍利子。<a id="a-2W"></a>时彼童子。<a id="a-2X"></a>为自父母复说伽陀曰。</p>
  <p id="a2Y">我若最先得成佛　　誓与一切悉开示</p>
  <p id="a2Z">愿我父母诸人众　　共成无上大菩提</p>
  <p id="a2a">复次舍利子。<a id="a-2b"></a>时毗婆尸如来为彼童子及诸人众。<a id="a-2c"></a>发如是言。<a id="a-2d"></a>我今为汝授作佛记。<a id="a-2e"></a>勿生疑惑。<a id="a-2f"></a>善自安慰勿复异见。<a id="a-2g"></a>所以者何。<a id="a-2h"></a>汝于往昔为大自在天子。<a id="a-2i"></a>我于彼时。<a id="a-2j"></a>已曾为汝授作佛记。<a id="a-2k"></a>过是已后经俱胝那由他劫不堕恶趣。<a id="a-2l"></a>又过俱胝那由他劫。<a id="a-2m"></a>于彼转轮圣王族姓中生。<a id="a-2n"></a>得成为佛。<a id="a-2o"></a>名曰大悲如来阿罗诃三藐三佛陀。<a id="a-2p"></a>具大名称。<a id="a-2q"></a>父名净饭。<a id="a-2r"></a>离诸暗钝。<a id="a-2s"></a>母名摩耶。<a id="a-2t"></a>离诸忧恼。<a id="a-2u"></a>其子尔时亦如我子。<a id="a-2v"></a>字罗睺罗。<a id="a-2w"></a>出现世已。<a id="a-2x"></a>求成阿耨多罗三藐三菩提。<a id="a-2y"></a>于菩提道既成就已。<a id="a-2z"></a>其佛寿命满十万岁。<a id="a-30"></a>彼佛光明普能照耀十万踰缮那国土。<a id="a-31"></a>彼世界中一切有情。<a id="a-32"></a>有缘无缘悉皆承佛光明照触。<a id="a-33"></a>时佛光中有百俱胝。<a id="a-34"></a>那由陀俱胝。<a id="a-35"></a>百千那由他俱胝。<a id="a-36"></a>大声闻众皆来集会。<a id="a-37"></a>复有一俱胝众。<a id="a-38"></a>皆是大阿罗汉。<a id="a-39"></a>具足白法诸漏已尽。<a id="a-3A"></a>无复烦恼心得自在。<a id="a-3B"></a>具八解脱得六神通。<a id="a-3C"></a>舍利子。<a id="a-3D"></a>如是大阿罗汉皆来集会。<a id="a-3E"></a>复有无量大菩萨众皆来集会。<a id="a-3F"></a>复有彼佛往昔一切父母亦来集会。<a id="a-3G"></a>时大悲如来说法教化。<a id="a-3H"></a>无量阿僧祇有情。<a id="a-3I"></a>皆住不退转地。<a id="a-3J"></a>于诸有情作善利已。<a id="a-3K"></a>即于是时入般涅盘。<a id="a-3L"></a>正法住世一俱胝岁。<a id="a-3M"></a>彼佛舍利。<a id="a-3N"></a>于诸世间广大流布。<a id="a-3O"></a>如我灭后流布舍利等无有异。<a id="a-3P"></a>舍利子。<a id="a-3Q"></a>说是语时诸有正士。<a id="a-3R"></a>发起勇猛广大精进。<a id="a-3S"></a>而起寻伺观察世间。<a id="a-3T"></a>利乐有情心无退转。<a id="a-3U"></a>复有菩萨摩诃萨发起正念。<a id="a-3V"></a>转复增胜心无间断。<a id="a-3W"></a>志求阿耨多罗三藐三菩提。<a id="a-3X"></a>如是经于无量阿僧祇劫。<a id="a-3Y"></a>愿于生死流转之中。<a id="a-3Z"></a>化利有情求佛菩提。<a id="a-3a"></a>舍利子。<a id="a-3b"></a>我于彼时亦发是愿。<a id="a-3c"></a>尽生死际被精进铠。<a id="a-3d"></a>化利有情圆满一劫精进行愿。<a id="a-3e"></a>勇猛精进心无退转。<a id="a-3f"></a>愿成菩提。<a id="a-3g"></a>复次舍利子。<a id="a-3h"></a>云何菩萨摩诃萨不退勇猛精进。<a id="a-3i"></a>若菩萨摩诃萨。<a id="a-3j"></a>行不退勇猛精进行时。<a id="a-3k"></a>设见三千大千世界满中火聚。<a id="a-3l"></a>为求如来正等菩提。<a id="a-3m"></a>应当发起勇猛精进。<a id="a-3n"></a>入是火中而能安忍不生懈倦。<a id="a-3o"></a>彼诸菩萨闻是法时。<a id="a-3p"></a>即得超越圆满一劫精进行愿。<a id="a-3q"></a>又诸菩萨闻是法时。<a id="a-3r"></a>于不退转勇猛精进。<a id="a-3s"></a>即得增长无量善根。<a id="a-3t"></a>复次舍利子。<a id="a-3u"></a>若菩萨摩诃萨。<a id="a-3v"></a>行不退转勇猛精进时。<a id="a-3w"></a>而为利益一切有情求证涅盘。<a id="a-3x"></a>纯一无杂常住坚固。<a id="a-3y"></a>于善不善起大悲愍。<a id="a-3z"></a>于诸有情行相应行。<a id="a-40"></a>复次舍利子。<a id="a-41"></a>菩萨摩诃萨。<a id="a-42"></a>当行勇猛精进悉无懈怠。<a id="a-43"></a>于一切处举足下足。<a id="a-44"></a>常不离于菩提之心。<a id="a-45"></a>观诸三宝常在目前。<a id="a-46"></a>亦不弃舍一切有情。<a id="a-47"></a>亦不随顺一切烦恼。</p>
  <p id="a48">复次舍利子。<a id="a-49"></a>菩萨摩诃萨。<a id="a-4A"></a>当行勇猛精进悉无懈怠。<a id="a-4B"></a>于已生未生诸善根力。<a id="a-4C"></a>悉令回向菩提正道复令善根增长无尽。<a id="a-4D"></a>舍利子。<a id="a-4E"></a>譬如百川流注大海其水无尽。<a id="a-4F"></a>今此善根回向菩提。<a id="a-4G"></a>亦复如是无有穷尽。<a id="a-4H"></a>是故说名不退勇猛精进。<a id="a-4I"></a>复次舍利子。<a id="a-4J"></a>菩萨摩诃萨当行不退勇猛精进之时。<a id="a-4K"></a>悉无懈怠。<a id="a-4L"></a>于诸正行一切智智积集善根。<a id="a-4M"></a>复能利乐一切有情。<a id="a-4N"></a>是故说名不退勇猛精进。</p>
  <p id="a4O">复次舍利子。<a id="a-4P"></a>我今略说菩萨摩诃萨乃至一切有情所获福蕴。<a id="a-4Q"></a>乃至有学无学声闻缘觉所获福蕴。<a id="a-4R"></a>不及如来一毛端量所获福蕴。<a id="a-4S"></a>何况如来遍身毛孔所有福蕴。<a id="a-4T"></a>为由如来于无量劫积集修行广大福蕴。<a id="a-4U"></a>设有广大积集福蕴。<a id="a-4V"></a>如实行相百分千分。<a id="a-4W"></a>不及如来一大人相。<a id="a-4X"></a>何况如来一切相好。<a id="a-4Y"></a>又诸福蕴。<a id="a-4Z"></a>不及如来眉间白毫一珂月相。<a id="a-4a"></a>何况百千匝中所有功德。<a id="a-4b"></a>又诸福蕴。<a id="a-4c"></a>不及如来一无见顶相。<a id="a-4d"></a>何况如来大丈夫相。<a id="a-4e"></a>乃至乌瑟腻沙诸根相好出生百千俱胝所有功德。<a id="a-4f"></a>又诸福蕴。<a id="a-4g"></a>不及如来大法螺音一说法相。<a id="a-4h"></a>何况如来广大法音。<a id="a-4i"></a>普能遍满无量世界。<a id="a-4j"></a>令诸有情诸根调适皆生欢喜。<a id="a-4k"></a>随其胜解得善调伏。<a id="a-4l"></a>于如是难得阿耨多罗三藐三菩提应生知解。<a id="a-4m"></a>如是菩萨于无量世界随学。<a id="a-4n"></a>如来发大音声。<a id="a-4o"></a>普令有情悉皆得闻。<a id="a-4p"></a>被精进铠发坚固意。<a id="a-4q"></a>乐习菩萨不退勇猛精进之行。</p>
  <p id="a4r">复次舍利子。<a id="a-4s"></a>菩萨摩诃萨修精进行时。<a id="a-4t"></a>而无退屈。<a id="a-4u"></a>假使普令三千大千世界一切有情。<a id="a-4v"></a>具足成就胜解智力。<a id="a-4w"></a>若诸有情于此菩萨藏正法。<a id="a-4x"></a>随顺成就具足智力。<a id="a-4y"></a>比前功德。<a id="a-4z"></a>百分千分百千万亿分。<a id="a-50"></a>乃至乌波尼杀昙分。<a id="a-51"></a>不及其一。<a id="a-52"></a>以要言之。<a id="a-53"></a>如是三千大千世界一切有情。<a id="a-54"></a>悉令获得须陀洹智力。<a id="a-55"></a>斯陀含智力。<a id="a-56"></a>阿那含智力。<a id="a-57"></a>阿罗汉智力。<a id="a-58"></a>又令获得十信十住十行十回向不退转地智力。<a id="a-59"></a>一生补处菩萨之位。<a id="a-5A"></a>乃至广说无量世界一切有情。<a id="a-5B"></a>普令获得一生补处菩萨智力。<a id="a-5C"></a>若诸有情。<a id="a-5D"></a>于如来无分别及有分别智力等。<a id="a-5E"></a>如是听已。<a id="a-5F"></a>不惊不怖。<a id="a-5G"></a>当于彼时次第乐欲甚深智力。<a id="a-5H"></a>比前功德。<a id="a-5I"></a>百分千分百千万亿分阿僧祇分。<a id="a-5J"></a>乃至乌波尼杀昙分。<a id="a-5K"></a>不及其一。<a id="a-5L"></a>而菩萨乐欲发起勇猛精进。<a id="a-5M"></a>宁弃身命头目髓脑一切支分。<a id="a-5N"></a>于如来智力。<a id="a-5O"></a>不乐暂时间断修习。<a id="a-5P"></a>如是弃舍勇猛精进。<a id="a-5Q"></a>我说是名菩萨不退精进之行。<a id="a-5R"></a>复次舍利子。<a id="a-5S"></a>菩萨摩诃萨。<a id="a-5T"></a>应当如是修学。<a id="a-5U"></a>不退转地乃至发起一心。<a id="a-5V"></a>遍入过去未来现在一切有情无量无边心行差别。<a id="a-5W"></a>若诸有情具足充满贪嗔痴等一切烦恼而复回入菩萨之心。<a id="a-5X"></a>是时菩萨以智慧力。<a id="a-5Y"></a>譬喻言辞种种推求。<a id="a-5Z"></a>如是发起勇猛精进。<a id="a-5a"></a>见是色相一切有情贪嗔痴等之所烧煮。<a id="a-5b"></a>是时菩萨以诸方便。<a id="a-5c"></a>普令止息一切苦恼。<a id="a-5d"></a>如彼灰烬散灭无余。<a id="a-5e"></a>复令修习趣涅盘道。<a id="a-5f"></a>我说是名菩萨不退精进之行。</p>
  <p id="a5g">复次舍利子。<a id="a-5h"></a>菩萨摩诃萨修不退精进行时。<a id="a-5i"></a>所谓身作业善。<a id="a-5j"></a>语作业善。<a id="a-5k"></a>意作业善。<a id="a-5l"></a>乃至所有一切精进波罗蜜多。<a id="a-5m"></a>皆悉不离身语意业之所修习。<a id="a-5n"></a>然于三业发生精进意为最胜。<a id="a-5o"></a>云何意业精进最胜。<a id="a-5p"></a>谓无分别及有分别。<a id="a-5q"></a>云何无分别谓菩提心。<a id="a-5r"></a>云何有分别。<a id="a-5s"></a>谓于一切有情起大悲心。<a id="a-5t"></a>云何无分别。<a id="a-5u"></a>谓于忍智悟无我理。<a id="a-5v"></a>云何有分别。<a id="a-5w"></a>谓能摄受一切有情。<a id="a-5x"></a>云何无分别。<a id="a-5y"></a>谓虽能摄受一切有情而无取相。<a id="a-5z"></a>云何有分别。<a id="a-60"></a>谓厌离轮回。<a id="a-61"></a>无分别者。<a id="a-62"></a>谓于三界都无所得。<a id="a-63"></a>有分别者。<a id="a-64"></a>谓诸有财宝随乐舍施。<a id="a-65"></a>无分别者。<a id="a-66"></a>谓于布施无取于相。<a id="a-67"></a>有分别者。<a id="a-68"></a>谓于持戒有所积集。<a id="a-69"></a>无分别者。<a id="a-6A"></a>谓于持戒不取于相。<a id="a-6B"></a>有分别者。<a id="a-6C"></a>谓安受苦忍。<a id="a-6D"></a>无分别者。<a id="a-6E"></a>谓于刹那心无所住。<a id="a-6F"></a>有分别者。<a id="a-6G"></a>谓能发起诸善根法。<a id="a-6H"></a>无分别者。<a id="a-6I"></a>谓常静虑。<a id="a-6J"></a>有分别者。<a id="a-6K"></a>谓于禅定有所积集。<a id="a-6L"></a>无分别者。<a id="a-6M"></a>谓心常决定安住不动。<a id="a-6N"></a>有分别者。<a id="a-6O"></a>谓修闻慧而无厌足。<a id="a-6P"></a>无分别者。<a id="a-6Q"></a>谓于内心专注善巧。<a id="a-6R"></a>有分别者。<a id="a-6S"></a>谓于闻慧广说诸法。<a id="a-6T"></a>无分别者。<a id="a-6U"></a>谓于法性都无记念。<a id="a-6V"></a>有分别者。<a id="a-6W"></a>谓于智慧有所修作。<a id="a-6X"></a>无分别者。<a id="a-6Y"></a>谓于诸法离诸戏论。<a id="a-6Z"></a>有分别者。<a id="a-6a"></a>谓于诸梵行积集修作。<a id="a-6b"></a>无分别者。<a id="a-6c"></a>谓于诸慧性悉能弃舍。<a id="a-6d"></a>有分别者。<a id="a-6e"></a>谓于五神通而能圆满。<a id="a-6f"></a>无分别者。<a id="a-6g"></a>谓尽诸有漏。<a id="a-6h"></a>有分别者。<a id="a-6i"></a>谓于观想而常思惟。<a id="a-6j"></a>无分别者。<a id="a-6k"></a>谓于内心而常正念。<a id="a-6l"></a>有分别者。<a id="a-6m"></a>谓于四正断悉能巧妙。<a id="a-6n"></a>无分别者。<a id="a-6o"></a>谓能超越一切善根。<a id="a-6p"></a>有分别者。<a id="a-6q"></a>谓著文字相欲求出离。<a id="a-6r"></a>无分别者。<a id="a-6s"></a>谓于广大福报普遍无相。<a id="a-6t"></a>有分别者。<a id="a-6u"></a>谓于诸有情善达根宜。<a id="a-6v"></a>无分别者。<a id="a-6w"></a>谓善能观察诸善根法。<a id="a-6x"></a>而无所得。<a id="a-6y"></a>有分别者。<a id="a-6z"></a>谓于诸力有所修习。<a id="a-70"></a>无分别者。<a id="a-71"></a>谓于是处无所损坏。<a id="a-72"></a>有分别者。<a id="a-73"></a>谓能出生菩提分法。<a id="a-74"></a>无分别者。<a id="a-75"></a>谓于诸法离分别智。<a id="a-76"></a>有分别者。<a id="a-77"></a>谓于正道而能求进。<a id="a-78"></a>无分别者。<a id="a-79"></a>观诸神变犹如虚空。<a id="a-7A"></a>有分别者。<a id="a-7B"></a>谓于定门而能积集。<a id="a-7C"></a>无分别者。<a id="a-7D"></a>谓住奢摩他而唯一境。<a id="a-7E"></a>有分别者。<a id="a-7F"></a>谓于毗钵舍那而有积集。<a id="a-7G"></a>无分别者。<a id="a-7H"></a>谓善入法性。<a id="a-7I"></a>有分别者。<a id="a-7J"></a>善能入解诸因缘法。<a id="a-7K"></a>无分别者。<a id="a-7L"></a>谓善能了知非因缘法。<a id="a-7M"></a>有分别者。<a id="a-7N"></a>谓着胜义声故。<a id="a-7O"></a>无分别者。<a id="a-7P"></a>谓行正法行故。<a id="a-7Q"></a>有分别者。<a id="a-7R"></a>谓庄严法身。<a id="a-7S"></a>无分别者。<a id="a-7T"></a>谓于法身离诸庄严。<a id="a-7U"></a>有分别者。<a id="a-7V"></a>谓庄严语言。<a id="a-7W"></a>无分别者。<a id="a-7X"></a>谓依诸圣能常寂默。<a id="a-7Y"></a>有分别者。<a id="a-7Z"></a>谓依三解脱门而生乐欲。<a id="a-7a"></a>无分别者。<a id="a-7b"></a>谓无增上我故。<a id="a-7c"></a>有分别者。<a id="a-7d"></a>谓能远离四种魔事。<a id="a-7e"></a>无分别者。<a id="a-7f"></a>谓能弃舍烦恼习气种故。<a id="a-7g"></a>有分别者。<a id="a-7h"></a>谓能善解巧方便故。<a id="a-7i"></a>无分别者。<a id="a-7j"></a>谓于智慧如实知见。<a id="a-7k"></a>有分别者。<a id="a-7l"></a>谓离攀缘有所见故。<a id="a-7m"></a>无分别者。<a id="a-7n"></a>谓离超越见故。<a id="a-7o"></a>有分别者。<a id="a-7p"></a>谓有想念见。<a id="a-7q"></a>无分别者。<a id="a-7r"></a>谓意业见。<a id="a-7s"></a>此说名为意业精进。<a id="a-7t"></a>于精进中最为殊胜。<a id="a-7u"></a>我说是名菩萨摩诃萨修不退转精进之行。</p>
  <p id="a7v">复次舍利子。<a id="a-7w"></a>如是菩萨摩诃萨行不退转精进行时。<a id="a-7x"></a>行是五种最上极妙之法。<a id="a-7y"></a>速疾证得无上正等菩提。<a id="a-7z"></a>云何五种最上极妙之法。<a id="a-80"></a>一者而常思念佛出于世。<a id="a-81"></a>二者而能亲近诸善知识。<a id="a-82"></a>三者而常值遇好时。<a id="a-83"></a>四者而常积集诸善根法。<a id="a-84"></a>常令坚固。<a id="a-85"></a>五者随学菩萨摩诃萨具足戒品。<a id="a-86"></a>而得圆满。<a id="a-87"></a>是名五种最上极妙之法。<a id="a-88"></a>由是菩萨。<a id="a-89"></a>速疾获得阿耨多罗三藐三菩提。<a id="a-8A"></a>尔时尊者舍利子。<a id="a-8B"></a>重白佛言。<a id="a-8C"></a>世尊。<a id="a-8D"></a>若诸菩萨离此五种最上极妙之法。<a id="a-8E"></a>得成阿耨多罗三藐三菩提不。<a id="a-8F"></a>佛言。<a id="a-8G"></a>舍利子。<a id="a-8H"></a>若诸菩萨。<a id="a-8I"></a>不常思念佛出于世。<a id="a-8J"></a>不能亲近诸善知识。<a id="a-8K"></a>若不值遇好时。<a id="a-8L"></a>不能积集诸善根法。<a id="a-8M"></a>不令坚固。<a id="a-8N"></a>不能随学诸菩萨摩诃萨。<a id="a-8O"></a>具足戒品而不圆满。<a id="a-8P"></a>如是远离五种最上极妙之法。<a id="a-8Q"></a>不能速疾获得阿耨多罗三藐三菩提。<a id="a-8R"></a>违而得者。<a id="a-8S"></a>无有是处。<a id="a-8T"></a>舍利子。<a id="a-8U"></a>云何在家菩萨远离五种之法。<a id="a-8V"></a>所谓如王家臣。<a id="a-8W"></a>住大众中。<a id="a-8X"></a>恃其威势。<a id="a-8Y"></a>恐怖多人。<a id="a-8Z"></a>又语众言。<a id="a-8a"></a>我能为汝作种种事。<a id="a-8b"></a>但以欺诳而实不作。<a id="a-8c"></a>乃至如是安住虚诳语言等事。<a id="a-8d"></a>舍利子。<a id="a-8e"></a>由是虚诳不能得生诸天善趣。<a id="a-8f"></a>如是行相。<a id="a-8g"></a>亦不能得值遇好时。<a id="a-8h"></a>舍利子。<a id="a-8i"></a>又此行相在家菩萨。<a id="a-8j"></a>唯自具足资养等事。<a id="a-8k"></a>不能利他。<a id="a-8l"></a>亦复不能值佛出世。<a id="a-8m"></a>乃至不能速疾得成阿耨多罗三藐三菩提。</p>
  <p id="a8n">复次舍利子。<a id="a-8o"></a>又在家菩萨住城邑中。<a id="a-8p"></a>有诸障难而常娆恼。<a id="a-8q"></a>云何城邑有诸障难。<a id="a-8r"></a>舍利子。<a id="a-8s"></a>有诸如来出世成等正觉。<a id="a-8t"></a>为诸天人阿修罗等说法教化。<a id="a-8u"></a>初中后善其义深远。<a id="a-8v"></a>其语巧妙。<a id="a-8w"></a>具足清白梵行之相。<a id="a-8x"></a>及四部众围绕恭敬。<a id="a-8y"></a>虽复亲近供养礼拜苾刍苾刍尼优婆塞优婆夷。<a id="a-8z"></a>然彼聚落城邑巷陌。<a id="a-90"></a>舍宅人民国王大臣长者居士。<a id="a-91"></a>悉住其中。<a id="a-92"></a>由是因缘不能具足清净戒蕴。<a id="a-93"></a>我说是名城中障难。<a id="a-94"></a>若在家菩萨如是乐着五欲。<a id="a-95"></a>不能思念佛出于世。<a id="a-96"></a>乃至不能速疾得成无上正等正觉。</p>
  <p id="a97">复次舍利子。<a id="a-98"></a>在家菩萨而自宣说现行法律。<a id="a-99"></a>复多障难。<a id="a-9A"></a>所谓父母男女妻妾奴婢姊妹兄弟朋友眷属。<a id="a-9B"></a>于长夜中而为障难。<a id="a-9C"></a>舍利子。<a id="a-9D"></a>如是之法。<a id="a-9E"></a>能为在家菩萨作诸障难。<a id="a-9F"></a>亦复不乐佛出于世。<a id="a-9G"></a>乃至不能速疾得成阿耨多罗三藐三菩提。</p>
 </body>
</html>