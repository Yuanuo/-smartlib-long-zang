<!doctype html>
<html id="z3IBUgshB" data-ver="388">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘菩萨藏正法经卷第二十一</h1>
  <h2 id="a2">持戒波罗蜜多品第七之四</h2>
  <p id="a3">复次舍利子。<a id="a-4"></a>五者修菩萨行者。<a id="a-5"></a>以此善根于现生中离诸障难。<a id="a-6"></a>于现生中不堕恶趣。<a id="a-7"></a>恶作不能扰动其心。<a id="a-8"></a>速得出离。<a id="a-9"></a>如是五种希有之法。<a id="a-A"></a>修菩萨行者。<a id="a-B"></a>以善根力故皆得圆满。</p>
  <p id="aC">复次舍利子。<a id="a-D"></a>以此善根力故。<a id="a-E"></a>又复获得四种不离等引之法。<a id="a-F"></a>何等为四。<a id="a-G"></a>一者菩萨同其见者。<a id="a-H"></a>于诸苦恼众生咸起大悲之心。<a id="a-I"></a>二者所有男女眷属皆生尊重爱乐之心。<a id="a-J"></a>三者老相逼来渐加衰迈。<a id="a-K"></a>然其善力势分还增。<a id="a-L"></a>四者所得财利百倍渐增一至于三。</p>
  <p id="aM">又复获得三种无损害法。<a id="a-N"></a>何等为三。<a id="a-O"></a>一者贪无损害。<a id="a-P"></a>二者嗔无损害。<a id="a-Q"></a>三者痴无损害。<a id="a-R"></a>又复获得四种安乐之法。<a id="a-S"></a>何等为四。<a id="a-T"></a>一者长时离诸病恼。<a id="a-U"></a>二者身不枯悴。<a id="a-V"></a>三者受用无诸阙乏。<a id="a-W"></a>四者不为王难及盗贼难并余诸难而来逼恼。</p>
  <p id="aX">又复获得四种尊重之法。<a id="a-Y"></a>何等为四。<a id="a-Z"></a>一者为转轮王统四大洲。<a id="a-a"></a>正法治化七宝具足。<a id="a-b"></a>七宝所谓轮宝象宝马宝珠宝女宝主藏臣宝主兵臣宝。<a id="a-c"></a>千子围绕各各勇健。<a id="a-d"></a>悉具无畏最上色相。<a id="a-e"></a>能伏他军。<a id="a-f"></a>而四大洲所行所作。<a id="a-g"></a>皆顺王化。<a id="a-h"></a>辅弼大臣及诸小王。<a id="a-i"></a>乃至国城民庶。<a id="a-j"></a>咸悉尊重而皆信奉。<a id="a-k"></a>二者于其七欲乐中不极耽爱。<a id="a-l"></a>五欲所谓眼观色。<a id="a-m"></a>耳听声。<a id="a-n"></a>鼻嗅香。<a id="a-o"></a>舌了味。<a id="a-p"></a>身觉触。<a id="a-q"></a>于斯五境受而无著。<a id="a-r"></a>发净信心爱乐出家。<a id="a-s"></a>速疾获得五种神通。<a id="a-t"></a>得人非人常起尊重。<a id="a-u"></a>三者在在所生。<a id="a-v"></a>一切最胜。<a id="a-w"></a>智胜慧胜王神通胜。<a id="a-x"></a>此由过去世中修诸善行具大名称得转轮王最上之座。<a id="a-y"></a>辅弼臣佐国城民众。<a id="a-z"></a>于一切处常起尊重。<a id="a-10"></a>四者乃至证成阿耨多罗三藐三菩提果最尊最上。<a id="a-11"></a>于其一切天龙夜叉乾闼婆阿修罗伽楼罗紧那罗摩睺罗伽人非人等大众之中。<a id="a-12"></a>而为高胜。<a id="a-13"></a>修习戒定慧解脱解脱知见。<a id="a-14"></a>如是法中亦复高胜。<a id="a-15"></a>又能成就戒定慧解脱解脱知见法中高胜。<a id="a-16"></a>如是四种尊重之法。<a id="a-17"></a>谓由尊奉阿阇梨师长。<a id="a-18"></a>随诸所作给奉水瓶。<a id="a-19"></a>积集此等无量功德。<a id="a-1A"></a>以其摄受法故。<a id="a-1B"></a>成法利故。<a id="a-1C"></a>若来若去。<a id="a-1D"></a>如其所说不生违背。</p>
  <p id="a1E">又复以此善根。<a id="a-1F"></a>获得四种缘具之法。<a id="a-1G"></a>何等为四。<a id="a-1H"></a>一者得王缘具。<a id="a-1I"></a>王缘具者即是仙中缘具。<a id="a-1J"></a>二者弃舍欲乐。<a id="a-1K"></a>发生净信爱乐出家。<a id="a-1L"></a>此说即是法之缘具。<a id="a-1M"></a>三者修菩萨行者。<a id="a-1N"></a>在在所生。<a id="a-1O"></a>若此生若他生及一切生。<a id="a-1P"></a>悉得宿命智通。<a id="a-1Q"></a>而常不舍大菩提心。<a id="a-1R"></a>此说即是念缘具。<a id="a-1S"></a>四者乃至证成阿耨多罗三藐三菩提果。<a id="a-1T"></a>四众围绕尊重恭信。<a id="a-1U"></a>乃至一切天龙夜叉乾闼婆阿修罗迦楼罗紧那罗摩睺罗伽人非人等。<a id="a-1V"></a>而常围绕尊重恭信。</p>
  <p id="a1W">又复修菩萨行者。<a id="a-1X"></a>于阿阇梨所。<a id="a-1Y"></a>乃至受得一四句偈。<a id="a-1Z"></a>如阿阇梨指诲。<a id="a-1a"></a>言来即来。<a id="a-1b"></a>言去即去。<a id="a-1c"></a>此是善根。<a id="a-1d"></a>此是不善根。<a id="a-1e"></a>此是有罪。<a id="a-1f"></a>此是无罪。<a id="a-1g"></a>此所应亲近。<a id="a-1h"></a>此不应亲近。<a id="a-1i"></a>此所作时为无义利生诸苦恼。<a id="a-1j"></a>此所作时利益安乐。<a id="a-1k"></a>如其所说不善不作。<a id="a-1l"></a>善法当作。<a id="a-1m"></a>无诸障碍亦无违背。<a id="a-1n"></a>以此善根得圆具者。<a id="a-1o"></a>获得四种高胜之法。<a id="a-1p"></a>何等为四。<a id="a-1q"></a>一者净戒高胜。<a id="a-1r"></a>二者身相高胜。<a id="a-1s"></a>三者身相圆满。<a id="a-1t"></a>四者得大慧根。<a id="a-1u"></a>得速疾慧猛利慧极迅速慧甚深慧善决择慧。<a id="a-1v"></a>身坏命终得生天界。</p>
  <p id="a1w">又复获得四种不可观法。<a id="a-1x"></a>何等为四。<a id="a-1y"></a>一者获得内藏秘密。<a id="a-1z"></a>二者以善根力故。<a id="a-20"></a>所有父母及余知识。<a id="a-21"></a>乃至天龙夜叉乾闼婆阿修罗迦楼罗紧那罗摩睺罗伽人非人等。<a id="a-22"></a>以清净心。<a id="a-23"></a>而悉不能观见修菩萨行者所有顶相。<a id="a-24"></a>三者以善根力故。<a id="a-25"></a>随诸所作。<a id="a-26"></a>所有父母知识乃至人非人等。<a id="a-27"></a>以清净心或不清净心。<a id="a-28"></a>而悉不能观见修菩萨行者。<a id="a-29"></a>所有面门及二足门。<a id="a-2A"></a>何以故。<a id="a-2B"></a>彼不能观者。<a id="a-2C"></a>谓以菩萨希有相故。<a id="a-2D"></a>具士夫相故。<a id="a-2E"></a>士夫语言故。<a id="a-2F"></a>四者修菩萨行者。<a id="a-2G"></a>以具善根力故。<a id="a-2H"></a>菩萨生时不假扶持。<a id="a-2I"></a>即自于地安然伫立。<a id="a-2J"></a>遍观四方得最上智。<a id="a-2K"></a>何以故。<a id="a-2L"></a>谓以菩萨于先世中。<a id="a-2M"></a>历修无谄多闻圣道。<a id="a-2N"></a>得无谄眼根无谄眼境。<a id="a-2O"></a>乃至遍观三千大千世界。<a id="a-2P"></a>皆悉睹见而无障碍。<a id="a-2Q"></a>天眼清净超过人眼。<a id="a-2R"></a>菩萨已得速疾大智。<a id="a-2S"></a>以其大智得圆具故。<a id="a-2T"></a>菩萨于一切众生所爱乐心。<a id="a-2U"></a>悉能了知。<a id="a-2V"></a>所以者何。<a id="a-2W"></a>以其菩萨先世所作善能摄受一切心故。<a id="a-2X"></a>尊重犹如圣妙药想诸珍宝想极难得想。<a id="a-2Y"></a>如所说善道诸众生想。<a id="a-2Z"></a>正法出生而善闻持。<a id="a-2a"></a>是故菩萨获得如是善决择智。<a id="a-2b"></a>由其具此决择智故。<a id="a-2c"></a>菩萨与一切众生净戒同等。<a id="a-2d"></a>乃至闻定慧解脱解脱知见同等。<a id="a-2e"></a>戒和合同等。<a id="a-2f"></a>乃至闻定慧解脱解脱知见和合同等。<a id="a-2g"></a>一切众生戒无动同等。<a id="a-2h"></a>乃至闻定慧解脱解脱知见无动同等。<a id="a-2i"></a>以一切众生戒无动同等故。<a id="a-2j"></a>即一切众生戒无动增长亦复同等。<a id="a-2k"></a>乃至闻定慧解脱解脱知见无动增长同等。<a id="a-2l"></a>一切众生威仪道行修行精进同等故。<a id="a-2m"></a>即一切众生互相推求。<a id="a-2n"></a>而一切众生所有戒闻定慧解脱解脱知见和合。<a id="a-2o"></a>所有一切众生戒等无动。<a id="a-2p"></a>一切众生戒等无动增长。<a id="a-2q"></a>一切众生威仪道行修行精进。<a id="a-2r"></a>总摄一切福蕴。<a id="a-2s"></a>于一切处诚谛推求平等。<a id="a-2t"></a>平等亦无平等可见。</p>
  <p id="a2u">又复于其一切最极根本之处。<a id="a-2v"></a>一切众生互相推求所有我相平等。<a id="a-2w"></a>平等亦无平等可见。<a id="a-2x"></a>由是修菩萨行者。<a id="a-2y"></a>于刹那间速得一切业报。<a id="a-2z"></a>成就智生。<a id="a-30"></a>于弹指顷。<a id="a-31"></a>了知一切众生千种心行。<a id="a-32"></a>如是一切推求我相而悉平等。<a id="a-33"></a>平等亦无平等可见。<a id="a-34"></a>住最上处了知我空。<a id="a-35"></a>是故菩萨。<a id="a-36"></a>如师子如大龙。<a id="a-37"></a>初生履地即行七步。<a id="a-38"></a>发菩提场胜果报故。<a id="a-39"></a>一心清净肃恭住已。<a id="a-3A"></a>作如是言。<a id="a-3B"></a>我于天上人间最胜最上。<a id="a-3C"></a>我能为诸众生宣说极尽生老病死毕竟边际逼恼之法。<a id="a-3D"></a>舍利子。<a id="a-3E"></a>然后若诸菩萨若诸如来。<a id="a-3F"></a>即于三千大千世界。<a id="a-3G"></a>出净妙音显示一切。<a id="a-3H"></a>尔时大地普遍震动。<a id="a-3I"></a>皆生惊怖身毛喜竖相续自然天鼓音乐。<a id="a-3J"></a>而彼地方菩萨立时菩萨行时。<a id="a-3K"></a>皆悉震动光明出现。<a id="a-3L"></a>妙色相身乘光而住。<a id="a-3M"></a>凝然不动。<a id="a-3N"></a>而彼一切悉能瞻见。<a id="a-3O"></a>乃至成证阿耨多罗三藐三菩提果。<a id="a-3P"></a>一切众生悉不能见。<a id="a-3Q"></a>此是第四不可见法。<a id="a-3R"></a>如是四种不可见法。<a id="a-3S"></a>皆由菩萨昔于阿阇梨所谛受诲言。<a id="a-3T"></a>若往若来随诸所作。<a id="a-3U"></a>以是善根力故。<a id="a-3V"></a>获得如来四种迅速之法。<a id="a-3W"></a>何等为四。<a id="a-3X"></a>一者随顺听受诸佛世尊。<a id="a-3Y"></a>无虚假言宣说正法。<a id="a-3Z"></a>二者以善根力故。<a id="a-3a"></a>佛自宣言。<a id="a-3b"></a>善来苾刍。<a id="a-3c"></a>即时须发自落袈裟着身。<a id="a-3d"></a>执持应器成苾刍相。<a id="a-3e"></a>三者以善根力故。<a id="a-3f"></a>如来于三时中了知一切众生心意。<a id="a-3g"></a>四者智起善解。<a id="a-3h"></a>胜妙方药拔除一切众生病苦。</p>
  <p id="a3i">又复以其善根力故。<a id="a-3j"></a>获得四种无过失法。<a id="a-3k"></a>何等为四。<a id="a-3l"></a>若言如来有其火风刀毒四种难者。<a id="a-3m"></a>无有是处。<a id="a-3n"></a>又复获得四种无过失法。<a id="a-3o"></a>何等为四。<a id="a-3p"></a>一者若言如来能使无闻众生而听正法。<a id="a-3q"></a>及痴闇众生受法句者无有是处。<a id="a-3r"></a>二者不住等引心者。<a id="a-3s"></a>能令一念发心。<a id="a-3t"></a>无有是处。<a id="a-3u"></a>三者如来常住等引心中。<a id="a-3v"></a>若言不行慈悲喜舍。<a id="a-3w"></a>无有是处。<a id="a-3x"></a>四者若言如来普能摄受一切众生身色相者。<a id="a-3y"></a>无有是处。</p>
  <p id="a3z">又复获得如来五种胜无量法。<a id="a-40"></a>何等为五。<a id="a-41"></a>一者如来戒闻无量。<a id="a-42"></a>二者定无量。<a id="a-43"></a>三者慧无量。<a id="a-44"></a>四者解脱无量。<a id="a-45"></a>五者解脱知见无量。</p>
  <p id="a46">又复获得四种愿智之法。<a id="a-47"></a>何等为四。<a id="a-48"></a>一者过去世中诸佛世尊无著无碍知见随转。<a id="a-49"></a>二者未来世中诸佛世尊无著无碍知见随转。<a id="a-4A"></a>三者现在世中诸佛世尊无著无碍知见随转。<a id="a-4B"></a>四者如来不思议门之所成办。<a id="a-4C"></a>以不思议门故即具三世平等正等正觉之智。<a id="a-4D"></a>而正等觉智者不系属他。<a id="a-4E"></a>以是不思议智如来悉能了知诸法。<a id="a-4F"></a>若具如是不思议智。<a id="a-4G"></a>即能了知世间一切风雨等事。<a id="a-4H"></a>世间有风名曰顺次。<a id="a-4I"></a>其风吹鼓世间众生。<a id="a-4J"></a>是风高起三俱卢舍。<a id="a-4K"></a>盘旋空中。<a id="a-4L"></a>又复有风名曰如云。<a id="a-4M"></a>吹鼓世间。<a id="a-4N"></a>是风高起五俱卢舍。<a id="a-4O"></a>盘旋空中又复有风名曰痴冥吹鼓世间。<a id="a-4P"></a>是风高起十踰膳那。<a id="a-4Q"></a>盘旋空中。<a id="a-4R"></a>又复有风名虚空相。<a id="a-4S"></a>吹鼓世间。<a id="a-4T"></a>是风高起三十踰膳那盘旋空中。<a id="a-4U"></a>又复有风名曰如来。<a id="a-4V"></a>吹鼓世间。<a id="a-4W"></a>是风高起四十踰膳那。<a id="a-4X"></a>盘旋空中。<a id="a-4Y"></a>舍利子。<a id="a-4Z"></a>如来应供正等正觉慧所摄故。<a id="a-4a"></a>能知六十八千俱胝风轮事相。<a id="a-4b"></a>西方有风名曰周广。<a id="a-4c"></a>吹鼓世间。<a id="a-4d"></a>是风高起六十八千踰膳那。<a id="a-4e"></a>住于大地水轮之中。<a id="a-4f"></a>从水轮起。<a id="a-4g"></a>复高六十八千踰膳那。<a id="a-4h"></a>舍利子。<a id="a-4i"></a>如前所说。<a id="a-4j"></a>过是算数三千大千世界。<a id="a-4k"></a>大蕴如来应供正等正觉。<a id="a-4l"></a>现住说法教化众生。<a id="a-4m"></a>其佛寿量三十俱胝岁。<a id="a-4n"></a>有三十俱胝那庾多大声闻众。<a id="a-4o"></a>皆是阿罗汉。<a id="a-4p"></a>诸漏已尽无复烦恼。<a id="a-4q"></a>乃至心得自在到于彼岸。<a id="a-4r"></a>有百俱胝大菩萨众。<a id="a-4s"></a>皆是已得住菩萨藏者。<a id="a-4t"></a>解决定义宣说多闻甚深法海者。<a id="a-4u"></a>善修空无相无愿。<a id="a-4v"></a>胜行之者。<a id="a-4w"></a>佛住千岁之后。<a id="a-4x"></a>入大涅盘。<a id="a-4y"></a>佛涅盘后正法住世经百千岁。<a id="a-4z"></a>其后所得如来舍利。<a id="a-50"></a>广大流布。<a id="a-51"></a>如我今时涅盘之后。<a id="a-52"></a>舍利流布亦复如是。<a id="a-53"></a>舍利子。<a id="a-54"></a>如来无碍圣智最上无量。<a id="a-55"></a>如来智风曼拏罗广大圆满。<a id="a-56"></a>诸佛刹土亦悉圆满。<a id="a-57"></a>舍利子。<a id="a-58"></a>上方有世界。<a id="a-59"></a>今无佛出世。<a id="a-5A"></a>彼有千缘觉众。<a id="a-5B"></a>现住教化众生。<a id="a-5C"></a>于彼种植善根智所摄故。<a id="a-5D"></a>舍利子。<a id="a-5E"></a>智所摄故如来不独了知。<a id="a-5F"></a>上方殑伽沙数等如来应供正等正觉现在说法者。<a id="a-5G"></a>所有十方无量不可数不思议无等比。<a id="a-5H"></a>如来应供正等正觉。<a id="a-5I"></a>现住说法者而悉能知。</p>
  <p id="a5J">尔时。<a id="a-5K"></a>尊者舍利子前白佛言。<a id="a-5L"></a>世尊。<a id="a-5M"></a>修菩萨行者。<a id="a-5N"></a>植何等善根。<a id="a-5O"></a>而能圆具如来应供正等正觉如是无障碍智。<a id="a-5P"></a>佛言。<a id="a-5Q"></a>舍利子修菩萨行者。<a id="a-5R"></a>若能善调伏心。<a id="a-5S"></a>起尊重想。<a id="a-5T"></a>从法出生圣妙药想。<a id="a-5U"></a>大珍宝想。<a id="a-5V"></a>极难得想。<a id="a-5W"></a>胜善根想。<a id="a-5X"></a>如所说想。<a id="a-5Y"></a>极尊重想。<a id="a-5Z"></a>摄受正法想。<a id="a-5a"></a>应当如是勤勇修进。<a id="a-5b"></a>舍利子。<a id="a-5c"></a>如来广多胜智。<a id="a-5d"></a>最上最胜无所断智。<a id="a-5e"></a>无量无数不思议无等比不可说。<a id="a-5f"></a>于一弹指顷。<a id="a-5g"></a>所有十方殑伽沙数诸佛刹土。<a id="a-5h"></a>若来若去若行若住。<a id="a-5i"></a>悉得解脱。<a id="a-5j"></a>舍利子。<a id="a-5k"></a>我所得解脱从闻持故速得解脱。<a id="a-5l"></a>极解脱者谓善解脱。<a id="a-5m"></a>何所解脱。<a id="a-5n"></a>谓解脱一切苦故。<a id="a-5o"></a>舍利子。<a id="a-5p"></a>若人闻是所说起尊重心。<a id="a-5q"></a>是人于所闻间。<a id="a-5r"></a>即能发生清净信心。<a id="a-5s"></a>如闻所住常得不离诸佛正法。<a id="a-5t"></a>随何等相名句文义。<a id="a-5u"></a>此等正法即能受持。<a id="a-5v"></a>以此善根殊胜力故即得四种胜慧之法。<a id="a-5w"></a>何等为四一者获得大慧。<a id="a-5x"></a>二者以胜慧故。<a id="a-5y"></a>而得见佛亲近摄受。<a id="a-5z"></a>三者以胜慧故净信出家。<a id="a-60"></a>四者以胜慧故成证阿耨多罗三藐三菩提果。<a id="a-61"></a>此是四种胜慧之法。</p>
  <p id="a62">又复获得四种无碍之法。<a id="a-63"></a>何等为四。<a id="a-64"></a>一者得生人中而无障碍。<a id="a-65"></a>二者值佛出世亲近信奉而无障碍。<a id="a-66"></a>三者净信出家而无障碍。<a id="a-67"></a>四者成证阿耨多罗三藐三菩提果而无障碍。<a id="a-68"></a>如是四种无碍之法。</p>
  <p id="a69">又复获得四圣分法。<a id="a-6A"></a>何等为四。<a id="a-6B"></a>一者得转轮王具胜金轮。<a id="a-6C"></a>二者得大梵王统于梵世。<a id="a-6D"></a>三者得帝释天主。<a id="a-6E"></a>四者成证阿耨多罗三藐三菩提果。<a id="a-6F"></a>而得圆满了知神通境界天上人间得真实眼。</p>
 </body>
</html>