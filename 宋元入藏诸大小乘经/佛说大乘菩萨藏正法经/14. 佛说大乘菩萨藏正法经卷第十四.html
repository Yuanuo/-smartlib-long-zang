<!doctype html>
<html id="z3IBUghh4" data-ver="514">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘菩萨藏正法经卷第十四</h1>
  <h2 id="a2">如来不思议品第四之八</h2>
  <p id="a3">复次舍利子。<a id="a-4"></a>云何名为如来大悲之心不可思议。<a id="a-5"></a>诸住信菩萨闻是说已。<a id="a-6"></a>应生净信超越分别离诸疑惑。<a id="a-7"></a>乃至发希有想。</p>
  <p id="a8">舍利子。<a id="a-9"></a>如来大悲心者。<a id="a-A"></a>所谓不舍一切众生。<a id="a-B"></a>常行悲愍为成熟故。<a id="a-C"></a>随悲心转而无不转。<a id="a-D"></a>是故当知。<a id="a-E"></a>如来大悲之心。<a id="a-F"></a>无有限量不可思议。<a id="a-G"></a>复无等比。<a id="a-H"></a>亦无数量。<a id="a-I"></a>不可称说。<a id="a-J"></a>最为甚深。<a id="a-K"></a>如其语业不能宣说。<a id="a-L"></a>何以故。<a id="a-M"></a>随佛如来所证菩提亦然。<a id="a-N"></a>如是为诸众生起大悲心。<a id="a-O"></a>随如是菩提即如是大悲。<a id="a-P"></a>舍利子。<a id="a-Q"></a>云何如来得证菩提。<a id="a-R"></a>如来无根本无所住故。<a id="a-S"></a>乃证菩提。<a id="a-T"></a>云何名根本。<a id="a-U"></a>复何名住。<a id="a-V"></a>谓有身见为根本。<a id="a-W"></a>依虚妄分别而住。<a id="a-X"></a>如来以其菩提平等故。<a id="a-Y"></a>平等了知。<a id="a-Z"></a>二法亦悉平等。<a id="a-a"></a>是故说名无住无根本。<a id="a-b"></a>如来由是现成正等菩提。<a id="a-c"></a>而诸众生于无住无根本法。<a id="a-d"></a>不能了知。<a id="a-e"></a>如来为令一切众生悉觉了故。<a id="a-f"></a>乃于众生转大悲心。</p>
  <p id="ag">又舍利子。<a id="a-h"></a>菩提者寂静近寂。<a id="a-i"></a>由如是故我成正觉。<a id="a-j"></a>何名寂静何名近寂。<a id="a-k"></a>内谓寂静外谓近寂。<a id="a-l"></a>所以者何。<a id="a-m"></a>谓眼空故我我所无自性。<a id="a-n"></a>此名寂静。<a id="a-o"></a>如是耳鼻舌身意空故。<a id="a-p"></a>我我所无自性。<a id="a-q"></a>此名近寂。<a id="a-r"></a>知眼空已色无所取。<a id="a-s"></a>此名寂静。<a id="a-t"></a>乃至知意空已法无所取。<a id="a-u"></a>此名近寂。<a id="a-v"></a>而诸众生于此菩提寂静等法。<a id="a-w"></a>不能了知。<a id="a-x"></a>如来为令一切众生悉觉了故。<a id="a-y"></a>乃于众生。<a id="a-z"></a>转大悲心。</p>
  <p id="a10">又舍利子。<a id="a-11"></a>菩提者自性明亮。<a id="a-12"></a>由如是故。<a id="a-13"></a>我成正觉。<a id="a-14"></a>云何名为自性明亮谓由自性无所染故。<a id="a-15"></a>与虚空等。<a id="a-16"></a>虚空自性周遍一切。<a id="a-17"></a>以虚空平等故。<a id="a-18"></a>一切法平等。<a id="a-19"></a>毕竟自性如是明亮。<a id="a-1A"></a>此明亮性所应觉了。<a id="a-1B"></a>诸愚夫异生。<a id="a-1C"></a>以客尘烦恼之所染故。<a id="a-1D"></a>于此自性明亮法中。<a id="a-1E"></a>不能了知。<a id="a-1F"></a>如来为令一切众生悉觉了故。<a id="a-1G"></a>乃于众生转大悲心。</p>
  <p id="a1H">又舍利子。<a id="a-1I"></a>菩提者无出无入。<a id="a-1J"></a>由如是故我成正觉。<a id="a-1K"></a>何名无出。<a id="a-1L"></a>以无相故无出又无出者。<a id="a-1M"></a>一切法无舍故。<a id="a-1N"></a>无入者。<a id="a-1O"></a>一切法无取故。<a id="a-1P"></a>如来于是无出无入法中。<a id="a-1Q"></a>平等观照。<a id="a-1R"></a>如来无此无彼。<a id="a-1S"></a>一切法离彼此故。<a id="a-1T"></a>是故如来现成正觉。<a id="a-1U"></a>如是无出无入法中。<a id="a-1V"></a>而诸众生不能了知。<a id="a-1W"></a>如来为令一切众生悉觉了故。<a id="a-1X"></a>乃于众生转大悲心。</p>
  <p id="a1Y">又舍利子。<a id="a-1Z"></a>菩提者无相无所缘。<a id="a-1a"></a>由如是故我成正觉。<a id="a-1b"></a>何名无相何名无所缘。<a id="a-1c"></a>谓眼识无所得。<a id="a-1d"></a>名为无相色无所观。<a id="a-1e"></a>名无所缘。<a id="a-1f"></a>乃至意识无所得。<a id="a-1g"></a>名为无相。<a id="a-1h"></a>法无所观。<a id="a-1i"></a>名无所缘。<a id="a-1j"></a>舍利子。<a id="a-1k"></a>此无相无所缘法。<a id="a-1l"></a>是诸圣境界。<a id="a-1m"></a>何名圣境界。<a id="a-1n"></a>谓即三界是圣境界。<a id="a-1o"></a>若诸圣境界。<a id="a-1p"></a>彼即无境界。<a id="a-1q"></a>而愚夫异生不能了知。<a id="a-1r"></a>如来为令一切众生悉觉了故。<a id="a-1s"></a>乃于众生转大悲心。</p>
  <p id="a1t">又舍利子。<a id="a-1u"></a>菩提者非过去未来现在。<a id="a-1v"></a>三世平等三轮清净。<a id="a-1w"></a>由如是故我成正觉。<a id="a-1x"></a>何名三轮清净。<a id="a-1y"></a>谓过去心无转。<a id="a-1z"></a>未来识无觉了。<a id="a-20"></a>现在意无动。<a id="a-21"></a>而心意识都无所住。<a id="a-22"></a>过去无分别。<a id="a-23"></a>未来无领纳。<a id="a-24"></a>现在无戏论。<a id="a-25"></a>此三平等三轮清净之法。<a id="a-26"></a>而诸众生不能了知。<a id="a-27"></a>如来为令一切众生悉觉了故。<a id="a-28"></a>乃于众生转大悲心。<a id="a-29"></a>又舍利子。<a id="a-2A"></a>菩提者是无为。<a id="a-2B"></a>由如是故我成正觉。<a id="a-2C"></a>谓非眼识所知。<a id="a-2D"></a>乃至非意识所知。<a id="a-2E"></a>此名无为。<a id="a-2F"></a>无为即无生无灭无住。<a id="a-2G"></a>此说亦名三轮清净。<a id="a-2H"></a>是即无为。<a id="a-2I"></a>然于有为之法亦悉了知。<a id="a-2J"></a>何以故。<a id="a-2K"></a>一切法自性彼即无性。<a id="a-2L"></a>无性即无二。<a id="a-2M"></a>无为之法。<a id="a-2N"></a>亦非身证。<a id="a-2O"></a>而诸众生不能了知。<a id="a-2P"></a>如来为令一切众生悉觉了故。<a id="a-2Q"></a>乃于众生转大悲心。</p>
  <p id="a2R">又舍利子。<a id="a-2S"></a>菩提者是无差别句。<a id="a-2T"></a>由如是故我成正觉。<a id="a-2U"></a>何名无差别。<a id="a-2V"></a>复何名句。<a id="a-2W"></a>谓如所说名句。<a id="a-2X"></a>无住名无差别。<a id="a-2Y"></a>法界名句。<a id="a-2Z"></a>无种种性名无差别。<a id="a-2a"></a>实际名句。<a id="a-2b"></a>无动性名无差别。<a id="a-2c"></a>空名为句。<a id="a-2d"></a>无所得名无差别。<a id="a-2e"></a>无相名句。<a id="a-2f"></a>无寻伺名无差别。<a id="a-2g"></a>无愿名句。<a id="a-2h"></a>无分位名无差别。<a id="a-2i"></a>无众生名句。<a id="a-2j"></a>无众生自性名无差别。<a id="a-2k"></a>虚空名句。<a id="a-2l"></a>无所得名无差别。<a id="a-2m"></a>无生名句。<a id="a-2n"></a>无灭名无差别。<a id="a-2o"></a>无为名句。<a id="a-2p"></a>无所行名无差别。<a id="a-2q"></a>菩提名句。<a id="a-2r"></a>近寂名无差别。<a id="a-2s"></a>涅盘名句。<a id="a-2t"></a>无所转名无差别。<a id="a-2u"></a>舍利子。<a id="a-2v"></a>此如是等。<a id="a-2w"></a>而诸众生不能了知。<a id="a-2x"></a>如来为令一切众生悉觉了故。<a id="a-2y"></a>乃于众生转大悲心。</p>
  <p id="a2z">又舍利子。<a id="a-30"></a>菩提者非身心可证。<a id="a-31"></a>何以故。<a id="a-32"></a>是身无知无作无转。<a id="a-33"></a>如草木瓦砾。<a id="a-34"></a>是心如幻如水月阳焰。<a id="a-35"></a>应当觉了。<a id="a-36"></a>身心若然即是菩提。<a id="a-37"></a>此乃世俗所行。<a id="a-38"></a>亦非菩提有少法可说。<a id="a-39"></a>若身若心。<a id="a-3A"></a>若法若非法。<a id="a-3B"></a>若真实若不真实。<a id="a-3C"></a>若诚若妄。<a id="a-3D"></a>悉无言说。<a id="a-3E"></a>何以故。<a id="a-3F"></a>菩提无言说故。<a id="a-3G"></a>彼一切法亦无分位可容言说。<a id="a-3H"></a>犹如虚空了无分位。<a id="a-3I"></a>无言说故。<a id="a-3J"></a>菩提亦然了无分位亦无言说。<a id="a-3K"></a>舍利子。<a id="a-3L"></a>若其如实审伺察时。<a id="a-3M"></a>彼一切法本无言说。<a id="a-3N"></a>法无言说亦非无说。<a id="a-3O"></a>此诸法理。<a id="a-3P"></a>而诸众生不能觉知。<a id="a-3Q"></a>如来为令一切众生悉觉了故。<a id="a-3R"></a>乃于众生转大悲心。</p>
  <p id="a3S">又舍利子。<a id="a-3T"></a>菩提无取亦无含藏。<a id="a-3U"></a>何名无取何名无含藏。<a id="a-3V"></a>谓知眼故名为无取。<a id="a-3W"></a>色无所观名无含藏。<a id="a-3X"></a>乃至了知意故名为无取。<a id="a-3Y"></a>法无所得名无含藏。<a id="a-3Z"></a>舍利子。<a id="a-3a"></a>如来以无所取无含藏故。<a id="a-3b"></a>现成正觉。<a id="a-3c"></a>又眼无所取。<a id="a-3d"></a>色无含藏。<a id="a-3e"></a>识无所住。<a id="a-3f"></a>乃至意无所取。<a id="a-3g"></a>法无含藏。<a id="a-3h"></a>识无所住。<a id="a-3i"></a>彼无住识。<a id="a-3j"></a>于彼一切众生心住。<a id="a-3k"></a>此云何知。<a id="a-3l"></a>谓有四种法。<a id="a-3m"></a>于一切众生心住。<a id="a-3n"></a>何等为四。<a id="a-3o"></a>谓色中住受想行中一切众生心住。<a id="a-3p"></a>如是四法众生心住。<a id="a-3q"></a>然其所住亦即无住。<a id="a-3r"></a>如来了知如是无住之法真实之际。<a id="a-3s"></a>而诸众生不能觉了。<a id="a-3t"></a>如来为令一切众生悉觉了故。<a id="a-3u"></a>乃于众生转大悲心。</p>
  <p id="a3v">又舍利子。<a id="a-3w"></a>菩提是空增语。<a id="a-3x"></a>以其空故菩提亦空。<a id="a-3y"></a>诸法亦空。<a id="a-3z"></a>如来以其诸法空故。<a id="a-40"></a>现成正觉。<a id="a-41"></a>亦非空故空有所证。<a id="a-42"></a>若空若菩提同一理智而无有二。<a id="a-43"></a>以空及菩提本无二故即无种类之法。<a id="a-44"></a>以其诸法无二无种类故。<a id="a-45"></a>即无名无相无行。<a id="a-46"></a>毕竟无行无集法中。<a id="a-47"></a>此说名空。<a id="a-48"></a>是中悉离执见取着。<a id="a-49"></a>而于胜义谛中。<a id="a-4A"></a>无有少法可得。<a id="a-4B"></a>以如是故。<a id="a-4C"></a>乃说名空。<a id="a-4D"></a>此所说空如虚空故。<a id="a-4E"></a>即此虚空欲说为空。<a id="a-4F"></a>而亦无言可说为空。<a id="a-4G"></a>空亦无言而可说故。<a id="a-4H"></a>于是空中若解入者。<a id="a-4I"></a>乃一切法假名施设。<a id="a-4J"></a>然其名字而不在方亦不离方。<a id="a-4K"></a>如其假名不在方不离方故。<a id="a-4L"></a>由是诸法假名施设。<a id="a-4M"></a>一切法亦然。<a id="a-4N"></a>而不在方亦不离方。<a id="a-4O"></a>如来如实了知。<a id="a-4P"></a>本来如是无生无起。<a id="a-4Q"></a>如实知已。<a id="a-4R"></a>自性解脱无缚无解。<a id="a-4S"></a>而愚夫异生于如是法不能了知。<a id="a-4T"></a>如来为令一切众生悉觉了故。<a id="a-4U"></a>乃于众生转大悲心。</p>
  <p id="a4V">又舍利子。<a id="a-4W"></a>菩提如虚空故。<a id="a-4X"></a>而悉平等无高无下。<a id="a-4Y"></a>菩提亦然等无高下。<a id="a-4Z"></a>若知诸法毕竟都无。<a id="a-4a"></a>亦复无高无下可说。<a id="a-4b"></a>舍利子。<a id="a-4c"></a>如来以一切法无高无下故。<a id="a-4d"></a>现成正觉。<a id="a-4e"></a>虽有所成亦无微尘许法。<a id="a-4f"></a>若高若下而可施作。<a id="a-4g"></a>如实智知无此彼法。<a id="a-4h"></a>何名如实智。<a id="a-4i"></a>谓无根本法虽有所生而无摄受。<a id="a-4j"></a>亦无主宰。<a id="a-4k"></a>以无主宰无摄受故。<a id="a-4l"></a>若生不生随缘所转。<a id="a-4m"></a>然于是中无法可转。<a id="a-4n"></a>亦非无转。<a id="a-4o"></a>如来于法而亦不说断灭之相。<a id="a-4p"></a>如是无断灭法。<a id="a-4q"></a>而诸众生不能了知。<a id="a-4r"></a>如来为令一切众生悉觉了故。<a id="a-4s"></a>乃于众生转大悲心。<a id="a-4t"></a>又舍利子。<a id="a-4u"></a>菩提是如所说句。<a id="a-4v"></a>何名如所说句。<a id="a-4w"></a>如其菩提。<a id="a-4x"></a>色法亦然。<a id="a-4y"></a>而不难真如。<a id="a-4z"></a>如其菩提。<a id="a-50"></a>受想行识亦然。<a id="a-51"></a>亦不离真如。<a id="a-52"></a>如其菩提。<a id="a-53"></a>地界水界火界风界空界亦然。<a id="a-54"></a>亦不离真如。<a id="a-55"></a>如其菩提。<a id="a-56"></a>眼界色界眼识界乃至意界法界意识界亦然亦不离真如。<a id="a-57"></a>由是施设。<a id="a-58"></a>此如是等诸圣法门。<a id="a-59"></a>所谓蕴处界等。<a id="a-5A"></a>如来以如实法故现证菩提。<a id="a-5B"></a>以无颠倒法故现证菩提。<a id="a-5C"></a>如其先说中后亦然。<a id="a-5D"></a>先际无生后际无去中际性离。<a id="a-5E"></a>如是如所说句中。<a id="a-5F"></a>如说一法多法亦然。<a id="a-5G"></a>如说多法一法亦然。<a id="a-5H"></a>如其所说若一若多都无所得。<a id="a-5I"></a>如是如所说句。<a id="a-5J"></a>而诸众生不能了知。<a id="a-5K"></a>如来为令一切众生悉觉了故。<a id="a-5L"></a>乃于众生转大悲心。</p>
  <p id="a5M">又舍利子。<a id="a-5N"></a>菩提入相入无相。<a id="a-5O"></a>何名为相何名无相。<a id="a-5P"></a>此说相者。<a id="a-5Q"></a>谓即所起一切善法。<a id="a-5R"></a>无相者即一切法都无所得。<a id="a-5S"></a>又相者。<a id="a-5T"></a>谓心无所住分位。<a id="a-5U"></a>无相者即无相三摩地法。<a id="a-5V"></a>又相者即思惟称量算数伺察。<a id="a-5W"></a>无相者即出过称量。<a id="a-5X"></a>云何出过称量。<a id="a-5Y"></a>谓识业无故。<a id="a-5Z"></a>又相者谓有为伺察。<a id="a-5a"></a>无相者即无为作证。<a id="a-5b"></a>此相无相法。<a id="a-5c"></a>愚夫异生不能解入亦复不知。<a id="a-5d"></a>如来为令一切众生悉觉了故。<a id="a-5e"></a>乃于众生转大悲心。</p>
  <p id="a5f">又舍利子。<a id="a-5g"></a>菩提者无漏无取。<a id="a-5h"></a>何名无漏何名无取。<a id="a-5i"></a>此说无漏者。<a id="a-5j"></a>谓离四种漏法。<a id="a-5k"></a>一离欲漏二离有漏。<a id="a-5l"></a>三离无明漏。<a id="a-5m"></a>四离见漏。<a id="a-5n"></a>无取者谓离四取。<a id="a-5o"></a>一离欲取。<a id="a-5p"></a>二离我语取。<a id="a-5q"></a>三离见取。<a id="a-5r"></a>四离戒禁取。<a id="a-5s"></a>如是四取。<a id="a-5t"></a>一切皆由无明覆蔽。<a id="a-5u"></a>爱水滋润。<a id="a-5v"></a>我见执取蕴处界法。<a id="a-5w"></a>如来了知彼我语取为根本故。<a id="a-5x"></a>得我清净已。<a id="a-5y"></a>一切众生亦悉清净。<a id="a-5z"></a>若其清净即无少法而可分别。<a id="a-60"></a>若无分别即能深固作意若深固作意相应。<a id="a-61"></a>即无明不能起发。<a id="a-62"></a>由其无明不起发故。<a id="a-63"></a>即十二有支亦复不起。<a id="a-64"></a>彼即无生彼即决定。<a id="a-65"></a>若其决定即调伏义。<a id="a-66"></a>是即胜义。<a id="a-67"></a>胜义谛中即无补特伽罗义若无补特伽罗义。<a id="a-68"></a>即是不可说义。<a id="a-69"></a>若不可说义即缘生义。<a id="a-6A"></a>若缘生义即正法义。<a id="a-6B"></a>若正法义即如来义。<a id="a-6C"></a>由如是故。<a id="a-6D"></a>当观诸法皆从缘生。<a id="a-6E"></a>若能见法即见如来。<a id="a-6F"></a>如其所见若如实伺察。<a id="a-6G"></a>即无少法可见。<a id="a-6H"></a>若无法可见。<a id="a-6I"></a>即见无相及无所缘。<a id="a-6J"></a>若如是见即真实见。<a id="a-6K"></a>如来由此法故现成正觉。<a id="a-6L"></a>平等故平等。<a id="a-6M"></a>如是无漏无取之法。<a id="a-6N"></a>愚夫异生不能了知。<a id="a-6O"></a>如来为令一切众生悉觉了故。<a id="a-6P"></a>乃于众生转大悲心。</p>
  <p id="a6Q">又舍利子。<a id="a-6R"></a>菩提清净无垢无著。<a id="a-6S"></a>何名清净何名无垢何名无著。<a id="a-6T"></a>谓空是清净。<a id="a-6U"></a>无相是无垢。<a id="a-6V"></a>无愿是无著。<a id="a-6W"></a>无生是清净。<a id="a-6X"></a>无作是无垢。<a id="a-6Y"></a>无起是无著。<a id="a-6Z"></a>自性是清净。<a id="a-6a"></a>圆净是无垢。<a id="a-6b"></a>明亮是无著。<a id="a-6c"></a>无戏论是清净。<a id="a-6d"></a>离戏论是无垢。<a id="a-6e"></a>戏论近寂是无著。<a id="a-6f"></a>真如是清净。<a id="a-6g"></a>法界是无垢。<a id="a-6h"></a>实际是无著。<a id="a-6i"></a>虚空是清净。<a id="a-6j"></a>寥廓是无垢。<a id="a-6k"></a>广大是无著。<a id="a-6l"></a>知内是清净。<a id="a-6m"></a>外无所行是无垢。<a id="a-6n"></a>内外无所得是无著。<a id="a-6o"></a>知蕴是清净。<a id="a-6p"></a>界自性是无垢。<a id="a-6q"></a>处离诸业是无著。<a id="a-6r"></a>过去尽智是清净。<a id="a-6s"></a>未来无生智是无垢。<a id="a-6t"></a>现在法界安住智是无著。<a id="a-6u"></a>舍利子。<a id="a-6v"></a>此清净无垢无著。<a id="a-6w"></a>有其一法而能普摄。<a id="a-6x"></a>谓寂静句。<a id="a-6y"></a>若寂静即遍寂。<a id="a-6z"></a>若遍寂即近寂。<a id="a-70"></a>若近寂即无寂。<a id="a-71"></a>此是牟尼圣尊所说。</p>
  <p id="a72">又舍利子。<a id="a-73"></a>如虚空故菩提亦然。<a id="a-74"></a>如菩提故诸法亦然。<a id="a-75"></a>如诸法故众生亦然。<a id="a-76"></a>刹土亦然。<a id="a-77"></a>涅盘亦然。<a id="a-78"></a>此即名为涅盘平等。<a id="a-79"></a>是一切法毕竟边际清净正因。<a id="a-7A"></a>无所对治离对治因。<a id="a-7B"></a>本来清净。<a id="a-7C"></a>本来无垢。<a id="a-7D"></a>本来无著如来了知彼一切法若色无色本如是故。<a id="a-7E"></a>现成正觉。<a id="a-7F"></a>观诸众生界清净无垢无著故。<a id="a-7G"></a>即起游戏神通。<a id="a-7H"></a>乃于众生转大悲心。<a id="a-7I"></a>舍利子当知。<a id="a-7J"></a>如来大悲之心清净无垢无著。<a id="a-7K"></a>于诸众生常所运行。<a id="a-7L"></a>然无发悟。<a id="a-7M"></a>无所生起。<a id="a-7N"></a>无所观瞩。<a id="a-7O"></a>普尽十方一切世界。<a id="a-7P"></a>舒坦无碍。<a id="a-7Q"></a>舍利子。<a id="a-7R"></a>如来大悲无边无际与虚空等。<a id="a-7S"></a>若欲知其虚空边际。<a id="a-7T"></a>即知如来大悲边际。<a id="a-7U"></a>诸住信菩萨得闻如来不可思议大悲心已。<a id="a-7V"></a>应生净信超越分别离诸疑惑。<a id="a-7W"></a>乃至发希有想。</p>
  <p id="a7X">尔时世尊。<a id="a-7Y"></a>重明斯义。<a id="a-7Z"></a>说伽陀曰。</p>
  <p id="a7a">以无根本无住法　　现证菩提佛所宣</p>
  <p id="a7b">如所觉了亦复然　　为诸众生广宣说</p>
  <p id="a7c">知内眼根名为空　　知外色法空亦然</p>
  <p id="a7d">寂静近寂妙法门　　佛证菩提如是说</p>
  <p id="a7e">彼诸众生不觉了　　毗钵舍那奢摩他</p>
  <p id="a7f">开觉句义为众生　　佛大悲心方便转</p>
  <p id="a7g">诸法自性本明亮　　菩提清净等虚空</p>
  <p id="a7h">为彼众生不了知　　佛大悲心方便转</p>
  <p id="a7i">一切众生多执取　　不能如理而相应</p>
  <p id="a7j">无入无出妙法门　　佛证菩提如是说</p>
  <p id="a7k">为诸众生不了故　　如来乃起大悲心</p>
  <p id="a7l">诸法无相无所缘　　此是诸圣之境界</p>
  <p id="a7m">诸愚夫为非境界　　佛证菩提方便宣</p>
  <p id="a7n">而诸异生不了知　　为开觉故由斯说</p>
  <p id="a7o">如来为诸众生故　　随应所起大悲心</p>
  <p id="a7p">无为自性妙法门　　本来不生亦不灭</p>
  <p id="a7q">当知彼法无所住　　时中三种相应相</p>
  <p id="a7r">而诸愚夫不了知　　诸法有为自性故</p>
  <p id="a7s">随应所起大悲心　　为令了知此理法</p>
  <p id="a7t">菩提非身所觉知　　非心觉故亦如是</p>
  <p id="a7u">身本自性无知觉　　心如幻法亦复然</p>
  <p id="a7v">而彼愚夫不了知　　如是身心自性故</p>
  <p id="a7w">随应所起大悲心　　为令了知此理法</p>
  <p id="a7x">佛证最上胜菩提　　自然智尊坐道树</p>
  <p id="a7y">坐已普观众生界　　旋转种种恶趣中</p>
  <p id="a7z">佛见极生哀愍心　　生死轮中大悲转</p>
  <p id="a80">憍慢等法所迷着　　见网缠覆苦计乐</p>
  <p id="a81">无常不净我众生　　此等颠倒而计执</p>
  <p id="a82">佛见极生哀愍故　　于取着中大悲转</p>
  <p id="a83">痴盖遍覆三有中　　暗冥悉无光明照</p>
  <p id="a84">如日光明云所覆　　无垢智光悉隐蔽</p>
  <p id="a85">佛见极生哀愍心　　生死轮中大悲转</p>
  <p id="a86">贪爱故生诸恶趣　　破坏正道而极坏</p>
  <p id="a87">地狱傍生饿鬼中　　众生业故皆堕落</p>
  <p id="a88">如先佛说诸正道　　开明显示为众生</p>
  <p id="a89">佛见极生悲愍心　　生死轮中大悲转</p>
  <p id="a8A">了知诸法如实性　　廓然明照等虚空</p>
  <p id="a8B">如佛所说诸世间　　不知最上清净法</p>
  <p id="a8C">舍利子。<a id="a-8D"></a>如是所说。<a id="a-8E"></a>是为如来不可思议大悲之法。<a id="a-8F"></a>诸住信菩萨闻是法已。<a id="a-8G"></a>应生净信超越分别离诸疑惑。<a id="a-8H"></a>后复生起身喜心喜发希有想。</p>
 </body>
</html>