<!doctype html>
<html id="z3IBUhBhK" data-ver="422">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘菩萨藏正法经卷第三十</h1>
  <h2 id="a2">精进波罗蜜多品第九之六</h2>
  <p id="a3">复次舍利子。<a id="a-4"></a>我于然灯如来应供正等正觉所。<a id="a-5"></a>获得具足法身。<a id="a-6"></a>生三十三天。<a id="a-7"></a>号光明天子为烁迦罗主。<a id="a-8"></a>有大威德具大神通。<a id="a-9"></a>名称普闻自在无碍。<a id="a-A"></a>复于彼时。<a id="a-B"></a>阎浮提洲有八万四千大城。<a id="a-C"></a>复有众多城邑聚落。<a id="a-D"></a>彼诸聚落。<a id="a-E"></a>有百千俱胝那庾多诸有情类。<a id="a-F"></a>充满其中。<a id="a-G"></a>又于彼时疾疫劫起。<a id="a-H"></a>恶业有情病缘成熟。<a id="a-I"></a>疥癞[病-丙+(雍-〦)]疽体生疮癣。<a id="a-J"></a>风黄痰癊积集其身。<a id="a-K"></a>彼时复有百千医王。<a id="a-L"></a>和合良药治诸有情。<a id="a-M"></a>疾病除愈。</p>
  <p id="aN">复次舍利子。<a id="a-O"></a>时彼有情无归无救。<a id="a-P"></a>未得愈者高声唱言。<a id="a-Q"></a>若天龙夜叉乾闼婆罗刹婆人非人等耶。<a id="a-R"></a>能令我病一切苦恼得解脱耶。<a id="a-S"></a>一切财物悉能舍施。<a id="a-T"></a>愿为奴仆随意所作供给走使。<a id="a-U"></a>舍利子。<a id="a-V"></a>彼无见者。<a id="a-W"></a>我以天眼清净出过于人。<a id="a-X"></a>诸有疾病疥癞[病-丙+(雍-〦)]疽体生疮癣。<a id="a-Y"></a>风黄痰癊寒热等病。<a id="a-Z"></a>积集成熟充满其身。<a id="a-a"></a>乃能见故。<a id="a-b"></a>无有闻者。<a id="a-c"></a>彼诸有情高声唱言。<a id="a-d"></a>我以彼天耳界清净出过于人。<a id="a-e"></a>乃能闻故。<a id="a-f"></a>于彼有情起大悲心极生怜愍。<a id="a-g"></a>我发是念。<a id="a-h"></a>于无归者为作归依。<a id="a-i"></a>于无救者为作救护。<a id="a-j"></a>于未愈者为令除愈。<a id="a-k"></a>当护安乐。<a id="a-l"></a>舍利子。<a id="a-m"></a>我于彼时隐烁迦罗形。<a id="a-n"></a>去俱卢大城不远。<a id="a-o"></a>忽然化生成有情相。<a id="a-p"></a>名曰苏牟。<a id="a-q"></a>复住空中。<a id="a-r"></a>为阎浮提诸疾病者。<a id="a-s"></a>说伽陀曰。</p>
  <p id="at">于彼俱卢城不远　　化有情相名苏牟</p>
  <p id="au">彼若来食肢分者　　一切疾病皆除愈</p>
  <p id="av">汝诸有情勿惊怖　　如是食者生欢喜</p>
  <p id="aw">彼无嫌恨嗔已除　　此阎浮洲大良药</p>
  <p id="ax">舍利子。<a id="a-y"></a>此八万四千大城郡邑聚落。<a id="a-z"></a>于其中间一切有情闻是声已。<a id="a-10"></a>即时奔诣俱卢大城。<a id="a-11"></a>到苏牟所。<a id="a-12"></a>取彼身肢少分而食。<a id="a-13"></a>然其身肢都无损减。<a id="a-14"></a>是时苏牟说伽陀曰。</p>
  <p id="a15">由菩提道实不虚　　获得无尽智慧蕴</p>
  <p id="a16">彼言真实不欺诳　　令我身肢亦无尽</p>
  <p id="a17">舍利子。<a id="a-18"></a>时阎浮提洲诸有病者。<a id="a-19"></a>集苏牟所。<a id="a-1A"></a>取以身肢少分而食。<a id="a-1B"></a>由无尽智如是断已。<a id="a-1C"></a>断已复生。<a id="a-1D"></a>然于肢体旋复生已。<a id="a-1E"></a>无损减故。</p>
  <p id="a1F">复次舍利子。<a id="a-1G"></a>诸有病者。<a id="a-1H"></a>于苏牟所食肢分时。<a id="a-1I"></a>诸病除愈安隐快乐得无疾报。<a id="a-1J"></a>如是满阎浮提洲诸有病者。<a id="a-1K"></a>皆悉除愈安隐快乐得无疾报。</p>
  <p id="a1L">尔时阎浮提洲诸有情类。<a id="a-1M"></a>若男若女童子童女咸发是言。<a id="a-1N"></a>如我惟忖。<a id="a-1O"></a>今食苏牟疾病除愈安隐快乐。<a id="a-1P"></a>我等应当亲近供养。<a id="a-1Q"></a>一时集会诣苏牟所。<a id="a-1R"></a>众共围绕说伽陀曰。</p>
  <p id="a1S">能于我等作归救　　汝是医王及良药</p>
  <p id="a1T">我等今时何所为　　愿施供养无有吝</p>
  <p id="a1U">舍利子。<a id="a-1V"></a>我于是时。<a id="a-1W"></a>知此有情得安隐已现大烁迦罗形。<a id="a-1X"></a>住众人前而作是言。<a id="a-1Y"></a>我今不用王城国土。<a id="a-1Z"></a>郡邑聚落舍宅财物。<a id="a-1a"></a>金银琉璃[王*車]璖马瑙珊瑚琥珀诸妙珍宝。<a id="a-1b"></a>象马牛羊辇舆车乘男子女人。<a id="a-1c"></a>童子童女奴婢仆从。<a id="a-1d"></a>饮食衣服床敷卧具。<a id="a-1e"></a>汤药资缘园林池沼。<a id="a-1f"></a>如是玩好悉不复用。<a id="a-1g"></a>我唯教汝。<a id="a-1h"></a>当断杀生永不复作。<a id="a-1i"></a>当断偷盗永不复作。<a id="a-1j"></a>当断邪欲永不复作。<a id="a-1k"></a>当断妄语永不复作。<a id="a-1l"></a>当断两舌永不复作。<a id="a-1m"></a>当断绮语永不复作。<a id="a-1n"></a>以要言之。<a id="a-1o"></a>当断恶口贪嗔邪见。<a id="a-1p"></a>永不复作。<a id="a-1q"></a>时彼大烁迦罗为诸人等。<a id="a-1r"></a>说伽陀曰。</p>
  <p id="a1s">多俱胝数诸财宝　　分量犹如须弥山</p>
  <p id="a1t">饮食衣服妙天女　　如是等施皆不用</p>
  <p id="a1u">汝若作是诸供养　　不如修习十善道</p>
  <p id="a1v">各各共起慈悲心　　于一切时常守护</p>
  <p id="a1w">菩萨不乐于财利　　唯能护持十善业</p>
  <p id="a1x">汝等若能共修行　　我说此名真供养</p>
  <p id="a1y">饮食衣服及卧具　　象马车乘诸珍宝</p>
  <p id="a1z">如是乃至妙天女　　一切我今皆不受</p>
  <p id="a20">汝今听我诚实语　　应修清净十善道</p>
  <p id="a21">互相发起慈悲心　　于一切处常守护</p>
  <p id="a22">若能摄受如是法　　十善业道常清净</p>
  <p id="a23">说是伽陀已。<a id="a-24"></a>告舍利子言。<a id="a-25"></a>我于彼时于大众中。<a id="a-26"></a>宣说法要。<a id="a-27"></a>清净无杂示教利喜。<a id="a-28"></a>说是法已隐身不现。<a id="a-29"></a>时阎浮提洲男子女人童男童女。<a id="a-2A"></a>食苏牟者乃至命终。<a id="a-2B"></a>无有一人堕于恶趣。<a id="a-2C"></a>一时皆得生于三十三天。<a id="a-2D"></a>于妙众中受诸快乐。<a id="a-2E"></a>舍利子。<a id="a-2F"></a>彼诸人众生彼天中。<a id="a-2G"></a>闻是法已示教利喜。<a id="a-2H"></a>于彼三乘得决定解。<a id="a-2I"></a>所谓声闻乘缘觉乘无上一切智乘。<a id="a-2J"></a>于彼天中。<a id="a-2K"></a>或复当入涅盘。<a id="a-2L"></a>未入涅盘。<a id="a-2M"></a>现入涅盘。<a id="a-2N"></a>佛言舍利子。<a id="a-2O"></a>汝观菩萨摩诃萨安住法身。<a id="a-2P"></a>云何名为得大神通具大威德名称普闻。<a id="a-2Q"></a>我于彼时。<a id="a-2R"></a>唯我一人能舍身命。<a id="a-2S"></a>成熟一切有情三乘涅盘。<a id="a-2T"></a>如是言已。<a id="a-2U"></a>尊者舍利子白佛言。<a id="a-2V"></a>世尊。<a id="a-2W"></a>云何名为菩萨摩诃萨具足法身。<a id="a-2X"></a>佛言舍利子。<a id="a-2Y"></a>菩萨摩诃萨法身坚固。<a id="a-2Z"></a>犹如金刚无破坏相。<a id="a-2a"></a>殊妙真实不生不灭。<a id="a-2b"></a>又复法身。<a id="a-2c"></a>为度有情不惜躯命。<a id="a-2d"></a>以是缘故。<a id="a-2e"></a>火不能烧物不能坏。<a id="a-2f"></a>又复坚固犹如金刚无破坏相。<a id="a-2g"></a>舍利子。<a id="a-2h"></a>菩萨摩诃萨行不退转精进波罗蜜多行时。<a id="a-2i"></a>如是安住具足法身。<a id="a-2j"></a>成熟有情不惜躯命。<a id="a-2k"></a>亦无言说分别遍计。<a id="a-2l"></a>又知此身犹如虚空。<a id="a-2m"></a>离种种相。<a id="a-2n"></a>身离相故。<a id="a-2o"></a>随能入解一切诸法。<a id="a-2p"></a>离种种相。<a id="a-2q"></a>由离相故。<a id="a-2r"></a>亦不分别是身是法。<a id="a-2s"></a>若于相中身既离相。<a id="a-2t"></a>于一切法亦复如是。<a id="a-2u"></a>若能自身离一种相。<a id="a-2v"></a>即能入解一切有情身离相故。<a id="a-2w"></a>一切有情身离相故。<a id="a-2x"></a>即能入解法界离相。<a id="a-2y"></a>法界离相故。<a id="a-2z"></a>于一切法离相。<a id="a-30"></a>应如是学。<a id="a-31"></a>乃至极微细法皆不可得。<a id="a-32"></a>由彼自身真如。<a id="a-33"></a>即能随解一切有情身真如。<a id="a-34"></a>由彼一切有情身真如。<a id="a-35"></a>即能随解自身真如。<a id="a-36"></a>由自身真如。<a id="a-37"></a>即能随解一切法真如。<a id="a-38"></a>由一切法真如。<a id="a-39"></a>即能随解自身真如。<a id="a-3A"></a>由自身真如。<a id="a-3B"></a>亦能通解一切佛真如。<a id="a-3C"></a>由一切佛真如。<a id="a-3D"></a>即能通解自身真如。<a id="a-3E"></a>由自身真如。<a id="a-3F"></a>亦能随解过去未来现在真如。<a id="a-3G"></a>由过去未来现在真如。<a id="a-3H"></a>即能随解自身真如。<a id="a-3I"></a>又过去真如与未来真如而无相违。<a id="a-3J"></a>过去真如与现在真如亦无相违。<a id="a-3K"></a>现在真如与过去真如而无相违。<a id="a-3L"></a>未来真如与过去真如亦无相违。<a id="a-3M"></a>又过去真如与未来真如而无相违。<a id="a-3N"></a>未来真如与现在真如亦无相违。<a id="a-3O"></a>现在真如与未来真如而无相违。<a id="a-3P"></a>未来真如与现在真如亦无相违。<a id="a-3Q"></a>由现在真如与过去真如而无相违。<a id="a-3R"></a>由过去真如与现在真如亦无相违。<a id="a-3S"></a>又过去真如与未来现在真如亦复如是。<a id="a-3T"></a>又彼蕴处界真如此蕴处界真如。<a id="a-3U"></a>彼染净真如此染净真如。<a id="a-3V"></a>彼涅槃轮回真如此涅槃轮回真如。<a id="a-3W"></a>彼行真如此行真如。<a id="a-3X"></a>一切行真如亦复如是。</p>
  <p id="a3Y">复次舍利子。<a id="a-3Z"></a>如所说故无别异故。<a id="a-3a"></a>非远离故非影像故。<a id="a-3b"></a>乃至真如无少分相。<a id="a-3c"></a>何以故。<a id="a-3d"></a>真如无相彼说即如来相。<a id="a-3e"></a>如是摄受因果真如。<a id="a-3f"></a>彼说亦如来相。<a id="a-3g"></a>彼菩萨见如是诸相无所造作。<a id="a-3h"></a>即如来相见非违诤。<a id="a-3i"></a>一切色相彼无所动即如来相非真如智。<a id="a-3j"></a>于如来身何可观察。<a id="a-3k"></a>于如来身平等观察。<a id="a-3l"></a>即自身平等。<a id="a-3m"></a>由自身平等观察。<a id="a-3n"></a>即一切身非身平等。<a id="a-3o"></a>由一切身非身平等观察。<a id="a-3p"></a>即于是身而能观察。<a id="a-3q"></a>是故了知一切身相。<a id="a-3r"></a>皆缘生故。<a id="a-3s"></a>于此知己法身决定不可破坏。<a id="a-3t"></a>于诸法身亦复如是。<a id="a-3u"></a>彼得如是法身而能了别非蕴处界。<a id="a-3v"></a>于诸有情见闻觉知乃可化度。<a id="a-3w"></a>作诸义利。<a id="a-3x"></a>舍利子。<a id="a-3y"></a>譬如活命医王。<a id="a-3z"></a>积集和合诸大良药。<a id="a-40"></a>施众病者。<a id="a-41"></a>造作童女色相殊妙。<a id="a-42"></a>犹如最上清净池沼。<a id="a-43"></a>具足庄严极妙安住。<a id="a-44"></a>时非时分行住坐卧。<a id="a-45"></a>复能作彼胜妙事业。<a id="a-46"></a>复于是时最上最胜大种豪族长者居士。<a id="a-47"></a>皆来见彼造药童女。<a id="a-48"></a>时活命医王。<a id="a-49"></a>普能施与如是触已。<a id="a-4A"></a>诸有病者快乐轻安得无病恼。<a id="a-4B"></a>舍利子。<a id="a-4C"></a>应知唯一活命医王。<a id="a-4D"></a>能令有情疾病除愈。<a id="a-4E"></a>余诸医师不能有故。<a id="a-4F"></a>舍利子。<a id="a-4G"></a>了知法身菩萨摩诃萨亦复如是。<a id="a-4H"></a>乃至有情男子女人童男童女。<a id="a-4I"></a>为贪嗔痴之所烧煮。<a id="a-4J"></a>于彼有情身遍触已。<a id="a-4K"></a>是诸疾病皆悉除愈。<a id="a-4L"></a>而得远离一切热恼。<a id="a-4M"></a>如是菩萨。<a id="a-4N"></a>往昔愿力得清净故。</p>
  <p id="a4O">复次舍利子。<a id="a-4P"></a>菩萨摩诃萨不为资身财物饮食等事。<a id="a-4Q"></a>然于法身一切取舍无不通达。<a id="a-4R"></a>而或怜愍有情摄受饮食。<a id="a-4S"></a>于其身命亦不弃舍。<a id="a-4T"></a>于法身力亦不取舍亦不损减。</p>
  <p id="a4U">复次舍利子。<a id="a-4V"></a>菩萨摩诃萨。<a id="a-4W"></a>然于法身无生无灭。<a id="a-4X"></a>由能示现有生灭故。<a id="a-4Y"></a>又能成熟有情。<a id="a-4Z"></a>于诸行法了知生灭。<a id="a-4a"></a>又知诸法亦无合集。<a id="a-4b"></a>生处灭处悉皆了知。<a id="a-4c"></a>于彼法身。<a id="a-4d"></a>法食法力常依止法。<a id="a-4e"></a>心无所表。<a id="a-4f"></a>是名往昔愿力成熟有情不退转精进波罗蜜多。</p>
  <p id="a4g">尔时世尊。<a id="a-4h"></a>重明此义说伽陀曰。</p>
  <p id="a4i">今乃得成金刚身　　不坏不散佛知故</p>
  <p id="a4j">刀不能伤火不焚　　度有情时岂超越</p>
  <p id="a4k">度脱有情猛火害　　若获最上清凉药</p>
  <p id="a4l">如是有情知见已　　复如得食诸饮膳</p>
  <p id="a4m">乃至法界无分别　　唯一法身无余身</p>
  <p id="a4n">无人无我无儒童　　了达诸法缘生故</p>
  <p id="a4o">观察如能行苦行　　息灭缘故断苦缘</p>
  <p id="a4p">色蕴非坚水上泡　　受蕴如同于聚沫</p>
  <p id="a4q">想如渴爱炎时现　　观行芭蕉中不实</p>
  <p id="a4r">复如幻化诸伎艺　　种种刹那俱离相</p>
  <p id="a4s">诸有智者所施愿　　了识造作不坚实</p>
  <p id="a4t">所生资具如电光　　亦如高山流瀑水</p>
  <p id="a4u">财欲又复同影像　　迅速猛于弓箭势</p>
  <p id="a4v">了知变易若浮云　　诸有智者无所乐</p>
  <p id="a4w">不于三界天人所　　受用饮食诸妙乐</p>
  <p id="a4x">后堕地狱极苦中　　见已不乐于天趣</p>
  <p id="a4y">彼无依止如傍类　　是人依止离生死</p>
  <p id="a4z">菩萨当获大法身　　设复成坏无生灭</p>
  <p id="a50">复次舍利子。<a id="a-51"></a>菩萨摩诃萨行不退转精进波罗蜜多行时。<a id="a-52"></a>当如是学。<a id="a-53"></a>世闻诸不善法皆悉充满。<a id="a-54"></a>彼对治法亦复如是而不了知。<a id="a-55"></a>如世有情具三大病。<a id="a-56"></a>谓贪大病。<a id="a-57"></a>嗔大病。<a id="a-58"></a>痴大病。<a id="a-59"></a>皆不了知。<a id="a-5A"></a>彼诸有情三种大病。<a id="a-5B"></a>三大良药亦复不知。<a id="a-5C"></a>何等为三。<a id="a-5D"></a>贪大病者。<a id="a-5E"></a>以不净观为大良药。<a id="a-5F"></a>嗔大病者。<a id="a-5G"></a>以慈悲观为大良药。<a id="a-5H"></a>痴大病者。<a id="a-5I"></a>以缘起观为大良药。<a id="a-5J"></a>皆不了知。<a id="a-5K"></a>设有医王医余疾病。<a id="a-5L"></a>虽暂除愈而非究竟。<a id="a-5M"></a>于一切病不能除愈。<a id="a-5N"></a>诸有智者不应如是随顺修学。<a id="a-5O"></a>于佛世尊所对治法应当修学。<a id="a-5P"></a>为大医王通达一切无上善法。<a id="a-5Q"></a>令诸疾病净尽除愈。<a id="a-5R"></a>是为究竟。<a id="a-5S"></a>于余世间所习医王。<a id="a-5T"></a>乃至少分不应随学。<a id="a-5U"></a>应当积集捣筛和合最上法药。<a id="a-5V"></a>若闻声已。<a id="a-5W"></a>彼贪大病彼嗔大病彼痴大病。<a id="a-5X"></a>皆悉除愈。<a id="a-5Y"></a>舍利子。<a id="a-5Z"></a>是名菩萨摩诃萨行不退转精进波罗蜜多行时。<a id="a-5a"></a>如是积集捣筛和合大法良药。<a id="a-5b"></a>彼诸声闻缘觉悉不能有。<a id="a-5c"></a>唯如来无上应供正等正觉。<a id="a-5d"></a>为大医王集诸善根。<a id="a-5e"></a>捣筛和合为大法药。<a id="a-5f"></a>吹大法螺出深妙声。<a id="a-5g"></a>普遍三千大千世界使得闻知。<a id="a-5h"></a>能令无量无边百千俱胝那庾多矜羯罗。<a id="a-5i"></a>以要言之。<a id="a-5j"></a>乃至不可说不可说诸有情类。<a id="a-5k"></a>此贪嗔痴三种大病。<a id="a-5l"></a>皆悉除愈。<a id="a-5m"></a>舍利子。<a id="a-5n"></a>譬如雪山林中有大药树王。<a id="a-5o"></a>名离诸毒。<a id="a-5p"></a>能令百庾缮那所住有情闻彼香者。<a id="a-5q"></a>悉除诸毒。<a id="a-5r"></a>舍利子。<a id="a-5s"></a>以离诸毒大药树王。<a id="a-5t"></a>涂之螺鼓吹击其声。<a id="a-5u"></a>若诸有情设有虫毒。<a id="a-5v"></a>药毒气毒及一切毒。<a id="a-5w"></a>闻是声已悉除诸毒。<a id="a-5x"></a>舍利子。<a id="a-5y"></a>此离诸毒大药树王。<a id="a-5z"></a>一切医师悉不能知。<a id="a-60"></a>唯活命医王独能知解。<a id="a-61"></a>舍利子。<a id="a-62"></a>于菩萨摩诃萨大正法药。<a id="a-63"></a>而能积集捣筛和合。<a id="a-64"></a>声闻缘觉亦不能有。<a id="a-65"></a>唯如来能有是故。<a id="a-66"></a>通达一切善法。<a id="a-67"></a>为大医王。<a id="a-68"></a>能令一切有情诸病除愈。<a id="a-69"></a>于此法药而能积集捣筛和合。<a id="a-6A"></a>吹大法螺出深妙声。<a id="a-6B"></a>普遍三千大千世界使得闻知。<a id="a-6C"></a>能令无量无边百千俱胝那庾多矜羯罗。<a id="a-6D"></a>以要言之。<a id="a-6E"></a>乃至不可说不可说诸有情类。<a id="a-6F"></a>闻是声已。<a id="a-6G"></a>彼贪嗔痴皆悉除灭。<a id="a-6H"></a>云何菩萨摩诃萨积集法财。<a id="a-6I"></a>于何等处而为施用。<a id="a-6J"></a>若菩萨摩诃萨施用法财。<a id="a-6K"></a>唯于菩萨藏正法而为积集。<a id="a-6L"></a>舍利子。<a id="a-6M"></a>菩萨摩诃萨行不退转精进波罗蜜多行时。<a id="a-6N"></a>于菩萨藏正法。<a id="a-6O"></a>受持读诵解说其义。<a id="a-6P"></a>若自书若使人书。<a id="a-6Q"></a>乃至广为人说。<a id="a-6R"></a>应如是学。<a id="a-6S"></a>复次舍利子。<a id="a-6T"></a>乃往过去如是展转。<a id="a-6U"></a>广大不可思议阿僧祇劫于彼时分。<a id="a-6V"></a>有佛名莲华超胜如来多陀阿伽度阿罗诃三藐三佛陀。<a id="a-6W"></a>彼佛有八十俱胝大声闻众俱来集会。<a id="a-6X"></a>皆阿罗汉。<a id="a-6Y"></a>诸漏已尽无复烦恼。<a id="a-6Z"></a>心得自在到于彼岸。<a id="a-6a"></a>彼佛寿量具八万岁。<a id="a-6b"></a>正法住世具五百岁。<a id="a-6c"></a>像法亦尔。<a id="a-6d"></a>彼莲华超胜如来般涅盘后。<a id="a-6e"></a>所有舍利如我灭后等无有异。<a id="a-6f"></a>舍利子。<a id="a-6g"></a>时莲花超胜如来般涅盘已。<a id="a-6h"></a>于百岁后有一菩萨。<a id="a-6i"></a>从他方没来生王家。<a id="a-6j"></a>尔时为母发如是言。<a id="a-6k"></a>我今何缘于此非法种族中生。<a id="a-6l"></a>我今亦依彼正法行。<a id="a-6m"></a>而修行之。<a id="a-6n"></a>由是缘故名正法行。</p>
 </body>
</html>