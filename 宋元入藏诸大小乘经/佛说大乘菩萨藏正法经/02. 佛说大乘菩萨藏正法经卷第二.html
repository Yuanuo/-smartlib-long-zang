<!doctype html>
<html id="z3IBUgQgs" data-ver="275">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘菩萨藏正法经卷第二</h1>
  <h2 id="a2">长者贤护品第一之二</h2>
  <p id="a3">复次长者。<a id="a-4"></a>爱等诸法建立根本世间合集。<a id="a-5"></a>斯苦甚大。<a id="a-6"></a>爱根本法有其十种。<a id="a-7"></a>何等为十。<a id="a-8"></a>一者以爱缘故而起追求。<a id="a-9"></a>二者追求缘故乃生贪着。<a id="a-A"></a>三者以贪缘故而兴我见。<a id="a-B"></a>四者我见缘故计为决定五者决定缘故乃生欲贪。<a id="a-C"></a>六者欲贪缘故即起计着。<a id="a-D"></a>七者计着缘故而生悭吝。<a id="a-E"></a>八者悭吝缘故而为执取。<a id="a-F"></a>九者执取缘故即不防护。<a id="a-G"></a>十者不防护缘而生众苦。<a id="a-H"></a>以不护故执持刀杖斗战诤讼。<a id="a-I"></a>由此因故兴两舌等多种罪业不善之法。<a id="a-J"></a>如是十种爱根本法世间合集。<a id="a-K"></a>我见是已。<a id="a-L"></a>欲令安立无根本法。<a id="a-M"></a>是故我乃净信出家。<a id="a-N"></a>趣证阿耨多罗三藐三菩提果。</p>
  <p id="aO">尔时世尊。<a id="a-P"></a>重说偈言。</p>
  <p id="aQ">众生爱所吞　　于此彼追求</p>
  <p id="aR">得利贪我见　　所受为决定</p>
  <p id="aS">此事我当作　　乃欲贪增长</p>
  <p id="aT">欲贪增长已　　计着生悭吝</p>
  <p id="aU">世间悭过失　　坚固而执着</p>
  <p id="aV">以执故不护　　起罪咎相续</p>
  <p id="aW">愚者以不护　　执刀杖损害</p>
  <p id="aX">广作诸罪业　　其后苦增长</p>
  <p id="aY">爱缘增长已　　乃生于众苦</p>
  <p id="aZ">我证胜菩提　　令住无根本</p>
  <p id="aa">复次长者。<a id="a-b"></a>邪定聚法世间合集。<a id="a-c"></a>斯苦甚大。<a id="a-d"></a>邪法有十。<a id="a-e"></a>何等为十。<a id="a-f"></a>一者邪见。<a id="a-g"></a>二者邪思惟。<a id="a-h"></a>三者邪语。<a id="a-i"></a>四者邪业。<a id="a-j"></a>五者邪命。<a id="a-k"></a>六者邪勤。<a id="a-l"></a>七者邪念。<a id="a-m"></a>八者邪定。<a id="a-n"></a>九者邪解脱。<a id="a-o"></a>十者邪智。<a id="a-p"></a>如是十种邪定聚法。<a id="a-q"></a>世间合集斯苦甚大。<a id="a-r"></a>我见是已。<a id="a-s"></a>普令超越一切邪法。<a id="a-t"></a>是故我乃净信出家。<a id="a-u"></a>趣证阿耨多罗三藐三菩提果。</p>
  <p id="av">尔时世尊。<a id="a-w"></a>重说偈言。</p>
  <p id="ax">邪见所含藏　　邪思惟境界</p>
  <p id="ay">谈说邪语言　　起作诸邪业</p>
  <p id="az">邪命及邪勤　　邪念与邪定</p>
  <p id="a10">起彼邪解脱　　一向生邪智</p>
  <p id="a11">此诸邪定聚　　诸愚者安立</p>
  <p id="a12">令翻邪入正　　是故我出家</p>
  <p id="a13">复次长者。<a id="a-14"></a>恶道深险世间合集。<a id="a-15"></a>斯苦甚大。<a id="a-16"></a>渐向恶趣增长恶趣广开恶趣。<a id="a-17"></a>谓不善业有其十种。<a id="a-18"></a>何等为十。<a id="a-19"></a>一者杀生。<a id="a-1A"></a>二者偷盗。<a id="a-1B"></a>三者邪染。<a id="a-1C"></a>四者妄言。<a id="a-1D"></a>五者绮语。<a id="a-1E"></a>六者两舌。<a id="a-1F"></a>七者恶口。<a id="a-1G"></a>八者贪。<a id="a-1H"></a>九者嗔。<a id="a-1I"></a>十者邪见。<a id="a-1J"></a>如是十种不善业道。<a id="a-1K"></a>渐向恶趣增长恶趣广开恶趣。<a id="a-1L"></a>我见是已。<a id="a-1M"></a>为令出离诸险恶道。<a id="a-1N"></a>是故我乃净信出家。</p>
  <p id="a1O">趣证阿耨多罗三藐三菩提果。</p>
  <p id="a1P">尔时世尊。<a id="a-1Q"></a>重说偈言。</p>
  <p id="a1R">众生起杀命　　侵取他财物</p>
  <p id="a1S">欲邪行遍行　　速堕于地狱</p>
  <p id="a1T">两舌及恶口　　妄言无决定</p>
  <p id="a1U">愚者绮饰语　　异生烦恼缚</p>
  <p id="a1V">贪心乐他富　　嗔起诸过失</p>
  <p id="a1W">邪见破坏多　　当堕于恶趣</p>
  <p id="a1X">身有三种罪　　语四种应知</p>
  <p id="a1Y">意三罪亦然　　作者堕恶趣</p>
  <p id="a1Z">若造诸罪者　　定堕于恶趣</p>
  <p id="a1a">若离此三罪　　必不堕恶趣</p>
  <p id="a1b">复次长者。<a id="a-1c"></a>烦恼随烦恼。<a id="a-1d"></a>诸杂染垢世间合集。<a id="a-1e"></a>斯苦甚大。<a id="a-1f"></a>杂染有十。<a id="a-1g"></a>何等为十。<a id="a-1h"></a>一者悭吝垢杂染。<a id="a-1i"></a>二者毁戒垢杂染。<a id="a-1j"></a>三者嗔恚垢杂染。<a id="a-1k"></a>四者懈怠垢杂染。<a id="a-1l"></a>五者散乱垢杂染。<a id="a-1m"></a>六者恶慧垢杂染。<a id="a-1n"></a>七者无闻垢杂染。<a id="a-1o"></a>八者疑惑垢杂染。<a id="a-1p"></a>九者无信解垢杂染。<a id="a-1q"></a>十者不尊重垢杂染。<a id="a-1r"></a>如是十种诸杂染法世间合集。<a id="a-1s"></a>我见是已。<a id="a-1t"></a>普令安住无杂染法。<a id="a-1u"></a>是故我乃净信出家。<a id="a-1v"></a>趣证阿耨多罗三藐三菩提果。</p>
  <p id="a1w">尔时世尊。<a id="a-1x"></a>重说偈言。</p>
  <p id="a1y">世间相续法　　十杂染逼迫</p>
  <p id="a1z">著有为杂染　　暂时无疲懈</p>
  <p id="a20">诸愚夫异生　　悭垢所染污</p>
  <p id="a21">戒学摄众生　　破坏而不具</p>
  <p id="a22">愚者背忍辱　　懈怠劣精进</p>
  <p id="a23">不能安定心　　恶慧而痴钝</p>
  <p id="a24">父母及尊长　　师尊皆远离</p>
  <p id="a25">不见世光明　　恶慧起疑念</p>
  <p id="a26">佛说甚深法　　而生于毁谤</p>
  <p id="a27">痴暗法所覆　　圣法不尊重</p>
  <p id="a28">见杂染法已　　不着于有为</p>
  <p id="a29">无为无染污　　令众生寂灭</p>
  <p id="a2A">复次长者。<a id="a-2B"></a>生死怖畏世间合集。<a id="a-2C"></a>斯苦甚大。<a id="a-2D"></a>此有十种。<a id="a-2E"></a>何等为十。<a id="a-2F"></a>一者悭之与嫉覆盖成结。<a id="a-2G"></a>斯苦甚大。<a id="a-2H"></a>二者无明分法常所萦缠。<a id="a-2I"></a>斯苦甚大。<a id="a-2J"></a>三者欲海泛溢。<a id="a-2K"></a>斯苦甚大。<a id="a-2L"></a>四者欲中艰苦支节摧坏。<a id="a-2M"></a>斯苦甚大。<a id="a-2N"></a>五者亲爱缠缚欲箭所射。<a id="a-2O"></a>斯苦甚大。<a id="a-2P"></a>六者忿恨烟尘蓬[火*孛]充塞发明炽焰。<a id="a-2Q"></a>斯苦甚大。<a id="a-2R"></a>七者贪火烧然。<a id="a-2S"></a>斯苦甚大。<a id="a-2T"></a>八者嗔毒隐覆。<a id="a-2U"></a>斯苦甚大。<a id="a-2V"></a>九者痴障如刺。<a id="a-2W"></a>斯苦甚大。<a id="a-2X"></a>十者生死旷野险难怖畏缠缚随逐。<a id="a-2Y"></a>斯苦甚大。<a id="a-2Z"></a>我见如是十种法已。<a id="a-2a"></a>欲令除断。<a id="a-2b"></a>是故我乃净信出家。<a id="a-2c"></a>趣证阿耨多罗三藐三菩提果。</p>
  <p id="a2d">尔时世尊。<a id="a-2e"></a>总以前义。<a id="a-2f"></a>重说偈言。</p>
  <p id="a2g">生及壮年老吞食　　色相坏为非色相</p>
  <p id="a2h">无念无慧损减门　　此法能坏世间相</p>
  <p id="a2i">病能吞食于色力　　势分精进悉摧毁</p>
  <p id="a2j">而复损减于诸根　　负劣力而无依怙</p>
  <p id="a2k">死怖其犹罗刹吼　　常时随逐群生类</p>
  <p id="a2l">时来命尽无爱心　　坏灭世间诸寿命</p>
  <p id="a2m">老病死法极猛恶　　娆乱世间诸众生</p>
  <p id="a2n">不老不死安乐门　　我出家为勤求故</p>
  <p id="a2o">三火烧然于世间　　不见世间救护者</p>
  <p id="a2p">我起救护世间心　　愿洒甘雨息诸火</p>
  <p id="a2q">世间正道皆破坏　　无目昏冥复痴暗</p>
  <p id="a2r">愿开净目施众生　　出家显示于正道</p>
  <p id="a2s">众生疑惑心所起　　乃为诸障所障覆</p>
  <p id="a2t">我愿当除恶作心　　故出家已宣正法</p>
  <p id="a2u">众生互相起违背　　伺求过失而断坏</p>
  <p id="a2v">故我出家利世间　　普愿众生息嗔恚</p>
  <p id="a2w">世间父母极亲爱　　众生慢心不尊重</p>
  <p id="a2x">欲令摧折我慢幢　　是故出家为救护</p>
  <p id="a2y">我见众生贪所覆　　由财物缘致坠堕</p>
  <p id="a2z">若能获得七圣财　　当令世间离贫苦</p>
  <p id="a30">众生互相起违害　　以无义利已资养</p>
  <p id="a31">决定破坏于自身　　是故我令离三有</p>
  <p id="a32">愚人不了于义利　　如是遍满三界中</p>
  <p id="a33">我欲利益故出家　　当示世间正义法</p>
  <p id="a34">众生耽湎于地狱　　我见极受诸苦恼</p>
  <p id="a35">种种恶毒广无边　　我出家故令解脱</p>
  <p id="a36">众生互相起杀害　　旋复畜生诸趣中</p>
  <p id="a37">起悲愿故我出家　　无依众生作依怙</p>
  <p id="a38">我见饿鬼趣众生　　极受饥渴诸苦恼</p>
  <p id="a39">我证无上大菩提　　普施最上甘露食</p>
  <p id="a3A">人中追求为大苦　　天中谢灭苦极增</p>
  <p id="a3B">了知三界诸苦深　　故我出家为救拔</p>
  <p id="a3C">世间有诸无惭者　　为欲迷乱恶众生</p>
  <p id="a3D">不择眷属及尊亲　　欲染吞食犹猪犬</p>
  <p id="a3E">着欲系属于女人　　我见众生为所缚</p>
  <p id="a3F">起无义利憍醉心　　故我出家为救护</p>
  <p id="a3G">众生破坏不自在　　恐怖至死不解脱</p>
  <p id="a3H">我出家已得菩提　　普令觉悟皆自在</p>
  <p id="a3I">白衣舍中无义利　　我见百千种过失</p>
  <p id="a3J">我今转此诸地方　　皆令出离生死际</p>
  <p id="a3K">尔时贤护等五百长者。<a id="a-3L"></a>闻佛所说发希有心。<a id="a-3M"></a>咸作是言。<a id="a-3N"></a>佛菩提者斯为广大。<a id="a-3O"></a>我等方知佛为真觉。</p>
  <p id="a3P">时诸长者异口同音。<a id="a-3Q"></a>而说偈言。</p>
  <p id="a3R">我等五百诸长者　　以老怖故来投佛</p>
  <p id="a3S">愿说无上胜法门　　出离老死苦边际</p>
  <p id="a3T">世尊圆净相清净　　已离三有得解脱</p>
  <p id="a3U">救度三有成坏门　　离三有舍令自在</p>
  <p id="a3V">离贪解脱无所畏　　离尘无垢清净心</p>
  <p id="a3W">无上善调大导师　　开明无上甘露法</p>
  <p id="a3X">无上丈夫住胜相　　天人世间无与等</p>
  <p id="a3Y">无等等者世间尊　　演上中上大悲法</p>
  <p id="a3Z">尽诸过失三垢断　　具清净目离昏冥</p>
  <p id="a3a">尘暗痴网悉蠲除　　宣说无边离尘法</p>
  <p id="a3b">悲愍世间无依怙　　三有流中为提拔</p>
  <p id="a3c">悲心中起大慈心　　速令出离善安住</p>
  <p id="a3d">憍慢痴恶生死海　　病苦违害如潮流</p>
  <p id="a3e">无救沉溺诸众生　　佛悲愍故为救度</p>
  <p id="a3f">佛身清净如金山　　圆具百种胜威光</p>
  <p id="a3g">甘美最上大梵音　　妙宝语言宣胜法</p>
  <p id="a3h">诸法自性皆清净　　本来明亮净亦然</p>
  <p id="a3i">无作作受亦不亡　　为无闻者善开示</p>
  <p id="a3j">无边名称所行善　　十力无畏自然智</p>
  <p id="a3k">意等虚空智无边　　善说沙门誓愿法</p>
  <p id="a3l">尔时世尊即起是念。<a id="a-3m"></a>此五百长者善根成熟。<a id="a-3n"></a>我今应当随其所宜为说正法。<a id="a-3o"></a>令此地方转白衣舍成出家相。<a id="a-3p"></a>尽诸有漏作证边际。</p>
  <p id="a3q">尔时世尊即于空中加趺而坐。<a id="a-3r"></a>是时五百长者。<a id="a-3s"></a>于佛世尊深生爱乐净信尊重。<a id="a-3t"></a>种种施作善妙亲近。</p>
  <p id="a3u">尔时世尊告五百长者言。<a id="a-3v"></a>汝诸长者。<a id="a-3w"></a>世间所有生老病死。<a id="a-3x"></a>忧悲苦恼愁叹轮回。<a id="a-3y"></a>如是十种诸娆乱法。<a id="a-3z"></a>汝等各欲求解脱邪。</p>
  <p id="a40">又复世间已作现作及彼当作。<a id="a-41"></a>爱非爱中起无义利。<a id="a-42"></a>如是十种诸损害事。<a id="a-43"></a>汝等各欲求解脱邪。</p>
  <p id="a44">又复世间种种见中诸险恶见。<a id="a-45"></a>所谓我人众生寿者断常无作无因不平及彼邪见。<a id="a-46"></a>如是十种诸险恶见。<a id="a-47"></a>汝等各欲求解脱邪。</p>
  <p id="a48">又复世间十大病箭。<a id="a-49"></a>所谓爱无明欲贪嗔痴慢见及成坏。<a id="a-4A"></a>如是十种诸大病箭。<a id="a-4B"></a>汝等各欲求解脱邪。</p>
  <p id="a4C">又复世间爱根本法。<a id="a-4D"></a>所谓爱故追求。<a id="a-4E"></a>追求故贪。<a id="a-4F"></a>贪故我见。<a id="a-4G"></a>我见故决定。<a id="a-4H"></a>决定故欲贪。<a id="a-4I"></a>欲贪故计着。<a id="a-4J"></a>计着故悭吝悭吝故执取。<a id="a-4K"></a>执取故不防护。<a id="a-4L"></a>不防护故生苦。<a id="a-4M"></a>如是十种爱根本法。<a id="a-4N"></a>汝等各欲求解脱邪。</p>
  <p id="a4O">又复世间邪定聚法。<a id="a-4P"></a>所谓邪见邪思惟邪语邪业邪命邪勤邪念邪定邪解脱邪智。<a id="a-4Q"></a>如是十种邪定聚法汝等各欲求解脱邪。</p>
 </body>
</html>