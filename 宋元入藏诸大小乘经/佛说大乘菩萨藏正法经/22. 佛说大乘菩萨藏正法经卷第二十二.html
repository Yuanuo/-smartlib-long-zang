<!doctype html>
<html id="z3IBUgthC" data-ver="497">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘菩萨藏正法经卷第二十二</h1>
  <h2 id="a2">持戒波罗蜜多品第七之五</h2>
  <p id="a3">尔时世尊。<a id="a-4"></a>说是义已。<a id="a-5"></a>复增教示诸大菩萨摩诃萨众。<a id="a-6"></a>说伽陀曰。</p>
  <p id="a7">应观世间能救护　　一切有情最胜因</p>
  <p id="a8">诸无边智悉了知　　获得涅盘无量乐</p>
  <p id="a9">往来殊胜获妙果　　永断世间诸苦因</p>
  <p id="aA">遍善调伏生天中　　刹那远离诸恶趣</p>
  <p id="aB">我今速得见诸佛　　远离一切苦难因</p>
  <p id="aC">世间伏藏无有边　　随意自在悉获得</p>
  <p id="aD">一切资财与珍宝　　随念应现于世间</p>
  <p id="aE">八功德水亦复然　　河沙池沼悉澄湛</p>
  <p id="aF">免离种种丑陋因　　一切不生诸苦恼</p>
  <p id="aG">聋盲癞病等因缘　　善调伏者获妙果</p>
  <p id="aH">所有世间诸患者　　若完若缺众生类</p>
  <p id="aI">背伛癵躄矬陋形　　诸染着故悉减没</p>
  <p id="aJ">远离一切异类相　　当获最上殊胜报</p>
  <p id="aK">面貌具足悉圆美　　善调伏者得妙果</p>
  <p id="aL">色相端严大名称　　诸天咸来伸供养</p>
  <p id="aM">八部皆生恭敬心　　一切有情亦如是</p>
  <p id="aN">复次善调伏者得此果利。<a id="a-O"></a>除灭一切诸恶趣已。<a id="a-P"></a>然后得生诸天界中。<a id="a-Q"></a>速疾成就大菩提果。<a id="a-R"></a>善调伏者得此果利。<a id="a-S"></a>善解一切诸有情心。<a id="a-T"></a>善能通达诸有情行。<a id="a-U"></a>行七步已。<a id="a-V"></a>于诸世间发大音声。<a id="a-W"></a>于诸识中获大智慧最胜解脱。<a id="a-X"></a>皆得成就最上智慧。<a id="a-Y"></a>与诸有情皆悉明了。<a id="a-Z"></a>于智慧中善能安立。<a id="a-a"></a>最胜智慧皆悉清净。<a id="a-b"></a>于诸佛所皆悉成就。<a id="a-c"></a>于诸体性智慧明了。<a id="a-d"></a>于自他中皆悉成就。<a id="a-e"></a>若诸有情具智慧力。<a id="a-f"></a>于诸作用皆悉成就。<a id="a-g"></a>善能如是宣说此义。<a id="a-h"></a>少欲有情悉无愿力。<a id="a-i"></a>多贪有情皆悉迷着。<a id="a-j"></a>罪业因缘皆悉增上。<a id="a-k"></a>积集恶业无量无边。<a id="a-l"></a>于诸正法不能信受。<a id="a-m"></a>若有有情诸少欲者。<a id="a-n"></a>于正法中不生尊重。<a id="a-o"></a>于诸有情不生恭敬极嗔恚相生染污心。<a id="a-p"></a>自谓已得阿罗汉果。<a id="a-q"></a>所有世间衰老病者诸大苦恼悉集其身。<a id="a-r"></a>彼人获得如是果报。<a id="a-s"></a>所有一切诸不善相。<a id="a-t"></a>虚受应供诸饮食等。<a id="a-u"></a>作不善业当堕地狱。<a id="a-v"></a>不能持彼清净戒行。<a id="a-w"></a>何况复得阿罗汉果。<a id="a-x"></a>若生信解造诸塔庙。<a id="a-y"></a>发恭敬心得生善处。<a id="a-z"></a>如是持戒修行业已。<a id="a-10"></a>舍利子。<a id="a-11"></a>诸菩萨摩诃萨。<a id="a-12"></a>求趣大乘正法藏者。<a id="a-13"></a>应当亲近诸轨范师。<a id="a-14"></a>而常获得无量善法。<a id="a-15"></a>如是如是称赞功德。<a id="a-16"></a>皆悉获得诸善果报。<a id="a-17"></a>然后转增无量无边不可思不可量不可数无边功德。<a id="a-18"></a>如是成已。<a id="a-19"></a>舍利子。<a id="a-1A"></a>菩萨摩诃萨。<a id="a-1B"></a>安住菩萨藏者。<a id="a-1C"></a>得善调伏清净戒行圆满具足。<a id="a-1D"></a>诸菩萨行皆悉成办。<a id="a-1E"></a>云何名为戒行清净悉得圆满。<a id="a-1F"></a>舍利子。<a id="a-1G"></a>菩萨摩诃萨有十种行相。<a id="a-1H"></a>何等为十。<a id="a-1I"></a>一者一切有情于菩萨所不生娆害。<a id="a-1J"></a>二者菩萨于诸有情所有财宝不生贪着。<a id="a-1K"></a>三者菩萨远离一切诸有眷属。<a id="a-1L"></a>四者菩萨于诸有情不生欺诳。<a id="a-1M"></a>五者菩萨于诸有情及自眷属。<a id="a-1N"></a>不起离间诸恶语言。<a id="a-1O"></a>六者菩萨于无量劫。<a id="a-1P"></a>以柔软语化利有情。<a id="a-1Q"></a>七者菩萨于诸有情不发绮语。<a id="a-1R"></a>八者菩萨于诸有情资生之具不生贪爱。<a id="a-1S"></a>九者菩萨于诸有情不生嗔恚。<a id="a-1T"></a>所有诽谤皆能忍受。<a id="a-1U"></a>十者菩萨远离邪见。<a id="a-1V"></a>亦不归依诸天趣故。<a id="a-1W"></a>舍利子。<a id="a-1X"></a>此十种法。<a id="a-1Y"></a>皆是菩萨摩诃萨清净戒行具足之相。</p>
  <p id="a1Z">复次舍利子。<a id="a-1a"></a>菩萨摩诃萨。<a id="a-1b"></a>复有十种清净戒行。<a id="a-1c"></a>何等为十。<a id="a-1d"></a>一者菩萨于诸戒行坚持不破。<a id="a-1e"></a>不被无明之所侵娆。<a id="a-1f"></a>二者菩萨坚持戒行绝诸瑕玼。<a id="a-1g"></a>于诸险难而不生故。<a id="a-1h"></a>三者菩萨坚持禁戒。<a id="a-1i"></a>于诸烦恼杂染等事悉皆远离。<a id="a-1j"></a>四者菩萨持戒清净。<a id="a-1k"></a>于洁白法常不远离。<a id="a-1l"></a>五者菩萨持诸禁戒。<a id="a-1m"></a>常行平等随心自在。<a id="a-1n"></a>六者菩萨坚持禁戒。<a id="a-1o"></a>于诸智者不生毁谤而得安隐。<a id="a-1p"></a>七者菩萨坚持禁戒。<a id="a-1q"></a>而皆远离一切过失。<a id="a-1r"></a>八者菩萨坚持禁戒密护诸根令不起故。<a id="a-1s"></a>九者菩萨坚持禁戒。<a id="a-1t"></a>防护诸根初中后时皆悉成就。<a id="a-1u"></a>十者菩萨坚持禁戒。<a id="a-1v"></a>于正念中普尽无余皆悉圆满。<a id="a-1w"></a>舍利子。<a id="a-1x"></a>此十种法。<a id="a-1y"></a>菩萨摩诃萨皆悉成就。</p>
  <p id="a1z">复次舍利子。<a id="a-20"></a>菩萨摩诃萨。<a id="a-21"></a>复有十种持戒行相。<a id="a-22"></a>何等为十。<a id="a-23"></a>一者菩萨坚持禁戒。<a id="a-24"></a>于诸饮食少欲知足。<a id="a-25"></a>二者菩萨坚持禁戒。<a id="a-26"></a>断贪嗔痴生喜足故。<a id="a-27"></a>三者菩萨坚持禁戒。<a id="a-28"></a>于其身心不生贪爱。<a id="a-29"></a>四者菩萨坚持禁戒。<a id="a-2A"></a>远离一切诸女人故。<a id="a-2B"></a>行住坐卧居旷野中。<a id="a-2C"></a>五者菩萨坚持禁戒。<a id="a-2D"></a>行头陀行常不忘失诸功德故。<a id="a-2E"></a>六者菩萨坚持禁戒。<a id="a-2F"></a>自在成办诸善根故。<a id="a-2G"></a>七者菩萨坚持禁戒。<a id="a-2H"></a>于胜种族常生欢喜。<a id="a-2I"></a>亦不正视余诸相好。<a id="a-2J"></a>八者菩萨坚持禁戒。<a id="a-2K"></a>言行相应于人天中不生欺诳。<a id="a-2L"></a>九者菩萨坚持禁戒。<a id="a-2M"></a>于自身中常行伺察。<a id="a-2N"></a>自心决定不生过失。<a id="a-2O"></a>于他过失亦不起见常行庇护。<a id="a-2P"></a>十者菩萨坚持禁戒。<a id="a-2Q"></a>以四摄法化利有情常不弃舍。<a id="a-2R"></a>舍利子。<a id="a-2S"></a>如是十法。<a id="a-2T"></a>菩萨摩诃萨。<a id="a-2U"></a>皆能圆满清净戒行。</p>
  <p id="a2V">复次舍利子。<a id="a-2W"></a>菩萨摩诃萨。<a id="a-2X"></a>复有十种清净圆满戒行之相。<a id="a-2Y"></a>何等为十。<a id="a-2Z"></a>一者菩萨坚持禁戒。<a id="a-2a"></a>于佛信解不生退屈。<a id="a-2b"></a>二者菩萨坚持禁戒。<a id="a-2c"></a>于正法中常能拥护。<a id="a-2d"></a>三者菩萨坚持禁戒。<a id="a-2e"></a>于大众中常生尊重。<a id="a-2f"></a>四者菩萨坚持禁戒。<a id="a-2g"></a>趣求菩提志意柔和。<a id="a-2h"></a>于无上果心不暂舍。<a id="a-2i"></a>五者菩萨坚持禁戒。<a id="a-2j"></a>于诸善友常能亲近。<a id="a-2k"></a>复能积集诸善功德。<a id="a-2l"></a>六者菩萨坚持禁戒。<a id="a-2m"></a>于诸恶友而常远离。<a id="a-2n"></a>于不善法皆能弃舍。<a id="a-2o"></a>七者菩萨坚持禁戒。<a id="a-2p"></a>于诸有情常起慈心而生愍念。<a id="a-2q"></a>八者菩萨坚持禁戒。<a id="a-2r"></a>于诸有情常起悲心。<a id="a-2s"></a>于险难中而常救护。<a id="a-2t"></a>九者菩萨坚持禁戒。<a id="a-2u"></a>爱乐正法如游园观生大喜乐。<a id="a-2v"></a>十者菩萨坚持禁戒。<a id="a-2w"></a>于违顺境心常舍离皆悉平等。<a id="a-2x"></a>舍利子。<a id="a-2y"></a>此十种戒行之相。<a id="a-2z"></a>菩萨摩诃萨。<a id="a-30"></a>皆能如是清净圆满。</p>
  <p id="a31">复次舍利子。<a id="a-32"></a>菩萨摩诃萨。<a id="a-33"></a>复有十种清净行相。<a id="a-34"></a>何等为十。<a id="a-35"></a>一者菩萨坚持禁戒。<a id="a-36"></a>于诸施度善能调伏一切有情。<a id="a-37"></a>二者菩萨坚持禁戒。<a id="a-38"></a>常行忍辱于自己心而常防护。<a id="a-39"></a>三者菩萨坚持禁戒。<a id="a-3A"></a>于诸善法精进不退。<a id="a-3B"></a>四者菩萨坚持禁戒于诸定聚而常加行不生散乱。<a id="a-3C"></a>五者菩萨坚持禁戒。<a id="a-3D"></a>于胜慧中常乐多闻而无厌足。<a id="a-3E"></a>六者菩萨坚持禁戒。<a id="a-3F"></a>于菩萨藏而求正法。<a id="a-3G"></a>常修闻慧坚固无懈。<a id="a-3H"></a>七者菩萨坚持禁戒。<a id="a-3I"></a>而常伺察诸无常法。<a id="a-3J"></a>志求菩提不惜身命。<a id="a-3K"></a>八者菩萨坚持禁戒。<a id="a-3L"></a>于自寿命而常伺察如梦如幻刹那生灭。<a id="a-3M"></a>九者菩萨坚持禁戒。<a id="a-3N"></a>于自意愿及诸有情。<a id="a-3O"></a>一切善行清净圆满。<a id="a-3P"></a>十者菩萨坚持禁戒。<a id="a-3Q"></a>以持戒力愿于当来生佛会中。<a id="a-3R"></a>及诸有情悉同圆满清净戒行。<a id="a-3S"></a>舍利子。<a id="a-3T"></a>菩萨摩诃萨。<a id="a-3U"></a>皆能圆满如是十种清净戒相。<a id="a-3V"></a>舍利子。<a id="a-3W"></a>菩萨摩诃萨。<a id="a-3X"></a>如是圆满清净戒行。<a id="a-3Y"></a>当获天上及于人间种种吉祥殊胜妙果。<a id="a-3Z"></a>菩萨于诸世间种种事业。<a id="a-3a"></a>悉皆明了。<a id="a-3b"></a>菩萨于诸世间种种妙欲悉能施与。<a id="a-3c"></a>一切有情而不自着。<a id="a-3d"></a>菩萨行慈行时。<a id="a-3e"></a>与诸有情等行慈行。<a id="a-3f"></a>互相怜愍而无损害。<a id="a-3g"></a>菩萨行菩萨行时。<a id="a-3h"></a>深信正法而无虚妄。<a id="a-3i"></a>复于一切有情。<a id="a-3j"></a>皆生父母之想。<a id="a-3k"></a>复于一切有情。<a id="a-3l"></a>亲近随顺而生信爱。<a id="a-3m"></a>于有为法。<a id="a-3n"></a>念念而生无常之想。<a id="a-3o"></a>于有为行皆生觉悟。<a id="a-3p"></a>于自身命而能弃舍故。<a id="a-3q"></a>得圆满清净戒行。<a id="a-3r"></a>尔时世尊。<a id="a-3s"></a>为诸菩萨说伽陀曰。</p>
  <p id="a3t">色相光明妙无比　　宣说诸佛正法门</p>
  <p id="a3u">清净禁戒坚护持　　法身上妙当获得</p>
  <p id="a3v">远离愚盲诸苦恼　　癃残百疾不能侵</p>
  <p id="a3w">清净禁戒坚护持　　当获诸根悉圆满</p>
  <p id="a3x">势力广大无与等　　威德炽盛亦复然</p>
  <p id="a3y">智慧猛利超世间　　降伏一切诸魔障</p>
  <p id="a3z">以慧爱力摄群动　　能破一切诸疑网</p>
  <p id="a40">天龙八部咸归依　　国王王属皆供养</p>
  <p id="a41">能离一切诸恐怖　　安住禁戒无退转</p>
  <p id="a42">不堕一切恶趣中　　行大法故具名称</p>
  <p id="a43">一切有情着睡眠　　菩萨而能常警觉</p>
  <p id="a44">复能游往遍四方　　为利有情求善法</p>
  <p id="a45">最上珍宝及妻妾　　离我执故悉能舍</p>
  <p id="a46">为求无上大菩提　　安住圆满清净戒</p>
  <p id="a47">为求无上正法故　　于诸佛教生尊重</p>
  <p id="a48">常作世间人中师　　能广供养于塔庙</p>
  <p id="a49">能除一切嗔恚心　　于诸恶作悉能忍</p>
  <p id="a4A">以忍辱力而自安　　一切诽谤皆不动</p>
  <p id="a4B">能于言行悉相应　　一切时中无虚妄</p>
  <p id="a4C">当坐菩提大道场　　三千世界悉震动</p>
  <p id="a4D">而能尽求诸佛法　　亦不归依诸天趣</p>
  <p id="a4E">弃舍外道邪见心　　无上菩提誓成就</p>
  <p id="a4F">一切器杖及毒药　　有情持以互相害</p>
  <p id="a4G">菩萨救护于其中　　是故名为大智者</p>
  <p id="a4H">我于俱胝多劫中　　愍念一切含生类</p>
  <p id="a4I">若见受其苦恼时　　委身代彼无懈倦</p>
  <p id="a4J">一切有情多虚诳　　来菩萨所欲侵夺</p>
  <p id="a4K">造诸恶业阎浮中　　唯佛正法能除断</p>
  <p id="a4L">能施一切诸珍宝　　而常亲近诸善友</p>
  <p id="a4M">若诸有情侵害时　　终不起于恚恶意</p>
  <p id="a4N">一切有情身边处　　而常弃舍愚夫法</p>
  <p id="a4O">诸佛妙行获圆成　　清净戒足常不舍</p>
  <p id="a4P">而常善住诸佛法　　亦能于法皆随转</p>
  <p id="a4Q">菩提行愿悉能行　　得成正觉菩提果</p>
  <p id="a4R">净证三明甘露法　　亦常善住于戒蕴</p>
  <p id="a4S">一切法习悉能成　　天上人间获妙供</p>
  <p id="a4T">为求一切无上法　　于诸事业悉明了</p>
  <p id="a4U">善解有情取舍心　　堪受人天诸供养</p>
  <p id="a4V">宣说最上甘露法　　于戒蕴中常清净</p>
  <p id="a4W">悟了无上菩提因　　一切魔障悉远离</p>
  <p id="a4X">诣菩提树安坐已　　譬如日月照世间</p>
  <p id="a4Y">具大威德炽盛光　　于世间中为最上</p>
  <p id="a4Z">慧眼最上出世间　　于无畏语先成就</p>
  <p id="a4a">示正道已悉圆成　　当施有情诸无畏</p>
  <p id="a4b">菩萨不起爱乐心　　于身命财能弃舍</p>
  <p id="a4c">世间珍宝无所贪　　当证无上菩提果</p>
  <p id="a4d">众等不舍菩提道　　具足持戒常精进</p>
  <p id="a4e">而能安住正法中　　远离一切诸谄诳</p>
  <p id="a4f">菩萨安住戒蕴中　　世间或有谄诳者</p>
  <p id="a4g">来菩萨所伸语言　　以真实语而教示</p>
  <p id="a4h">或有常持衣钵者　　多行谄诳而不实</p>
  <p id="a4i">欲施菩萨而无施　　菩萨正念无所动</p>
  <p id="a4j">复次舍利子。<a id="a-4k"></a>如是菩萨摩诃萨。<a id="a-4l"></a>圆满清净诸戒行已。<a id="a-4m"></a>于诸世间有为法中不生爱乐。<a id="a-4n"></a>于诸有情常生母想。<a id="a-4o"></a>于五欲中生无著想。<a id="a-4p"></a>了知世法悉皆无相。<a id="a-4q"></a>心行平等无诸险恶。<a id="a-4r"></a>现前成办菩萨之行。<a id="a-4s"></a>何以故。<a id="a-4t"></a>菩萨摩诃萨。<a id="a-4u"></a>行平等心时。<a id="a-4v"></a>不离涅槃。<a id="a-4w"></a>若染污心而生执着。<a id="a-4x"></a>令诸险恶转生增胜。<a id="a-4y"></a>眼着色故。<a id="a-4z"></a>菩萨了知从识心生。<a id="a-50"></a>烦恼虚假。<a id="a-51"></a>离自性故而皆断灭。<a id="a-52"></a>于诸攀缘而生计执。<a id="a-53"></a>非真实法而为善法。<a id="a-54"></a>菩萨知是虚妄自内心起。<a id="a-55"></a>而生胜解。<a id="a-56"></a>于诸烦恼尽得解脱。<a id="a-57"></a>身亦解脱。<a id="a-58"></a>于贪嗔痴悉皆尽故。<a id="a-59"></a>何以故。<a id="a-5A"></a>此之贪法刹那尽故。<a id="a-5B"></a>若或别有贪法。<a id="a-5C"></a>若或别有尽法。<a id="a-5D"></a>悉皆真实。<a id="a-5E"></a>如是贪法真实了知。<a id="a-5F"></a>真实尽故。</p>
  <p id="a5G">复次舍利子。<a id="a-5H"></a>然此贪法非于内心真实所起。<a id="a-5I"></a>是遍计故。<a id="a-5J"></a>彼人于法。<a id="a-5K"></a>若生分别亦非真实。<a id="a-5L"></a>若于真实知非真实。<a id="a-5M"></a>于诸苦恼而皆解脱。<a id="a-5N"></a>若离苦恼名真实者。<a id="a-5O"></a>彼真实无诸苦恼。<a id="a-5P"></a>性本清净是涅盘义。<a id="a-5Q"></a>本非贪法。<a id="a-5R"></a>何以故。<a id="a-5S"></a>是涅盘中非想念故。<a id="a-5T"></a>彼贪尽处而是涅盘。<a id="a-5U"></a>若见贪尽而非贪尽。<a id="a-5V"></a>若见涅盘而非涅盘。<a id="a-5W"></a>而乃是名真实涅盘。<a id="a-5X"></a>何以故。<a id="a-5Y"></a>贪及涅盘自性无异。<a id="a-5Z"></a>本性和合。<a id="a-5a"></a>智者于此。<a id="a-5b"></a>知彼自性而求涅盘。<a id="a-5c"></a>若非真实而皆虚假。<a id="a-5d"></a>彼虚假中自性空故。<a id="a-5e"></a>云何名空。<a id="a-5f"></a>为其计执我我所故。<a id="a-5g"></a>而或计执我性常故。<a id="a-5h"></a>而或计执我性断故。<a id="a-5i"></a>而或计执一切诸法悉无变异。<a id="a-5j"></a>若无我人及无寿者。<a id="a-5k"></a>毕竟不生贪嗔痴法。<a id="a-5l"></a>彼法若生此法定有。<a id="a-5m"></a>是故复生我我所故。<a id="a-5n"></a>于我我所而皆复起一切行故。<a id="a-5o"></a>舍利子。<a id="a-5p"></a>起一切行者。<a id="a-5q"></a>由其四种积集之行。<a id="a-5r"></a>何等为四。<a id="a-5s"></a>一者身积集行。<a id="a-5t"></a>二者语积集行。<a id="a-5u"></a>为于寻伺发粗恶语。<a id="a-5v"></a>所作行业娆恼他故。<a id="a-5w"></a>三者心积集行。<a id="a-5x"></a>四者想积集行。<a id="a-5y"></a>为于自他计执想念故。<a id="a-5z"></a>诸有情悉被缠缚。<a id="a-60"></a>(此上文标四行内二有解二阙解文梵本元无不可添足)</p>
  <p id="a61">复次舍利子。<a id="a-62"></a>菩萨摩诃萨。<a id="a-63"></a>见诸有情。<a id="a-64"></a>如是色相。<a id="a-65"></a>如是计想。<a id="a-66"></a>如是颠倒。<a id="a-67"></a>而皆不能与诸菩萨同修胜行。<a id="a-68"></a>而生解了。<a id="a-69"></a>何以故。<a id="a-6A"></a>菩萨摩诃萨。<a id="a-6B"></a>若与有情同修行时。<a id="a-6C"></a>恐彼损减。<a id="a-6D"></a>而我常求无畏法故。<a id="a-6E"></a>舍利子。<a id="a-6F"></a>菩萨摩诃萨如是缘故。<a id="a-6G"></a>于一切有情而生信重无有疑惑。<a id="a-6H"></a>舍利子。<a id="a-6I"></a>云何菩萨而生信重。<a id="a-6J"></a>菩萨摩诃萨。<a id="a-6K"></a>于一切有情如父母想。<a id="a-6L"></a>舍利子。<a id="a-6M"></a>菩萨摩诃萨。<a id="a-6N"></a>于一切有情无有遗余。<a id="a-6O"></a>而于无边世界。<a id="a-6P"></a>无始时来一切有情。<a id="a-6Q"></a>皆悉曾为我之父母眷属。<a id="a-6R"></a>时彼有情。<a id="a-6S"></a>以贪爱故而生忘失。<a id="a-6T"></a>不记曾为父母眷属。<a id="a-6U"></a>复起嗔恙心时亦皆忘失曾为父母眷属。<a id="a-6V"></a>遂生弃舍。<a id="a-6W"></a>舍利子。<a id="a-6X"></a>菩萨摩诃萨。<a id="a-6Y"></a>以此缘故而为譬喻。<a id="a-6Z"></a>应当了知。<a id="a-6a"></a>菩萨摩诃萨于一切有情。<a id="a-6b"></a>常生眷属之想。<a id="a-6c"></a>舍利子。<a id="a-6d"></a>于过去无量无数阿僧祇劫。<a id="a-6e"></a>复于不可说不可说无边广大不可思议世。<a id="a-6f"></a>时于彼世中有佛。<a id="a-6g"></a>名为最上众如来应供正遍知明行足善逝世间解无上士调御丈夫天人师佛世尊。<a id="a-6h"></a>出现于世。<a id="a-6i"></a>住于世间九十俱胝岁有九十俱胝那踰多大声闻众。<a id="a-6j"></a>诸菩萨摩诃萨。<a id="a-6k"></a>悉来集会。<a id="a-6l"></a>时彼会中有一菩萨摩诃萨。<a id="a-6m"></a>得正念住。<a id="a-6n"></a>而生王宫胜种族中。<a id="a-6o"></a>当初生已。<a id="a-6p"></a>其王及后。<a id="a-6q"></a>各令八万四千采女而为侍卫。<a id="a-6r"></a>于是太子色相殊妙。<a id="a-6s"></a>身体端直洁白圆满。<a id="a-6t"></a>诸相具足人所乐见。<a id="a-6u"></a>由是外族眷属。<a id="a-6v"></a>见是太子威严色相。<a id="a-6w"></a>而皆来集亲近侍卫。<a id="a-6x"></a>舍利子。<a id="a-6y"></a>时彼太子有三善友。<a id="a-6z"></a>共营所居殊妙楼阁。<a id="a-70"></a>谓于热时雨时寒时。<a id="a-71"></a>于三时中而为娱乐。<a id="a-72"></a>游往安住各遂其宜。<a id="a-73"></a>复有千万人众。<a id="a-74"></a>悉来随时。<a id="a-75"></a>各奏音乐而共嬉戏。<a id="a-76"></a>亲近承事供给。<a id="a-77"></a>普遍发诸妙声。<a id="a-78"></a>皆悉和合。<a id="a-79"></a>时彼太子忽然思念生灭之法。<a id="a-7A"></a>息其音乐。<a id="a-7B"></a>寻思乐声从何而来。<a id="a-7C"></a>从何发生。<a id="a-7D"></a>何处是灭。<a id="a-7E"></a>云何是生。<a id="a-7F"></a>云何是灭。<a id="a-7G"></a>昼夜思念曾无睡眠。<a id="a-7H"></a>惟念无常厌离生灭。<a id="a-7I"></a>舍利子。<a id="a-7J"></a>此菩萨摩诃萨。<a id="a-7K"></a>得正念已。<a id="a-7L"></a>于四万岁心常厌离音乐之声。<a id="a-7M"></a>复于四万岁中。<a id="a-7N"></a>不乐世间所有诸欲。<a id="a-7O"></a>时彼菩萨未出家时。<a id="a-7P"></a>常勤修习四禅诸定。<a id="a-7Q"></a>而得成办五种神通。<a id="a-7R"></a>从自舍宅腾空。<a id="a-7S"></a>往诣最上众如来之所。<a id="a-7T"></a>亲近瞻仰礼拜供养。<a id="a-7U"></a>欲问世尊诸善法要。<a id="a-7V"></a>舍利子。<a id="a-7W"></a>是时最上众如来已般涅盘。<a id="a-7X"></a>时彼菩萨而伸请问。<a id="a-7Y"></a>诸大比丘及善男子。<a id="a-7Z"></a>最上众如来已涅盘邪。<a id="a-7a"></a>善男子。<a id="a-7b"></a>我最上众如来已般涅盘菩萨闻是语已悲啼号泣闷绝躄地。<a id="a-7c"></a>良久乃苏。<a id="a-7d"></a>时彼菩萨忆念如来说伽陀曰。</p>
  <p id="a7e">我佛明照于世间　　超一切法登彼岸</p>
  <p id="a7f">诸放逸行已远离　　清净妙果得成就</p>
  <p id="a7g">我于百千俱胝劫　　难值如来出世间</p>
  <p id="a7h">不逢供养染障深　　自舍如来谁救护</p>
  <p id="a7i">世间慈母非善友　　亦不称赞于如来</p>
  <p id="a7j">多生正法未曾闻　　于佛世尊难值遇</p>
  <p id="a7k">世间慈父非善友　　令我耽着于五欲</p>
  <p id="a7l">随顺五欲增染心　　使我不见如来相</p>
  <p id="a7m">我佛六十种妙音　　未尝得闻于佛所</p>
  <p id="a7n">故于善恶不能知　　令我永没生死海</p>
  <p id="a7o">复于多劫不遇佛　　于诸世间生愍念</p>
  <p id="a7p">发。<a id="a-7q"></a>愍念中悉能行　　了一切法到彼岸</p>
  <p id="a7r">我于俱胝多劫中　　不曾亲近供养佛</p>
  <p id="a7s">以放逸故历多生　　由是深障不见佛</p>
  <p id="a7t">我闻如来出于世　　到佛所已般涅盘</p>
  <p id="a7u">父母恩爱为所缠　　令我不得见调御</p>
  <p id="a7v">若值如来久住世　　我必得聆于正法</p>
  <p id="a7w">广修供养亲近时　　六十妙音闻具足</p>
  <p id="a7x">六十妙音本清净　　三世如来咸具足</p>
  <p id="a7y">我虽生住于世间　　不得亲闻梵音响</p>
  <p id="a7z">我生缘业多重障　　佛灭度已而来此</p>
  <p id="a80">诸佛正法藏甚深　　无能开示于我等</p>
 </body>
</html>