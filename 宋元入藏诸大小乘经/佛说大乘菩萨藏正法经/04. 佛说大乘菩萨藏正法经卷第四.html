<!doctype html>
<html id="z3IBUgTgu" data-ver="343">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘菩萨藏正法经卷第四</h1>
  <h2 id="a2">长者贤护品第一之四</h2>
  <p id="a3">复次佛告诸长者言。<a id="a-4"></a>一切法无观无不观。<a id="a-5"></a>何以故。<a id="a-6"></a>离生住灭故。<a id="a-7"></a>一切法无转无作。<a id="a-8"></a>离心意识故。<a id="a-9"></a>一切法系属于缘。<a id="a-A"></a>自性无力故。</p>
  <p id="aB">又诸长者。<a id="a-C"></a>眼者四大所造。<a id="a-D"></a>无常无强而不究竟。<a id="a-E"></a>无坚无力速朽之法。<a id="a-F"></a>斯不可信。<a id="a-G"></a>多苦多恼众病所集。<a id="a-H"></a>是故诸长者。<a id="a-I"></a>眼无依止亦无造作。<a id="a-J"></a>耳鼻舌身意。<a id="a-K"></a>亦复如是。<a id="a-L"></a>四大所造。<a id="a-M"></a>无常无强而不究竟。<a id="a-N"></a>无坚无力速朽之法。<a id="a-O"></a>斯不可信。<a id="a-P"></a>多苦多恼众病所集。<a id="a-Q"></a>是故诸长者。<a id="a-R"></a>意无依止亦无造作。<a id="a-S"></a>诸长者。<a id="a-T"></a>是等诸法应如是学。<a id="a-U"></a>此眼如聚沫不可撮摩。<a id="a-V"></a>眼如浮泡不得久立。<a id="a-W"></a>眼如阳焰。<a id="a-X"></a>从业烦恼渴爱所生。<a id="a-Y"></a>眼如芭蕉自体无实。<a id="a-Z"></a>眼如幻化从颠倒起。<a id="a-a"></a>眼如梦寐为虚妄见。<a id="a-b"></a>眼如其响系属于缘。<a id="a-c"></a>眼如影像由业对现。<a id="a-d"></a>眼如浮云刹那离相。<a id="a-e"></a>眼如电光须臾变灭。<a id="a-f"></a>此限无主为如地。<a id="a-g"></a>此眼无我为如水。<a id="a-h"></a>此眼无众生为如火。<a id="a-i"></a>此眼无寿为如风。<a id="a-j"></a>此眼无人犹如虚空。<a id="a-k"></a>此眼不实四大为家。<a id="a-l"></a>此眼性空离我我所。<a id="a-m"></a>此眼无知如草木瓦砾。<a id="a-n"></a>此眼无作风力所转。<a id="a-o"></a>此眼为空不净充满。<a id="a-p"></a>此眼虚伪。<a id="a-q"></a>虽复治事莹饰终归散灭。<a id="a-r"></a>此眼如丘井为老所逼。<a id="a-s"></a>此眼毕竟无边际处。<a id="a-t"></a>后当归死。<a id="a-u"></a>诸长者。<a id="a-v"></a>汝等当知。<a id="a-w"></a>眼既如是。<a id="a-x"></a>耳鼻舌身意其义亦然。<a id="a-y"></a>总略乃至彼一切法应如是知。<a id="a-z"></a>诸愚夫异空。<a id="a-10"></a>于彼一切所欲法中。<a id="a-11"></a>而生爱着。<a id="a-12"></a>谓眼耳鼻舌身意。<a id="a-13"></a>色声香味触法。</p>
  <p id="a14">又复于彼色蕴受蕴想蕴行蕴识蕴。<a id="a-15"></a>眼界色界眼识界。<a id="a-16"></a>乃至意界法界意识界。</p>
  <p id="a17">地界水界火界风界空界识界。<a id="a-18"></a>此等法中所欲爱着。<a id="a-19"></a>乃至一切有为无为名相法中所欲爱着。<a id="a-1A"></a>是故诸长者。<a id="a-1B"></a>汝等当于所欲法中勿生爱着。<a id="a-1C"></a>谓妻子舍宅财宝等法。<a id="a-1D"></a>勿生贪取。<a id="a-1E"></a>当发净信舍家出家。<a id="a-1F"></a>得出家已不生乐欲。<a id="a-1G"></a>无乐欲故圆具净戒。<a id="a-1H"></a>修持清净波罗提木叉之法。<a id="a-1I"></a>圆满洁白法式仪范。<a id="a-1J"></a>乃至小罪犹怀大惧。<a id="a-1K"></a>诸长者若如是学。<a id="a-1L"></a>即得戒蕴具足。<a id="a-1M"></a>戒具足故。<a id="a-1N"></a>耳鼻舌身意。<a id="a-1O"></a>色声香味触法。<a id="a-1P"></a>而无所取。</p>
  <p id="a1Q">色蕴受蕴想蕴行蕴识蕴。<a id="a-1R"></a>而无所取。<a id="a-1S"></a>眼界色界眼识界。<a id="a-1T"></a>乃至意界法界意识界。<a id="a-1U"></a>而无所取。</p>
  <p id="a1V">地界水界火界风界空界识界。<a id="a-1W"></a>而无所取。<a id="a-1X"></a>总略而言。<a id="a-1Y"></a>彼一切法都无所取。<a id="a-1Z"></a>以无取故即无减失。<a id="a-1a"></a>何法无减失。<a id="a-1b"></a>谓眼耳鼻舌身意。<a id="a-1c"></a>色声香味触法无减失。</p>
  <p id="a1d">色蕴受蕴想蕴行蕴识蕴无减失。</p>
  <p id="a1e">眼界色界眼识界。<a id="a-1f"></a>乃至意界法界意识界无减失。</p>
  <p id="a1g">地界水界火界风界空界识界无减失。<a id="a-1h"></a>此等诸法。<a id="a-1i"></a>若无减失即无染污。<a id="a-1j"></a>无染污故即速得轻安。<a id="a-1k"></a>何法轻安。<a id="a-1l"></a>谓无所见。<a id="a-1m"></a>若无所见即一切所向。<a id="a-1n"></a>无有少法而作障碍。<a id="a-1o"></a>若无障碍即自无所害。<a id="a-1p"></a>他无所害。<a id="a-1q"></a>自他无所害。<a id="a-1r"></a>由无害故心无所坏。<a id="a-1s"></a>即能趣入彼无余依清净涅盘。</p>
  <p id="a1t">又诸长者。<a id="a-1u"></a>所言入者。<a id="a-1v"></a>何所入邪。<a id="a-1w"></a>谓非眼所入。<a id="a-1x"></a>非耳鼻舌身意所入。<a id="a-1y"></a>又诸长者。<a id="a-1z"></a>若执眼从缘成。<a id="a-20"></a>此即着我我所离于涅盘。<a id="a-21"></a>云何离涅盘。<a id="a-22"></a>谓贪故离涅盘。<a id="a-23"></a>嗔故离涅盘。<a id="a-24"></a>痴故离涅盘。<a id="a-25"></a>无智故离涅盘。<a id="a-26"></a>诸长者。<a id="a-27"></a>无智者不离过去。<a id="a-28"></a>不离未来。<a id="a-29"></a>不离现在。<a id="a-2A"></a>决定无智离智所生。<a id="a-2B"></a>何名为智所谓尽智。<a id="a-2C"></a>何名尽智。<a id="a-2D"></a>谓即过去无尽智。<a id="a-2E"></a>未来无尽智。<a id="a-2F"></a>现在无尽智。<a id="a-2G"></a>缘法无智离智所生。<a id="a-2H"></a>彼无智离智。<a id="a-2I"></a>即眼从缘离智所生。<a id="a-2J"></a>眼者无我。<a id="a-2K"></a>若无我即无取。<a id="a-2L"></a>若无取即无舍。<a id="a-2M"></a>若无舍即解脱。<a id="a-2N"></a>云何解脱。<a id="a-2O"></a>谓我执解脱。<a id="a-2P"></a>众生执解脱。<a id="a-2Q"></a>寿者执解脱。<a id="a-2R"></a>人执解脱。<a id="a-2S"></a>断常执解脱。<a id="a-2T"></a>一切执解脱。<a id="a-2U"></a>分别执解脱。<a id="a-2V"></a>彼无分别已。<a id="a-2W"></a>即无能分别所分别。<a id="a-2X"></a>法无分别亦不离分别。<a id="a-2Y"></a>云何无分别。<a id="a-2Z"></a>谓我我所俱无分别。<a id="a-2a"></a>若我无分别即无取舍。<a id="a-2b"></a>若无取舍即所入解脱。<a id="a-2c"></a>若法离系。<a id="a-2d"></a>若法非离系皆得出离。<a id="a-2e"></a>何所离邪。<a id="a-2f"></a>谓离一切苦。<a id="a-2g"></a>诸长者。<a id="a-2h"></a>当求如是出离之法。<a id="a-2i"></a>然于是中无法可取。<a id="a-2j"></a>何以故。<a id="a-2k"></a>若有所取即生怖畏。</p>
  <p id="a2l">尔时世尊。<a id="a-2m"></a>欲重宣明如是等义。<a id="a-2n"></a>说伽陀曰。</p>
  <p id="a2o">以取法故即生怖　　由怖当堕恶趣中</p>
  <p id="a2p">若见如是怖起因　　识法有故而生取</p>
  <p id="a2q">若能如理观正道　　慧光明见破诸暗</p>
  <p id="a2r">见故即得胜慧明　　当知异性无所得</p>
  <p id="a2s">应当审观诸空处　　运动虚假而不实</p>
  <p id="a2t">此中勿作安乐门　　渴爱虚诳世间故</p>
  <p id="a2u">如实了知于空法　　知诸法空皆无实</p>
  <p id="a2v">我得安乐离忧门　　亦得无动最上乐</p>
  <p id="a2w">若能如是正了知　　即知一切法皆空</p>
  <p id="a2x">由斯解脱诸苦因　　是故诤讼无所立</p>
  <p id="a2y">因诸所欲生执着　　执故而生诸娆恼</p>
  <p id="a2z">执者即是取之名　　因取故生于三有</p>
  <p id="a30">有故有生即轮转　　三有止息即不生</p>
  <p id="a31">老病死法亦随无　　毕竟不受无常苦</p>
  <p id="a32">当知无欲即无取　　以无取故无三有</p>
  <p id="a33">有若止息即无生　　老病死苦皆不受</p>
  <p id="a34">是故汝等诸长者　　同发舍离取着心</p>
  <p id="a35">弃诸眷属所爱因　　速当圆具苾刍相</p>
  <p id="a36">知识财利诸所欲　　应当互生于喜足</p>
  <p id="a37">随处谦恭起下心　　所向为他增善利</p>
  <p id="a38">勿起意谓自守戒　　勿观他为破戒者</p>
  <p id="a39">于其戒相持犯中　　勿非毁他为犯者</p>
  <p id="a3A">譬如野鹿投绳网　　当知彼为自损害</p>
  <p id="a3B">魔索缚心害亦然　　毁他生害亦如是</p>
  <p id="a3C">愚人生诸损害意　　自赞毁他深为咎</p>
  <p id="a3D">毁戒尚息于谤言　　何况梵行持戒者</p>
  <p id="a3E">具学仙众勇智者　　常修远离寂静行</p>
  <p id="a3F">弃舍身命无爱心　　勤求解脱寂静法</p>
  <p id="a3G">诸外道辈及典章　　无利根本皆远离</p>
  <p id="a3H">爱乐甚深正法门　　彼法宣说真空理</p>
  <p id="a3I">心根本处此当知　　所谓内外十二处</p>
  <p id="a3J">从彼生起诸业因　　业久住处谓思法</p>
  <p id="a3K">眼根色境二种缘　　眼识生缘为三事</p>
  <p id="a3L">若不和合破散时　　如无薪火义如是</p>
  <p id="a3M">如是所生一切法　　互相和合故有生</p>
  <p id="a3N">作者受者二俱无　　正道常现诸所作</p>
  <p id="a3O">内外诸法所成身　　是中应知我空法</p>
  <p id="a3P">愚人颠倒执着心　　于我我所不知故</p>
  <p id="a3Q">眼内无法而可有　　于外亦复无所得</p>
  <p id="a3R">无我无作寿者无　　应知诸法亦如是</p>
  <p id="a3S">非眼遍思欲解脱　　耳鼻舌身意亦然</p>
  <p id="a3T">色等无转无作门　　当观诸法亦如是</p>
  <p id="a3U">如大海水起聚时　　暂生泡沫而无实</p>
  <p id="a3V">谛观眼等亦复然　　无坚无力如泡沫</p>
  <p id="a3W">五蕴自性假和合　　如彼聚沫无坚力</p>
  <p id="a3X">解脱一切娆恼门　　及彼生老等忧恼</p>
  <p id="a3Y">汝于我教出家已　　了知一切法如幻</p>
  <p id="a3Z">不虚受彼信施心　　复能普供十方佛</p>
  <p id="a3a">尔时五百长者。<a id="a-3b"></a>闻佛宣说甚深正法。<a id="a-3c"></a>即于如是中路方处。<a id="a-3d"></a>远尘离垢得法眼净。<a id="a-3e"></a>譬如白衣不杂尘黑易受染色。<a id="a-3f"></a>此五百长者。<a id="a-3g"></a>于是方处远离尘垢法眼清净。<a id="a-3h"></a>亦复如是。</p>
  <p id="a3i">尔时世尊。<a id="a-3j"></a>复为五百长者。<a id="a-3k"></a>宣说法要示教利喜。<a id="a-3l"></a>佛言诸长者眼极炽焰。<a id="a-3m"></a>云何炽焰。<a id="a-3n"></a>谓贪火嗔火痴火炽焰。<a id="a-3o"></a>生老病死忧悲苦恼等火炽焰。<a id="a-3p"></a>我说此法自受苦恼。<a id="a-3q"></a>耳鼻舌身意炽焰亦然。<a id="a-3r"></a>云何炽焰。<a id="a-3s"></a>谓贪火嗔火痴火炽焰。<a id="a-3t"></a>生老病死忧悲苦恼等火炽焰。<a id="a-3u"></a>我说此法自受苦恼色尘炽焰。<a id="a-3v"></a>云何炽焰。<a id="a-3w"></a>谓贪火嗔火痴火炽焰。<a id="a-3x"></a>声香味触法尘诸火炽焰。<a id="a-3y"></a>亦复如是。</p>
  <p id="a3z">又诸长者。<a id="a-40"></a>色蕴炽焰。<a id="a-41"></a>云何炽焰。<a id="a-42"></a>谓贪火嗔火痴火炽焰。<a id="a-43"></a>受蕴想蕴行蕴识蕴诸火炽焰。<a id="a-44"></a>亦复如是。<a id="a-45"></a>十八界法其义亦然。</p>
  <p id="a46">又诸长者。<a id="a-47"></a>地界炽焰。<a id="a-48"></a>谓贪火嗔火痴火炽焰。<a id="a-49"></a>水界火界风界空界识界炽焰。<a id="a-4A"></a>亦复如是。<a id="a-4B"></a>谓贪火嗔火痴火炽焰。<a id="a-4C"></a>生老病死忧悲苦恼炽焰亦然。<a id="a-4D"></a>我说此法自受苦恼。</p>
  <p id="a4E">复次长者。<a id="a-4F"></a>眼无所取应如是学。<a id="a-4G"></a>耳鼻舌身意亦无所取。<a id="a-4H"></a>色无所取声香味触法亦无所取。<a id="a-4I"></a>应如是学。</p>
  <p id="a4J">又诸长者。<a id="a-4K"></a>色蕴无所取。<a id="a-4L"></a>受蕴想蕴行蕴识蕴。<a id="a-4M"></a>及十八界皆无所取。<a id="a-4N"></a>应如是学。<a id="a-4O"></a>又诸长者。<a id="a-4P"></a>地界无所取。<a id="a-4Q"></a>水界火界风界空界识界亦无所取。<a id="a-4R"></a>应如是学。</p>
  <p id="a4S">又诸长者。<a id="a-4T"></a>此界无所取。<a id="a-4U"></a>他界无所取。<a id="a-4V"></a>应如是学。</p>
  <p id="a4W">复次诸长者。<a id="a-4X"></a>若眼耳鼻舌身意无所取故。<a id="a-4Y"></a>即无依止。<a id="a-4Z"></a>色声香味触法无所取故。<a id="a-4a"></a>即于诸处中得无依止。</p>
  <p id="a4b">又诸长者。<a id="a-4c"></a>色蕴受蕴想蕴行蕴识蕴。<a id="a-4d"></a>及十八界无所取故。<a id="a-4e"></a>即于蕴界中得无依止。</p>
  <p id="a4f">又诸长者。<a id="a-4g"></a>地界水界火界风界空界识界无所取故。<a id="a-4h"></a>即于六界中得无依止。<a id="a-4i"></a>又诸长者。<a id="a-4j"></a>此界他界无所取故。<a id="a-4k"></a>即于一切世界之中得无依止。</p>
  <p id="a4l">又诸长者。<a id="a-4m"></a>若一切法无所取故。<a id="a-4n"></a>即于一切法中得无依止。<a id="a-4o"></a>诸长者。<a id="a-4p"></a>一切法无所得亦非无得。<a id="a-4q"></a>若能了知无得非无得。<a id="a-4r"></a>即能解脱生老病死忧悲苦恼。<a id="a-4s"></a>我说此为解脱诸苦。</p>
  <p id="a4t">尔时世尊。<a id="a-4u"></a>欲重宣明如是等义。<a id="a-4v"></a>说伽陀曰。</p>
  <p id="a4w">此诸世间极炽焰　　生死二火镇烧然</p>
  <p id="a4x">无救娆恼诸愚夫　　唯圣道法常不灭</p>
  <p id="a4y">何法世间作光明　　有佛如来今出现</p>
  <p id="a4z">刹那善观正道门　　发起精进常坚固</p>
  <p id="a50">常观诸法无依止　　慧光明见破诸暗</p>
  <p id="a51">见故即得胜慧明　　应知异性无所得</p>
  <p id="a52">若能观察无依止　　了知一切法皆空</p>
  <p id="a53">如是了知空法门　　菩提心空无所有</p>
  <p id="a54">当知贪嗔痴等法　　此三炽焰极猛恶</p>
  <p id="a55">世间寿命普烧然　　久处睡眠愚不觉</p>
  <p id="a56">所有生老及病死　　忧悲苦恼常逼迫</p>
  <p id="a57">当知娆恼诸世间　　彼一切法无依止</p>
  <p id="a58">尔时五百长者。<a id="a-59"></a>闻佛所说如是正法。<a id="a-5A"></a>心开意解。<a id="a-5B"></a>前白佛言。<a id="a-5C"></a>世尊。<a id="a-5D"></a>我等今者快得善利。<a id="a-5E"></a>于佛法中净信出家。<a id="a-5F"></a>复于佛所圆具净戒。</p>
  <p id="a5G">尔时佛言。<a id="a-5H"></a>善来诸苾刍。<a id="a-5I"></a>即时诸长者。<a id="a-5J"></a>须发自落袈裟着身。<a id="a-5K"></a>成苾刍相。</p>
  <p id="a5L">尔时世尊。<a id="a-5M"></a>说伽陀曰。</p>
  <p id="a5N">汝念受持袈裟衣　　须发自落皆清净</p>
  <p id="a5O">执持应器善相圆　　一切皆成阿罗汉</p>
  <p id="a5P">既证果已依师法　　各说清净嗢陀南</p>
  <p id="a5Q">于诸天人大众前　　圆满清净苾刍相</p>
  <p id="a5R">往昔曾于诸佛所　　皆修广大布施行</p>
  <p id="a5S">一呼善来欢喜生　　处处广修诸善法</p>
  <p id="a5T">今得见我出世间　　发清净心复增胜</p>
  <p id="a5U">由彼增胜清净心　　听说最上清净法</p>
  <p id="a5V">闻佛语已证圣果　　远离我见诸执着</p>
  <p id="a5W">现前空法悟圆成　　我生已尽皆解脱</p>
 </body>
</html>