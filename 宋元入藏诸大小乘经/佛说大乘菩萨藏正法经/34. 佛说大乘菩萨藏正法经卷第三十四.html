<!doctype html>
<html id="z3IBUhHhO" data-ver="502">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘菩萨藏正法经卷第三十四</h1>
  <h2 id="a2">胜慧波罗蜜多品第十一之二</h2>
  <p id="a3">复次舍利子。<a id="a-4"></a>若菩萨摩诃萨。<a id="a-5"></a>行胜慧波罗蜜多行时。<a id="a-6"></a>于菩萨藏正法殊胜义利。<a id="a-7"></a>清净乐欲。<a id="a-8"></a>而于受持读诵正法者。<a id="a-9"></a>应当发起善知识想。<a id="a-A"></a>勇猛精进正摄受心。<a id="a-B"></a>为欲发彼正愿及四正断。<a id="a-C"></a>于一切法相应得无障碍。</p>
  <p id="aD">尔时世尊。<a id="a-E"></a>欲重宣此义。<a id="a-F"></a>说伽陀曰。</p>
  <p id="aG">尊重善知识　　得为说法师</p>
  <p id="aH">作彼听法众　　常住于正行</p>
  <p id="aI">不惜其身命　　精勤而最上</p>
  <p id="aJ">安住实智中　　得胜慧清净</p>
  <p id="aK">自了知正法　　净信无不达</p>
  <p id="aL">由觉出离故　　如佛广开示</p>
  <p id="aM">亦如诸智者　　善达文句义</p>
  <p id="aN">常修清净行　　得预诸学位</p>
  <p id="aO">所有染净分　　皆悉无所著</p>
  <p id="aP">以无所著故　　于法而无减</p>
  <p id="aQ">由精进乐欲　　身速获轻安</p>
  <p id="aR">听闻是法已　　智增无失念</p>
  <p id="aS">常住于智念　　了善不善法</p>
  <p id="aT">由学最上乘　　通达念慧力</p>
  <p id="aU">知彼有情意　　如我于长夜</p>
  <p id="aV">以学是法故　　得胜慧清净</p>
  <p id="aW">了有情意已　　为开示正法</p>
  <p id="aX">复次舍利子。<a id="a-Y"></a>菩萨摩诃萨。<a id="a-Z"></a>于胜慧波罗蜜多微妙清净光明法门。<a id="a-a"></a>及诸圣者发起正见。<a id="a-b"></a>如佛所说而修行之。<a id="a-c"></a>以二因缘。<a id="a-d"></a>当如是学。<a id="a-e"></a>何等为二。<a id="a-f"></a>一者获他言音。<a id="a-g"></a>二者谓自作意。<a id="a-h"></a>若诸菩萨。<a id="a-i"></a>于相应行菩萨藏正法。<a id="a-j"></a>不能听闻。<a id="a-k"></a>听已于深法律三摩地门。<a id="a-l"></a>而得少分欢喜知足者。<a id="a-m"></a>应知彼是怀增上慢堕魔网中。<a id="a-n"></a>于生老病死忧悲苦恼及随烦恼。<a id="a-o"></a>着五欲乐轮回相续。<a id="a-p"></a>如来以是说彼有情。<a id="a-q"></a>随顺有漏无能解脱。<a id="a-r"></a>舍利子。<a id="a-s"></a>若有亲近法师。<a id="a-t"></a>于此正法听已了知。<a id="a-u"></a>而不作罪远非义利。<a id="a-v"></a>增长闻慧见妙涅盘。<a id="a-w"></a>清净勇猛得胜妙乐。<a id="a-x"></a>如是菩萨摩诃萨。<a id="a-y"></a>当知是为于此菩萨藏正法希有法律殊胜义利。<a id="a-z"></a>受持读诵乃至听闻广大开示。<a id="a-10"></a>为他人说得相应行。</p>
  <p id="a11">复次舍利子。<a id="a-12"></a>若菩萨摩诃萨。<a id="a-13"></a>于此菩萨藏正法。<a id="a-14"></a>若不听闻。<a id="a-15"></a>无能获得彼相应意。<a id="a-16"></a>而与圣道极相违故。<a id="a-17"></a>如来以是说彼有情。<a id="a-18"></a>于老死解脱而常作意。<a id="a-19"></a>云何是相应意。<a id="a-1A"></a>谓此菩萨摩诃萨。<a id="a-1B"></a>远离相应及不相应。<a id="a-1C"></a>是相应意。<a id="a-1D"></a>于相应意得无增语。<a id="a-1E"></a>又菩萨相应意。<a id="a-1F"></a>谓于音响无能发起。<a id="a-1G"></a>诸阿罗汉亦无能发。<a id="a-1H"></a>然彼所出音响了不可得。<a id="a-1I"></a>于前际后际随所伺察。<a id="a-1J"></a>当云何生至何所灭。<a id="a-1K"></a>若通达过去所说音响。<a id="a-1L"></a>则过去已灭。<a id="a-1M"></a>若通达未来所说音响。<a id="a-1N"></a>则未来未至。<a id="a-1O"></a>若通达现在所说音响。<a id="a-1P"></a>则现在不住。<a id="a-1Q"></a>如是已说未说当说。<a id="a-1R"></a>遍一切处寻求俱不可得。<a id="a-1S"></a>于相应意当如是学。</p>
  <p id="a1T">舍利子。<a id="a-1U"></a>若菩萨相应意如是学者。<a id="a-1V"></a>云何观察。<a id="a-1W"></a>谓此菩萨。<a id="a-1X"></a>观一切法自性本灭。<a id="a-1Y"></a>观一切法自体本寂。<a id="a-1Z"></a>观一切法自性平等。<a id="a-1a"></a>观一切法毕竟不生。<a id="a-1b"></a>观一切法毕竟不起。<a id="a-1c"></a>观一切法毕竟不集。<a id="a-1d"></a>观一切法毕竟无灭。<a id="a-1e"></a>于此时分。<a id="a-1f"></a>说如实观亦非所观。<a id="a-1g"></a>如是非所观非不所观。<a id="a-1h"></a>说此是名为观察意。<a id="a-1i"></a>当如是学。<a id="a-1j"></a>若有菩萨于此正法。<a id="a-1k"></a>疑惑痴瞑无能入解。<a id="a-1l"></a>谓言是法非解脱门。<a id="a-1m"></a>断诸勤勇不起通达。<a id="a-1n"></a>而于彼意悉不相应。<a id="a-1o"></a>又复于此诸法正见。<a id="a-1p"></a>即如如见。<a id="a-1q"></a>云何诸法即如如见。<a id="a-1r"></a>所谓无见。<a id="a-1s"></a>如是无见即不生增语。<a id="a-1t"></a>不生增语则不积集。<a id="a-1u"></a>云何不积集。<a id="a-1v"></a>谓于增语而无有对。<a id="a-1w"></a>如来以是所说。<a id="a-1x"></a>观察诸行无生无作。<a id="a-1y"></a>于正见中。<a id="a-1z"></a>由是获得正出离行。<a id="a-20"></a>又复正出离行以何为因。<a id="a-21"></a>谓一切法即为佛法。<a id="a-22"></a>是故欲求正出离行。<a id="a-23"></a>应当于此菩萨藏正法殊胜义利。<a id="a-24"></a>受持读诵听闻。<a id="a-25"></a>为他人说。<a id="a-26"></a>乃至于此正法得相应意。<a id="a-27"></a>是名正出离行。</p>
  <p id="a28">复次舍利子。<a id="a-29"></a>若菩萨行胜慧波罗蜜多行时。<a id="a-2A"></a>于此微妙清净光明法门。<a id="a-2B"></a>正善觉悟。<a id="a-2C"></a>于意处观察生入解意。<a id="a-2D"></a>何等意处云何入解。<a id="a-2E"></a>谓此菩萨。<a id="a-2F"></a>于三摩地加持处。<a id="a-2G"></a>毗钵舍那寻伺处。<a id="a-2H"></a>最上希望处。<a id="a-2I"></a>心乐欲处。<a id="a-2J"></a>相续不断处。<a id="a-2K"></a>无常处。<a id="a-2L"></a>因缘处。<a id="a-2M"></a>缘生处。<a id="a-2N"></a>无我无人无寿者处。<a id="a-2O"></a>无住无不住无去无不去处。<a id="a-2P"></a>不集不坏因果处。<a id="a-2Q"></a>空无相无愿惯习处。<a id="a-2R"></a>非空无相无愿所取处。<a id="a-2S"></a>三摩地三摩钵底所取处。<a id="a-2T"></a>非依三摩地三摩钵底发生处。<a id="a-2U"></a>神通智所取处。<a id="a-2V"></a>非漏尽处。<a id="a-2W"></a>观察无生处。<a id="a-2X"></a>非出离行处。<a id="a-2Y"></a>观察一切有情无我处。<a id="a-2Z"></a>不舍大悲处。<a id="a-2a"></a>见一切生恐怖处。<a id="a-2b"></a>有执心处。<a id="a-2c"></a>出离贪处。<a id="a-2d"></a>不离现行贪法处。<a id="a-2e"></a>舍五欲乐处。<a id="a-2f"></a>不舍法乐处。<a id="a-2g"></a>离一切戏论处。<a id="a-2h"></a>不舍善巧方便处。<a id="a-2i"></a>如是诸法皆生入解。<a id="a-2j"></a>舍利子。<a id="a-2k"></a>说此是为意处入解。</p>
  <p id="a2l">复次舍利子。<a id="a-2m"></a>于彼意处。<a id="a-2n"></a>云何说为正理道。<a id="a-2o"></a>所谓以意是道。<a id="a-2p"></a>以门是道。<a id="a-2q"></a>以面门是道。<a id="a-2r"></a>以因是道。<a id="a-2s"></a>以合集是道。<a id="a-2t"></a>以不相违是道。<a id="a-2u"></a>以无诤论是道。<a id="a-2v"></a>以舍是道。<a id="a-2w"></a>无入无不入是道。<a id="a-2x"></a>无戏论是道。<a id="a-2y"></a>无毁呰是道。<a id="a-2z"></a>不增是道。<a id="a-30"></a>不减是道。<a id="a-31"></a>不生是道。<a id="a-32"></a>无所转易是道。<a id="a-33"></a>无所对治是道。<a id="a-34"></a>真如是道。<a id="a-35"></a>实际是道。<a id="a-36"></a>如来是道。<a id="a-37"></a>无别异是道。<a id="a-38"></a>如如是道。<a id="a-39"></a>三世平等是道。<a id="a-3A"></a>分别不住色受想行识是道。<a id="a-3B"></a>不住眼界色界眼识界是道。<a id="a-3C"></a>不住耳界声界耳识界是道。<a id="a-3D"></a>不住鼻界香界鼻识界是道。<a id="a-3E"></a>不住舌界味界舌识界是道。<a id="a-3F"></a>不住身界触界身识界是道。<a id="a-3G"></a>不住意界法界意识界是道。<a id="a-3H"></a>随顺胜义是道。<a id="a-3I"></a>随顺正智是道。<a id="a-3J"></a>随顺了义契经是道。<a id="a-3K"></a>随顺正法是道。<a id="a-3L"></a>舍利子。<a id="a-3M"></a>说此是名为正理道。<a id="a-3N"></a>又菩萨摩诃萨。<a id="a-3O"></a>以入解意于正理道。<a id="a-3P"></a>由是观察即无所观。<a id="a-3Q"></a>如是非观察非不观察。<a id="a-3R"></a>说此是名为观察意。</p>
  <p id="a3S">舍利子。<a id="a-3T"></a>若菩萨摩诃萨以相应意。<a id="a-3U"></a>于此正法而有痴瞑。<a id="a-3V"></a>谓言是法非解脱门。<a id="a-3W"></a>断诸勤勇不起增胜。<a id="a-3X"></a>无所通达。<a id="a-3Y"></a>而于彼意悉不相应。<a id="a-3Z"></a>又诸有情。<a id="a-3a"></a>如是正见即如如见。<a id="a-3b"></a>又复云何为如如见。<a id="a-3c"></a>所谓无见。<a id="a-3d"></a>无见则不生增语。<a id="a-3e"></a>乃至无所对名。<a id="a-3f"></a>如前广说。<a id="a-3g"></a>于此菩萨藏胜慧波罗蜜多之行。<a id="a-3h"></a>当如是学。</p>
  <p id="a3i">又复于意无我。<a id="a-3j"></a>于一切法无我亦然。<a id="a-3k"></a>若一切法无我。<a id="a-3l"></a>则于诸有情无我亦然。<a id="a-3m"></a>如是观察。<a id="a-3n"></a>是观察意。<a id="a-3o"></a>又轮回界与涅槃界。<a id="a-3p"></a>平等相应。<a id="a-3q"></a>如是烦恼体性与一切法体性相应。<a id="a-3r"></a>彼相应与不相应。<a id="a-3s"></a>都无所著。<a id="a-3t"></a>于观察意而得胜解。<a id="a-3u"></a>乃至菩萨所有相应无余。<a id="a-3v"></a>加持一切有情而不弃舍。<a id="a-3w"></a>加持正法而无相违。<a id="a-3x"></a>舍利子。<a id="a-3y"></a>说此是为菩萨摩诃萨获相应意所闻之相。<a id="a-3z"></a>于意入解如是观察。<a id="a-40"></a>彼如如见胜慧不动。</p>
  <p id="a41">复次舍利子。<a id="a-42"></a>菩萨摩诃萨。<a id="a-43"></a>行胜慧波罗蜜多行时。<a id="a-44"></a>得胜慧住。<a id="a-45"></a>于一切有为法而不共故。<a id="a-46"></a>所谓无明乃至老死。<a id="a-47"></a>悉不共住。<a id="a-48"></a>又于萨迦耶见。<a id="a-49"></a>乃至本末六十二见。<a id="a-4A"></a>悉不共住。<a id="a-4B"></a>世间八法若毁若誉。<a id="a-4C"></a>悉不共住。<a id="a-4D"></a>五蕴十二处十八界。<a id="a-4E"></a>乃至一切攀缘。<a id="a-4F"></a>悉不共住。<a id="a-4G"></a>又于慢。<a id="a-4H"></a>增上慢邪慢。<a id="a-4I"></a>乃至二十随烦恼。<a id="a-4J"></a>悉不共住。<a id="a-4K"></a>又于上中下品。<a id="a-4L"></a>若粗若细。<a id="a-4M"></a>乃至一切烦恼。<a id="a-4N"></a>悉不共住。<a id="a-4O"></a>又于痴闇盲瞑翳障。<a id="a-4P"></a>系絷等处。<a id="a-4Q"></a>乃至一切下劣分法。<a id="a-4R"></a>悉不共住。<a id="a-4S"></a>又于烦恼魔蕴魔天魔死魔。<a id="a-4T"></a>乃至一切魔业。<a id="a-4U"></a>悉不共住。<a id="a-4V"></a>又于我人众生。<a id="a-4W"></a>寿者养者。<a id="a-4X"></a>士夫补特伽罗。<a id="a-4Y"></a>意生儒童。<a id="a-4Z"></a>乃至一切我见。<a id="a-4a"></a>悉不共住。<a id="a-4b"></a>又于业障烦恼障法障见障报障智障。<a id="a-4c"></a>乃至一切相续习气。<a id="a-4d"></a>悉不共住。<a id="a-4e"></a>又于相障思惟分别。<a id="a-4f"></a>见闻觉知诸所缠缚。<a id="a-4g"></a>悉不共住。<a id="a-4h"></a>又于悭贪布施。<a id="a-4i"></a>毁戒持戒。<a id="a-4j"></a>嗔恚忍辱。<a id="a-4k"></a>懈怠精进。<a id="a-4l"></a>散乱禅定。<a id="a-4m"></a>恶慧胜慧。<a id="a-4n"></a>乃至一切波罗蜜多有无对治。<a id="a-4o"></a>是智非智。<a id="a-4p"></a>悉不共住。<a id="a-4q"></a>又于一切僻报。<a id="a-4r"></a>常与无常。<a id="a-4s"></a>善与不善。<a id="a-4t"></a>有罪无罪。<a id="a-4u"></a>轮回涅盘。<a id="a-4v"></a>乃至一切邪对治法。<a id="a-4w"></a>悉不共住。<a id="a-4x"></a>又于种种佛法。<a id="a-4y"></a>种种刹土。<a id="a-4z"></a>种种有情。<a id="a-50"></a>悉不共住。<a id="a-51"></a>又于世俗胜义。<a id="a-52"></a>有智无智。<a id="a-53"></a>乃至一切有情作意相等。<a id="a-54"></a>悉不共住。<a id="a-55"></a>又于胜慧胜行。<a id="a-56"></a>有为体相。<a id="a-57"></a>乃至一切住心意识所造作者。<a id="a-58"></a>悉不共住。<a id="a-59"></a>舍利子。<a id="a-5A"></a>是为菩萨摩诃萨胜慧波罗蜜多之行。<a id="a-5B"></a>于如是无量有为行法。<a id="a-5C"></a>悉不共住。</p>
  <p id="a5D">复次舍利子。<a id="a-5E"></a>菩萨摩诃萨。<a id="a-5F"></a>行胜慧波罗蜜多行时。<a id="a-5G"></a>于菩萨藏而能安住。<a id="a-5H"></a>于一切法以胜慧决择。<a id="a-5I"></a>而能获得十种善巧。<a id="a-5J"></a>何等为十。<a id="a-5K"></a>一者蕴善巧。<a id="a-5L"></a>二者界善巧。<a id="a-5M"></a>三者处善巧。<a id="a-5N"></a>四者谛善巧。<a id="a-5O"></a>五者正知善巧。<a id="a-5P"></a>六者随顺善巧。<a id="a-5Q"></a>七者智识善巧。<a id="a-5R"></a>八者菩提分善巧。<a id="a-5S"></a>九者圣道善巧。<a id="a-5T"></a>十者缘生善巧。<a id="a-5U"></a>云何名蕴善巧。<a id="a-5V"></a>谓此五蕴如聚沫。<a id="a-5W"></a>如水上泡。<a id="a-5X"></a>如阳焰。<a id="a-5Y"></a>如芭蕉。<a id="a-5Z"></a>如幻如梦。<a id="a-5a"></a>如空谷响。<a id="a-5b"></a>如影。<a id="a-5c"></a>如浮云。<a id="a-5d"></a>如境中像。<a id="a-5e"></a>谓色蕴者犹如聚沫。<a id="a-5f"></a>彼聚沫中。<a id="a-5g"></a>无我无人无众生。<a id="a-5h"></a>无寿者无士夫。<a id="a-5i"></a>无意生无儒童。<a id="a-5j"></a>若世间体性如是。<a id="a-5k"></a>则色蕴体性亦复如是。<a id="a-5l"></a>说此是为色蕴善巧。<a id="a-5m"></a>谓受蕴者如水上泡。<a id="a-5n"></a>彼水泡中。<a id="a-5o"></a>无有我人众者寿者士夫意生儒童。<a id="a-5p"></a>若世间体性如是。<a id="a-5q"></a>则受蕴体性亦复如是。<a id="a-5r"></a>说此是为受蕴善巧。<a id="a-5s"></a>谓想蕴者犹如阳焰。<a id="a-5t"></a>彼阳焰中。<a id="a-5u"></a>无有我人众生寿者。<a id="a-5v"></a>乃至说此是为想蕴善巧。<a id="a-5w"></a>谓行蕴者犹如芭蕉。<a id="a-5x"></a>彼芭蕉中。<a id="a-5y"></a>无有我人众生寿者。<a id="a-5z"></a>乃至说此是为行蕴善巧。<a id="a-60"></a>谓识蕴者如幻。<a id="a-61"></a>于彼幻中。<a id="a-62"></a>无有我人众生寿者。<a id="a-63"></a>乃至说此是为识蕴善巧。</p>
  <p id="a64">又复说此五蕴。<a id="a-65"></a>是彼世间刹那变异坏灭之相。<a id="a-66"></a>若此世间体性如是。<a id="a-67"></a>则彼世间体性亦然。<a id="a-68"></a>云何体性。<a id="a-69"></a>所谓苦无常性。<a id="a-6A"></a>彼蕴体性亦复如是。<a id="a-6B"></a>舍利子。<a id="a-6C"></a>说此是为菩萨摩诃萨于胜慧波罗蜜多之行。<a id="a-6D"></a>而能获得诸蕴善巧。</p>
  <p id="a6E">又复云何名界善巧。<a id="a-6F"></a>所谓地界即法界。<a id="a-6G"></a>法界无粗涩相。<a id="a-6H"></a>水界即法界。<a id="a-6I"></a>法界无柔软相。<a id="a-6J"></a>火界即法界。<a id="a-6K"></a>法界无温热相。<a id="a-6L"></a>风界即法界。<a id="a-6M"></a>法界无动转相。<a id="a-6N"></a>眼识界即法界。<a id="a-6O"></a>法界无瞻视相。<a id="a-6P"></a>耳识界即法界。<a id="a-6Q"></a>法界无对表声相。<a id="a-6R"></a>鼻识界即法界。<a id="a-6S"></a>法界无能嗅香相。<a id="a-6T"></a>舌识界即法界。<a id="a-6U"></a>法界无能了味相。<a id="a-6V"></a>身识界即法界。<a id="a-6W"></a>法界无能觉触相。<a id="a-6X"></a>意识界即法界。<a id="a-6Y"></a>法界无能观察相。<a id="a-6Z"></a>如是自体界与法界。<a id="a-6a"></a>无二无别。<a id="a-6b"></a>又复欲界色界无色界。<a id="a-6c"></a>无二无别。<a id="a-6d"></a>轮回界涅盘界。<a id="a-6e"></a>无二无别。<a id="a-6f"></a>此空界一切法界。<a id="a-6g"></a>无二无别。<a id="a-6h"></a>由性空故离分别故。<a id="a-6i"></a>无二无别。<a id="a-6j"></a>以入解有为界。<a id="a-6k"></a>则入解无为界。<a id="a-6l"></a>乃至说无量界。<a id="a-6m"></a>如是决择入解。<a id="a-6n"></a>舍利子。<a id="a-6o"></a>说此是为菩萨摩诃萨。<a id="a-6p"></a>于胜慧波罗蜜多之行。<a id="a-6q"></a>而能获得诸界善巧。</p>
  <p id="a6r">又复云何名处善巧。<a id="a-6s"></a>谓此眼处本空。<a id="a-6t"></a>及耳鼻舌身意处本空。<a id="a-6u"></a>彼无有我亦无我所。<a id="a-6v"></a>彼菩萨如是于眼体性。<a id="a-6w"></a>乃至于意体性。<a id="a-6x"></a>如实了知。<a id="a-6y"></a>则无处决择。<a id="a-6z"></a>无种种决择。<a id="a-70"></a>无善决择。<a id="a-71"></a>于善不善法无二相转。<a id="a-72"></a>说此是名为处善巧。</p>
  <p id="a73">又此处善巧。<a id="a-74"></a>谓眼处色处。<a id="a-75"></a>如是眼见于色而生厌离。<a id="a-76"></a>如是厌离则非正行。<a id="a-77"></a>又彼耳处声处。<a id="a-78"></a>鼻处香处。<a id="a-79"></a>舌处味处。<a id="a-7A"></a>身处触处。<a id="a-7B"></a>意处法处。<a id="a-7C"></a>如是乃至意识而生厌离。<a id="a-7D"></a>如是厌离则非正行。<a id="a-7E"></a>又复菩萨于圣道处非圣道处。<a id="a-7F"></a>皆应积集成证大悲。<a id="a-7G"></a>于诸险难非圣道处诸有情类。<a id="a-7H"></a>令住正道。<a id="a-7I"></a>于其道处亦不弃舍。<a id="a-7J"></a>舍利子。<a id="a-7K"></a>说此是为菩萨摩诃萨胜慧波罗蜜多之行。<a id="a-7L"></a>而能获得诸处善巧。</p>
  <p id="a7M">又复云何名入解谛善巧。<a id="a-7N"></a>此谛善巧复有四种。<a id="a-7O"></a>所谓苦智集智灭智道智。<a id="a-7P"></a>云何苦智谓不起蕴故。<a id="a-7Q"></a>是为苦智。<a id="a-7R"></a>云何集智。<a id="a-7S"></a>谓离爱集故。<a id="a-7T"></a>是为集智。<a id="a-7U"></a>云何灭智。<a id="a-7V"></a>谓灭已不生故。<a id="a-7W"></a>是为灭智。<a id="a-7X"></a>云何道智。<a id="a-7Y"></a>谓于平等法。<a id="a-7Z"></a>无平等可得故。<a id="a-7a"></a>是名道智。<a id="a-7b"></a>若菩萨于此四谛如是智慧。<a id="a-7c"></a>而不作证成熟有情。<a id="a-7d"></a>说此是为谛善巧。</p>
  <p id="a7e">又谛善巧复有三种。<a id="a-7f"></a>所谓世俗谛。<a id="a-7g"></a>胜义谛。<a id="a-7h"></a>相谛。<a id="a-7i"></a>云何世俗谛。<a id="a-7j"></a>谓诸想像音声。<a id="a-7k"></a>语言文字。<a id="a-7l"></a>乃至世间所行。<a id="a-7m"></a>是为世俗谛。<a id="a-7n"></a>云何胜义谛。<a id="a-7o"></a>谓心无所缘。<a id="a-7p"></a>况复文字。<a id="a-7q"></a>是为胜义谛。<a id="a-7r"></a>云何相谛。<a id="a-7s"></a>谓诸相一相。<a id="a-7t"></a>一相无相。<a id="a-7u"></a>是为相谛。<a id="a-7v"></a>彼菩萨。<a id="a-7w"></a>于世俗谛说无疲倦。<a id="a-7x"></a>于胜义谛不失正行。<a id="a-7y"></a>于相谛中随顺无相。<a id="a-7z"></a>是真实相。<a id="a-80"></a>说此是为菩萨于谛善巧。<a id="a-81"></a>又复一谛此无二种。<a id="a-82"></a>所谓寂谛此实一谛。<a id="a-83"></a>于诸平等及不平等。<a id="a-84"></a>而能随转真妙作用。<a id="a-85"></a>而能获得于谛善巧。</p>
 </body>
</html>