<!doctype html>
<html id="z3IBUgyhF" data-ver="395">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘菩萨藏正法经卷第二十五</h1>
  <h2 id="a2">精进波罗蜜多品第九之一</h2>
  <p id="a3">复次舍利子。<a id="a-4"></a>云何名为菩萨摩诃萨精进波罗蜜多。<a id="a-5"></a>佛言舍利子。<a id="a-6"></a>菩萨摩诃萨修精进波罗蜜多相应行时。<a id="a-7"></a>先令魔事隐没不现。<a id="a-8"></a>次当发起不退具足勇猛精进。<a id="a-9"></a>不惜身命坚固勇悍志求修习。<a id="a-A"></a>此菩萨藏正法明文。<a id="a-B"></a>复能书写受持听闻读诵。<a id="a-C"></a>解其义趣为人解说。<a id="a-D"></a>又菩萨摩诃萨于诸契经。<a id="a-E"></a>亦复教人听闻书写受持读诵。<a id="a-F"></a>解其义趣为他人说。<a id="a-G"></a>舍利子。<a id="a-H"></a>譬如有人行真实行。<a id="a-I"></a>执持种种金刚器仗。<a id="a-J"></a>与百人战而无怯惧。<a id="a-K"></a>勇捍敌众不惜身命。<a id="a-L"></a>菩萨摩诃萨。<a id="a-M"></a>行精进行亦复如是。<a id="a-N"></a>应当坚固发起最上精进。<a id="a-O"></a>志求菩萨藏正法曾无弃舍。<a id="a-P"></a>发胜解行不退精进。</p>
  <p id="aQ">复次舍利子。<a id="a-R"></a>若菩萨摩诃萨行坚固精进行时。<a id="a-S"></a>不惜身命。<a id="a-T"></a>所有三千大千世界中。<a id="a-U"></a>卵生胎生湿生化生。<a id="a-V"></a>有色无色有想无想。<a id="a-W"></a>非有想非无想。<a id="a-X"></a>乃至堕于有情数者。<a id="a-Y"></a>于一刹那一腊缚一牟呼栗多。<a id="a-Z"></a>如是展转满一劫已。<a id="a-a"></a>往昔已来未曾受生。<a id="a-b"></a>今始受生获得人身。<a id="a-c"></a>亦当精进读诵受持。<a id="a-d"></a>乃至为人演说。<a id="a-e"></a>令他受持。<a id="a-f"></a>舍利子。<a id="a-g"></a>我今乐说譬喻以明斯义。<a id="a-h"></a>譬如有人行真正行。<a id="a-i"></a>执持利剑能御恶友。<a id="a-j"></a>及断身命而得全胜。<a id="a-k"></a>舍利子。<a id="a-l"></a>彼菩萨摩诃萨亦复如是。<a id="a-m"></a>一心发起勇猛精进无怖畏心。<a id="a-n"></a>于菩萨藏正法悉能受持。<a id="a-o"></a>舍利子。<a id="a-p"></a>菩萨摩诃萨。<a id="a-q"></a>而能具足不退转地精进之行。<a id="a-r"></a>复能速疾具足无量精进之力。<a id="a-s"></a>所谓净心勇猛。<a id="a-t"></a>持戒勇猛。<a id="a-u"></a>忍辱勇猛。<a id="a-v"></a>精进勇猛。<a id="a-w"></a>三摩地勇猛。<a id="a-x"></a>胜慧勇猛。<a id="a-y"></a>胜行勇猛。<a id="a-z"></a>舍利子。<a id="a-10"></a>菩萨摩诃萨虽能如是起诸勇猛。<a id="a-11"></a>曾无一念起杀害意。<a id="a-12"></a>非如恶友起勇猛心而能杀害。</p>
  <p id="a13">复次舍利子。<a id="a-14"></a>我说此菩萨摩诃萨。<a id="a-15"></a>犹如梵王如天帝释如妙高山。<a id="a-16"></a>而无动摇。<a id="a-17"></a>大慈大悲及善胜解。<a id="a-18"></a>复能通达不退转地神通境界。<a id="a-19"></a>善知有情种种心行。<a id="a-1A"></a>心如大地一切平等。<a id="a-1B"></a>如水火风及虚空等。<a id="a-1C"></a>心皆平等。<a id="a-1D"></a>复能除灭贪嗔痴等一切过失。</p>
  <p id="a1E">复次舍利子。<a id="a-1F"></a>菩萨摩诃萨。<a id="a-1G"></a>譬如殑伽沙数世界满中七宝持用布施。<a id="a-1H"></a>不如闻是大乘菩萨藏正法。<a id="a-1I"></a>精进思惟而能修行。<a id="a-1J"></a>得成阿耨多罗三藐三菩提果。<a id="a-1K"></a>诸菩萨摩诃萨等。<a id="a-1L"></a>应当寂静思惟如是修学。<a id="a-1M"></a>舍利子。<a id="a-1N"></a>菩萨摩诃萨。<a id="a-1O"></a>若能如是广大随顺修学。<a id="a-1P"></a>即得圆满无量广大善根。<a id="a-1Q"></a>由闻如是精进波罗蜜多。<a id="a-1R"></a>而能成就最胜妙果。<a id="a-1S"></a>何以故。<a id="a-1T"></a>舍利子。<a id="a-1U"></a>决定爱乐阿耨多罗三藐三菩提故。<a id="a-1V"></a>舍利子。<a id="a-1W"></a>菩萨摩诃萨于菩萨藏正法中。<a id="a-1X"></a>为由听闻读诵书写受持。<a id="a-1Y"></a>为人演说。<a id="a-1Z"></a>应当发起勇猛精进。<a id="a-1a"></a>如是展转于诸险难。<a id="a-1b"></a>亦当固往而无劳苦。<a id="a-1c"></a>云何难去能去。<a id="a-1d"></a>所谓妙趣涅盘令魔波旬不能得便。<a id="a-1e"></a>说是菩萨正士修相应行者。<a id="a-1f"></a>勇猛精进为求如是三乘涅盘之道。<a id="a-1g"></a>于三恶趣。<a id="a-1h"></a>令诸有情于杂染法而能断除。<a id="a-1i"></a>于持戒忍辱诸波罗蜜多。<a id="a-1j"></a>多闻修习而求出离。<a id="a-1k"></a>若有有情行非善业及诸懈怠。<a id="a-1l"></a>应生怜愍皆悉令发勇猛精进。<a id="a-1m"></a>舍利子。<a id="a-1n"></a>菩萨摩诃萨诸智增者。<a id="a-1o"></a>于懈怠有情或当远离。<a id="a-1p"></a>于精进有情或当共住。<a id="a-1q"></a>何以故。<a id="a-1r"></a>舍利子。<a id="a-1s"></a>唯求涅盘最上第一清净解脱。<a id="a-1t"></a>舍利子。<a id="a-1u"></a>又菩萨摩诃萨行精进波罗蜜多时。<a id="a-1v"></a>亦令一切有情而共行之。<a id="a-1w"></a>复能利乐一切有情。<a id="a-1x"></a>善说正行普令觉悟。<a id="a-1y"></a>为令引入无上道故。<a id="a-1z"></a>尔时世尊。<a id="a-20"></a>说伽陀曰。</p>
  <p id="a21">勇猛精进悉无碍　　常得尊高无与等</p>
  <p id="a22">于菩萨藏正法中　　称为任持大智者</p>
  <p id="a23">思惟无上正法义　　得不思议智慧门</p>
  <p id="a24">复于正法求出离　　当获如来亲授记</p>
  <p id="a25">勇猛修习大胜慧　　坐菩提树正思惟</p>
  <p id="a26">令诸魔怖悉退伏　　由持智慧精进力</p>
  <p id="a27">普现一切戒清净　　世间事业尽能习</p>
  <p id="a28">复能利乐诸有情　　具足精进无损减</p>
  <p id="a29">佛告舍利子。<a id="a-2A"></a>我灭度后后五百岁。<a id="a-2B"></a>若有有情行是行时。<a id="a-2C"></a>于诸契经爱乐受持。<a id="a-2D"></a>当得无量胜慧福聚富贵尊严。<a id="a-2E"></a>及得如来十力四无所畏。<a id="a-2F"></a>四正断法慈悲喜舍。<a id="a-2G"></a>佛十八不共法。<a id="a-2H"></a>乃至一切佛法。<a id="a-2I"></a>总略而聚各各明了。<a id="a-2J"></a>心得清净除遣魔事。<a id="a-2K"></a>令诸有情。<a id="a-2L"></a>尽生死苦向涅盘道。<a id="a-2M"></a>复于彼时。<a id="a-2N"></a>诸违顺境一切弃舍。<a id="a-2O"></a>舍利子。<a id="a-2P"></a>若于彼时诸有情类。<a id="a-2Q"></a>智慧相应善巧方便。<a id="a-2R"></a>求进阿耨多罗三藐三菩提。<a id="a-2S"></a>修持净戒常乐多闻习诸禅定。<a id="a-2T"></a>修智慧业及胜解脱解脱知见。<a id="a-2U"></a>进求佛法。<a id="a-2V"></a>及乐利乐一切有情。<a id="a-2W"></a>断除邪见乐求正见。<a id="a-2X"></a>出离轮回。<a id="a-2Y"></a>修行圣道演说正法。<a id="a-2Z"></a>复于彼时破诸魔障。<a id="a-2a"></a>令贪嗔痴悉皆除灭。<a id="a-2b"></a>断无明暗令生明慧。<a id="a-2c"></a>舍利子。<a id="a-2d"></a>如是之法若能听受。<a id="a-2e"></a>即能生长一切善根。<a id="a-2f"></a>积集成就最上精进。<a id="a-2g"></a>若能如是听闻正法魔不得便。<a id="a-2h"></a>而于一切佛法之中不生疑惑。<a id="a-2i"></a>舍利子。<a id="a-2j"></a>时彼有情。<a id="a-2k"></a>福力具足内心正行。<a id="a-2l"></a>当得阿耨多罗三藐三菩提。<a id="a-2m"></a>又此有情。<a id="a-2n"></a>于诸契经而能听诵。<a id="a-2o"></a>爱乐受持极大欢喜。<a id="a-2p"></a>于菩萨藏正法。<a id="a-2q"></a>受持读诵修行成办甚大欢喜。<a id="a-2r"></a>亦复如是。<a id="a-2s"></a>我说是人能于一切如来教中。<a id="a-2t"></a>而得成就。<a id="a-2u"></a>设复有人不专读诵。<a id="a-2v"></a>以因缘故暂来听受。<a id="a-2w"></a>作意爱乐生大欢喜。<a id="a-2x"></a>亦复获得最上第一坚固精进。<a id="a-2y"></a>乃至如是于菩萨藏正法真实微妙行相。<a id="a-2z"></a>能以少分为他人说。<a id="a-30"></a>舍利子。<a id="a-31"></a>譬如大海水中有成熟果。<a id="a-32"></a>色香具足漂浮水上。<a id="a-33"></a>有一丈夫见如是果。<a id="a-34"></a>起大勇猛精进胜行。<a id="a-35"></a>入大海中。<a id="a-36"></a>见水暴涌不顾沉溺。<a id="a-37"></a>复以二手持取其果。<a id="a-38"></a>或一或二或取三果。<a id="a-39"></a>而出大海。<a id="a-3A"></a>然后诣彼寂静之处。<a id="a-3B"></a>观看是果乃尝其味。<a id="a-3C"></a>复自念言。<a id="a-3D"></a>我于往昔未识是果。<a id="a-3E"></a>色香美味亦复不知。<a id="a-3F"></a>又作是念。<a id="a-3G"></a>发大勇猛复往大海再取其果。<a id="a-3H"></a>果乃不现。<a id="a-3I"></a>但见海水波涛暴涌。<a id="a-3J"></a>而生苦恼于时退还。<a id="a-3K"></a>然念是果色香美味殊妙可爱。<a id="a-3L"></a>我于先时悔不多取。<a id="a-3M"></a>舍利子。<a id="a-3N"></a>我灭度后后五百岁。<a id="a-3O"></a>法欲灭时。<a id="a-3P"></a>若有有情于布施持戒胜慧精进。<a id="a-3Q"></a>少能信解亦复如是。<a id="a-3R"></a>以是因缘于诸契经。<a id="a-3S"></a>听闻称赞受持读诵。<a id="a-3T"></a>为人演说乃至一四句偈。<a id="a-3U"></a>为魔波旬之所娆恼。<a id="a-3V"></a>不能建立受持读诵。<a id="a-3W"></a>兴显供养种种称赞。<a id="a-3X"></a>由如是故悉皆弃舍。<a id="a-3Y"></a>又复展转少分听闻读诵称赞受持于寂静处思惟修习。<a id="a-3Z"></a>为魔得便。<a id="a-3a"></a>于一切处常令退屈。<a id="a-3b"></a>时彼行人作如是言。<a id="a-3c"></a>苦哉苦哉。<a id="a-3d"></a>我于如来无上法中。<a id="a-3e"></a>为减没者。<a id="a-3f"></a>于真实法。<a id="a-3g"></a>不令我等听闻受持。<a id="a-3h"></a>乃至于牟呼栗多时。<a id="a-3i"></a>思念如来正等正觉。<a id="a-3j"></a>尚不能得。</p>
  <p id="a3k">复次舍利子。<a id="a-3l"></a>又苾刍众为魔所持。<a id="a-3m"></a>于诸契经不能听闻读诵。<a id="a-3n"></a>时魔波旬现大众前。<a id="a-3o"></a>种种毁訾。<a id="a-3p"></a>此诸契经非佛所说。<a id="a-3q"></a>但是世间虚假文饰。<a id="a-3r"></a>舍利子。<a id="a-3s"></a>彼大众中有诸苾刍。<a id="a-3t"></a>闻是语已。<a id="a-3u"></a>于一切处魔力所加。<a id="a-3v"></a>悉不听受。</p>
  <p id="a3w">尔时世尊。<a id="a-3x"></a>说伽陀曰。</p>
  <p id="a3y">若人闻是正法已　　令诸魔众悉远离</p>
  <p id="a3z">而于一切佛法中　　决定信解除疑惑</p>
  <p id="a40">若或薄福诸有情　　于此正法不能听</p>
  <p id="a41">为彼有情薄福故　　闻亦不能生信解</p>
  <p id="a42">或有具足福力者　　听闻受持生信解</p>
  <p id="a43">于此正法少听闻　　能遣一切诸魔事</p>
  <p id="a44">如是薄福诸有情　　于此正法不生信</p>
  <p id="a45">以不信故堕恶趣　　犹如生盲无所见</p>
  <p id="a46">若有具足福力者　　于此正法深信解</p>
  <p id="a47">以深信故生善趣　　速疾犹若酥投水</p>
  <p id="a48">一类少福诸有情　　闻法展转生烦恼</p>
  <p id="a49">彼人长夜受苦恼　　为愚痴故不解脱</p>
  <p id="a4A">于佛菩提悉弃舍　　速疾堕落恶趣中</p>
  <p id="a4B">舍利子。<a id="a-4C"></a>如来有清净洁白智慧之法。<a id="a-4D"></a>舍利子。<a id="a-4E"></a>于四众中。<a id="a-4F"></a>若有一类苾刍苾刍尼优婆塞优婆夷。<a id="a-4G"></a>于如来灭后法欲灭时。<a id="a-4H"></a>于诸契经。<a id="a-4I"></a>听闻读诵爱乐受持者。<a id="a-4J"></a>若有一类有情。<a id="a-4K"></a>于一切处不能爱乐受持读诵者。<a id="a-4L"></a>如来于彼一一了知。<a id="a-4M"></a>又诸有情于此契经若能听已。<a id="a-4N"></a>发起正行如理修行。<a id="a-4O"></a>当获四种具足清净洁白无障碍法。<a id="a-4P"></a>何等为四。<a id="a-4Q"></a>一者获得具足清净洁白戒波罗蜜多无障碍法。<a id="a-4R"></a>二者获得常遇如来。<a id="a-4S"></a>见诸妙相具足清净洁白无障碍法。<a id="a-4T"></a>三者得见慈氏如来。<a id="a-4U"></a>获得具足清净洁白无障碍法。<a id="a-4V"></a>四者获得如理相应诸善根力。<a id="a-4W"></a>具足清净洁白无障碍法。<a id="a-4X"></a>舍利子。<a id="a-4Y"></a>获得如是四种具足清净洁白无障碍法。<a id="a-4Z"></a>舍利子。<a id="a-4a"></a>若我灭后法欲灭时。<a id="a-4b"></a>于大乘行如是行相。<a id="a-4c"></a>修相应行者。<a id="a-4d"></a>发起殊胜精进之行。<a id="a-4e"></a>复于契经受持读诵。<a id="a-4f"></a>为人演说展转听受。<a id="a-4g"></a>时彼有情复有十种魔事。<a id="a-4h"></a>智者应当悉皆了知。<a id="a-4i"></a>于此魔事不应随顺。<a id="a-4j"></a>转复发起勇猛精进。<a id="a-4k"></a>成办佛事。<a id="a-4l"></a>何等名为十种魔事。<a id="a-4m"></a>舍利子。<a id="a-4n"></a>若有苾刍于诸契经。<a id="a-4o"></a>发起乐欲受持读诵。<a id="a-4p"></a>时魔波旬而来娆恼。<a id="a-4q"></a>此是第一魔事。<a id="a-4r"></a>智者应当于此了知。<a id="a-4s"></a>不应随顺。<a id="a-4t"></a>舍利子。<a id="a-4u"></a>若有苾刍于诸契经。<a id="a-4v"></a>发起乐欲受持读诵。<a id="a-4w"></a>时魔波旬而来娆恼。<a id="a-4x"></a>令诸眼目生诸疾病。<a id="a-4y"></a>此是第二魔事。<a id="a-4z"></a>智者应当于此了知。<a id="a-50"></a>不应退屈。<a id="a-51"></a>舍利子。<a id="a-52"></a>若有苾刍于诸契经。<a id="a-53"></a>发起乐欲受持读诵。<a id="a-54"></a>时魔波旬而来娆恼。<a id="a-55"></a>令其身分生诸病苦。<a id="a-56"></a>此是第三魔事。<a id="a-57"></a>智者应当于此了知。<a id="a-58"></a>不应退屈。<a id="a-59"></a>舍利子。<a id="a-5A"></a>若有苾刍于诸契经。<a id="a-5B"></a>发起乐欲受持读诵。<a id="a-5C"></a>令心散乱不乐本住。<a id="a-5D"></a>此是第四魔事。<a id="a-5E"></a>智者应当于此了知。<a id="a-5F"></a>不应随顺。<a id="a-5G"></a>舍利子。<a id="a-5H"></a>若有苾刍于诸契经。<a id="a-5I"></a>发起乐欲受持读诵。<a id="a-5J"></a>令其发起极忿怒心互相诤竞。<a id="a-5K"></a>令诸契经不能安立。<a id="a-5L"></a>此是第五魔事。<a id="a-5M"></a>智者应当于此了知。<a id="a-5N"></a>不应随顺。<a id="a-5O"></a>舍利子。<a id="a-5P"></a>若有苾刍于诸契经。<a id="a-5Q"></a>发起乐欲受持读诵。<a id="a-5R"></a>令其互相执持斗诤俱陷王难。<a id="a-5S"></a>起恶语言。<a id="a-5T"></a>利如毒箭更相损害。<a id="a-5U"></a>如是行相。<a id="a-5V"></a>令诸契经不得流通。<a id="a-5W"></a>由斗诤业速疾退转。<a id="a-5X"></a>此是第六魔事。<a id="a-5Y"></a>智者应当于此了知。<a id="a-5Z"></a>不应随顺。<a id="a-5a"></a>舍利子。<a id="a-5b"></a>若有苾刍于诸契经。<a id="a-5c"></a>发起乐欲受持读诵。<a id="a-5d"></a>时魔波旬而来诲诱住白衣舍。<a id="a-5e"></a>复令发起种种斗诤。<a id="a-5f"></a>如是行相。<a id="a-5g"></a>于诸契经不能受持。<a id="a-5h"></a>令生诽谤。<a id="a-5i"></a>由斗讼业速疾破坏。<a id="a-5j"></a>此是第七魔事。<a id="a-5k"></a>智者应当于此了知不应随顺。<a id="a-5l"></a>舍利子。<a id="a-5m"></a>于彼时分法欲灭时。<a id="a-5n"></a>或有少年诸苾刍众。<a id="a-5o"></a>于此法中出家未久。<a id="a-5p"></a>于诸契经爱乐受持坚固信解。<a id="a-5q"></a>发阿耨多罗三藐三菩提心。<a id="a-5r"></a>时彼苾刍闻是经已。<a id="a-5s"></a>得大欢喜。<a id="a-5t"></a>彼亲教师乃语少年诸苾刍言。<a id="a-5u"></a>此非佛菩提非佛法律。<a id="a-5v"></a>不应受持。<a id="a-5w"></a>时诸苾刍闻是语已。<a id="a-5x"></a>于少时间。<a id="a-5y"></a>于佛菩提而不信受。<a id="a-5z"></a>又彼苾刍互相谓言。<a id="a-60"></a>我昔修习佛菩提法。<a id="a-61"></a>今令我等不乐修习。<a id="a-62"></a>所有往昔诸善根力使当断灭。<a id="a-63"></a>返令如是堕染法中。<a id="a-64"></a>乃至命终生诸恶趣。<a id="a-65"></a>受大苦恼。<a id="a-66"></a>舍利子。<a id="a-67"></a>应知此等是魔所说。<a id="a-68"></a>如是积集诸地狱业。<a id="a-69"></a>诸有情等毁谤三宝不顺佛言。<a id="a-6A"></a>如来于三世中悉能了知。<a id="a-6B"></a>又诸有情发起精进修大乘行。<a id="a-6C"></a>如来于此亦能了知。<a id="a-6D"></a>舍利子。<a id="a-6E"></a>我今又令诸菩萨等起四种想。<a id="a-6F"></a>何等为四。<a id="a-6G"></a>一者于自身业而善调伏。<a id="a-6H"></a>二者于善修作而妙观察。<a id="a-6I"></a>三者于他所作不乐观察。<a id="a-6J"></a>于诸有情起大悲心。<a id="a-6K"></a>四者于空寂处行住坐卧。<a id="a-6L"></a>于自他心随顺防护。<a id="a-6M"></a>如是名为起四种想。</p>
 </body>
</html>