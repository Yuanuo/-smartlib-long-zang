<!doctype html>
<html id="z3IBUhMhR" data-ver="464">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘菩萨藏正法经卷第三十七</h1>
  <h2 id="a2">胜慧波罗蜜多品第十一之五</h2>
  <p id="a3">佛告舍利子。<a id="a-4"></a>云何诸菩萨以法观法念处。<a id="a-5"></a>谓诸菩萨以圣慧眼得见诸法。<a id="a-6"></a>于中入解。<a id="a-7"></a>乃至菩提道场。<a id="a-8"></a>观诸法性。<a id="a-9"></a>如微尘许悉无所见。<a id="a-A"></a>若空解脱即无相解脱。<a id="a-B"></a>无愿解脱。<a id="a-C"></a>不起解脱。<a id="a-D"></a>无生解脱。<a id="a-E"></a>无作解脱。<a id="a-F"></a>无性解脱。<a id="a-G"></a>缘生解脱。<a id="a-H"></a>而诸菩萨于一切法。<a id="a-I"></a>应如是观。<a id="a-J"></a>云何名法。<a id="a-K"></a>谓无我义无人义。<a id="a-L"></a>无众生义无寿者义。<a id="a-M"></a>是名为法。<a id="a-N"></a>云何非法。<a id="a-O"></a>谓我见人见。<a id="a-P"></a>众生见寿者见。<a id="a-Q"></a>常见断见。<a id="a-R"></a>有见无见。<a id="a-S"></a>是名非法。<a id="a-T"></a>又舍利子。<a id="a-U"></a>此法非法。<a id="a-V"></a>即摄一切法及非法。<a id="a-W"></a>所以者何。<a id="a-X"></a>谓空无相无愿三解脱门。<a id="a-Y"></a>遍能了知。<a id="a-Z"></a>即是诸法。<a id="a-a"></a>于我见等深心系着。<a id="a-b"></a>即诸非法。<a id="a-c"></a>是故菩萨修法观时。<a id="a-d"></a>最极微量悉无所见。<a id="a-e"></a>于解脱法及菩提道。<a id="a-f"></a>悉皆出离得无障碍。<a id="a-g"></a>于诸有情不起爱见大悲之想。<a id="a-h"></a>彼无烦恼及随烦恼。<a id="a-i"></a>所以者何。<a id="a-j"></a>如其了义平等入解。<a id="a-k"></a>人法俱空。<a id="a-l"></a>无有烦恼之所积集。<a id="a-m"></a>而能觉悟彼烦恼自性即菩提性。<a id="a-n"></a>此菩提自性即烦恼性。<a id="a-o"></a>如是念处诸法平等。<a id="a-p"></a>犹如虚空。<a id="a-q"></a>又诸菩萨修法观时。<a id="a-r"></a>于诸佛法而能对治。<a id="a-s"></a>观诸有情尽彼生智。<a id="a-t"></a>证彼无为离无生智。<a id="a-u"></a>于无生际无所弃舍。<a id="a-v"></a>如是通达法观念处。<a id="a-w"></a>即得安住一切法念。<a id="a-x"></a>于一切声闻辟支佛法。<a id="a-y"></a>不起爱乐。<a id="a-z"></a>决定安住诸佛念处。<a id="a-10"></a>常不忘失。<a id="a-11"></a>及无痴迷。<a id="a-12"></a>乃至最后边际法观念处。<a id="a-13"></a>能说无量不共境界。<a id="a-14"></a>平等入解一切佛法。<a id="a-15"></a>令诸有情心生欢喜。<a id="a-16"></a>一切魔法自然知解。<a id="a-17"></a>此说是名以法观法念处。<a id="a-18"></a>舍利子。<a id="a-19"></a>诸菩萨摩诃萨于胜慧波罗蜜多。<a id="a-1A"></a>获得如是四种念处善巧。<a id="a-1B"></a>云何诸菩萨菩提分善巧。<a id="a-1C"></a>菩提分法此有七种。<a id="a-1D"></a>何等为七。<a id="a-1E"></a>一者念菩提分。<a id="a-1F"></a>二者择法菩提分。<a id="a-1G"></a>三者精进菩提分。<a id="a-1H"></a>四者乐菩提分。<a id="a-1I"></a>五者适悦菩提分。<a id="a-1J"></a>六者三摩地菩提分。<a id="a-1K"></a>七者舍菩提分。<a id="a-1L"></a>是名为七。<a id="a-1M"></a>云何念菩提分。<a id="a-1N"></a>谓念所悟法。<a id="a-1O"></a>观察分别条析拣择。<a id="a-1P"></a>及与开解。<a id="a-1Q"></a>又应念彼法自体相。<a id="a-1R"></a>随顺觉悟。<a id="a-1S"></a>如诸法空随念了知。<a id="a-1T"></a>此说是名念菩提分。<a id="a-1U"></a>云何择法菩提分。<a id="a-1V"></a>谓于八万四千法总聚中。<a id="a-1W"></a>以智思择。<a id="a-1X"></a>如法择已。<a id="a-1Y"></a>彼是了义即是了义。<a id="a-1Z"></a>彼非了义即非了义。<a id="a-1a"></a>彼是世俗即是世俗。<a id="a-1b"></a>彼是胜义即是胜义。<a id="a-1c"></a>彼是秘密即是秘密。<a id="a-1d"></a>彼是决定即是决定。<a id="a-1e"></a>如其思择。<a id="a-1f"></a>此说是名择法菩提分。<a id="a-1g"></a>云何精进菩提分。<a id="a-1h"></a>谓于法思择舍离知解。<a id="a-1i"></a>乐修禅定寂静轻安。<a id="a-1j"></a>应当以勤勇力摧伏彼执。<a id="a-1k"></a>于菩提道乐欲不退。<a id="a-1l"></a>不舍重担。<a id="a-1m"></a>此说是名精进菩提分。<a id="a-1n"></a>云何乐菩提分。<a id="a-1o"></a>谓乐闻法音。<a id="a-1p"></a>其心清净不生疲厌。<a id="a-1q"></a>离诸攀缘及烦恼缚。<a id="a-1r"></a>志诚渴仰。<a id="a-1s"></a>乃至身毛喜竖得大法乐。<a id="a-1t"></a>此说是名乐菩提分。<a id="a-1u"></a>云何适悦菩提分。<a id="a-1v"></a>谓于三摩地。<a id="a-1w"></a>离诸障碍惛掉等性。<a id="a-1x"></a>令彼身心俱获轻安。<a id="a-1y"></a>此说是名适悦菩提分。<a id="a-1z"></a>云何三摩地菩提分。<a id="a-20"></a>谓于等引心。<a id="a-21"></a>了诸法智安住甚深。<a id="a-22"></a>观诸法性悉皆平等。<a id="a-23"></a>此说是名三摩地菩提分。<a id="a-24"></a>云何舍菩提分。<a id="a-25"></a>谓于忧喜分法心无所动。<a id="a-26"></a>于世间法亦不增减。<a id="a-27"></a>随顺圣道。<a id="a-28"></a>于自他共无住无动及无损恼。<a id="a-29"></a>此说是名舍菩提分。<a id="a-2A"></a>舍利子。<a id="a-2B"></a>诸菩萨摩诃萨。<a id="a-2C"></a>于胜慧波罗蜜多。<a id="a-2D"></a>获得如是七种菩提分善巧。<a id="a-2E"></a>云何诸菩萨圣道善巧。<a id="a-2F"></a>此有八种。<a id="a-2G"></a>何等为八。<a id="a-2H"></a>一者正见。<a id="a-2I"></a>二者正分别。<a id="a-2J"></a>三者正语。<a id="a-2K"></a>四者正业。<a id="a-2L"></a>五者正命。<a id="a-2M"></a>六者正勤。<a id="a-2N"></a>七者正念。<a id="a-2O"></a>八者正定。<a id="a-2P"></a>是名为八。<a id="a-2Q"></a>云何正见。<a id="a-2R"></a>谓于是见超诸世间。<a id="a-2S"></a>不从我见人见众生见寿者见之所发生。<a id="a-2T"></a>亦不从常见断见有见无见善不善见乃至涅槃见之所发生。<a id="a-2U"></a>是名正见。<a id="a-2V"></a>云何正分别。<a id="a-2W"></a>谓分别贪嗔痴等及诸烦恼。<a id="a-2X"></a>令不发起。<a id="a-2Y"></a>分别戒定慧。<a id="a-2Z"></a>解脱解脱知见。<a id="a-2a"></a>令得安住。<a id="a-2b"></a>是名正分别。<a id="a-2c"></a>云何正语。<a id="a-2d"></a>谓于自他善友。<a id="a-2e"></a>言无彼此。<a id="a-2f"></a>具足相应入平等道。<a id="a-2g"></a>是名正语。<a id="a-2h"></a>云何正业。<a id="a-2i"></a>谓于黑业报使无造作。<a id="a-2j"></a>令彼尽尽。<a id="a-2k"></a>于白业报自类和合。<a id="a-2l"></a>令善纯熟。<a id="a-2m"></a>是名正业。<a id="a-2n"></a>云何正命。<a id="a-2o"></a>谓圣族弟子。<a id="a-2p"></a>荷负重担为圣道故。<a id="a-2q"></a>增长圆满资养身命。<a id="a-2r"></a>不以杂乱欺诳恶求多求。<a id="a-2s"></a>他所得利不生悔恼。<a id="a-2t"></a>于自利养。<a id="a-2u"></a>随其所得不生喜乐。<a id="a-2v"></a>是名正命。<a id="a-2w"></a>云何正勤。<a id="a-2x"></a>谓于邪行贪嗔痴等及随烦恼。<a id="a-2y"></a>不起勤勇。<a id="a-2z"></a>入圣谛道趣涅槃果。<a id="a-30"></a>而能随顺起大勤勇。<a id="a-31"></a>是名正勤。<a id="a-32"></a>云何正念。<a id="a-33"></a>谓于是念安住正道。<a id="a-34"></a>离诸谄曲轮回过失。<a id="a-35"></a>乃至见涅槃道。<a id="a-36"></a>于如是念亦当远离。<a id="a-37"></a>而于圣道无有迷乱。<a id="a-38"></a>是名正念。<a id="a-39"></a>云何正定。<a id="a-3A"></a>谓正达平等即诸法平等安住等持于彼正达而能超越。<a id="a-3B"></a>又复菩萨安住等持。<a id="a-3C"></a>能令解脱一切有情。<a id="a-3D"></a>于前正达亦能超越。<a id="a-3E"></a>是名正定。<a id="a-3F"></a>又过现未来诸佛世尊。<a id="a-3G"></a>为诸菩萨于八圣道。<a id="a-3H"></a>平等开示无尽圣道。<a id="a-3I"></a>舍利子。<a id="a-3J"></a>菩萨摩诃萨于圣道善巧。<a id="a-3K"></a>应当修习助道之法。<a id="a-3L"></a>云何助道。<a id="a-3M"></a>谓奢摩他及毗钵舍那。<a id="a-3N"></a>是名助道。<a id="a-3O"></a>云何奢摩他。<a id="a-3P"></a>谓令心淡泊。<a id="a-3Q"></a>寂静极静至极寂静。<a id="a-3R"></a>摄护诸根不动不摇。<a id="a-3S"></a>无有高下。<a id="a-3T"></a>口唯慎密亦无谄诈。<a id="a-3U"></a>心一境性。<a id="a-3V"></a>远离愦闹及诸险难。<a id="a-3W"></a>乐处空闲。<a id="a-3X"></a>于其身命清净调适。<a id="a-3Y"></a>威仪道行而常谨密。<a id="a-3Z"></a>乃至具足资养。<a id="a-3a"></a>知时知分及知数量。<a id="a-3b"></a>设闻诽谤亦应安忍。<a id="a-3c"></a>转复深心常乐宴坐。<a id="a-3d"></a>是故定分作意。<a id="a-3e"></a>于慈悲喜舍。<a id="a-3f"></a>以方便无碍安住修观。<a id="a-3g"></a>从初禅定乃至第八禅定。<a id="a-3h"></a>于奢摩他。<a id="a-3i"></a>应先修习我说。<a id="a-3j"></a>于此复有无量奢摩他行。<a id="a-3k"></a>于是行中亦当随顺。<a id="a-3l"></a>是名奢摩他。<a id="a-3m"></a>云何毗钵舍那。<a id="a-3n"></a>谓于智慧分观诸法空。<a id="a-3o"></a>无有我人众生寿者。<a id="a-3p"></a>观彼五蕴犹如幻化。<a id="a-3q"></a>观十八界即法界性。<a id="a-3r"></a>观十二处如空聚落。<a id="a-3s"></a>观眼等根随境别转。<a id="a-3t"></a>观诸缘起不相违背。<a id="a-3u"></a>观众生见毕竟远离。<a id="a-3v"></a>又复观因必招果报。<a id="a-3w"></a>观果如现前证得。<a id="a-3x"></a>观诸正达转复超越。<a id="a-3y"></a>又毗钵舍那者。<a id="a-3z"></a>谓于诸法如空所见。<a id="a-40"></a>无相无愿而无别异。<a id="a-41"></a>观无有因无起灭处。<a id="a-42"></a>见无所得得无所观。<a id="a-43"></a>于无所观。<a id="a-44"></a>更复谛察观无所观。<a id="a-45"></a>知能观者亦复如是。<a id="a-46"></a>如是观者即如实观。<a id="a-47"></a>于如实观。<a id="a-48"></a>而能获得真实善巧毗钵舍那。<a id="a-49"></a>是诸菩萨。<a id="a-4A"></a>于此行中而无堕落。<a id="a-4B"></a>于诸善根亦无住着。<a id="a-4C"></a>舍利子。<a id="a-4D"></a>是为菩萨摩诃萨于胜慧波罗蜜多获得如是助道之法。<a id="a-4E"></a>又诸菩萨。<a id="a-4F"></a>于正道善巧有四种相。<a id="a-4G"></a>何等为四。<a id="a-4H"></a>一者未生罪业诸不善法。<a id="a-4I"></a>欲令不起。<a id="a-4J"></a>二者已生罪业诸不善法。<a id="a-4K"></a>欲令除断。<a id="a-4L"></a>三者未生善法。<a id="a-4M"></a>欲令发起。<a id="a-4N"></a>四者已生善法。<a id="a-4O"></a>欲令久住无所损坏。<a id="a-4P"></a>修诸观行使无忘失。<a id="a-4Q"></a>发精进心摄受正愿。<a id="a-4R"></a>向来所说诸不善法。<a id="a-4S"></a>欲令不起。<a id="a-4T"></a>深心作意悉是增语。<a id="a-4U"></a>发精进心摄受正愿。<a id="a-4V"></a>深心观察亦复增语。<a id="a-4W"></a>所以者何。<a id="a-4X"></a>谓法无合集深心解脱。<a id="a-4Y"></a>是名善法。<a id="a-4Z"></a>云何名不善法。<a id="a-4a"></a>谓于戒定慧有所对治。<a id="a-4b"></a>云何于戒对治。<a id="a-4c"></a>谓于戒名字及所作法。<a id="a-4d"></a>毁犯堕落。<a id="a-4e"></a>云何于定对治。<a id="a-4f"></a>谓于三摩地蕴起散乱心。<a id="a-4g"></a>破坏圣行。<a id="a-4h"></a>云何于慧对治。<a id="a-4i"></a>谓于所有法数数起见。<a id="a-4j"></a>作诸碍解。<a id="a-4k"></a>于胜慧蕴有所趣向。<a id="a-4l"></a>损坏无见。<a id="a-4m"></a>是名于戒定慧有所对治。<a id="a-4n"></a>向来所说。<a id="a-4o"></a>已生罪业诸不善法。<a id="a-4p"></a>如是行相深心作意。<a id="a-4q"></a>欲令除断。<a id="a-4r"></a>发精进心摄受正愿。<a id="a-4s"></a>此不善法以心覆护。<a id="a-4t"></a>不应开示。<a id="a-4u"></a>一切善法心常集行。<a id="a-4v"></a>于所对治贪嗔痴等。<a id="a-4w"></a>悉应了知因攀缘生。<a id="a-4x"></a>以不净观对除贪欲。<a id="a-4y"></a>以慈悲观对除嗔恚。<a id="a-4z"></a>以缘生观对除痴闇。<a id="a-50"></a>净诸烦恼斯为解脱。<a id="a-51"></a>又复所有不应普断。<a id="a-52"></a>于一切法而生观察。<a id="a-53"></a>此说是名初二正断。<a id="a-54"></a>又如是说。<a id="a-55"></a>未生善法欲令发起。<a id="a-56"></a>发精进心摄受正愿。<a id="a-57"></a>此有无量。<a id="a-58"></a>所以者何。<a id="a-59"></a>谓诸菩萨植诸善本。<a id="a-5A"></a>精进乐欲摄受胜行。<a id="a-5B"></a>如是积集无量善法。<a id="a-5C"></a>此说是名第三正断。<a id="a-5D"></a>又正断者。<a id="a-5E"></a>已生善法。<a id="a-5F"></a>欲令久住无所损坏。<a id="a-5G"></a>使无忘失。<a id="a-5H"></a>发精进心摄受正愿。<a id="a-5I"></a>若以此善根回向菩提。<a id="a-5J"></a>则是增语。<a id="a-5K"></a>所以者何。<a id="a-5L"></a>无有菩提可回向故。<a id="a-5M"></a>于此善根则无破坏。<a id="a-5N"></a>何以故。<a id="a-5O"></a>如其发心不出三界故。<a id="a-5P"></a>若出三界。<a id="a-5Q"></a>于此善根即应尽尽。<a id="a-5R"></a>所以者何。<a id="a-5S"></a>如其发心出三界故。<a id="a-5T"></a>若不出三界。<a id="a-5U"></a>而能回向一切智智。<a id="a-5V"></a>于此善根则无有尽。<a id="a-5W"></a>此说是名第四正断。<a id="a-5X"></a>舍利子。<a id="a-5Y"></a>是为菩萨摩诃萨于胜慧波罗蜜多之行获得四种正道善巧。</p>
  <p id="a5Z">复次诸菩萨于正道善巧。<a id="a-5a"></a>有五种相。<a id="a-5b"></a>何等为五。<a id="a-5c"></a>一者信根。<a id="a-5d"></a>二者精进根。<a id="a-5e"></a>三者念根。<a id="a-5f"></a>四者三摩地根。<a id="a-5g"></a>五者胜慧根。<a id="a-5h"></a>云何信根。<a id="a-5i"></a>信有四法。<a id="a-5j"></a>何等为四。<a id="a-5k"></a>谓起正见。<a id="a-5l"></a>信有世间及轮回行。<a id="a-5m"></a>获彼业报而为对治。<a id="a-5n"></a>由彼命根不造罪业。<a id="a-5o"></a>信菩萨行如彼修行。<a id="a-5p"></a>资身之具不生乐着。<a id="a-5q"></a>于甚深胜义及诸了义。<a id="a-5r"></a>发生正解。<a id="a-5s"></a>于有情行。<a id="a-5t"></a>信一切法空无相相。<a id="a-5u"></a>于诸见造作。<a id="a-5v"></a>不乐信解。<a id="a-5w"></a>于诸佛法力无畏等。<a id="a-5x"></a>闻已离诸爱着。<a id="a-5y"></a>及余言说彼诸佛法。<a id="a-5z"></a>悉皆积集。<a id="a-60"></a>此说是名信根。<a id="a-61"></a>云何精进根。<a id="a-62"></a>谓信是法发起精进。<a id="a-63"></a>此说是名精进根。<a id="a-64"></a>由此精进积集诸法。<a id="a-65"></a>于其念根无所破坏。<a id="a-66"></a>是名念根。<a id="a-67"></a>由此念根无所破坏。<a id="a-68"></a>而于诸法三摩地根。<a id="a-69"></a>唯一境性。<a id="a-6A"></a>是名三摩地根。<a id="a-6B"></a>由此三摩地根唯一境性。<a id="a-6C"></a>以彼慧根观察诸法。<a id="a-6D"></a>而能了知。<a id="a-6E"></a>是名慧根。<a id="a-6F"></a>如是于此五根积集系属。<a id="a-6G"></a>即得圆满一切佛法。<a id="a-6H"></a>至授记地。<a id="a-6I"></a>譬如外五神通不受胎藏。<a id="a-6J"></a>乃至获得出离界女等根。<a id="a-6K"></a>如诸佛世尊及诸菩萨。<a id="a-6L"></a>于此五根而得成就。<a id="a-6M"></a>此说是名菩萨摩诃萨于胜慧波罗蜜多获得五种正道善巧。<a id="a-6N"></a>舍利子。<a id="a-6O"></a>又菩萨正道有五种相。<a id="a-6P"></a>何等为五。<a id="a-6Q"></a>一者信力。<a id="a-6R"></a>二者精进力。<a id="a-6S"></a>三者念力。<a id="a-6T"></a>四者三摩地力。<a id="a-6U"></a>五者胜慧力。<a id="a-6V"></a>云何信力。<a id="a-6W"></a>谓于法信解。<a id="a-6X"></a>设魔波旬化作佛身。<a id="a-6Y"></a>而来亲近为说别法。<a id="a-6Z"></a>以信力故。<a id="a-6a"></a>于此正法。<a id="a-6b"></a>一尘沙数莫能破坏。<a id="a-6c"></a>以智伺察悉为除断。<a id="a-6d"></a>又魔所说此非佛法。<a id="a-6e"></a>于四大种及诸业报。<a id="a-6f"></a>颠倒积集。<a id="a-6g"></a>而诸菩萨以信解力。<a id="a-6h"></a>深心伺察皆不信受。<a id="a-6i"></a>此说是名菩萨信力。<a id="a-6j"></a>云何菩萨精进力。<a id="a-6k"></a>谓能发起勇猛精进。<a id="a-6l"></a>入解善法。<a id="a-6m"></a>在在处处得坚固力。<a id="a-6n"></a>若天若人彼所有力。<a id="a-6o"></a>乃至菩萨所住之处。<a id="a-6p"></a>无能倾动。<a id="a-6q"></a>是名菩萨精进力。<a id="a-6r"></a>云何菩萨念力。<a id="a-6s"></a>谓于法念处其心安住。<a id="a-6t"></a>彼彼烦恼不能娆乱。<a id="a-6u"></a>以念力故破诸烦恼。<a id="a-6v"></a>而复得此清净正念。<a id="a-6w"></a>是名菩萨念力。<a id="a-6x"></a>云何菩萨三摩地力。<a id="a-6y"></a>谓独处闲静离诸愦闹。<a id="a-6z"></a>一切语言音声悉皆远离。<a id="a-70"></a>无有攀缘对治。<a id="a-71"></a>名最初禅定。<a id="a-72"></a>于善寻伺得无障碍。<a id="a-73"></a>名第二禅定。<a id="a-74"></a>于喜乐行得无障碍。<a id="a-75"></a>名第三禅定。<a id="a-76"></a>于摄受正法化度有情。<a id="a-77"></a>得无弃舍无有障碍。<a id="a-78"></a>名第四禅定。<a id="a-79"></a>于四禅行。<a id="a-7A"></a>彼对治法不能破坏。<a id="a-7B"></a>于彼定处亦不远离。<a id="a-7C"></a>于三摩地不生爱着。<a id="a-7D"></a>是名菩萨三摩地力。<a id="a-7E"></a>云何菩萨胜慧力。<a id="a-7F"></a>谓于刹那。<a id="a-7G"></a>而能了知世出世法。<a id="a-7H"></a>于如是智无能破坏。<a id="a-7I"></a>一切工巧。<a id="a-7J"></a>乃至世间种种技艺。<a id="a-7K"></a>若近若远难作能作。<a id="a-7L"></a>而诸菩萨现前获得出世间法。<a id="a-7M"></a>谓智慧高显胜诸世间。<a id="a-7N"></a>一切天人阿修罗等。<a id="a-7O"></a>无能破坏。<a id="a-7P"></a>是名菩萨胜慧力。<a id="a-7Q"></a>舍利子。<a id="a-7R"></a>菩萨摩诃萨。<a id="a-7S"></a>于胜慧波罗蜜多。<a id="a-7T"></a>获得如是五种正道善巧。</p>
 </body>
</html>