<!doctype html>
<html id="z3IBUgOgr" data-ver="275">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘菩萨藏正法经卷第一</h1>
  <h2 id="a2">长者贤护品第一之一</h2>
  <p id="a3">如是我闻。<a id="a-4"></a>一时世尊。<a id="a-5"></a>在舍卫国坐夏安居。<a id="a-6"></a>满三月已。<a id="a-7"></a>出行访其裁制成办衣服之者。<a id="a-8"></a>与大苾刍众千二百五十人俱。<a id="a-9"></a>并余苾刍苾刍尼优婆塞优婆夷国王大臣。<a id="a-A"></a>沙门婆罗门长者及诸外道。<a id="a-B"></a>乃至天龙夜叉乾闼婆阿修罗迦楼罗紧那罗摩睺罗伽等。<a id="a-C"></a>于佛世尊。<a id="a-D"></a>尊重恭信志诚供养。<a id="a-E"></a>世尊受世供利。<a id="a-F"></a>与世福田。<a id="a-G"></a>所谓饮食衣服坐卧之具。<a id="a-H"></a>病缘医药及余广多受用等物。<a id="a-I"></a>以佛世尊名称善誉殊胜高显超出世间。<a id="a-J"></a>如来应供正等正觉明行足善逝世间解无上士调御丈夫天人师佛世尊十号具足。<a id="a-K"></a>于天人阿修罗沙门婆罗门。<a id="a-L"></a>若魔若梵一切世间大众之中。<a id="a-M"></a>以自通力而证圣果。<a id="a-N"></a>随所游止宣说正法。<a id="a-O"></a>初善中善后善。<a id="a-P"></a>文义深远纯一无杂。<a id="a-Q"></a>圆满清白梵行之相。</p>
  <p id="aR">尔时世尊徐缓。<a id="a-S"></a>而至摩伽陀国。<a id="a-T"></a>次第经行至王舍大城。<a id="a-U"></a>到已止于鹫峰山中。<a id="a-V"></a>是时王舍城中。<a id="a-W"></a>有一长者其名贤护。<a id="a-X"></a>宿植善本于先佛所广作佛事。<a id="a-Y"></a>具大财富广多主宰受用之物。<a id="a-Z"></a>积以金银财谷库藏。<a id="a-a"></a>增集摩尼真珠砗磲珊瑚吠琉璃等。<a id="a-b"></a>及诸象马牛羊奴婢侍从并营作人。<a id="a-c"></a>时贤护长者。<a id="a-d"></a>闻沙门瞿昙从王宫出净信出家。<a id="a-e"></a>与大苾刍众。<a id="a-f"></a>千二百五十人俱。<a id="a-g"></a>经游摩伽陀国。<a id="a-h"></a>次第至于王舍大城。<a id="a-i"></a>止其鹫峰山中。<a id="a-j"></a>而彼沙门瞿昙。<a id="a-k"></a>具足广大色相功德。<a id="a-l"></a>名称善誉超出世间。<a id="a-m"></a>成正觉果如来应供正等正觉明行足善逝世间解无上士调御丈夫天人师佛世尊。<a id="a-n"></a>随其所应宣说正法。<a id="a-o"></a>初善中善后善。<a id="a-p"></a>文义深远纯一无杂。<a id="a-q"></a>圆满清白梵行之相。<a id="a-r"></a>长者即作是念。<a id="a-s"></a>我今宜应诣彼沙门瞿昙之所亲近瞻礼。<a id="a-t"></a>彼佛如来应供正等正觉。<a id="a-u"></a>色相功德斯为甚善。<a id="a-v"></a>时贤护长者作是念已。<a id="a-w"></a>即与五百长者俱。<a id="a-x"></a>出王舍大城诣佛瞻礼。</p>
  <p id="ay">尔时世尊。<a id="a-z"></a>日初分时着衣持钵。<a id="a-10"></a>与苾刍众恭信围绕。<a id="a-11"></a>入王舍大城次第乞食。<a id="a-12"></a>而佛世尊威仪严肃履步调寂。<a id="a-13"></a>清净光明普照世间。<a id="a-14"></a>进止屈伸端直清净。<a id="a-15"></a>时贤护等五百长者。<a id="a-16"></a>遥见世尊徐徐而来。<a id="a-17"></a>威容相好清净端严。<a id="a-18"></a>诸根调柔意念寂静。<a id="a-19"></a>胜善调伏如大龙王。<a id="a-1A"></a>复类泉流清净无染。<a id="a-1B"></a>有无数天人大众导从围绕。<a id="a-1C"></a>身相巍巍犹紫金色。<a id="a-1D"></a>三十二相八十种好庄严具足。<a id="a-1E"></a>天雨众花广大殊妙。<a id="a-1F"></a>其所雨花周遍稠密。<a id="a-1G"></a>复有千俱胝叶七宝莲花随足而蹈。<a id="a-1H"></a>世尊具足无数百千威仪功德。<a id="a-1I"></a>自远而来。<a id="a-1J"></a>时诸长者于其路左如是见已。<a id="a-1K"></a>于佛世尊深生净信。<a id="a-1L"></a>以清净心前诣佛所。<a id="a-1M"></a>到佛所已头面礼足。<a id="a-1N"></a>肃躬恭信住立佛前。<a id="a-1O"></a>时贤护等五百长者。<a id="a-1P"></a>俱白佛言。<a id="a-1Q"></a>世尊瞿昙。<a id="a-1R"></a>于大众中相好增胜。<a id="a-1S"></a>世尊瞿昙于大众中威德增胜。<a id="a-1T"></a>世尊瞿昙于大众中名称增胜。<a id="a-1U"></a>世尊瞿昙。<a id="a-1V"></a>于大众中光明增胜。<a id="a-1W"></a>世尊瞿昙真金色相最上增胜。<a id="a-1X"></a>世尊身相如古金仙。<a id="a-1Y"></a>世尊身相妙无等等。<a id="a-1Z"></a>世尊诸相具希有法。<a id="a-1a"></a>世尊瞿昙。<a id="a-1b"></a>一切世间无与等者。<a id="a-1c"></a>我见世尊具足如是威相功德。<a id="a-1d"></a>以何缘故舍家出家。</p>
  <p id="a1e">尔时贤护长者。<a id="a-1f"></a>即以偈词而伸赞叹。</p>
  <p id="a1g">如我昔闻佛世尊　　名称吉祥及威德</p>
  <p id="a1h">最上妙相我今观　　殊胜光明具如是</p>
  <p id="a1i">清净妙好真金相　　金色高胜众所观</p>
  <p id="a1j">离尘无染处众中　　如众星中妙月现</p>
  <p id="a1k">我昔归命人中尊　　如须弥山极高胜</p>
  <p id="a1l">犹天妙盖顶相严　　周遍次第而普覆</p>
  <p id="a1m">顶骨首发软复滑　　同彼帝青妙色相</p>
  <p id="a1n">颈相犹如孔雀王　　右旋宛转而柔软</p>
  <p id="a1o">额广平正复洁白　　双眉犹如帝释弓</p>
  <p id="a1p">眉间毫相净复明　　如星中王善照曜</p>
  <p id="a1q">两目善妙喜爱相　　睹者咸生欢悦意</p>
  <p id="a1r">谛观不起厌足心　　顶礼世尊清净目</p>
  <p id="a1s">我睹人中尊鼻相　　隆高修直如金山</p>
  <p id="a1t">唇如琥珀类频婆　　清净复如净珠宝</p>
  <p id="a1u">齿相明净复洁白　　如乳如藕及如鸭</p>
  <p id="a1v">坚牢清净密复齐　　随所动转而善爱</p>
  <p id="a1w">大小诸齿密不厚　　四牙锋利而无垢</p>
  <p id="a1x">犹如鹅王处鹅群　　光莹清净白中白</p>
  <p id="a1y">面如初日净光照　　赤优钵罗及铜色</p>
  <p id="a1z">舌相净妙而广长　　遍覆面门悉清净</p>
  <p id="a20">我于天人梵世中　　未尝见佛妙相好</p>
  <p id="a21">耳轮犹如师子王　　具师子相善无畏</p>
  <p id="a22">我观喉相具威德　　善纳众味净光明</p>
  <p id="a23">正直颈项无曲邪　　常得味中之上味</p>
  <p id="a24">容仪敦肃而殊妙　　七处平满世所闻</p>
  <p id="a25">最胜吉祥人中尊　　如日光明现峰顶</p>
  <p id="a26">七处平满其所谓　　二手足心及二肩</p>
  <p id="a27">一颈平满七处同　　圆具清净而明焕</p>
  <p id="a28">双臂修直复佣圆　　其犹龙王妙清净</p>
  <p id="a29">无高无下二臂同　　双垂二臂立过膝</p>
  <p id="a2A">上半身如师子王　　如尼拘陀身圆满</p>
  <p id="a2B">犹那罗延不坏身　　大力忍力皆具足</p>
  <p id="a2C">身毛上靡而柔软　　彼一一毛皆右旋</p>
  <p id="a2D">尘翳不染净妙身　　譬彼莲花不着水</p>
  <p id="a2E">阴藏隐覆而复密　　犹如调善妙马王</p>
  <p id="a2F">双髀其犹软草同　　双腨次第而安住</p>
  <p id="a2G">足跟平满趺相称　　手足皆具网鞔相</p>
  <p id="a2H">复如鹅王指纤长　　手足数周二十指</p>
  <p id="a2I">手指纤长赤铜甲　　诸指柔毛而下覆</p>
  <p id="a2J">足下圆具千辐轮　　踝骨不粗而不现</p>
  <p id="a2K">履步平满无高下　　行时离地及四指</p>
  <p id="a2L">世间最胜妙相圆　　按地宝莲随足蹈</p>
  <p id="a2M">世尊行步大无畏　　如师子王无高下</p>
  <p id="a2N">不迟不速处中平　　游戏自在无恐畏</p>
  <p id="a2O">诸天雨众微妙花　　空中竞奏妙音乐</p>
  <p id="a2P">非人供养启恭虔　　此佛神通希有相</p>
  <p id="a2Q">色相超越毗沙门　　威光胜踰百千日</p>
  <p id="a2R">天人魔梵诸众中　　悉无如是胜功德</p>
  <p id="a2S">今我内心起疑念　　佛具最上神通力</p>
  <p id="a2T">复见何等功德门　　故佛出家成圣果</p>
  <p id="a2U">尔时世尊告贤护等诸长者言。<a id="a-2V"></a>诸长者。<a id="a-2W"></a>我见十种诸娆乱法世间合集。<a id="a-2X"></a>斯苦甚大。<a id="a-2Y"></a>何等为十。<a id="a-2Z"></a>一者生为娆乱。<a id="a-2a"></a>二者老为娆乱。<a id="a-2b"></a>三者病为娆乱。<a id="a-2c"></a>四者死为娆乱。<a id="a-2d"></a>五者忧为娆乱。<a id="a-2e"></a>六者悲为娆乱。<a id="a-2f"></a>七者苦为娆乱。<a id="a-2g"></a>八者烦恼为娆乱。<a id="a-2h"></a>九者愁叹为娆乱。<a id="a-2i"></a>十者轮回为娆乱。<a id="a-2j"></a>如是十种诸娆乱法。<a id="a-2k"></a>世间合集我见是已。<a id="a-2l"></a>是故我乃净信出家。<a id="a-2m"></a>趣证阿耨多罗三藐三菩提果。</p>
  <p id="a2n">尔时世尊欲重宣此义而说偈言。</p>
  <p id="a2o">诸愚夫异生　　轮回网羁绊</p>
  <p id="a2p">生娆乱愁叹　　老病旋逼逐</p>
  <p id="a2q">忧悲故苦恼　　死法来吞食</p>
  <p id="a2r">若救度出离　　解脱三有网</p>
  <p id="a2s">复次长者。<a id="a-2t"></a>嗔之一法互相损害世间合集。<a id="a-2u"></a>斯苦甚大。<a id="a-2v"></a>损害有十。<a id="a-2w"></a>何等为十。<a id="a-2x"></a>一者以我心故。<a id="a-2y"></a>过去已作诸损害事。<a id="a-2z"></a>二者生起思念。<a id="a-30"></a>现在今作诸损害事。<a id="a-31"></a>三者生起思念。<a id="a-32"></a>未来当作诸损害事。<a id="a-33"></a>四者我所爱者生起思念。<a id="a-34"></a>而不已作诸损害事。<a id="a-35"></a>五者我所爱者生起思念。<a id="a-36"></a>而不今作诸损害事。<a id="a-37"></a>六者我所爱者生起思念。<a id="a-38"></a>而不当作诸损害事。<a id="a-39"></a>七者非我爱者生起思念。<a id="a-3A"></a>过去已作诸损害事。<a id="a-3B"></a>八者非我爱者生起思念。<a id="a-3C"></a>现在今作诸损害事。<a id="a-3D"></a>九者非我爱者生起思念。<a id="a-3E"></a>未来当作诸损害事。<a id="a-3F"></a>十者生起思念。<a id="a-3G"></a>作无义利损害过失。<a id="a-3H"></a>如是十种诸损害事世间合集。<a id="a-3I"></a>我见是已。<a id="a-3J"></a>为令离彼诸损害故。<a id="a-3K"></a>是故我乃净信出家。<a id="a-3L"></a>趣证阿耨多罗三藐三菩提果。</p>
  <p id="a3M">尔时世尊重说偈言。</p>
  <p id="a3N">众生嗔最大　　各各互相害</p>
  <p id="a3O">已现当损害　　成十损害事</p>
  <p id="a3P">爱者不生害　　已作及当作</p>
  <p id="a3Q">现作亦复然　　不成损害法</p>
  <p id="a3R">于我非友爱　　作诸损害事</p>
  <p id="a3S">已现当亦然　　生损害罪业</p>
  <p id="a3T">并无义过失　　十损害缠缚</p>
  <p id="a3U">我见损害法　　乃净信出家</p>
  <p id="a3V">复次长者。<a id="a-3W"></a>种种见中诸险恶见。<a id="a-3X"></a>世间合集斯苦甚大。<a id="a-3Y"></a>险恶见者。<a id="a-3Z"></a>有其十种。<a id="a-3a"></a>何等为十。<a id="a-3b"></a>一者于我见中起险恶见。<a id="a-3c"></a>二者众生见中起险恶见。<a id="a-3d"></a>三者寿者见中起险恶见。<a id="a-3e"></a>四者于人见中起险恶见。<a id="a-3f"></a>五者于断见中起险恶见。<a id="a-3g"></a>六者于常见中起险恶见。<a id="a-3h"></a>七者无作见中起险恶见。<a id="a-3i"></a>八者无因见中起险恶见。<a id="a-3j"></a>九者不平等见中起险恶见。<a id="a-3k"></a>十者于邪见中起险恶见。<a id="a-3l"></a>如是十种诸险恶见。<a id="a-3m"></a>我见是已。<a id="a-3n"></a>为欲普令破诸见故。<a id="a-3o"></a>是故我乃净信出家。<a id="a-3p"></a>趣证阿耨多罗三藐三菩提果。</p>
  <p id="a3q">尔时世尊重说偈言。</p>
  <p id="a3r">我人众生见　　寿者见亦然</p>
  <p id="a3s">诸愚夫异生　　险恶见所覆</p>
  <p id="a3t">断常及无作　　邪无因不平</p>
  <p id="a3u">令安立正见　　是故我出家</p>
  <p id="a3v">我于阿僧祇　　那庾多百千</p>
  <p id="a3w">俱胝劫数中　　为众生利乐</p>
  <p id="a3x">复次长者。<a id="a-3y"></a>有大病箭世间合集。<a id="a-3z"></a>斯苦甚大。<a id="a-40"></a>大病箭者有其十种。<a id="a-41"></a>何等为十。<a id="a-42"></a>一者爱箭。<a id="a-43"></a>二者无明箭。<a id="a-44"></a>三者欲箭。<a id="a-45"></a>四者贪箭。<a id="a-46"></a>五者嗔箭。<a id="a-47"></a>六者痴箭。<a id="a-48"></a>七者慢箭。<a id="a-49"></a>八者见箭。<a id="a-4A"></a>九者成箭。<a id="a-4B"></a>十者坏箭。<a id="a-4C"></a>如是十种诸大病箭。<a id="a-4D"></a>我欲普令悉得拔除。<a id="a-4E"></a>是故我乃净信出家。<a id="a-4F"></a>趣证阿耨多罗三藐三菩提果。</p>
  <p id="a4G">尔时世尊重说偈言。</p>
  <p id="a4H">爱箭故贪积　　无智故暗冥</p>
  <p id="a4I">无明痴暗覆　　旋趣于他蕴</p>
  <p id="a4J">欲箭随射激　　贪箭故吞食</p>
  <p id="a4K">嗔箭起昏迷　　痴箭都所覆</p>
  <p id="a4L">见箭起违背　　慢成坏亦然</p>
  <p id="a4M">诸愚夫异生　　乃互相毁呰</p>
  <p id="a4N">此妄止真实　　互相兴违诤</p>
  <p id="a4O">破世间病箭　　唯佛无生法</p>
  <p id="a4P">世间诸众生　　常为箭所射</p>
  <p id="a4Q">为救护拔除　　悉令离诸苦</p>
 </body>
</html>