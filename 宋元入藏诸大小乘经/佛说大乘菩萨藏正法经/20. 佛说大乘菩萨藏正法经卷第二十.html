<!doctype html>
<html id="z3IBUgphA" data-ver="440">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘菩萨藏正法经卷第二十</h1>
  <h2 id="a2">持戒波罗蜜多品第七之三</h2>
  <p id="a3">复次舍利子。<a id="a-4"></a>菩萨发如是心。<a id="a-5"></a>世间众生应如是念。<a id="a-6"></a>我于长夜中。<a id="a-7"></a>远离善知识亲近恶知识。<a id="a-8"></a>发起懈怠下劣精进。<a id="a-9"></a>痴冥疲乏如喑哑人。<a id="a-A"></a>无见无忍亦无善爱。<a id="a-B"></a>无恶业恶报。<a id="a-C"></a>无善业善报。<a id="a-D"></a>无杂业杂报。<a id="a-E"></a>既不自知。<a id="a-F"></a>亦复不能请问沙门婆罗门诸阿阇梨。<a id="a-G"></a>何者是善。<a id="a-H"></a>何者不善。<a id="a-I"></a>何者有罪。<a id="a-J"></a>何者无罪。<a id="a-K"></a>何者所应亲近。<a id="a-L"></a>何者不应亲近。<a id="a-M"></a>何者所应作。<a id="a-N"></a>何者不应作。<a id="a-O"></a>何者作已。<a id="a-P"></a>于长夜中无义无利。<a id="a-Q"></a>生诸苦恼。<a id="a-R"></a>由是我慢增长。<a id="a-S"></a>不能了知善业根本。<a id="a-T"></a>唯造一切不善之业。<a id="a-U"></a>纵得人身诸根残缺。<a id="a-V"></a>又于人中不能活命。<a id="a-W"></a>不能行于布施。<a id="a-X"></a>又于人中。<a id="a-Y"></a>盲聋喑哑无诸色相。<a id="a-Z"></a>善说恶说悉不能知。<a id="a-a"></a>由如是故不乐布施。<a id="a-b"></a>我今应当回发是心。<a id="a-c"></a>亲近善知识。<a id="a-d"></a>若得人身诸根完具。<a id="a-e"></a>能活其命。<a id="a-f"></a>习行布施不惜躯命。<a id="a-g"></a>具诸色力。<a id="a-h"></a>善说恶说悉能了知。<a id="a-i"></a>复能请问师尊智者。<a id="a-j"></a>何者是善。<a id="a-k"></a>何者不善。<a id="a-l"></a>何者有罪。<a id="a-m"></a>何者无罪。<a id="a-n"></a>何者所应亲近。<a id="a-o"></a>何者不应亲近。<a id="a-p"></a>何者诸所作时。<a id="a-q"></a>违背声闻缘觉之法。<a id="a-r"></a>顺向菩萨藏义。<a id="a-s"></a>亲近承事诸阿阇梨。<a id="a-t"></a>随诸所作。<a id="a-u"></a>厌此不真实身。<a id="a-v"></a>悕取坚固真实之身。<a id="a-w"></a>总略乃至给奉水瓶。<a id="a-x"></a>此是菩萨第七发心。</p>
  <p id="ay">尔时世尊。<a id="a-z"></a>欲重明斯义说伽陀曰。</p>
  <p id="a10">欲近善友作利益　　我乃远离多百劫</p>
  <p id="a11">不能请问善恶门　　有罪无罪果报等</p>
  <p id="a12">增上慢心堕地狱　　傍生饿鬼诸趣中</p>
  <p id="a13">亲近罪业诸友朋　　多劫历苦而无尽</p>
  <p id="a14">纵得人身根残缺　　多千劫中受轮回</p>
  <p id="a15">不能了知善恶门　　有罪无罪果报等</p>
  <p id="a16">若得人身离艰苦　　诸根完具善相圆</p>
  <p id="a17">人相完具离难时　　如一眼龟值浮木</p>
  <p id="a18">得睹世间灯照曜　　佛教中闻无染法</p>
  <p id="a19">尔时请问世间尊　　诸善不善果报等</p>
  <p id="a1A">悭者云何所趣向　　何不悭者能行施</p>
  <p id="a1B">贪谄毁戒复云何　　又何不破净戒者</p>
  <p id="a1C">云何恚恶心无动　　云何懈怠散乱心</p>
  <p id="a1D">精进禅定乐云何　　恶慧痴冥何所为</p>
  <p id="a1E">云何得彼真实慧　　云何菩提行方便</p>
  <p id="a1F">六种贤行竟云何　　慈心广大世间胜</p>
  <p id="a1G">恶趣众生云何救　　云何乐法心无厌</p>
  <p id="a1H">菩提行藏广勤求　　十方刹中善安住</p>
  <p id="a1I">云何亲诣世间尊　　云何礼奉营诸福</p>
  <p id="a1J">普贤行门复云何　　如我今时善亲近</p>
  <p id="a1K">云何请问阿阇梨　　愿闻师尊尊重事</p>
  <p id="a1L">生阿阇梨欢喜心　　此心生已真佛子</p>
  <p id="a1M">福力智力为增上　　是中所成广大智</p>
  <p id="a1N">智力增强发胜心　　给奉水瓶生欢喜</p>
  <p id="a1O">舍利子。<a id="a-1P"></a>此是菩萨第七发心。</p>
  <p id="a1Q">复次舍利子。<a id="a-1R"></a>菩萨发如是心。<a id="a-1S"></a>世间众生应如是念。<a id="a-1T"></a>我于长夜中。<a id="a-1U"></a>远离善知识亲近恶知识。<a id="a-1V"></a>发起懈怠下劣精进。<a id="a-1W"></a>痴冥疲乏如喑哑人。<a id="a-1X"></a>所有世间一切文句。<a id="a-1Y"></a>与义句合。<a id="a-1Z"></a>与法句合。<a id="a-1a"></a>法句合故。<a id="a-1b"></a>住于寂静与离贪合。<a id="a-1c"></a>寂灭正智。<a id="a-1d"></a>与沙门婆罗门涅盘同住。<a id="a-1e"></a>于一切处所。<a id="a-1f"></a>作我乃弃舍。<a id="a-1g"></a>不能了知文义句合。<a id="a-1h"></a>乃至不与涅盘同住。<a id="a-1i"></a>亦复不能受持读诵。<a id="a-1j"></a>亦复无力。<a id="a-1k"></a>又无精进无士夫力用。<a id="a-1l"></a>无士夫势。<a id="a-1m"></a>无士夫勤勇。<a id="a-1n"></a>无最上精进。<a id="a-1o"></a>无因无缘。<a id="a-1p"></a>诸众生烦恼亦无因无缘。<a id="a-1q"></a>众生杂染无因无缘。<a id="a-1r"></a>众生清净无因无缘。<a id="a-1s"></a>此等无因依止诸见。<a id="a-1t"></a>不能了知所作善业。<a id="a-1u"></a>唯造恶业。<a id="a-1v"></a>纵得人身诸根残缺。<a id="a-1w"></a>又于人中不能活命不能行施。<a id="a-1x"></a>痴迷所覆盲聋喑哑无诸色力。<a id="a-1y"></a>不能了知文义句合。<a id="a-1z"></a>乃至不与涅槃同住。<a id="a-20"></a>亦复不能受持读诵。<a id="a-21"></a>由如是故不能亲近习行善法。<a id="a-22"></a>我今应当回发是心亲近善法。<a id="a-23"></a>乃至不惜躯命了知文义句合。<a id="a-24"></a>于出离道涅槃同住。<a id="a-25"></a>于菩萨藏正法。<a id="a-26"></a>勤求修习受持读诵。<a id="a-27"></a>发勤精进。<a id="a-28"></a>亲近承事诸阿阇梨。<a id="a-29"></a>于菩萨藏正法。<a id="a-2A"></a>受持读诵厌此不真实身。<a id="a-2B"></a>悕取坚固真实之身。<a id="a-2C"></a>福智胜力当得圆具。<a id="a-2D"></a>以福智力得圆具故所作惯习。<a id="a-2E"></a>而能积集菩萨藏正法。<a id="a-2F"></a>亲近承事诸阿阇梨。<a id="a-2G"></a>随诸所作。<a id="a-2H"></a>总略乃至给奉水瓶。<a id="a-2I"></a>此是菩萨第八发心。</p>
  <p id="a2J">尔时世尊。<a id="a-2K"></a>欲重明斯义。<a id="a-2L"></a>说伽陀曰。</p>
  <p id="a2M">所有法义相应故　　于正道分修道行</p>
  <p id="a2N">寂灭理中作证门　　而涅槃道得真实</p>
  <p id="a2O">若于此法远离者　　即于诸法无所利</p>
  <p id="a2P">无义利句设相应　　不能亲近彼正法</p>
  <p id="a2Q">无力亦复无精进　　士夫势用悉皆无</p>
  <p id="a2R">无他勤勇亦复然　　于一切处无所得</p>
  <p id="a2S">即见无佛亦无法　　无父无母及宗亲</p>
  <p id="a2T">由斯善恶业皆无　　一切皆无诸报应</p>
  <p id="a2U">此诸如是罪业见　　数数亲近罪根深</p>
  <p id="a2V">一向艰恶日增多　　堕地狱中经久远</p>
  <p id="a2W">地狱出受傍生报　　饿鬼趣中罪复深</p>
  <p id="a2X">其后纵得人中生　　聋騃痴冥而无舌</p>
  <p id="a2Y">余业复受喑哑报　　痴暗缺漏苦还增</p>
  <p id="a2Z">而复重受地狱殃　　由不了故当坠堕</p>
  <p id="a2a">经历久时后当得　　人身具足善相圆</p>
  <p id="a2b">诸根既具胜力增　　依时净住而思忖</p>
  <p id="a2c">若于诸法义相应　　即得同归出离道</p>
  <p id="a2d">修菩提道证菩提　　我当思惟如是事</p>
  <p id="a2e">所有诸大菩萨藏　　和合甚深正法义</p>
  <p id="a2f">经历俱胝千劫中　　发生净信极难得</p>
  <p id="a2g">若此若余广多数　　诸佛妙法不思议</p>
  <p id="a2h">随诸修作能受持　　为佛菩提胜根本</p>
  <p id="a2i">我当亲近及承事　　尊重信奉阿阇梨</p>
  <p id="a2j">诸佛菩萨亦复然　　即得最上清净信</p>
  <p id="a2k">发生如是净心已　　即是菩萨广大心</p>
  <p id="a2l">胜慧方便悉圆成　　给奉水瓶常精进</p>
  <p id="a2m">舍利子。<a id="a-2n"></a>此是菩萨第八发心。</p>
  <p id="a2o">复次舍利子。<a id="a-2p"></a>菩萨发如是心。<a id="a-2q"></a>痛哉世间一切众生。<a id="a-2r"></a>以其爱着于身命故。<a id="a-2s"></a>常为一切无义利行颠倒随逐。<a id="a-2t"></a>何者名为无义利行。<a id="a-2u"></a>谓彼众生爱着身命。<a id="a-2v"></a>不能爱乐菩提分法。<a id="a-2w"></a>以其我见而为先导。<a id="a-2x"></a>执着心坚痴冥所覆。<a id="a-2y"></a>摧毁破坏众事随逐。<a id="a-2z"></a>此说是名无义利行。<a id="a-30"></a>又复众生爱身命故。<a id="a-31"></a>以其我见而为先导。<a id="a-32"></a>爱恋妻室男女知识以爱着心隐覆痴暗。<a id="a-33"></a>远离诸饶益事。<a id="a-34"></a>此说是名无义利行。<a id="a-35"></a>又复众生爱身命故。<a id="a-36"></a>以其我见而为先导。<a id="a-37"></a>顾惜奴婢作事人等詹视防护。<a id="a-38"></a>此说名为无义利行。<a id="a-39"></a>复次世间一切众生有义利行。<a id="a-3A"></a>常所随逐者。<a id="a-3B"></a>谓若众生不惜身命。<a id="a-3C"></a>爱乐菩提分法。<a id="a-3D"></a>以菩提心而为先导。<a id="a-3E"></a>善修身语意业。<a id="a-3F"></a>此说名为有义利行。<a id="a-3G"></a>又复众生不惜身命而常爱乐菩提分法。<a id="a-3H"></a>以菩提心而为先导。<a id="a-3I"></a>积集布施波罗蜜多。<a id="a-3J"></a>乃至积集般若波罗蜜多。<a id="a-3K"></a>此说名为有义利行。<a id="a-3L"></a>又复众生不惜身命。<a id="a-3M"></a>而常爱乐菩提分法。<a id="a-3N"></a>以菩提心而为先导。<a id="a-3O"></a>行布施爱语利行同事。<a id="a-3P"></a>普摄一切众生。<a id="a-3Q"></a>此说名为有义利行。<a id="a-3R"></a>又复众生不惜身命。<a id="a-3S"></a>而常爱乐。<a id="a-3T"></a>菩提分法。<a id="a-3U"></a>以菩提心而为先导。<a id="a-3V"></a>修习念处正勤神足根力觉道胜菩提分。<a id="a-3W"></a>此说名为有义利行。<a id="a-3X"></a>又复众生不惜身命。<a id="a-3Y"></a>而常爱乐菩提分法。<a id="a-3Z"></a>以菩提心而为先导。<a id="a-3a"></a>听受父母及阿阇梨诸有教诲。<a id="a-3b"></a>礼拜赞叹恭信合掌奉诸所作。<a id="a-3c"></a>此说名为有义利行。<a id="a-3d"></a>又复众生不惜身命。<a id="a-3e"></a>而常爱乐菩提分法。<a id="a-3f"></a>以菩提心而为先导。<a id="a-3g"></a>常以净心营三宝事。<a id="a-3h"></a>此说名为有义利行。<a id="a-3i"></a>又复众生作如是念。<a id="a-3j"></a>我以惜身命故。<a id="a-3k"></a>无义利事常随逐我。<a id="a-3l"></a>我当发勤精进。<a id="a-3m"></a>亲近承事诸阿阇梨不惜身命随诸所作。<a id="a-3n"></a>厌此不真实身。<a id="a-3o"></a>悕取坚固真实之身。<a id="a-3p"></a>福智胜力当得圆具。<a id="a-3q"></a>以圆具故。<a id="a-3r"></a>所作惯习悉能成办。<a id="a-3s"></a>诣菩提场当证圣果。</p>
  <p id="a3t">舍利子。<a id="a-3u"></a>此是菩萨第九发心。</p>
  <p id="a3v">尔时世尊。<a id="a-3w"></a>欲重明斯义。<a id="a-3x"></a>说伽陀曰。</p>
  <p id="a3y">若人爱惜身命故　　菩提分法不爱乐</p>
  <p id="a3z">三不善业造圆成　　此乃愚夫异生类</p>
  <p id="a40">爱乐己身及妻室　　并诸男女眷属等</p>
  <p id="a41">此无义利执着心　　旋转三界愚痴者</p>
  <p id="a42">又于奴婢作业人　　不觉了心常顾恋</p>
  <p id="a43">此无义利爱着深　　资生蓄养四足等</p>
  <p id="a44">广多聚积诸财谷　　不自受用不与人</p>
  <p id="a45">此无义利爱着深　　秘护伏藏不彰显</p>
  <p id="a46">此无义利染着故　　彼愚夫心常爱惜</p>
  <p id="a47">返于菩萨善意中　　弃舍不能生爱乐</p>
  <p id="a48">若能不惜于身命　　爱乐菩提胜分法</p>
  <p id="a49">三种善业造圆成　　此即名为有义利</p>
  <p id="a4A">施戒忍辱及精进　　禅定胜慧亦复然</p>
  <p id="a4B">与彼方便行相应　　此即名为有义利</p>
  <p id="a4C">承事父母为先导　　遵奉师尊亦复然</p>
  <p id="a4D">审谛思惟三宝门　　此即名为有义利</p>
  <p id="a4E">诸大菩萨甚深藏　　普摄一切胜法门</p>
  <p id="a4F">受持诵念广宣扬　　此即名为有义利</p>
  <p id="a4G">此有义利诸胜行　　乃是诸佛亲所宣</p>
  <p id="a4H">如其所说义相应　　是名佛子广大行</p>
  <p id="a4I">发生如是大心已　　复起清净谛信心</p>
  <p id="a4J">亲近承事阿阇梨　　给奉水瓶随诸作</p>
  <p id="a4K">舍利子。<a id="a-4L"></a>此是菩萨第九发心。</p>
  <p id="a4M">复次舍利子。<a id="a-4N"></a>菩萨发如是心。<a id="a-4O"></a>痛哉世间一切众生。<a id="a-4P"></a>不能如理调伏心意。<a id="a-4Q"></a>违背阿阇梨所有教诲。<a id="a-4R"></a>彼人不得阿阇梨财。<a id="a-4S"></a>何者名为阿阇梨财。<a id="a-4T"></a>所谓信财戒财闻财舍财慧财惭财愧财。<a id="a-4U"></a>如是七法名阿阇梨财。<a id="a-4V"></a>由其不得如是财故。<a id="a-4W"></a>当受贫苦逼恼其心。<a id="a-4X"></a>智者应当善调伏心。<a id="a-4Y"></a>随顺阿阇梨所有教诲。<a id="a-4Z"></a>习行布施作诸善行。<a id="a-4a"></a>何以故。<a id="a-4b"></a>若能善调伏心。<a id="a-4c"></a>随顺教诲。<a id="a-4d"></a>修布施行。<a id="a-4e"></a>彼人即得阿阇梨财此复何名阿阇梨财。<a id="a-4f"></a>谓得菩萨藏正法。<a id="a-4g"></a>普摄一切菩萨胜行善调伏法。<a id="a-4h"></a>如是知已。<a id="a-4i"></a>当于菩萨藏正法。<a id="a-4j"></a>勤求修习广为他人宣布演说。<a id="a-4k"></a>若能安住菩萨藏者。<a id="a-4l"></a>即得毕竟断除贫苦。<a id="a-4m"></a>趣向阿耨多罗三藐三菩提。<a id="a-4n"></a>如是发心已。<a id="a-4o"></a>即能随顺阿阇梨教。<a id="a-4p"></a>行布施等。<a id="a-4q"></a>厌此不真实身。<a id="a-4r"></a>悕取坚固真实之身。<a id="a-4s"></a>亲近承事诸阿阇梨。<a id="a-4t"></a>随诸所作。<a id="a-4u"></a>总略乃至给奉水瓶。</p>
  <p id="a4v">舍利子。<a id="a-4w"></a>此是菩萨第十发心。</p>
  <p id="a4x">尔时世尊。<a id="a-4y"></a>欲重明斯义说伽陀曰。</p>
  <p id="a4z">所有难调诸众生　　内心谄诳复险恶</p>
  <p id="a50">违背师尊教诲言　　不能堪任谛忍受</p>
  <p id="a51">此难调伏既知已　　应当随顺师教诲</p>
  <p id="a52">如其教令所宣扬　　即得大仙圣财宝</p>
  <p id="a53">所谓信财及戒财　　闻财舍财亦复然</p>
  <p id="a54">其中最胜曰慧财　　惭愧等财为七种</p>
  <p id="a55">了知如是圣财已　　七种伏藏用无尽</p>
  <p id="a56">其中若或不能知　　此即名为非法器</p>
  <p id="a57">若是法器众生者　　彼即圆具诸佛法</p>
  <p id="a58">无谄善调可称扬　　发勤精进修施行</p>
  <p id="a59">胜妙法欲心尊重　　损弃身命不为难</p>
  <p id="a5A">修佛菩提法器成　　知已修持常无间</p>
  <p id="a5B">法界平等无差别　　佛调御尊亲所宣</p>
  <p id="a5C">此菩萨藏正法门　　能于菩提善安住</p>
  <p id="a5D">如其所说广大法　　即是诸佛真实财</p>
  <p id="a5E">为一切法无我门　　无相亦复无空相</p>
  <p id="a5F">无其寿命无作者　　亦无戏论无含藏</p>
  <p id="a5G">于一切法自性中　　无生无相本如是</p>
  <p id="a5H">诸法无成亦无坏　　谛观诸法本无相</p>
  <p id="a5I">善调伏者如教行　　随诸教令善修作</p>
  <p id="a5J">若得见佛自然智　　随自境入解脱门</p>
  <p id="a5K">如其信财及戒财　　闻舍惭愧慧等七</p>
  <p id="a5L">如是圣财无上宝　　七法圆成用无尽</p>
  <p id="a5M">闻其法藏广施门　　善调心意皆随顺</p>
  <p id="a5N">于诸善友常亲近　　一切善行常修作</p>
  <p id="a5O">顶重无上大菩提　　勤行诸法亦如是</p>
  <p id="a5P">发生如是胜心已　　如渴思饮而无懈</p>
  <p id="a5Q">清水盈满净器中　　广大爱乐心献奉</p>
  <p id="a5R">舍利子。<a id="a-5S"></a>此是菩萨第十发心。<a id="a-5T"></a>由发心已。<a id="a-5U"></a>即于菩萨藏正法勤求修习。<a id="a-5V"></a>亲近承事诸阿阇梨。<a id="a-5W"></a>随诸所作。<a id="a-5X"></a>总略乃至给奉水瓶。<a id="a-5Y"></a>由此最胜善根力故。<a id="a-5Z"></a>修菩萨行者。<a id="a-5a"></a>得四种法。<a id="a-5b"></a>何等为四。<a id="a-5c"></a>一者如阿阇梨所说。<a id="a-5d"></a>速得一切善法。<a id="a-5e"></a>二者随顺阿阇梨言。<a id="a-5f"></a>三者修行速得成办。<a id="a-5g"></a>四者圆满修行法因。</p>
  <p id="a5h">复次舍利子。<a id="a-5i"></a>修菩萨行者。<a id="a-5j"></a>生于人间得四种法。<a id="a-5k"></a>何等为四。<a id="a-5l"></a>一者教授多人。<a id="a-5m"></a>一切善法随能安住。<a id="a-5n"></a>二者居岩窟处。<a id="a-5o"></a>得彼多人众皆欢喜。<a id="a-5p"></a>三者以广大心。<a id="a-5q"></a>于昼夜中多人咸诣。<a id="a-5r"></a>四者无所发起。<a id="a-5s"></a>趣命终已得生天界。</p>
  <p id="a5t">复次舍利子。<a id="a-5u"></a>修菩萨行者。<a id="a-5v"></a>生于天中得四种法。<a id="a-5w"></a>何等为四。<a id="a-5x"></a>一者得彼天众与最上座。<a id="a-5y"></a>二者一切所向得彼天众观其面相。<a id="a-5z"></a>三者随有所说领受解了。<a id="a-60"></a>四者时诣帝释天主之处。<a id="a-61"></a>请决所疑而不诣彼余天众处。<a id="a-62"></a>天中得彼宫殿受用。<a id="a-63"></a>舍利子。<a id="a-64"></a>修菩萨行者。<a id="a-65"></a>生彼天中得如是等四种之法。<a id="a-66"></a>若生人中亦得无量百千法门。</p>
  <p id="a67">尔时世尊。<a id="a-68"></a>欲重明斯义。<a id="a-69"></a>说伽他曰。</p>
  <p id="a6A">天中得彼高胜座　　复得天众常恭信</p>
  <p id="a6B">一切天众所观詹　　如是常闻善说法</p>
  <p id="a6C">一切所作皆智者　　问法帝释无吝心</p>
  <p id="a6D">殊妙宫殿得彼天　　天中没已来人界</p>
  <p id="a6E">复得人中胜生处　　作转轮王统四洲</p>
  <p id="a6F">人中没已即还生　　于彼天中受胜乐</p>
  <p id="a6G">天界不复经苦受　　顶重师尊此为因</p>
  <p id="a6H">如是四种胜妙门　　常得如是广大事</p>
  <p id="a6I">由起如是无著心　　顶奉师尊善所作</p>
  <p id="a6J">以清净心给水瓶　　爱乐尊重常无倦</p>
  <p id="a6K">又得一切天人龙　　所应供养常尊奉</p>
  <p id="a6L">于彼所生天界中　　亦复得其四种法</p>
  <p id="a6M">云何名为四种法　　先所作业悉能知</p>
  <p id="a6N">积集善行及善因　　现生所作常无减</p>
  <p id="a6O">又复由其善法故　　而悉了知生灭处</p>
  <p id="a6P">现生无动亦能知　　是故了知诸法行</p>
  <p id="a6Q">能为诸天广宣说　　依法显示及教诲</p>
  <p id="a6R">广作利喜胜行门　　然后还从天界没</p>
  <p id="a6S">复次舍利子。<a id="a-6T"></a>修菩萨行者。<a id="a-6U"></a>得四种法(此中文标四法只有一二阙其二四梵本元无不可添足)何等为四。<a id="a-6V"></a>一者天中没已来于人间。<a id="a-6W"></a>同禁戒者同分中生。<a id="a-6X"></a>二者生人中已于现生中得五种悲法。<a id="a-6Y"></a>何等为五。<a id="a-6Z"></a>一者现生得于善法中生。<a id="a-6a"></a>二者现生仪相具足。<a id="a-6b"></a>三者现生净戒圆满。<a id="a-6c"></a>四者现生眷属广多。<a id="a-6d"></a>五者现生于诸众生起慈心观。</p>
  <p id="a6e">又复当得五种不破坏法。<a id="a-6f"></a>何等为五。<a id="a-6g"></a>一者善友知识常不破坏。<a id="a-6h"></a>二者身不速坏。<a id="a-6i"></a>三者富乐受用常不破坏。<a id="a-6j"></a>四者所发菩提心坚不能坏。<a id="a-6k"></a>五者于饥馑时法乐丰熟。</p>
  <p id="a6l">又复当得五种希有之法。<a id="a-6m"></a>何等为五。<a id="a-6n"></a>一者以空瓶器置于一处。<a id="a-6o"></a>自然有其清净水满。<a id="a-6p"></a>水中盈积诸妙珍宝。<a id="a-6q"></a>二者渴须水时自然有其八功德水出现于前。<a id="a-6r"></a>三者身中离诸灾难。<a id="a-6s"></a>所谓若毒若刀若火若水若饮伏威光若吞啖怖畏。<a id="a-6t"></a>四者若值刀兵劫时。<a id="a-6u"></a>疾疫劫时。<a id="a-6v"></a>饥馑劫时。<a id="a-6w"></a>火灾劫时。<a id="a-6x"></a>水灾劫时。<a id="a-6y"></a>风灾劫时。<a id="a-6z"></a>渴乏劫时。<a id="a-70"></a>灾热劫时。<a id="a-71"></a>夜叉难时。<a id="a-72"></a>现生阎浮提中者。<a id="a-73"></a>即得天界中生受诸快乐。<a id="a-74"></a>所受妙乐如金刚嬉戏。<a id="a-75"></a>此是希有之法。</p>
 </body>
</html>