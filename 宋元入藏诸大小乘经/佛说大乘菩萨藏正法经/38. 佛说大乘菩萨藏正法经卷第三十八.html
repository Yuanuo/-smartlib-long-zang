<!doctype html>
<html id="z3IBUhNhS" data-ver="475">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘菩萨藏正法经卷第三十八</h1>
  <h2 id="a2">胜慧波罗蜜多品第十一之六</h2>
  <p id="a3">复次舍利子。<a id="a-4"></a>略说菩萨一种圣道。<a id="a-5"></a>谓是菩萨于阿耨多罗三藐三菩提。<a id="a-6"></a>单己无二。<a id="a-7"></a>以自勇猛大精进力。<a id="a-8"></a>深心摄受。<a id="a-9"></a>不藉他缘及他开示。<a id="a-A"></a>而自成办极大力用。<a id="a-B"></a>能被如是坚固甲胄。<a id="a-C"></a>而诸有情难得能得。<a id="a-D"></a>诸新发意住菩萨乘。<a id="a-E"></a>未得今得。<a id="a-F"></a>又复一切难施能施。<a id="a-G"></a>持戒忍辱精进禅定胜慧。<a id="a-H"></a>亦复如是。<a id="a-I"></a>又于波罗蜜多无能建立者。<a id="a-J"></a>而是菩萨。<a id="a-K"></a>于诸波罗蜜多悉能建立。<a id="a-L"></a>以要言之。<a id="a-M"></a>乃至广大觉悟种诸善根。<a id="a-N"></a>无能及者。<a id="a-O"></a>于是法行单己无二。<a id="a-P"></a>诣菩提场坐金刚座。<a id="a-Q"></a>摧伏魔力。<a id="a-R"></a>一刹那顷胜慧相应。<a id="a-S"></a>于阿耨多罗三藐三菩提果。<a id="a-T"></a>决定平等无复退转。<a id="a-U"></a>舍利子。<a id="a-V"></a>是名菩萨摩诃萨于胜慧波罗蜜多获得菩萨圣道善巧。</p>
  <p id="aW">云何菩萨缘生善巧。<a id="a-X"></a>谓此菩萨于昼夜中。<a id="a-Y"></a>独处宴坐发善寻伺。<a id="a-Z"></a>蕴由何起当由何力。<a id="a-a"></a>谓由如是不如理作意。<a id="a-b"></a>发生无明。<a id="a-c"></a>无明缘行。<a id="a-d"></a>行缘识。<a id="a-e"></a>识缘名色。<a id="a-f"></a>名色缘六入。<a id="a-g"></a>六入缘触。<a id="a-h"></a>触缘受。<a id="a-i"></a>受缘爱。<a id="a-j"></a>爱缘取。<a id="a-k"></a>取缘有。<a id="a-l"></a>有缘生。<a id="a-m"></a>生缘老死忧悲苦恼。<a id="a-n"></a>及随烦恼方便集起。<a id="a-o"></a>又复由如是法。<a id="a-p"></a>无体无作及无主宰。<a id="a-q"></a>谓善因恶因无记因。<a id="a-r"></a>一切缘生。<a id="a-s"></a>又诸有情各有分量。<a id="a-t"></a>谓根因增上根因业因果因。<a id="a-u"></a>有无边际究竟等因。<a id="a-v"></a>一切集生而皆了知。<a id="a-w"></a>此说是名缘生善巧。<a id="a-x"></a>又复蕴灭。<a id="a-y"></a>当云何灭。<a id="a-z"></a>谓不如理作意灭。<a id="a-10"></a>则无明灭。<a id="a-11"></a>无明灭则行灭。<a id="a-12"></a>行灭则识灭。<a id="a-13"></a>识灭则名色灭。<a id="a-14"></a>名色灭则六入灭。<a id="a-15"></a>六入灭则触灭。<a id="a-16"></a>触灭则受灭。<a id="a-17"></a>受灭则爱灭。<a id="a-18"></a>爱灭则取灭。<a id="a-19"></a>取灭则有灭。<a id="a-1A"></a>有灭则生灭。<a id="a-1B"></a>生灭则老死忧悲苦恼灭。<a id="a-1C"></a>而于此中得如是智。<a id="a-1D"></a>又缘生善巧者。<a id="a-1E"></a>谓一切法系属因缘之所和合。<a id="a-1F"></a>即能加持。<a id="a-1G"></a>无我无人无众生无寿者。<a id="a-1H"></a>于如是等得无计度。<a id="a-1I"></a>而诸菩萨于此缘生。<a id="a-1J"></a>复能建立一切佛法及菩提相。<a id="a-1K"></a>于有尽灭应妙观察。<a id="a-1L"></a>于无尽灭摄化有情。<a id="a-1M"></a>舍利子。<a id="a-1N"></a>菩萨摩诃萨于胜慧波罗蜜多。<a id="a-1O"></a>获得如是缘生善巧。</p>
  <p id="a1P">云何菩萨一切法善巧。<a id="a-1Q"></a>一切法者。<a id="a-1R"></a>谓有为无为。<a id="a-1S"></a>而诸菩萨于有为无为善巧。<a id="a-1T"></a>应如是知。<a id="a-1U"></a>有为善巧者。<a id="a-1V"></a>谓身语意所有善行。<a id="a-1W"></a>观察有为菩提向一切智。<a id="a-1X"></a>是名有为善巧。<a id="a-1Y"></a>又有为善巧者。<a id="a-1Z"></a>谓积集布施持戒忍辱精进禅定五种波罗蜜多。<a id="a-1a"></a>若复于胜慧波罗蜜多得无为智。<a id="a-1b"></a>于五波罗蜜多亦无弃舍。<a id="a-1c"></a>善求一切波罗蜜多。<a id="a-1d"></a>信解无漏菩提向一切智。<a id="a-1e"></a>是名无为善巧。<a id="a-1f"></a>又有为善巧者。<a id="a-1g"></a>谓于有情行四摄事无所对遣。<a id="a-1h"></a>虽复摄受有情。<a id="a-1i"></a>而实摄受无我无人。<a id="a-1j"></a>于摄事善巧亦无所取。<a id="a-1k"></a>信解无为菩提向一切智。<a id="a-1l"></a>是名无为善巧。<a id="a-1m"></a>又复有为善巧者。<a id="a-1n"></a>谓断诸行相续系缚。<a id="a-1o"></a>即断轮回及烦恼缚。<a id="a-1p"></a>于菩提相。<a id="a-1q"></a>有所任持相续系缚。<a id="a-1r"></a>微细方分而不集行。<a id="a-1s"></a>此说是名有为善巧。<a id="a-1t"></a>若复于空无相无愿。<a id="a-1u"></a>以智伺察善解诸法因缘。<a id="a-1v"></a>修菩提行而不取证无为。<a id="a-1w"></a>是名无为善巧。<a id="a-1x"></a>又复虽行三界。<a id="a-1y"></a>而不为三界烦恼之所系着。<a id="a-1z"></a>是名有为善巧。<a id="a-20"></a>若以智了知出离三界。<a id="a-21"></a>而不离三界。<a id="a-22"></a>亦无堕落。<a id="a-23"></a>是名无为善巧。<a id="a-24"></a>若说一切法善巧。<a id="a-25"></a>即一切智悉是增语。<a id="a-26"></a>若于一切智。<a id="a-27"></a>通达圆满无所损减。<a id="a-28"></a>说此胜慧善巧。<a id="a-29"></a>是即名为一切法善巧。<a id="a-2A"></a>舍利子。<a id="a-2B"></a>诸菩萨摩诃萨安住胜慧波罗蜜多行时。<a id="a-2C"></a>于胜慧分。<a id="a-2D"></a>获得如是十种善巧。</p>
  <p id="a2E">佛告舍利子。<a id="a-2F"></a>云何胜慧。<a id="a-2G"></a>云何波罗蜜多。<a id="a-2H"></a>胜慧者。<a id="a-2I"></a>谓观察了知善不善法。<a id="a-2J"></a>是名胜慧。<a id="a-2K"></a>分别无量如实法门。<a id="a-2L"></a>是名胜慧。<a id="a-2M"></a>通达诸见得无碍法。<a id="a-2N"></a>是名胜慧。<a id="a-2O"></a>安住一切正愿。<a id="a-2P"></a>而实舍诸愿求。<a id="a-2Q"></a>是名胜慧。<a id="a-2R"></a>离诸热恼而得轻安。<a id="a-2S"></a>是名胜慧。<a id="a-2T"></a>断诸攀缘得大法乐。<a id="a-2U"></a>是名胜慧。<a id="a-2V"></a>随义观察。<a id="a-2W"></a>是名胜慧。<a id="a-2X"></a>得住一切菩提分法。<a id="a-2Y"></a>是名胜慧于相无相如实了知。<a id="a-2Z"></a>是名胜慧。<a id="a-2a"></a>以智照解诸法体性。<a id="a-2b"></a>是名胜慧。<a id="a-2c"></a>超诸险难获无障碍。<a id="a-2d"></a>是名胜慧。<a id="a-2e"></a>摄受正达。<a id="a-2f"></a>是名胜慧。<a id="a-2g"></a>于诸善法使得清净。<a id="a-2h"></a>是名胜慧。<a id="a-2i"></a>断烦恼习。<a id="a-2j"></a>是名胜慧。<a id="a-2k"></a>由先修证一切善法。<a id="a-2l"></a>是名胜慧。<a id="a-2m"></a>于自然生等。<a id="a-2n"></a>而起觉悟引导远离。<a id="a-2o"></a>是名胜慧。<a id="a-2p"></a>不着三界。<a id="a-2q"></a>是名胜慧。<a id="a-2r"></a>于诸圣愿相续不断。<a id="a-2s"></a>是名胜慧。<a id="a-2t"></a>以诸无相伏除遍计。<a id="a-2u"></a>对治清净。<a id="a-2v"></a>是名胜慧。<a id="a-2w"></a>离诸闇钝。<a id="a-2x"></a>成就一切相应行地。<a id="a-2y"></a>是名胜慧。<a id="a-2z"></a>于一切智智住光明道。<a id="a-30"></a>是名胜慧。<a id="a-31"></a>于无明闇蔽作诸明眼。<a id="a-32"></a>是名胜慧。<a id="a-33"></a>如是信解得无漏眼根。<a id="a-34"></a>是名胜慧。<a id="a-35"></a>于眼境道超诸胜义。<a id="a-36"></a>是名胜慧。<a id="a-37"></a>真实出离不动调伏。<a id="a-38"></a>是名胜慧。<a id="a-39"></a>照智慧门无有穷尽。<a id="a-3A"></a>是名胜慧。<a id="a-3B"></a>遍一切处无有相违。<a id="a-3C"></a>是名胜慧。<a id="a-3D"></a>于解脱道而常高显。<a id="a-3E"></a>是名胜慧。<a id="a-3F"></a>离诸烦恼及障碍法。<a id="a-3G"></a>悉不共住。<a id="a-3H"></a>是名胜慧。<a id="a-3I"></a>舍利子。<a id="a-3J"></a>诸菩萨以如是胜慧。<a id="a-3K"></a>而能入解一切有情心之所趣。<a id="a-3L"></a>业行差别诸尘劳门。<a id="a-3M"></a>乃至以如是慧。<a id="a-3N"></a>于执持门。<a id="a-3O"></a>而能遍知一切声闻辟支佛三藐三佛陀。<a id="a-3P"></a>此说是名胜慧。<a id="a-3Q"></a>而诸菩萨。<a id="a-3R"></a>于是句义一切当学。<a id="a-3S"></a>又舍利子。<a id="a-3T"></a>波罗蜜多者。<a id="a-3U"></a>谓是胜慧了知一切善不善法。<a id="a-3V"></a>名波罗蜜多。<a id="a-3W"></a>以要言之。<a id="a-3X"></a>乃至于是句义一切当学。<a id="a-3Y"></a>名波罗蜜多。<a id="a-3Z"></a>又复于菩萨行殊胜圆满。<a id="a-3a"></a>名波罗蜜多。<a id="a-3b"></a>一切智智圆满。<a id="a-3c"></a>名波罗蜜多。<a id="a-3d"></a>于有为无为法悉无所著。<a id="a-3e"></a>名波罗蜜多。<a id="a-3f"></a>为令觉悟轮回过失。<a id="a-3g"></a>名波罗蜜多。<a id="a-3h"></a>普能显示无尽法藏。<a id="a-3i"></a>名波罗蜜多。<a id="a-3j"></a>离诸攀缘解脱圆满。<a id="a-3k"></a>名波罗蜜多。<a id="a-3l"></a>于布施持戒。<a id="a-3m"></a>忍辱精进禅定胜慧。<a id="a-3n"></a>普令觉悟。<a id="a-3o"></a>名波罗蜜多。<a id="a-3p"></a>究竟善巧。<a id="a-3q"></a>于有情界引导一切。<a id="a-3r"></a>为令圆满无生法忍。<a id="a-3s"></a>至不退地。<a id="a-3t"></a>名波罗蜜多圆满佛刹化度有情。<a id="a-3u"></a>至菩提场除诸魔怨。<a id="a-3v"></a>获得圆满一切佛法。<a id="a-3w"></a>名波罗蜜多。<a id="a-3x"></a>又能如是建立大乘菩萨藏正法。<a id="a-3y"></a>名波罗蜜多。<a id="a-3z"></a>舍利子。<a id="a-40"></a>而诸菩萨于正法藏。<a id="a-41"></a>如是学已得至彼岸。<a id="a-42"></a>是故于此大乘一切波罗蜜多。<a id="a-43"></a>当如是学。</p>
  <p id="a44">又舍利子。<a id="a-45"></a>若善男子善女人。<a id="a-46"></a>于此菩萨藏正法。<a id="a-47"></a>受持读诵广大开示。<a id="a-48"></a>为他人说。<a id="a-49"></a>而能获得十种称赞功德。<a id="a-4A"></a>何等为十。<a id="a-4B"></a>一者过是生已。<a id="a-4C"></a>而得通达一切事业。<a id="a-4D"></a>二者得生圣族。<a id="a-4E"></a>三者具大名称。<a id="a-4F"></a>四者所说言辞人喜信受。<a id="a-4G"></a>五者得大富饶。<a id="a-4H"></a>六者人天爱敬。<a id="a-4I"></a>七者获转轮王。<a id="a-4J"></a>八者得生梵世。<a id="a-4K"></a>九者(梵本元阙)十者遍一切处。<a id="a-4L"></a>得菩提心无有退失。<a id="a-4M"></a>又复获得十种称赞功德。<a id="a-4N"></a>何等为十。<a id="a-4O"></a>一者与尼乾陀等。<a id="a-4P"></a>得不共住。<a id="a-4Q"></a>二者不起我见。<a id="a-4R"></a>三者不起人见。<a id="a-4S"></a>四者不起众生见。<a id="a-4T"></a>五者不起寿者见。<a id="a-4U"></a>六者不起常见。<a id="a-4V"></a>七者不起断见。<a id="a-4W"></a>八者舍诸玩好。<a id="a-4X"></a>九者发净信心常乐出家。<a id="a-4Y"></a>十者于名句文速得悟入。<a id="a-4Z"></a>又复获得十种称赞功德。<a id="a-4a"></a>何等为十。<a id="a-4b"></a>一者正念。<a id="a-4c"></a>二者聪利。<a id="a-4d"></a>三者总持。<a id="a-4e"></a>四者胜慧。<a id="a-4f"></a>五者刹那具足。<a id="a-4g"></a>六者得宿住念。<a id="a-4h"></a>七者性少贪欲。<a id="a-4i"></a>八者性少嗔恚。<a id="a-4j"></a>九者性少愚痴。<a id="a-4k"></a>十者不为炽然三毒之所烧煮。<a id="a-4l"></a>又复获得十种称赞功德。<a id="a-4m"></a>何等为十。<a id="a-4n"></a>一者希有胜慧。<a id="a-4o"></a>二者轻捷胜慧。<a id="a-4p"></a>三者猛利胜慧。<a id="a-4q"></a>四者极迅速胜慧。<a id="a-4r"></a>五者广大胜慧。<a id="a-4s"></a>六者甚深胜慧。<a id="a-4t"></a>七者决择胜慧。<a id="a-4u"></a>八者无碍胜慧。<a id="a-4v"></a>九者现前得见如来。<a id="a-4w"></a>能以伽陀歌咏赞叹。<a id="a-4x"></a>十者复与如来深心问答。<a id="a-4y"></a>又复获得十种称赞功德。<a id="a-4z"></a>何等为十。<a id="a-50"></a>一者谓能将护诸恶知识。<a id="a-51"></a>二者解诸魔缚。<a id="a-52"></a>三者破诸魔军。<a id="a-53"></a>四者断诸惑染。<a id="a-54"></a>五者于诸行中除伏憍慢。<a id="a-55"></a>六者趣诸善道。<a id="a-56"></a>七者向涅槃门。<a id="a-57"></a>八者布施受施超诸轮转。<a id="a-58"></a>九者于菩萨道一切随学。<a id="a-59"></a>十者随顺诸佛一切教敕。<a id="a-5A"></a>舍利子。<a id="a-5B"></a>于菩萨藏正法。<a id="a-5C"></a>应当受持读诵广大开示。<a id="a-5D"></a>为他人说。<a id="a-5E"></a>悉获如是称赞功德。<a id="a-5F"></a>尔时世尊。<a id="a-5G"></a>欲重明斯义。<a id="a-5H"></a>说伽陀曰。</p>
  <p id="a5I">诸有大智者　　善了文句义</p>
  <p id="a5J">持此经中王　　获无量胜慧</p>
  <p id="a5K">彼比丘法师　　常行是法施</p>
  <p id="a5L">持此经中王　　最胜生欢喜</p>
  <p id="a5M">为诸听法者　　宣说如是法</p>
  <p id="a5N">持此经中王　　获叹美功德</p>
  <p id="a5O">得是胜慧已　　于法无损减</p>
  <p id="a5P">复于胜念力　　能演无上句</p>
  <p id="a5Q">善说法要者　　常赞佛教敕</p>
  <p id="a5R">持此经中王　　多闻常具足</p>
  <p id="a5S">闻已受持者　　不着于文字</p>
  <p id="a5T">随义常观察　　增长佛智慧</p>
  <p id="a5U">由智慧无边　　深达胜义谛</p>
  <p id="a5V">宣布诣十方　　闻是获称赞</p>
  <p id="a5W">又令贪恚痴　　由斯皆渐少</p>
  <p id="a5X">最上清净心　　闻是获称赞</p>
  <p id="a5Y">受用资具中　　称量如实义</p>
  <p id="a5Z">晓了非真实　　舍家求解脱</p>
  <p id="a5a">乐住空闲处　　闻法常无厌</p>
  <p id="a5b">咨问世尊所　　法施无有吝</p>
  <p id="a5c">令智慧增长　　清白无减失</p>
  <p id="a5d">尔时世尊。<a id="a-5e"></a>说是偈已。<a id="a-5f"></a>告舍利子。<a id="a-5g"></a>此诸菩萨于胜慧波罗蜜多之行。<a id="a-5h"></a>应当勇猛以四摄事。<a id="a-5i"></a>于长夜中摄受有情。<a id="a-5j"></a>何等为四。<a id="a-5k"></a>所谓布施爱语利行同事。<a id="a-5l"></a>是名四种。<a id="a-5m"></a>云何布施。<a id="a-5n"></a>谓财施法施及无畏施。<a id="a-5o"></a>云何爱语。<a id="a-5p"></a>谓于闻法者出柔顺语。<a id="a-5q"></a>云何利行。<a id="a-5r"></a>谓于自他意乐圆满。<a id="a-5s"></a>云何同事。<a id="a-5t"></a>谓于是智起功德想。<a id="a-5u"></a>摄受有情安住是法。<a id="a-5v"></a>又布施者。<a id="a-5w"></a>谓于一切来求丐者意极清净。<a id="a-5x"></a>爱语者。<a id="a-5y"></a>断诸合集。<a id="a-5z"></a>利行者。<a id="a-60"></a>使无退屈。<a id="a-61"></a>同事者。<a id="a-62"></a>回向大乘。<a id="a-63"></a>又布施者。<a id="a-64"></a>随转大慈心无遗惜。<a id="a-65"></a>爱语者。<a id="a-66"></a>随心喜舍。<a id="a-67"></a>利行者。<a id="a-68"></a>为诸有情身心勇悍被大甲胄。<a id="a-69"></a>同事者。<a id="a-6A"></a>心舍高下向一切智。<a id="a-6B"></a>又布施者。<a id="a-6C"></a>如法追求舍诸资具。<a id="a-6D"></a>爱语者。<a id="a-6E"></a>导以正法。<a id="a-6F"></a>利行者。<a id="a-6G"></a>自利利他悉起平等。<a id="a-6H"></a>同事者。<a id="a-6I"></a>利诸有情。<a id="a-6J"></a>咸共发起一切智心。<a id="a-6K"></a>又布施者。<a id="a-6L"></a>自舍一切若内外法。<a id="a-6M"></a>爱语者。<a id="a-6N"></a>于诸法行功德智慧善权称赞。<a id="a-6O"></a>利行者。<a id="a-6P"></a>弃自所利随转利他。<a id="a-6Q"></a>同事者。<a id="a-6R"></a>成熟菩提。<a id="a-6S"></a>譬彼掌中庵摩勒果。<a id="a-6T"></a>普施一切得无怯弱。</p>
  <p id="a6U">复次舍利子。<a id="a-6V"></a>法施者。<a id="a-6W"></a>谓如其所闻为他人说。<a id="a-6X"></a>爱语者。<a id="a-6Y"></a>谓正开示无所希望。<a id="a-6Z"></a>利行者。<a id="a-6a"></a>为他演说不生疲厌。<a id="a-6b"></a>同事者。<a id="a-6c"></a>于一切智。<a id="a-6d"></a>乐甚深法心无弃舍。<a id="a-6e"></a>又法施者。<a id="a-6f"></a>于来听法者说无散乱。<a id="a-6g"></a>爱语者。<a id="a-6h"></a>远至他方演说诸法。<a id="a-6i"></a>利行者。<a id="a-6j"></a>为法义故于诸法师。<a id="a-6k"></a>以饮食衣服卧具医药。<a id="a-6l"></a>乃至以身覆护一切给侍。<a id="a-6m"></a>同事者。<a id="a-6n"></a>为令薰习安住种性。<a id="a-6o"></a>又法施者。<a id="a-6p"></a>于诸施中无有过上。<a id="a-6q"></a>爱语者。<a id="a-6r"></a>分别义利。<a id="a-6s"></a>利行者。<a id="a-6t"></a>谓随于义不随文句。<a id="a-6u"></a>同事者。<a id="a-6v"></a>为令圆满一切佛法。<a id="a-6w"></a>又布施者。<a id="a-6x"></a>是即布施波罗蜜多。<a id="a-6y"></a>爱语者。<a id="a-6z"></a>是即持戒忍辱波罗蜜多。<a id="a-70"></a>利行者。<a id="a-71"></a>是即精进波罗蜜多。<a id="a-72"></a>同事者。<a id="a-73"></a>是即禅定胜慧波罗蜜多。<a id="a-74"></a>又布施者。<a id="a-75"></a>是即最初发心菩萨。<a id="a-76"></a>爱语者。<a id="a-77"></a>是即行胜解行菩萨。<a id="a-78"></a>利行者。<a id="a-79"></a>是即不退转地菩萨。<a id="a-7A"></a>同事者是即一生补处菩萨。<a id="a-7B"></a>又布施者。<a id="a-7C"></a>是即住菩提根。<a id="a-7D"></a>爱语者。<a id="a-7E"></a>是即长菩提芽。<a id="a-7F"></a>利行者。<a id="a-7G"></a>是即开菩提花。<a id="a-7H"></a>同事者。<a id="a-7I"></a>是即结菩提果。</p>
  <p id="a7J">舍利子。<a id="a-7K"></a>是故诸菩萨摩诃萨于长夜中。<a id="a-7L"></a>以四摄事摄受有情。<a id="a-7M"></a>于菩提行诸波罗蜜多而能随转。<a id="a-7N"></a>于此复有无量无边诸摄事等。</p>
  <p id="a7O">尔时佛告舍利子。<a id="a-7P"></a>彼大蕴如来应供正等正觉。<a id="a-7Q"></a>为精进行太子。<a id="a-7R"></a>于菩提道悉正开示。<a id="a-7S"></a>及过去未来现在诸佛世尊之所称赞。<a id="a-7T"></a>时精进行太子。<a id="a-7U"></a>于彼佛所。<a id="a-7V"></a>得闻如是菩提正道。<a id="a-7W"></a>及闻三世诸佛世尊之所称赞。<a id="a-7X"></a>快得善利发大欢喜。<a id="a-7Y"></a>复于彼佛及诸大声闻众。<a id="a-7Z"></a>于九十九俱胝岁。<a id="a-7a"></a>以饮食衣服卧具医药。<a id="a-7b"></a>供养恭敬尊重赞叹。<a id="a-7c"></a>舍利子。<a id="a-7d"></a>彼大蕴如来应供正等正觉。<a id="a-7e"></a>即时与授阿耨多罗三藐三菩提记。</p>
 </body>
</html>