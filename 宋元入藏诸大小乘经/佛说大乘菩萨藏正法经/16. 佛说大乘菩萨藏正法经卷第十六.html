<!doctype html>
<html id="z3IBUgkh6" data-ver="364">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘菩萨藏正法经卷第十六</h1>
  <h2 id="a2">如来不思议品第四之十</h2>
  <p id="a3">复次舍利子。<a id="a-4"></a>如来于过去世中。<a id="a-5"></a>以无著无碍智见。<a id="a-6"></a>随转所转。<a id="a-7"></a>云何舍利子。<a id="a-8"></a>谓过去世诸佛刹中。<a id="a-9"></a>若成若坏彼一切事。<a id="a-A"></a>如来以算数方便而悉能知。<a id="a-B"></a>又佛刹中所有一切药草树林而悉能知。<a id="a-C"></a>又佛刹中所有一切众生众类众生施设。<a id="a-D"></a>而悉能知。<a id="a-E"></a>又佛刹中所有一切众生。<a id="a-F"></a>种种性行种种色相周遍广大。<a id="a-G"></a>而悉能知。<a id="a-H"></a>又佛刹中诸佛出世作诸化事。<a id="a-I"></a>乃至一一广为众生宣说正法。<a id="a-J"></a>或有众生以声闻法得化度者。<a id="a-K"></a>或有众生以缘觉法得化度者。<a id="a-L"></a>或有众生以大乘法得化度者。<a id="a-M"></a>乃至佛刹广大。<a id="a-N"></a>诸苾刍众广大。<a id="a-O"></a>寿量广大。<a id="a-P"></a>正法住世广大。<a id="a-Q"></a>久近众生饮食受用等事。<a id="a-R"></a>乃至众生出息入息。<a id="a-S"></a>如是所有一切众生。<a id="a-T"></a>过去世中一切诸相。<a id="a-U"></a>若生若灭诸趣受生。<a id="a-V"></a>种种根性种种意乐。<a id="a-W"></a>佛悉能知。<a id="a-X"></a>如来以无著心。<a id="a-Y"></a>任持了知彼一切法。<a id="a-Z"></a>诸心无边诸心所起。<a id="a-a"></a>如来以算数方便皆悉能知。<a id="a-b"></a>如来以现量智。<a id="a-c"></a>如实观察过去世中诸众生心。<a id="a-d"></a>如是如来最上胜智。<a id="a-e"></a>曾无间断。<a id="a-f"></a>为诸众生如应说法。<a id="a-g"></a>舍利子。<a id="a-h"></a>此是如来第十六不共佛法。</p>
  <p id="ai">复次舍利子。<a id="a-j"></a>如来于未来世中。<a id="a-k"></a>以无著无碍智见。<a id="a-l"></a>随转所转。<a id="a-m"></a>云何谓未来世中诸佛如来当出于世。<a id="a-n"></a>佛悉能知。<a id="a-o"></a>乃至未来劫火洞然。<a id="a-p"></a>大水漂溺。<a id="a-q"></a>猛风吹鼓。<a id="a-r"></a>或复诸佛刹土安然不动。<a id="a-s"></a>至于诸佛刹中一切地界。<a id="a-t"></a>碎若微尘及彼一切药草树林。<a id="a-u"></a>至于一切星宿相状。<a id="a-v"></a>至于周遍诸佛刹中。<a id="a-w"></a>诸佛出世。<a id="a-x"></a>缘觉出世。<a id="a-y"></a>声闻出世。<a id="a-z"></a>菩萨成证。<a id="a-10"></a>至于众生出息入息饮食受用等事。<a id="a-11"></a>若行若住。<a id="a-12"></a>乃至一切众生周遍广大。<a id="a-13"></a>一一众生各趣解脱。<a id="a-14"></a>或声闻乘或缘觉乘。<a id="a-15"></a>或复大乘得解脱者。<a id="a-16"></a>而彼一切如来悉知。<a id="a-17"></a>又复诸佛刹中周遍一切。<a id="a-18"></a>一一众生诸所生处。<a id="a-19"></a>及心心所诸所生起。<a id="a-1A"></a>而彼一切如来悉知。<a id="a-1B"></a>虽如是知。<a id="a-1C"></a>亦非如来未来世中于诸众生有所任持。<a id="a-1D"></a>但于未来世中如应观察。<a id="a-1E"></a>为诸众生宣说正法。<a id="a-1F"></a>舍利子。<a id="a-1G"></a>此是如来第十七不共佛法。</p>
  <p id="a1H">复次舍利子。<a id="a-1I"></a>如来于现在世中。<a id="a-1J"></a>以无著无碍智见随转所转。<a id="a-1K"></a>云何所谓现在十方一切诸佛刹土。<a id="a-1L"></a>如来以三种算数方便而悉能知。<a id="a-1M"></a>所有现在一切诸佛一切菩萨。<a id="a-1N"></a>一切缘觉一切声闻。<a id="a-1O"></a>如来悉知。<a id="a-1P"></a>至于现在一切星宿相状亦复遍知。<a id="a-1Q"></a>及彼现在一切药草树林亦悉了知。<a id="a-1R"></a>至于十方一切地界。<a id="a-1S"></a>碎若微尘。<a id="a-1T"></a>以算数方便而悉能知。<a id="a-1U"></a>又复十方一切水界。<a id="a-1V"></a>如毛端量水滴上涌。<a id="a-1W"></a>又复十方一切火界迅速起灭。<a id="a-1X"></a>又复十方一切风界百种相状周遍吹击。<a id="a-1Y"></a>以算数方便而悉能知。<a id="a-1Z"></a>又复十方一切空界。<a id="a-1a"></a>假使聚如毛端之量。<a id="a-1b"></a>以算数方便亦悉能知。<a id="a-1c"></a>又复现在三种众生界而悉能知。<a id="a-1d"></a>又复现在所有一切地狱众生界趣。<a id="a-1e"></a>彼所生因及所起因而悉能知。<a id="a-1f"></a>又复现在所有一切畜生界趣。<a id="a-1g"></a>彼所生因及所起因而悉能知。<a id="a-1h"></a>又复现在所有一切饿鬼界趣。<a id="a-1i"></a>彼所生因及所起因而悉能知。<a id="a-1j"></a>又复现在一切人趣。<a id="a-1k"></a>彼所生因及所灭因而悉能知。<a id="a-1l"></a>又复现在诸天界趣。<a id="a-1m"></a>彼所生因及所灭因而悉能知。<a id="a-1n"></a>又复现在一切众生。<a id="a-1o"></a>及众生心所应任持。<a id="a-1p"></a>若有烦恼若离烦恼而悉能知。<a id="a-1q"></a>又复现在一切众生随其根性。<a id="a-1r"></a>所应化度不应化度如来悉知。<a id="a-1s"></a>然佛如来亦无二种随流识转。<a id="a-1t"></a>如来以其入无二理最上法门。<a id="a-1u"></a>为诸众生说。<a id="a-1v"></a>舍利子。<a id="a-1w"></a>此是如来第十八不共佛法。</p>
  <p id="a1x">复次舍利子。<a id="a-1y"></a>如是十八不共佛法。<a id="a-1z"></a>如来以具足故。<a id="a-20"></a>周遍十方一切世界。<a id="a-21"></a>于大众中光明显照。<a id="a-22"></a>圆具一切威光名称最上吉祥希有之法。</p>
  <p id="a23">又舍利子。<a id="a-24"></a>如来十八不共佛法。<a id="a-25"></a>犹若虚空无有边际。<a id="a-26"></a>若能知其虚空边际。<a id="a-27"></a>即知如来不共佛法所有边际。<a id="a-28"></a>是故诸菩萨摩诃萨。<a id="a-29"></a>得闻如来如是十八不共佛法。<a id="a-2A"></a>闻已净信超越分别。<a id="a-2B"></a>离诸疑惑。<a id="a-2C"></a>后复生起身喜心喜。<a id="a-2D"></a>发希有想。<a id="a-2E"></a>尔时世尊。<a id="a-2F"></a>欲重明斯义。<a id="a-2G"></a>说伽陀曰。</p>
  <p id="a2H">调伏圣者无过失　　身语意业悉无动</p>
  <p id="a2I">如应说法利众生　　此是胜尊不共法</p>
  <p id="a2J">佛心无高亦无下　　一切违顺皆止息</p>
  <p id="a2K">修无诤行解脱心　　此是胜尊不共法</p>
  <p id="a2L">佛调伏尊无失念　　解脱行法悉了知</p>
  <p id="a2M">四无碍解已圆明　　此是胜尊不共法</p>
  <p id="a2N">如来行住及坐卧　　一切皆住等引心</p>
  <p id="a2O">无众生想无乱心　　此是胜尊不共法</p>
  <p id="a2P">善逝已无种种想　　诸佛刹土及众生</p>
  <p id="a2Q">起平等行大名称　　此是胜尊不共法</p>
  <p id="a2R">佛心无不决择舍　　决定正道善观察</p>
  <p id="a2S">分别离分别都无　　此是胜尊不共法</p>
  <p id="a2T">能仁不减善法欲　　悲方便门常所行</p>
  <p id="a2U">调伏无量诸群生　　此是胜尊不共法</p>
  <p id="a2V">精进曾无少减缺　　调伏诸见广无边</p>
  <p id="a2W">善调身语意亦然　　此是胜尊不共法</p>
  <p id="a2X">如来不减于正念　　觉了菩提诣道场</p>
  <p id="a2Y">于法觉了无觉心　　此是胜尊不共法</p>
  <p id="a2Z">佛无分别离分别　　平等安住等持心</p>
  <p id="a2a">诸法决定无所依　　此是胜尊不共法</p>
  <p id="a2b">佛慧刹那悉决了　　诸众生行而悉知</p>
  <p id="a2c">随其意乐阐法门　　此是胜尊不共法</p>
  <p id="a2d">随声悟解曰声闻　　想缘生法名缘觉</p>
  <p id="a2e">离着无垢等虚空　　此大舍心不思议</p>
  <p id="a2f">宿昔安住无觉心　　自性解脱心任持</p>
  <p id="a2g">彼解脱法随应宣　　此是胜尊不共法</p>
  <p id="a2h">现威仪道众所瞻　　直身端视入城邑</p>
  <p id="a2i">相好庄严众威光　　众生睹者皆调伏</p>
  <p id="a2j">众生睹佛真实光　　多俱胝众获妙乐</p>
  <p id="a2k">蒙光照触调伏生　　此是胜尊不共法</p>
  <p id="a2l">佛以一音演说法　　随众生意悉能闻</p>
  <p id="a2m">如声对响理相应　　此是胜尊不共法</p>
  <p id="a2n">善逝心业本无有　　智所作业悉不忘</p>
  <p id="a2o">圣智随入众生心　　此是胜尊不共法</p>
  <p id="a2p">禅定等持善相应　　一切戏论无所行</p>
  <p id="a2q">平等行法等虚空　　此是胜尊不共法</p>
  <p id="a2r">如来悉知过去世　　转一切法无障碍</p>
  <p id="a2s">解脱智了诸趣中　　此是胜尊不共法</p>
  <p id="a2t">所有世间未来法　　当有所得或无得</p>
  <p id="a2u">众生刹土及如来　　佛悉了知无懈倦</p>
  <p id="a2v">佛心曾无诸散乱　　未来世中随观察</p>
  <p id="a2w">众生及法知亦然　　此是胜尊不共法</p>
  <p id="a2x">现在世中诸所转　　如来悉知无所著</p>
  <p id="a2y">佛调御者等虚空　　此是胜尊不共法</p>
  <p id="a2z">如来所有不共法　　而十八种不思议</p>
  <p id="a30">如实开明若虚空　　菩萨应当生净信</p>
  <p id="a31">舍利子。<a id="a-32"></a>如来以具足如是十八不共佛法故。<a id="a-33"></a>如来应供正等正觉了知胜处。<a id="a-34"></a>于大众中作师子吼转妙梵轮。<a id="a-35"></a>余诸沙门婆罗门天人魔梵悉不能转。<a id="a-36"></a>无与如来同其法者。</p>
  <p id="a37">舍利子。<a id="a-38"></a>诸住信菩萨得闻如来如是不思议法。<a id="a-39"></a>闻已当生清净信乐。<a id="a-3A"></a>超越分别离诸疑惑。<a id="a-3B"></a>后复生起身喜心喜。<a id="a-3C"></a>发希有想。</p>
  <p data-pb></p>
  <h2 id="a3D">慈悲喜舍品第五之一</h2>
  <p id="a3E">复次舍利子。<a id="a-3F"></a>彼住信菩萨。<a id="a-3G"></a>诸佛世尊审知其器堪可任持菩萨藏正法之器。<a id="a-3H"></a>是诸佛法器。<a id="a-3I"></a>如是知已即诣其所。<a id="a-3J"></a>随应为说菩提道法。</p>
  <p id="a3K">舍利子。<a id="a-3L"></a>以是缘故。<a id="a-3M"></a>当知住信菩萨是大法器。</p>
  <p id="a3N">舍利子。<a id="a-3O"></a>我念过去世阿僧祇劫前。<a id="a-3P"></a>复过无量不思议阿僧祇劫数。<a id="a-3Q"></a>尔时有佛出现世间。<a id="a-3R"></a>其名大蕴如来应供正等正觉明行足善逝世间解无上士调御丈夫天人师佛世尊。<a id="a-3S"></a>彼佛于其世间天人阿修罗沙门婆罗门等诸大众中。<a id="a-3T"></a>以自通力圆证圣果。<a id="a-3U"></a>为诸大众宣说正法。<a id="a-3V"></a>初善中善后善。<a id="a-3W"></a>文义深远纯一无杂。<a id="a-3X"></a>圆满清白梵行之相。<a id="a-3Y"></a>舍利子。<a id="a-3Z"></a>彼大蕴如来应供正等。<a id="a-3a"></a>正觉。<a id="a-3b"></a>诸众会中有七十二那庾多声闻大众。<a id="a-3c"></a>皆是阿罗汉。<a id="a-3d"></a>诸漏已尽无复烦恼。<a id="a-3e"></a>心得自在到于彼岸。<a id="a-3f"></a>彼时有国名最胜幢。<a id="a-3g"></a>有大国王名最胜寿。<a id="a-3h"></a>正法治化。<a id="a-3i"></a>国土广大安隐丰乐。<a id="a-3j"></a>人民炽盛。<a id="a-3k"></a>其王有子名精进行。<a id="a-3l"></a>色相端严人所乐观。<a id="a-3m"></a>宿种善根。<a id="a-3n"></a>已曾亲近过去百千那庾多俱胝诸佛如来。<a id="a-3o"></a>恭敬供养。</p>
  <p id="a3p">是时太子与自官属。<a id="a-3q"></a>止一殊妙大园苑中。<a id="a-3r"></a>尔时大蕴如来应供正等正觉。<a id="a-3s"></a>知其精进行太子是佛法器。<a id="a-3t"></a>堪可任持菩萨藏正法之器。<a id="a-3u"></a>如是知已即诣园苑。<a id="a-3v"></a>到已尔时处于空中。<a id="a-3w"></a>为精进行太子说菩提道法。<a id="a-3x"></a>彼佛告言。<a id="a-3y"></a>太子此中何名为菩提道。<a id="a-3z"></a>谓于一切众生起慈波罗蜜多。<a id="a-40"></a>随转摄法。<a id="a-41"></a>此即名为菩提道。</p>
  <p id="a42">复何名为一切众生慈波罗蜜多。<a id="a-43"></a>太子所谓菩萨于众生界。<a id="a-44"></a>行广大慈。<a id="a-45"></a>彼众生界如虚空界。<a id="a-46"></a>譬如虚空寥廓广大。<a id="a-47"></a>菩萨慈心亦复如是。<a id="a-48"></a>于众生界及众生聚中。<a id="a-49"></a>无不广大慈心周遍。<a id="a-4A"></a>太子当知。<a id="a-4B"></a>如众生界无有限量。<a id="a-4C"></a>菩萨慈观亦复无量。<a id="a-4D"></a>又如虚空无边际故。<a id="a-4E"></a>而众生界亦无边际。<a id="a-4F"></a>以其众生无边际故。<a id="a-4G"></a>慈心亦复无其边际。<a id="a-4H"></a>太子当知。<a id="a-4I"></a>彼众生界其数广多。<a id="a-4J"></a>非同地界水火风界。<a id="a-4K"></a>今说譬喻以明斯义。<a id="a-4L"></a>显众生界广多无量。<a id="a-4M"></a>太子。<a id="a-4N"></a>譬如东方殑伽沙数等诸世界。<a id="a-4O"></a>南西北方四维上下。<a id="a-4P"></a>周遍十方殑伽沙数等诸世界。<a id="a-4Q"></a>而彼一切同一大海。<a id="a-4R"></a>大水充满同一源流。<a id="a-4S"></a>以彼如是十方一切殑伽沙等诸世界中诸众生聚。<a id="a-4T"></a>破为百分。<a id="a-4U"></a>乃至如彼一毛端量举一水滴。<a id="a-4V"></a>次复如前以其殑伽沙等众生数量。<a id="a-4W"></a>为半百分。<a id="a-4X"></a>乃至如彼一毛端量举一水滴。<a id="a-4Y"></a>次复如前以其殑伽沙等众生数量。<a id="a-4Z"></a>复破半百。<a id="a-4a"></a>乃至如彼一毛端量。<a id="a-4b"></a>太子。<a id="a-4c"></a>如前所说彼大水蕴。<a id="a-4d"></a>以其算数方便。<a id="a-4e"></a>不能比等众生界数无量无边。<a id="a-4f"></a>而众生界无量无边故。<a id="a-4g"></a>菩萨慈心亦复如是。<a id="a-4h"></a>太子。<a id="a-4i"></a>于汝意云何。<a id="a-4j"></a>所有菩萨慈观善根汝可知其量不。<a id="a-4k"></a>太子白言。<a id="a-4l"></a>不也世尊。<a id="a-4m"></a>不也善逝。<a id="a-4n"></a>佛言太子。<a id="a-4o"></a>菩萨摩诃萨慈观善根无量无边亦复如是。</p>
  <p id="a4p">复次太子。<a id="a-4q"></a>菩萨慈心能自随护。<a id="a-4r"></a>作他利益。<a id="a-4s"></a>以慈心故于他无嗔亦无懈倦。<a id="a-4t"></a>离诸忿恚息诸过失。<a id="a-4u"></a>不见违顺。<a id="a-4v"></a>表示清净灭诸垢秽。<a id="a-4w"></a>于身语心常生妙乐。<a id="a-4x"></a>蠲除杂染息诸怖畏。<a id="a-4y"></a>善护恚恶起清净意。<a id="a-4z"></a>灭诸斗战不执刀杖。<a id="a-50"></a>向解脱门离诸损害。<a id="a-51"></a>所有一切谄曲心意。<a id="a-52"></a>杂乱词句虚假语言。<a id="a-53"></a>皆悉远离。<a id="a-54"></a>顺善财利资养身命。<a id="a-55"></a>帝释梵王常所恭敬。<a id="a-56"></a>威德庄严智者称赞。<a id="a-57"></a>护诸愚者。<a id="a-58"></a>护持梵行不着欲界。<a id="a-59"></a>解脱道等一切出生。<a id="a-5A"></a>而善摄受。<a id="a-5B"></a>非所爱乐诸有福行。<a id="a-5C"></a>亦不积集一切胜上诸有福行。<a id="a-5D"></a>而常增长。<a id="a-5E"></a>三十二相八十种好。<a id="a-5F"></a>以为庄严。<a id="a-5G"></a>一切下劣残缺诸根。<a id="a-5H"></a>亦悉遣除。<a id="a-5I"></a>顺向善趣涅盘正道。<a id="a-5J"></a>一切恶趣刹那止息。<a id="a-5K"></a>一切法爱而自喜乐。<a id="a-5L"></a>诸欲受用大富王位。<a id="a-5M"></a>增上适悦悉无爱着。<a id="a-5N"></a>于诸众生起平等心。<a id="a-5O"></a>而行布施离诸异想。<a id="a-5P"></a>一切戒学顺向修习。<a id="a-5Q"></a>诸毁戒者善为作护。<a id="a-5R"></a>现忍辱力远离恶魔憍慢等事。<a id="a-5S"></a>发勤精进出离正行。<a id="a-5T"></a>于禅定解脱等持等至。<a id="a-5U"></a>根本烦恼以决定心而求出离。<a id="a-5V"></a>胜慧净因。<a id="a-5W"></a>出生一切慈闻总持。<a id="a-5X"></a>自分他分悉无违害。<a id="a-5Y"></a>息除一切魔烦恼分。<a id="a-5Z"></a>行住坐卧增长一切妙乐和合。<a id="a-5a"></a>除荡一切不善自性及诸作意。<a id="a-5b"></a>惭愧妙香而常涂饰。<a id="a-5c"></a>消灭一切恶趣障难及烦恼等。<a id="a-5d"></a>常起慈心救护世间。<a id="a-5e"></a>以大慈心弃舍己乐。<a id="a-5f"></a>随与他乐。</p>
  <p id="a5g">复次太子。<a id="a-5h"></a>诸声闻人所起慈心但唯自利。<a id="a-5i"></a>菩萨慈心。<a id="a-5j"></a>而常利益一切众生。<a id="a-5k"></a>又复当知。<a id="a-5l"></a>初发心菩萨行众生缘慈。<a id="a-5m"></a>修行位菩萨行法缘慈。<a id="a-5n"></a>得忍菩萨行无缘慈。<a id="a-5o"></a>太子。<a id="a-5p"></a>如是所说皆是菩萨摩诃萨行大慈心。<a id="a-5q"></a>若诸菩萨住慈心者。<a id="a-5r"></a>即能为诸众生行广大慈。</p>
 </body>
</html>