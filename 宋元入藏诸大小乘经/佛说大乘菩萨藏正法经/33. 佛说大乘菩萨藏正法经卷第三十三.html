<!doctype html>
<html id="z3IBUhGhN" data-ver="492">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘菩萨藏正法经卷第三十三</h1>
  <h2 id="a2">禅定波罗蜜多品第十之三</h2>
  <p id="a3">复次舍利子。<a id="a-4"></a>菩萨摩诃萨得不退转神通。<a id="a-5"></a>或以意想或以事业。<a id="a-6"></a>皆是所作游戏神通。<a id="a-7"></a>复于处处广大安住。<a id="a-8"></a>现诸所作。<a id="a-9"></a>彼有所作。<a id="a-A"></a>神通智力世间最上。<a id="a-B"></a>于所作事。<a id="a-C"></a>虽具诸相善能决择。<a id="a-D"></a>而复现证世出世间第一之法。<a id="a-E"></a>菩萨神通示无尽相。<a id="a-F"></a>犹若虚空遍一切处。<a id="a-G"></a>菩萨神通。<a id="a-H"></a>现一切相色无色等。<a id="a-I"></a>复能随顺入一切声。<a id="a-J"></a>然于前际音声平等。<a id="a-K"></a>菩萨神通。<a id="a-L"></a>观察一切有情心行。<a id="a-M"></a>于其体性随缘显现。<a id="a-N"></a>于诸劫中随其思念。<a id="a-O"></a>前际后际无有间断。<a id="a-P"></a>一切唯现神境变化。<a id="a-Q"></a>决定现前无别行相。<a id="a-R"></a>菩萨神通达漏尽智。<a id="a-S"></a>观时分已而无超越。<a id="a-T"></a>胜出世间决择诸法。<a id="a-U"></a>所有一切声闻缘觉之所难测。<a id="a-V"></a>菩萨神通其义甚深。<a id="a-W"></a>慑坏群魔制伏外道。<a id="a-X"></a>于菩提场。<a id="a-Y"></a>而能总持一切佛法。<a id="a-Z"></a>志求正觉。<a id="a-a"></a>随其种类转正法轮。<a id="a-b"></a>而善调伏一切有情。<a id="a-c"></a>至灌顶位得法自在。</p>
  <p id="ad">舍利子。<a id="a-e"></a>此不退转神通菩萨摩诃萨。<a id="a-f"></a>所作事业悉无我慢。<a id="a-g"></a>其心清净正善调伏。<a id="a-h"></a>光洁自在。<a id="a-i"></a>离诸染欲及随烦恼。<a id="a-j"></a>微妙寂静所有善业。<a id="a-k"></a>而悉成就。<a id="a-l"></a>于禅定解脱三摩地三摩钵底。<a id="a-m"></a>起正思惟于生死中都无系缚。<a id="a-n"></a>所以者何。<a id="a-o"></a>谓彼生业。<a id="a-p"></a>诸烦恼缚颠倒执着。<a id="a-q"></a>皆悉解脱。<a id="a-r"></a>是故于生死中都无系缚。<a id="a-s"></a>而复不坏大乘成证一切佛法。<a id="a-t"></a>然彼佛法。<a id="a-u"></a>十方谛求了不可得。<a id="a-v"></a>又一切法皆顺佛法。<a id="a-w"></a>是故佛法即一切法。<a id="a-x"></a>若一切法如实寻求亦不可得。<a id="a-y"></a>于算数道及非算数。<a id="a-z"></a>平等超越无有少分。<a id="a-10"></a>此说无法亦无非法。<a id="a-11"></a>若能于法非法遍能了知。<a id="a-12"></a>是故于此都无住着。<a id="a-13"></a>又诸法义亦非住着。<a id="a-14"></a>若着于义非大义利。<a id="a-15"></a>若复于义非义悉无所住。<a id="a-16"></a>设见于义而智无碍。<a id="a-17"></a>若智无碍则无遍计。<a id="a-18"></a>若无遍计则无有对。<a id="a-19"></a>若无有对则无所住。<a id="a-1A"></a>若无所住则无间断。<a id="a-1B"></a>若无间断则无虚作。<a id="a-1C"></a>若无虚作则无迷乱。<a id="a-1D"></a>若无迷乱则无我我所。<a id="a-1E"></a>若无我我所则无诤论。<a id="a-1F"></a>若无诤论是沙门法。<a id="a-1G"></a>若无诤论是沙门法。<a id="a-1H"></a>则喻彼虚空。<a id="a-1I"></a>亦如平掌。<a id="a-1J"></a>若喻虚空亦如平掌。<a id="a-1K"></a>彼则不堕欲界色界及无色界。<a id="a-1L"></a>若一切处而无所堕。<a id="a-1M"></a>则无形色。<a id="a-1N"></a>及无显色。<a id="a-1O"></a>亦无分位。<a id="a-1P"></a>若无形色无显色及无分位。<a id="a-1Q"></a>彼则如是随顺觉悟。<a id="a-1R"></a>若能如是随顺觉悟。<a id="a-1S"></a>彼则如是随所觉悟。<a id="a-1T"></a>云何说此随顺觉悟及所觉悟。<a id="a-1U"></a>谓若了知彼极微法皆不可得。<a id="a-1V"></a>说此是为随顺觉悟及所觉悟。<a id="a-1W"></a>应当于此平等入解。<a id="a-1X"></a>即能成就菩萨摩诃萨希有之法。<a id="a-1Y"></a>云何菩萨摩诃萨希有之法。<a id="a-1Z"></a>所谓于慈无我悲无众生。<a id="a-1a"></a>喜无寿者。<a id="a-1b"></a>舍无补特伽罗。<a id="a-1c"></a>布施无彼悔与心持戒生彼寂静心。<a id="a-1d"></a>忍辱发彼无尽心。<a id="a-1e"></a>精进发彼最上心。<a id="a-1f"></a>禅定离彼散乱心。<a id="a-1g"></a>胜慧无彼戏论心。<a id="a-1h"></a>念处无念处作意心。<a id="a-1i"></a>正断随彼生灭心。<a id="a-1j"></a>神足离彼嬉戏心。<a id="a-1k"></a>于信进念定慧。<a id="a-1l"></a>起彼无碍自然平等入解心。<a id="a-1m"></a>如是五根五力。<a id="a-1n"></a>起彼无能损坏屈伏心。<a id="a-1o"></a>于七觉支。<a id="a-1p"></a>起彼分别菩提心。<a id="a-1q"></a>于八圣道。<a id="a-1r"></a>起彼观察正解心。<a id="a-1s"></a>于奢摩他。<a id="a-1t"></a>起彼平等心。<a id="a-1u"></a>于毗钵舍那。<a id="a-1v"></a>发起观察圣谛希有遍知心。<a id="a-1w"></a>成熟有情。<a id="a-1x"></a>发彼本清净心。<a id="a-1y"></a>于彼法界摄受正法。<a id="a-1z"></a>无杂乱心。<a id="a-20"></a>于无生法忍。<a id="a-21"></a>起不可得心。<a id="a-22"></a>于不退转地。<a id="a-23"></a>起转无转心。<a id="a-24"></a>于相所获。<a id="a-25"></a>起无相心。<a id="a-26"></a>庄严菩提道场。<a id="a-27"></a>起彼顺三界心。<a id="a-28"></a>制伏群魔。<a id="a-29"></a>起彼摄受有情心。<a id="a-2A"></a>于诸法自性菩提。<a id="a-2B"></a>起彼顺觉悟心。<a id="a-2C"></a>于转法轮。<a id="a-2D"></a>起彼无所转心。<a id="a-2E"></a>于大涅盘。<a id="a-2F"></a>起彼随现轮回自性平等心。<a id="a-2G"></a>舍利子。<a id="a-2H"></a>如是所说。<a id="a-2I"></a>是为菩萨摩诃萨于随顺觉悟及所觉悟而能成就希有之法。</p>
  <p id="a2J">复次舍利子。<a id="a-2K"></a>云何禅定。<a id="a-2L"></a>谓诸菩萨于彼禅定无所耽着。<a id="a-2M"></a>能于如来三摩地而得圆满。<a id="a-2N"></a>又复不乐禅悦之味。<a id="a-2O"></a>诸菩萨虽复于身适悦。<a id="a-2P"></a>而无取着。<a id="a-2Q"></a>复于禅定常乐大悲。<a id="a-2R"></a>以是缘故留诸惑染。<a id="a-2S"></a>又于禅定不退等持。<a id="a-2T"></a>以是缘故厌离欲界。<a id="a-2U"></a>复于禅定修神通业。<a id="a-2V"></a>以是缘故。<a id="a-2W"></a>了知一切有情心行。<a id="a-2X"></a>又于禅定通达实际。<a id="a-2Y"></a>以是缘故得心智自在。<a id="a-2Z"></a>复于禅定得等至智。<a id="a-2a"></a>以是缘故。<a id="a-2b"></a>普遍一切色无色界。<a id="a-2c"></a>又于禅定至极寂静。<a id="a-2d"></a>以是缘故。<a id="a-2e"></a>于声闻缘觉三摩钵底。<a id="a-2f"></a>而求增长。<a id="a-2g"></a>复于禅定而无动乱。<a id="a-2h"></a>以是缘故住极究竟。<a id="a-2i"></a>又于禅定常行对治。<a id="a-2j"></a>以是缘故。<a id="a-2k"></a>而不住彼相续习气。<a id="a-2l"></a>复于禅定得最胜慧。<a id="a-2m"></a>以是缘故。<a id="a-2n"></a>于诸世间而为第一。<a id="a-2o"></a>又于禅定。<a id="a-2p"></a>而先通解有情心意。<a id="a-2q"></a>以是缘故。<a id="a-2r"></a>诸有情中而为最上。<a id="a-2s"></a>复于禅定。<a id="a-2t"></a>而常自在随乐三宝。<a id="a-2u"></a>以是缘故。<a id="a-2v"></a>获得如来无尽功德。<a id="a-2w"></a>又于禅定得极高胜。<a id="a-2x"></a>以是缘故常住三摩呬多。<a id="a-2y"></a>复于禅定得自在转。<a id="a-2z"></a>以是缘故。<a id="a-30"></a>而能圆满一切事业。<a id="a-31"></a>又于禅定悉无所受。<a id="a-32"></a>以是缘故得大智慧。<a id="a-33"></a>舍利子。<a id="a-34"></a>是为菩萨摩诃萨禅定。</p>
  <p id="a35">复次舍利子。<a id="a-36"></a>禅定波罗蜜多以何为先。<a id="a-37"></a>所谓决定心为先。<a id="a-38"></a>一境心为先。<a id="a-39"></a>不散乱心为先。<a id="a-3A"></a>安住心为先。<a id="a-3B"></a>奢摩他心为先。<a id="a-3C"></a>三摩地心为先。<a id="a-3D"></a>根等持为先。<a id="a-3E"></a>力等持为先。<a id="a-3F"></a>正等等持为先。<a id="a-3G"></a>定解脱为先。<a id="a-3H"></a>九次第定为先。<a id="a-3I"></a>不相违为先。<a id="a-3J"></a>善法为先。<a id="a-3K"></a>降伏烦恼怨贼为先。<a id="a-3L"></a>圆满三摩地蕴为先。<a id="a-3M"></a>菩萨三摩地为先。<a id="a-3N"></a>佛三摩地为先。<a id="a-3O"></a>舍利子。<a id="a-3P"></a>如是寂静之法。<a id="a-3Q"></a>是名菩萨摩诃萨所行之行于禅定波罗蜜多为先。</p>
  <p id="a3R">尔时世尊欲重宣此义说伽陀曰。</p>
  <p id="a3S">禅定解脱波罗蜜　　常于多劫行是行</p>
  <p id="a3T">彼世间法意无著　　是名寂照三摩地</p>
  <p id="a3U">若诸通达波罗蜜　　如电庄严胜高显</p>
  <p id="a3V">以能勇猛离诸垢　　是名月光三摩地</p>
  <p id="a3W">成就无忧戒德光　　于诸法中自在转</p>
  <p id="a3X">斯法高勇若须弥　　是名法光三摩地</p>
  <p id="a3Y">于彼法宝庄严地　　正法总持妙清净</p>
  <p id="a3Z">是心能伺于他心　　名正法智自在转</p>
  <p id="a3a">定能摧断诸烦恼　　如幢珠网无障碍</p>
  <p id="a3b">于十力中胜解脱　　名破魔力三摩地</p>
  <p id="a3c">胜无能胜须弥灯　　彼号智光清净眼</p>
  <p id="a3d">谓能合掌赞善言　　妙住持地三摩地</p>
  <p id="a3e">以能入解空无相　　无愿寂静地亦然</p>
  <p id="a3f">法念功德智自在　　诸佛无边三摩地</p>
  <p id="a3g">苏难陀龙师子王　　若来若去常安静</p>
  <p id="a3h">清净眼力无瞬动　　定名远离种种想</p>
  <p id="a3i">金刚定如金刚地　　高显不动量须弥</p>
  <p id="a3j">清净音声普遍转　　远离烦恼三摩地</p>
  <p id="a3k">广大一切功德相　　犹若虚空无边际</p>
  <p id="a3l">具足增长智慧念　　辩才宣说悉无尽</p>
  <p id="a3m">观察有情令善作　　无边无尽无损坏</p>
  <p id="a3n">慈能调柔悲善根　　喜入极喜舍二障</p>
  <p id="a3o">解脱坚固生欢喜　　如胜莲华金刚幢</p>
  <p id="a3p">智海智光俱不动　　是名法义三摩地</p>
  <p id="a3q">无边解脱光明海　　如来定慧愿庄严</p>
  <p id="a3r">无上正觉妙寂静　　定名不动调伏法</p>
  <p id="a3s">光明愿得庄严刹　　令有情意悉欢喜</p>
  <p id="a3t">于正觉道常随顺　　庄严宝髻波罗蜜</p>
  <p id="a3u">迅速如风无分限　　亦如海藏持众宝</p>
  <p id="a3v">施真甘露解脱门　　开七觉华三摩地</p>
  <p id="a3w">大神通义妙摄受　　通达无边悉圆满</p>
  <p id="a3x">普现如是佛境界　　是名积石山王定</p>
  <p id="a3y">若修禅定波罗蜜　　安住等引定境界</p>
  <p id="a3z">菩萨无量功德门　　是名寂静三摩地</p>
  <p id="a40">于等引中随作意　　所发言音皆轨范</p>
  <p id="a41">乃至行坐威仪中　　如是悉常无放逸</p>
  <p id="a42">又此诸法最寂静　　无我无人无寿者</p>
  <p id="a43">亦无分别非分别　　唯此无余登彼岸</p>
  <p id="a44">若修禅定波罗蜜　　所获无边功德海</p>
  <p id="a45">诸有智者菩萨众　　应当怜愍诸有情</p>
  <p data-pb></p>
  <h2 id="a46">胜慧波罗蜜多品第十一之一</h2>
  <p id="a47">尔时佛告舍利子。<a id="a-48"></a>云何诸菩萨摩诃萨胜慧波罗蜜多。<a id="a-49"></a>舍利子。<a id="a-4A"></a>若诸菩萨行不退转菩萨行时。<a id="a-4B"></a>于此菩萨藏正法殊胜义利。<a id="a-4C"></a>毕竟受持读诵听闻广大开示。<a id="a-4D"></a>为他人说。<a id="a-4E"></a>得胜慧相。<a id="a-4F"></a>又彼胜慧。<a id="a-4G"></a>云何是相。<a id="a-4H"></a>云何入解。<a id="a-4I"></a>谓于胜慧所闻之相。<a id="a-4J"></a>随意入解。<a id="a-4K"></a>又复云何是所闻相。<a id="a-4L"></a>所谓乐欲相。<a id="a-4M"></a>意愿相。<a id="a-4N"></a>善和合相。<a id="a-4O"></a>善知识相。<a id="a-4P"></a>变化相。<a id="a-4Q"></a>回向相。<a id="a-4R"></a>高贵相。<a id="a-4S"></a>尊重相。<a id="a-4T"></a>右旋相。<a id="a-4U"></a>极自在相。<a id="a-4V"></a>亲近相。<a id="a-4W"></a>不听外境相。<a id="a-4X"></a>承事相。<a id="a-4Y"></a>作意相。<a id="a-4Z"></a>不散乱相。<a id="a-4a"></a>如求宝相。<a id="a-4b"></a>如求医相。<a id="a-4c"></a>灭一切病苦相。<a id="a-4d"></a>念器相。<a id="a-4e"></a>通达菩提相。<a id="a-4f"></a>对治觉悟相。<a id="a-4g"></a>入佛智相。<a id="a-4h"></a>听无厌相。<a id="a-4i"></a>集法施相。<a id="a-4j"></a>施已无悔相。<a id="a-4k"></a>乐近多闻相。<a id="a-4l"></a>善作欢喜领纳相。<a id="a-4m"></a>大喜遍身相。<a id="a-4n"></a>心大适悦相。<a id="a-4o"></a>听无疲倦相。<a id="a-4p"></a>乐闻正法相。<a id="a-4q"></a>乐闻正行相。<a id="a-4r"></a>乐闻不触无智相。<a id="a-4s"></a>乐闻波罗蜜多相。<a id="a-4t"></a>乐闻菩萨藏正法相。<a id="a-4u"></a>乐闻摄事相。<a id="a-4v"></a>乐闻方便善巧相。<a id="a-4w"></a>乐闻梵行相。<a id="a-4x"></a>乐闻神通相。<a id="a-4y"></a>乐闻四念处相。<a id="a-4z"></a>乐闻四正断相。<a id="a-50"></a>乐闻四神足相。<a id="a-51"></a>乐闻十二缘生相。<a id="a-52"></a>乐闻无常苦无我寂静相。<a id="a-53"></a>乐闻空无相。<a id="a-54"></a>无愿解脱相。<a id="a-55"></a>乐闻不积集不善根行相。<a id="a-56"></a>乐闻积集善根行相。<a id="a-57"></a>乐闻单已相。<a id="a-58"></a>乐闻转法轮相。<a id="a-59"></a>于杂染中无散乱想相。<a id="a-5A"></a>调伏一切烦恼想相。<a id="a-5B"></a>归向智者相。<a id="a-5C"></a>亲近贤圣相。<a id="a-5D"></a>远离不律仪相。<a id="a-5E"></a>乐闻圣人相。<a id="a-5F"></a>乐闻五根相。<a id="a-5G"></a>乐闻随念观察相。<a id="a-5H"></a>乐闻七觉支相。<a id="a-5I"></a>乐闻八圣道相。<a id="a-5J"></a>乐闻如来十力四无所畏四无量十八不共佛法相。</p>
  <p id="a5K">舍利子。<a id="a-5L"></a>而于是中即闻修慧。<a id="a-5M"></a>所以者何。<a id="a-5N"></a>谓于菩萨藏正法。<a id="a-5O"></a>而生乐欲。<a id="a-5P"></a>彼听闻已而能了知。<a id="a-5Q"></a>知已能修。<a id="a-5R"></a>若于菩萨藏正法中。<a id="a-5S"></a>意愿听闻。<a id="a-5T"></a>起善和合近善知识。<a id="a-5U"></a>若变化若摄受右旋。<a id="a-5V"></a>若极自在。<a id="a-5W"></a>若亲近多闻不听外境。<a id="a-5X"></a>安住多闻勤勇作意。<a id="a-5Y"></a>如求宝想。<a id="a-5Z"></a>如求医想。<a id="a-5a"></a>灭贪嗔痴想受持想。<a id="a-5b"></a>若于诸法通达旨趣。<a id="a-5c"></a>及于意乐令智增长。<a id="a-5d"></a>听受无厌。<a id="a-5e"></a>闻布施已能勇悍施。<a id="a-5f"></a>闻说戒已能护净戒。<a id="a-5g"></a>闻说忍已而能忍辱。<a id="a-5h"></a>闻说精进而无懈怠。<a id="a-5i"></a>闻说禅定而不散乱。<a id="a-5j"></a>闻说胜慧心起尽漏。<a id="a-5k"></a>乐胜多闻。<a id="a-5l"></a>及闻法已身心适悦。<a id="a-5m"></a>闻大乘已而生胜欲。<a id="a-5n"></a>闻摄受事心行摄受。<a id="a-5o"></a>闻四念处而身受心法念住。<a id="a-5p"></a>闻四正断。<a id="a-5q"></a>则已生不善而令除灭。<a id="a-5r"></a>未生不善而能弃舍。<a id="a-5s"></a>已生善根而令增长。<a id="a-5t"></a>未生善法而能发起闻说离诤。<a id="a-5u"></a>而身心欲俱获轻安。<a id="a-5v"></a>闻说禅定而心行决定。<a id="a-5w"></a>闻四无量已。<a id="a-5x"></a>于一切有情而起大慈。<a id="a-5y"></a>于彼乐着而起大悲。<a id="a-5z"></a>于诸正法而起大喜。<a id="a-60"></a>于不善处而起大舍。<a id="a-61"></a>闻五根已。<a id="a-62"></a>于信进念定慧而心能行。<a id="a-63"></a>闻七觉支。<a id="a-64"></a>于一切法心生觉了。<a id="a-65"></a>闻八圣道。<a id="a-66"></a>而能起心趣向涅盘。<a id="a-67"></a>若于如来十力四无所畏四无量十八不共法。<a id="a-68"></a>乃至无量佛法。<a id="a-69"></a>如是当学发阿耨多罗三藐三菩提心。<a id="a-6A"></a>彼听闻已而能了知。<a id="a-6B"></a>知已能修。<a id="a-6C"></a>舍利子。<a id="a-6D"></a>如是所说种种所闻之相。<a id="a-6E"></a>随意入解是为菩萨摩诃萨胜慧波罗蜜多之行。</p>
  <p id="a6F">复次舍利子。<a id="a-6G"></a>菩萨行胜慧波罗蜜多行时。<a id="a-6H"></a>而能于此菩萨藏正法殊胜义利。<a id="a-6I"></a>受持读诵听闻广大开示。<a id="a-6J"></a>为他人说。<a id="a-6K"></a>得诸法正行。<a id="a-6L"></a>云何是为诸法正行。<a id="a-6M"></a>谓于是法。<a id="a-6N"></a>如其所说安立正行。<a id="a-6O"></a>舍利子。<a id="a-6P"></a>法正行者。<a id="a-6Q"></a>谓若随顺摄受诸法。<a id="a-6R"></a>所以者何。<a id="a-6S"></a>谓法无执着是即正行。<a id="a-6T"></a>若住执着无有是处。<a id="a-6U"></a>于补特伽罗法中。<a id="a-6V"></a>而求出离。<a id="a-6W"></a>亦无是处。<a id="a-6X"></a>若于补特伽罗法。<a id="a-6Y"></a>无所执着是名正行。<a id="a-6Z"></a>得无疑惑。<a id="a-6a"></a>斯有是处。<a id="a-6b"></a>是故诸修行者。<a id="a-6c"></a>于此正法随顺摄受。<a id="a-6d"></a>而无障碍即为正行。</p>
  <p id="a6e">复次舍利子。<a id="a-6f"></a>若于诸法及尊重法。<a id="a-6g"></a>无执无取无生无灭。<a id="a-6h"></a>及于诸法设顺正理。<a id="a-6i"></a>亦应无取。<a id="a-6j"></a>如是所说即为正行。<a id="a-6k"></a>如我今说无有少分。<a id="a-6l"></a>亦无所见。<a id="a-6m"></a>如是无见无取是诸法相。<a id="a-6n"></a>云何为相。<a id="a-6o"></a>所谓有相无相。<a id="a-6p"></a>所以者何。<a id="a-6q"></a>此相无相。<a id="a-6r"></a>说名无相。<a id="a-6s"></a>又此相者。<a id="a-6t"></a>于一切法都无觉了。<a id="a-6u"></a>此无相者无见无取。<a id="a-6v"></a>如是所说即为正行。<a id="a-6w"></a>是故于此正行。<a id="a-6x"></a>应当修习现证诸法得无障碍。</p>
  <p id="a6y">尔时世尊。<a id="a-6z"></a>欲重宣此义说伽陀曰。</p>
  <p id="a70">若于菩萨藏　　不应生决定</p>
  <p id="a71">如是诸智者　　得安住正行</p>
  <p id="a72">又若于是法　　而或行执取</p>
  <p id="a73">及起边执故　　此非为正行</p>
  <p id="a74">法虽不可得　　勿作于空解</p>
  <p id="a75">况此正妙法　　不同于虚空</p>
  <p id="a76">若法同虚空　　世间无领解</p>
  <p id="a77">由无领解故　　此非为正行</p>
  <p id="a78">又此正妙法　　无取无不取</p>
  <p id="a79">是故法非法　　不应生执取</p>
  <p id="a7A">由无执取故　　此即为法相</p>
  <p id="a7B">如是行相中　　说名为正行</p>
  <p id="a7C">又此正妙法　　曾无有住着</p>
  <p id="a7D">随顺而了知　　无能得损害</p>
  <p id="a7E">由无所害故　　智都无所解</p>
  <p id="a7F">如是行相中　　说名为正行</p>
  <p id="a7G">又复诸智者　　住少欲功德</p>
  <p id="a7H">于此正法中　　相应善修作</p>
  <p id="a7I">若诸善安住　　行威仪正行</p>
  <p id="a7J">而于所向方　　随应得清净</p>
  <p id="a7K">以所向清净　　知如是正法</p>
  <p id="a7L">则能于处处　　了有情心意</p>
  <p id="a7M">又复诸智者　　了彼心意已</p>
  <p id="a7N">如是行相中　　而能宣正法</p>
  <p id="a7O">又此甚深法　　通达胜义谛</p>
  <p id="a7P">于如是义中　　而常获决定</p>
  <p id="a7Q">又复诸智者　　多闻如大海</p>
  <p id="a7R">以是最深广　　行无量功德</p>
  <p id="a7S">不假文与义　　能通达正理</p>
  <p id="a7T">于无量文义　　获坚固不动</p>
  <p id="a7U">复次舍利子。<a id="a-7V"></a>菩萨摩诃萨。<a id="a-7W"></a>行胜慧波罗蜜多行时。<a id="a-7X"></a>于此菩萨藏正法殊胜义利。<a id="a-7Y"></a>闻已乃至广为人说。<a id="a-7Z"></a>而能获得胜慧光明。<a id="a-7a"></a>于诸法中。<a id="a-7b"></a>无明黑暗盲瞑翳障。<a id="a-7c"></a>悉能除灭。<a id="a-7d"></a>于胜慧光速获成就。<a id="a-7e"></a>善不善法如实了知。<a id="a-7f"></a>乃至命终诸不善法。<a id="a-7g"></a>毕竟断除。<a id="a-7h"></a>闻诸善法如所觉悟。<a id="a-7i"></a>于善寂默而能宣说。</p>
  <p id="a7j">尔时世尊欲重宣此义说伽陀曰。</p>
  <p id="a7k">譬如入暗处　　现前诸色相</p>
  <p id="a7l">彼眼不可见　　以火能破瞑</p>
  <p id="a7m">如是现在劫　　彼有生死人</p>
  <p id="a7n">于善不善法　　不听而不知</p>
  <p id="a7o">由听是法故　　于罪不应作</p>
  <p id="a7p">及除非义利　　速能趣涅盘</p>
  <p id="a7q">乐亲近师友　　增长于闻慧</p>
  <p id="a7r">彼慧清净故　　获得妙乐义</p>
  <p id="a7s">彼闻义智者　　见非法出离</p>
  <p id="a7t">于净法勇猛　　得殊胜妙乐</p>
  <p id="a7u">若于菩萨藏　　闻已住法性</p>
  <p id="a7v">光明照世间　　真行菩提行</p>
 </body>
</html>