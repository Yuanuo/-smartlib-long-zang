<!doctype html>
<html id="z3IBUgagz" data-ver="440">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘菩萨藏正法经卷第九</h1>
  <h2 id="a2">如来不思议品第四之三</h2>
  <p id="a3">复次佛告舍利子言。<a id="a-4"></a>于汝意云何。<a id="a-5"></a>地界与众生界孰为多邪。<a id="a-6"></a>舍利子白佛言。<a id="a-7"></a>世尊。<a id="a-8"></a>地界非多众生界多。<a id="a-9"></a>佛言。<a id="a-A"></a>舍利子。<a id="a-B"></a>如是如是。<a id="a-C"></a>众生界多。<a id="a-D"></a>舍利子。<a id="a-E"></a>假使三千大千世界。<a id="a-F"></a>所有一切众生若卵生若胎生。<a id="a-G"></a>若湿生若化生。<a id="a-H"></a>若有色若无色。<a id="a-I"></a>若有想若无想。<a id="a-J"></a>若非有想非无想。<a id="a-K"></a>乃至普及诸有情界。<a id="a-L"></a>于一刹那一腊缚一须臾顷。<a id="a-M"></a>无前无后。<a id="a-N"></a>悉得人身。<a id="a-O"></a>即彼如上得人身者一切众生于一刹那一腊缚一须臾顷。<a id="a-P"></a>悉证阿耨多罗三藐三菩提果。<a id="a-Q"></a>即彼一切所成诸佛如来。<a id="a-R"></a>一一如来现前所化各有千头。<a id="a-S"></a>而一一头各有千面。<a id="a-T"></a>其一一面各有千舌。<a id="a-U"></a>是诸如来。<a id="a-V"></a>具足如来十力四无所畏四无碍解无碍辩才。<a id="a-W"></a>舍利子。<a id="a-X"></a>而彼如来。<a id="a-Y"></a>同共称赞如来所有戒波罗蜜多及戒蕴功德。<a id="a-Z"></a>经俱胝那庾多劫。<a id="a-a"></a>而悉不能得其边际。<a id="a-b"></a>又舍利子。<a id="a-c"></a>一佛如来戒蕴功德无有边际。<a id="a-d"></a>如是诸佛如来戒蕴功德。<a id="a-e"></a>无上大慧解入辩才。<a id="a-f"></a>乃至入大涅盘。<a id="a-g"></a>于其中间皆悉同等。<a id="a-h"></a>何以故。<a id="a-i"></a>于无性中起有性思议。<a id="a-j"></a>是故如来戒蕴功德无上大慧最胜辩才。<a id="a-k"></a>无量无数无有边际与虚空等。<a id="a-l"></a>舍利子。<a id="a-m"></a>且置如上所说一三千大千世界。<a id="a-n"></a>乃至东西南北四维上下。<a id="a-o"></a>普遍十方殑伽沙数等诸世界。<a id="a-p"></a>一切众生于一刹那一腊缚一须臾顷。<a id="a-q"></a>悉得人身。<a id="a-r"></a>乃至悉证阿耨多罗三藐三菩提果。<a id="a-s"></a>总略广说。<a id="a-t"></a>乃至于无性中起有性思议。<a id="a-u"></a>是故如来戒蕴功德无上大慧最胜辩才。<a id="a-v"></a>无量无数无有边际与虚空等。<a id="a-w"></a>何以故。<a id="a-x"></a>如来已得最上波罗蜜多。<a id="a-y"></a>圆满清净戒波罗蜜多故。</p>
  <p id="az">复次舍利子。<a id="a-10"></a>我今复以显明事相。<a id="a-11"></a>宣说如来定波罗蜜多。<a id="a-12"></a>汝乐闻不。<a id="a-13"></a>舍利子白佛言。<a id="a-14"></a>世尊。<a id="a-15"></a>今正是时愿佛为说。<a id="a-16"></a>令诸苾刍闻所说已信奉受持。<a id="a-17"></a>佛言。<a id="a-18"></a>舍利子。<a id="a-19"></a>后时后分当有七日出现世间。<a id="a-1A"></a>于彼时中。<a id="a-1B"></a>三千大千世界。<a id="a-1C"></a>炎炽遍炎炽极遍炎炽都一焰聚。<a id="a-1D"></a>彼时如来。<a id="a-1E"></a>若行若住若坐若卧。<a id="a-1F"></a>具有十种希有之法现彼地方。<a id="a-1G"></a>何等为十。<a id="a-1H"></a>一者地平如掌。<a id="a-1I"></a>是为第一希有之法。<a id="a-1J"></a>二者于彼时中。<a id="a-1K"></a>三千大千世界。<a id="a-1L"></a>炎炽遍炎炽。<a id="a-1M"></a>极遍炎炽都一焰聚。<a id="a-1N"></a>彼时如来。<a id="a-1O"></a>若行若住若坐若卧。<a id="a-1P"></a>彼地方中。<a id="a-1Q"></a>悉无荆棘涌出金宝。<a id="a-1R"></a>是为第二希有之法。<a id="a-1S"></a>三者于彼三千大千世界炎炽遍炎炽极遍炎炽。<a id="a-1T"></a>都一焰聚。<a id="a-1U"></a>彼时如来若行若住若坐若卧。<a id="a-1V"></a>其地广阔如来受用。<a id="a-1W"></a>是为第三希有之法。<a id="a-1X"></a>四者于彼时中。<a id="a-1Y"></a>三千大千世界。<a id="a-1Z"></a>炎炽遍炎炽极遍炎炽都一焰聚。<a id="a-1a"></a>彼时如来。<a id="a-1b"></a>若行若住若坐若卧。<a id="a-1c"></a>彼地方中。<a id="a-1d"></a>自生异草青润柔软右旋宛转。<a id="a-1e"></a>如迦唧邻那宝。<a id="a-1f"></a>复有妙香。<a id="a-1g"></a>是为第四希有之法。<a id="a-1h"></a>五者于彼时中。<a id="a-1i"></a>三千大千世界。<a id="a-1j"></a>炎炽遍炎炽极遍炎炽都一焰聚。<a id="a-1k"></a>彼时如来。<a id="a-1l"></a>若行若住若坐若卧。<a id="a-1m"></a>彼地方中。<a id="a-1n"></a>自然涌出八功德水。<a id="a-1o"></a>所谓一冷二轻三软四香五美六清七饮时无厌八多饮无患。<a id="a-1p"></a>如是具足八功德水。<a id="a-1q"></a>是为第五希有之法。<a id="a-1r"></a>六者于彼时中。<a id="a-1s"></a>三千大千世界。<a id="a-1t"></a>炎炽遍炎炽极遍炎炽都一焰聚。<a id="a-1u"></a>彼时如来。<a id="a-1v"></a>若行若住若坐若卧。<a id="a-1w"></a>彼地方中。<a id="a-1x"></a>有清凉风自然吹触。<a id="a-1y"></a>舍利子。<a id="a-1z"></a>譬如夏月盛热之时。<a id="a-20"></a>人极疲倦时。<a id="a-21"></a>或有人往诣殑伽河岸。<a id="a-22"></a>承彼清凉渐入河中。<a id="a-23"></a>澡沐身体去除热恼。<a id="a-24"></a>乃得轻安调畅适悦。<a id="a-25"></a>出河在岸往复经行。<a id="a-26"></a>其去不远见大树林。<a id="a-27"></a>青润蓊郁枝叶扶疏。<a id="a-28"></a>影癊清虚周匝垂覆。<a id="a-29"></a>其中殊丽。<a id="a-2A"></a>宛如珠宝间错严饰。<a id="a-2B"></a>是人即时诣彼林所安详而坐。<a id="a-2C"></a>四面凉风散来吹触。<a id="a-2D"></a>舍利子。<a id="a-2E"></a>如来亦复如是。<a id="a-2F"></a>以宿善业果报。<a id="a-2G"></a>焕明清净凉风自然吹触。<a id="a-2H"></a>是为第六希有之法。<a id="a-2I"></a>七者于彼时中。<a id="a-2J"></a>三千大千世界。<a id="a-2K"></a>炎炽遍炎炽极遍炎炽都一焰聚。<a id="a-2L"></a>彼时如来。<a id="a-2M"></a>若行若住若坐若卧。<a id="a-2N"></a>彼地方中。<a id="a-2O"></a>自然而有水生诸华。<a id="a-2P"></a>所谓优钵罗华。<a id="a-2Q"></a>钵讷摩华。<a id="a-2R"></a>俱母陀华。<a id="a-2S"></a>奔拏利迦华等。<a id="a-2T"></a>是为第七希有之法。<a id="a-2U"></a>八者于彼时中。<a id="a-2V"></a>三千大千世界。<a id="a-2W"></a>炎炽遍炎炽极遍炎炽都一焰聚。<a id="a-2X"></a>彼时如来。<a id="a-2Y"></a>若行若住若坐若卧。<a id="a-2Z"></a>彼地方中自然而有陆生诸华。<a id="a-2a"></a>所谓阿帝目讫多华。<a id="a-2b"></a>瞻波迦华苏摩那华。<a id="a-2c"></a>嚩利尸迦华。<a id="a-2d"></a>阿输迦华。<a id="a-2e"></a>波吒罗华。<a id="a-2f"></a>迦兰尼迦华。<a id="a-2g"></a>多啰尼华等。<a id="a-2h"></a>如是等华色香具足。<a id="a-2i"></a>是为第八希有之法。<a id="a-2j"></a>九者于彼时中。<a id="a-2k"></a>三千大千世界。<a id="a-2l"></a>炎炽遍炎炽极遍炎炽都一焰聚。<a id="a-2m"></a>彼时如来。<a id="a-2n"></a>若行若住若坐若卧。<a id="a-2o"></a>彼地方中如金刚所成。<a id="a-2p"></a>坚固牢实而无破坏。<a id="a-2q"></a>是为第九希有之法。<a id="a-2r"></a>十者于彼时中。<a id="a-2s"></a>三千大千世界。<a id="a-2t"></a>炎炽遍炎炽极遍炎炽都一焰聚。<a id="a-2u"></a>彼时如来。<a id="a-2v"></a>若行若住若坐若卧。<a id="a-2w"></a>彼地方中。<a id="a-2x"></a>见有殊妙宝塔出现。<a id="a-2y"></a>一切天人。<a id="a-2z"></a>若魔若梵。<a id="a-30"></a>沙门婆罗门等。<a id="a-31"></a>瞻礼供养。<a id="a-32"></a>是为第十希有之法。<a id="a-33"></a>舍利子。<a id="a-34"></a>如是十种希有之法。<a id="a-35"></a>于彼地方次第出现。<a id="a-36"></a>以其如来应供正等正觉于法界性善觉了故。<a id="a-37"></a>随其色相入三摩地。<a id="a-38"></a>住等引心纯一乐受。<a id="a-39"></a>经殑伽沙数等劫。<a id="a-3A"></a>谓如食顷。<a id="a-3B"></a>如来于三摩地无所坏失。<a id="a-3C"></a>舍利子。<a id="a-3D"></a>如来在定住。<a id="a-3E"></a>经一劫或百劫。<a id="a-3F"></a>千劫百千劫。<a id="a-3G"></a>一俱胝劫百俱胝劫。<a id="a-3H"></a>千俱胝劫百千俱胝劫。<a id="a-3I"></a>百千俱胝那庾多劫。<a id="a-3J"></a>后从定起。<a id="a-3K"></a>何以故。<a id="a-3L"></a>如来应供正等正觉。<a id="a-3M"></a>已得最上波罗蜜多故。<a id="a-3N"></a>而彼最上波罗蜜多者。<a id="a-3O"></a>具大神通。<a id="a-3P"></a>有大威德。<a id="a-3Q"></a>得大自在。<a id="a-3R"></a>是故如来圆满具足。<a id="a-3S"></a>舍利子。<a id="a-3T"></a>如彼非想非非想天中天子生已缘一境住。<a id="a-3U"></a>谓识所缘。<a id="a-3V"></a>经八万四千劫。<a id="a-3W"></a>而识不于余识所转。<a id="a-3X"></a>乃至寿限尽时即当趣灭。<a id="a-3Y"></a>舍利子。<a id="a-3Z"></a>如来始于初夜分中。<a id="a-3a"></a>证成阿耨多罗三藐三菩提果。<a id="a-3b"></a>于中夜分入大涅盘。<a id="a-3c"></a>于其中间而不坏灭三摩地法。<a id="a-3d"></a>如来在定无心可转。<a id="a-3e"></a>无心所行。<a id="a-3f"></a>无心伺察。<a id="a-3g"></a>无心遍行。<a id="a-3h"></a>无心可增。<a id="a-3i"></a>无心可减。<a id="a-3j"></a>无心散乱。<a id="a-3k"></a>无心可高。<a id="a-3l"></a>无心可下。<a id="a-3m"></a>无心摄护。<a id="a-3n"></a>无心隐密。<a id="a-3o"></a>无心随顺。<a id="a-3p"></a>无心违背。<a id="a-3q"></a>无心沉下。<a id="a-3r"></a>无心动转。<a id="a-3s"></a>无心喜悦。<a id="a-3t"></a>无心爱箸。<a id="a-3u"></a>无心分别。<a id="a-3v"></a>无心离分别。<a id="a-3w"></a>无心计度。<a id="a-3x"></a>无心随识流转。<a id="a-3y"></a>无心依止眼耳鼻舌身意。<a id="a-3z"></a>无心依止色声香味触法。<a id="a-40"></a>无心于彼法中行。<a id="a-41"></a>无心于彼智中行。<a id="a-42"></a>无心于彼过去观察。<a id="a-43"></a>无心于彼未来观察。<a id="a-44"></a>无心于彼现在观察。<a id="a-45"></a>如来应供正等正觉。<a id="a-46"></a>如是安住三摩地中。<a id="a-47"></a>心无少法而可生起。<a id="a-48"></a>然于一切法中。<a id="a-49"></a>以无碍知见。<a id="a-4A"></a>而常随转都无发悟。<a id="a-4B"></a>如来离心意识。<a id="a-4C"></a>于定分位亦不减失。<a id="a-4D"></a>复常施作一切佛事。<a id="a-4E"></a>然无发悟。</p>
  <p id="a4F">尔时世尊。<a id="a-4G"></a>重明斯义。<a id="a-4H"></a>说伽陀曰。</p>
  <p id="a4I">佛于无量百千劫　　遍三有中修道行</p>
  <p id="a4J">戒闻定忍无散心　　圆成无上菩提果</p>
  <p id="a4K">佛善业果报如是　　超胜世间戒清净</p>
  <p id="a4L">无戏论垢净如空　　十力净戒虚空等</p>
  <p id="a4M">佛于初夜成正觉　　后于中夜入涅盘</p>
  <p id="a4N">佛无心行无遍行　　于诸寂定无减失</p>
  <p id="a4O">十力戒蕴亦无减　　神力解脱分亦然</p>
  <p id="a4P">百千劫中住一心　　佛无分别离分别</p>
  <p id="a4Q">佛于如空定境界　　三义转佛无碍智</p>
  <p id="a4R">心意伺察不遣除　　佛子信解佛十力</p>
  <p id="a4S">舍利子。<a id="a-4T"></a>如是等法。<a id="a-4U"></a>住信菩萨应于如来戒定法中。<a id="a-4V"></a>信解清净超越分别离诸疑悔。<a id="a-4W"></a>后复生起身喜心喜适悦之相。<a id="a-4X"></a>发希有想。</p>
  <p id="a4Y">复次舍利子。<a id="a-4Z"></a>云何名为住信菩萨于佛如来神足通力信解清净乃至发希有想。<a id="a-4a"></a>舍利子。<a id="a-4b"></a>如来应供正等正觉。<a id="a-4c"></a>常所宣说。<a id="a-4d"></a>尊者大目干连于声闻苾刍众中神通第一。<a id="a-4e"></a>于彼菩萨众中。<a id="a-4f"></a>若以声闻神通同等较量。<a id="a-4g"></a>我不见有声闻神通与菩萨等者。<a id="a-4h"></a>若以菩萨神通与佛神通同等较量。<a id="a-4i"></a>我不见有菩萨神通与如来神通而相等者。<a id="a-4j"></a>彼诸菩萨常作是念。<a id="a-4k"></a>如来神通不可思议。<a id="a-4l"></a>我等发勤精进。<a id="a-4m"></a>愿求成办如来神力。<a id="a-4n"></a>复次舍利子。<a id="a-4o"></a>我今复以喻说。<a id="a-4p"></a>发明如来神通智力。<a id="a-4q"></a>汝乐闻不。<a id="a-4r"></a>舍利子白佛言。<a id="a-4s"></a>世尊。<a id="a-4t"></a>今正是时愿佛为说。<a id="a-4u"></a>令诸苾刍闻所说已信奉受持。<a id="a-4v"></a>佛言。<a id="a-4w"></a>舍利子。<a id="a-4x"></a>于汝意云何。<a id="a-4y"></a>大目干连有大神通邪。<a id="a-4z"></a>舍利子白佛言。<a id="a-50"></a>世尊。<a id="a-51"></a>我亲闻佛说亲所听受。<a id="a-52"></a>大目干连于声闻苾刍众中神通第一佛言。<a id="a-53"></a>舍利子。<a id="a-54"></a>假使三千大千世界满中。<a id="a-55"></a>一切声闻彼彼神力。<a id="a-56"></a>皆与大目干连神力同等。<a id="a-57"></a>犹如稻麻竹[竺-二+韋]甘蔗丛林。<a id="a-58"></a>如是同等如是色相。<a id="a-59"></a>所有一切声闻功德威势精进力。<a id="a-5A"></a>能神通变化随所表示。<a id="a-5B"></a>比佛如来。<a id="a-5C"></a>百分不及一。<a id="a-5D"></a>千分不及一。<a id="a-5E"></a>百千分不及一。<a id="a-5F"></a>一俱胝分不及一。<a id="a-5G"></a>百俱胝分不及一。<a id="a-5H"></a>千俱胝分不及一。<a id="a-5I"></a>百千俱胝分不及一。<a id="a-5J"></a>算分数分及譬喻分。<a id="a-5K"></a>乃至乌波尼杀昙分。<a id="a-5L"></a>皆不及一。<a id="a-5M"></a>何以故。<a id="a-5N"></a>如来应供正等正觉。<a id="a-5O"></a>已得最上波罗蜜多故。<a id="a-5P"></a>舍利子。<a id="a-5Q"></a>如来以神通力。<a id="a-5R"></a>于此地中置一芥子。<a id="a-5S"></a>以佛如来加持力故。<a id="a-5T"></a>彼诸声闻一切威势神通力能而悉不能举彼芥子。<a id="a-5U"></a>复不能动一毛端量。<a id="a-5V"></a>何以故。<a id="a-5W"></a>如来应供正等正觉。<a id="a-5X"></a>已得最上波罗蜜多及神通波罗蜜多故。<a id="a-5Y"></a>舍利子。<a id="a-5Z"></a>且置上说。<a id="a-5a"></a>此三千大千世界。<a id="a-5b"></a>乃至东西南北四维上下。<a id="a-5c"></a>普遍十方殑伽沙等一切世界。<a id="a-5d"></a>所有一切众生之类。<a id="a-5e"></a>若卵生若胎生若湿生若化生。<a id="a-5f"></a>若有色若无色。<a id="a-5g"></a>若有想若无想。<a id="a-5h"></a>若非有想非无想。<a id="a-5i"></a>彼诸众生。<a id="a-5j"></a>一时皆得声闻之果具大神通。<a id="a-5k"></a>悉如大目干连。<a id="a-5l"></a>彼诸声闻同以威势力能神通变化。<a id="a-5m"></a>而悉不能举动芥子一毛端量。<a id="a-5n"></a>何以故。<a id="a-5o"></a>如来应供正等正觉。<a id="a-5p"></a>已得最上波罗蜜多及神通波罗蜜多故。<a id="a-5q"></a>具大威德。<a id="a-5r"></a>有大神通。<a id="a-5s"></a>得大自在。<a id="a-5t"></a>尔时世尊。<a id="a-5u"></a>复告尊者舍利子言。<a id="a-5v"></a>汝昔曾闻。<a id="a-5w"></a>风灾劫时有大风起。<a id="a-5x"></a>名毗蓝婆。<a id="a-5y"></a>振吼吹击此三千大千世界。<a id="a-5z"></a>须弥山王。<a id="a-60"></a>铁围诸山。<a id="a-61"></a>大铁围山等。<a id="a-62"></a>及四大洲。<a id="a-63"></a>至八万洲。<a id="a-64"></a>彼彼大海吹鼓高起。<a id="a-65"></a>流散周遍一由旬量。<a id="a-66"></a>舍利子白佛言。<a id="a-67"></a>世尊。<a id="a-68"></a>我昔亲闻如来宣说如是等事。<a id="a-69"></a>佛言。<a id="a-6A"></a>舍利子。<a id="a-6B"></a>风灾劫时大风吹击此三千大千世界。<a id="a-6C"></a>须弥山王。<a id="a-6D"></a>及诸山大海。<a id="a-6E"></a>吹鼓高起破坏流散周遍一切。<a id="a-6F"></a>乃至无数百千由旬分量。<a id="a-6G"></a>地居诸天。<a id="a-6H"></a>亦悉飘鼓流散周遍。<a id="a-6I"></a>尘尚不见。<a id="a-6J"></a>况山石等。<a id="a-6K"></a>所有夜摩天中诸宫殿等。<a id="a-6L"></a>飘鼓破坏流散周遍。<a id="a-6M"></a>尘尚不见。<a id="a-6N"></a>何况宫殿。<a id="a-6O"></a>彼兜率天化乐天他化自在天。<a id="a-6P"></a>梵众天梵辅天梵会天大梵天少光天无量光天光音天。<a id="a-6Q"></a>少净天无量净天遍净天。<a id="a-6R"></a>如是等天诸宫殿等。<a id="a-6S"></a>飘鼓破坏流散周遍。<a id="a-6T"></a>尘尚不见。<a id="a-6U"></a>何况宫殿。<a id="a-6V"></a>舍利子。<a id="a-6W"></a>如是大风飘鼓吹击。<a id="a-6X"></a>尔时如来。<a id="a-6Y"></a>所有妙衣不能损动一毛端量。<a id="a-6Z"></a>况复衣角。<a id="a-6a"></a>所以者何。<a id="a-6b"></a>以佛如来不思议神力不思议缘不思议所行不思议大悲悉具足故。<a id="a-6c"></a>舍利子。<a id="a-6d"></a>当彼大风飘鼓之时。<a id="a-6e"></a>东西南北四维上下。<a id="a-6f"></a>周遍十方殑伽沙等。<a id="a-6g"></a>一切世界大风不止。<a id="a-6h"></a>是时如来。<a id="a-6i"></a>举以指端指大风轮。<a id="a-6j"></a>即时大风皆悉止息。<a id="a-6k"></a>此是如来神通智力。<a id="a-6l"></a>无所减失不思议故。<a id="a-6m"></a>舍利子。<a id="a-6n"></a>彼住信菩萨应于如来神通智力信解清净超越分别离诸疑悔。<a id="a-6o"></a>后复生起身喜心喜适悦之相。<a id="a-6p"></a>发希有想。</p>
  <p id="a6q">尔时世尊。<a id="a-6r"></a>重明斯义。<a id="a-6s"></a>说伽陀曰。</p>
  <p id="a6t">所有三界诸众生　　皆作声闻具智慧</p>
  <p id="a6u">与大目连智皆同　　悉具神通波罗蜜</p>
  <p id="a6v">如来于此地方中　　置一芥子极微小</p>
  <p id="a6w">彼彼一切现神通　　而悉不能为举动</p>
  <p id="a6x">所有殑伽沙数等　　十方一切世界中</p>
  <p id="a6y">毗蓝婆风振击时　　普遍诸方皆吹鼓</p>
  <p id="a6z">当彼如是大风起　　佛上妙衣悉举示</p>
  <p id="a70">不能动其一毛端　　由佛神力不思议</p>
  <p id="a71">大风吹击极猛恶　　牟尼举一毛端量</p>
  <p id="a72">神力能止大风轮　　无边广大虚空等</p>
  <p id="a73">舍利子。<a id="a-74"></a>住信菩萨应于如来如是神力。<a id="a-75"></a>信解清净乃至发希有想。</p>
 </body>
</html>