<!doctype html>
<html id="z3IBUd8g1" data-ver="203">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说大乘大方广佛冠经卷下</h1>
  <p id="a2">复次迦葉。<a id="a-3"></a>南方去此佛刹。<a id="a-4"></a>过三十千世界。<a id="a-5"></a>有世界名悦意声。<a id="a-6"></a>彼土有佛。<a id="a-7"></a>号无边步迹如来应供正等正觉。<a id="a-8"></a>今现住彼教化利益。</p>
  <p id="a9">迦葉。<a id="a-A"></a>若有住菩萨乘诸善男子及善女人。<a id="a-B"></a>闻彼无边步迹如来应供正等正觉名号。<a id="a-C"></a>能称念受持者。<a id="a-D"></a>是人转生得宿命智。<a id="a-E"></a>获得月轮清净菩萨三摩地。<a id="a-F"></a>住是三摩地已。<a id="a-G"></a>所有东方殑伽沙数等诸佛世尊亲得瞻睹。<a id="a-H"></a>如是南西北方四维上下普遍十方。<a id="a-I"></a>彼一一方所有殑伽沙数等诸佛世尊悉得瞻睹。<a id="a-J"></a>而于彼彼佛世尊所。<a id="a-K"></a>听受说法皆能解了。<a id="a-L"></a>常得值遇诸佛出世。<a id="a-M"></a>于一切时不暂舍离诸佛世尊。<a id="a-N"></a>乃至证成菩提毕竟边际。<a id="a-O"></a>永得不退转于阿耨多罗三藐三菩提。<a id="a-P"></a>三十五千劫中背于生死。<a id="a-Q"></a>而能摄集无量福蕴。</p>
  <p id="aR">复次迦葉。<a id="a-S"></a>南方去此佛刹。<a id="a-T"></a>过三十五世界。<a id="a-U"></a>有世界名妙香最上香。<a id="a-V"></a>彼土有佛。<a id="a-W"></a>号无边香最上王如来应供正等正觉。<a id="a-X"></a>今现住彼教化利益。</p>
  <p id="aY">迦葉。<a id="a-Z"></a>彼无边香最上王如来。<a id="a-a"></a>往昔修行菩萨道时。<a id="a-b"></a>发大誓愿。<a id="a-c"></a>愿我当来得成佛时。<a id="a-d"></a>若有住菩萨乘诸善男子及善女人闻我名号能称念受持者。<a id="a-e"></a>是人获彼多种功德。<a id="a-f"></a>所谓于一切处在在所生得宿命智。<a id="a-g"></a>梵行圆满具三十二大丈夫相庄严其身。<a id="a-h"></a>又复余佛刹中蒙光照触者。<a id="a-i"></a>皆悉来集。<a id="a-j"></a>我为彼等圆满一切菩提胜行。<a id="a-k"></a>又复若此。<a id="a-l"></a>大地大火充满普遍烧然。<a id="a-m"></a>火烧然已。<a id="a-n"></a>大地出现种种珍宝。<a id="a-o"></a>诸来求者而周给之。<a id="a-p"></a>然彼一切亦无少分差动之相。<a id="a-q"></a>当得不退转于阿耨多罗三藐三菩提。<a id="a-r"></a>三十千劫中背于生死。<a id="a-s"></a>而能摄集无量福蕴。</p>
  <p id="at">复次迦葉。<a id="a-u"></a>南方去此佛刹。<a id="a-v"></a>过一殑伽沙数等世界(此下合有世界之名梵本元阙)。<a id="a-w"></a>彼土有佛。<a id="a-x"></a>号宝上如来应供正等正觉。<a id="a-y"></a>今现住彼教化利益。</p>
  <p id="az">迦葉。<a id="a-10"></a>若有住菩萨乘诸善男子及善女人。<a id="a-11"></a>闻彼宝上如来应供正等正觉名号。<a id="a-12"></a>能称念受持者。<a id="a-13"></a>是人转生得宿命智。<a id="a-14"></a>又复当生在母胎中即得见佛。<a id="a-15"></a>彼佛劝赞作如是言。<a id="a-16"></a>善男子。<a id="a-17"></a>汝当成熟阿耨多罗三藐三菩提故速出母胎。<a id="a-18"></a>千劫之中背于生死。<a id="a-19"></a>而能摄集无量福蕴。</p>
  <p id="a1A">复次迦葉。<a id="a-1B"></a>西方去此佛刹。<a id="a-1C"></a>过三殑伽沙数等世界。<a id="a-1D"></a>有世界名不知遍知。<a id="a-1E"></a>彼土有佛。<a id="a-1F"></a>号大光明照如来应供正等正觉。<a id="a-1G"></a>今现住彼教化利益。</p>
  <p id="a1H">迦葉。<a id="a-1I"></a>若有住菩萨乘诸善男子及善女人。<a id="a-1J"></a>闻彼大光明照如来应供正等正觉名号。<a id="a-1K"></a>能称念受持者。<a id="a-1L"></a>是人转生得宿命智。<a id="a-1M"></a>获得日轮光明最上三摩地。<a id="a-1N"></a>住是三摩地已。<a id="a-1O"></a>得见殑伽沙数等诸佛世尊。<a id="a-1P"></a>如无能胜等诸大菩萨所有功德。<a id="a-1Q"></a>亦同称赞是人功德。</p>
  <p id="a1R">迦葉。<a id="a-1S"></a>又若女人在母胎中得闻彼如来名者。<a id="a-1T"></a>是人后生不复成彼女人之相。<a id="a-1U"></a>此报终已当成男子。<a id="a-1V"></a>何以故。<a id="a-1W"></a>为由得闻如是大神通大威德如来名号能受持故。</p>
  <p id="a1X">尔时世尊即说颂曰。</p>
  <p id="a1Y">若有女人处母胎　　闻佛大仙胜名号</p>
  <p id="a1Z">是人转此女身已　　当成有智之男子</p>
  <p id="a1a">证成无上大菩提　　利益一切众生类</p>
  <p id="a1b">能于天上及人间　　普为众生作趣向</p>
  <p id="a1c">复次迦葉。<a id="a-1d"></a>若有住菩萨乘诸善男子及善女人。<a id="a-1e"></a>闻彼如来名号能称念受持者。<a id="a-1f"></a>是人阿僧祇劫中背于生死。<a id="a-1g"></a>而能摄集无量福蕴。<a id="a-1h"></a>近证阿耨多罗三藐三菩提果。</p>
  <p id="a1i">复次迦葉。<a id="a-1j"></a>北方去此佛刹。<a id="a-1k"></a>过四十千世界。<a id="a-1l"></a>有世界名有宝。<a id="a-1m"></a>彼土有佛。<a id="a-1n"></a>号宝开花普耀吉祥如来应供正等正觉。<a id="a-1o"></a>今现住彼教化利益。</p>
  <p id="a1p">迦葉。<a id="a-1q"></a>若有住菩萨乘诸善男子及善女人。<a id="a-1r"></a>闻彼宝开花普耀吉祥如来应供正等正觉名号。<a id="a-1s"></a>能称念受持者。<a id="a-1t"></a>是人转生得宿命智。<a id="a-1u"></a>获得宝月菩萨三摩地。<a id="a-1v"></a>住是三摩地已。<a id="a-1w"></a>能解一切众生语言音声。<a id="a-1x"></a>得佛加持无碍语言辩才成就。<a id="a-1y"></a>若有众生乐求见彼。<a id="a-1z"></a>住虚空中宣说诸法。<a id="a-20"></a>是人即时随意能现。<a id="a-21"></a>又此阎浮提中一切众生。<a id="a-22"></a>随有乐求所出音声。<a id="a-23"></a>是人各各悉能了知。<a id="a-24"></a>又若此三千大千世界一切众生。<a id="a-25"></a>随有乐求所出音声诸言说等。<a id="a-26"></a>是人悉知。<a id="a-27"></a>如其信解各为说法。<a id="a-28"></a>当得不退转于阿耨多罗三藐三菩提。<a id="a-29"></a>六十千劫中背于生死。<a id="a-2A"></a>复次迦葉。<a id="a-2B"></a>东方去此佛刹。<a id="a-2C"></a>过六十千世界。<a id="a-2D"></a>有世界名众宝。<a id="a-2E"></a>彼土有佛。<a id="a-2F"></a>号曰宝藏如来应供正等正觉。<a id="a-2G"></a>今现住彼教化利益。</p>
  <p id="a2H">迦葉。<a id="a-2I"></a>若有住菩萨乘诸善男子及善女人。<a id="a-2J"></a>闻彼宝藏如来应供正等正觉名号。<a id="a-2K"></a>能称念受持者。<a id="a-2L"></a>是人转生得宿命智。<a id="a-2M"></a>当得成就七觉支法。</p>
  <p id="a2N">复次迦葉。<a id="a-2O"></a>东方去此佛刹。<a id="a-2P"></a>过阿僧祇世界。<a id="a-2Q"></a>有世界名宝耀。<a id="a-2R"></a>彼土有佛。<a id="a-2S"></a>号曰宝胜如来应供正等正觉。<a id="a-2T"></a>今现住彼说法教化。</p>
  <p id="a2U">迦葉。<a id="a-2V"></a>若有住菩萨乘诸善男子及善女人。<a id="a-2W"></a>闻彼宝胜如来应供正等正觉名号。<a id="a-2X"></a>能称念受持者。<a id="a-2Y"></a>是人能生多种福蕴。</p>
  <p id="a2Z">迦葉。<a id="a-2a"></a>正使住菩萨乘诸善男子及善女人。<a id="a-2b"></a>广集珍宝其积量如须弥山王。<a id="a-2c"></a>以如是相行于布施。<a id="a-2d"></a>广大奉献诸佛世尊。<a id="a-2e"></a>如是行施经俱胝那庾多百千岁中。<a id="a-2f"></a>曾无间断。<a id="a-2g"></a>又若有人闻彼宝胜如来应供正等正觉名号。<a id="a-2h"></a>能称念受持者。<a id="a-2i"></a>前之布施无量功德。<a id="a-2j"></a>比是功德百分不及一。<a id="a-2k"></a>千分不及一。<a id="a-2l"></a>百千分不及一。<a id="a-2m"></a>阿僧祇分不及一。<a id="a-2n"></a>算分喻分皆不及一。</p>
  <p id="a2o">尔时世尊说伽陀曰。</p>
  <p id="a2p">所有东方诸佛刹　　南方西方及北方</p>
  <p id="a2q">诸方现住诸世尊　　光照众生作利益</p>
  <p id="a2r">若时非时悉应知　　昼夜常起尊重想</p>
  <p id="a2s">合掌虔恭发志诚　　信礼最上人中胜</p>
  <p id="a2t">何能知名而表了　　意想礼奉人中尊</p>
  <p id="a2u">所谓于其千劫中　　极难得值佛出世</p>
  <p id="a2v">若欲恭敬于诸佛　　为求无上菩提者</p>
  <p id="a2w">闻佛所说诸佛名　　应当于彼常归命</p>
  <p id="a2x">我今无复诸所求　　唯求佛智中出生</p>
  <p id="a2y">于彼所得众善根　　回向佛智不思议</p>
  <p id="a2z">若人欲供于诸佛　　佛不思议常作意</p>
  <p id="a30">彼诸佛名得闻已　　当为他人广宣说</p>
  <p id="a31">欲令俱胝众生类　　出离二有得解脱</p>
  <p id="a32">彼诸佛名得闻已　　受持不复生人间</p>
  <p id="a33">欲令俱胝诸佛刹　　能以足指而震动</p>
  <p id="a34">彼诸佛名得闻已　　受持广为多人说</p>
  <p id="a35">若曾供养于诸佛　　彼闻佛名得受持</p>
  <p id="a36">非一非十二十生　　此即多生种善本</p>
  <p id="a37">若闻佛名能受持　　若以河沙金宝施</p>
  <p id="a38">较量受持佛名人　　福蕴百分不及一</p>
  <p id="a39">若闻佛名受持者　　当得最上人身相</p>
  <p id="a3A">妙色端严处世间　　出家堪受人天供</p>
  <p id="a3B">佛说此经已。<a id="a-3C"></a>彼诸苾刍诸大菩萨摩诃萨众。<a id="a-3D"></a>尊者大迦葉。<a id="a-3E"></a>并诸世间天人阿修罗乾闼婆等。<a id="a-3F"></a>闻佛所说皆大欢喜信受奉行。</p>
  <p id="a3G"></p>
 </body>
</html>