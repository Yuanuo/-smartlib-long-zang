<!doctype html>
<html id="z3IBUb7fD" data-ver="223">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说无畏授所问大乘经卷上</h1>
  <p id="a2">如是我闻。<a id="a-3"></a>一时世尊。<a id="a-4"></a>在舍卫国祇树给孤独园。<a id="a-5"></a>与大苾刍众千二百五十人俱。<a id="a-6"></a>皆是阿罗汉。<a id="a-7"></a>诸漏已尽无复烦恼。<a id="a-8"></a>心善解脱慧善解脱。<a id="a-9"></a>如大龙王所作已办。<a id="a-A"></a>弃诸重担随得己利。<a id="a-B"></a>尽诸有结。<a id="a-C"></a>正智解脱。<a id="a-D"></a>诸心寂静皆到彼岸。<a id="a-E"></a>唯一补特伽罗。<a id="a-F"></a>所谓阿难。</p>
  <p id="aG">复有五百大菩萨众。<a id="a-H"></a>悉得一切陀罗尼门及三摩地门。<a id="a-I"></a>皆是一生补处。<a id="a-J"></a>时舍卫城有一长者。<a id="a-K"></a>名无畏授。<a id="a-L"></a>大富自在有大财宝。<a id="a-M"></a>积诸受用库藏充满。<a id="a-N"></a>金银琉璃真珠珊瑚螺贝宝等。<a id="a-O"></a>皆悉具足。<a id="a-P"></a>广有车乘象马牛羊。<a id="a-Q"></a>复多眷属奴婢仆从执事人等及诸朋友。<a id="a-R"></a>一时无畏授。<a id="a-S"></a>与五百长者。<a id="a-T"></a>而共集会潜相谓言。<a id="a-U"></a>诸仁者。<a id="a-V"></a>遇佛出世斯为难事。<a id="a-W"></a>人身难得时难契会。<a id="a-X"></a>于佛教中净信极难。<a id="a-Y"></a>舍家出家成苾刍相。<a id="a-Z"></a>此亦为难。<a id="a-a"></a>修行复难。<a id="a-b"></a>彼诸有情知恩念报。<a id="a-c"></a>而复甚难。<a id="a-d"></a>但能少分施作尚不坏失。<a id="a-e"></a>何况广多。<a id="a-f"></a>又诸有情。<a id="a-g"></a>若于如来教中能生净信。<a id="a-h"></a>信已复能依教修行。<a id="a-i"></a>极为难事。<a id="a-j"></a>又诸有情。<a id="a-k"></a>若能庄严如来教法。<a id="a-l"></a>复能解脱轮回极为难事。<a id="a-m"></a>是故我等。<a id="a-n"></a>不应于声闻乘及缘觉乘中趣求涅槃。<a id="a-o"></a>应于无上大乘法中趣求涅槃。<a id="a-p"></a>于是众会以如是事。<a id="a-q"></a>互言议已。<a id="a-r"></a>咸悉发起广大胜心。<a id="a-s"></a>皆言我今悉于无上大乘法中趣求涅槃。<a id="a-t"></a>不乐声闻缘觉之乘。<a id="a-u"></a>时无畏授与五百长者俱共围绕。<a id="a-v"></a>出舍卫城诣世尊所。<a id="a-w"></a>到已头面礼世尊足。<a id="a-x"></a>右绕七匝退坐一面。</p>
  <p id="ay">尔时世尊。<a id="a-z"></a>知是事已故。<a id="a-10"></a>谓无畏授等五百长者言。<a id="a-11"></a>汝诸长者以何缘故。<a id="a-12"></a>来诣如来应供正等正觉所。</p>
  <p id="a13">时无畏授等五百长者。<a id="a-14"></a>悉从座起。<a id="a-15"></a>偏袒一肩右膝着地。<a id="a-16"></a>向佛合掌顶礼白言世尊。<a id="a-17"></a>我等向者共会一处。<a id="a-18"></a>潜相谓言。<a id="a-19"></a>遇佛出世斯为难事。<a id="a-1A"></a>人身难得时难契会。<a id="a-1B"></a>于佛教中净信极难。<a id="a-1C"></a>舍家出家成苾刍相此亦为难。<a id="a-1D"></a>修行复难。<a id="a-1E"></a>彼诸有情知恩念报而复甚难。<a id="a-1F"></a>但能少分施作尚不坏失。<a id="a-1G"></a>何况广多。<a id="a-1H"></a>又诸有情。<a id="a-1I"></a>若于如来教中能生净信。<a id="a-1J"></a>信已复能依教修行。<a id="a-1K"></a>极为难事。<a id="a-1L"></a>又诸有情。<a id="a-1M"></a>若能庄严如来教法。<a id="a-1N"></a>复能解脱轮回。<a id="a-1O"></a>极为难事。<a id="a-1P"></a>我等今时不应于声闻乘及缘觉乘中趣求涅槃。<a id="a-1Q"></a>应于无上大乘法中趣求涅槃。<a id="a-1R"></a>世尊我等以如是事互言议已。<a id="a-1S"></a>咸悉发起广大胜心。<a id="a-1T"></a>皆于无上大乘法中趣求涅槃。<a id="a-1U"></a>不乐声闻缘觉之乘。<a id="a-1V"></a>我等乘此缘故。<a id="a-1W"></a>来诣如来应供正等正觉所。<a id="a-1X"></a>世尊诸菩萨摩诃萨。<a id="a-1Y"></a>欲证阿耨多罗三藐三菩提者。<a id="a-1Z"></a>当云何住。<a id="a-1a"></a>复云何学。<a id="a-1b"></a>云何修行。</p>
  <p id="a1c">尔时世尊。<a id="a-1d"></a>赞无畏授等五百长者言。<a id="a-1e"></a>善哉善哉。<a id="a-1f"></a>汝诸长者甚善甚善。<a id="a-1g"></a>汝今能为安住阿耨多罗三藐三菩提。<a id="a-1h"></a>故来诣如来应供正等正觉所。<a id="a-1i"></a>汝等谛听极善作意。<a id="a-1j"></a>今为汝说。<a id="a-1k"></a>时无畏授等五百长者受教而听。</p>
  <p id="a1l">佛言诸长者。<a id="a-1m"></a>若菩萨摩诃萨。<a id="a-1n"></a>欲证阿耨多罗三藐三菩提者。<a id="a-1o"></a>如其所住当如是学如是修行。</p>
  <p id="a1p">又若菩萨摩诃萨。<a id="a-1q"></a>欲证阿耨多罗三藐三菩提者。<a id="a-1r"></a>应于一切有情起大悲心普遍亲近。<a id="a-1s"></a>广为摄受观察施作。<a id="a-1t"></a>而菩萨摩诃萨。<a id="a-1u"></a>于自身命不应爱着。<a id="a-1v"></a>所有舍宅妻子眷属饮食衣服乘驭床座珍宝财谷香华灯涂。<a id="a-1w"></a>乃至一切受用乐具悉不应着。<a id="a-1x"></a>何以故。<a id="a-1y"></a>多诸有情爱着身命故。<a id="a-1z"></a>广造罪业。<a id="a-20"></a>彼彼所作业成熟已。<a id="a-21"></a>堕在恶趣地狱中生。<a id="a-22"></a>若于一切有情起大悲心。<a id="a-23"></a>于自身命不爱着故。<a id="a-24"></a>即于一切善趣中生。<a id="a-25"></a>诸长者。<a id="a-26"></a>是故菩萨摩诃萨。<a id="a-27"></a>欲证阿耨多罗三藐三菩提者。<a id="a-28"></a>于一切有情起大悲心。<a id="a-29"></a>于自身命不生爱着。<a id="a-2A"></a>所有舍宅妻子眷属饮食衣服乘驭床座珍宝财谷香华灯涂。<a id="a-2B"></a>乃至一切受用乐具。<a id="a-2C"></a>悉不爱着已。<a id="a-2D"></a>然后自舍一切广行惠施。<a id="a-2E"></a>不求果报安住戒行。<a id="a-2F"></a>三相清净修诸忍辱。<a id="a-2G"></a>堪能具足一切有情。<a id="a-2H"></a>于己所作不饶益事。<a id="a-2I"></a>悉能忍伏。<a id="a-2J"></a>被大精进坚固甲胄。<a id="a-2K"></a>若身若命悉能弃舍。<a id="a-2L"></a>安住寂静心一境性。<a id="a-2M"></a>远离散乱胜慧决择诸善法分。<a id="a-2N"></a>不起我人众生寿者士夫补特伽罗意生等见。<a id="a-2O"></a>广为一切作诸胜行。<a id="a-2P"></a>为一切有情作意行施。<a id="a-2Q"></a>为一切有情作意护戒。<a id="a-2R"></a>为一切有情作意行忍。<a id="a-2S"></a>为一切有情作意发起坚固精进。<a id="a-2T"></a>为一切有情作意安住诸胜定门。<a id="a-2U"></a>为一切有情作意修慧。<a id="a-2V"></a>为一切有情习学一切善巧方便。</p>
  <p id="a2W">尔时无畏授等五百长者俱。<a id="a-2X"></a>白佛言世尊。<a id="a-2Y"></a>我等昔来于自身命皆生爱着。<a id="a-2Z"></a>所有舍宅妻子眷属饮食衣服乘驭床座珍宝财谷香华灯涂。<a id="a-2a"></a>乃至一切受用乐具悉生爱着。<a id="a-2b"></a>世尊菩萨摩诃萨。<a id="a-2c"></a>作何观察能于身命乃至一切受用乐具。<a id="a-2d"></a>不生爱着。<a id="a-2e"></a>愿佛为说。</p>
  <p id="a2f">尔时世尊。<a id="a-2g"></a>告无畏授等五百长者言。<a id="a-2h"></a>菩萨摩诃萨。<a id="a-2i"></a>以无数种相观察于身。<a id="a-2j"></a>何等无数。<a id="a-2k"></a>所谓此身不实缘法。<a id="a-2l"></a>合集如极微聚。<a id="a-2m"></a>从顶至足次第破坏。<a id="a-2n"></a>彼九窍门及诸毛孔。<a id="a-2o"></a>不净流溢犹如蚁聚。<a id="a-2p"></a>蛇毒止中蛇毒违害。<a id="a-2q"></a>如怨敌如猿猴。<a id="a-2r"></a>多所损恼。<a id="a-2s"></a>如极恶友常起诤竞。<a id="a-2t"></a>身如聚沫不可撮摩。<a id="a-2u"></a>又如水泡旋有即坏。<a id="a-2v"></a>又如阳焰渴爱所生。<a id="a-2w"></a>又如芭蕉中无坚实。<a id="a-2x"></a>又如幻化从虚妄起。<a id="a-2y"></a>又如王者多种教令。<a id="a-2z"></a>又如怨对常来伺便。<a id="a-30"></a>又如盗贼无有信义。<a id="a-31"></a>又如杀者极难调制。<a id="a-32"></a>如恶知识常不欢喜。<a id="a-33"></a>如破法者隐没慧命。<a id="a-34"></a>又如邪朋减失善法。<a id="a-35"></a>又如空聚离于主宰。<a id="a-36"></a>又如瓦器终归破坏。<a id="a-37"></a>如小便坑不净充满。<a id="a-38"></a>如大便处常多滓秽。<a id="a-39"></a>又如食啖诸不净鬼及蛆虫狗等乐臭秽中。<a id="a-3A"></a>又如广积秽物远闻其臭。<a id="a-3B"></a>如恶疮疱难合其窍痛不可忍。<a id="a-3C"></a>又如毒箭入身酸楚。<a id="a-3D"></a>如恶家主难为侍养。<a id="a-3E"></a>又如朽舍及如漏船。<a id="a-3F"></a>虽假修治旋归散坏。<a id="a-3G"></a>又如坯器难为固惜。<a id="a-3H"></a>又如恶友常假将护。<a id="a-3I"></a>如河岸树风所动摇。<a id="a-3J"></a>如大河流终归死海。<a id="a-3K"></a>又如客舍多种违恼。<a id="a-3L"></a>如无主舍无所摄属。<a id="a-3M"></a>如巡警人常专捡察。<a id="a-3N"></a>及如边方多所侵娆。<a id="a-3O"></a>如积沙处渐当减下。<a id="a-3P"></a>如火蔓延。<a id="a-3Q"></a>如海难渡。<a id="a-3R"></a>如地难平。<a id="a-3S"></a>如蛇置箧随生损害。<a id="a-3T"></a>又如婴儿常须存爱。<a id="a-3U"></a>又如破器无所堪用。<a id="a-3V"></a>如恶方处常虞坏乱。<a id="a-3W"></a>如杂毒食常当远离。<a id="a-3X"></a>如求乞人得种种物得已旋弃。<a id="a-3Y"></a>又如大车负极重等。<a id="a-3Z"></a>唯诸智者。<a id="a-3a"></a>于法觉了应如是知。</p>
 </body>
</html>