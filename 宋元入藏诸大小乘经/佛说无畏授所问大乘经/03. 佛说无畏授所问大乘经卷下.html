<!doctype html>
<html id="z3IBUbBfF" data-ver="173">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说无畏授所问大乘经卷下</h1>
  <p id="a2">譬如幻所成物像　　如乾闼婆城庄严</p>
  <p id="a3">愚人贪爱富亦然　　不知是妄生耽着</p>
  <p id="a4">百种苦求于财富　　得已极苦逼于身</p>
  <p id="a5">王官水火散坏时　　智者岂生于爱着</p>
  <p id="a6">妻子眷属随所爱　　广作诸罪当破坏</p>
  <p id="a7">极重过失不觉知　　智者于身不生着</p>
  <p id="a8">悭吝者求财富时　　父母亦不生尊重</p>
  <p id="a9">妻子眷属返憎嫌　　一向常贪于财利</p>
  <p id="aA">悭者不知于恩义　　唯念莫坏我所有</p>
  <p id="aB">背正向邪谄求财　　智者于彼不生信</p>
  <p id="aC">悭者意异语如实　　所应信者不生信</p>
  <p id="aD">见人虽将爱子同　　此是悭者谄妄起</p>
  <p id="aE">悭吝之者在世间　　虽亲典教亦通解</p>
  <p id="aF">驰流散乱出恶言　　心无悲愍极粗犷</p>
  <p id="aG">悭者处世无所托　　亦无知识及亲朋</p>
  <p id="aH">有所依附但求财　　智于悭者不生信</p>
  <p id="aI">悭者因求财富故　　于极恶事起思念</p>
  <p id="aJ">是故智者正所观　　愚人于彼生欢喜</p>
  <p id="aK">金宝珠贝珊瑚等　　善业引生如聚沫</p>
  <p id="aL">于中贪爱诤竞兴　　彼不了知幻化性</p>
  <p id="aM">贤劫一佛出世时　　彼尊立名为慈氏</p>
  <p id="aN">偏覆大地得黄金　　彼从何来何因故</p>
  <p id="aO">于外随逐五欲境　　愚人散乱痴迷法</p>
  <p id="aP">如日中分夏月时　　渴欲奔驰焰为水</p>
  <p id="aQ">空后一劫成世间　　虚空所成空自性</p>
  <p id="aR">焚烧破坏复还成　　此从何来彼何去</p>
  <p id="aS">沟涧池沼及大海　　枯涸破坏彼皆同</p>
  <p id="aT">虚假不实贪亦然　　谁诸智者生爱着</p>
  <p id="aU">智者慧力色相具　　于身常自作称量</p>
  <p id="aV">此中无味染何因　　舍宅财利应弃舍</p>
  <p id="aW">随逐五欲造恶业　　养育妻子并眷属</p>
  <p id="aX">死时妻子及诸亲　　谁能救护自当苦</p>
  <p id="aY">死时眷属不随去　　但随自作众业行</p>
  <p id="aZ">苦恼逼逐于己身　　彼时谁为我分受</p>
  <p id="aa">三有独怖无亲爱　　妻子眷属假相亲</p>
  <p id="ab">愚人取以为乐因　　但增苦恼及忧戚</p>
  <p id="ac">父母妻子亲朋聚　　为求财利故相会</p>
  <p id="ad">彼等不随死者行　　唯自所作业相逐</p>
  <p id="ae">一切皆随业所行　　一切亦随业所住</p>
  <p id="af">当知此身业所成　　智者应修于善业</p>
  <p id="ag">父母妻子眷属等　　以不了知故贪爱</p>
  <p id="ah">愚人广造众罪因　　智者不入无间狱</p>
  <p id="ai">所有余处业报尽　　无间极苦不解脱</p>
  <p id="aj">是故畏彼恶趣因　　智者勤劬离诸罪</p>
  <p id="ak">阎摩王前治罚时　　彼无朋友为救护</p>
  <p id="al">亦无父母及诸亲　　随自所作业当受</p>
  <p id="am">王言汝所得人身　　得已何不离诸罪</p>
  <p id="an">今受极苦捶打时　　皆由汝作不善业</p>
  <p id="ao">自心所作不善已　　而复不信有业报</p>
  <p id="ap">如彼阎摩法王言　　汝受治罚非我罪</p>
  <p id="aq">自作业因自造罪　　自造罪已汝来此</p>
  <p id="ar">当受极苦自甘心　　由先所作非爱业</p>
  <p id="as">死时众苦所逼迫　　亲属不能令解脱</p>
  <p id="at">汝欲自求解脱时　　是故应离诸罪恶</p>
  <p id="au">打击考掠及杻械　　此等若欲求远离</p>
  <p id="av">舍宅亲友起怖心　　于佛教中修正行</p>
  <p id="aw">舍宅猛火大苦根　　而此心火常炽然</p>
  <p id="ax">智者于斯爱不生　　如大火聚极可怖</p>
  <p id="ay">住舍养亲常忧戚　　富乐忧愁亦复然</p>
  <p id="az">自他过失等无差　　是故应离诸罪恶</p>
  <p id="a10">智者佛教生信乐　　不种自收胜乐根</p>
  <p id="a11">愚者不生爱乐心　　但贪舍宅诸苦本</p>
  <p id="a12">女身筋肉骨合集　　假起妄贪为我妻</p>
  <p id="a13">诸无智者染爱生　　不知女身都如幻</p>
  <p id="a14">智者了知诸欲乐　　及舍宅等皆生厌</p>
  <p id="a15">正法药治贪病除　　速疾出离诸缠缚</p>
  <p id="a16">尔时无畏授等五百长者闻是正法已。<a id="a-17"></a>悉得无生法忍。<a id="a-18"></a>得法忍已。<a id="a-19"></a>皆生最上踊跃欢喜。<a id="a-1A"></a>即说颂曰。</p>
  <p id="a1B">快哉于今日　　我等得大利</p>
  <p id="a1C">彼一切利中　　此利益最上</p>
  <p id="a1D">我等所发起　　广大菩提心</p>
  <p id="a1E">于佛正法中　　清净生渴仰</p>
  <p id="a1F">所起胜爱乐　　无上菩提心</p>
  <p id="a1G">为一切有情　　广施诸安乐</p>
  <p id="a1H">我等从今日　　极甚其身命</p>
  <p id="a1I">誓于此深经　　生最上爱乐</p>
  <p id="a1J">由起爱乐故　　得一切有情</p>
  <p id="a1K">于彼当来世　　见者生欢喜</p>
  <p id="a1L">彼一切有情　　诸欲发心者</p>
  <p id="a1M">皆发起无上　　广大菩提心</p>
  <p id="a1N">若一切有情　　爱乐菩提心</p>
  <p id="a1O">当得胜果报　　最上金色身</p>
  <p id="a1P">相好以庄严　　种种胜殊妙</p>
  <p id="a1Q">及得大光明　　世间广照耀</p>
  <p id="a1R">无上菩提心　　此心广大心</p>
  <p id="a1S">胜出一切心　　最上复清净</p>
  <p id="a1T">彼一切功德　　由此心具足</p>
  <p id="a1U">复具大胜力　　能脱一切病</p>
  <p id="a1V">诸鲜福有情　　不乐菩提心</p>
  <p id="a1W">此心懈退因　　不能观生死</p>
  <p id="a1X">菩提神通智　　获最胜福力</p>
  <p id="a1Y">广积满虚空　　普施诸情品</p>
  <p id="a1Z">若人于河沙　　等数诸佛刹</p>
  <p id="a1a">满以七珍财　　供养正等觉</p>
  <p id="a1b">若人但合掌　　归向菩提心</p>
  <p id="a1c">此胜供养因　　超过诸供养</p>
  <p id="a1d">此供养无等　　所谓菩提心</p>
  <p id="a1e">过此外无余　　为最胜最上</p>
  <p id="a1f">菩提心功德　　是胜妙良药</p>
  <p id="a1g">一切病能治　　施有情安乐</p>
  <p id="a1h">观见诸有情　　三火常烧然</p>
  <p id="a1i">无量劫拔除　　菩萨不懈退</p>
  <p id="a1j">修此菩提行　　为勇猛医王</p>
  <p id="a1k">救苦诸有情　　常远离疲懈</p>
  <p id="a1l">数数往诸趣　　不舍菩提心</p>
  <p id="a1m">勤于佛法中　　出现希有相</p>
  <p id="a1n">我等得大利　　乐此菩提心</p>
  <p id="a1o">愿我等当成　　大觉释师子</p>
  <p id="a1p">尔时世尊从其面门出现广大神通光明无数种色。<a id="a-1q"></a>所谓青黄赤白及紫碧绿。<a id="a-1r"></a>是光普照无边世界。<a id="a-1s"></a>上彻梵世。<a id="a-1t"></a>映蔽日月光明不现。<a id="a-1u"></a>其光旋环右绕世尊百千匝已。<a id="a-1v"></a>却从世尊顶门而入。<a id="a-1w"></a>尔时尊者阿难即从座起。<a id="a-1x"></a>偏袒一肩右膝着地。<a id="a-1y"></a>向佛合掌顶礼白言。<a id="a-1z"></a>世尊。<a id="a-20"></a>何因何缘现是光明。<a id="a-21"></a>若无因缘。<a id="a-22"></a>如来应供正等正觉不放光相。<a id="a-23"></a>时尊者阿难即说颂曰。</p>
  <p id="a24">佛上胜者若无因　　法尔不现光明相</p>
  <p id="a25">愿为悲愍劣有情　　说放光明何因故</p>
  <p id="a26">一切有情皆贫乏　　佛应为施大圣财</p>
  <p id="a27">世间暗暝作照明　　愿说此光所因现</p>
  <p id="a28">尔时世尊。<a id="a-29"></a>告尊者阿难言。<a id="a-2A"></a>阿难。<a id="a-2B"></a>汝今见此五百长者不。<a id="a-2C"></a>悉为发阿耨多罗三藐三菩提心故。<a id="a-2D"></a>来诣我所。<a id="a-2E"></a>阿难白佛言。<a id="a-2F"></a>唯然已见。<a id="a-2G"></a>佛言阿难。<a id="a-2H"></a>是五百长者。<a id="a-2I"></a>今此会中闻正法已皆得无生法忍。<a id="a-2J"></a>阿难。<a id="a-2K"></a>此诸长者皆于过去佛所。<a id="a-2L"></a>奉近供养深种善根。<a id="a-2M"></a>从此没已不复堕诸恶趣。<a id="a-2N"></a>生人天中受胜妙乐。<a id="a-2O"></a>次第至彼慈氏如来应供正等正觉出现世时。<a id="a-2P"></a>生彼佛刹亲近供养尊重承事。<a id="a-2Q"></a>其后乃至贤劫诸佛彼彼出世时。<a id="a-2R"></a>于一一佛所亲近供养。<a id="a-2S"></a>听受正法读诵记念广为人说。<a id="a-2T"></a>最后过二十五劫。<a id="a-2U"></a>于种种佛刹。<a id="a-2V"></a>皆当成就阿耨多罗三藐三菩提果。<a id="a-2W"></a>同名莲华吉祥藏如来应供正等正觉。<a id="a-2X"></a>出现世间。<a id="a-2Y"></a>尔时尊者阿难前白佛言。<a id="a-2Z"></a>今此广大甚深正法。<a id="a-2a"></a>希有世尊希有善逝。<a id="a-2b"></a>此经何名。<a id="a-2c"></a>我等云何奉持。<a id="a-2d"></a>佛言阿难。<a id="a-2e"></a>是经名为菩萨瑜伽师地法门。<a id="a-2f"></a>亦名无畏授所问。<a id="a-2g"></a>如是名字汝当受持。</p>
  <p id="a2h">佛说此经已。<a id="a-2i"></a>尊者阿难等诸大声闻。<a id="a-2j"></a>及诸菩萨摩诃萨众并五百长者。<a id="a-2k"></a>世间天人阿修罗等一切大众。<a id="a-2l"></a>闻佛所说。<a id="a-2m"></a>皆大欢喜信受奉行。</p>
 </body>
</html>