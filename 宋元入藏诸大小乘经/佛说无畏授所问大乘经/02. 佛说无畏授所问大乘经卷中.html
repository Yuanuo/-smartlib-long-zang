<!doctype html>
<html id="z3IBUbAfE" data-ver="223">
 <head>
  <meta charset="utf-8">
  <meta author="施护">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">佛说无畏授所问大乘经卷中</h1>
  <p id="a2">复次长者菩萨摩诃萨。<a id="a-3"></a>观察此身。<a id="a-4"></a>最初何因之所成立。<a id="a-5"></a>谓依父母精血合集生起彼因。<a id="a-6"></a>复由受其饮食。<a id="a-7"></a>食已变坏旋聚即散。<a id="a-8"></a>归淡荫藏淡荫流润。<a id="a-9"></a>终归不净。<a id="a-A"></a>然后火大增强煮变成熟。<a id="a-B"></a>后归风力。<a id="a-C"></a>由其风力各分滓重及与流润。<a id="a-D"></a>滓重所谓大小便等。<a id="a-E"></a>流润谓血。<a id="a-F"></a>血变成肉。<a id="a-G"></a>肉成于脂。<a id="a-H"></a>脂成于骨。<a id="a-I"></a>骨成其髓。<a id="a-J"></a>髓成其精。<a id="a-K"></a>精等乃成此不净身。<a id="a-L"></a>菩萨观此不净身故。<a id="a-M"></a>乃起思惟。<a id="a-N"></a>此身多种合集。<a id="a-O"></a>各别名相。<a id="a-P"></a>谓三百骨。<a id="a-Q"></a>六十肪及膏相。<a id="a-R"></a>合四百膜。<a id="a-S"></a>五百肉团。<a id="a-T"></a>六百脑。<a id="a-U"></a>七百脉。<a id="a-V"></a>九百筋。<a id="a-W"></a>十六肋骨。<a id="a-X"></a>复有三事。<a id="a-Y"></a>内缠其肠分生熟藏肠。<a id="a-Z"></a>有十六交络而住。<a id="a-a"></a>二千五百脉道透映。<a id="a-b"></a>一百七节。<a id="a-c"></a>八十万俱胝毛孔。<a id="a-d"></a>具有五根。<a id="a-e"></a>九窍。<a id="a-f"></a>七藏。<a id="a-g"></a>不净充满。<a id="a-h"></a>髓有一掬脑。<a id="a-i"></a>有一掬脂。<a id="a-j"></a>有三掬淡荫。<a id="a-k"></a>六掬滓重。<a id="a-l"></a>六掬风力。<a id="a-m"></a>随遍血有一斗。<a id="a-n"></a>如是一切各各充满。<a id="a-o"></a>有七水脉。<a id="a-p"></a>而复围绕。<a id="a-q"></a>吸诸滋味。<a id="a-r"></a>内火大增炽然烧煮。<a id="a-s"></a>逼切疲极。<a id="a-t"></a>身脉汗流。<a id="a-u"></a>是等诸相极难可见。<a id="a-v"></a>此之臭秽不净体相。<a id="a-w"></a>是中云何起增上爱。<a id="a-x"></a>如求丐人得所用物。<a id="a-y"></a>得已旋弃。<a id="a-z"></a>又如大车负极重等。<a id="a-10"></a>唯诸智者于法觉了。<a id="a-11"></a>应如是知即说颂曰。</p>
  <p id="a12">此身多种不净聚　　愚无智者不了知</p>
  <p id="a13">强起增长爱着心　　如秽瓶破多秽气</p>
  <p id="a14">耳目口鼻皆秽物　　彼等何者为香洁</p>
  <p id="a15">涎眵结聍及涕洟　　诸虫杂恶何生爱</p>
  <p id="a16">譬如愚者取于炭　　勤力摩治欲令白</p>
  <p id="a17">炭尽力疲白莫成　　无智妄贪亦如是</p>
  <p id="a18">如人意欲成洁净　　多种修治于此身</p>
  <p id="a19">百转沐浴及香涂　　身坏命终归不净</p>
  <p id="a1A">尔时世尊复告无畏授等五百长者言。<a id="a-1B"></a>长者当知。<a id="a-1C"></a>菩萨摩诃萨欲证阿耨多罗三藐三菩提者。<a id="a-1D"></a>观察此身有四十四相。<a id="a-1E"></a>何等四十四。<a id="a-1F"></a>谓菩萨摩诃萨观察此身诚所厌弃。<a id="a-1G"></a>菩萨观身不可爱乐。<a id="a-1H"></a>以不饶益故。<a id="a-1I"></a>菩萨观身极为臭秽。<a id="a-1J"></a>脓血满故菩萨观身甚不坚牢。<a id="a-1K"></a>终破坏故。<a id="a-1L"></a>菩萨观身体性羸劣。<a id="a-1M"></a>筋骨相联故。<a id="a-1N"></a>菩萨观身不净。<a id="a-1O"></a>秽恶常流故。<a id="a-1P"></a>菩萨观身如幻。<a id="a-1Q"></a>愚夫异生强起虚妄动乱相故。<a id="a-1R"></a>菩萨观身多所漏失。<a id="a-1S"></a>以九窍门常流注故。<a id="a-1T"></a>菩萨观身炽然烧爇。<a id="a-1U"></a>谓贪火所焚嗔火猛聚痴火暗冥故。<a id="a-1V"></a>菩萨观身贪嗔痴网。<a id="a-1W"></a>常所盖覆爱网相续故。<a id="a-1X"></a>菩萨观身窍穴所依。<a id="a-1Y"></a>以九窍门及诸毛孔周遍流注杂秽充故。<a id="a-1Z"></a>菩萨观身多种逼恼。<a id="a-1a"></a>四百四病常增损故。<a id="a-1b"></a>菩萨观身是为窟宅。<a id="a-1c"></a>八万四千户虫之所聚故。<a id="a-1d"></a>菩萨观身无常。<a id="a-1e"></a>终归死法故。<a id="a-1f"></a>菩萨观身无知。<a id="a-1g"></a>于法不知故。<a id="a-1h"></a>菩萨观身如器用。<a id="a-1i"></a>众缘合成终破坏故。<a id="a-1j"></a>菩萨观身逼切。<a id="a-1k"></a>众多忧恼故。<a id="a-1l"></a>菩萨观身无归趣。<a id="a-1m"></a>毕竟老死故。<a id="a-1n"></a>菩萨观身深隐。<a id="a-1o"></a>谄诳所行故。<a id="a-1p"></a>菩萨观身如地。<a id="a-1q"></a>难平满故。<a id="a-1r"></a>菩萨观身如火。<a id="a-1s"></a>以所爱色随系着故。<a id="a-1t"></a>菩萨观身无厌足。<a id="a-1u"></a>随五欲故。<a id="a-1v"></a>菩萨观身破坏。<a id="a-1w"></a>烦恼对碍故。<a id="a-1x"></a>菩萨观身无定分位。<a id="a-1y"></a>以其利衰现所受故。<a id="a-1z"></a>菩萨观身无自他缘。<a id="a-20"></a>不得源流故。<a id="a-21"></a>菩萨观身驰流心意。<a id="a-22"></a>以种种缘作意伺察故。<a id="a-23"></a>菩萨观身弃背毕竟。<a id="a-24"></a>归于弃尸林故。<a id="a-25"></a>菩萨观身为他所食。<a id="a-26"></a>鹫鸟豺狼等食啖故。<a id="a-27"></a>菩萨观身如轮盘影现。<a id="a-28"></a>筋骨连接故。<a id="a-29"></a>菩萨观身无所顾惜残弃漏失。<a id="a-2A"></a>脓血满故。<a id="a-2B"></a>菩萨观身耽着滋味。<a id="a-2C"></a>饮食所成故。<a id="a-2D"></a>菩萨观身勤苦无利。<a id="a-2E"></a>以是无常生灭法故。<a id="a-2F"></a>菩萨观身如恶友。<a id="a-2G"></a>起诸邪妄故。<a id="a-2H"></a>菩萨观身如杀者。<a id="a-2I"></a>重重现增苦故。<a id="a-2J"></a>菩萨观身为苦器。<a id="a-2K"></a>三苦逼恼故。<a id="a-2L"></a>所谓行苦坏苦苦苦。<a id="a-2M"></a>菩萨观身为苦聚。<a id="a-2N"></a>五蕴随转无主宰故。<a id="a-2O"></a>菩萨观身极不自在。<a id="a-2P"></a>种种缘成故。<a id="a-2Q"></a>菩萨观身无寿者。<a id="a-2R"></a>离男女相故。<a id="a-2S"></a>菩萨观身空寂。<a id="a-2T"></a>诸蕴处界所合成故。<a id="a-2U"></a>菩萨观身虚假。<a id="a-2V"></a>以如梦故。<a id="a-2W"></a>菩萨观身不实。<a id="a-2X"></a>以如幻故。<a id="a-2Y"></a>菩萨观身动乱。<a id="a-2Z"></a>如阳焰故。<a id="a-2a"></a>菩萨观身驰流。<a id="a-2b"></a>如响应故。<a id="a-2c"></a>菩萨观身虚妄所起。<a id="a-2d"></a>如影现故。<a id="a-2e"></a>长者。<a id="a-2f"></a>菩萨摩诃萨以如是等四十四相观察于身。<a id="a-2g"></a>而菩萨摩诃萨作此观察时。<a id="a-2h"></a>所有于身乐欲。<a id="a-2i"></a>于身顾惜。<a id="a-2j"></a>于身执我。<a id="a-2k"></a>于身爱染。<a id="a-2l"></a>于身积集。<a id="a-2m"></a>于身系着。<a id="a-2n"></a>一切悉断。<a id="a-2o"></a>由是于命乐欲。<a id="a-2p"></a>于命顾惜。<a id="a-2q"></a>于命执我。<a id="a-2r"></a>于命爱染。<a id="a-2s"></a>于命积集。<a id="a-2t"></a>于命系着。<a id="a-2u"></a>乃至舍宅。<a id="a-2v"></a>妻子眷属。<a id="a-2w"></a>饮食衣服。<a id="a-2x"></a>乘驭床座。<a id="a-2y"></a>珍宝财谷。<a id="a-2z"></a>香华灯涂。<a id="a-30"></a>一切受用乐具。<a id="a-31"></a>若乐欲。<a id="a-32"></a>若顾惜。<a id="a-33"></a>若执我所。<a id="a-34"></a>若爱染。<a id="a-35"></a>若积集。<a id="a-36"></a>若系着。<a id="a-37"></a>一切亦断。<a id="a-38"></a>由于身命能弃舍故。<a id="a-39"></a>乃至一切爱用乐具亦悉弃舍。<a id="a-3A"></a>如是乃能圆满六波罗蜜多。<a id="a-3B"></a>长者。<a id="a-3C"></a>菩萨摩诃萨以能圆满波罗蜜多故。<a id="a-3D"></a>即能速证阿耨多罗三藐三菩提。</p>
  <p id="a3E">尔时世尊欲重宣此义即说颂曰。</p>
  <p id="a3F">应知人身极难得　　莫因此身造众罪</p>
  <p id="a3G">豺狗取食弃尸林　　空将此身为残弃</p>
  <p id="a3H">愚无智者常动乱　　虚伪身中起贪爱</p>
  <p id="a3I">此身难驭违背深　　昼夜受苦无停息</p>
  <p id="a3J">此身苦轮常生病　　此身不净广充盈</p>
  <p id="a3K">饥渴随逐娆恼深　　谁诸智者生爱着</p>
  <p id="a3L">此身如地广无主　　及如恶友愚生爱</p>
  <p id="a3M">因此身故众罪兴　　毕竟还自受诸苦</p>
  <p id="a3N">此身不同金刚坚　　莫因此身广造罪</p>
  <p id="a3O">智者应修胜福因　　于佛教中生净信</p>
  <p id="a3P">此身不久徒存养　　衣服香严饮食资</p>
  <p id="a3Q">缘归破坏暂任持　　邪勤施作何空过</p>
  <p id="a3R">经百劫中难得遇　　大牟尼尊出世间</p>
  <p id="a3S">速于佛教净信生　　莫于恶趣受极怖</p>
  <p id="a3T">假使寿千俱胝岁　　彼尚勿应生贪爱</p>
  <p id="a3U">何况寿不满百年　　岂生贪爱无厌足</p>
  <p id="a3V">或有一类奢侈者　　不念此身极难得</p>
  <p id="a3W">广集嬉戏歌伎人　　于前戏剧求快乐</p>
  <p id="a3X">度集财宝何有乐　　护惜重重苦恼增</p>
  <p id="a3Y">下劣愚夫喜悦生　　智者于中离贪着</p>
  <p id="a3Z">富贵不实如梦幻　　愚者驰流于心意</p>
  <p id="a3a">刹那破坏刹那成　　谁诸智者生贪爱</p>
 </body>
</html>