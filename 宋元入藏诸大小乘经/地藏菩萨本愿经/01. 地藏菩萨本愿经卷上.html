<!doctype html>
<html id="z3IBUfXge" data-ver="1790">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="宋元入藏诸大小乘经">
  <meta period="唐">
 </head>
 <body>
  <h1 id="a1">地藏菩萨本愿经卷上</h1>
  <h2 id="a2">忉利天宫神通品第一</h2>
  <p id="a3">如是我闻：<a id="a-4"></a>一时，<a id="a-5"></a>佛在忉利天为母说法。<a id="a-6"></a>尔时，<a id="a-7"></a>十方无量世界不可说不可说一切诸佛，<a id="a-8"></a>及大菩萨摩诃萨，<a id="a-9"></a>皆来集会。<a id="a-A"></a>赞叹释迦牟尼佛，<a id="a-B"></a>能于五浊恶世，<a id="a-C"></a>现不可思议大智慧神通之力，<a id="a-D"></a>调伏刚强众生，<a id="a-E"></a>知苦乐法。<a id="a-F"></a>各遣侍者，<a id="a-G"></a>问讯世尊。</p>
  <p id="aH">是时如来含笑，<a id="a-I"></a>放百千万亿大光明云，<a id="a-J"></a>所谓大圆满光明云、<a id="a-K"></a>大慈悲光明云、<a id="a-L"></a>大智慧光明云、<a id="a-M"></a>大般若光明云、<a id="a-N"></a>大三昧光明云、<a id="a-O"></a>大吉祥光明云、<a id="a-P"></a>大福德光明云、<a id="a-Q"></a>大功德光明云、<a id="a-R"></a>大归依光明云、<a id="a-S"></a>大赞叹光明云。</p>
  <p id="aT">放如是等不可说光明云已，<a id="a-U"></a>又出种种微妙之音，<a id="a-V"></a>所谓檀波罗蜜音、<a id="a-W"></a>尸波罗蜜音、<a id="a-X"></a>羼提波罗蜜音、<a id="a-Y"></a>毗离耶波罗蜜音、<a id="a-Z"></a>禅波罗蜜音、<a id="a-a"></a>般若波罗蜜音、<a id="a-b"></a>慈悲音、<a id="a-c"></a>喜舍音、<a id="a-d"></a>解脱音、<a id="a-e"></a>无漏音、<a id="a-f"></a>智慧音、<a id="a-g"></a>大智慧音、<a id="a-h"></a>狮子吼音、<a id="a-i"></a>大狮子吼音、<a id="a-j"></a>云雷音、<a id="a-k"></a>大云雷音。</p>
  <p id="al">出如是等不可说不可说音已，<a id="a-m"></a>娑婆世界及他方国土，<a id="a-n"></a>有无量亿天龙鬼神，<a id="a-o"></a>亦集到忉利天宫。<a id="a-p"></a>所谓四天王天、<a id="a-q"></a>忉利天、<a id="a-r"></a>须焰摩天、<a id="a-s"></a>兜率陀天、<a id="a-t"></a>化乐天、<a id="a-u"></a>他化自在天、<a id="a-v"></a>梵众天、<a id="a-w"></a>梵辅天、<a id="a-x"></a>大梵天、<a id="a-y"></a>少光天、<a id="a-z"></a>无量光天、<a id="a-10"></a>光音天、<a id="a-11"></a>少净天、<a id="a-12"></a>无量净天、<a id="a-13"></a>遍净天、<a id="a-14"></a>福生天、<a id="a-15"></a>福爱天、<a id="a-16"></a>广果天、<a id="a-17"></a>无想天、<a id="a-18"></a>无烦天、<a id="a-19"></a>无热天、<a id="a-1A"></a>善见天、<a id="a-1B"></a>善现天、<a id="a-1C"></a>色究竟天、<a id="a-1D"></a>摩醯首罗天，<a id="a-1E"></a>乃至非想非非想处天，<a id="a-1F"></a>一切天众、<a id="a-1G"></a>龙众、<a id="a-1H"></a>鬼神等众，<a id="a-1I"></a>悉来集会。<a id="a-1J"></a>复有他方国土及娑婆世界，<a id="a-1K"></a>海神、<a id="a-1L"></a>江神、<a id="a-1M"></a>河神、<a id="a-1N"></a>树神、<a id="a-1O"></a>山神、<a id="a-1P"></a>地神、<a id="a-1Q"></a>川泽神、<a id="a-1R"></a>苗稼神、<a id="a-1S"></a>昼神、<a id="a-1T"></a>夜神、<a id="a-1U"></a>空神、<a id="a-1V"></a>天神、<a id="a-1W"></a>饮食神、<a id="a-1X"></a>草木神，<a id="a-1Y"></a>如是等神，<a id="a-1Z"></a>皆来集会。<a id="a-1a"></a>复有他方国土及娑婆世界诸大鬼王，<a id="a-1b"></a>所谓恶目鬼王、<a id="a-1c"></a>啖血鬼王、<a id="a-1d"></a>啖精气鬼王、<a id="a-1e"></a>啖胎卵鬼王、<a id="a-1f"></a>行病鬼王、<a id="a-1g"></a>摄毒鬼王、<a id="a-1h"></a>慈心鬼王、<a id="a-1i"></a>福利鬼王、<a id="a-1j"></a>大爱敬鬼王，<a id="a-1k"></a>如是等鬼王，<a id="a-1l"></a>皆来集会。</p>
  <p id="a1m">尔时，<a id="a-1n"></a>释迦牟尼佛告文殊师利法王子菩萨摩诃萨：<a id="a-1o"></a>“汝观是一切诸佛菩萨，<a id="a-1p"></a>及天龙鬼神，<a id="a-1q"></a>此世界、<a id="a-1r"></a>他世界，<a id="a-1s"></a>此国土、<a id="a-1t"></a>他国土，<a id="a-1u"></a>如是今来集会到忉利天者，<a id="a-1v"></a>汝知数否？<a id="a-1w"></a>”</p>
  <p id="a1x">文殊师利白佛言：<a id="a-1y"></a>“世尊，<a id="a-1z"></a>若以我神力，<a id="a-20"></a>千劫测度，<a id="a-21"></a>不能得知。<a id="a-22"></a>”</p>
  <p id="a23">佛告文殊师利：<a id="a-24"></a>“吾以佛眼观故，<a id="a-25"></a>犹不尽数。<a id="a-26"></a>此皆是地藏菩萨久远劫来，<a id="a-27"></a>已度、<a id="a-28"></a>当度、<a id="a-29"></a>未度，<a id="a-2A"></a>已成就、<a id="a-2B"></a>当成就、<a id="a-2C"></a>未成就。<a id="a-2D"></a>”</p>
  <p id="a2E">文殊师利白佛言：<a id="a-2F"></a>“世尊，<a id="a-2G"></a>我已过去久修善根，<a id="a-2H"></a>证无礙智，<a id="a-2I"></a>闻佛所言，<a id="a-2J"></a>即当信受。<a id="a-2K"></a>小果声闻、<a id="a-2L"></a>天龙八部，<a id="a-2M"></a>及未来世诸众生等，<a id="a-2N"></a>虽闻如来诚实之语，<a id="a-2O"></a>必怀疑惑；<a id="a-2P"></a>设使顶受，<a id="a-2Q"></a>未免兴谤。<a id="a-2R"></a>唯愿世尊，<a id="a-2S"></a>广说地藏菩萨摩诃萨，<a id="a-2T"></a>因地作何行、<a id="a-2U"></a>立何愿，<a id="a-2V"></a>而能成就不思议事。<a id="a-2W"></a>”</p>
  <p id="a2X">佛告文殊师利：<a id="a-2Y"></a>“譬如三千大千世界，<a id="a-2Z"></a>所有草木丛林、<a id="a-2a"></a>稻麻竹苇、<a id="a-2b"></a>山石微尘，<a id="a-2c"></a>一物一数，<a id="a-2d"></a>作一恒河；<a id="a-2e"></a>一恒河沙，<a id="a-2f"></a>一沙之界；<a id="a-2g"></a>一界之内，<a id="a-2h"></a>一尘一劫；<a id="a-2i"></a>一劫之内，<a id="a-2j"></a>所积尘数，<a id="a-2k"></a>尽充为劫。<a id="a-2l"></a>地藏菩萨证十地果位以来，<a id="a-2m"></a>千倍多于上喻，<a id="a-2n"></a>何况地藏菩萨在声闻、<a id="a-2o"></a>辟支佛地！</p>
  <p id="a2p">“文殊师利，<a id="a-2q"></a>此菩萨威神誓愿，<a id="a-2r"></a>不可思议。<a id="a-2s"></a>若未来世，<a id="a-2t"></a>有善男子、<a id="a-2u"></a>善女人，<a id="a-2v"></a>闻是菩萨名字，<a id="a-2w"></a>或赞叹，<a id="a-2x"></a>或瞻礼，<a id="a-2y"></a>或称名，<a id="a-2z"></a>或供养，<a id="a-30"></a>乃至彩画刻镂塑漆形像，<a id="a-31"></a>是人当得百返生于三十三天，<a id="a-32"></a>永不堕恶道。</p>
  <p id="a33">“文殊师利，<a id="a-34"></a>是地藏菩萨摩诃萨，<a id="a-35"></a>于过去久远不可说不可说劫前，<a id="a-36"></a>身为大长者子。<a id="a-37"></a>时世有佛，<a id="a-38"></a>号曰狮子奋迅具足万行如来。<a id="a-39"></a>时长者子，<a id="a-3A"></a>见佛相好，<a id="a-3B"></a>千福庄严，<a id="a-3C"></a>因问彼佛，<a id="a-3D"></a>作何行愿，<a id="a-3E"></a>而得此相。<a id="a-3F"></a>时狮子奋迅具足万行如来，<a id="a-3G"></a>告长者子：<a id="a-3H"></a>‘欲证此身，<a id="a-3I"></a>当须久远度脱一切受苦众生。<a id="a-3J"></a>’文殊师利，<a id="a-3K"></a>时长者子因发愿言：<a id="a-3L"></a>‘我今尽未来际不可计劫，<a id="a-3M"></a>为是罪苦六道众生，<a id="a-3N"></a>广设方便，<a id="a-3O"></a>尽令解脱，<a id="a-3P"></a>而我自身方成佛道。<a id="a-3Q"></a>’以是于彼佛前立斯大愿，<a id="a-3R"></a>于今百千万亿那由他不可说劫，<a id="a-3S"></a>尚为菩萨。</p>
  <p id="a3T">“又于过去不可思议阿僧祇劫，<a id="a-3U"></a>时世有佛，<a id="a-3V"></a>号曰觉华定自在王如来。<a id="a-3W"></a>彼佛寿命四百千万亿阿僧祇劫。<a id="a-3X"></a>像法之中，<a id="a-3Y"></a>有一婆罗门女，<a id="a-3Z"></a>宿福深厚，<a id="a-3a"></a>众所钦敬，<a id="a-3b"></a>行住坐卧，<a id="a-3c"></a>诸天卫护。<a id="a-3d"></a>其母信邪，<a id="a-3e"></a>常轻三宝。<a id="a-3f"></a>是时圣女广说方便，<a id="a-3g"></a>劝诱其母，<a id="a-3h"></a>令生正见。<a id="a-3i"></a>而此女母，<a id="a-3j"></a>未全生信，<a id="a-3k"></a>不久命终，<a id="a-3l"></a>魂神堕在无间地狱。<a id="a-3m"></a>时婆罗门女，<a id="a-3n"></a>知母在世不信因果，<a id="a-3o"></a>计当随业，<a id="a-3p"></a>必生恶趣，<a id="a-3q"></a>遂卖家宅，<a id="a-3r"></a>广求香华，<a id="a-3s"></a>及诸供具，<a id="a-3t"></a>于先佛塔寺大兴供养。<a id="a-3u"></a>见觉华定自在王如来，<a id="a-3v"></a>其形像在一寺中，<a id="a-3w"></a>塑画威容，<a id="a-3x"></a>端严毕备。</p>
  <p id="a3y">“时婆罗门女，<a id="a-3z"></a>瞻礼尊容，<a id="a-40"></a>倍生敬仰，<a id="a-41"></a>私自念言：<a id="a-42"></a>‘佛名大觉，<a id="a-43"></a>具一切智。<a id="a-44"></a>若在世时，<a id="a-45"></a>我母死后，<a id="a-46"></a>倘来问佛，<a id="a-47"></a>必知处所。<a id="a-48"></a>’时婆罗门女，<a id="a-49"></a>垂泣良久，<a id="a-4A"></a>瞻恋如来，<a id="a-4B"></a>忽闻空中声曰：<a id="a-4C"></a>‘泣者圣女，<a id="a-4D"></a>勿至悲哀，<a id="a-4E"></a>我今示汝母之去处。<a id="a-4F"></a>’婆罗门女合掌向空，<a id="a-4G"></a>而白空曰：<a id="a-4H"></a>‘是何神德，<a id="a-4I"></a>宽我忧虑？<a id="a-4J"></a>我自失母已来，<a id="a-4K"></a>昼夜忆恋，<a id="a-4L"></a>无处可问，<a id="a-4M"></a>知母生界。<a id="a-4N"></a>’时空中有声，<a id="a-4O"></a>再报女曰：<a id="a-4P"></a>‘我是汝所瞻礼者，<a id="a-4Q"></a>过去觉华定自在王如来。<a id="a-4R"></a>见汝忆母，<a id="a-4S"></a>倍于常情众生之分，<a id="a-4T"></a>故来告示。<a id="a-4U"></a>’婆罗门女闻此声已，<a id="a-4V"></a>举身自扑，<a id="a-4W"></a>支节皆损，<a id="a-4X"></a>左右扶侍，<a id="a-4Y"></a>良久方苏，<a id="a-4Z"></a>而白空曰：<a id="a-4a"></a>‘愿佛慈愍，<a id="a-4b"></a>速说我母生界。<a id="a-4c"></a>我今身心，<a id="a-4d"></a>将死不久。<a id="a-4e"></a>’时觉华定自在王如来，<a id="a-4f"></a>告圣女曰：<a id="a-4g"></a>‘汝供养毕，<a id="a-4h"></a>但早返舍，<a id="a-4i"></a>端坐思惟吾之名号，<a id="a-4j"></a>即当知母所生去处。<a id="a-4k"></a>’</p>
  <p id="a4l">“时婆罗门女，<a id="a-4m"></a>寻礼佛已，<a id="a-4n"></a>即归其舍，<a id="a-4o"></a>以忆母故，<a id="a-4p"></a>端坐念觉华定自在王如来。<a id="a-4q"></a>经一日一夜，<a id="a-4r"></a>忽见自身到一海边。<a id="a-4s"></a>其水涌沸，<a id="a-4t"></a>多诸恶兽，<a id="a-4u"></a>尽复铁身，<a id="a-4v"></a>飞走海上，<a id="a-4w"></a>东西驰逐。<a id="a-4x"></a>见诸男子、<a id="a-4y"></a>女人，<a id="a-4z"></a>百千万数，<a id="a-50"></a>出没海中，<a id="a-51"></a>被诸恶兽争取食啖。<a id="a-52"></a>又见夜叉，<a id="a-53"></a>其形各异，<a id="a-54"></a>或多手多眼，<a id="a-55"></a>多足多头；<a id="a-56"></a>口牙外出，<a id="a-57"></a>利刃如剑，<a id="a-58"></a>驱诸罪人，<a id="a-59"></a>使近恶兽；<a id="a-5A"></a>复自搏攫，<a id="a-5B"></a>头足相就，<a id="a-5C"></a>其形万类，<a id="a-5D"></a>不敢久视。<a id="a-5E"></a>时婆罗门女，<a id="a-5F"></a>以念佛力故，<a id="a-5G"></a>自然无惧。</p>
  <p id="a5H">“有一鬼王，<a id="a-5I"></a>名曰无毒，<a id="a-5J"></a>稽首来迎，<a id="a-5K"></a>白圣女曰：<a id="a-5L"></a>‘善哉！<a id="a-5M"></a>菩萨，<a id="a-5N"></a>何缘来此？<a id="a-5O"></a>’时婆罗门女问鬼王曰：<a id="a-5P"></a>‘此是何处？<a id="a-5Q"></a>’无毒答曰：<a id="a-5R"></a>‘此是大铁围山西面第一重海。<a id="a-5S"></a>’圣女问曰：<a id="a-5T"></a>‘我闻铁围之内，<a id="a-5U"></a>地狱在中，<a id="a-5V"></a>是事实否？<a id="a-5W"></a>’无毒答曰：<a id="a-5X"></a>‘实有地狱。<a id="a-5Y"></a>’圣女问曰：<a id="a-5Z"></a>‘我今云何得到狱所？<a id="a-5a"></a>’无毒答曰：<a id="a-5b"></a>‘若非威神，<a id="a-5c"></a>即须业力，<a id="a-5d"></a>非此二事，<a id="a-5e"></a>终不能到。<a id="a-5f"></a>’圣女又问：<a id="a-5g"></a>‘此水何缘，<a id="a-5h"></a>而乃涌沸，<a id="a-5i"></a>多诸罪人，<a id="a-5j"></a>及以恶兽？<a id="a-5k"></a>’无毒答曰：<a id="a-5l"></a>‘此是阎浮提造恶众生，<a id="a-5m"></a>新死之者，<a id="a-5n"></a>经四十九日后，<a id="a-5o"></a>无人继嗣，<a id="a-5p"></a>为作功德，<a id="a-5q"></a>救拔苦难，<a id="a-5r"></a>生时又无善因，<a id="a-5s"></a>当据本业所感地狱，<a id="a-5t"></a>自然先渡此海。<a id="a-5u"></a>海东十万由旬，<a id="a-5v"></a>又有一海，<a id="a-5w"></a>其苦倍此。<a id="a-5x"></a>彼海之东，<a id="a-5y"></a>又有一海，<a id="a-5z"></a>其苦复倍。<a id="a-60"></a>三业恶因之所招感，<a id="a-61"></a>共号业海，<a id="a-62"></a>其处是也。<a id="a-63"></a>’圣女又问鬼王无毒曰：<a id="a-64"></a>‘地狱何在？<a id="a-65"></a>’无毒答曰：<a id="a-66"></a>‘三海之内，<a id="a-67"></a>是大地狱，<a id="a-68"></a>其数百千，<a id="a-69"></a>各各差别。<a id="a-6A"></a>所谓大者，<a id="a-6B"></a>具有十八；<a id="a-6C"></a>次有五百，<a id="a-6D"></a>苦毒无量；<a id="a-6E"></a>次有千百，<a id="a-6F"></a>亦无量苦。<a id="a-6G"></a>’圣女又问大鬼王曰：<a id="a-6H"></a>‘我母死来未久，<a id="a-6I"></a>不知魂神当至何趣？<a id="a-6J"></a>’鬼王问圣女曰：<a id="a-6K"></a>‘菩萨之母，<a id="a-6L"></a>在生习何行业？<a id="a-6M"></a>’圣女答曰：<a id="a-6N"></a>‘我母邪见，<a id="a-6O"></a>讥毁三宝；<a id="a-6P"></a>设或暂信，<a id="a-6Q"></a>旋又不敬；<a id="a-6R"></a>死虽日浅，<a id="a-6S"></a>未知生处。<a id="a-6T"></a>’无毒问曰：<a id="a-6U"></a>‘菩萨之母，<a id="a-6V"></a>姓氏何等？<a id="a-6W"></a>’圣女答曰：<a id="a-6X"></a>‘我父我母，<a id="a-6Y"></a>俱婆罗门种，<a id="a-6Z"></a>父号尸罗善现，<a id="a-6a"></a>母号悦帝利。<a id="a-6b"></a>’无毒合掌启菩萨曰：<a id="a-6c"></a>‘愿圣者却返本处，<a id="a-6d"></a>无至忧忆悲恋。<a id="a-6e"></a>悦帝利罪女，<a id="a-6f"></a>生天以来，<a id="a-6g"></a>经今三日。<a id="a-6h"></a>云承孝顺之子，<a id="a-6i"></a>为母设供修福，<a id="a-6j"></a>布施觉华定自在王如来塔寺。<a id="a-6k"></a>非唯菩萨之母得脱地狱，<a id="a-6l"></a>应是无间罪人，<a id="a-6m"></a>此日悉得受乐，<a id="a-6n"></a>俱同生讫。<a id="a-6o"></a>’鬼王言毕，<a id="a-6p"></a>合掌而退。</p>
  <p id="a6q">“婆罗门女寻如梦归，<a id="a-6r"></a>悟此事已，<a id="a-6s"></a>便于觉华定自在王如来塔像之前，<a id="a-6t"></a>立弘誓愿：<a id="a-6u"></a>‘愿我尽未来劫，<a id="a-6v"></a>应有罪苦众生，<a id="a-6w"></a>广设方便，<a id="a-6x"></a>使令解脱。<a id="a-6y"></a>’”</p>
  <p id="a6z">佛告文殊师利：<a id="a-70"></a>“时鬼王无毒者，<a id="a-71"></a>当今财首菩萨是。<a id="a-72"></a>婆罗门女者，<a id="a-73"></a>即地藏菩萨是。<a id="a-74"></a>”</p>
  <p data-pb></p>
  <h2 id="a75">分身集会品第二</h2>
  <p id="a76">尔时，<a id="a-77"></a>百千万亿不可思不可议不可量不可说无量阿僧祇世界，<a id="a-78"></a>所有地狱处分身地藏菩萨，<a id="a-79"></a>俱来集在忉利天宫。<a id="a-7A"></a>以如来神力故，<a id="a-7B"></a>各以方面，<a id="a-7C"></a>与诸得解脱从业道出者，<a id="a-7D"></a>亦各有千万亿那由他数，<a id="a-7E"></a>共持香华，<a id="a-7F"></a>来供养佛。<a id="a-7G"></a>彼诸同来等辈，<a id="a-7H"></a>皆因地藏菩萨教化，<a id="a-7I"></a>永不退转于阿耨多罗三藐三菩提。<a id="a-7J"></a>是诸众等，<a id="a-7K"></a>久远劫来，<a id="a-7L"></a>流浪生死，<a id="a-7M"></a>六道受苦，<a id="a-7N"></a>暂无休息。<a id="a-7O"></a>以地藏菩萨广大慈悲，<a id="a-7P"></a>深誓愿故，<a id="a-7Q"></a>各获果证。<a id="a-7R"></a>既至忉利，<a id="a-7S"></a>心怀踊跃，<a id="a-7T"></a>瞻仰如来，<a id="a-7U"></a>目不暂舍。</p>
  <p id="a7V">尔时，<a id="a-7W"></a>世尊舒金色臂，<a id="a-7X"></a>摩百千万亿不可思不可议不可量不可说无量阿僧祇世界诸分身地藏菩萨摩诃萨顶，<a id="a-7Y"></a>而作是言：<a id="a-7Z"></a>“吾于五浊恶世，<a id="a-7a"></a>教化如是刚强众生，<a id="a-7b"></a>令心调伏，<a id="a-7c"></a>舍邪归正；<a id="a-7d"></a>十有一二，<a id="a-7e"></a>尚恶习在。<a id="a-7f"></a>吾亦分身千百亿，<a id="a-7g"></a>广设方便，<a id="a-7h"></a>或有利根，<a id="a-7i"></a>闻即信受；<a id="a-7j"></a>或有善果，<a id="a-7k"></a>勤劝成就；<a id="a-7l"></a>或有暗钝，<a id="a-7m"></a>久化方归；<a id="a-7n"></a>或有业重，<a id="a-7o"></a>不生敬仰。</p>
  <p id="a7p">“如是等辈众生，<a id="a-7q"></a>各各差别，<a id="a-7r"></a>分身度脱：<a id="a-7s"></a>或现男子身，<a id="a-7t"></a>或现女人身，<a id="a-7u"></a>或现天龙身，<a id="a-7v"></a>或现神鬼身，<a id="a-7w"></a>或现山林川原、<a id="a-7x"></a>河池泉井，<a id="a-7y"></a>利及于人，<a id="a-7z"></a>悉皆度脱；<a id="a-80"></a>或现天帝身，<a id="a-81"></a>或现梵王身，<a id="a-82"></a>或现转轮王身，<a id="a-83"></a>或现居士身，<a id="a-84"></a>或现国王身，<a id="a-85"></a>或现宰辅身，<a id="a-86"></a>或现官属身，<a id="a-87"></a>或现比丘、<a id="a-88"></a>比丘尼、<a id="a-89"></a>优婆塞、<a id="a-8A"></a>优婆夷身，<a id="a-8B"></a>乃至声闻、<a id="a-8C"></a>罗汉、<a id="a-8D"></a>辟支佛、<a id="a-8E"></a>菩萨等身，<a id="a-8F"></a>而以化度，<a id="a-8G"></a>非但佛身独现其前。</p>
  <p id="a8H">“汝观吾累劫勤苦，<a id="a-8I"></a>度脱如是等难化刚强罪苦众生。<a id="a-8J"></a>其有未调伏者，<a id="a-8K"></a>随业报应，<a id="a-8L"></a>若堕恶趣受大苦时，<a id="a-8M"></a>汝当忆念吾在忉利天宫殷勤付嘱，<a id="a-8N"></a>令娑婆世界至弥勒出世已来众生，<a id="a-8O"></a>悉使解脱，<a id="a-8P"></a>永离诸苦，<a id="a-8Q"></a>遇佛授记。<a id="a-8R"></a>”</p>
  <p id="a8S">尔时，<a id="a-8T"></a>诸世界分身地藏菩萨，<a id="a-8U"></a>共复一形，<a id="a-8V"></a>涕泪哀恋，<a id="a-8W"></a>白其佛言：<a id="a-8X"></a>“我从久远劫来，<a id="a-8Y"></a>蒙佛接引，<a id="a-8Z"></a>使获不可思议神力，<a id="a-8a"></a>具大智慧。<a id="a-8b"></a>我所分身，<a id="a-8c"></a>遍满百千万亿恒河沙世界；<a id="a-8d"></a>每一世界，<a id="a-8e"></a>化百千万亿身；<a id="a-8f"></a>每一身，<a id="a-8g"></a>度百千万亿人，<a id="a-8h"></a>令归敬三宝，<a id="a-8i"></a>永离生死，<a id="a-8j"></a>至涅槃乐。<a id="a-8k"></a>但于佛法中所为善事，<a id="a-8l"></a>一毛一渧、<a id="a-8m"></a>一沙一尘，<a id="a-8n"></a>或毫发许，<a id="a-8o"></a>我渐度脱，<a id="a-8p"></a>使获大利。<a id="a-8q"></a>唯愿世尊，<a id="a-8r"></a>不以后世恶业众生为虑。<a id="a-8s"></a>”如是三白佛言：<a id="a-8t"></a>“唯愿世尊，<a id="a-8u"></a>不以后世恶业众生为虑。<a id="a-8v"></a>”</p>
  <p id="a8w">尔时，<a id="a-8x"></a>佛赞地藏菩萨言：<a id="a-8y"></a>“善哉！<a id="a-8z"></a>善哉！<a id="a-90"></a>吾助汝喜！<a id="a-91"></a>汝能成就久远劫来发弘誓愿，<a id="a-92"></a>广度将毕，<a id="a-93"></a>即证菩提。<a id="a-94"></a>”</p>
  <p data-pb></p>
  <h2 id="a95">观众生业缘品第三</h2>
  <p id="a96">尔时，<a id="a-97"></a>佛母摩耶夫人恭敬合掌，<a id="a-98"></a>问地藏菩萨言：<a id="a-99"></a>“圣者，<a id="a-9A"></a>阎浮众生，<a id="a-9B"></a>造业差别，<a id="a-9C"></a>所受报应，<a id="a-9D"></a>其事云何？<a id="a-9E"></a>”</p>
  <p id="a9F">地藏答言：<a id="a-9G"></a>“千万世界，<a id="a-9H"></a>乃及国土，<a id="a-9I"></a>或有地狱，<a id="a-9J"></a>或无地狱；<a id="a-9K"></a>或有女人，<a id="a-9L"></a>或无女人；<a id="a-9M"></a>或有佛法，<a id="a-9N"></a>或无佛法；<a id="a-9O"></a>乃至声闻、<a id="a-9P"></a>辟支佛，<a id="a-9Q"></a>亦复如是，<a id="a-9R"></a>非但地狱罪报一等。<a id="a-9S"></a>”</p>
  <p id="a9T">摩耶夫人重白菩萨：<a id="a-9U"></a>“且愿闻于阎浮罪报所感恶趣。<a id="a-9V"></a>”</p>
  <p id="a9W">地藏答言：<a id="a-9X"></a>“圣母，<a id="a-9Y"></a>唯愿听受，<a id="a-9Z"></a>我粗说之。<a id="a-9a"></a>”</p>
  <p id="a9b">佛母白言：<a id="a-9c"></a>“愿圣者说。<a id="a-9d"></a>”</p>
  <p id="a9e">尔时，<a id="a-9f"></a>地藏菩萨白圣母言：<a id="a-9g"></a>“南阎浮提罪报名号如是：<a id="a-9h"></a>若有众生，<a id="a-9i"></a>不孝父母，<a id="a-9j"></a>或至杀害，<a id="a-9k"></a>当堕无间地狱，<a id="a-9l"></a>千万亿劫，<a id="a-9m"></a>求出无期。<a id="a-9n"></a>若有众生，<a id="a-9o"></a>出佛身血，<a id="a-9p"></a>毁谤三宝，<a id="a-9q"></a>不敬尊经，<a id="a-9r"></a>亦当堕于无间地狱，<a id="a-9s"></a>千万亿劫，<a id="a-9t"></a>求出无期。<a id="a-9u"></a>若有众生，<a id="a-9v"></a>侵损常住，<a id="a-9w"></a>玷污僧尼，<a id="a-9x"></a>或伽蓝内恣行淫欲，<a id="a-9y"></a>或杀或害，<a id="a-9z"></a>如是等辈，<a id="a-A0"></a>当堕无间地狱，<a id="a-A1"></a>千万亿劫，<a id="a-A2"></a>求出无期。<a id="a-A3"></a>若有众生，<a id="a-A4"></a>伪作沙门，<a id="a-A5"></a>心非沙门，<a id="a-A6"></a>破用常住，<a id="a-A7"></a>欺诳白衣，<a id="a-A8"></a>违背戒律，<a id="a-A9"></a>种种造恶，<a id="a-AA"></a>如是等辈，<a id="a-AB"></a>当堕无间地狱，<a id="a-AC"></a>千万亿劫，<a id="a-AD"></a>求出无期。<a id="a-AE"></a>若有众生，<a id="a-AF"></a>偷窃常住财物、<a id="a-AG"></a>谷米、<a id="a-AH"></a>饮食、<a id="a-AI"></a>衣服，<a id="a-AJ"></a>乃至一物不与取者，<a id="a-AK"></a>当堕无间地狱，<a id="a-AL"></a>千万亿劫，<a id="a-AM"></a>求出无期。<a id="a-AN"></a>”</p>
  <p id="aAO">地藏白言：<a id="a-AP"></a>“圣母，<a id="a-AQ"></a>若有众生作如是罪，<a id="a-AR"></a>当堕五无间地狱，<a id="a-AS"></a>求暂停苦一念不得。<a id="a-AT"></a>”</p>
  <p id="aAU">摩耶夫人重白地藏菩萨言：<a id="a-AV"></a>“云何名为无间地狱？<a id="a-AW"></a>”</p>
  <p id="aAX">地藏白言：<a id="a-AY"></a>“圣母，<a id="a-AZ"></a>诸有地狱，<a id="a-Aa"></a>在大铁围山之内。<a id="a-Ab"></a>其大地狱，<a id="a-Ac"></a>有一十八所；<a id="a-Ad"></a>次有五百，<a id="a-Ae"></a>名号各别；<a id="a-Af"></a>次有千百，<a id="a-Ag"></a>名字亦别。<a id="a-Ah"></a>无间狱者，<a id="a-Ai"></a>其狱城周匝八万余里。<a id="a-Aj"></a>其城纯铁，<a id="a-Ak"></a>高一万里，<a id="a-Al"></a>城上火聚，<a id="a-Am"></a>少有空缺。<a id="a-An"></a>其狱城中，<a id="a-Ao"></a>诸狱相连，<a id="a-Ap"></a>名号各别，<a id="a-Aq"></a>独有一狱，<a id="a-Ar"></a>名曰无间。<a id="a-As"></a>其狱周匝万八千里，<a id="a-At"></a>狱墙高一千里，<a id="a-Au"></a>悉是铁为，<a id="a-Av"></a>上火彻下，<a id="a-Aw"></a>下火彻上。<a id="a-Ax"></a>铁蛇铁狗，<a id="a-Ay"></a>吐火驰逐，<a id="a-Az"></a>狱墙之上，<a id="a-B0"></a>东西而走。<a id="a-B1"></a>狱中有床，<a id="a-B2"></a>遍满万里，<a id="a-B3"></a>一人受罪，<a id="a-B4"></a>自见其身遍卧满床；<a id="a-B5"></a>千万人受罪，<a id="a-B6"></a>亦各自见身满床上。<a id="a-B7"></a>众业所感，<a id="a-B8"></a>获报如是。</p>
  <p id="aB9">“又诸罪人，<a id="a-BA"></a>备受众苦。<a id="a-BB"></a>千百夜叉，<a id="a-BC"></a>及以恶鬼，<a id="a-BD"></a>口牙如剑，<a id="a-BE"></a>眼如电光，<a id="a-BF"></a>手复铜爪，<a id="a-BG"></a>拖拽罪人。<a id="a-BH"></a>复有夜叉，<a id="a-BI"></a>执大铁戟，<a id="a-BJ"></a>中罪人身，<a id="a-BK"></a>或中口鼻，<a id="a-BL"></a>或中腹背，<a id="a-BM"></a>抛空翻接，<a id="a-BN"></a>或置床上。<a id="a-BO"></a>复有铁鹰，<a id="a-BP"></a>啖罪人目。<a id="a-BQ"></a>复有铁蛇，<a id="a-BR"></a>缴罪人颈。<a id="a-BS"></a>百肢节内，<a id="a-BT"></a>悉下长钉，<a id="a-BU"></a>拔舌耕犁，<a id="a-BV"></a>抽肠剉斩，<a id="a-BW"></a>洋铜灌口，<a id="a-BX"></a>热铁缠身。<a id="a-BY"></a>万死千生，<a id="a-BZ"></a>业感如是；<a id="a-Ba"></a>动经亿劫，<a id="a-Bb"></a>求出无期。<a id="a-Bc"></a>此界坏时，<a id="a-Bd"></a>寄生他界；<a id="a-Be"></a>他界次坏，<a id="a-Bf"></a>转寄他方；<a id="a-Bg"></a>他方坏时，<a id="a-Bh"></a>展转相寄；<a id="a-Bi"></a>此界成后，<a id="a-Bj"></a>还复而来。<a id="a-Bk"></a>无间罪报，<a id="a-Bl"></a>其事如是。</p>
  <p id="aBm">“又五事业感，<a id="a-Bn"></a>故称无间。<a id="a-Bo"></a>何等为五？<a id="a-Bp"></a>一者、<a id="a-Bq"></a>日夜受罪，<a id="a-Br"></a>以至劫数，<a id="a-Bs"></a>无时间绝，<a id="a-Bt"></a>故称无间。<a id="a-Bu"></a>二者、<a id="a-Bv"></a>一人亦满，<a id="a-Bw"></a>多人亦满，<a id="a-Bx"></a>故称无间。<a id="a-By"></a>三者、<a id="a-Bz"></a>罪器叉棒，<a id="a-C0"></a>鹰蛇狼犬，<a id="a-C1"></a>碓磨锯凿，<a id="a-C2"></a>剉斫镬汤，<a id="a-C3"></a>铁网铁绳，<a id="a-C4"></a>铁驴铁马，<a id="a-C5"></a>生革络首，<a id="a-C6"></a>热铁浇身，<a id="a-C7"></a>饥吞铁丸，<a id="a-C8"></a>渴饮铁汁，<a id="a-C9"></a>从年竟劫，<a id="a-CA"></a>数那由他，<a id="a-CB"></a>苦楚相连，<a id="a-CC"></a>更无间断，<a id="a-CD"></a>故称无间。<a id="a-CE"></a>四者、<a id="a-CF"></a>不问男子女人、<a id="a-CG"></a>羌胡夷狄、<a id="a-CH"></a>老幼贵贱、<a id="a-CI"></a>或龙或神、<a id="a-CJ"></a>或天或鬼，<a id="a-CK"></a>罪行业感，<a id="a-CL"></a>悉同受之，<a id="a-CM"></a>故称无间。<a id="a-CN"></a>五者、<a id="a-CO"></a>若堕此狱，<a id="a-CP"></a>从初入时，<a id="a-CQ"></a>至百千劫，<a id="a-CR"></a>一日一夜，<a id="a-CS"></a>万死万生，<a id="a-CT"></a>求一念间暂住不得，<a id="a-CU"></a>除非业尽，<a id="a-CV"></a>方得受生，<a id="a-CW"></a>以此连绵，<a id="a-CX"></a>故称无间。<a id="a-CY"></a>”</p>
  <p id="aCZ">地藏菩萨白圣母言：<a id="a-Ca"></a>“无间地狱，<a id="a-Cb"></a>粗说如是。<a id="a-Cc"></a>若广说地狱罪器等名，<a id="a-Cd"></a>及诸苦事，<a id="a-Ce"></a>一劫之中，<a id="a-Cf"></a>永说不尽。<a id="a-Cg"></a>”</p>
  <p id="aCh">摩耶夫人闻已，<a id="a-Ci"></a>愁忧合掌，<a id="a-Cj"></a>顶礼而退。</p>
  <p data-pb></p>
  <h2 id="aCk">阎浮众生业感品第四</h2>
  <p id="aCl">尔时，<a id="a-Cm"></a>地藏菩萨摩诃萨白佛言：<a id="a-Cn"></a>“世尊，<a id="a-Co"></a>我承佛如来威神力故，<a id="a-Cp"></a>遍百千万亿世界，<a id="a-Cq"></a>分是身形，<a id="a-Cr"></a>救拔一切业报众生。<a id="a-Cs"></a>若非如来大慈力故，<a id="a-Ct"></a>即不能作如是变化。<a id="a-Cu"></a>我今又蒙佛付嘱，<a id="a-Cv"></a>至阿逸多成佛已来，<a id="a-Cw"></a>六道众生，<a id="a-Cx"></a>遣令度脱。<a id="a-Cy"></a>唯然世尊，<a id="a-Cz"></a>愿不有虑。<a id="a-D0"></a>”</p>
  <p id="aD1">尔时，<a id="a-D2"></a>佛告地藏菩萨：<a id="a-D3"></a>“一切众生未解脱者，<a id="a-D4"></a>性识无定，<a id="a-D5"></a>恶习结业，<a id="a-D6"></a>善习结果，<a id="a-D7"></a>为善为恶，<a id="a-D8"></a>逐境而生；<a id="a-D9"></a>轮转五道，<a id="a-DA"></a>暂无休息，<a id="a-DB"></a>动经尘劫，<a id="a-DC"></a>迷惑障难。<a id="a-DD"></a>如鱼游网，<a id="a-DE"></a>将是长流，<a id="a-DF"></a>脱入暂出，<a id="a-DG"></a>又复遭网。<a id="a-DH"></a>以是等辈，<a id="a-DI"></a>吾当忧念。<a id="a-DJ"></a>汝既毕是往愿、<a id="a-DK"></a>累劫重誓，<a id="a-DL"></a>广度罪辈，<a id="a-DM"></a>吾复何虑！<a id="a-DN"></a>”</p>
  <p id="aDO">说是语时，<a id="a-DP"></a>会中有一菩萨摩诃萨，<a id="a-DQ"></a>名定自在王，<a id="a-DR"></a>白佛言：<a id="a-DS"></a>“世尊，<a id="a-DT"></a>地藏菩萨累劫以来，<a id="a-DU"></a>各发何愿，<a id="a-DV"></a>今蒙世尊殷勤赞叹？<a id="a-DW"></a>唯愿世尊，<a id="a-DX"></a>略而说之。<a id="a-DY"></a>”</p>
  <p id="aDZ">尔时，<a id="a-Da"></a>世尊告定自在王菩萨：<a id="a-Db"></a>“谛听！<a id="a-Dc"></a>谛听！<a id="a-Dd"></a>善思念之！<a id="a-De"></a>吾当为汝，<a id="a-Df"></a>分别解说。<a id="a-Dg"></a>乃往过去无量阿僧祇那由他不可说劫，<a id="a-Dh"></a>尔时有佛，<a id="a-Di"></a>号一切智成就如来、<a id="a-Dj"></a>应供、<a id="a-Dk"></a>正遍知、<a id="a-Dl"></a>明行足、<a id="a-Dm"></a>善逝、<a id="a-Dn"></a>世间解、<a id="a-Do"></a>无上士、<a id="a-Dp"></a>调御丈夫、<a id="a-Dq"></a>天人师、<a id="a-Dr"></a>佛、<a id="a-Ds"></a>世尊。<a id="a-Dt"></a>其佛寿命六万劫。<a id="a-Du"></a>未出家时，<a id="a-Dv"></a>为小国王，<a id="a-Dw"></a>与一邻国王为友，<a id="a-Dx"></a>同行十善，<a id="a-Dy"></a>饶益众生。<a id="a-Dz"></a>其邻国内，<a id="a-E0"></a>所有人民，<a id="a-E1"></a>多造众恶。<a id="a-E2"></a>二王议计，<a id="a-E3"></a>广设方便。<a id="a-E4"></a>一王发愿：<a id="a-E5"></a>‘早成佛道，<a id="a-E6"></a>当度是辈，<a id="a-E7"></a>令使无余。<a id="a-E8"></a>’一王发愿：<a id="a-E9"></a>‘若不先度罪苦，<a id="a-EA"></a>令是安乐，<a id="a-EB"></a>得至菩提，<a id="a-EC"></a>我终未愿成佛。<a id="a-ED"></a>’”</p>
  <p id="aEE">佛告定自在王菩萨：<a id="a-EF"></a>“一王发愿早成佛者，<a id="a-EG"></a>即一切智成就如来是。<a id="a-EH"></a>一王发愿永度罪苦众生，<a id="a-EI"></a>未愿成佛者，<a id="a-EJ"></a>即地藏菩萨是。</p>
  <p id="aEK">“复于过去无量阿僧祇劫，<a id="a-EL"></a>有佛出世，<a id="a-EM"></a>名清净莲华目如来，<a id="a-EN"></a>其佛寿命四十劫。<a id="a-EO"></a>像法之中，<a id="a-EP"></a>有一罗汉，<a id="a-EQ"></a>福度众生，<a id="a-ER"></a>因次教化，<a id="a-ES"></a>遇一女人，<a id="a-ET"></a>字曰光目，<a id="a-EU"></a>设食供养。<a id="a-EV"></a>罗汉问之：<a id="a-EW"></a>‘欲愿何等？<a id="a-EX"></a>’光目答言：<a id="a-EY"></a>‘我以母亡之日，<a id="a-EZ"></a>资福救拔，<a id="a-Ea"></a>未知我母生处何趣？<a id="a-Eb"></a>’罗汉愍之，<a id="a-Ec"></a>为入定观，<a id="a-Ed"></a>见光目女母，<a id="a-Ee"></a>堕在恶趣，<a id="a-Ef"></a>受极大苦。<a id="a-Eg"></a>罗汉问光目言：<a id="a-Eh"></a>‘汝母在生，<a id="a-Ei"></a>作何行业，<a id="a-Ej"></a>今在恶趣，<a id="a-Ek"></a>受极大苦？<a id="a-El"></a>’光目答言：<a id="a-Em"></a>‘我母所习，<a id="a-En"></a>唯好食啖鱼鳖之属。<a id="a-Eo"></a>所食鱼鳖，<a id="a-Ep"></a>多食其子，<a id="a-Eq"></a>或炒或煮，<a id="a-Er"></a>恣情食啖，<a id="a-Es"></a>计其命数，<a id="a-Et"></a>千万复倍。<a id="a-Eu"></a>尊者慈愍，<a id="a-Ev"></a>如何哀救？<a id="a-Ew"></a>’罗汉愍之，<a id="a-Ex"></a>为作方便，<a id="a-Ey"></a>劝光目言：<a id="a-Ez"></a>‘汝可志诚念清净莲华目如来，<a id="a-F0"></a>兼塑画形像，<a id="a-F1"></a>存亡获报。<a id="a-F2"></a>’</p>
  <p id="aF3">“光目闻已，<a id="a-F4"></a>即舍所爱，<a id="a-F5"></a>寻画佛像而供养之，<a id="a-F6"></a>复恭敬心，<a id="a-F7"></a>悲泣瞻礼。<a id="a-F8"></a>忽于夜后，<a id="a-F9"></a>梦见佛身，<a id="a-FA"></a>金色晃耀，<a id="a-FB"></a>如须弥山，<a id="a-FC"></a>放大光明，<a id="a-FD"></a>而告光目：<a id="a-FE"></a>‘汝母不久当生汝家，<a id="a-FF"></a>才觉饥寒，<a id="a-FG"></a>即当言说。<a id="a-FH"></a>’其后家内婢生一子，<a id="a-FI"></a>未满三日，<a id="a-FJ"></a>而乃言说，<a id="a-FK"></a>稽首悲泣，<a id="a-FL"></a>告于光目：<a id="a-FM"></a>‘生死业缘，<a id="a-FN"></a>果报自受。<a id="a-FO"></a>吾是汝母，<a id="a-FP"></a>久处暗冥；<a id="a-FQ"></a>自别汝来，<a id="a-FR"></a>累堕大地狱；<a id="a-FS"></a>蒙汝福力，<a id="a-FT"></a>方得受生，<a id="a-FU"></a>为下贱人；<a id="a-FV"></a>又复短命，<a id="a-FW"></a>寿年十三，<a id="a-FX"></a>更落恶道。<a id="a-FY"></a>汝有何计，<a id="a-FZ"></a>令吾脱免？<a id="a-Fa"></a>’光目闻说，<a id="a-Fb"></a>知母无疑，<a id="a-Fc"></a>哽咽悲啼，<a id="a-Fd"></a>而白婢子：<a id="a-Fe"></a>‘既是我母，<a id="a-Ff"></a>合知本罪，<a id="a-Fg"></a>作何行业，<a id="a-Fh"></a>堕于恶道？<a id="a-Fi"></a>’婢子答言：<a id="a-Fj"></a>‘以杀害、<a id="a-Fk"></a>毁骂二业受报。<a id="a-Fl"></a>若非蒙福，<a id="a-Fm"></a>救拔吾难，<a id="a-Fn"></a>以是业故，<a id="a-Fo"></a>未合解脱。<a id="a-Fp"></a>’光目问言：<a id="a-Fq"></a>‘地狱罪报，<a id="a-Fr"></a>其事云何？<a id="a-Fs"></a>’婢子答言：<a id="a-Ft"></a>‘罪苦之事，<a id="a-Fu"></a>不忍称说，<a id="a-Fv"></a>百千岁中，<a id="a-Fw"></a>卒白难竟。<a id="a-Fx"></a>’</p>
  <p id="aFy">“光目闻已，<a id="a-Fz"></a>啼泪号泣，<a id="a-G0"></a>而白空界：<a id="a-G1"></a>‘愿我之母，<a id="a-G2"></a>永脱地狱，<a id="a-G3"></a>毕十三岁，<a id="a-G4"></a>更无重罪，<a id="a-G5"></a>及历恶道。<a id="a-G6"></a>十方诸佛，<a id="a-G7"></a>慈哀愍我，<a id="a-G8"></a>听我为母所发广大誓愿：<a id="a-G9"></a>若得我母永离三塗，<a id="a-GA"></a>及斯下贱，<a id="a-GB"></a>乃至女人之身，<a id="a-GC"></a>永劫不受者。<a id="a-GD"></a>愿我自今日后，<a id="a-GE"></a>对清净莲华目如来像前，<a id="a-GF"></a>却后百千万亿劫中，<a id="a-GG"></a>应有世界，<a id="a-GH"></a>所有地狱及三恶道诸罪苦众生，<a id="a-GI"></a>誓愿救拔，<a id="a-GJ"></a>令离地狱恶趣、<a id="a-GK"></a>畜生、<a id="a-GL"></a>饿鬼等。<a id="a-GM"></a>如是罪报等人，<a id="a-GN"></a>尽成佛竟，<a id="a-GO"></a>我然后方成正觉！<a id="a-GP"></a>’发誓愿已，<a id="a-GQ"></a>具闻清净莲华目如来而告之曰：<a id="a-GR"></a>‘光目，<a id="a-GS"></a>汝大慈愍，<a id="a-GT"></a>善能为母发如是大愿。<a id="a-GU"></a>吾观汝母十三岁毕，<a id="a-GV"></a>舍此报已，<a id="a-GW"></a>生为梵志，<a id="a-GX"></a>寿年百岁；<a id="a-GY"></a>过是报后，<a id="a-GZ"></a>当生无忧国土，<a id="a-Ga"></a>寿命不可计劫；<a id="a-Gb"></a>后成佛果，<a id="a-Gc"></a>广度人天，<a id="a-Gd"></a>数如恒河沙。<a id="a-Ge"></a>’”</p>
  <p id="aGf">佛告定自在王：<a id="a-Gg"></a>“尔时罗汉福度光目者，<a id="a-Gh"></a>即无尽意菩萨是。<a id="a-Gi"></a>光目母者，<a id="a-Gj"></a>即解脱菩萨是。<a id="a-Gk"></a>光目女者，<a id="a-Gl"></a>即地藏菩萨是。<a id="a-Gm"></a>过去久远劫中，<a id="a-Gn"></a>如是慈愍，<a id="a-Go"></a>发恒河沙愿，<a id="a-Gp"></a>广度众生。</p>
  <p id="aGq">“未来世中，<a id="a-Gr"></a>若有男子、<a id="a-Gs"></a>女人，<a id="a-Gt"></a>不行善者、<a id="a-Gu"></a>行恶者，<a id="a-Gv"></a>乃至不信因果者、<a id="a-Gw"></a>邪淫妄语者、<a id="a-Gx"></a>两舌恶口者、<a id="a-Gy"></a>毁谤大乘者，<a id="a-Gz"></a>如是诸业众生，<a id="a-H0"></a>必堕恶趣。<a id="a-H1"></a>若遇善知识，<a id="a-H2"></a>劝令一弹指间归依地藏菩萨，<a id="a-H3"></a>是诸众生即得解脱三恶道报。<a id="a-H4"></a>若能志心归敬及瞻礼赞叹，<a id="a-H5"></a>香华、<a id="a-H6"></a>衣服、<a id="a-H7"></a>种种珍宝，<a id="a-H8"></a>或复饮食，<a id="a-H9"></a>如是奉事者，<a id="a-HA"></a>未来百千万亿劫中，<a id="a-HB"></a>常在诸天，<a id="a-HC"></a>受胜妙乐。<a id="a-HD"></a>若天福尽，<a id="a-HE"></a>下生人间，<a id="a-HF"></a>犹百千劫常为帝王，<a id="a-HG"></a>能忆宿命因果本末。<a id="a-HH"></a>定自在王，<a id="a-HI"></a>如是地藏菩萨，<a id="a-HJ"></a>有如此不可思议大威神力，<a id="a-HK"></a>广利众生。<a id="a-HL"></a>汝等诸菩萨，<a id="a-HM"></a>当记是经，<a id="a-HN"></a>广宣流布。<a id="a-HO"></a>”</p>
  <p id="aHP">定自在王白佛言：<a id="a-HQ"></a>“世尊，<a id="a-HR"></a>愿不有虑。<a id="a-HS"></a>我等千万亿菩萨摩诃萨，<a id="a-HT"></a>必能承佛威神，<a id="a-HU"></a>广演是经，<a id="a-HV"></a>于阎浮提，<a id="a-HW"></a>利益众生。<a id="a-HX"></a>”定自在王菩萨白世尊已，<a id="a-HY"></a>合掌恭敬，<a id="a-HZ"></a>作礼而退。</p>
  <p id="aHa">尔时，<a id="a-Hb"></a>四方天王俱从座起，<a id="a-Hc"></a>合掌恭敬，<a id="a-Hd"></a>白佛言：<a id="a-He"></a>“世尊，<a id="a-Hf"></a>地藏菩萨于久远劫来，<a id="a-Hg"></a>发如是大愿，<a id="a-Hh"></a>云何至今犹度未绝，<a id="a-Hi"></a>更发广大誓言？<a id="a-Hj"></a>唯愿世尊，<a id="a-Hk"></a>为我等说。<a id="a-Hl"></a>”</p>
  <p id="aHm">佛告四天王：<a id="a-Hn"></a>“善哉！<a id="a-Ho"></a>善哉！<a id="a-Hp"></a>吾今为汝及未来、<a id="a-Hq"></a>现在天人众等广利益故，<a id="a-Hr"></a>说地藏菩萨于娑婆世界阎浮提内生死道中，<a id="a-Hs"></a>慈哀救拔度脱一切罪苦众生，<a id="a-Ht"></a>方便之事。<a id="a-Hu"></a>”</p>
  <p id="aHv">四天王言：<a id="a-Hw"></a>“唯然世尊，<a id="a-Hx"></a>愿乐欲闻。<a id="a-Hy"></a>”</p>
  <p id="aHz">佛告四天王：<a id="a-I0"></a>“地藏菩萨久远劫来，<a id="a-I1"></a>迄至于今，<a id="a-I2"></a>度脱众生，<a id="a-I3"></a>犹未毕愿。<a id="a-I4"></a>慈愍此世罪苦众生，<a id="a-I5"></a>复观未来无量劫中，<a id="a-I6"></a>因蔓不断，<a id="a-I7"></a>以是之故，<a id="a-I8"></a>又发重愿。<a id="a-I9"></a>如是菩萨，<a id="a-IA"></a>于娑婆世界阎浮提中，<a id="a-IB"></a>百千万亿方便，<a id="a-IC"></a>而为教化。</p>
  <p id="aID">“四天王，<a id="a-IE"></a>地藏菩萨若遇杀生者，<a id="a-IF"></a>说宿殃短命报。<a id="a-IG"></a>若遇窃盗者，<a id="a-IH"></a>说贫穷苦楚报。<a id="a-II"></a>若遇邪淫者，<a id="a-IJ"></a>说雀鸽鸳鸯报。<a id="a-IK"></a>若遇恶口者，<a id="a-IL"></a>说眷属斗诤报。<a id="a-IM"></a>若遇毁谤者，<a id="a-IN"></a>说无舌疮口报。<a id="a-IO"></a>若遇瞋恚者，<a id="a-IP"></a>说丑陋癃残报。<a id="a-IQ"></a>若遇悭吝者，<a id="a-IR"></a>说所求违愿报。<a id="a-IS"></a>若遇饮食无度者，<a id="a-IT"></a>说饥渴咽病报。<a id="a-IU"></a>若遇畋猎恣情者，<a id="a-IV"></a>说惊狂丧命报。<a id="a-IW"></a>若遇悖逆父母者，<a id="a-IX"></a>说天地灾杀报。<a id="a-IY"></a>若遇烧山林木者，<a id="a-IZ"></a>说狂迷取死报。<a id="a-Ia"></a>若遇前后父母恶毒者，<a id="a-Ib"></a>说返生鞭挞现受报。<a id="a-Ic"></a>若遇网捕生雏者，<a id="a-Id"></a>说骨肉分离报。<a id="a-Ie"></a>若遇毁谤三宝者，<a id="a-If"></a>说盲聋喑哑报。<a id="a-Ig"></a>若遇轻法慢教者，<a id="a-Ih"></a>说永处恶道报。<a id="a-Ii"></a>若遇破用常住者，<a id="a-Ij"></a>说亿劫轮回地狱报。<a id="a-Ik"></a>若遇污梵诬僧者，<a id="a-Il"></a>说永在畜生报。<a id="a-Im"></a>若遇汤火斩斫伤生者，<a id="a-In"></a>说轮回递偿报。<a id="a-Io"></a>若遇破戒犯斋者，<a id="a-Ip"></a>说禽兽饥饿报。<a id="a-Iq"></a>若遇非理毁用者，<a id="a-Ir"></a>说所求阙绝报。<a id="a-Is"></a>若遇吾我贡高者，<a id="a-It"></a>说卑使下贱报。<a id="a-Iu"></a>若遇两舌斗乱者，<a id="a-Iv"></a>说无舌百舌报。<a id="a-Iw"></a>若遇邪见者，<a id="a-Ix"></a>说边地受生报。</p>
  <p id="aIy">“如是等阎浮提众生，<a id="a-Iz"></a>身口意业，<a id="a-J0"></a>恶习结果，<a id="a-J1"></a>百千报应，<a id="a-J2"></a>今粗略说。<a id="a-J3"></a>如是等阎浮提众生，<a id="a-J4"></a>业感差别，<a id="a-J5"></a>地藏菩萨百千方便而教化之。<a id="a-J6"></a>是诸众生，<a id="a-J7"></a>先受如是等报，<a id="a-J8"></a>后堕地狱，<a id="a-J9"></a>动经劫数，<a id="a-JA"></a>无有出期。<a id="a-JB"></a>是故汝等护人护国，<a id="a-JC"></a>无令是诸众业迷惑众生。<a id="a-JD"></a>”</p>
  <p id="aJE">四天王闻已，<a id="a-JF"></a>涕泪悲叹，<a id="a-JG"></a>合掌而退。</p>
  <p data-pb></p>
  <h2 id="aJH">地狱名号品第五</h2>
  <p id="aJI">尔时，<a id="a-JJ"></a>普贤菩萨摩诃萨白地藏菩萨言：<a id="a-JK"></a>“仁者，<a id="a-JL"></a>愿为天龙四众，<a id="a-JM"></a>及未来、<a id="a-JN"></a>现在一切众生，<a id="a-JO"></a>说娑婆世界及阎浮提罪苦众生，<a id="a-JP"></a>所受报处、<a id="a-JQ"></a>地狱名号及恶报等事，<a id="a-JR"></a>使未来世末法众生，<a id="a-JS"></a>知是果报。<a id="a-JT"></a>”</p>
  <p id="aJU">地藏答言：<a id="a-JV"></a>“仁者，<a id="a-JW"></a>我今承佛威神，<a id="a-JX"></a>及大士之力，<a id="a-JY"></a>略说地狱名号，<a id="a-JZ"></a>及罪报、<a id="a-Ja"></a>恶报之事。<a id="a-Jb"></a>仁者，<a id="a-Jc"></a>阎浮提东方有山，<a id="a-Jd"></a>号曰铁围，<a id="a-Je"></a>其山黑邃，<a id="a-Jf"></a>无日月光。<a id="a-Jg"></a>有大地狱，<a id="a-Jh"></a>号极无间。<a id="a-Ji"></a>又有地狱，<a id="a-Jj"></a>名大阿鼻。<a id="a-Jk"></a>复有地狱，<a id="a-Jl"></a>名曰四角。<a id="a-Jm"></a>复有地狱，<a id="a-Jn"></a>名曰飞刀。<a id="a-Jo"></a>复有地狱，<a id="a-Jp"></a>名曰火箭。<a id="a-Jq"></a>复有地狱，<a id="a-Jr"></a>名曰夹山。<a id="a-Js"></a>复有地狱，<a id="a-Jt"></a>名曰通枪。<a id="a-Ju"></a>复有地狱，<a id="a-Jv"></a>名曰铁车。<a id="a-Jw"></a>复有地狱，<a id="a-Jx"></a>名曰铁床。<a id="a-Jy"></a>复有地狱，<a id="a-Jz"></a>名曰铁牛。<a id="a-K0"></a>复有地狱，<a id="a-K1"></a>名曰铁衣。<a id="a-K2"></a>复有地狱，<a id="a-K3"></a>名曰千刃。<a id="a-K4"></a>复有地狱，<a id="a-K5"></a>名曰铁驴。<a id="a-K6"></a>复有地狱，<a id="a-K7"></a>名曰洋铜。<a id="a-K8"></a>复有地狱，<a id="a-K9"></a>名曰抱柱。<a id="a-KA"></a>复有地狱，<a id="a-KB"></a>名曰流火。<a id="a-KC"></a>复有地狱，<a id="a-KD"></a>名曰耕舌。<a id="a-KE"></a>复有地狱，<a id="a-KF"></a>名曰剉首。<a id="a-KG"></a>复有地狱，<a id="a-KH"></a>名曰烧脚。<a id="a-KI"></a>复有地狱，<a id="a-KJ"></a>名曰啖眼。<a id="a-KK"></a>复有地狱，<a id="a-KL"></a>名曰铁丸。<a id="a-KM"></a>复有地狱，<a id="a-KN"></a>名曰诤论。<a id="a-KO"></a>复有地狱，<a id="a-KP"></a>名曰铁鈇。<a id="a-KQ"></a>复有地狱，<a id="a-KR"></a>名曰多瞋。<a id="a-KS"></a>”</p>
  <p id="aKT">地藏白言：<a id="a-KU"></a>“仁者，<a id="a-KV"></a>铁围之内，<a id="a-KW"></a>有如是等地狱，<a id="a-KX"></a>其数无限。<a id="a-KY"></a>更有叫唤地狱、<a id="a-KZ"></a>拔舌地狱、<a id="a-Ka"></a>粪尿地狱、<a id="a-Kb"></a>铜锁地狱、<a id="a-Kc"></a>火象地狱、<a id="a-Kd"></a>火狗地狱、<a id="a-Ke"></a>火马地狱、<a id="a-Kf"></a>火牛地狱、<a id="a-Kg"></a>火山地狱、<a id="a-Kh"></a>火石地狱、<a id="a-Ki"></a>火床地狱、<a id="a-Kj"></a>火梁地狱、<a id="a-Kk"></a>火鹰地狱、<a id="a-Kl"></a>锯牙地狱、<a id="a-Km"></a>剥皮地狱、<a id="a-Kn"></a>饮血地狱、<a id="a-Ko"></a>烧手地狱、<a id="a-Kp"></a>烧脚地狱、<a id="a-Kq"></a>倒刺地狱、<a id="a-Kr"></a>火屋地狱、<a id="a-Ks"></a>铁屋地狱、<a id="a-Kt"></a>火狼地狱，<a id="a-Ku"></a>如是等地狱。<a id="a-Kv"></a>其中各各复有诸小地狱，<a id="a-Kw"></a>或一或二，<a id="a-Kx"></a>或三或四，<a id="a-Ky"></a>乃至百千，<a id="a-Kz"></a>其中名号各各不同。<a id="a-L0"></a>”</p>
  <p id="aL1">地藏菩萨告普贤菩萨言：<a id="a-L2"></a>“仁者，<a id="a-L3"></a>此者皆是南阎浮提行恶众生，<a id="a-L4"></a>业感如是。<a id="a-L5"></a>业力甚大，<a id="a-L6"></a>能敌须弥，<a id="a-L7"></a>能深巨海，<a id="a-L8"></a>能障圣道。<a id="a-L9"></a>是故众生，<a id="a-LA"></a>莫轻小恶，<a id="a-LB"></a>以为无罪，<a id="a-LC"></a>死后有报，<a id="a-LD"></a>纤毫受之。<a id="a-LE"></a>父子至亲，<a id="a-LF"></a>歧路各别，<a id="a-LG"></a>纵然相逢，<a id="a-LH"></a>无肯代受。<a id="a-LI"></a>我今承佛威力，<a id="a-LJ"></a>略说地狱罪报之事。<a id="a-LK"></a>唯愿仁者，<a id="a-LL"></a>暂听是言。<a id="a-LM"></a>”</p>
  <p id="aLN">普贤答言：<a id="a-LO"></a>“吾已久知三恶道报，<a id="a-LP"></a>望仁者说，<a id="a-LQ"></a>令后世末法一切恶行众生，<a id="a-LR"></a>闻仁者说，<a id="a-LS"></a>使令归佛。<a id="a-LT"></a>”</p>
  <p id="aLU">地藏白言：<a id="a-LV"></a>“仁者，<a id="a-LW"></a>地狱罪报，<a id="a-LX"></a>其事如是：<a id="a-LY"></a>或有地狱，<a id="a-LZ"></a>取罪人舌，<a id="a-La"></a>使牛耕之。<a id="a-Lb"></a>或有地狱，<a id="a-Lc"></a>取罪人心，<a id="a-Ld"></a>夜叉食之。<a id="a-Le"></a>或有地狱，<a id="a-Lf"></a>镬汤盛沸，<a id="a-Lg"></a>煮罪人身。<a id="a-Lh"></a>或有地狱，<a id="a-Li"></a>赤烧铜柱，<a id="a-Lj"></a>使罪人抱。<a id="a-Lk"></a>或有地狱，<a id="a-Ll"></a>使诸火烧，<a id="a-Lm"></a>趁及罪人。<a id="a-Ln"></a>或有地狱，<a id="a-Lo"></a>一向寒冰。<a id="a-Lp"></a>或有地狱，<a id="a-Lq"></a>无限粪尿。<a id="a-Lr"></a>或有地狱，<a id="a-Ls"></a>纯飞[钅+疾]鏫。<a id="a-Lt"></a>或有地狱，<a id="a-Lu"></a>多攒火枪。<a id="a-Lv"></a>或有地狱，<a id="a-Lw"></a>唯撞胸背。<a id="a-Lx"></a>或有地狱，<a id="a-Ly"></a>但烧手足。<a id="a-Lz"></a>或有地狱，<a id="a-M0"></a>盘缴铁蛇。<a id="a-M1"></a>或有地狱，<a id="a-M2"></a>驱逐铁狗。<a id="a-M3"></a>或有地狱，<a id="a-M4"></a>尽驾铁骡。</p>
  <p id="aM5">“仁者，<a id="a-M6"></a>如是等报，<a id="a-M7"></a>各各狱中，<a id="a-M8"></a>有百千种。<a id="a-M9"></a>业道之器，<a id="a-MA"></a>无非是铜、<a id="a-MB"></a>是铁、<a id="a-MC"></a>是石、<a id="a-MD"></a>是火。<a id="a-ME"></a>此四种物，<a id="a-MF"></a>众业行感。<a id="a-MG"></a>若广说地狱罪报等事，<a id="a-MH"></a>一一狱中，<a id="a-MI"></a>更有百千种苦楚，<a id="a-MJ"></a>何况多狱！<a id="a-MK"></a>我今承佛威神及仁者问，<a id="a-ML"></a>略说如是；<a id="a-MM"></a>若广解说，<a id="a-MN"></a>穷劫不尽。<a id="a-MO"></a>”</p>
  <p data-pb></p>
  <h2 id="aMP">如来赞叹品第六</h2>
  <p id="aMQ">尔时，<a id="a-MR"></a>世尊举身放大光明，<a id="a-MS"></a>遍照百千万亿恒河沙等诸佛世界；<a id="a-MT"></a>出大音声，<a id="a-MU"></a>普告诸佛世界一切诸菩萨摩诃萨，<a id="a-MV"></a>及天龙鬼神、<a id="a-MW"></a>人非人等：<a id="a-MX"></a>“听吾今日称扬赞叹地藏菩萨摩诃萨，<a id="a-MY"></a>于十方世界，<a id="a-MZ"></a>现大不可思议威神慈悲之力，<a id="a-Ma"></a>救护一切罪苦之事。<a id="a-Mb"></a>吾灭度后，<a id="a-Mc"></a>汝等诸菩萨大士，<a id="a-Md"></a>及天龙鬼神等，<a id="a-Me"></a>广作方便，<a id="a-Mf"></a>卫护是经，<a id="a-Mg"></a>令一切众生证涅槃乐。<a id="a-Mh"></a>”</p>
  <p id="aMi">说是语已，<a id="a-Mj"></a>会中有一菩萨，<a id="a-Mk"></a>名曰普广，<a id="a-Ml"></a>合掌恭敬而白佛言：<a id="a-Mm"></a>“今见世尊赞叹地藏菩萨，<a id="a-Mn"></a>有如是不可思议大威神德。<a id="a-Mo"></a>唯愿世尊，<a id="a-Mp"></a>为未来世末法众生，<a id="a-Mq"></a>宣说地藏菩萨利益人天因果等事，<a id="a-Mr"></a>使诸天龙八部，<a id="a-Ms"></a>及未来世众生，<a id="a-Mt"></a>顶受佛语。<a id="a-Mu"></a>”</p>
  <p id="aMv">尔时，<a id="a-Mw"></a>世尊告普广菩萨及四众等：<a id="a-Mx"></a>“谛听！<a id="a-My"></a>谛听！<a id="a-Mz"></a>吾当为汝略说地藏菩萨利益人天福德之事。<a id="a-N0"></a>”</p>
  <p id="aN1">普广白言：<a id="a-N2"></a>“唯然世尊，<a id="a-N3"></a>愿乐欲闻。<a id="a-N4"></a>”</p>
  <p id="aN5">佛告普广菩萨：<a id="a-N6"></a>“未来世中，<a id="a-N7"></a>若有善男子、<a id="a-N8"></a>善女人，<a id="a-N9"></a>闻是地藏菩萨摩诃萨名者，<a id="a-NA"></a>或合掌者、<a id="a-NB"></a>赞叹者、<a id="a-NC"></a>作礼者、<a id="a-ND"></a>恋慕者，<a id="a-NE"></a>是人超越三十劫罪。</p>
  <p id="aNF">“普广，<a id="a-NG"></a>若有善男子、<a id="a-NH"></a>善女人，<a id="a-NI"></a>或彩画形像，<a id="a-NJ"></a>或土石胶漆、<a id="a-NK"></a>金银铜铁，<a id="a-NL"></a>作此菩萨，<a id="a-NM"></a>一瞻一礼者，<a id="a-NN"></a>是人百返生于三十三天，<a id="a-NO"></a>永不堕于恶道。<a id="a-NP"></a>假如天福尽故，<a id="a-NQ"></a>下生人间，<a id="a-NR"></a>犹为国王，<a id="a-NS"></a>不失大利。</p>
  <p id="aNT">“若有女人，<a id="a-NU"></a>厌女人身，<a id="a-NV"></a>尽心供养地藏菩萨画像，<a id="a-NW"></a>及土石胶漆铜铁等像，<a id="a-NX"></a>如是日日不退，<a id="a-NY"></a>常以华香、<a id="a-NZ"></a>饮食、<a id="a-Na"></a>衣服、<a id="a-Nb"></a>缯彩、<a id="a-Nc"></a>幢幡、<a id="a-Nd"></a>钱、<a id="a-Ne"></a>宝物等供养。<a id="a-Nf"></a>是善女人，<a id="a-Ng"></a>尽此一报女身，<a id="a-Nh"></a>百千万劫，<a id="a-Ni"></a>更不生有女人世界，<a id="a-Nj"></a>何况复受！<a id="a-Nk"></a>除非慈愿力故，<a id="a-Nl"></a>要受女身，<a id="a-Nm"></a>度脱众生。<a id="a-Nn"></a>承斯供养地藏力故，<a id="a-No"></a>及功德力，<a id="a-Np"></a>百千万劫不受女身。</p>
  <p id="aNq">“复次，<a id="a-Nr"></a>普广，<a id="a-Ns"></a>若有女人，<a id="a-Nt"></a>厌是丑陋多疾病者，<a id="a-Nu"></a>但于地藏像前，<a id="a-Nv"></a>志心瞻礼，<a id="a-Nw"></a>食顷之间，<a id="a-Nx"></a>是人千万劫中，<a id="a-Ny"></a>所受生身，<a id="a-Nz"></a>相貌圆满。<a id="a-O0"></a>是丑陋女人，<a id="a-O1"></a>如不厌女身，<a id="a-O2"></a>即百千万亿生中，<a id="a-O3"></a>常为王女，<a id="a-O4"></a>乃及王妃，<a id="a-O5"></a>宰辅大姓、<a id="a-O6"></a>大长者女，<a id="a-O7"></a>端正受生，<a id="a-O8"></a>诸相圆满。<a id="a-O9"></a>由志心故，<a id="a-OA"></a>瞻礼地藏菩萨，<a id="a-OB"></a>获福如是。</p>
  <p id="aOC">“复次，<a id="a-OD"></a>普广，<a id="a-OE"></a>若有善男子、<a id="a-OF"></a>善女人，<a id="a-OG"></a>能对菩萨像前，<a id="a-OH"></a>作诸伎乐，<a id="a-OI"></a>及歌咏赞叹、<a id="a-OJ"></a>香华供养，<a id="a-OK"></a>乃至劝于一人多人。<a id="a-OL"></a>如是等辈，<a id="a-OM"></a>现在世中，<a id="a-ON"></a>及未来世，<a id="a-OO"></a>常得百千鬼神日夜卫护，<a id="a-OP"></a>不令恶事辄闻其耳，<a id="a-OQ"></a>何况亲受诸横！</p>
  <p id="aOR">“复次，<a id="a-OS"></a>普广，<a id="a-OT"></a>未来世中，<a id="a-OU"></a>若有恶人，<a id="a-OV"></a>及恶神、<a id="a-OW"></a>恶鬼，<a id="a-OX"></a>见有善男子、<a id="a-OY"></a>善女人归敬、<a id="a-OZ"></a>供养、<a id="a-Oa"></a>赞叹、<a id="a-Ob"></a>瞻礼地藏菩萨形像，<a id="a-Oc"></a>或妄生讥毁、<a id="a-Od"></a>谤无功德及利益事，<a id="a-Oe"></a>或露齿笑，<a id="a-Of"></a>或背面非，<a id="a-Og"></a>或劝人共非，<a id="a-Oh"></a>或一人非，<a id="a-Oi"></a>或多人非，<a id="a-Oj"></a>乃至一念生讥毁者。<a id="a-Ok"></a>如是之人，<a id="a-Ol"></a>贤劫千佛灭度，<a id="a-Om"></a>讥毁之报，<a id="a-On"></a>尚在阿鼻地狱，<a id="a-Oo"></a>受极重罪；<a id="a-Op"></a>过是劫已，<a id="a-Oq"></a>方受饿鬼；<a id="a-Or"></a>又经千劫，<a id="a-Os"></a>复受畜生；<a id="a-Ot"></a>又经千劫，<a id="a-Ou"></a>方得人身。<a id="a-Ov"></a>纵受人身，<a id="a-Ow"></a>贫穷下贱，<a id="a-Ox"></a>诸根不具，<a id="a-Oy"></a>多被恶业来结其心，<a id="a-Oz"></a>不久之间，<a id="a-P0"></a>复堕恶道。<a id="a-P1"></a>是故，<a id="a-P2"></a>普广，<a id="a-P3"></a>讥毁他人供养，<a id="a-P4"></a>尚获此报，<a id="a-P5"></a>何况别生恶见毁灭！</p>
  <p id="aP6">“复次，<a id="a-P7"></a>普广，<a id="a-P8"></a>若未来世，<a id="a-P9"></a>有男子、<a id="a-PA"></a>女人，<a id="a-PB"></a>久处床枕，<a id="a-PC"></a>求生求死，<a id="a-PD"></a>了不可得，<a id="a-PE"></a>或夜梦恶鬼，<a id="a-PF"></a>乃及家亲，<a id="a-PG"></a>或游险道，<a id="a-PH"></a>或多魇寐，<a id="a-PI"></a>共鬼神游，<a id="a-PJ"></a>日月岁深，<a id="a-PK"></a>转复尪瘵，<a id="a-PL"></a>眠中叫苦，<a id="a-PM"></a>惨凄不乐者。<a id="a-PN"></a>此皆是业道论对，<a id="a-PO"></a>未定轻重；<a id="a-PP"></a>或难舍寿，<a id="a-PQ"></a>或不得愈；<a id="a-PR"></a>男女俗眼，<a id="a-PS"></a>不辨是事。<a id="a-PT"></a>但当对诸佛菩萨像前，<a id="a-PU"></a>高声转读此经一遍；<a id="a-PV"></a>或取病人可爱之物，<a id="a-PW"></a>或衣服、<a id="a-PX"></a>宝贝、<a id="a-PY"></a>庄园、<a id="a-PZ"></a>舍宅，<a id="a-Pa"></a>对病人前，<a id="a-Pb"></a>高声唱言：<a id="a-Pc"></a>‘我某甲等，<a id="a-Pd"></a>为是病人，<a id="a-Pe"></a>对经像前舍诸等物。<a id="a-Pf"></a>’或供养经像，<a id="a-Pg"></a>或造佛菩萨形像，<a id="a-Ph"></a>或造塔寺，<a id="a-Pi"></a>或燃油灯，<a id="a-Pj"></a>或施常住。<a id="a-Pk"></a>如是三白病人，<a id="a-Pl"></a>遣令闻知。<a id="a-Pm"></a>假令诸识分散至气尽者，<a id="a-Pn"></a>乃至一日、<a id="a-Po"></a>二日、<a id="a-Pp"></a>三日、<a id="a-Pq"></a>四日至七日以来，<a id="a-Pr"></a>但高声白、<a id="a-Ps"></a>高声读经。<a id="a-Pt"></a>是人命终之后，<a id="a-Pu"></a>宿殃重罪，<a id="a-Pv"></a>至于五无间罪，<a id="a-Pw"></a>永得解脱，<a id="a-Px"></a>所受生处常知宿命；<a id="a-Py"></a>何况善男子、<a id="a-Pz"></a>善女人，<a id="a-Q0"></a>自书此经，<a id="a-Q1"></a>或教人书，<a id="a-Q2"></a>或自塑画菩萨形像，<a id="a-Q3"></a>乃至教人塑画，<a id="a-Q4"></a>所受果报，<a id="a-Q5"></a>必获大利！<a id="a-Q6"></a>是故，<a id="a-Q7"></a>普广，<a id="a-Q8"></a>若见有人读诵是经，<a id="a-Q9"></a>乃至一念赞叹是经，<a id="a-QA"></a>或恭敬者，<a id="a-QB"></a>汝须百千方便，<a id="a-QC"></a>劝是等人，<a id="a-QD"></a>勤心莫退，<a id="a-QE"></a>能得未来、<a id="a-QF"></a>现在千万亿不可思议功德。</p>
  <p id="aQG">“复次，<a id="a-QH"></a>普广，<a id="a-QI"></a>若未来世诸众生等，<a id="a-QJ"></a>或梦或寐，<a id="a-QK"></a>见诸鬼神，<a id="a-QL"></a>乃及诸形，<a id="a-QM"></a>或悲或啼，<a id="a-QN"></a>或愁或叹，<a id="a-QO"></a>或恐或怖。<a id="a-QP"></a>此皆是一生、<a id="a-QQ"></a>十生、<a id="a-QR"></a>百生、<a id="a-QS"></a>千生过去父母、<a id="a-QT"></a>男女、<a id="a-QU"></a>弟妹、<a id="a-QV"></a>夫妻、<a id="a-QW"></a>眷属，<a id="a-QX"></a>在于恶趣，<a id="a-QY"></a>未得出离，<a id="a-QZ"></a>无处希望福力救拔，<a id="a-Qa"></a>当告宿世骨肉，<a id="a-Qb"></a>使作方便，<a id="a-Qc"></a>愿离恶道。<a id="a-Qd"></a>普广，<a id="a-Qe"></a>汝以神力，<a id="a-Qf"></a>遣是眷属，<a id="a-Qg"></a>令对诸佛菩萨像前，<a id="a-Qh"></a>志心自读此经，<a id="a-Qi"></a>或请人读，<a id="a-Qj"></a>其数三遍或七遍。<a id="a-Qk"></a>如是恶道眷属，<a id="a-Ql"></a>经声毕是遍数，<a id="a-Qm"></a>当得解脱，<a id="a-Qn"></a>乃至梦寐之中，<a id="a-Qo"></a>永不复见。</p>
  <p id="aQp">“复次，<a id="a-Qq"></a>普广，<a id="a-Qr"></a>若未来世，<a id="a-Qs"></a>有诸下贱等人，<a id="a-Qt"></a>或奴或婢，<a id="a-Qu"></a>乃至诸不自由之人，<a id="a-Qv"></a>觉知宿业，<a id="a-Qw"></a>要忏悔者，<a id="a-Qx"></a>志心瞻礼地藏菩萨形像，<a id="a-Qy"></a>乃至一七日中，<a id="a-Qz"></a>念菩萨名，<a id="a-R0"></a>可满万遍。<a id="a-R1"></a>如是等人，<a id="a-R2"></a>尽此报后，<a id="a-R3"></a>千万生中，<a id="a-R4"></a>常生尊贵，<a id="a-R5"></a>更不经三恶道苦。</p>
  <p id="aR6">“复次，<a id="a-R7"></a>普广，<a id="a-R8"></a>若未来世中，<a id="a-R9"></a>阎浮提内，<a id="a-RA"></a>刹利、<a id="a-RB"></a>婆罗门、<a id="a-RC"></a>长者、<a id="a-RD"></a>居士、<a id="a-RE"></a>一切人等，<a id="a-RF"></a>及异姓种族，<a id="a-RG"></a>有新产者，<a id="a-RH"></a>或男或女，<a id="a-RI"></a>七日之中，<a id="a-RJ"></a>早与读诵此不思议经典，<a id="a-RK"></a>更为念菩萨名，<a id="a-RL"></a>可满万遍。<a id="a-RM"></a>是新生子，<a id="a-RN"></a>或男或女，<a id="a-RO"></a>宿有殃报，<a id="a-RP"></a>便得解脱，<a id="a-RQ"></a>安乐易养，<a id="a-RR"></a>寿命增长；<a id="a-RS"></a>若是承福生者，<a id="a-RT"></a>转增安乐，<a id="a-RU"></a>及与寿命。</p>
  <p id="aRV">“复次，<a id="a-RW"></a>普广，<a id="a-RX"></a>若未来世众生，<a id="a-RY"></a>于月一日、<a id="a-RZ"></a>八日、<a id="a-Ra"></a>十四日、<a id="a-Rb"></a>十五日、<a id="a-Rc"></a>十八日、<a id="a-Rd"></a>二十三、<a id="a-Re"></a>二十四、<a id="a-Rf"></a>二十八、<a id="a-Rg"></a>二十九日、<a id="a-Rh"></a>乃至三十日，<a id="a-Ri"></a>是诸日等，<a id="a-Rj"></a>诸罪结集，<a id="a-Rk"></a>定其轻重。<a id="a-Rl"></a>南阎浮提众生，<a id="a-Rm"></a>举止动念，<a id="a-Rn"></a>无不是业，<a id="a-Ro"></a>无不是罪，<a id="a-Rp"></a>何况恣情杀害、<a id="a-Rq"></a>窃盗、<a id="a-Rr"></a>邪淫、<a id="a-Rs"></a>妄语，<a id="a-Rt"></a>百千罪状！<a id="a-Ru"></a>能于是十斋日，<a id="a-Rv"></a>对佛菩萨诸贤圣像前，<a id="a-Rw"></a>读是经一遍，<a id="a-Rx"></a>东西南北百由旬内，<a id="a-Ry"></a>无诸灾难。<a id="a-Rz"></a>当此居家，<a id="a-S0"></a>若长若幼，<a id="a-S1"></a>现在、<a id="a-S2"></a>未来百千岁中，<a id="a-S3"></a>永离恶趣。<a id="a-S4"></a>能于十斋日每转一遍，<a id="a-S5"></a>现世令此居家，<a id="a-S6"></a>无诸横病，<a id="a-S7"></a>衣食丰溢。</p>
  <p id="aS8">“是故，<a id="a-S9"></a>普广，<a id="a-SA"></a>当知地藏菩萨，<a id="a-SB"></a>有如是等不可说百千万亿大威神力，<a id="a-SC"></a>利益之事。<a id="a-SD"></a>阎浮众生，<a id="a-SE"></a>于此大士，<a id="a-SF"></a>有大因缘。<a id="a-SG"></a>是诸众生，<a id="a-SH"></a>闻菩萨名，<a id="a-SI"></a>见菩萨像，<a id="a-SJ"></a>乃至闻是经三字五字，<a id="a-SK"></a>或一偈一句者，<a id="a-SL"></a>现在殊妙安乐，<a id="a-SM"></a>未来之世，<a id="a-SN"></a>百千万生，<a id="a-SO"></a>常得端正，<a id="a-SP"></a>生尊贵家。<a id="a-SQ"></a>”</p>
  <p id="aSR">尔时，<a id="a-SS"></a>普广菩萨闻佛如来称扬赞叹地藏菩萨已，<a id="a-ST"></a>胡跪合掌，<a id="a-SU"></a>复白佛言：<a id="a-SV"></a>“世尊，<a id="a-SW"></a>我久知是大士有如此不可思议神力，<a id="a-SX"></a>及大誓愿力。<a id="a-SY"></a>为未来众生遣知利益，<a id="a-SZ"></a>故问如来，<a id="a-Sa"></a>唯然顶受。<a id="a-Sb"></a>世尊，<a id="a-Sc"></a>当何名此经？<a id="a-Sd"></a>使我云何流布？<a id="a-Se"></a>”</p>
  <p id="aSf">佛告普广：<a id="a-Sg"></a>“此经有三名，<a id="a-Sh"></a>一名《地藏本愿》，<a id="a-Si"></a>亦名《地藏本行》，<a id="a-Sj"></a>亦名《地藏本誓力经》。<a id="a-Sk"></a>缘此菩萨久远劫来发大重愿，<a id="a-Sl"></a>利益众生，<a id="a-Sm"></a>是故汝等，<a id="a-Sn"></a>依愿流布。<a id="a-So"></a>”</p>
  <p id="aSp">普广闻已，<a id="a-Sq"></a>合掌恭敬，<a id="a-Sr"></a>作礼而退。</p>
 </body>
</html>