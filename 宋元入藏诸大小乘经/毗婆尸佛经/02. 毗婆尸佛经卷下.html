<!doctype html>
<html id="z3IBUYLdu" data-ver="392">
 <head>
  <meta charset="utf-8">
  <meta author="法天">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">毗婆尸佛经卷下</h1>
  <p id="a2">尔时世尊说此偈已。<a id="a-3"></a>告苾刍言。<a id="a-4"></a>时毗婆尸佛既成道已。<a id="a-5"></a>即作是念。<a id="a-6"></a>我于何处先应说法利益有情。<a id="a-7"></a>谛观思惟。<a id="a-8"></a>满度摩王所都大城。<a id="a-9"></a>人民炽盛机缘纯熟。<a id="a-A"></a>作是念已。<a id="a-B"></a>即从座起整衣服手执应器次第行乞。<a id="a-C"></a>往满度摩城。<a id="a-D"></a>诣安乐鹿野园中。<a id="a-E"></a>暂住止息自在无畏。<a id="a-F"></a>尔时世尊而说颂曰。</p>
  <p id="aG">二足正遍知　　自在行持钵</p>
  <p id="aH">安住鹿野园　　无畏如师子</p>
  <p id="aI">尔时世尊说此偈已。<a id="a-J"></a>告苾刍言。<a id="a-K"></a>时毗婆尸佛告守门人曰。<a id="a-L"></a>与我往欠拏太子及近臣帝稣噜处。<a id="a-M"></a>吾今现在安乐鹿野园中。<a id="a-N"></a>我欲相见。<a id="a-O"></a>时守门者闻是语已。<a id="a-P"></a>即诣欠拏太子及近臣帝稣噜处。<a id="a-Q"></a>具陈上事。<a id="a-R"></a>毗婆尸佛成正觉道。<a id="a-S"></a>往满度摩城安乐鹿野园中。<a id="a-T"></a>我欲相见。<a id="a-U"></a>欠拏太子闻是语已。<a id="a-V"></a>与帝稣噜即乘车骑。<a id="a-W"></a>出满度摩城。<a id="a-X"></a>往安乐鹿野园中。<a id="a-Y"></a>诣毗婆尸佛前。<a id="a-Z"></a>头面礼足。<a id="a-a"></a>瞻仰尊颜目不暂舍。<a id="a-b"></a>尔时毗婆尸佛欲令欠拏欢喜信受开示妙法。<a id="a-c"></a>佛言。<a id="a-d"></a>如过去诸佛所说。<a id="a-e"></a>若布施持戒。<a id="a-f"></a>精进修行。<a id="a-g"></a>能离欲色烦恼过失得生净天。<a id="a-h"></a>时欠拏太子帝稣噜闻是语已。<a id="a-i"></a>心得清净。<a id="a-j"></a>如毗婆尸正等觉心。<a id="a-k"></a>生正解心不疑心善心软心广心无碍心无边心清净心。<a id="a-l"></a>复为宣说苦集灭道。<a id="a-m"></a>四谛法行种种开示。<a id="a-n"></a>时欠拏太子帝稣噜通达四谛。<a id="a-o"></a>见法知法。<a id="a-p"></a>得法坚牢法依法住法不动法不舍法不空法。<a id="a-q"></a>譬如白氎无诸尘垢。<a id="a-r"></a>悟法之心亦复如是。<a id="a-s"></a>尔时欠拏太子帝稣噜白毗婆尸佛言。<a id="a-t"></a>如来应正等觉。<a id="a-u"></a>我愿出家受善逝戒。<a id="a-v"></a>佛言。<a id="a-w"></a>善哉。<a id="a-x"></a>今正是时。<a id="a-y"></a>即与剃发受具足戒。<a id="a-z"></a>如是彼佛为彼二人现三种神通。<a id="a-10"></a>令发精进趣向佛慧。<a id="a-11"></a>一现变化神通。<a id="a-12"></a>二现说法神通。<a id="a-13"></a>三现调伏神通。<a id="a-14"></a>如是现已。<a id="a-15"></a>欠拏太子帝稣噜勇猛精进。<a id="a-16"></a>经须臾间真智相应。<a id="a-17"></a>断尽诸漏成阿罗汉。<a id="a-18"></a>尔时世尊而说颂曰。</p>
  <p id="a19">毗婆尸世尊　　说法鹿野园</p>
  <p id="a1A">欠拏帝稣噜　　俱来至佛所</p>
  <p id="a1B">即以头面礼　　瞻仰而一心</p>
  <p id="a1C">开示施戒门　　苦集灭道法</p>
  <p id="a1D">闻已深信受　　了达无生灭</p>
  <p id="a1E">俱求于出家　　即受善逝戒</p>
  <p id="a1F">复睹神通力　　速发精进心</p>
  <p id="a1G">须臾诸漏尽　　成就阿罗汉</p>
  <p id="a1H">尔时世尊说此偈已。<a id="a-1I"></a>告苾刍言。<a id="a-1J"></a>汝今谛听。<a id="a-1K"></a>满度摩城人民炽盛。<a id="a-1L"></a>宿植善本有八万人。<a id="a-1M"></a>闻欠拏太子帝稣噜正信出家。<a id="a-1N"></a>佛为说法现通而成圣果。<a id="a-1O"></a>如是思惟。<a id="a-1P"></a>有如是出家。<a id="a-1Q"></a>如是梵行。<a id="a-1R"></a>如是说法。<a id="a-1S"></a>如是调伏。<a id="a-1T"></a>世所希有。<a id="a-1U"></a>得未曾闻。<a id="a-1V"></a>我等今者亦愿出家。<a id="a-1W"></a>作是念已。<a id="a-1X"></a>时八万人俱舍家缘。<a id="a-1Y"></a>出满度摩城。<a id="a-1Z"></a>往安乐鹿野园毗婆尸佛所。<a id="a-1a"></a>头面礼足却住一面。<a id="a-1b"></a>合掌瞻仰目不暂舍。<a id="a-1c"></a>佛为说法令生信心。<a id="a-1d"></a>佛言。<a id="a-1e"></a>如过去诸佛所说妙法。<a id="a-1f"></a>若人布施持戒精进修行。<a id="a-1g"></a>能离欲色烦恼种种过失得生净天。<a id="a-1h"></a>时八万人闻是语已。<a id="a-1i"></a>心得清净。<a id="a-1j"></a>如毗婆尸佛正等觉。<a id="a-1k"></a>心生正解心无疑心软心善心广心无碍心无边心清净心。<a id="a-1l"></a>复为宣说苦集灭道。<a id="a-1m"></a>四谛法行种种开示。<a id="a-1n"></a>彼八万人通达四谛。<a id="a-1o"></a>见法知法。<a id="a-1p"></a>得法坚牢法依法不坏法住法不动法不舍法不空法。<a id="a-1q"></a>譬如白氎离诸尘垢。<a id="a-1r"></a>彼等之心亦复如是。<a id="a-1s"></a>时八万人俱发声言。<a id="a-1t"></a>如来应正等觉摄受我等。<a id="a-1u"></a>令得出家受善逝戒。<a id="a-1v"></a>佛即摄受剃发受戒。<a id="a-1w"></a>复为彼众现三神通令发精进。<a id="a-1x"></a>一变化神通。<a id="a-1y"></a>二说法神通。<a id="a-1z"></a>三调伏神通。<a id="a-20"></a>如是现已。<a id="a-21"></a>时八万人。<a id="a-22"></a>勇猛精进不久之间。<a id="a-23"></a>漏尽意解成阿罗汉。<a id="a-24"></a>尔时世尊而说颂曰。</p>
  <p id="a25">满度摩城内　　众有八万人</p>
  <p id="a26">闻于欠拏等　　出家成圣道</p>
  <p id="a27">俱发清净心　　而来诣佛所</p>
  <p id="a28">闻法心欢喜　　速起勇猛心</p>
  <p id="a29">合掌白世尊　　愿听我出家</p>
  <p id="a2A">受持于戒律　　应时为摄受</p>
  <p id="a2B">剃发而受戒　　复为现神通</p>
  <p id="a2C">断尽诸结缚　　如灭尸利林</p>
  <p id="a2D">炽焰永不生　　成就大解脱</p>
  <p id="a2E">如是众苦依　　当得灭无有</p>
  <p id="a2F">尔时世尊说此偈已。<a id="a-2G"></a>告苾刍言。<a id="a-2H"></a>毗婆尸佛度彼众已。<a id="a-2I"></a>出安乐鹿野园往满度摩城。<a id="a-2J"></a>八万苾刍亦往满度摩城。<a id="a-2K"></a>诣世尊前。<a id="a-2L"></a>头面礼足于一面坐。<a id="a-2M"></a>佛即具说得道因缘。<a id="a-2N"></a>令其坚固。<a id="a-2O"></a>尔时世尊而说颂曰。</p>
  <p id="a2P">难作极难作　　轮回尽轮回</p>
  <p id="a2Q">如是八万人　　永断众结缚</p>
  <p id="a2R">亦如帝稣噜　　欠拏太子仙</p>
  <p id="a2S">精进求出家　　俱获解脱果</p>
  <p id="a2T">尔时世尊说此偈已。<a id="a-2U"></a>告苾刍言。<a id="a-2V"></a>时毗婆尸佛。<a id="a-2W"></a>而作是念。<a id="a-2X"></a>此大苾刍众住满度摩城。<a id="a-2Y"></a>宜应减少令六万二千苾刍往诣诸方。<a id="a-2Z"></a>游行聚落随意修习。<a id="a-2a"></a>经六年后归满度摩城。<a id="a-2b"></a>受持波罗提目叉。<a id="a-2c"></a>作是念时。<a id="a-2d"></a>于虚空中有一天子。<a id="a-2e"></a>知佛心念。<a id="a-2f"></a>告毗婆尸佛言。<a id="a-2g"></a>善哉。<a id="a-2h"></a>若令六万二千苾刍游诸聚落随意修行。<a id="a-2i"></a>经六年后复还本国。<a id="a-2j"></a>受持波罗提目叉。<a id="a-2k"></a>今正是时。<a id="a-2l"></a>佛即告言。<a id="a-2m"></a>汝苾刍众中。<a id="a-2n"></a>令六万二千人游诸聚落随意修行。<a id="a-2o"></a>经六年后复还本国。<a id="a-2p"></a>受持波罗提目叉。<a id="a-2q"></a>时六万二千人闻是语已。<a id="a-2r"></a>出满度摩城随方游止。<a id="a-2s"></a>尔时世尊而说颂曰。</p>
  <p id="a2t">无漏无等等　　调御大丈夫</p>
  <p id="a2u">导引于群生　　令至寂静道</p>
  <p id="a2v">今遣苾刍众　　最上佛声闻</p>
  <p id="a2w">六万二千众　　出彼满度城</p>
  <p id="a2x">游行诸聚落　　如龙大威势</p>
  <p id="a2y">随意自修行　　六年复本国</p>
  <p id="a2z">尔时世尊说此偈已。<a id="a-30"></a>告苾刍言。<a id="a-31"></a>彼六万二千人即时出城。<a id="a-32"></a>往诸聚落随意修行。<a id="a-33"></a>如是过一年二年。<a id="a-34"></a>至第六年。<a id="a-35"></a>彼诸苾刍互相告言。<a id="a-36"></a>六年已满宜归本国。<a id="a-37"></a>作是语时空中天人复告言曰。<a id="a-38"></a>今正是时。<a id="a-39"></a>归满度摩城。<a id="a-3A"></a>受持波罗提目叉。<a id="a-3B"></a>于是六万二千苾刍以自神力及天威德。<a id="a-3C"></a>经须臾间至满度摩城。<a id="a-3D"></a>尔时世尊而说颂曰。</p>
  <p id="a3E">彼佛大苾刍　　六万二千众</p>
  <p id="a3F">游诸聚落中　　随意六年满</p>
  <p id="a3G">自思欲往还　　天人普告示</p>
  <p id="a3H">令归满度城　　受持清凉戒</p>
  <p id="a3I">闻之大忻庆　　身毛皆喜竖</p>
  <p id="a3J">即运神通力　　如乘大龙象</p>
  <p id="a3K">须臾还本城　　自在无所碍</p>
  <p id="a3L">无上二足尊　　出生于世间</p>
  <p id="a3M">善说众律仪　　度脱诸群品</p>
  <p id="a3N">今当为敷演　　波罗提目叉</p>
  <p id="a3O">尔时世尊说此偈已。<a id="a-3P"></a>告苾刍言。<a id="a-3Q"></a>彼六万二千人至满度摩城。<a id="a-3R"></a>诣毗婆尸佛前。<a id="a-3S"></a>头面礼足。<a id="a-3T"></a>却坐一面。<a id="a-3U"></a>佛言谛听。<a id="a-3V"></a>我今演说波罗提目叉曰。</p>
  <p id="a3W">忍辱最为上　　能忍得涅槃</p>
  <p id="a3X">过去佛所说　　出家作沙门</p>
  <p id="a3Y">远离于杀害　　身口七支过</p>
  <p id="a3Z">持此戒具足　　发生大智慧</p>
  <p id="a3a">得佛清净身　　世间无有上</p>
  <p id="a3b">出生无漏智　　尽苦苦生死</p>
  <p id="a3c">尔时世尊。<a id="a-3d"></a>说此戒时。<a id="a-3e"></a>复有诸天天子。<a id="a-3f"></a>以天威力。<a id="a-3g"></a>来下天宫。<a id="a-3h"></a>诣毗婆尸佛前。<a id="a-3i"></a>作礼合掌。<a id="a-3j"></a>听受波罗提目叉。<a id="a-3k"></a>尔时世尊。<a id="a-3l"></a>而说颂曰。</p>
  <p id="a3m">无漏不思议　　破闇到彼岸</p>
  <p id="a3n">释梵一切天　　俱听大仙戒</p>
  <p id="a3o">尔时世尊说此偈已。<a id="a-3p"></a>告苾刍言。<a id="a-3q"></a>我于一时在王舍城七叶岩边。<a id="a-3r"></a>住止净室。<a id="a-3s"></a>而忽思惟。<a id="a-3t"></a>过去毗婆尸佛。<a id="a-3u"></a>说毗奈耶藏时。<a id="a-3v"></a>恐有诸天不来听受大仙戒者。<a id="a-3w"></a>今往诸天问诸梵众。<a id="a-3x"></a>作是念已。<a id="a-3y"></a>我于彼时入三摩地。<a id="a-3z"></a>如大力士展臂之间至善现天。<a id="a-40"></a>彼之天子。<a id="a-41"></a>头面礼足而作是言。<a id="a-42"></a>善哉世尊。<a id="a-43"></a>久不来此。<a id="a-44"></a>我是毗婆尸佛正等正觉声闻弟子。<a id="a-45"></a>彼佛姓刹帝利。<a id="a-46"></a>信心出家。<a id="a-47"></a>憍陈族。<a id="a-48"></a>寿八万岁。<a id="a-49"></a>父名满度摩王。<a id="a-4A"></a>母名满度摩帝。<a id="a-4B"></a>欠拏太子。<a id="a-4C"></a>帝稣噜。<a id="a-4D"></a>出家受戒成阿罗汉。<a id="a-4E"></a>大贤第一侍者。<a id="a-4F"></a>名阿输迦。<a id="a-4G"></a>三会说法广度声闻。<a id="a-4H"></a>第一大会六万二千人得阿罗汉。<a id="a-4I"></a>第二大会十万人得阿罗汉。<a id="a-4J"></a>第三大会八万人得阿罗汉。<a id="a-4K"></a>毗婆尸佛。<a id="a-4L"></a>有如是最上。<a id="a-4M"></a>如是出家。<a id="a-4N"></a>如是证菩提。<a id="a-4O"></a>如是说法。<a id="a-4P"></a>如是调伏。<a id="a-4Q"></a>令诸弟子。<a id="a-4R"></a>着衣持钵。<a id="a-4S"></a>修诸梵行。<a id="a-4T"></a>远离五欲。<a id="a-4U"></a>断烦恼得解脱。<a id="a-4V"></a>证无生法。<a id="a-4W"></a>成阿那含。<a id="a-4X"></a>复次尸弃佛。<a id="a-4Y"></a>毗舍浮佛。<a id="a-4Z"></a>拘留孙佛。<a id="a-4a"></a>拘那含牟尼佛。<a id="a-4b"></a>迦葉佛。<a id="a-4c"></a>说法调伏。<a id="a-4d"></a>着衣持钵。<a id="a-4e"></a>修诸梵行。<a id="a-4f"></a>远离五欲。<a id="a-4g"></a>断烦恼证无生法。<a id="a-4h"></a>成阿那含。<a id="a-4i"></a>亦复如是。<a id="a-4j"></a>尔时世尊有无数百千天子。<a id="a-4k"></a>恭敬围绕往善见天。<a id="a-4l"></a>彼天见佛头面礼足。<a id="a-4m"></a>与无数百千天子。<a id="a-4n"></a>恭敬围绕往色究竟天。<a id="a-4o"></a>时彼天王遥见世尊。<a id="a-4p"></a>五体投地礼世尊足。<a id="a-4q"></a>而作是言。<a id="a-4r"></a>善哉世尊。<a id="a-4s"></a>久不来此。<a id="a-4t"></a>我是毗婆尸佛正等正觉声闻弟子。<a id="a-4u"></a>彼佛姓刹帝利憍陈族。<a id="a-4v"></a>寿八万岁。<a id="a-4w"></a>父名满度摩王。<a id="a-4x"></a>母名满度摩帝。<a id="a-4y"></a>城亦名满度摩。<a id="a-4z"></a>欠拏太子。<a id="a-50"></a>帝稣噜。<a id="a-51"></a>出家受戒成阿罗汉。<a id="a-52"></a>大贤第一侍者。<a id="a-53"></a>名阿输迦。<a id="a-54"></a>三会说法广度声闻。<a id="a-55"></a>第一大会度六万二千人得阿罗汉。<a id="a-56"></a>第二大会度十万人得阿罗汉。<a id="a-57"></a>第三大会度八万人得阿罗汉。<a id="a-58"></a>毗婆尸佛有如是最上。<a id="a-59"></a>如是出家。<a id="a-5A"></a>如是梵行。<a id="a-5B"></a>如是证菩提。<a id="a-5C"></a>如是说法。<a id="a-5D"></a>如是调伏。<a id="a-5E"></a>令诸弟子。<a id="a-5F"></a>着衣持钵。<a id="a-5G"></a>修诸梵行。<a id="a-5H"></a>远离五欲。<a id="a-5I"></a>断烦恼证无生法。<a id="a-5J"></a>成阿那含。<a id="a-5K"></a>复次尸弃佛。<a id="a-5L"></a>毗舍浮佛。<a id="a-5M"></a>拘留孙佛。<a id="a-5N"></a>拘那含牟尼佛。<a id="a-5O"></a>迦葉佛。<a id="a-5P"></a>如是着衣持钵。<a id="a-5Q"></a>说法调伏。<a id="a-5R"></a>修诸梵行。<a id="a-5S"></a>远离五欲。<a id="a-5T"></a>证无生法。<a id="a-5U"></a>成阿那含。<a id="a-5V"></a>今大牟尼。<a id="a-5W"></a>说法梵行。<a id="a-5X"></a>调伏众生。<a id="a-5Y"></a>亦复如是。<a id="a-5Z"></a>尔时天子。<a id="a-5a"></a>而说颂曰。</p>
  <p id="a5b">无上二足尊　　而入三摩地</p>
  <p id="a5c">速运大神通　　离彼阎浮界</p>
  <p id="a5d">来至善现天　　譬如大力士</p>
  <p id="a5e">速展于手臂　　刹那到此间</p>
  <p id="a5f">世尊甚希有　　无漏无障碍</p>
  <p id="a5g">清净解脱身　　如莲不着水</p>
  <p id="a5h">百千世界中　　无与佛齐等</p>
  <p id="a5i">降伏大魔王　　如河漂细草</p>
  <p id="a5j">善现等诸天　　俱来头面礼</p>
  <p id="a5k">归命最上尊　　正等大慈悲</p>
  <p id="a5l">调伏诸众生　　六根皆清净</p>
  <p id="a5m">出生无上慧　　依法精进行</p>
  <p id="a5n">过去毗婆尸　　正等正觉尊</p>
  <p id="a5o">所宣微妙法　　三会度声闻</p>
  <p id="a5p">律仪及梵行　　守护无缺犯</p>
  <p id="a5q">清净而圆满　　如夜十五月</p>
  <p id="a5r">尸弃佛世尊　　毗舍浮如来</p>
  <p id="a5s">贤劫拘留孙　　拘那含牟尼</p>
  <p id="a5t">及彼迦葉佛　　如是诸如来</p>
  <p id="a5u">所度声闻众　　皆已得漏尽</p>
  <p id="a5v">无复诸烦恼　　恒修七觉支</p>
  <p id="a5w">及行八正等　　能离五欲过</p>
  <p id="a5x">通达大智慧　　众所皆知识</p>
  <p id="a5y">如彼毗沙门　　常服甘露味</p>
  <p id="a5z">如王得灌顶　　永破诸闇冥</p>
  <p id="a60">如日放光明　　一一佛世尊</p>
  <p id="a61">威仪及法行　　利益诸群生</p>
  <p id="a62">种种开方便　　引导无有异</p>
  <p id="a63">尔时世尊说此偈已。<a id="a-64"></a>告苾刍言。<a id="a-65"></a>我往彼天。<a id="a-66"></a>闻是事已。<a id="a-67"></a>知诸天人。<a id="a-68"></a>诸佛法会。<a id="a-69"></a>皆来随喜。<a id="a-6A"></a>若复有人。<a id="a-6B"></a>爱乐受持。<a id="a-6C"></a>行住坐卧。<a id="a-6D"></a>思惟读诵。<a id="a-6E"></a>无诸迷惑。<a id="a-6F"></a>永断轮回。<a id="a-6G"></a>解脱安乐。<a id="a-6H"></a>佛说此经已。<a id="a-6I"></a>皆大欢喜。<a id="a-6J"></a>信受奉行。</p>
 </body>
</html>