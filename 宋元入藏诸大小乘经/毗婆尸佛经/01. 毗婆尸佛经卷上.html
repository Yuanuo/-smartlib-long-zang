<!doctype html>
<html id="z3IBUYJdt" data-ver="437">
 <head>
  <meta charset="utf-8">
  <meta author="法天">
  <meta library="龙藏">
  <meta catalog="宋元入藏诸大小乘经">
  <meta period="宋">
 </head>
 <body>
  <h1 id="a1">毗婆尸佛经卷上</h1>
  <p id="a2">尔时佛告诸苾刍。<a id="a-3"></a>于过去劫有大国王。<a id="a-4"></a>名满度摩。<a id="a-5"></a>有一太子名毗婆尸。<a id="a-6"></a>久处深宫思欲出游。<a id="a-7"></a>告御车人瑜誐言。<a id="a-8"></a>与我如法安置车马。<a id="a-9"></a>今欲出外游观园林。<a id="a-A"></a>瑜誐闻已即往厩中。<a id="a-B"></a>安置车马控太子前。<a id="a-C"></a>乘之出外。<a id="a-D"></a>见一病人。<a id="a-E"></a>太子曰。<a id="a-F"></a>云何此人颜貌羸瘦气力劣弱。<a id="a-G"></a>瑜誐答言。<a id="a-H"></a>此是病人。<a id="a-I"></a>太子曰。<a id="a-J"></a>云何名病。<a id="a-K"></a>瑜誐答言。<a id="a-L"></a>四大假合虚幻不实。<a id="a-M"></a>稍乖保调即生苦恼。<a id="a-N"></a>此名为病。<a id="a-O"></a>太子曰。<a id="a-P"></a>我能免不。<a id="a-Q"></a>瑜誐答言。<a id="a-R"></a>俱同幻体四太无别。<a id="a-S"></a>如失保调亦不能免。<a id="a-T"></a>太子闻之情思不悦。<a id="a-U"></a>即回车马却至王宫。<a id="a-V"></a>端坐思惟病苦之法。<a id="a-W"></a>真实不虚。<a id="a-X"></a>心无安隐。</p>
  <p id="aY">尔时世尊而说颂曰。</p>
  <p id="aZ">毗婆尸太子　　游观于园林</p>
  <p id="aa">匆见病患者　　形色而憔悴</p>
  <p id="ab">即问御车人　　太子亦难免</p>
  <p id="ac">端坐自思惟　　病苦而无谬</p>
  <p id="ad">尔时世尊说此偈已。<a id="a-e"></a>告苾刍言。<a id="a-f"></a>时满度摩王即问瑜誐。<a id="a-g"></a>云何太子。<a id="a-h"></a>出回不悦。<a id="a-i"></a>瑜誐答言。<a id="a-j"></a>太子出外游观园林。<a id="a-k"></a>见一病人形色瘦恶。<a id="a-l"></a>心神不安太子不识。<a id="a-m"></a>问言何人。<a id="a-n"></a>瑜誐答言。<a id="a-o"></a>此是病人。<a id="a-p"></a>又复问言。<a id="a-q"></a>我能免不。<a id="a-r"></a>瑜誐答言。<a id="a-s"></a>俱同幻体四大无别。<a id="a-t"></a>如失保调亦不能免。<a id="a-u"></a>太子闻已即回车归宫。<a id="a-v"></a>思惟病法是故不乐。<a id="a-w"></a>时满度摩王闻是事已。<a id="a-x"></a>忆念往日相师之言。<a id="a-y"></a>若得在家即绍灌顶轮王之位。<a id="a-z"></a>若或出家信乐修行而成佛果。<a id="a-10"></a>如是念已。<a id="a-11"></a>即于宫内施设种种上妙五欲。<a id="a-12"></a>娱乐太子。<a id="a-13"></a>令彼爱着断出家意。</p>
  <p id="a14">尔时世尊而说颂曰。</p>
  <p id="a15">满度摩父王　　知子游观回</p>
  <p id="a16">身心而不乐　　恐彼求出家</p>
  <p id="a17">即以上妙乐　　色声香味触</p>
  <p id="a18">悦于太子情　　令后绍王位</p>
  <p id="a19">尔时世尊说此偈已。<a id="a-1A"></a>告苾刍言。<a id="a-1B"></a>时毗婆尸太子告瑜誐言。<a id="a-1C"></a>与我如法安置车马。<a id="a-1D"></a>今出城外游观园林。<a id="a-1E"></a>瑜誐闻已即往厩中。<a id="a-1F"></a>安置车马控太子前。<a id="a-1G"></a>乘之出城。<a id="a-1H"></a>见一老人。<a id="a-1I"></a>须发皓白。<a id="a-1J"></a>身心昧劣。<a id="a-1K"></a>执杖前行。<a id="a-1L"></a>呻吟无力。<a id="a-1M"></a>太子曰。<a id="a-1N"></a>此是何人。<a id="a-1O"></a>瑜誐答言。<a id="a-1P"></a>此是老人。<a id="a-1Q"></a>太子曰。<a id="a-1R"></a>云何名老。<a id="a-1S"></a>瑜誐答言。<a id="a-1T"></a>五蕴幻身四相迁变。<a id="a-1U"></a>始自婴儿童子。<a id="a-1V"></a>不觉长盛老年。<a id="a-1W"></a>眼暗耳聋身心衰朽。<a id="a-1X"></a>名之为老。<a id="a-1Y"></a>太子曰。<a id="a-1Z"></a>吾免此不。<a id="a-1a"></a>瑜誐答言。<a id="a-1b"></a>贵贱虽异幻体无别。<a id="a-1c"></a>日往月来亦须衰老。<a id="a-1d"></a>太子闻之不乐而归。<a id="a-1e"></a>入定思惟老苦之法无能免者。</p>
  <p id="a1f">尔时世尊而说颂曰。</p>
  <p id="a1g">毗婆尸太子　　忽见一老人</p>
  <p id="a1h">须发皆皓然　　执杖乏气力</p>
  <p id="a1i">入定审思惟　　一切有为法</p>
  <p id="a1j">刹那而不住　　无有免斯者</p>
  <p id="a1k">尔时世尊说此偈已。<a id="a-1l"></a>告苾刍言。<a id="a-1m"></a>满度摩王见太子不乐。<a id="a-1n"></a>问瑜誐言。<a id="a-1o"></a>我子云何情不乐耶。<a id="a-1p"></a>瑜誐答言。<a id="a-1q"></a>太子出外见一老人。<a id="a-1r"></a>太子曰。<a id="a-1s"></a>此是何人。<a id="a-1t"></a>瑜誐答言。<a id="a-1u"></a>此是老人。<a id="a-1v"></a>太子又问。<a id="a-1w"></a>云何名老。<a id="a-1x"></a>瑜誐答言。<a id="a-1y"></a>五蕴幻身四相迁变。<a id="a-1z"></a>始自婴儿童子。<a id="a-20"></a>不觉长盛老年。<a id="a-21"></a>眼暗耳聋身心衰朽。<a id="a-22"></a>名之为老。<a id="a-23"></a>太子曰。<a id="a-24"></a>我还免不。<a id="a-25"></a>瑜誐答言。<a id="a-26"></a>贵贱虽异幻体无别。<a id="a-27"></a>日往月来亦须衰老。<a id="a-28"></a>太子闻已不乐而归。<a id="a-29"></a>入定思惟实无免者。<a id="a-2A"></a>所以不悦。<a id="a-2B"></a>王闻是事。<a id="a-2C"></a>忆念往昔相师之言。<a id="a-2D"></a>若得在家必作轮王。<a id="a-2E"></a>若也出家必成佛果。<a id="a-2F"></a>尔时满度摩王如是念已。<a id="a-2G"></a>复以五欲妙乐娱悦太子。<a id="a-2H"></a>令彼爱着断出家意。<a id="a-2I"></a>尔时世尊。<a id="a-2J"></a>而说颂曰。</p>
  <p id="a2K">满度摩父王　　见子心不悦</p>
  <p id="a2L">忆昔相师言　　恐彼求出家</p>
  <p id="a2M">即以妙五欲　　种种悦其心</p>
  <p id="a2N">如彼天帝释　　受乐欢喜园</p>
  <p id="a2O">尔时世尊说此偈已。<a id="a-2P"></a>告苾刍言。<a id="a-2Q"></a>时毗婆尸太子告瑜誐言。<a id="a-2R"></a>与我如法安置车马。<a id="a-2S"></a>今欲出外游观园林。<a id="a-2T"></a>瑜誐闻已即往厩中。<a id="a-2U"></a>安置车马控太子前。<a id="a-2V"></a>乘之出外。<a id="a-2W"></a>见有多人围绕车舆举声大哭。<a id="a-2X"></a>太子曰。<a id="a-2Y"></a>此是何人。<a id="a-2Z"></a>瑜誐答言。<a id="a-2a"></a>此是死相。<a id="a-2b"></a>太子曰。<a id="a-2c"></a>云何名死。<a id="a-2d"></a>瑜誐答言。<a id="a-2e"></a>人生浮世寿有短长。<a id="a-2f"></a>一旦乖离气绝神逝。<a id="a-2g"></a>永别恩爱长处荒郊。<a id="a-2h"></a>眷属悲啼。<a id="a-2i"></a>此名为死。<a id="a-2j"></a>太子曰。<a id="a-2k"></a>我能免不。<a id="a-2l"></a>瑜誐答言。<a id="a-2m"></a>三界无安未逃生死。<a id="a-2n"></a>太子之身亦不可免。<a id="a-2o"></a>太子闻已。<a id="a-2p"></a>身心不悦回车归宫。<a id="a-2q"></a>入定思惟无常之法不可爱乐。<a id="a-2r"></a>我今云何得免斯苦。<a id="a-2s"></a>尔时世尊而说颂曰。</p>
  <p id="a2t">毗婆尸太子　　见彼命终人</p>
  <p id="a2u">即问御车者　　无能免斯苦</p>
  <p id="a2v">独坐自思惟　　真实而不谬</p>
  <p id="a2w">我身复云何　　得免无常患</p>
  <p id="a2x">尔时世尊说此偈已。<a id="a-2y"></a>告苾刍言。<a id="a-2z"></a>满度摩王问瑜誐言。<a id="a-30"></a>太子云何而不乐耶。<a id="a-31"></a>瑜誐答言。<a id="a-32"></a>太子出城见一死人问言。<a id="a-33"></a>此是何人。<a id="a-34"></a>瑜誐答言。<a id="a-35"></a>此是死相。<a id="a-36"></a>太子曰。<a id="a-37"></a>云何名死。<a id="a-38"></a>瑜誐答言。<a id="a-39"></a>人生浮世寿有短长。<a id="a-3A"></a>一旦乖离气绝神逝。<a id="a-3B"></a>永别恩爱长处荒郊。<a id="a-3C"></a>眷属悲啼。<a id="a-3D"></a>名之为死。<a id="a-3E"></a>太子曰。<a id="a-3F"></a>我能免不。<a id="a-3G"></a>瑜誐答言。<a id="a-3H"></a>三界无安未逃生死。<a id="a-3I"></a>不可免也。<a id="a-3J"></a>太子闻已回车归宫。<a id="a-3K"></a>入定思惟实无免者。<a id="a-3L"></a>是以不乐。<a id="a-3M"></a>王闻是事。<a id="a-3N"></a>忆念昔日相师之言。<a id="a-3O"></a>若得在家必作轮王。<a id="a-3P"></a>若是出家必成佛果。<a id="a-3Q"></a>复以五欲之乐娱悦太子。<a id="a-3R"></a>令彼乐着舍出家意。<a id="a-3S"></a>尔时世尊而说偈言。</p>
  <p id="a3T">满度摩国王　　毗婆尸太子</p>
  <p id="a3U">见彼命终人　　嗞嗟而不悦</p>
  <p id="a3V">王以上妙乐　　色声香等境</p>
  <p id="a3W">娱悦令爱着　　舍离出家意</p>
  <p id="a3X">尔时世尊说此偈已。<a id="a-3Y"></a>告苾刍言。<a id="a-3Z"></a>时毗婆尸太子告瑜誐言。<a id="a-3a"></a>与我如法安置车马。<a id="a-3b"></a>今欲出外游观园林。<a id="a-3c"></a>瑜誐闻已即往厩中。<a id="a-3d"></a>安置车马控太子前。<a id="a-3e"></a>乘之出外。<a id="a-3f"></a>见一苾刍剃除须发。<a id="a-3g"></a>身被袈裟。<a id="a-3h"></a>太子曰。<a id="a-3i"></a>此是何人。<a id="a-3j"></a>瑜誐答言。<a id="a-3k"></a>此是出家人。<a id="a-3l"></a>太子曰。<a id="a-3m"></a>云何名出家人。<a id="a-3n"></a>瑜誐答言。<a id="a-3o"></a>悟老病死。<a id="a-3p"></a>入解脱门。<a id="a-3q"></a>行忍辱慈悲。<a id="a-3r"></a>求涅槃安乐。<a id="a-3s"></a>永别亲爱。<a id="a-3t"></a>愿作沙门。<a id="a-3u"></a>名出家人。<a id="a-3v"></a>太子闻已欢喜至前。<a id="a-3w"></a>善哉善哉。<a id="a-3x"></a>行慈悲忍辱平等善法。<a id="a-3y"></a>能背尘劳趣求安乐。<a id="a-3z"></a>我亦愿为。<a id="a-40"></a>言已归宫。<a id="a-41"></a>即发信心。<a id="a-42"></a>行出家法。<a id="a-43"></a>作沙门相。<a id="a-44"></a>尔时世尊而说颂曰。</p>
  <p id="a45">太子出王城　　游观诸园苑</p>
  <p id="a46">忽见老病人　　及彼无常者</p>
  <p id="a47">念念不久停　　恒受种种苦</p>
  <p id="a48">复睹出家人　　剃除于须发</p>
  <p id="a49">服坏色袈裟　　进止身仪雅</p>
  <p id="a4A">常行平等慈　　忍辱诸善法</p>
  <p id="a4B">是故求出家　　弃舍五欲乐</p>
  <p id="a4C">父母并眷属　　国城诸珍宝</p>
  <p id="a4D">即作沙门相　　忍辱自调伏</p>
  <p id="a4E">息除贪爱心　　勤求解脱乐</p>
  <p id="a4F">尔时世尊说此偈已。<a id="a-4G"></a>告苾刍言。<a id="a-4H"></a>满度摩城八万人众。<a id="a-4I"></a>见毗婆尸舍父王位。<a id="a-4J"></a>出家剃发为沙门相。<a id="a-4K"></a>而各思惟。<a id="a-4L"></a>太子上族弃舍五欲而修梵行。<a id="a-4M"></a>我等今者宜亦出家。<a id="a-4N"></a>彼八万人如是思已。<a id="a-4O"></a>即时出家为沙门身。<a id="a-4P"></a>尔时世尊而说颂曰。</p>
  <p id="a4Q">大智最上人　　其数有八万</p>
  <p id="a4R">随顺毗婆尸　　出家修梵行</p>
  <p id="a4S">尔时世尊说此偈已。<a id="a-4T"></a>告苾刍言。<a id="a-4U"></a>时毗婆尸菩萨既出家已。<a id="a-4V"></a>与彼八万人。<a id="a-4W"></a>离自国城游行诸处。<a id="a-4X"></a>至一聚落结夏安居。<a id="a-4Y"></a>过是夏已而自思惟。<a id="a-4Z"></a>我今云何如迷醉人游行诸处。<a id="a-4a"></a>作是念已。<a id="a-4b"></a>心得清净至本住舍。<a id="a-4c"></a>于夜分中复自思惟。<a id="a-4d"></a>我今何用世间富贵。<a id="a-4e"></a>众生爱着轮回生死。<a id="a-4f"></a>苦蕴相续无有穷尽。<a id="a-4g"></a>又复思惟。<a id="a-4h"></a>此老死苦因。<a id="a-4i"></a>何缘所生而得老死。<a id="a-4j"></a>入三摩地谛观此法。<a id="a-4k"></a>从生支有。<a id="a-4l"></a>又复思惟。<a id="a-4m"></a>此生苦因何缘所生。<a id="a-4n"></a>入三摩地谛观此法。<a id="a-4o"></a>从有支有。<a id="a-4p"></a>又复思惟。<a id="a-4q"></a>此有苦因何缘所生。<a id="a-4r"></a>入三摩地谛观此法。<a id="a-4s"></a>从取支有。<a id="a-4t"></a>又复思惟。<a id="a-4u"></a>此取苦因何缘所生。<a id="a-4v"></a>入三摩地谛观此法。<a id="a-4w"></a>从爱支有。<a id="a-4x"></a>又复思惟。<a id="a-4y"></a>此爱苦因何缘所生。<a id="a-4z"></a>入三摩地谛观此法。<a id="a-50"></a>从受支有。<a id="a-51"></a>又复思惟。<a id="a-52"></a>此受苦因何缘所生。<a id="a-53"></a>入三摩地谛观此法。<a id="a-54"></a>从触支有。<a id="a-55"></a>又复思惟。<a id="a-56"></a>此触苦因何缘所生。<a id="a-57"></a>入三摩地谛观此法。<a id="a-58"></a>从六入支有。<a id="a-59"></a>又复思惟。<a id="a-5A"></a>此六入苦因何缘所生。<a id="a-5B"></a>入三摩地谛观此法。<a id="a-5C"></a>从名色支有。<a id="a-5D"></a>又复思惟。<a id="a-5E"></a>此名色苦因何缘所生。<a id="a-5F"></a>入三摩地谛观此法。<a id="a-5G"></a>从识支有。<a id="a-5H"></a>又复思惟。<a id="a-5I"></a>此识苦因何缘所生。<a id="a-5J"></a>入三摩地谛观此法。<a id="a-5K"></a>从行支有。<a id="a-5L"></a>又复思惟。<a id="a-5M"></a>此行苦因何缘所生。<a id="a-5N"></a>入三摩地谛观此法。<a id="a-5O"></a>从无明支有。<a id="a-5P"></a>如是无明缘行。<a id="a-5Q"></a>行缘识。<a id="a-5R"></a>识缘名色。<a id="a-5S"></a>名色缘六入。<a id="a-5T"></a>六入缘触。<a id="a-5U"></a>触缘受。<a id="a-5V"></a>受缘爱。<a id="a-5W"></a>爱缘取。<a id="a-5X"></a>取缘有。<a id="a-5Y"></a>有缘生。<a id="a-5Z"></a>生缘老死忧悲苦恼。<a id="a-5a"></a>如是集成一大苦蕴。<a id="a-5b"></a>尔时毗婆尸菩萨又复思惟。<a id="a-5c"></a>此老死苦因云何得灭。<a id="a-5d"></a>入三摩地谛观此法。<a id="a-5e"></a>生灭则老死灭。<a id="a-5f"></a>又复思惟。<a id="a-5g"></a>此生苦因云何得灭。<a id="a-5h"></a>入三摩地谛观此法。<a id="a-5i"></a>有灭则生灭。<a id="a-5j"></a>又复思惟。<a id="a-5k"></a>此有苦因云何得灭。<a id="a-5l"></a>入三摩地谛观此法。<a id="a-5m"></a>取灭则有灭。<a id="a-5n"></a>又复思惟。<a id="a-5o"></a>此取苦因云何得灭。<a id="a-5p"></a>入三摩地谛观此法。<a id="a-5q"></a>爱灭则取灭。<a id="a-5r"></a>又复思惟。<a id="a-5s"></a>此爱苦因云何得灭。<a id="a-5t"></a>入三摩地谛观此法。<a id="a-5u"></a>受灭则爱灭。<a id="a-5v"></a>又复思惟。<a id="a-5w"></a>此受苦因云何得灭。<a id="a-5x"></a>入三摩地谛观此法。<a id="a-5y"></a>触灭则受灭。<a id="a-5z"></a>又复思惟。<a id="a-60"></a>此触苦因云何得灭。<a id="a-61"></a>入三摩地谛观此法。<a id="a-62"></a>六入灭则触灭。<a id="a-63"></a>又复思惟。<a id="a-64"></a>六入苦因云何得灭。<a id="a-65"></a>入三摩地谛观此法。<a id="a-66"></a>名色灭则六入灭。<a id="a-67"></a>又复思惟。<a id="a-68"></a>名色苦因云何得灭。<a id="a-69"></a>入三摩地谛观此法。<a id="a-6A"></a>识灭则名色灭。<a id="a-6B"></a>又复思惟。<a id="a-6C"></a>此识苦因云何得灭。<a id="a-6D"></a>入三摩地谛观此法。<a id="a-6E"></a>行灭则识灭。<a id="a-6F"></a>又复思惟。<a id="a-6G"></a>此行苦因云何得灭。<a id="a-6H"></a>入三摩地谛观此法。<a id="a-6I"></a>无明灭则行灭。<a id="a-6J"></a>如是无明灭则行灭。<a id="a-6K"></a>行灭则识灭。<a id="a-6L"></a>识灭则名色灭。<a id="a-6M"></a>名色灭则六入灭。<a id="a-6N"></a>六入灭则触灭。<a id="a-6O"></a>触灭则受灭。<a id="a-6P"></a>受灭则爱灭。<a id="a-6Q"></a>爱灭则取灭。<a id="a-6R"></a>取灭则有灭。<a id="a-6S"></a>有灭则生灭。<a id="a-6T"></a>生灭则老死忧悲苦恼灭。<a id="a-6U"></a>如是一大苦蕴而自不生。<a id="a-6V"></a>尔时世尊而说颂曰。</p>
  <p id="a6W">毗婆尸菩萨　　思惟老死苦</p>
  <p id="a6X">以智推彼因　　何缘何法生</p>
  <p id="a6Y">入定审谛观　　知从生支起</p>
  <p id="a6Z">乃至行苦因　　知从无明有</p>
  <p id="a6a">复观从何灭　　无明灭行灭</p>
  <p id="a6b">乃至老死尽　　苦蕴悉皆无</p>
  <p id="a6c">尔时世尊说此偈已。<a id="a-6d"></a>告苾刍言。<a id="a-6e"></a>时毗婆尸菩萨复观色受想行识。<a id="a-6f"></a>生灭不住。<a id="a-6g"></a>如幻如化无有真实。<a id="a-6h"></a>智观现前。<a id="a-6i"></a>业习烦恼一切不生。<a id="a-6j"></a>得大解脱。<a id="a-6k"></a>成正等觉。<a id="a-6l"></a>尔时世尊而说颂曰。</p>
  <p id="a6m">毗婆尸菩萨　　复观蕴等法</p>
  <p id="a6n">入彼三摩地　　智观现前时</p>
  <p id="a6o">惑苦业习气　　一切皆不生</p>
  <p id="a6p">如飘兜罗绵　　刹那不可住</p>
  <p id="a6q">成就佛菩提　　涅槃吉祥果</p>
  <p id="a6r">如月大圆明　　光遍十方界</p>
  <p id="a6s">尔时世尊说此偈已。<a id="a-6t"></a>告苾刍言。<a id="a-6u"></a>时毗婆尸先在因位。<a id="a-6v"></a>一疑自身犹如迷醉。<a id="a-6w"></a>二疑贪等烦恼展转增多。<a id="a-6x"></a>如是思惟缘生之法。<a id="a-6y"></a>得大解脱尔时世尊而说颂曰。</p>
  <p id="a6z">彼佛如来身　　难成能得成</p>
  <p id="a70">观察缘生法　　复断贪嗔痴</p>
  <p id="a71">究竟于彼岸　　成就大解脱</p>
  <p id="a72">如日在山顶　　遍照于一切</p>
 </body>
</html>