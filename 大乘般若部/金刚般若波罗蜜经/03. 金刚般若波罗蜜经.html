<!doctype html>
<html id="z3IBTCmBX" data-ver="1271">
 <head>
  <meta charset="utf-8">
  <meta author="鸠摩罗什">
  <meta author="菩提流支">
  <meta author="真谛">
  <meta library="龙藏">
  <meta catalog="大乘般若部">
  <meta period="unknown">
 </head>
 <body>
  <h1 id="a1">金刚般若波罗蜜经</h1>
  <h2 id="a2">序分第一</h2>
  <p id="a3">如是我闻：<a id="a-4"></a>一时，<a id="a-5"></a>婆伽婆在舍婆提城祇树给孤独园，<a id="a-6"></a>与大比丘众千二百五十人俱。</p>
  <p id="a7">尔时，<a id="a-8"></a>世尊食时，<a id="a-9"></a>著衣持钵，<a id="a-A"></a>入舍婆提大城乞食。<a id="a-B"></a>于其城中次第乞食已，<a id="a-C"></a>还至本处。<a id="a-D"></a>饭食讫，<a id="a-E"></a>收衣钵，<a id="a-F"></a>洗足已，<a id="a-G"></a>如常敷座，<a id="a-H"></a>结跏趺坐，<a id="a-I"></a>端身而住，<a id="a-J"></a>正念不动。</p>
  <p data-pb></p>
  <h2 id="aK">护念付嘱分第二</h2>
  <p id="aL">尔时，<a id="a-M"></a>诸比丘来诣佛所，<a id="a-N"></a>到已顶礼佛足，<a id="a-O"></a>右绕三匝，<a id="a-P"></a>退坐一面。</p>
  <p id="aQ">尔时，<a id="a-R"></a>慧命须菩提在大众中，<a id="a-S"></a>即从座起，<a id="a-T"></a>偏袒右肩，<a id="a-U"></a>右膝著地，<a id="a-V"></a>向佛合掌，<a id="a-W"></a>恭敬而立，<a id="a-X"></a>白佛言：<a id="a-Y"></a>“希有，<a id="a-Z"></a>世尊！<a id="a-a"></a>如来、<a id="a-b"></a>应供、<a id="a-c"></a>正遍知，<a id="a-d"></a>善护念诸菩萨，<a id="a-e"></a>善付嘱诸菩萨。<a id="a-f"></a>”</p>
  <p data-pb></p>
  <h2 id="ag">住分第三</h2>
  <p id="ah">“世尊，<a id="a-i"></a>云何菩萨大乘中发阿耨多罗三藐三菩提心？<a id="a-j"></a>应云何住？<a id="a-k"></a>云何修行？<a id="a-l"></a>云何降伏其心？<a id="a-m"></a>”</p>
  <p id="an">尔时，<a id="a-o"></a>佛告须菩提：<a id="a-p"></a>“善哉！<a id="a-q"></a>善哉！<a id="a-r"></a>须菩提，<a id="a-s"></a>如汝所说，<a id="a-t"></a>如来善护念诸菩萨，<a id="a-u"></a>善付嘱诸菩萨。<a id="a-v"></a>汝今谛听，<a id="a-w"></a>当为汝说。<a id="a-x"></a>如菩萨大乘中发阿耨多罗三藐三菩提心，<a id="a-y"></a>应如是住，<a id="a-z"></a>如是修行，<a id="a-10"></a>如是降伏其心。<a id="a-11"></a>”</p>
  <p id="a12">须菩提白佛言：<a id="a-13"></a>“世尊，<a id="a-14"></a>如是愿乐欲闻！<a id="a-15"></a>”</p>
  <p id="a16">佛告须菩提：<a id="a-17"></a>“诸菩萨生如是心：<a id="a-18"></a>‘所有一切众生、<a id="a-19"></a>众生所摄，<a id="a-1A"></a>若卵生、<a id="a-1B"></a>若胎生、<a id="a-1C"></a>若湿生、<a id="a-1D"></a>若化生、<a id="a-1E"></a>若有色、<a id="a-1F"></a>若无色、<a id="a-1G"></a>若有想、<a id="a-1H"></a>若无想、<a id="a-1I"></a>若非有想非无想，<a id="a-1J"></a>所有众生界、<a id="a-1K"></a>众生所摄，<a id="a-1L"></a>我皆令入无余涅槃而灭度之。<a id="a-1M"></a>如是灭度无量无边众生，<a id="a-1N"></a>实无众生得灭度者。<a id="a-1O"></a>’何以故？<a id="a-1P"></a>须菩提，<a id="a-1Q"></a>若菩萨有众生相即非菩萨。<a id="a-1R"></a>何以故非？<a id="a-1S"></a>须菩提，<a id="a-1T"></a>若菩萨起众生相、<a id="a-1U"></a>人相、<a id="a-1V"></a>寿者相，<a id="a-1W"></a>则不名菩萨。</p>
  <p data-pb></p>
  <h2 id="a1X">如实修行分第四</h2>
  <p id="a1Y">“复次，<a id="a-1Z"></a>须菩提，<a id="a-1a"></a>菩萨不住于事行于布施，<a id="a-1b"></a>无所住行于布施，<a id="a-1c"></a>不住色布施，<a id="a-1d"></a>不住声、<a id="a-1e"></a>香、<a id="a-1f"></a>味、<a id="a-1g"></a>触、<a id="a-1h"></a>法布施。<a id="a-1i"></a>须菩提，<a id="a-1j"></a>菩萨应如是布施，<a id="a-1k"></a>不住于相想。<a id="a-1l"></a>何以故？<a id="a-1m"></a>若菩萨不住相布施，<a id="a-1n"></a>其福德聚不可思量。</p>
  <p id="a1o">“须菩提，<a id="a-1p"></a>于汝意云何？<a id="a-1q"></a>东方虚空可思量不？<a id="a-1r"></a>”</p>
  <p id="a1s">须菩提言：<a id="a-1t"></a>“不也，<a id="a-1u"></a>世尊。<a id="a-1v"></a>”</p>
  <p id="a1w">佛言：<a id="a-1x"></a>“如是，<a id="a-1y"></a>须菩提，<a id="a-1z"></a>南西北方、<a id="a-20"></a>四维、<a id="a-21"></a>上下虚空可思量不？<a id="a-22"></a>”</p>
  <p id="a23">须菩提言：<a id="a-24"></a>“不也，<a id="a-25"></a>世尊。<a id="a-26"></a>”</p>
  <p id="a27">佛言：<a id="a-28"></a>“如是，<a id="a-29"></a>如是，<a id="a-2A"></a>须菩提，<a id="a-2B"></a>菩萨无住相布施，<a id="a-2C"></a>福德聚亦复如是，<a id="a-2D"></a>不可思量。<a id="a-2E"></a>”</p>
  <p id="a2F">佛复告须菩提：<a id="a-2G"></a>“菩萨但应如是行于布施。</p>
  <p data-pb></p>
  <h2 id="a2H">如来非有为分第五</h2>
  <p id="a2I">“须菩提，<a id="a-2J"></a>于意云何？<a id="a-2K"></a>可以相成就见如来不？<a id="a-2L"></a>”</p>
  <p id="a2M">须菩提言：<a id="a-2N"></a>“不也，<a id="a-2O"></a>世尊。<a id="a-2P"></a>不可以相成就得见如来。<a id="a-2Q"></a>何以故？<a id="a-2R"></a>如来所说相，<a id="a-2S"></a>即非相。<a id="a-2T"></a>”</p>
  <p id="a2U">佛告须菩提：<a id="a-2V"></a>“凡所有相，<a id="a-2W"></a>皆是妄语。<a id="a-2X"></a>若见诸相非相，<a id="a-2Y"></a>则非妄语。<a id="a-2Z"></a>如是诸相非相，<a id="a-2a"></a>则见如来。<a id="a-2b"></a>”</p>
  <p data-pb></p>
  <h2 id="a2c">我空法分第六</h2>
  <p id="a2d">须菩提白佛言：<a id="a-2e"></a>“世尊，<a id="a-2f"></a>颇有众生于未来世末世，<a id="a-2g"></a>得闻如是修多罗章句，<a id="a-2h"></a>生实相不？<a id="a-2i"></a>”</p>
  <p id="a2j">佛告须菩提：<a id="a-2k"></a>“莫作是说‘颇有众生于未来世末世，<a id="a-2l"></a>得闻如是修多罗章句，<a id="a-2m"></a>生实相不？<a id="a-2n"></a>’”</p>
  <p id="a2o">佛复告须菩提：<a id="a-2p"></a>“有未来世末世，<a id="a-2q"></a>有菩萨摩诃萨法欲灭时，<a id="a-2r"></a>有持戒修福德智慧者，<a id="a-2s"></a>于此修多罗章句能生信心，<a id="a-2t"></a>以此为实。<a id="a-2u"></a>”</p>
  <p id="a2v">佛复告须菩提：<a id="a-2w"></a>“当知彼菩萨摩诃萨，<a id="a-2x"></a>非于一佛、<a id="a-2y"></a>二佛、<a id="a-2z"></a>三四五佛所修行供养，<a id="a-30"></a>非于一佛、<a id="a-31"></a>二佛、<a id="a-32"></a>三四五佛所而种善根。<a id="a-33"></a>”</p>
  <p id="a34">佛复告须菩提：<a id="a-35"></a>“已于无量百千万诸佛所修行供养，<a id="a-36"></a>无量百千万诸佛所种诸善根，<a id="a-37"></a>闻是修多罗，<a id="a-38"></a>乃至一念能生净信，<a id="a-39"></a>须菩提，<a id="a-3A"></a>如来悉知是诸众生，<a id="a-3B"></a>如来悉见是诸众生。<a id="a-3C"></a>须菩提，<a id="a-3D"></a>是诸菩萨生如是无量福德聚，<a id="a-3E"></a>取如是无量福德。<a id="a-3F"></a>何以故？<a id="a-3G"></a>须菩提，<a id="a-3H"></a>是诸菩萨无复我相、<a id="a-3I"></a>众生相、<a id="a-3J"></a>人相、<a id="a-3K"></a>寿者相。<a id="a-3L"></a>须菩提，<a id="a-3M"></a>是诸菩萨无法相亦非无法相，<a id="a-3N"></a>无相亦非无相。<a id="a-3O"></a>何以故？<a id="a-3P"></a>须菩提，<a id="a-3Q"></a>是诸菩萨若取法相，<a id="a-3R"></a>则为著我、<a id="a-3S"></a>人、<a id="a-3T"></a>众生、<a id="a-3U"></a>寿者。<a id="a-3V"></a>须菩提，<a id="a-3W"></a>若是菩萨有法相，<a id="a-3X"></a>即著我相、<a id="a-3Y"></a>人相、<a id="a-3Z"></a>众生相、<a id="a-3a"></a>寿者相。<a id="a-3b"></a>何以故？<a id="a-3c"></a>须菩提，<a id="a-3d"></a>不应取法，<a id="a-3e"></a>非不取法。<a id="a-3f"></a>以是义故，<a id="a-3g"></a>如来常说筏喻法门，<a id="a-3h"></a>是法应舍非舍法故。<a id="a-3i"></a>”</p>
  <p id="a3j">复次，<a id="a-3k"></a>佛告慧命须菩提：<a id="a-3l"></a>“须菩提，<a id="a-3m"></a>于意云何？<a id="a-3n"></a>如来得阿耨多罗三藐三菩提耶？<a id="a-3o"></a>如来有所说法耶？<a id="a-3p"></a>”</p>
  <p id="a3q">须菩提言：<a id="a-3r"></a>“如我解佛所说义，<a id="a-3s"></a>无有定法如来得阿耨多罗三藐三菩提，<a id="a-3t"></a>亦无有定法如来可说。<a id="a-3u"></a>何以故？<a id="a-3v"></a>如来所说法，<a id="a-3w"></a>皆不可取，<a id="a-3x"></a>不可说，<a id="a-3y"></a>非法，<a id="a-3z"></a>非非法。<a id="a-40"></a>何以故？<a id="a-41"></a>一切圣人皆以无为法得名。<a id="a-42"></a>”</p>
  <p data-pb></p>
  <h2 id="a43">具足功德校量分第七</h2>
  <p id="a44">“须菩提，<a id="a-45"></a>于意云何？<a id="a-46"></a>若满三千大千世界七宝以用布施。<a id="a-47"></a>须菩提，<a id="a-48"></a>于意云何？<a id="a-49"></a>是善男子、<a id="a-4A"></a>善女人所得福德，<a id="a-4B"></a>宁为多不？<a id="a-4C"></a>”</p>
  <p id="a4D">须菩提言：<a id="a-4E"></a>“甚多，<a id="a-4F"></a>婆伽婆！<a id="a-4G"></a>甚多，<a id="a-4H"></a>修伽陀！<a id="a-4I"></a>彼善男子、<a id="a-4J"></a>善女人得福甚多。<a id="a-4K"></a>何以故？<a id="a-4L"></a>世尊，<a id="a-4M"></a>是福德聚，<a id="a-4N"></a>即非福德聚，<a id="a-4O"></a>是故如来说福德聚福德聚。<a id="a-4P"></a>”</p>
  <p id="a4Q">佛言须菩提：<a id="a-4R"></a>“若善男子、<a id="a-4S"></a>善女人，<a id="a-4T"></a>以满三千大千世界七宝持用布施；<a id="a-4U"></a>若复于此经中受持乃至四句偈等为他人说，<a id="a-4V"></a>其福胜彼无量不可数。<a id="a-4W"></a>何以故？<a id="a-4X"></a>须菩提，<a id="a-4Y"></a>一切诸佛阿耨多罗三藐三菩提法皆从此经出，<a id="a-4Z"></a>一切诸佛如来皆从此经生。<a id="a-4a"></a>须菩提，<a id="a-4b"></a>所谓佛法佛法者，<a id="a-4c"></a>即非佛法，<a id="a-4d"></a>是名佛法。</p>
  <p id="a4e">“须菩提，<a id="a-4f"></a>于意云何？<a id="a-4g"></a>须陀洹能作是念‘我得须陀洹果’不？<a id="a-4h"></a>”</p>
  <p id="a4i">须菩提言：<a id="a-4j"></a>“不也，<a id="a-4k"></a>世尊。<a id="a-4l"></a>何以故？<a id="a-4m"></a>实无有法名须陀洹。<a id="a-4n"></a>不入色声、<a id="a-4o"></a>香、<a id="a-4p"></a>味、<a id="a-4q"></a>触、<a id="a-4r"></a>法，<a id="a-4s"></a>是名须陀洹。<a id="a-4t"></a>”</p>
  <p id="a4u">佛言：<a id="a-4v"></a>“须菩提，<a id="a-4w"></a>于意云何？<a id="a-4x"></a>斯陀含能作是念‘我得斯陀含果’不？<a id="a-4y"></a>”</p>
  <p id="a4z">须菩提言：<a id="a-50"></a>“不也，<a id="a-51"></a>世尊。<a id="a-52"></a>何以故？<a id="a-53"></a>实无有法名斯陀含，<a id="a-54"></a>是名斯陀含。<a id="a-55"></a>”</p>
  <p id="a56">“须菩提，<a id="a-57"></a>于意云何？<a id="a-58"></a>阿那含能作是念‘我得阿那含果’不？<a id="a-59"></a>”</p>
  <p id="a5A">须菩提言：<a id="a-5B"></a>“不也，<a id="a-5C"></a>世尊。<a id="a-5D"></a>何以故？<a id="a-5E"></a>实无有法名阿那含，<a id="a-5F"></a>是名阿那含。<a id="a-5G"></a>”</p>
  <p id="a5H">“须菩提，<a id="a-5I"></a>于意云何？<a id="a-5J"></a>阿罗汉能作是念‘我得阿罗汉果’不？<a id="a-5K"></a>”</p>
  <p id="a5L">须菩提言：<a id="a-5M"></a>“不也，<a id="a-5N"></a>世尊。<a id="a-5O"></a>何以故？<a id="a-5P"></a>实无有法名阿罗汉。<a id="a-5Q"></a>世尊，<a id="a-5R"></a>若阿罗汉作是念‘我得阿罗汉’，<a id="a-5S"></a>即为著我、<a id="a-5T"></a>人、<a id="a-5U"></a>众生、<a id="a-5V"></a>寿者。<a id="a-5W"></a>世尊，<a id="a-5X"></a>佛说我得无诤三昧最为第一，<a id="a-5Y"></a>世尊说我是离欲阿罗汉。<a id="a-5Z"></a>世尊，<a id="a-5a"></a>我不作是念‘我是离欲阿罗汉’。<a id="a-5b"></a>世尊，<a id="a-5c"></a>我若作是念‘我得阿罗汉’，<a id="a-5d"></a>世尊则不说我无诤行第一；<a id="a-5e"></a>以须菩提实无所行，<a id="a-5f"></a>而名须菩提无诤无诤行。<a id="a-5g"></a>”</p>
  <p id="a5h">佛告须菩提：<a id="a-5i"></a>“于意云何？<a id="a-5j"></a>如来昔在燃灯佛所，<a id="a-5k"></a>得阿耨多罗三藐三菩提法不？<a id="a-5l"></a>”</p>
  <p id="a5m">须菩提言：<a id="a-5n"></a>“不也，<a id="a-5o"></a>世尊。<a id="a-5p"></a>如来在燃灯佛所，<a id="a-5q"></a>于法实无所得阿耨多罗三藐三菩提。<a id="a-5r"></a>”</p>
  <p id="a5s">佛告须菩提：<a id="a-5t"></a>“若菩萨作是言‘我庄严佛国土’，<a id="a-5u"></a>彼菩萨不实语。<a id="a-5v"></a>何以故？<a id="a-5w"></a>须菩提，<a id="a-5x"></a>如来所说庄严佛土者，<a id="a-5y"></a>则非庄严，<a id="a-5z"></a>是名庄严佛土。<a id="a-60"></a>是故，<a id="a-61"></a>须菩提，<a id="a-62"></a>诸菩萨摩诃萨，<a id="a-63"></a>应如是生清净心而无所住，<a id="a-64"></a>不住色生心，<a id="a-65"></a>不住声、<a id="a-66"></a>香、<a id="a-67"></a>味、<a id="a-68"></a>触、<a id="a-69"></a>法生心，<a id="a-6A"></a>应无所住而生其心。</p>
  <p id="a6B">“须菩提，<a id="a-6C"></a>譬如有人，<a id="a-6D"></a>身如须弥山王。<a id="a-6E"></a>须菩提，<a id="a-6F"></a>于意云何？<a id="a-6G"></a>是身为大不？<a id="a-6H"></a>”</p>
  <p id="a6I">须菩提言：<a id="a-6J"></a>“甚大，<a id="a-6K"></a>世尊。<a id="a-6L"></a>何以故？<a id="a-6M"></a>佛说非身，<a id="a-6N"></a>是名大身，<a id="a-6O"></a>彼身非身，<a id="a-6P"></a>是名大身。<a id="a-6Q"></a>”</p>
  <p id="a6R">佛言：<a id="a-6S"></a>“须菩提，<a id="a-6T"></a>如恒河中所有沙数，<a id="a-6U"></a>如是沙等恒河。<a id="a-6V"></a>于意云何？<a id="a-6W"></a>是诸恒河沙，<a id="a-6X"></a>宁为多不？<a id="a-6Y"></a>”</p>
  <p id="a6Z">须菩提言：<a id="a-6a"></a>“甚多，<a id="a-6b"></a>世尊。<a id="a-6c"></a>但诸恒河，<a id="a-6d"></a>尚多无数，<a id="a-6e"></a>何况其沙！<a id="a-6f"></a>”</p>
  <p id="a6g">佛言：<a id="a-6h"></a>“须菩提，<a id="a-6i"></a>我今实言告汝。<a id="a-6j"></a>若有善男子、<a id="a-6k"></a>善女人，<a id="a-6l"></a>以七宝满尔所恒河沙数世界，<a id="a-6m"></a>以施诸佛如来。<a id="a-6n"></a>须菩提，<a id="a-6o"></a>于意云何？<a id="a-6p"></a>彼善男子、<a id="a-6q"></a>善女人得福多不？<a id="a-6r"></a>”</p>
  <p id="a6s">须菩提言：<a id="a-6t"></a>“甚多，<a id="a-6u"></a>世尊。<a id="a-6v"></a>彼善男子、<a id="a-6w"></a>善女人得福甚多。<a id="a-6x"></a>”</p>
  <p id="a6y">佛告须菩提：<a id="a-6z"></a>“以七宝满尔数恒河沙世界持用布施；<a id="a-70"></a>若善男子、<a id="a-71"></a>善女人于此法门乃至受持四句偈等，<a id="a-72"></a>为他人说，<a id="a-73"></a>而此福德胜前福德无量阿僧祇。</p>
  <p id="a74">“复次，<a id="a-75"></a>须菩提，<a id="a-76"></a>随所有处，<a id="a-77"></a>说是法门乃至四句偈等，<a id="a-78"></a>当知此处一切世间天、<a id="a-79"></a>人、<a id="a-7A"></a>阿修罗皆应供养如佛塔庙，<a id="a-7B"></a>何况有人尽能受持读诵此经！</p>
  <p id="a7C">“须菩提，<a id="a-7D"></a>当知是人成就最上第一希有之法！<a id="a-7E"></a>若是经典所在之处，<a id="a-7F"></a>则为有佛，<a id="a-7G"></a>若尊重似佛。<a id="a-7H"></a>”</p>
  <p id="a7I">尔时，<a id="a-7J"></a>须菩提白佛言：<a id="a-7K"></a>“世尊，<a id="a-7L"></a>当何名此法门？<a id="a-7M"></a>我等云何奉持？<a id="a-7N"></a>”</p>
  <p id="a7O">佛告须菩提：<a id="a-7P"></a>“是法门名为《金刚般若波罗蜜》，<a id="a-7Q"></a>以是名字，<a id="a-7R"></a>汝当奉持。<a id="a-7S"></a>何以故？<a id="a-7T"></a>须菩提，<a id="a-7U"></a>佛说般若波罗蜜，<a id="a-7V"></a>则非般若波罗蜜。<a id="a-7W"></a>须菩提，<a id="a-7X"></a>于意云何？<a id="a-7Y"></a>如来有所说法不？<a id="a-7Z"></a>”</p>
  <p id="a7a">须菩提言：<a id="a-7b"></a>“世尊，<a id="a-7c"></a>如来无所说法。<a id="a-7d"></a>”</p>
  <p id="a7e">“须菩提，<a id="a-7f"></a>于意云何？<a id="a-7g"></a>三千大千世界所有微尘是为多不？<a id="a-7h"></a>”</p>
  <p id="a7i">须菩提言：<a id="a-7j"></a>“彼微尘甚多，<a id="a-7k"></a>世尊。<a id="a-7l"></a>”</p>
  <p id="a7m">“须菩提，<a id="a-7n"></a>是诸微尘，<a id="a-7o"></a>如来说非微尘，<a id="a-7p"></a>是名微尘。<a id="a-7q"></a>如来说世界，<a id="a-7r"></a>非世界，<a id="a-7s"></a>是名世界。<a id="a-7t"></a>”</p>
  <p id="a7u">佛言：<a id="a-7v"></a>“须菩提，<a id="a-7w"></a>于意云何？<a id="a-7x"></a>可以三十二大人相见如来不？<a id="a-7y"></a>”</p>
  <p id="a7z">须菩提言：<a id="a-80"></a>“不也，<a id="a-81"></a>世尊。<a id="a-82"></a>何以故？<a id="a-83"></a>如来说三十二大人相，<a id="a-84"></a>即是非相，<a id="a-85"></a>是名三十二大人相。<a id="a-86"></a>”</p>
  <p id="a87">佛言：<a id="a-88"></a>“须菩提，<a id="a-89"></a>若有善男子、<a id="a-8A"></a>善女人，<a id="a-8B"></a>以恒河沙等身命布施；<a id="a-8C"></a>若复有人，<a id="a-8D"></a>于此法门中乃至受持四句偈等，<a id="a-8E"></a>为他人说，<a id="a-8F"></a>其福甚多无量阿僧祇。<a id="a-8G"></a>”</p>
  <p id="a8H">尔时，<a id="a-8I"></a>须菩提闻说是经，<a id="a-8J"></a>深解义趣，<a id="a-8K"></a>涕泪悲泣，<a id="a-8L"></a>扪泪而白佛言：<a id="a-8M"></a>“希有，<a id="a-8N"></a>婆伽婆！<a id="a-8O"></a>希有，<a id="a-8P"></a>修伽陀！<a id="a-8Q"></a>佛说如是甚深法门，<a id="a-8R"></a>我从昔来所得慧眼，<a id="a-8S"></a>未曾得闻如是法门。<a id="a-8T"></a>”</p>
  <p id="a8U">“何以故？<a id="a-8V"></a>须菩提，<a id="a-8W"></a>佛说般若波罗蜜，<a id="a-8X"></a>即非般若波罗蜜。<a id="a-8Y"></a>”</p>
  <p id="a8Z">“世尊，<a id="a-8a"></a>若复有人得闻是经，<a id="a-8b"></a>信心清净，<a id="a-8c"></a>则生实相，<a id="a-8d"></a>当知是人成就第一希有功德。<a id="a-8e"></a>世尊，<a id="a-8f"></a>是实相者，<a id="a-8g"></a>则是非相，<a id="a-8h"></a>是故如来说名实相实相。</p>
  <p id="a8i">“世尊，<a id="a-8j"></a>我今得闻如是法门，<a id="a-8k"></a>信解受持，<a id="a-8l"></a>不足为难；<a id="a-8m"></a>若当来世，<a id="a-8n"></a>其有众生得闻是法门，<a id="a-8o"></a>信解受持，<a id="a-8p"></a>是人则为第一希有！<a id="a-8q"></a>何以故？<a id="a-8r"></a>此人无我相、<a id="a-8s"></a>人相、<a id="a-8t"></a>众生相、<a id="a-8u"></a>寿者相。<a id="a-8v"></a>何以故？<a id="a-8w"></a>我相即是非相，<a id="a-8x"></a>人相、<a id="a-8y"></a>众生相、<a id="a-8z"></a>寿者相即是非相。<a id="a-90"></a>何以故？<a id="a-91"></a>离一切诸相，<a id="a-92"></a>则名诸佛。<a id="a-93"></a>”</p>
  <p id="a94">佛告须菩提：<a id="a-95"></a>“如是，<a id="a-96"></a>如是。<a id="a-97"></a>若复有人得闻是经，<a id="a-98"></a>不惊、<a id="a-99"></a>不怖、<a id="a-9A"></a>不畏，<a id="a-9B"></a>当知是人甚为希有。<a id="a-9C"></a>何以故？<a id="a-9D"></a>须菩提，<a id="a-9E"></a>如来说第一波罗蜜，<a id="a-9F"></a>非第一波罗蜜。<a id="a-9G"></a>如来说第一波罗蜜者，<a id="a-9H"></a>彼无量诸佛亦说波罗蜜，<a id="a-9I"></a>是名第一波罗蜜。</p>
  <p id="a9J">“须菩提，<a id="a-9K"></a>如来说忍辱波罗蜜，<a id="a-9L"></a>即非忍辱波罗蜜。<a id="a-9M"></a>何以故？<a id="a-9N"></a>须菩提，<a id="a-9O"></a>如我昔为歌利王割截身体，<a id="a-9P"></a>我于尔时无我相、<a id="a-9Q"></a>无众生相、<a id="a-9R"></a>无人相、<a id="a-9S"></a>无寿者相，<a id="a-9T"></a>无相亦非无相。<a id="a-9U"></a>何以故？<a id="a-9V"></a>须菩提，<a id="a-9W"></a>我于往昔节节支解时，<a id="a-9X"></a>若有我相、<a id="a-9Y"></a>众生相、<a id="a-9Z"></a>人相、<a id="a-9a"></a>寿者相，<a id="a-9b"></a>应生瞋恨。</p>
  <p id="a9c">“须菩提，<a id="a-9d"></a>又念过去，<a id="a-9e"></a>于五百世作忍辱仙人，<a id="a-9f"></a>于尔所世无我相、<a id="a-9g"></a>无众生相、<a id="a-9h"></a>无人相、<a id="a-9i"></a>无寿者相。</p>
  <p id="a9j">“是故，<a id="a-9k"></a>须菩提，<a id="a-9l"></a>菩萨应离一切相发阿耨多罗三藐三菩提心。<a id="a-9m"></a>何以故？<a id="a-9n"></a>若心有住，<a id="a-9o"></a>则为非住。<a id="a-9p"></a>不应住色生心，<a id="a-9q"></a>不应住声、<a id="a-9r"></a>香、<a id="a-9s"></a>味、<a id="a-9t"></a>触、<a id="a-9u"></a>法生心，<a id="a-9v"></a>应生无所住心。<a id="a-9w"></a>是故佛说，<a id="a-9x"></a>菩萨心不住色布施。<a id="a-9y"></a>须菩提，<a id="a-9z"></a>菩萨为利益一切众生，<a id="a-A0"></a>应如是布施。<a id="a-A1"></a>”</p>
  <p id="aA2">须菩提言：<a id="a-A3"></a>“世尊，<a id="a-A4"></a>一切众生相，<a id="a-A5"></a>即是非相。<a id="a-A6"></a>何以故？<a id="a-A7"></a>如来说一切众生，<a id="a-A8"></a>即非众生。<a id="a-A9"></a>”</p>
  <p id="aAA">“须菩提，<a id="a-AB"></a>如来是真语者、<a id="a-AC"></a>实语者、<a id="a-AD"></a>如语者、<a id="a-AE"></a>不异语者。<a id="a-AF"></a>须菩提，<a id="a-AG"></a>如来所得法、<a id="a-AH"></a>所说法，<a id="a-AI"></a>无实无妄语。</p>
  <p data-pb></p>
  <h2 id="aAJ">真如分第八</h2>
  <p id="aAK">“须菩提，<a id="a-AL"></a>譬如有人入暗，<a id="a-AM"></a>则无所见；<a id="a-AN"></a>若菩萨心住于事而行布施，<a id="a-AO"></a>亦复如是。<a id="a-AP"></a>须菩提，<a id="a-AQ"></a>譬如人有目，<a id="a-AR"></a>夜分已尽，<a id="a-AS"></a>日光明照，<a id="a-AT"></a>见种种色；<a id="a-AU"></a>若菩萨不住于事行于布施，<a id="a-AV"></a>亦复如是。</p>
  <p id="aAW">“复次，<a id="a-AX"></a>须菩提，<a id="a-AY"></a>若有善男子、<a id="a-AZ"></a>善女人，<a id="a-Aa"></a>能于此法门受持读诵修行，<a id="a-Ab"></a>则为如来以佛智慧，<a id="a-Ac"></a>悉知是人，<a id="a-Ad"></a>悉见是人，<a id="a-Ae"></a>悉觉是人，<a id="a-Af"></a>皆得成就无量无边功德聚。</p>
  <p id="aAg">“须菩提，<a id="a-Ah"></a>若有善男子、<a id="a-Ai"></a>善女人，<a id="a-Aj"></a>初日分以恒河沙等身布施，<a id="a-Ak"></a>中日分复以恒河沙等身布施，<a id="a-Al"></a>后日分复以恒河沙等身布施，<a id="a-Am"></a>如是舍恒河沙等无量身，<a id="a-An"></a>如是百千万亿那由他劫以身布施；<a id="a-Ao"></a>若复有人闻此法门信心不谤，<a id="a-Ap"></a>其福胜彼无量阿僧祇，<a id="a-Aq"></a>何况书写、<a id="a-Ar"></a>受持读诵、<a id="a-As"></a>修行、<a id="a-At"></a>为人广说！</p>
  <p data-pb></p>
  <h2 id="aAu">利益分第九</h2>
  <p id="aAv">“须菩提，<a id="a-Aw"></a>以要言之，<a id="a-Ax"></a>是经有不可思议、<a id="a-Ay"></a>不可称量无边功德。<a id="a-Az"></a>此法门如来为发大乘者说，<a id="a-B0"></a>为发最上乘者说。<a id="a-B1"></a>若有人能受持读诵修行此经，<a id="a-B2"></a>广为人说，<a id="a-B3"></a>如来悉知是人，<a id="a-B4"></a>悉见是人，<a id="a-B5"></a>皆成就不可思议、<a id="a-B6"></a>不可称、<a id="a-B7"></a>无有边无量功德聚。<a id="a-B8"></a>如是人等，<a id="a-B9"></a>则为荷担如来阿耨多罗三藐三菩提。<a id="a-BA"></a>何以故？<a id="a-BB"></a>须菩提，<a id="a-BC"></a>若乐小法者，<a id="a-BD"></a>则于此经不能受持读诵、<a id="a-BE"></a>修行、<a id="a-BF"></a>为人解说。<a id="a-BG"></a>若有我见、<a id="a-BH"></a>众生见、<a id="a-BI"></a>人见、<a id="a-BJ"></a>寿者见，<a id="a-BK"></a>于此法门能受持读诵修行为人解说者，<a id="a-BL"></a>无有是处。</p>
  <p id="aBM">“须菩提，<a id="a-BN"></a>在在处处若有此经，<a id="a-BO"></a>一切世间天、<a id="a-BP"></a>人、<a id="a-BQ"></a>阿修罗所应供养。<a id="a-BR"></a>当知此处则为是塔，<a id="a-BS"></a>皆应恭敬作礼围绕，<a id="a-BT"></a>以诸华香而散其处。</p>
  <p id="aBU">“复次，<a id="a-BV"></a>须菩提，<a id="a-BW"></a>若善男子、<a id="a-BX"></a>善女人受持读诵此经，<a id="a-BY"></a>为人轻贱。<a id="a-BZ"></a>何以故？<a id="a-Ba"></a>是人先世罪业应堕恶道，<a id="a-Bb"></a>以今世人轻贱故，<a id="a-Bc"></a>先世罪业则为消灭，<a id="a-Bd"></a>当得阿耨多罗三藐三菩提。</p>
  <p id="aBe">“须菩提，<a id="a-Bf"></a>我念过去无量阿僧祇阿僧祇劫，<a id="a-Bg"></a>于燃灯佛前得值八十四亿那由他百千万诸佛，<a id="a-Bh"></a>我皆亲承供养无空过者。<a id="a-Bi"></a>须菩提，<a id="a-Bj"></a>如是无量诸佛，<a id="a-Bk"></a>我皆亲承供养无空过者。<a id="a-Bl"></a>若复有人于后世末世，<a id="a-Bm"></a>能受持读诵修行此经所得功德，<a id="a-Bn"></a>我所供养诸佛功德，<a id="a-Bo"></a>于彼百分不及一，<a id="a-Bp"></a>千万亿分乃至算数譬喻所不能及。</p>
  <p id="aBq">“须菩提，<a id="a-Br"></a>若有善男子、<a id="a-Bs"></a>善女人于后世末世，<a id="a-Bt"></a>有受持读诵修行此经所得功德，<a id="a-Bu"></a>若我具说者，<a id="a-Bv"></a>或有人闻，<a id="a-Bw"></a>心则狂乱疑惑不信。<a id="a-Bx"></a>须菩提，<a id="a-By"></a>当知是法门不可思议，<a id="a-Bz"></a>果报亦不可思议。<a id="a-C0"></a>”</p>
  <p data-pb></p>
  <h2 id="aC1">断疑分第十</h2>
  <p id="aC2">尔时，<a id="a-C3"></a>须菩提白佛言：<a id="a-C4"></a>“世尊，<a id="a-C5"></a>云何菩萨发阿耨多罗三藐三菩提心？<a id="a-C6"></a>云何住？<a id="a-C7"></a>云何修行？<a id="a-C8"></a>云何降伏其心？<a id="a-C9"></a>”</p>
  <p id="aCA">佛告须菩提：<a id="a-CB"></a>“菩萨发阿耨多罗三藐三菩提心者，<a id="a-CC"></a>当生如是心：<a id="a-CD"></a>‘我应灭度一切众生令入无余涅槃界，<a id="a-CE"></a>如是灭度一切众生已，<a id="a-CF"></a>而无一众生实灭度者。<a id="a-CG"></a>’何以故？<a id="a-CH"></a>须菩提，<a id="a-CI"></a>若菩萨有众生相、<a id="a-CJ"></a>人相、<a id="a-CK"></a>寿者相，<a id="a-CL"></a>则非菩萨。<a id="a-CM"></a>何以故？<a id="a-CN"></a>须菩提，<a id="a-CO"></a>实无有法名为菩萨发阿耨多罗三藐三菩提心者。</p>
  <p id="aCP">“须菩提，<a id="a-CQ"></a>于意云何？<a id="a-CR"></a>如来于燃灯佛所，<a id="a-CS"></a>有法得阿耨多罗三藐三菩提不？<a id="a-CT"></a>”</p>
  <p id="aCU">须菩提白佛言：<a id="a-CV"></a>“不也，<a id="a-CW"></a>世尊。<a id="a-CX"></a>如我解佛所说义，<a id="a-CY"></a>佛于燃灯佛所，<a id="a-CZ"></a>无有法得阿耨多罗三藐三菩提。<a id="a-Ca"></a>”</p>
  <p id="aCb">佛言：<a id="a-Cc"></a>“如是，<a id="a-Cd"></a>如是，<a id="a-Ce"></a>须菩提，<a id="a-Cf"></a>实无有法如来于燃灯佛所得阿耨多罗三藐三菩提。<a id="a-Cg"></a>须菩提，<a id="a-Ch"></a>若有法如来得阿耨多罗三藐三菩提者，<a id="a-Ci"></a>燃灯佛则不与我受记：<a id="a-Cj"></a>‘汝于来世当得作佛，<a id="a-Ck"></a>号释迦牟尼。<a id="a-Cl"></a>’以实无有法得阿耨多罗三藐三菩提，<a id="a-Cm"></a>是故燃灯佛与我受记，<a id="a-Cn"></a>作如是言：<a id="a-Co"></a>‘摩那婆，<a id="a-Cp"></a>汝于来世当得作佛，<a id="a-Cq"></a>号释迦牟尼。<a id="a-Cr"></a>’何以故？<a id="a-Cs"></a>须菩提，<a id="a-Ct"></a>言如来者即实真如。<a id="a-Cu"></a>须菩提，<a id="a-Cv"></a>若有人言‘如来得阿耨多罗三藐三菩提’者，<a id="a-Cw"></a>是人不实语。<a id="a-Cx"></a>须菩提，<a id="a-Cy"></a>实无有法佛得阿耨多罗三藐三菩提。<a id="a-Cz"></a>须菩提，<a id="a-D0"></a>如来所得阿耨多罗三藐三菩提，<a id="a-D1"></a>于是中不实不妄语，<a id="a-D2"></a>是故如来说一切法皆是佛法。<a id="a-D3"></a>须菩提，<a id="a-D4"></a>所言一切法一切法者，<a id="a-D5"></a>即非一切法，<a id="a-D6"></a>是故名一切法。</p>
  <p id="aD7">“须菩提，<a id="a-D8"></a>譬如有人，<a id="a-D9"></a>其身妙大。<a id="a-DA"></a>”</p>
  <p id="aDB">须菩提言：<a id="a-DC"></a>“世尊，<a id="a-DD"></a>如来说人身妙大，<a id="a-DE"></a>则非大身，<a id="a-DF"></a>是故如来说名大身。<a id="a-DG"></a>”</p>
  <p id="aDH">佛言：<a id="a-DI"></a>“须菩提，<a id="a-DJ"></a>菩萨亦如是，<a id="a-DK"></a>若作是言‘我当灭度无量众生’，<a id="a-DL"></a>则非菩萨。<a id="a-DM"></a>”</p>
  <p id="aDN">佛言：<a id="a-DO"></a>“须菩提，<a id="a-DP"></a>于意云何？<a id="a-DQ"></a>颇有实法名为菩萨不？<a id="a-DR"></a>”</p>
  <p id="aDS">须菩提言：<a id="a-DT"></a>“不也，<a id="a-DU"></a>世尊。<a id="a-DV"></a>实无有法名为菩萨，<a id="a-DW"></a>是故佛说一切法无众生、<a id="a-DX"></a>无人、<a id="a-DY"></a>无寿者。<a id="a-DZ"></a>”</p>
  <p id="aDa">“须菩提，<a id="a-Db"></a>若菩萨作是言‘我庄严佛国土’，<a id="a-Dc"></a>是不名菩萨。<a id="a-Dd"></a>何以故？<a id="a-De"></a>如来说庄严佛土庄严佛土者，<a id="a-Df"></a>即非庄严，<a id="a-Dg"></a>是名庄严佛国土。<a id="a-Dh"></a>须菩提，<a id="a-Di"></a>若菩萨通达无我无我法者，<a id="a-Dj"></a>如来说名真实菩萨。</p>
  <p id="aDk">“须菩提，<a id="a-Dl"></a>于意云何？<a id="a-Dm"></a>如来有肉眼不？<a id="a-Dn"></a>”</p>
  <p id="aDo">须菩提言：<a id="a-Dp"></a>“如是，<a id="a-Dq"></a>世尊，<a id="a-Dr"></a>如来有肉眼。<a id="a-Ds"></a>”</p>
  <p id="aDt">佛言：<a id="a-Du"></a>“须菩提，<a id="a-Dv"></a>于意云何？<a id="a-Dw"></a>如来有天眼不？<a id="a-Dx"></a>”</p>
  <p id="aDy">须菩提言：<a id="a-Dz"></a>“如是，<a id="a-E0"></a>世尊，<a id="a-E1"></a>如来有天眼。<a id="a-E2"></a>”</p>
  <p id="aE3">佛言：<a id="a-E4"></a>“须菩提，<a id="a-E5"></a>于意云何？<a id="a-E6"></a>如来有慧眼不？<a id="a-E7"></a>”</p>
  <p id="aE8">须菩提言：<a id="a-E9"></a>“如是，<a id="a-EA"></a>世尊，<a id="a-EB"></a>如来有慧眼。<a id="a-EC"></a>”</p>
  <p id="aED">佛言：<a id="a-EE"></a>“须菩提，<a id="a-EF"></a>于意云何？<a id="a-EG"></a>如来有法眼不？<a id="a-EH"></a>”</p>
  <p id="aEI">须菩提言：<a id="a-EJ"></a>“如是，<a id="a-EK"></a>世尊，<a id="a-EL"></a>如来有法眼。<a id="a-EM"></a>”</p>
  <p id="aEN">佛言：<a id="a-EO"></a>“须菩提，<a id="a-EP"></a>于意云何？<a id="a-EQ"></a>如来有佛眼不？<a id="a-ER"></a>”</p>
  <p id="aES">须菩提言：<a id="a-ET"></a>“如是，<a id="a-EU"></a>世尊，<a id="a-EV"></a>如来有佛眼。<a id="a-EW"></a>”</p>
  <p id="aEX">佛言：<a id="a-EY"></a>“须菩提，<a id="a-EZ"></a>于意云何？<a id="a-Ea"></a>如恒河中所有沙，<a id="a-Eb"></a>佛说是沙不？<a id="a-Ec"></a>”</p>
  <p id="aEd">须菩提言：<a id="a-Ee"></a>“如是，<a id="a-Ef"></a>世尊，<a id="a-Eg"></a>如来说是沙。<a id="a-Eh"></a>”</p>
  <p id="aEi">佛言：<a id="a-Ej"></a>“须菩提，<a id="a-Ek"></a>于意云何？<a id="a-El"></a>如一恒河中所有沙，<a id="a-Em"></a>有如是等恒河，<a id="a-En"></a>是诸恒河所有沙数佛世界，<a id="a-Eo"></a>如是世界宁为多不？<a id="a-Ep"></a>”</p>
  <p id="aEq">须菩提言：<a id="a-Er"></a>“彼世界甚多，<a id="a-Es"></a>世尊。<a id="a-Et"></a>”</p>
  <p id="aEu">佛言：<a id="a-Ev"></a>“须菩提，<a id="a-Ew"></a>尔所世界中所有众生若干种心住，<a id="a-Ex"></a>如来悉知。<a id="a-Ey"></a>何以故？<a id="a-Ez"></a>如来说诸心住，<a id="a-F0"></a>皆为非心住，<a id="a-F1"></a>是名为心住。<a id="a-F2"></a>何以故？<a id="a-F3"></a>须菩提，<a id="a-F4"></a>过去心不可得，<a id="a-F5"></a>现在心不可得，<a id="a-F6"></a>未来心不可得。</p>
  <p id="aF7">“须菩提，<a id="a-F8"></a>于意云何？<a id="a-F9"></a>若有人以满三千大千世界七宝持用布施，<a id="a-FA"></a>是善男子、<a id="a-FB"></a>善女人以是因缘得福多不？<a id="a-FC"></a>”</p>
  <p id="aFD">须菩提言：<a id="a-FE"></a>“如是，<a id="a-FF"></a>世尊，<a id="a-FG"></a>此人以是因缘得福甚多。<a id="a-FH"></a>”</p>
  <p id="aFI">佛言：<a id="a-FJ"></a>“如是，<a id="a-FK"></a>如是，<a id="a-FL"></a>须菩提，<a id="a-FM"></a>彼善男子、<a id="a-FN"></a>善女人以是因缘得福德聚多。<a id="a-FO"></a>须菩提，<a id="a-FP"></a>若福德聚有实，<a id="a-FQ"></a>如来则不说福德聚福德聚。</p>
  <p id="aFR">“须菩提，<a id="a-FS"></a>于意云何？<a id="a-FT"></a>佛可以具足色身见不？<a id="a-FU"></a>”</p>
  <p id="aFV">须菩提言：<a id="a-FW"></a>“不也，<a id="a-FX"></a>世尊。<a id="a-FY"></a>如来不应以色身见。<a id="a-FZ"></a>何以故？<a id="a-Fa"></a>如来说具足色身，<a id="a-Fb"></a>即非具足色身，<a id="a-Fc"></a>是故如来说名具足色身。<a id="a-Fd"></a>”</p>
  <p id="aFe">佛言：<a id="a-Ff"></a>“须菩提，<a id="a-Fg"></a>于意云何？<a id="a-Fh"></a>如来可以具足诸相见不？<a id="a-Fi"></a>”</p>
  <p id="aFj">须菩提言：<a id="a-Fk"></a>“不也，<a id="a-Fl"></a>世尊。<a id="a-Fm"></a>如来不应以具足诸相见。<a id="a-Fn"></a>何以故？<a id="a-Fo"></a>如来说诸相具足，<a id="a-Fp"></a>即非具足，<a id="a-Fq"></a>是故如来说名诸相具足。<a id="a-Fr"></a>”</p>
  <p id="aFs">佛言：<a id="a-Ft"></a>“须菩提，<a id="a-Fu"></a>于意云何？<a id="a-Fv"></a>汝谓如来作是念‘我当有所说法’耶？<a id="a-Fw"></a>须菩提，<a id="a-Fx"></a>莫作是念。<a id="a-Fy"></a>何以故？<a id="a-Fz"></a>若人言‘如来有所说法’，<a id="a-G0"></a>即为谤佛，<a id="a-G1"></a>不能解我所说故。<a id="a-G2"></a>何以故？<a id="a-G3"></a>须菩提，<a id="a-G4"></a>如来说法说法者，<a id="a-G5"></a>无法可说，<a id="a-G6"></a>是名说法。<a id="a-G7"></a>”</p>
  <p id="aG8">尔时，<a id="a-G9"></a>慧命须菩提白佛言：<a id="a-GA"></a>“世尊，<a id="a-GB"></a>颇有众生于未来世闻说是法，<a id="a-GC"></a>生信心不？<a id="a-GD"></a>”</p>
  <p id="aGE">佛言：<a id="a-GF"></a>“须菩提，<a id="a-GG"></a>彼非众生，<a id="a-GH"></a>非不众生。<a id="a-GI"></a>何以故？<a id="a-GJ"></a>须菩提，<a id="a-GK"></a>众生众生者，<a id="a-GL"></a>如来说非众生，<a id="a-GM"></a>是名众生。<a id="a-GN"></a>”</p>
  <p id="aGO">佛言：<a id="a-GP"></a>“须菩提，<a id="a-GQ"></a>于意云何？<a id="a-GR"></a>如来得阿耨多罗三藐三菩提耶？<a id="a-GS"></a>”</p>
  <p id="aGT">须菩提言：<a id="a-GU"></a>“不也，<a id="a-GV"></a>世尊，<a id="a-GW"></a>世尊无有少法如来得阿耨多罗三藐三菩提。<a id="a-GX"></a>”</p>
  <p id="aGY">佛言：<a id="a-GZ"></a>“如是，<a id="a-Ga"></a>如是，<a id="a-Gb"></a>须菩提，<a id="a-Gc"></a>我于阿耨多罗三藐三菩提，<a id="a-Gd"></a>乃至无有少法可得，<a id="a-Ge"></a>是名阿耨多罗三藐三菩提。</p>
  <p id="aGf">“复次，<a id="a-Gg"></a>须菩提，<a id="a-Gh"></a>是法平等，<a id="a-Gi"></a>无有高下，<a id="a-Gj"></a>是名阿耨多罗三藐三菩提。<a id="a-Gk"></a>以无众生、<a id="a-Gl"></a>无人、<a id="a-Gm"></a>无寿者，<a id="a-Gn"></a>得平等阿耨多罗三藐三菩提，<a id="a-Go"></a>一切善法得阿耨多罗三藐三菩提。<a id="a-Gp"></a>须菩提，<a id="a-Gq"></a>所言善法善法者，<a id="a-Gr"></a>如来说非善法，<a id="a-Gs"></a>是名善法。</p>
  <p id="aGt">“须菩提，<a id="a-Gu"></a>三千大千世界中所有诸须弥山王，<a id="a-Gv"></a>如是等七宝聚，<a id="a-Gw"></a>有人持用布施；<a id="a-Gx"></a>若人以此般若波罗蜜经乃至四句偈等，<a id="a-Gy"></a>受持读诵，<a id="a-Gz"></a>为他人说，<a id="a-H0"></a>于前福德百分不及一，<a id="a-H1"></a>千分不及一，<a id="a-H2"></a>百千万分不及一，<a id="a-H3"></a>歌罗分不及一，<a id="a-H4"></a>数分不及一，<a id="a-H5"></a>优波尼沙陀分不及一，<a id="a-H6"></a>乃至算数譬喻所不能及。</p>
  <p id="aH7">“须菩提，<a id="a-H8"></a>于意云何？<a id="a-H9"></a>汝谓如来作是念‘我度众生’耶？<a id="a-HA"></a>须菩提，<a id="a-HB"></a>莫作是念！<a id="a-HC"></a>何以故？<a id="a-HD"></a>实无有众生如来度者。<a id="a-HE"></a>”</p>
  <p id="aHF">佛言：<a id="a-HG"></a>“须菩提，<a id="a-HH"></a>若有实众生如来度者，<a id="a-HI"></a>如来则有我、<a id="a-HJ"></a>人、<a id="a-HK"></a>众生、<a id="a-HL"></a>寿者相。<a id="a-HM"></a>须菩提，<a id="a-HN"></a>如来说有我者，<a id="a-HO"></a>则非有我，<a id="a-HP"></a>而毛道凡夫生者以为有我。<a id="a-HQ"></a>须菩提，<a id="a-HR"></a>毛道凡夫生者，<a id="a-HS"></a>如来说名非生，<a id="a-HT"></a>是故言毛道凡夫生。</p>
  <p id="aHU">“须菩提，<a id="a-HV"></a>于意云何？<a id="a-HW"></a>可以相成就得见如来不？<a id="a-HX"></a>”</p>
  <p id="aHY">须菩提言：<a id="a-HZ"></a>“如我解如来所说义，<a id="a-Ha"></a>不以相成就得见如来。<a id="a-Hb"></a>”</p>
  <p id="aHc">佛言：<a id="a-Hd"></a>“如是，<a id="a-He"></a>如是，<a id="a-Hf"></a>须菩提，<a id="a-Hg"></a>不以相成就得见如来。<a id="a-Hh"></a>”</p>
  <p id="aHi">佛言：<a id="a-Hj"></a>“须菩提，<a id="a-Hk"></a>若以相成就观如来者，<a id="a-Hl"></a>转轮圣王应是如来，<a id="a-Hm"></a>是故非以相成就得见如来。<a id="a-Hn"></a>”</p>
  <p id="aHo">尔时，<a id="a-Hp"></a>世尊而说偈言：</p>
  <p id="aHq">“若以色见我，<a id="a-Hr"></a>以音声求我，</p>
  <p id="aHs">是人行邪道，<a id="a-Ht"></a>不能见如来。</p>
  <p id="aHu">彼如来妙体，<a id="a-Hv"></a>即法身诸佛，</p>
  <p id="aHw">法体不可见，<a id="a-Hx"></a>彼识不能知。</p>
  <p id="aHy">“须菩提，<a id="a-Hz"></a>于意云何？<a id="a-I0"></a>如来可以相成就得阿耨多罗三藐三菩提耶？<a id="a-I1"></a>须菩提，<a id="a-I2"></a>莫作是念‘如来以相成就得阿耨多罗三藐三菩提’！</p>
  <p id="aI3">“须菩提，<a id="a-I4"></a>汝若作是念‘菩萨发阿耨多罗三藐三菩提心者，<a id="a-I5"></a>说诸法断灭相’，<a id="a-I6"></a>须菩提，<a id="a-I7"></a>莫作是念‘菩萨发阿耨多罗三藐三菩提心，<a id="a-I8"></a>说诸法断灭相’！<a id="a-I9"></a>何以故？<a id="a-IA"></a>菩萨摩诃萨发阿耨多罗三藐三菩提心者，<a id="a-IB"></a>于法不说断灭相 故。</p>
  <p id="aIC">“须菩提，<a id="a-ID"></a>若善男子、<a id="a-IE"></a>善女人以满恒河沙等世界七宝持用布施；<a id="a-IF"></a>若有菩萨知一切法无我，<a id="a-IG"></a>得无生法忍，<a id="a-IH"></a>此功德胜前所得福德。<a id="a-II"></a>须菩提，<a id="a-IJ"></a>以诸菩萨不取福德故。<a id="a-IK"></a>”</p>
  <p id="aIL">须菩提白佛言：<a id="a-IM"></a>“世尊，<a id="a-IN"></a>菩萨不取福德？<a id="a-IO"></a>”</p>
  <p id="aIP">佛言：<a id="a-IQ"></a>“须菩提，<a id="a-IR"></a>菩萨受福德，<a id="a-IS"></a>不取福德，<a id="a-IT"></a>是故菩萨取福德。</p>
  <p id="aIU">“须菩提，<a id="a-IV"></a>若有人言：<a id="a-IW"></a>‘如来若去、<a id="a-IX"></a>若来、<a id="a-IY"></a>若住、<a id="a-IZ"></a>若坐、<a id="a-Ia"></a>若卧。<a id="a-Ib"></a>’是人不解我所说义。<a id="a-Ic"></a>何以故？<a id="a-Id"></a>如来者，<a id="a-Ie"></a>无所至去，<a id="a-If"></a>无所从来，<a id="a-Ig"></a>故名如来。</p>
  <p id="aIh">“须菩提，<a id="a-Ii"></a>若善男子、<a id="a-Ij"></a>善女人，<a id="a-Ik"></a>以三千大千世界微尘，<a id="a-Il"></a>复以尔许微尘世界碎为微尘阿僧祇。<a id="a-Im"></a>须菩提，<a id="a-In"></a>于意云何？<a id="a-Io"></a>是微尘众，<a id="a-Ip"></a>宁为多不？<a id="a-Iq"></a>”</p>
  <p id="aIr">须菩提言：<a id="a-Is"></a>“彼微尘众甚多，<a id="a-It"></a>世尊。<a id="a-Iu"></a>何以故？<a id="a-Iv"></a>若是微尘众实有者，<a id="a-Iw"></a>佛则不说是微尘众。<a id="a-Ix"></a>何以故？<a id="a-Iy"></a>佛说微尘众，<a id="a-Iz"></a>则非微尘众，<a id="a-J0"></a>是故佛说微尘众。<a id="a-J1"></a>世尊，<a id="a-J2"></a>如来所说三千大千世界，<a id="a-J3"></a>则非世界，<a id="a-J4"></a>是故佛说三千大千世界。<a id="a-J5"></a>何以故？<a id="a-J6"></a>若世界实有者，<a id="a-J7"></a>则是一合相。<a id="a-J8"></a>如来说一合相，<a id="a-J9"></a>则非一合相，<a id="a-JA"></a>是故佛说一合相。<a id="a-JB"></a>”</p>
  <p id="aJC">佛言：<a id="a-JD"></a>“须菩提，<a id="a-JE"></a>一合相者，<a id="a-JF"></a>则是不可说，<a id="a-JG"></a>但凡夫之人贪著其事。</p>
  <p id="aJH">“何以故？<a id="a-JI"></a>须菩提，<a id="a-JJ"></a>若人如是言：<a id="a-JK"></a>‘佛说我见、<a id="a-JL"></a>人见、<a id="a-JM"></a>众生见、<a id="a-JN"></a>寿者见’。<a id="a-JO"></a>须菩提，<a id="a-JP"></a>于意云何？<a id="a-JQ"></a>是人所说为正语不？<a id="a-JR"></a>”</p>
  <p id="aJS">须菩提言：<a id="a-JT"></a>“不也，<a id="a-JU"></a>世尊。<a id="a-JV"></a>何以故？<a id="a-JW"></a>世尊，<a id="a-JX"></a>如来说我见、<a id="a-JY"></a>人见、<a id="a-JZ"></a>众生见、<a id="a-Ja"></a>寿者见，<a id="a-Jb"></a>即非我见、<a id="a-Jc"></a>人见、<a id="a-Jd"></a>众生见、<a id="a-Je"></a>寿者见，<a id="a-Jf"></a>是名我见、<a id="a-Jg"></a>人见、<a id="a-Jh"></a>众生见、<a id="a-Ji"></a>寿者见。<a id="a-Jj"></a>”</p>
  <p id="aJk">“须菩提，<a id="a-Jl"></a>菩萨发阿耨多罗三藐三菩提心者，<a id="a-Jm"></a>于一切法应如是知，<a id="a-Jn"></a>如是见，<a id="a-Jo"></a>如是信，<a id="a-Jp"></a>如是不住法相。<a id="a-Jq"></a>何以故？<a id="a-Jr"></a>须菩提，<a id="a-Js"></a>所言法相法相者，<a id="a-Jt"></a>如来说即非法相，<a id="a-Ju"></a>是名法相。</p>
  <p id="aJv">“须菩提，<a id="a-Jw"></a>若有菩萨摩诃萨，<a id="a-Jx"></a>以满无量阿僧祇世界七宝持用布施。<a id="a-Jy"></a>若有善男子、<a id="a-Jz"></a>善女人发菩萨心者，<a id="a-K0"></a>于此般若波罗蜜经乃至四句偈等，<a id="a-K1"></a>受持读诵，<a id="a-K2"></a>为他人说，<a id="a-K3"></a>其福胜彼无量阿僧祇。<a id="a-K4"></a>云何为人演说？<a id="a-K5"></a>而不名说，<a id="a-K6"></a>是名为说。<a id="a-K7"></a>”</p>
  <p id="aK8">尔时，<a id="a-K9"></a>世尊而说偈言:</p>
  <p data-pb></p>
  <h2 id="aKA">不住道分第十一</h2>
  <p id="aKB">“一切有为法，<a id="a-KC"></a>如星翳灯幻，</p>
  <p id="aKD">露泡梦电云，<a id="a-KE"></a>应作如是观。<a id="a-KF"></a>”</p>
  <p id="aKG"></p>
  <p data-pb></p>
  <h2 id="aKH">流通分第十二</h2>
  <p id="aKI">佛说是经已，<a id="a-KJ"></a>长老须菩提及诸比丘、<a id="a-KK"></a>比丘尼、<a id="a-KL"></a>优婆塞、<a id="a-KM"></a>优婆夷、<a id="a-KN"></a>菩萨摩诃萨，<a id="a-KO"></a>一切世间天、<a id="a-KP"></a>人、<a id="a-KQ"></a>阿修罗、<a id="a-KR"></a>乾闼婆等，<a id="a-KS"></a>闻佛所说，<a id="a-KT"></a>皆大欢喜，<a id="a-KU"></a>信受奉行。</p>
 </body>
</html>