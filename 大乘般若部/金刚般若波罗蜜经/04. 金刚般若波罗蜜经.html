<!DOCTYPE html>
<html>
<head>
  <meta charset="utf-8"/>
  <meta name="author" content="鸠摩罗什/姚秦"/>
  <meta name="author" content="菩提流支"/>
  <meta name="author" content="真谛"/>
  <meta name="library" content="龙藏"/>
  <meta name="catalog" content="龙藏/大乘般若部"/>
  <title>金刚般若波罗蜜经</title>
</head>
<body>
  <h1 class="head">金刚般若波罗蜜经</h1>
  <h2>陈天竺三藏法师真谛译</h2>
  <p>如是我闻：一时，佛婆伽婆住舍卫国只陀树林给孤独园，与大比丘众千二百五十人俱。</p>
  <p>尔时，世尊于日前分，著衣持钵，入舍卫大国而行乞食。于其国中次第行已，还至本处。饭食事讫，于中后时，收衣钵，洗足已，如常敷座，跏趺安坐，端身而住，正念现前。</p>
  <p>时，诸比丘俱往佛所，至佛所已，顶礼佛足，右绕三匝，却坐一面。</p>
  <p>尔时，净命须菩提于大众中共坐聚集。时，净命须菩提即从座起，偏袒右肩，顶礼佛足，右膝著地，向佛合掌而白佛言：“希有，世尊！如来、应供、正遍觉知，善护念诸菩萨摩诃萨，由无上利益故；善付嘱诸菩萨摩诃萨，由无上教故。世尊，若善男子、善女人发阿耨多罗三藐三菩提心，行菩萨乘，云何应住？云何修行？云何发起菩萨心？”</p>
  <p>净命须菩提作是问已，尔时，世尊告须菩提：“须菩提，善哉！善哉！如是，善男子，如来善护念诸菩萨摩诃萨，无上利益故；善付嘱诸菩萨摩诃萨，无上教故。须菩提，是故汝今一心谛听，恭敬善思念之，我今当为汝说。如菩萨发菩提心行菩萨乘，如是应住，如是修行，如是发心。”</p>
  <p>须菩提言：“唯然，世尊！”</p>
  <p>佛告须菩提：“须菩提，善男子、善女人发菩提心行菩萨乘，应如是发心：‘所有一切众生类摄——若卵生、若胎生、若湿生、若化生、若有色、若无色、若有想、若无想、若非有想若非无想，乃至众生界及假名说，如是众生我皆安置于无余涅槃。如是涅槃无量众生已，无一众生被涅槃者。’何以故？须菩提，若菩萨有众生想，即不应说名为菩萨。何以故？须菩提，一切菩萨无我想、众生想、寿者想、受者想。</p>
  <p>“复次，须菩提，菩萨不著己类而行布施，不著所余行于布施，不著色、声、香、味、触、法应行布施。须菩提，菩萨应如是行施不著相想。何以故？须菩提，若菩萨无执著心行于布施，是福德聚不可数量。</p>
  <p>“须菩提，汝意云何？东方虚空可数量不？”</p>
  <p>须菩提言：“不可，世尊。”</p>
  <p>佛言：“如是，须菩提，南西北方、四维、上下，十方虚空可数量不？”</p>
  <p>须菩提言：“不可，世尊。”</p>
  <p>佛言：“如是，须菩提，若菩萨无执著心行于布施，是福德聚亦复如是不可数量。</p>
  <p>“须菩提，汝意云何？可以身相胜德见如来不？”</p>
  <p>“不也，世尊。何以故？如来所说身相胜德，非相胜德。”</p>
  <p>“何以故？须菩提，凡所有相，皆是虚妄；无所有相，即是真实。由相无相，应见如来。”</p>
  <p>如是说已，净命须菩提白佛言：“世尊，于今现时及未来世，颇有菩萨听闻正说如是等相此经章句，生实想不？”</p>
  <p>佛告须菩提：“莫作是说：‘于今现时及未来世，颇有菩萨听闻正说如是等相此经章句，生实想不？’何以故？须菩提，于未来世实有众生，得闻此经，能生实想。</p>
  <p>“复次，须菩提，于未来世后五百岁正法灭时，有诸菩萨摩诃萨，持戒修福及有智慧。须菩提，是诸菩萨摩诃萨非事一佛，非于一佛种诸善根，已事无量百千诸佛，已于无量百千佛所而种善根。若有善男子、善女人，听闻正说如是等相此经章句，乃至一念生实信者。须菩提，如来悉知是人，悉见是人。须菩提，是善男子、善女人生长无量福德之聚。何以故？须菩提，是诸菩萨无复我想、众生想、寿者想、受者想，是诸菩萨无法想非无法想、无想非无想。何以故？须菩提，是诸菩萨若有法想，即是我执及众生、寿者、受者执。须菩提，是故菩萨不应取法，不应取非法。为如是义故，如来说若观行人解筏喻经，法尚应舍，何况非法！”</p>
  <p>佛复告净命须菩提：“须菩提，汝意云何？如来得阿耨多罗三藐三菩提耶？如来有所说法耶？”</p>
  <p>须菩提言：“如我解佛说义，无所有法如来所得名阿耨多罗三藐三菩提，亦无有法如来所说。何以故？是法如来所说，不可取，不可言，非法，非非法。何以故？一切圣人皆以无为真如所显现故。”</p>
  <p>“须菩提，汝意云何？以三千大千世界遍满七宝，若人持用布施，是善男子、善女人因此布施生福多不？”</p>
  <p>须菩提言：“甚多，世尊！甚多，修伽陀！是善男子、善女人因此布施得福甚多。何以故？世尊，此福德聚，即非福德聚，是故如来说福德聚。”</p>
  <p>佛言：“须菩提，若善男子、善女人，以三千大千世界遍满七宝持用布施；若复有人从此经中受四句偈，为他正说显示其义，此人以是因缘，所生福德最多于彼无量无数。何以故？须菩提，如来无上菩提从此福成，诸佛世尊从此福生。何以故？须菩提，所言佛法者，即非佛法，是名佛法。</p>
  <p>“须菩提，汝意云何？须陀洹能作是念‘我得须陀洹果’不？”</p>
  <p>须菩提言：“不能，世尊。何以故？世尊，实无所有能至于流，故说须陀洹，乃至色、声、香、味、触、法亦复如是，故名须陀洹。斯陀含名一往来，实无所有能至往来，是名斯陀含。阿那含名为不来，实无所有能至不来，是名阿那含。”</p>
  <p>佛言：“须菩提，汝意云何？阿罗汉能作是念‘我得阿罗汉果’不？”</p>
  <p>须菩提言：“不能，世尊。何以故？实无所有名阿罗汉。世尊，若阿罗汉作是念‘我得阿罗汉果’，此念即是我执、众生执、寿者执、受者执。世尊、如来、阿罗诃三藐三佛陀，赞我住无诤三昧人中最为第一。世尊，我今已成阿罗汉离三有欲。世尊，我亦不作是念‘我是阿罗汉’。世尊，我若有是念‘我已得阿罗汉果’，如来则应不授我记，住无诤三昧人中须菩提善男子最为第一；实无所住，住于无诤。”</p>
  <p>佛告须菩提：“汝意云何？昔从燃灯如来、阿罗诃、三藐三佛陀所，颇有一法如来所取不？”</p>
  <p>须菩提言：“不取，世尊，实无有法昔从燃灯如来、阿罗诃、三藐三佛陀所如来所取。”</p>
  <p>佛告须菩提：“若有菩萨作如是言‘我当庄严清净佛土’，而此菩萨说虚妄言。何以故？须菩提，庄严佛土者，如来说非庄严，是故庄严清净佛土。须菩提，是故菩萨应生如是无住著心，不住色、声、香、味、触、法生心，应无所住而生其心。</p>
  <p>“须菩提，譬如有人体相胜大如须弥山。须菩提，汝意云何？如是体相为胜大不？”</p>
  <p>须菩提言：“甚大，世尊。何以故？如来说非有，名为有身。此非是有，故说有身。”</p>
  <p>佛告须菩提：“汝意云何？于恒伽江所有诸沙，如其沙数所有恒伽，诸恒伽沙宁为多不？”</p>
  <p>须菩提言：“甚多，世尊。但诸恒伽尚多无数，何况其沙！”</p>
  <p>佛言：“须菩提，我今觉汝，我今示汝。诸恒伽中所有沙数，如是沙等世界，若有善男子、善女人以七宝遍满，持施如来、应供、正遍觉知。须菩提，汝意云何？此人以是因缘得福多不？”</p>
  <p>须菩提言：“甚多，世尊！甚多，修伽陀！有人以是因缘生福甚多。”</p>
  <p>“须菩提，若善男子、善女人以七宝遍满尔所恒伽沙世界持用布施；若善男子、善女人从此经典乃至四句偈等，恭敬受持，为他正说，是人所生福德最胜于彼无量无数。</p>
  <p>“复次，须菩提，随所在处，若有人能从是经典乃至四句偈等读诵讲说，当知此处于世间中即成支提，一切人、天、阿修罗等皆应恭敬，何况有人尽能受持读诵如此经典，当知是人则与无上希有之法而共相应！是土地处，大师在中，或随有一可尊重人。”</p>
  <p>佛说是已，净命须菩提白佛言：“世尊，如是经典名号云何？我等云何奉持？”</p>
  <p>佛告须菩提：“此经名为《金刚般若波罗蜜》，以是名字汝当奉持。何以故？须菩提，是般若波罗蜜，如来说非般若波罗蜜。须菩提，汝意云何？颇有一法一佛说不？”</p>
  <p>须菩提言：“世尊，无有。无有一法一如来说。”</p>
  <p>佛告须菩提：“三千大千世界所有微尘是为多不？”</p>
  <p>须菩提言：“此世界微尘甚多，世尊！甚多，修伽陀！何以故？世尊，此诸微尘，如来说非微尘，故名微尘。此诸世界，如来说非世界，故说世界。”</p>
  <p>佛告须菩提：“汝意云何？可以三十二大人相见如来不？”</p>
  <p>须菩提言：“不可，世尊。何以故？此三十二大人相，如来说非相，故说三十二大人相。”</p>
  <p>佛告须菩提：“若有善男子、善女人，如诸恒河所有沙数如是沙等身命舍以布施；若有善男子、善女人，从此经典乃至四句偈等，恭敬受持为他正说，此人以是因缘生福多彼无量无数。”</p>
  <p>尔时，净命须菩提由法利疾即便悲泣，擦泪而言：“希有，世尊！希有，修伽陀！如此经典如来所说，我从昔来至得圣慧，未曾闻说如是经典。何以故？世尊，说般若波罗蜜，即非般若波罗蜜，故说般若波罗蜜。世尊，当知是人则与无上希有之法而共相应，闻说经时能生实想。世尊，是实想者，实非有想，是故如来说名实想。</p>
  <p>“世尊，此事于我非为希有，正说经时我生信解。世尊，于未来世若有众生，恭敬受持为他正说，当知是人则与无上希有之法而共相应。世尊，此人无复我想、众生想、寿者想、受者想。何以故？我想、众生想、寿者想、受者想，即是非想。何以故？诸佛世尊解脱诸想尽无余故。”</p>
  <p>说是言已，佛告须菩提：“如是，须菩提，如是。当知是人则与无上希有之法而共相应，是人闻说此经不惊、不怖、不畏。何以故？须菩提，此法如来所说是第一波罗蜜，此波罗蜜如来所说，无量诸佛亦如是说，是故说名第一波罗蜜。</p>
  <p>“复次，须菩提，如来忍辱波罗蜜，即非波罗蜜。何以故？须菩提，昔时我为迦陵伽王斩斫身体，骨肉虽碎，我于尔时无有我想、众生想、寿者想、受者想，无想非无想。何以故？须菩提，我于尔时若有我想、众生想、寿者想、受者想，是时则应生瞋恨想。须菩提，我忆过去五百生作大仙人名曰说忍，于尔所生中，心无我想、众生想、寿者想、受者想。是故，须菩提，菩萨摩诃萨舍离一切想，于无上菩提应发起心，不应生住色心，不应生住声、香、味、触心，不应生住法心，不应生住非法心，不应生有所住心。何以故？若心有住，则为非住，故如来说菩萨无所住心应行布施。</p>
  <p>“复次，须菩提，菩萨应如是行施，为利益一切众生，此众生想即是非想，如是一切众生，如来说即非众生。何以故？诸佛世尊远离一切想故。须菩提，如来说实，说谛，说如，说非虚妄。</p>
  <p>“复次，须菩提，是法如来所觉，是法如来所说，是法非实非虚。须菩提，譬如有人在于盲暗，如是当知菩萨堕相行堕相施。须菩提，如人有目，夜已晓时昼，日光照见种种色，如是当知菩萨不堕于相行无相施。</p>
  <p>“复次，须菩提，于未来世，若有善男子、善女人受持读诵教他修行，为他正说如是经典，如来悉知是人，悉见是人，生长无量福德之聚。</p>
  <p>“复次，须菩提，若有善男子、善女人，于日前分布施身命，如上所说诸河沙数，于日中分布施身命，于日后分布施身命，皆如上说诸河沙数，如是无量百千万亿劫以身命布施；若复有人闻此经典不起诽谤，以是因缘生福多彼无数无量，何况有人书写、受持读诵、教他修行、为人广说！</p>
  <p>“复次，须菩提，如是经典不可思量无能与等，如来但为怜愍利益能行无上乘人及行无等乘人说。若复有人于未来世受持读诵，教他修行正说是经，如来悉知是人，悉见是人，与无数无量不可思议无等福聚而共相应，如是等人由我身分则能荷负无上菩提。何以故？须菩提，如是经典若不愿乐人，及我见、众生见、寿者见、受者见如此等人，能听、能修、读诵、教他正说，无有是处。</p>
  <p>“复次，须菩提，随所在处显说此经，一切世间天、人、阿修罗等皆应供养，作礼右绕，当知此处于世间中即成支提。</p>
  <p>“须菩提，若有善男子、善女人，受持读诵，教他修行，正说如是等经，此人现身受轻贱等。若过去世中所造恶业，应感生后恶道果报，以于现身受轻苦故，先世罪业及苦果报则为消灭，当得阿耨多罗三藐三菩提。</p>
  <p>“须菩提，我忆往昔从燃灯如来、阿罗诃、三藐三佛陀，后八万四千百千俱胝诸佛如来已成佛竟，我皆承事供养恭敬无空过者。若复有人于后末世五百岁时，受持读诵，教他修行，正说此经，须菩提，此人所生福德之聚，以我往昔承事供养诸佛如来所得功德，比此功德百分不及一，千万亿分不及一，穷于算数不及其一，乃至威力品类相应譬喻所不能及。</p>
  <p>“须菩提，若善男子、善女人于后末世，受持读诵如此等经，所得功德我若具说，若有善男子、善女人谛听忆持尔所福聚，或心迷乱及以颠狂。</p>
  <p>“复次，须菩提，如是经典不可思议，若人修行及得果报亦不可思议。”</p>
  <p>尔时，须菩提白佛言：“世尊，善男子、善女人发阿耨多罗三藐三菩提心，行菩萨乘，云何应住？云何修行？云何发起菩萨心？”</p>
  <p>佛告须菩提：“善男子、善女人发阿耨多罗三藐三菩提心者，当生如是心：‘我应安置一切众生令入无余涅槃，如是般涅槃无量众生已，无一众生被涅槃者。’何以故？须菩提，若菩萨有众生相想，则不应说名为菩萨。何以故？须菩提，实无有法名为能行菩萨上乘。</p>
  <p>“须菩提，汝意云何？于燃灯佛所，颇有一法如来所得名阿耨多罗三藐三菩提不？”</p>
  <p>须菩提言：“不得，世尊，于燃灯佛所，无有一法如来所得名阿耨多罗三藐三菩提。”</p>
  <p>佛言：“如是，须菩提，如是于燃灯佛所，无有一法如来所得名阿耨多罗三藐三菩提。须菩提，于燃灯佛所，若有一法如来所得名阿耨多罗三藐三菩提，燃灯佛则不授我记：‘婆罗门，汝于来世当得作佛，号释迦牟尼、多陀阿伽度、阿罗诃、三藐三佛陀。’须菩提，由实无有法如来所得名阿耨多罗三藐三菩提，是故佛与我授记，作如是言：‘婆罗门，汝于来世当得作佛，号释迦牟尼、多陀阿伽度、阿罗诃、三藐三佛陀。’何以故？须菩提，如来者，真如别名。须菩提，若有人说如来得阿耨多罗三藐三菩提，是人不实语。何以故？须菩提，实无有法如来所得名阿耨多罗三藐三菩提。须菩提，此法如来所得无实无虚，是故如来说一切法皆是佛法。须菩提，一切法者，非一切法故，如来说名一切法。</p>
  <p>“须菩提，譬如有人遍身大身。”</p>
  <p>须菩提言：“世尊，是如来所说遍身大身，则为非身，是故说名遍身大身。”</p>
  <p>佛言：“如是，须菩提。如是，须菩提。若有菩萨说如是言‘我当般涅槃一切众生’，则不应说名为菩萨。须菩提，汝意云何？颇有一法名菩萨不？”</p>
  <p>须菩提言：“无有，世尊。”</p>
  <p>佛言：“须菩提，是故如来说一切法无我、无众生、无寿者、无受者。</p>
  <p>“须菩提，若有菩萨说如是言‘我当庄严清净佛土’，如此菩萨说虚妄言。何以故？须菩提，庄严佛土者，如来说则非庄严，是故庄严清净佛土。须菩提，若菩萨信见诸法无我，如来应供正遍觉说是名菩萨。</p>
  <p>佛言：“须菩提，汝意云何？如来有肉眼不？”</p>
  <p>须菩提言：“如是，世尊，如来有肉眼。”</p>
  <p>佛言：“须菩提，汝意云何？如来有天眼不？”</p>
  <p>须菩提言：“如是，世尊，如来有天眼。”</p>
  <p>佛言：“须菩提，汝意云何？如来有慧眼不？”</p>
  <p>须菩提言：“如是，世尊，如来有慧眼。”</p>
  <p>佛言：“须菩提，汝意云何？如来有法眼不？”</p>
  <p>须菩提言：“如是，世尊，如来有法眼。”</p>
  <p>佛言：“须菩提，汝意云何？如来有佛眼不？”</p>
  <p>须菩提言：“如是，世尊，如来有佛眼。”</p>
  <p>“须菩提，汝意云何？于恒伽江所有诸沙，如其沙数所有恒伽，如诸恒伽所有沙数世界，如是宁为多不？”</p>
  <p>须菩提言：“如是，世尊，此等世界其数甚多。”</p>
  <p>佛言：“须菩提，尔所世界中所有众生，我悉见知心相续住有种种类。何以故？须菩提，心相续住，如来说非续住，故说续住。何以故？须菩提，过去心不可得，未来心不可得，现在心不可得。</p>
  <p>“须菩提，汝意云何？若有人以满三千大千世界七宝而用布施，是善男子、善女人以是因缘得福多不？”</p>
  <p>须菩提言：“甚多，世尊！甚多，修伽陀！”</p>
  <p>佛言：“如是，须菩提，如是彼善男子、善女人以是因缘得福聚多。”</p>
  <p>佛言：“须菩提，若福德聚，但名为聚，如来则不应说是福德聚是福德聚。</p>
  <p>“须菩提，汝意云何？可以具足色身观如来不？”</p>
  <p>须菩提言：“不可，世尊。不可以具足色身观于如来。何以故？此具足色身，如来说非具足色身，是故如来说名具足色身。”</p>
  <p>佛言：“须菩提，汝意云何？可以具足诸相观如来不？”</p>
  <p>须菩提言：“不可，世尊。不可以具足诸相观于如来。何以故？此具足相，如来说非具足相，是故如来说具足相。”</p>
  <p>佛言：“须菩提，汝意云何？如来有如是意‘我今实说法’耶？须菩提，若有人言‘如来实能说法’，汝应当知，是人由非实有及以邪执起诽谤我。何以故？须菩提，说法说法，实无有法，名为说法。”</p>
  <p>尔时，须菩提白佛言：“世尊，须有众生于未来世，听闻正说如是等相此经章句，生实信不？”</p>
  <p>佛告须菩提：“彼非众生，非非众生。何以故？须菩提，彼众生者，如来说非众生、非非众生，故说众生。</p>
  <p>“须菩提，汝意云何？颇有一法如来所得名阿耨多罗三藐三菩提不？”</p>
  <p>须菩提言：“不得，世尊，无有一法如来所得名阿耨多罗三藐三菩提。”</p>
  <p>佛言：“如是，须菩提，如是乃至无有如微尘法如来所舍、如来所得，是故说名阿耨多罗三藐三菩提平等平等。</p>
  <p>“复次，须菩提，诸佛觉知无有差别，是故说名阿耨多罗三藐三菩提。</p>
  <p>“复次，须菩提，此法平等，无有高下，是名阿耨多罗三藐三菩提。</p>
  <p>“复次，须菩提，由无我、无众生、无寿者、无受者，等此法平等故，名阿耨多罗三藐三菩提。</p>
  <p>“复次，须菩提，由实善法具足圆满，得阿耨多罗三藐三菩提。须菩提，所言善法善法者，如来说非法，故名善法。</p>
  <p>“须菩提，三千大千世界所有诸须弥山王，如是等七宝聚满此世界，有人持用布施；若人从此般若波罗蜜经乃至四句偈等，受持读诵、为他正说所得功德，以前功德比此功德，百分不及一，千万亿分不及一，穷于算数不及其一，乃至威力品类相应譬喻所不能及。</p>
  <p>“须菩提，汝意云何？如来作是念‘我度众生’耶？须菩提，汝今不应作如是念。何以故？实无众生如来所度。须菩提，若有众生如来所度，即是我执、众生执、寿者执、受者执。</p>
  <p>“须菩提，此我等执，如来说非执，婴儿凡夫众生之所执故。须菩提，婴儿凡夫众生者，如来说非众生，故说婴儿凡夫众生。</p>
  <p>“须菩提，汝意云何？可以具足相观如来不？”</p>
  <p>须菩提言：“如我解佛所说义，不以具足相应观如来。”</p>
  <p>佛言：“如是，须菩提，如是不以具足相应观如来。何以故？若以具足相观如来者，转轮圣王应是如来，是故不以具足相应观如来。”</p>
  <p>是时，世尊而说偈言：</p>
  <p>“若以色见我，以音声求我，</p>
  <p>是人行邪道，不应得见我。</p>
  <p>由法应见佛，调御法为身，</p>
  <p>此法非识境，法如深难见。</p>
  <p>“须菩提，汝意云何？如来可以具足相得阿耨多罗三藐三菩提不？须菩提，汝今不应作如是见，如来以具足相得阿耨多罗三藐三菩提。何以故？须菩提，如来不由具足相得阿耨多罗三藐三菩提。</p>
  <p>“须菩提，若汝作是念‘如来有是说，行菩萨乘人有法可灭’。须菩提，汝莫作此见。何以故？如来不说行菩萨乘人，有法可灭及以永断。</p>
  <p>“须菩提，若有善男子、善女人，以满恒伽沙等世界七宝，持用布施；若有菩萨于一切法无我无生，得无生忍，以是因缘所得福德最多于彼。须菩提，行大乘人不应执取福德之聚。”</p>
  <p>须菩提言：“此福德聚可摄持不？”</p>
  <p>佛言：“须菩提，此福德聚可得摄持，不可执取，是故说此福德之聚应可摄持。</p>
  <p>“须菩提，若有人言：‘如来行住坐卧。’是人不解我所说义。何以故？须菩提，如来者，无所行去，亦无所从来，是故名如来、应供、正遍觉知。</p>
  <p>“须菩提，若善男子、善女人，以三千大千世界地大微尘烧成灰末，合为墨丸如微尘聚。须菩提，汝意云何？是邻虚聚宁为多不？”</p>
  <p>须菩提言：“彼邻虚聚甚多，世尊。何以故？世尊，若邻虚聚是实有者，世尊则不应说名邻虚聚。何以故？世尊所说此邻虚聚，如来说非邻虚聚，是故说名为邻虚聚。如来所说三千大千世界，则非世界，故说三千大千世界。何以故？世尊，若执世界为实有者，是聚一执。此聚一执，如来说非执故，说聚一执。”</p>
  <p>佛世尊言：“须菩提，此聚一执，但世言说。须菩提，是法非可言法，婴儿凡夫偏言所取。</p>
  <p>“须菩提，若有人言：‘如来说我见、众生见、寿者见、受者见’。须菩提，汝意云何？是人言说为正语不？”</p>
  <p>须菩提言：“不也，世尊！不也，修伽陀！何以故？如来所说我见、众生见、寿者见、受者见，即是非见，是故说我见、众生见、寿者见、受者见。”</p>
  <p>“须菩提，若人行菩萨乘，如是应知、应见、应信一切诸法，如是应修，为令法想不得生起。何以故？须菩提，是法想法想者，如来说即非想，故说法想。</p>
  <p>“须菩提，若有菩萨摩诃萨，以满无数无量世界七宝，持用布施；若有善男子、善女人，从此般若波罗蜜经乃至四句偈等，受持读诵，教他修行，为他广说，是善男子、善女人，以是因缘所生福德最多于彼无量无数。云何显说此经？如无所显说，故言显说。</p>
  <p>“如如不动，恒有正说，应观有为法，</p>
  <p>如暗翳灯幻，露泡梦电云。”</p>
  <p>尔时，世尊说是经已，大德须菩提心进欢喜，及诸比丘、比丘尼、优婆塞、优婆夷众，人、天、阿修罗等，一切世间踊跃欢喜，信受奉行。</p>
</body></html>