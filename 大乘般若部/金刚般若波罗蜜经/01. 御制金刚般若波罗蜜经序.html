<!doctype html>
<html id="z3IBTCjBV" data-ver="65">
 <head>
  <meta charset="utf-8">
  <meta author="鸠摩罗什">
  <meta author="菩提流支">
  <meta author="真谛">
  <meta library="龙藏">
  <meta catalog="大乘般若部">
  <meta period="unknown">
 </head>
 <body>
  <h1 id="a1">御制金刚般若波罗蜜经序</h1>
  <p id="a2">昔如来於舍卫城敷座说法，<a id="a-3"></a>与须菩提等演是金刚般若波罗蜜经，<a id="a-4"></a>以喻法为名，<a id="a-5"></a>以实相为体，<a id="a-6"></a>以无住为宗，<a id="a-7"></a>以断疑为用，<a id="a-8"></a>以大乘为教相，<a id="a-9"></a>其义甚深而明，<a id="a-A"></a>其说甚简而切。<a id="a-B"></a>昔有领悟一言之旨者即成正果。<a id="a-C"></a>夫修六度万行以造夫真如之地，<a id="a-D"></a>非由此经莫能以窥其径庭。<a id="a-E"></a>盖万法本於一心，<a id="a-F"></a>以心求道，<a id="a-G"></a>道即是心。<a id="a-H"></a>心也者，<a id="a-I"></a>妙万物而超万物者也。<a id="a-J"></a>如来於此首指以示人，<a id="a-K"></a>非惟明显其体而复彰喻其法，<a id="a-L"></a>是故无取於法而安住其心舍，<a id="a-M"></a>无上正等正觉其何以哉！<a id="a-N"></a>所以是经功德最大，<a id="a-O"></a>然不言其所以大；<a id="a-P"></a>其福果最胜，<a id="a-Q"></a>然不言其所以胜。<a id="a-R"></a>有能因如是而得如来道者，<a id="a-S"></a>则知是人积累善根而成智慧，<a id="a-T"></a>所修福德即成胜果。</p>
  <p id="aU">朕惟觉路非遥，<a id="a-V"></a>履之即至。<a id="a-W"></a>人惟尽心以忠於君，<a id="a-X"></a>竭诚以孝於亲，<a id="a-Y"></a>不亏六行，<a id="a-Z"></a>不犯五刑，<a id="a-a"></a>不缠根尘，<a id="a-b"></a>心无妄想，<a id="a-c"></a>无所住著即见本性；<a id="a-d"></a>不离宗旨又能持诵此经，<a id="a-e"></a>勤行修习当即证大乘。<a id="a-f"></a>若彼顽嚣之徒，<a id="a-g"></a>积恶累愆以堕恶趣，<a id="a-h"></a>苟能回心向善即得罪业消灭，<a id="a-i"></a>亦即得超登彼岸。<a id="a-j"></a>盖蠕动飞潜皆含佛性，<a id="a-k"></a>人心最灵众善斯具，<a id="a-l"></a>但根尘所汩丧其良心。<a id="a-m"></a>然善者终於不泯有时发现，<a id="a-n"></a>因其发现之萌而致力焉，<a id="a-o"></a>则善日长而恶日灭，<a id="a-p"></a>如淘沙取金沙去而金出，<a id="a-q"></a>芟莠植苗莠除而苗盛。<a id="a-r"></a>夫为善譬犹登山益往益高，<a id="a-s"></a>为恶譬犹走圾愈趋愈下。<a id="a-t"></a>善人良士知善之可为而益为，<a id="a-u"></a>知恶之不可为而不为，<a id="a-v"></a>则善愈积而恶愈消，<a id="a-w"></a>福愈盛而祸愈远，<a id="a-x"></a>烦恼不染於其心，<a id="a-y"></a>障业不绕於其体，<a id="a-z"></a>於如来正觉夫何远之有！</p>
  <p id="a10"></p>
  <p id="a11"></p>
  <p id="a12">永乐九年五月初一日</p>
 </body>
</html>