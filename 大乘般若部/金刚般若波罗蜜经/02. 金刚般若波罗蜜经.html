<!doctype html>
<html id="z3IBTClBW" data-ver="1104">
 <head>
  <meta charset="utf-8">
  <meta author="鸠摩罗什">
  <meta author="菩提流支">
  <meta author="真谛">
  <meta library="龙藏">
  <meta catalog="大乘般若部">
  <meta period="unknown">
 </head>
 <body>
  <h1 id="a1">金刚般若波罗蜜经</h1>
  <p id="a2">如是我闻：<a id="a-3"></a>一时，<a id="a-4"></a>佛在舍卫国祇树给孤独园，<a id="a-5"></a>与大比丘众千二百五十人俱。</p>
  <p id="a6">尔时，<a id="a-7"></a>世尊食时，<a id="a-8"></a>著衣持钵，<a id="a-9"></a>入舍卫大城乞食。<a id="a-A"></a>于其城中次第乞已，<a id="a-B"></a>还至本处。<a id="a-C"></a>饭食讫，<a id="a-D"></a>收衣钵，<a id="a-E"></a>洗足已，<a id="a-F"></a>敷座而坐。</p>
  <p id="aG">时，<a id="a-H"></a>长老须菩提在大众中，<a id="a-I"></a>即从座起，<a id="a-J"></a>偏袒右肩，<a id="a-K"></a>右膝著地，<a id="a-L"></a>合掌恭敬而白佛言：<a id="a-M"></a>“希有，<a id="a-N"></a>世尊！<a id="a-O"></a>如来善护念诸菩萨，<a id="a-P"></a>善付嘱诸菩萨。<a id="a-Q"></a>世尊，<a id="a-R"></a>善男子、<a id="a-S"></a>善女人发阿耨多罗三藐三菩提心，<a id="a-T"></a>云何应住？<a id="a-U"></a>云何降伏其心？<a id="a-V"></a>”</p>
  <p id="aW">佛言：<a id="a-X"></a>“善哉！<a id="a-Y"></a>善哉！<a id="a-Z"></a>须菩提，<a id="a-a"></a>如汝所说，<a id="a-b"></a>如来善护念诸菩萨，<a id="a-c"></a>善付嘱诸菩萨。<a id="a-d"></a>汝今谛听，<a id="a-e"></a>当为汝说。<a id="a-f"></a>善男子、<a id="a-g"></a>善女人发阿耨多罗三藐三菩提心，<a id="a-h"></a>应如是住，<a id="a-i"></a>如是降伏其心。<a id="a-j"></a>”</p>
  <p id="ak">“唯然，<a id="a-l"></a>世尊，<a id="a-m"></a>愿乐欲闻！<a id="a-n"></a>”</p>
  <p id="ao">佛告须菩提：<a id="a-p"></a>“诸菩萨摩诃萨应如是降伏其心：<a id="a-q"></a>‘所有一切众生之类，<a id="a-r"></a>若卵生、<a id="a-s"></a>若胎生、<a id="a-t"></a>若湿生、<a id="a-u"></a>若化生、<a id="a-v"></a>若有色、<a id="a-w"></a>若无色、<a id="a-x"></a>若有想、<a id="a-y"></a>若无想、<a id="a-z"></a>若非有想非无想，<a id="a-10"></a>我皆令入无余涅槃而灭度之。<a id="a-11"></a>如是灭度无量无数无边众生，<a id="a-12"></a>实无众生得灭度者。<a id="a-13"></a>’何以故？<a id="a-14"></a>须菩提，<a id="a-15"></a>若菩萨有我相、<a id="a-16"></a>人相、<a id="a-17"></a>众生相、<a id="a-18"></a>寿者相，<a id="a-19"></a>即非菩萨。</p>
  <p id="a1A">“复次，<a id="a-1B"></a>须菩提，<a id="a-1C"></a>菩萨于法，<a id="a-1D"></a>应无所住行于布施，<a id="a-1E"></a>所谓不住色布施，<a id="a-1F"></a>不住声、<a id="a-1G"></a>香、<a id="a-1H"></a>味、<a id="a-1I"></a>触、<a id="a-1J"></a>法布施。<a id="a-1K"></a>须菩提，<a id="a-1L"></a>菩萨应如是布施，<a id="a-1M"></a>不住于相。<a id="a-1N"></a>何以故？<a id="a-1O"></a>若菩萨不住相布施，<a id="a-1P"></a>其福德不可思量。</p>
  <p id="a1Q">“须菩提，<a id="a-1R"></a>于意云何？<a id="a-1S"></a>东方虚空可思量不？<a id="a-1T"></a>”</p>
  <p id="a1U">“不也，<a id="a-1V"></a>世尊。<a id="a-1W"></a>”</p>
  <p id="a1X">“须菩提，<a id="a-1Y"></a>南西北方、<a id="a-1Z"></a>四维、<a id="a-1a"></a>上下虚空可思量不？<a id="a-1b"></a>”</p>
  <p id="a1c">“不也，<a id="a-1d"></a>世尊。<a id="a-1e"></a>”</p>
  <p id="a1f">“须菩提，<a id="a-1g"></a>菩萨无住相布施，<a id="a-1h"></a>福德亦复如是，<a id="a-1i"></a>不可思量。<a id="a-1j"></a>须菩提，<a id="a-1k"></a>菩萨但应如所教住。</p>
  <p id="a1l">“须菩提，<a id="a-1m"></a>于意云何？<a id="a-1n"></a>可以身相见如来不？<a id="a-1o"></a>”</p>
  <p id="a1p">“不也，<a id="a-1q"></a>世尊。<a id="a-1r"></a>不可以身相得见如来。<a id="a-1s"></a>何以故？<a id="a-1t"></a>如来所说身相，<a id="a-1u"></a>即非身相。<a id="a-1v"></a>”</p>
  <p id="a1w">佛告须菩提：<a id="a-1x"></a>“凡所有相，<a id="a-1y"></a>皆是虚妄；<a id="a-1z"></a>若见诸相非相，<a id="a-20"></a>则见如来。<a id="a-21"></a>”</p>
  <p id="a22">须菩提白佛言：<a id="a-23"></a>“世尊，<a id="a-24"></a>颇有众生得闻如是言说章句，<a id="a-25"></a>生实信不？<a id="a-26"></a>”</p>
  <p id="a27">佛告须菩提：<a id="a-28"></a>“莫作是说！<a id="a-29"></a>如来灭后后五百岁，<a id="a-2A"></a>有持戒修福者，<a id="a-2B"></a>于此章句能生信心，<a id="a-2C"></a>以此为实。<a id="a-2D"></a>当知是人不于一佛、<a id="a-2E"></a>二佛、<a id="a-2F"></a>三四五佛而种善根，<a id="a-2G"></a>已于无量千万佛所种诸善根。<a id="a-2H"></a>闻是章句，<a id="a-2I"></a>乃至一念生净信者，<a id="a-2J"></a>须菩提，<a id="a-2K"></a>如来悉知悉见，<a id="a-2L"></a>是诸众生得如是无量福德。</p>
  <p id="a2M">“何以故？<a id="a-2N"></a>是诸众生无复我相、<a id="a-2O"></a>人相、<a id="a-2P"></a>众生相、<a id="a-2Q"></a>寿者相，<a id="a-2R"></a>无法相，<a id="a-2S"></a>亦无非法相。<a id="a-2T"></a>何以故？<a id="a-2U"></a>是诸众生，<a id="a-2V"></a>若心取相，<a id="a-2W"></a>则为著我、<a id="a-2X"></a>人、<a id="a-2Y"></a>众生、<a id="a-2Z"></a>寿者。<a id="a-2a"></a>若取法相，<a id="a-2b"></a>即著我、<a id="a-2c"></a>人、<a id="a-2d"></a>众生、<a id="a-2e"></a>寿者。<a id="a-2f"></a>何以故？<a id="a-2g"></a>若取非法相，<a id="a-2h"></a>即著我、<a id="a-2i"></a>人、<a id="a-2j"></a>众生、<a id="a-2k"></a>寿者。<a id="a-2l"></a>是故不应取法，<a id="a-2m"></a>不应取非法。<a id="a-2n"></a>以是义故，<a id="a-2o"></a>如来常说：<a id="a-2p"></a>‘汝等比丘，<a id="a-2q"></a>知我说法，<a id="a-2r"></a>如筏喻者。<a id="a-2s"></a>法尚应舍，<a id="a-2t"></a>何况非法！<a id="a-2u"></a>’</p>
  <p id="a2v">“须菩提，<a id="a-2w"></a>于意云何？<a id="a-2x"></a>如来得阿耨多罗三藐三菩提耶？<a id="a-2y"></a>如来有所说法耶？<a id="a-2z"></a>”</p>
  <p id="a30">须菩提言：<a id="a-31"></a>“如我解佛所说义，<a id="a-32"></a>无有定法名阿耨多罗三藐三菩提，<a id="a-33"></a>亦无有定法如来可说。<a id="a-34"></a>何以故？<a id="a-35"></a>如来所说法，<a id="a-36"></a>皆不可取，<a id="a-37"></a>不可说，<a id="a-38"></a>非法，<a id="a-39"></a>非非法。<a id="a-3A"></a>所以者何？<a id="a-3B"></a>一切贤圣皆以无为法而有差别。<a id="a-3C"></a>”</p>
  <p id="a3D">“须菩提，<a id="a-3E"></a>于意云何？<a id="a-3F"></a>若人满三千大千世界七宝以用布施，<a id="a-3G"></a>是人所得福德，<a id="a-3H"></a>宁为多不？<a id="a-3I"></a>”</p>
  <p id="a3J">须菩提言：<a id="a-3K"></a>“甚多，<a id="a-3L"></a>世尊。<a id="a-3M"></a>何以故？<a id="a-3N"></a>是福德，<a id="a-3O"></a>即非福德性，<a id="a-3P"></a>是故如来说福德多。<a id="a-3Q"></a>”</p>
  <p id="a3R">“若复有人，<a id="a-3S"></a>于此经中受持乃至四句偈等，<a id="a-3T"></a>为他人说，<a id="a-3U"></a>其福胜彼。<a id="a-3V"></a>何以故？<a id="a-3W"></a>须菩提，<a id="a-3X"></a>一切诸佛及诸佛阿耨多罗三藐三菩提法，<a id="a-3Y"></a>皆从此经出。<a id="a-3Z"></a>须菩提，<a id="a-3a"></a>所谓佛法者，<a id="a-3b"></a>即非佛法。</p>
  <p id="a3c">“须菩提，<a id="a-3d"></a>于意云何？<a id="a-3e"></a>须陀洹能作是念‘我得须陀洹果’不？<a id="a-3f"></a>”</p>
  <p id="a3g">须菩提言：<a id="a-3h"></a>“不也，<a id="a-3i"></a>世尊。<a id="a-3j"></a>何以故？<a id="a-3k"></a>须陀洹名为入流，<a id="a-3l"></a>而无所入，<a id="a-3m"></a>不入色、<a id="a-3n"></a>声、<a id="a-3o"></a>香、<a id="a-3p"></a>味、<a id="a-3q"></a>触、<a id="a-3r"></a>法，<a id="a-3s"></a>是名须陀洹。<a id="a-3t"></a>”</p>
  <p id="a3u">“须菩提，<a id="a-3v"></a>于意云何？<a id="a-3w"></a>斯陀含能作是念‘我得斯陀含果’不？<a id="a-3x"></a>”</p>
  <p id="a3y">须菩提言：<a id="a-3z"></a>“不也，<a id="a-40"></a>世尊。<a id="a-41"></a>何以故？<a id="a-42"></a>斯陀含名一往来，<a id="a-43"></a>而实无往来，<a id="a-44"></a>是名斯陀含。<a id="a-45"></a>”</p>
  <p id="a46">“须菩提，<a id="a-47"></a>于意云何？<a id="a-48"></a>阿那含能作是念‘我得阿那含果’不？<a id="a-49"></a>”</p>
  <p id="a4A">须菩提言：<a id="a-4B"></a>“不也，<a id="a-4C"></a>世尊。<a id="a-4D"></a>何以故？<a id="a-4E"></a>阿那含名为不来，<a id="a-4F"></a>而实无不来，<a id="a-4G"></a>是故名阿那含。<a id="a-4H"></a>”</p>
  <p id="a4I">“须菩提，<a id="a-4J"></a>于意云何？<a id="a-4K"></a>阿罗汉能作是念‘我得阿罗汉道’不？<a id="a-4L"></a>”</p>
  <p id="a4M">须菩提言：<a id="a-4N"></a>“不也，<a id="a-4O"></a>世尊。<a id="a-4P"></a>何以故？<a id="a-4Q"></a>实无有法名阿罗汉。<a id="a-4R"></a>世尊，<a id="a-4S"></a>若阿罗汉作是念‘我得阿罗汉道’，<a id="a-4T"></a>即为著我、<a id="a-4U"></a>人、<a id="a-4V"></a>众生、<a id="a-4W"></a>寿者。<a id="a-4X"></a>世尊，<a id="a-4Y"></a>佛说我得无诤三昧，<a id="a-4Z"></a>人中最为第一，<a id="a-4a"></a>是第一离欲阿罗汉，<a id="a-4b"></a>我不作是念‘我是离欲阿罗汉’。<a id="a-4c"></a>世尊，<a id="a-4d"></a>我若作是念‘我得阿罗汉道’，<a id="a-4e"></a>世尊则不说须菩提是乐阿兰那行者；<a id="a-4f"></a>以须菩提实无所行，<a id="a-4g"></a>而名须菩提是乐阿兰那行。<a id="a-4h"></a>”</p>
  <p id="a4i">佛告须菩提：<a id="a-4j"></a>“于意云何？<a id="a-4k"></a>如来昔在燃灯佛所，<a id="a-4l"></a>于法有所得不？<a id="a-4m"></a>”</p>
  <p id="a4n">“不也，<a id="a-4o"></a>世尊。<a id="a-4p"></a>如来在燃灯佛所，<a id="a-4q"></a>于法实无所得。<a id="a-4r"></a>”</p>
  <p id="a4s">“须菩提，<a id="a-4t"></a>于意云何？<a id="a-4u"></a>菩萨庄严佛土不？<a id="a-4v"></a>”</p>
  <p id="a4w">“不也，<a id="a-4x"></a>世尊。<a id="a-4y"></a>何以故？<a id="a-4z"></a>庄严佛土者，<a id="a-50"></a>即非庄严，<a id="a-51"></a>是名庄严。<a id="a-52"></a>”</p>
  <p id="a53">“是故，<a id="a-54"></a>须菩提，<a id="a-55"></a>诸菩萨摩诃萨应如是生清净心，<a id="a-56"></a>不应住色生心，<a id="a-57"></a>不应住声、<a id="a-58"></a>香、<a id="a-59"></a>味、<a id="a-5A"></a>触、<a id="a-5B"></a>法生心，<a id="a-5C"></a>应无所住而生其心。<a id="a-5D"></a>须菩提，<a id="a-5E"></a>譬如有人，<a id="a-5F"></a>身如须弥山王。<a id="a-5G"></a>于意云何？<a id="a-5H"></a>是身为大不？<a id="a-5I"></a>”</p>
  <p id="a5J">须菩提言：<a id="a-5K"></a>“甚大，<a id="a-5L"></a>世尊。<a id="a-5M"></a>何以故？<a id="a-5N"></a>佛说非身，<a id="a-5O"></a>是名大身。<a id="a-5P"></a>”</p>
  <p id="a5Q">“须菩提，<a id="a-5R"></a>如恒河中所有沙数，<a id="a-5S"></a>如是沙等恒河。<a id="a-5T"></a>于意云何？<a id="a-5U"></a>是诸恒河沙，<a id="a-5V"></a>宁为多不？<a id="a-5W"></a>”</p>
  <p id="a5X">须菩提言：<a id="a-5Y"></a>“甚多，<a id="a-5Z"></a>世尊。<a id="a-5a"></a>但诸恒河，<a id="a-5b"></a>尚多无数，<a id="a-5c"></a>何况其沙！<a id="a-5d"></a>”</p>
  <p id="a5e">“须菩提，<a id="a-5f"></a>我今实言告汝：<a id="a-5g"></a>若有善男子、<a id="a-5h"></a>善女人，<a id="a-5i"></a>以七宝满尔所恒河沙数三千大千世界以用布施，<a id="a-5j"></a>得福多不？<a id="a-5k"></a>”</p>
  <p id="a5l">须菩提言：<a id="a-5m"></a>“甚多，<a id="a-5n"></a>世尊。<a id="a-5o"></a>”</p>
  <p id="a5p">佛告须菩提：<a id="a-5q"></a>“若善男子、<a id="a-5r"></a>善女人，<a id="a-5s"></a>于此经中乃至受持四句偈等，<a id="a-5t"></a>为他人说，<a id="a-5u"></a>而此福德胜前福德。</p>
  <p id="a5v">“复次，<a id="a-5w"></a>须菩提，<a id="a-5x"></a>随说是经乃至四句偈等，<a id="a-5y"></a>当知此处，<a id="a-5z"></a>一切世间天、<a id="a-60"></a>人、<a id="a-61"></a>阿修罗，<a id="a-62"></a>皆应供养如佛塔庙，<a id="a-63"></a>何况有人尽能受持读诵！</p>
  <p id="a64">“须菩提，<a id="a-65"></a>当知是人成就最上第一希有之法！<a id="a-66"></a>若是经典所在之处，<a id="a-67"></a>即为有佛，<a id="a-68"></a>若尊重弟子。<a id="a-69"></a>”</p>
  <p id="a6A">尔时，<a id="a-6B"></a>须菩提白佛言：<a id="a-6C"></a>“世尊，<a id="a-6D"></a>当何名此经？<a id="a-6E"></a>我等云何奉持？<a id="a-6F"></a>”</p>
  <p id="a6G">佛告须菩提：<a id="a-6H"></a>“是经名为《金刚般若波罗蜜》，<a id="a-6I"></a>以是名字，<a id="a-6J"></a>汝当奉持。<a id="a-6K"></a>所以者何？<a id="a-6L"></a>须菩提，<a id="a-6M"></a>佛说般若波罗蜜，<a id="a-6N"></a>即非般若波罗蜜。<a id="a-6O"></a>须菩提，<a id="a-6P"></a>于意云何？<a id="a-6Q"></a>如来有所说法不？<a id="a-6R"></a>”</p>
  <p id="a6S">须菩提白佛言：<a id="a-6T"></a>“世尊，<a id="a-6U"></a>如来无所说。<a id="a-6V"></a>”</p>
  <p id="a6W">“须菩提，<a id="a-6X"></a>于意云何？<a id="a-6Y"></a>三千大千世界所有微尘，<a id="a-6Z"></a>是为多不？<a id="a-6a"></a>”</p>
  <p id="a6b">须菩提言：<a id="a-6c"></a>“甚多，<a id="a-6d"></a>世尊。<a id="a-6e"></a>”</p>
  <p id="a6f">“须菩提，<a id="a-6g"></a>诸微尘，<a id="a-6h"></a>如来说非微尘，<a id="a-6i"></a>是名微尘。<a id="a-6j"></a>如来说世界，<a id="a-6k"></a>非世界，<a id="a-6l"></a>是名世界。<a id="a-6m"></a>须菩提，<a id="a-6n"></a>于意云何？<a id="a-6o"></a>可以三十二相见如来不？<a id="a-6p"></a>”</p>
  <p id="a6q">“不也，<a id="a-6r"></a>世尊。<a id="a-6s"></a>不可以三十二相得见如来。<a id="a-6t"></a>何以故？<a id="a-6u"></a>如来说三十二相，<a id="a-6v"></a>即是非相，<a id="a-6w"></a>是名三十二相。<a id="a-6x"></a>”</p>
  <p id="a6y">“须菩提，<a id="a-6z"></a>若有善男子、<a id="a-70"></a>善女人，<a id="a-71"></a>以恒河沙等身命布施；<a id="a-72"></a>若复有人，<a id="a-73"></a>于此经中乃至受持四句偈等，<a id="a-74"></a>为他人说，<a id="a-75"></a>其福甚多！<a id="a-76"></a>”</p>
  <p id="a77">尔时，<a id="a-78"></a>须菩提闻说是经，<a id="a-79"></a>深解义趣，<a id="a-7A"></a>涕泪悲泣而白佛言：<a id="a-7B"></a>“希有，<a id="a-7C"></a>世尊！<a id="a-7D"></a>佛说如是甚深经典，<a id="a-7E"></a>我从昔来所得慧眼，<a id="a-7F"></a>未曾得闻如是之经。</p>
  <p id="a7G">“世尊，<a id="a-7H"></a>若复有人得闻是经，<a id="a-7I"></a>信心清净，<a id="a-7J"></a>则生实相，<a id="a-7K"></a>当知是人成就第一希有功德。</p>
  <p id="a7L">“世尊，<a id="a-7M"></a>是实相者，<a id="a-7N"></a>则是非相，<a id="a-7O"></a>是故如来说名实相。</p>
  <p id="a7P">“世尊，<a id="a-7Q"></a>我今得闻如是经典，<a id="a-7R"></a>信解受持，<a id="a-7S"></a>不足为难；<a id="a-7T"></a>若当来世后五百岁，<a id="a-7U"></a>其有众生得闻是经，<a id="a-7V"></a>信解受持，<a id="a-7W"></a>是人则为第一希有！<a id="a-7X"></a>何以故？<a id="a-7Y"></a>此人无我相、<a id="a-7Z"></a>人相、<a id="a-7a"></a>众生相、<a id="a-7b"></a>寿者相。<a id="a-7c"></a>所以者何？<a id="a-7d"></a>我相即是非相，<a id="a-7e"></a>人相、<a id="a-7f"></a>众生相、<a id="a-7g"></a>寿者相即是非相。<a id="a-7h"></a>何以故？<a id="a-7i"></a>离一切诸相，<a id="a-7j"></a>则名诸佛。<a id="a-7k"></a>”</p>
  <p id="a7l">佛告须菩提：<a id="a-7m"></a>“如是，<a id="a-7n"></a>如是，<a id="a-7o"></a>若复有人得闻是经，<a id="a-7p"></a>不惊、<a id="a-7q"></a>不怖、<a id="a-7r"></a>不畏，<a id="a-7s"></a>当知是人甚为希有！<a id="a-7t"></a>何以故？<a id="a-7u"></a>须菩提，<a id="a-7v"></a>如来说第一波罗蜜，<a id="a-7w"></a>即非第一波罗蜜，<a id="a-7x"></a>是名第一波罗蜜。</p>
  <p id="a7y">“须菩提，<a id="a-7z"></a>忍辱波罗蜜，<a id="a-80"></a>如来说非忍辱波罗蜜。<a id="a-81"></a>何以故？<a id="a-82"></a>须菩提，<a id="a-83"></a>如我昔为歌利王割截身体，<a id="a-84"></a>我于尔时无我相、<a id="a-85"></a>无人相、<a id="a-86"></a>无众生相、<a id="a-87"></a>无寿者相。<a id="a-88"></a>何以故？<a id="a-89"></a>我于往昔节节支解时，<a id="a-8A"></a>若有我相、<a id="a-8B"></a>人相、<a id="a-8C"></a>众生相、<a id="a-8D"></a>寿者相，<a id="a-8E"></a>应生瞋恨。</p>
  <p id="a8F">“须菩提，<a id="a-8G"></a>又念过去于五百世作忍辱仙人，<a id="a-8H"></a>于尔所世无我相、<a id="a-8I"></a>无人相、<a id="a-8J"></a>无众生相、<a id="a-8K"></a>无寿者相。</p>
  <p id="a8L">“是故，<a id="a-8M"></a>须菩提，<a id="a-8N"></a>菩萨应离一切相发阿耨多罗三藐三菩提心，<a id="a-8O"></a>不应住色生心，<a id="a-8P"></a>不应住声、<a id="a-8Q"></a>香、<a id="a-8R"></a>味、<a id="a-8S"></a>触、<a id="a-8T"></a>法生心，<a id="a-8U"></a>应生无所住心。<a id="a-8V"></a>若心有住，<a id="a-8W"></a>则为非住。<a id="a-8X"></a>是故，<a id="a-8Y"></a>佛说菩萨心不应住色布施。<a id="a-8Z"></a>须菩提，<a id="a-8a"></a>菩萨为利益一切众生，<a id="a-8b"></a>应如是布施。<a id="a-8c"></a>如来说一切诸相，<a id="a-8d"></a>即是非相；<a id="a-8e"></a>又说一切众生，<a id="a-8f"></a>即非众生。</p>
  <p id="a8g">“须菩提，<a id="a-8h"></a>如来是真语者、<a id="a-8i"></a>实语者、<a id="a-8j"></a>如语者、<a id="a-8k"></a>不诳语者、<a id="a-8l"></a>不异语者。<a id="a-8m"></a>须菩提，<a id="a-8n"></a>如来所得法，<a id="a-8o"></a>此法无实无虚。</p>
  <p id="a8p">“须菩提，<a id="a-8q"></a>若菩萨心住于法而行布施，<a id="a-8r"></a>如人入暗，<a id="a-8s"></a>则无所见。<a id="a-8t"></a>若菩萨心不住法而行布施，<a id="a-8u"></a>如人有目，<a id="a-8v"></a>日光明照，<a id="a-8w"></a>见种种色。</p>
  <p id="a8x">“须菩提，<a id="a-8y"></a>当来之世，<a id="a-8z"></a>若有善男子、<a id="a-90"></a>善女人能于此经受持读诵，<a id="a-91"></a>则为如来以佛智慧悉知是人，<a id="a-92"></a>悉见是人，<a id="a-93"></a>皆得成就无量无边功德。</p>
  <p id="a94">“须菩提，<a id="a-95"></a>若有善男子、<a id="a-96"></a>善女人，<a id="a-97"></a>初日分以恒河沙等身布施，<a id="a-98"></a>中日分复以恒河沙等身布施，<a id="a-99"></a>后日分亦以恒河沙等身布施，<a id="a-9A"></a>如是无量百千万亿劫以身布施；<a id="a-9B"></a>若复有人闻此经典，<a id="a-9C"></a>信心不逆，<a id="a-9D"></a>其福胜彼，<a id="a-9E"></a>何况书写、<a id="a-9F"></a>受持读诵、<a id="a-9G"></a>为人解说！</p>
  <p id="a9H">“须菩提，<a id="a-9I"></a>以要言之，<a id="a-9J"></a>是经有不可思议、<a id="a-9K"></a>不可称量、<a id="a-9L"></a>无边功德。<a id="a-9M"></a>如来为发大乘者说，<a id="a-9N"></a>为发最上乘者说。<a id="a-9O"></a>若有人能受持读诵，<a id="a-9P"></a>广为人说，<a id="a-9Q"></a>如来悉知是人，<a id="a-9R"></a>悉见是人，<a id="a-9S"></a>皆得成就不可量、<a id="a-9T"></a>不可称、<a id="a-9U"></a>无有边、<a id="a-9V"></a>不可思议功德。<a id="a-9W"></a>如是人等，<a id="a-9X"></a>则为荷担如来阿耨多罗三藐三菩提。<a id="a-9Y"></a>何以故？<a id="a-9Z"></a>须菩提，<a id="a-9a"></a>若乐小法者，<a id="a-9b"></a>著我见、<a id="a-9c"></a>人见、<a id="a-9d"></a>众生见、<a id="a-9e"></a>寿者见，<a id="a-9f"></a>则于此经不能听受、<a id="a-9g"></a>读诵、<a id="a-9h"></a>为人解说。</p>
  <p id="a9i">“须菩提，<a id="a-9j"></a>在在处处若有此经，<a id="a-9k"></a>一切世间天、<a id="a-9l"></a>人、<a id="a-9m"></a>阿修罗所应供养。<a id="a-9n"></a>当知此处则为是塔，<a id="a-9o"></a>皆应恭敬作礼围绕，<a id="a-9p"></a>以诸华香而散其处。</p>
  <p id="a9q">“复次，<a id="a-9r"></a>须菩提，<a id="a-9s"></a>善男子、<a id="a-9t"></a>善女人受持读诵此经，<a id="a-9u"></a>若为人轻贱，<a id="a-9v"></a>是人先世罪业应堕恶道；<a id="a-9w"></a>以今世人轻贱故，<a id="a-9x"></a>先世罪业则为消灭，<a id="a-9y"></a>当得阿耨多罗三藐三菩提。</p>
  <p id="a9z">“须菩提，<a id="a-A0"></a>我念过去无量阿僧祇劫，<a id="a-A1"></a>于燃灯佛前得值八百四千万亿那由他诸佛，<a id="a-A2"></a>悉皆供养承事，<a id="a-A3"></a>无空过者。<a id="a-A4"></a>若复有人于后末世，<a id="a-A5"></a>能受持读诵此经所得功德，<a id="a-A6"></a>于我所供养诸佛功德，<a id="a-A7"></a>百分不及一，<a id="a-A8"></a>千万亿分乃至算数譬喻所不能及。</p>
  <p id="aA9">“须菩提，<a id="a-AA"></a>若善男子、<a id="a-AB"></a>善女人于后末世，<a id="a-AC"></a>有受持读诵此经，<a id="a-AD"></a>所得功德我若具说者，<a id="a-AE"></a>或有人闻，<a id="a-AF"></a>心则狂乱，<a id="a-AG"></a>狐疑不信。<a id="a-AH"></a>须菩提，<a id="a-AI"></a>当知是经义不可思议，<a id="a-AJ"></a>果报亦不可思议。<a id="a-AK"></a>”</p>
  <p id="aAL">尔时，<a id="a-AM"></a>须菩提白佛言：<a id="a-AN"></a>“世尊，<a id="a-AO"></a>善男子、<a id="a-AP"></a>善女人发阿耨多罗三藐三菩提心，<a id="a-AQ"></a>云何应住？<a id="a-AR"></a>云何降伏其心？<a id="a-AS"></a>”</p>
  <p id="aAT">佛告须菩提：<a id="a-AU"></a>“善男子、<a id="a-AV"></a>善女人发阿耨多罗三藐三菩提心者，<a id="a-AW"></a>当生如是心：<a id="a-AX"></a>‘我应灭度一切众生，<a id="a-AY"></a>灭度一切众生已，<a id="a-AZ"></a>而无有一众生实灭度者。<a id="a-Aa"></a>’何以故？<a id="a-Ab"></a>须菩提，<a id="a-Ac"></a>若菩萨有我相、<a id="a-Ad"></a>人相、<a id="a-Ae"></a>众生相、<a id="a-Af"></a>寿者相，<a id="a-Ag"></a> 则非菩萨。<a id="a-Ah"></a>所以者何？<a id="a-Ai"></a>须菩提，<a id="a-Aj"></a>实无有法发阿耨多罗三藐三菩提心者。</p>
  <p id="aAk">“须菩提，<a id="a-Al"></a>于意云何？<a id="a-Am"></a>如来于燃灯佛所，<a id="a-An"></a>有法得阿耨多罗三藐三菩提不？<a id="a-Ao"></a>”</p>
  <p id="aAp">“不也，<a id="a-Aq"></a>世尊。<a id="a-Ar"></a>如我解佛所说义，<a id="a-As"></a>佛于燃灯佛所，<a id="a-At"></a>无有法得阿耨多罗三藐三菩提。<a id="a-Au"></a>”</p>
  <p id="aAv">佛言：<a id="a-Aw"></a>“如是，<a id="a-Ax"></a>如是，<a id="a-Ay"></a>须菩提，<a id="a-Az"></a>实无有法如来得阿耨多罗三藐三菩提。<a id="a-B0"></a>须菩提，<a id="a-B1"></a>若有法如来得阿耨多罗三藐三菩提者，<a id="a-B2"></a>燃灯佛则不与我授记：<a id="a-B3"></a>‘汝于来世 ，<a id="a-B4"></a>当得作佛，<a id="a-B5"></a>号释迦牟尼。<a id="a-B6"></a>’以实无有法得阿耨多罗三藐三菩提，<a id="a-B7"></a>是故燃灯佛与我授记，<a id="a-B8"></a>作是言：<a id="a-B9"></a>‘汝于来世，<a id="a-BA"></a>当得作佛，<a id="a-BB"></a>号释迦牟尼。<a id="a-BC"></a>’何以故？<a id="a-BD"></a>如来者，<a id="a-BE"></a>即诸法如义。<a id="a-BF"></a>若有人言：<a id="a-BG"></a>‘如来得阿耨多罗三藐三菩提’，<a id="a-BH"></a>须菩提，<a id="a-BI"></a>实无有法佛得阿耨多罗三藐三菩提。<a id="a-BJ"></a>须菩提，<a id="a-BK"></a>如来所得阿耨多罗三藐三菩提，<a id="a-BL"></a>于是中无实无虚，<a id="a-BM"></a>是故如来说一切法皆是佛法。<a id="a-BN"></a>须菩提，<a id="a-BO"></a>所言一切法者，<a id="a-BP"></a>即非一切法，<a id="a-BQ"></a>是故名一切法。</p>
  <p id="aBR">“须菩提，<a id="a-BS"></a>譬如人身长大。<a id="a-BT"></a>”</p>
  <p id="aBU">须菩提言：<a id="a-BV"></a>“世尊，<a id="a-BW"></a>如来说人身长大，<a id="a-BX"></a>则为非大身，<a id="a-BY"></a>是名大身。<a id="a-BZ"></a>”</p>
  <p id="aBa">“须菩提，<a id="a-Bb"></a>菩萨亦如是，<a id="a-Bc"></a>若作是言：<a id="a-Bd"></a>‘我当灭度无量众生’，<a id="a-Be"></a>则不名菩萨。<a id="a-Bf"></a>何以故？<a id="a-Bg"></a>须菩提，<a id="a-Bh"></a>实无有法名为菩萨，<a id="a-Bi"></a>是故佛说一切法无我、<a id="a-Bj"></a>无人、<a id="a-Bk"></a>无众生、<a id="a-Bl"></a>无寿者。</p>
  <p id="aBm">“须菩提，<a id="a-Bn"></a>若菩萨作是言：<a id="a-Bo"></a>‘我当庄严佛土’，<a id="a-Bp"></a>是不名菩萨。<a id="a-Bq"></a>何以故？<a id="a-Br"></a>如来说庄严佛土者，<a id="a-Bs"></a>即非庄严，<a id="a-Bt"></a>是名庄严。</p>
  <p id="aBu">“须菩提，<a id="a-Bv"></a>若菩萨通达无我法者，<a id="a-Bw"></a>如来说名真是菩萨。</p>
  <p id="aBx">“须菩提，<a id="a-By"></a>于意云何？<a id="a-Bz"></a>如来有肉眼不？<a id="a-C0"></a>”</p>
  <p id="aC1">“如是，<a id="a-C2"></a>世尊，<a id="a-C3"></a>如来有肉眼。<a id="a-C4"></a>”</p>
  <p id="aC5">“须菩提，<a id="a-C6"></a>于意云何？<a id="a-C7"></a>如来有天眼不？<a id="a-C8"></a>”</p>
  <p id="aC9">“如是，<a id="a-CA"></a>世尊，<a id="a-CB"></a>如来有天眼。<a id="a-CC"></a>”</p>
  <p id="aCD">“须菩提，<a id="a-CE"></a>于意云何？<a id="a-CF"></a>如来有慧眼不？<a id="a-CG"></a>”</p>
  <p id="aCH">“如是，<a id="a-CI"></a>世尊，<a id="a-CJ"></a>如来有慧眼。<a id="a-CK"></a>”</p>
  <p id="aCL">“须菩提，<a id="a-CM"></a>于意云何？<a id="a-CN"></a>如来有法眼不？<a id="a-CO"></a>”</p>
  <p id="aCP">“如是，<a id="a-CQ"></a>世尊，<a id="a-CR"></a>如来有法眼。<a id="a-CS"></a>”</p>
  <p id="aCT">“须菩提，<a id="a-CU"></a>于意云何？<a id="a-CV"></a>如来有佛眼不？<a id="a-CW"></a>”</p>
  <p id="aCX">“如是，<a id="a-CY"></a>世尊，<a id="a-CZ"></a>如来有佛眼。<a id="a-Ca"></a>”</p>
  <p id="aCb">“须菩提，<a id="a-Cc"></a>于意云何？<a id="a-Cd"></a>如恒河中所有沙，<a id="a-Ce"></a>佛说是沙不？<a id="a-Cf"></a>”</p>
  <p id="aCg">“如是，<a id="a-Ch"></a>世尊，<a id="a-Ci"></a>如来说是沙。<a id="a-Cj"></a>”</p>
  <p id="aCk">“须菩提，<a id="a-Cl"></a>于意云何？<a id="a-Cm"></a>如一恒河中所有沙，<a id="a-Cn"></a>有如是沙等恒河，<a id="a-Co"></a>是诸恒河所有沙数佛世界，<a id="a-Cp"></a>如是宁为多不？<a id="a-Cq"></a>”</p>
  <p id="aCr">“甚多，<a id="a-Cs"></a>世尊。<a id="a-Ct"></a>”</p>
  <p id="aCu">佛告须菩提：<a id="a-Cv"></a>“尔所国土中所有众生若干种心，<a id="a-Cw"></a>如来悉知。<a id="a-Cx"></a>何以故？<a id="a-Cy"></a>如来说诸心，<a id="a-Cz"></a>皆为非心，<a id="a-D0"></a>是名为心。<a id="a-D1"></a>所以者何？<a id="a-D2"></a>须菩提，<a id="a-D3"></a>过去心不可得，<a id="a-D4"></a>现在心不可得，<a id="a-D5"></a>未来心不可得。</p>
  <p id="aD6">“须菩提，<a id="a-D7"></a>于意云何？<a id="a-D8"></a>若有人满三千大千世界七宝以用布施，<a id="a-D9"></a>是人以是因缘，<a id="a-DA"></a>得福多不？<a id="a-DB"></a>”</p>
  <p id="aDC">“如是，<a id="a-DD"></a>世尊。<a id="a-DE"></a>此人以是因缘，<a id="a-DF"></a>得福甚多。<a id="a-DG"></a>”</p>
  <p id="aDH">“须菩提，<a id="a-DI"></a>若福德有实，<a id="a-DJ"></a>如来不说得福德多；<a id="a-DK"></a>以福德无故，<a id="a-DL"></a>如来说得福德多。</p>
  <p id="aDM">“须菩提，<a id="a-DN"></a>于意云何？<a id="a-DO"></a>佛可以具足色身见不？<a id="a-DP"></a>”</p>
  <p id="aDQ">“不也，<a id="a-DR"></a>世尊。<a id="a-DS"></a>如来不应以具足色身见。<a id="a-DT"></a>何以故？<a id="a-DU"></a>如来说具足色身，<a id="a-DV"></a>即非具足色身，<a id="a-DW"></a>是名具足色身。<a id="a-DX"></a>”</p>
  <p id="aDY">“须菩提，<a id="a-DZ"></a>于意云何？<a id="a-Da"></a>如来可以具足诸相见不？<a id="a-Db"></a>”</p>
  <p id="aDc">“不也，<a id="a-Dd"></a>世尊。<a id="a-De"></a>如来不应以具足诸相见。<a id="a-Df"></a>何以故？<a id="a-Dg"></a>如来说诸相具足，<a id="a-Dh"></a>即非具足，<a id="a-Di"></a>是名诸相具足。<a id="a-Dj"></a>”</p>
  <p id="aDk">“须菩提，<a id="a-Dl"></a>汝勿谓如来作是念‘我当有所说法’，<a id="a-Dm"></a>莫作是念！<a id="a-Dn"></a>何以故？<a id="a-Do"></a>若人言如来有所说法，<a id="a-Dp"></a>即为谤佛，<a id="a-Dq"></a>不能解我所说故。<a id="a-Dr"></a>须菩提，<a id="a-Ds"></a>说法者，<a id="a-Dt"></a>无法可说，<a id="a-Du"></a>是名说法。<a id="a-Dv"></a>”</p>
  <p id="aDw">尔时，<a id="a-Dx"></a>慧命须菩提白佛言：<a id="a-Dy"></a>“世尊，<a id="a-Dz"></a>颇有众生于未来世闻说是法，<a id="a-E0"></a>生信心不？<a id="a-E1"></a>”</p>
  <p id="aE2">佛言：<a id="a-E3"></a>“须菩提，<a id="a-E4"></a>彼非众生，<a id="a-E5"></a>非不众生。<a id="a-E6"></a>何以故？<a id="a-E7"></a>须菩提，<a id="a-E8"></a>众生、<a id="a-E9"></a>众生者，<a id="a-EA"></a>如来说非众生，<a id="a-EB"></a>是名众生。<a id="a-EC"></a>”</p>
  <p id="aED">须菩提白佛言：<a id="a-EE"></a>“世尊，<a id="a-EF"></a>佛得阿耨多罗三藐三菩提，<a id="a-EG"></a>为无所得耶？<a id="a-EH"></a>”</p>
  <p id="aEI">佛言：<a id="a-EJ"></a>“如是，<a id="a-EK"></a>如是，<a id="a-EL"></a>须菩提，<a id="a-EM"></a>我于阿耨多罗三藐三菩提，<a id="a-EN"></a>乃至无有少法可得，<a id="a-EO"></a>是名阿耨多罗三藐三菩提。</p>
  <p id="aEP">“复次，<a id="a-EQ"></a>须菩提，<a id="a-ER"></a>是法平等，<a id="a-ES"></a>无有高下，<a id="a-ET"></a>是名阿耨多罗三藐三菩提。<a id="a-EU"></a>以无我、<a id="a-EV"></a>无人、<a id="a-EW"></a>无众生、<a id="a-EX"></a>无寿者，<a id="a-EY"></a>修一切善法，<a id="a-EZ"></a>则得阿耨多罗三藐三菩提。<a id="a-Ea"></a>须菩提，<a id="a-Eb"></a>所言善法者，<a id="a-Ec"></a>如来说即非善法，<a id="a-Ed"></a>是名善法。</p>
  <p id="aEe">“须菩提，<a id="a-Ef"></a>若三千大千世界中，<a id="a-Eg"></a>所有诸须弥山王，<a id="a-Eh"></a>如是等七宝聚，<a id="a-Ei"></a>有人持用布施；<a id="a-Ej"></a>若人以此般若波罗蜜经乃至四句偈等，<a id="a-Ek"></a>受持读诵，<a id="a-El"></a>为他人说，<a id="a-Em"></a>于前福德百分不及一，<a id="a-En"></a>百千万亿分乃至算数譬喻所不能及。</p>
  <p id="aEo">“须菩提，<a id="a-Ep"></a>于意云何？<a id="a-Eq"></a>汝等勿谓如来作是念‘我当度众生’。<a id="a-Er"></a>须菩提，<a id="a-Es"></a>莫作是念。<a id="a-Et"></a>何以故？<a id="a-Eu"></a>实无有众生如来度者。<a id="a-Ev"></a>若有众生如来度者，<a id="a-Ew"></a>如来则有我、<a id="a-Ex"></a>人、<a id="a-Ey"></a>众生、<a id="a-Ez"></a>寿者。</p>
  <p id="aF0">“须菩提，<a id="a-F1"></a>如来说有我者，<a id="a-F2"></a>则非有我，<a id="a-F3"></a>而凡夫之人以为有我。<a id="a-F4"></a>须菩提，<a id="a-F5"></a>凡夫者，<a id="a-F6"></a>如来说则非凡夫。</p>
  <p id="aF7">“须菩提，<a id="a-F8"></a>于意云何？<a id="a-F9"></a>可以三十二相观如来不？<a id="a-FA"></a>”</p>
  <p id="aFB">须菩提言：<a id="a-FC"></a>“如是，<a id="a-FD"></a>如是，<a id="a-FE"></a>以三十二相观如来。<a id="a-FF"></a>”</p>
  <p id="aFG">佛言：<a id="a-FH"></a>“须菩提，<a id="a-FI"></a>若以三十二相观如来者，<a id="a-FJ"></a>转轮圣王则是如来。<a id="a-FK"></a>”</p>
  <p id="aFL">须菩提白佛言：<a id="a-FM"></a>“世尊，<a id="a-FN"></a>如我解佛所说义，<a id="a-FO"></a>不应以三十二相观如来。<a id="a-FP"></a>”</p>
  <p id="aFQ">尔时，<a id="a-FR"></a>世尊而说偈言：</p>
  <p id="aFS">“若以色见我，<a id="a-FT"></a>以音声求我，</p>
  <p id="aFU">是人行邪道，<a id="a-FV"></a>不能见如来！</p>
  <p id="aFW">“须菩提，<a id="a-FX"></a>汝若作是念‘如来不以具足相故，<a id="a-FY"></a>得阿耨多罗三藐三菩提’。<a id="a-FZ"></a>须菩提，<a id="a-Fa"></a>莫作是念‘如来不以具足相故，<a id="a-Fb"></a>得阿耨多罗三藐三菩提’。</p>
  <p id="aFc">“须菩提，<a id="a-Fd"></a>汝若作是念‘发阿耨多罗三藐三菩提心者，<a id="a-Fe"></a>说诸法断灭’，<a id="a-Ff"></a>莫作是念！<a id="a-Fg"></a>何以故？<a id="a-Fh"></a>发阿耨多罗三藐三菩提心者，<a id="a-Fi"></a>于法不说断灭相。</p>
  <p id="aFj">“须菩提，<a id="a-Fk"></a>若菩萨以满恒河沙等世界七宝持用布施；<a id="a-Fl"></a>若复有人，<a id="a-Fm"></a>知一切法无我，<a id="a-Fn"></a>得成于忍，<a id="a-Fo"></a>此菩萨胜前菩萨所得功德。<a id="a-Fp"></a>何以故？<a id="a-Fq"></a>须菩提，<a id="a-Fr"></a>以诸菩萨不受福德故。<a id="a-Fs"></a>”</p>
  <p id="aFt">须菩提白佛言：<a id="a-Fu"></a>“世尊，<a id="a-Fv"></a>云何菩萨不受福德？<a id="a-Fw"></a>”</p>
  <p id="aFx">“须菩提，<a id="a-Fy"></a>菩萨所作福德，<a id="a-Fz"></a>不应贪著，<a id="a-G0"></a>是故说不受福德。</p>
  <p id="aG1">“须菩提，<a id="a-G2"></a>若有人言：<a id="a-G3"></a>‘如来若来、<a id="a-G4"></a>若去、<a id="a-G5"></a>若坐、<a id="a-G6"></a>若卧。<a id="a-G7"></a>’是人不解我所说义。<a id="a-G8"></a>何以故？<a id="a-G9"></a>如来者，<a id="a-GA"></a>无所从来，<a id="a-GB"></a>亦无所去，<a id="a-GC"></a>故名如来。</p>
  <p id="aGD">“须菩提，<a id="a-GE"></a>若善男子、<a id="a-GF"></a>善女人，<a id="a-GG"></a>以三千大千世界碎为微尘。<a id="a-GH"></a>于意云何？<a id="a-GI"></a>是微尘众，<a id="a-GJ"></a>宁为多不？<a id="a-GK"></a>”</p>
  <p id="aGL">“甚多，<a id="a-GM"></a>世尊。<a id="a-GN"></a>何以故？<a id="a-GO"></a>若是微尘众实有者，<a id="a-GP"></a>佛则不说是微尘众。<a id="a-GQ"></a>所以者何？<a id="a-GR"></a>佛说微尘众，<a id="a-GS"></a>则非微尘众，<a id="a-GT"></a>是名微尘众。<a id="a-GU"></a>世尊，<a id="a-GV"></a>如来所说三千大千世界，<a id="a-GW"></a> 则非世界，<a id="a-GX"></a>是名世界。<a id="a-GY"></a>何以故？<a id="a-GZ"></a>若世界实有者，<a id="a-Ga"></a>则是一合相。<a id="a-Gb"></a>如来说一合相，<a id="a-Gc"></a>则非一合相，<a id="a-Gd"></a>是名一合相。<a id="a-Ge"></a>”</p>
  <p id="aGf">“须菩提，<a id="a-Gg"></a>一合相者，<a id="a-Gh"></a>则是不可说，<a id="a-Gi"></a>但凡夫之人贪著其事。</p>
  <p id="aGj">“须菩提，<a id="a-Gk"></a>若人言：<a id="a-Gl"></a>‘佛说我见、<a id="a-Gm"></a>人见、<a id="a-Gn"></a>众生见、<a id="a-Go"></a>寿者见’。<a id="a-Gp"></a>须菩提，<a id="a-Gq"></a>于意云何？<a id="a-Gr"></a>是人解我所说义不？<a id="a-Gs"></a>”</p>
  <p id="aGt">“不也，<a id="a-Gu"></a>世尊，<a id="a-Gv"></a>是人不解如来所说义。<a id="a-Gw"></a>何以故？<a id="a-Gx"></a>世尊说我见、<a id="a-Gy"></a>人见、<a id="a-Gz"></a>众生见、<a id="a-H0"></a>寿者见，<a id="a-H1"></a>即非我见、<a id="a-H2"></a>人见、<a id="a-H3"></a>众生见、<a id="a-H4"></a>寿者见，<a id="a-H5"></a>是名我见、<a id="a-H6"></a>人见、<a id="a-H7"></a>众生见、<a id="a-H8"></a>寿者见。<a id="a-H9"></a>”</p>
  <p id="aHA">“须菩提，<a id="a-HB"></a>发阿耨多罗三藐三菩提心者，<a id="a-HC"></a>于一切法，<a id="a-HD"></a>应如是知，<a id="a-HE"></a>如是见，<a id="a-HF"></a>如是信解，<a id="a-HG"></a>不生法相。<a id="a-HH"></a>须菩提，<a id="a-HI"></a>所言法相者，<a id="a-HJ"></a>如来说即非法相，<a id="a-HK"></a>是名法相。</p>
  <p id="aHL">“须菩提，<a id="a-HM"></a>若有人以满无量阿僧祇世界七宝持用布施；<a id="a-HN"></a>若有善男子、<a id="a-HO"></a>善女人发菩萨心者，<a id="a-HP"></a>持于此经乃至四句偈等，<a id="a-HQ"></a>受持读诵，<a id="a-HR"></a>为人演说，<a id="a-HS"></a>其福胜彼。<a id="a-HT"></a>云何为人演说？<a id="a-HU"></a>不取于相，<a id="a-HV"></a>如如不动。<a id="a-HW"></a>何以故？</p>
  <p id="aHX">“一切有为法，<a id="a-HY"></a>如梦幻泡影，</p>
  <p id="aHZ">如露亦如电，<a id="a-Ha"></a>应作如是观。<a id="a-Hb"></a>”</p>
  <p id="aHc">佛说是经已，<a id="a-Hd"></a>长老须菩提，<a id="a-He"></a>及诸比丘、<a id="a-Hf"></a>比丘尼、<a id="a-Hg"></a>优婆塞、<a id="a-Hh"></a>优婆夷，<a id="a-Hi"></a>一切世间天、<a id="a-Hj"></a>人、<a id="a-Hk"></a>阿修罗，<a id="a-Hl"></a>闻佛所说，<a id="a-Hm"></a>皆大欢喜，<a id="a-Hn"></a>信受奉行。</p>
 </body>
</html>