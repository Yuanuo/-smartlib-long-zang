<!doctype html>
<html id="z3IBT0o6s" data-ver="1173">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第四百二十六</h1>
  <h2 id="a2">第二分帝释品第二十五之二</h2>
  <p id="a3">尔时，<a id="a-4"></a>诸天子复作是念：<a id="a-5"></a>“尊者善现于此般若波罗蜜多，<a id="a-6"></a>虽复种种方便显说欲令易解，<a id="a-7"></a>然其义趣，<a id="a-8"></a>转深转妙，<a id="a-9"></a>难可测量。<a id="a-A"></a>”</p>
  <p id="aB">具寿善现知诸天子心之所念，<a id="a-C"></a>便告彼言：<a id="a-D"></a>“诸天子，<a id="a-E"></a>色乃至识非深非妙，<a id="a-F"></a>色自性乃至识自性亦非深非妙；<a id="a-G"></a>眼处乃至意处非深非妙，<a id="a-H"></a>眼处自性乃至意处自性亦非深非妙；<a id="a-I"></a>色处乃至法处非深非妙，<a id="a-J"></a>色处自性乃至法处自性亦非深非妙；<a id="a-K"></a>眼界乃至意界非深非妙，<a id="a-L"></a>眼界自性乃至意界自性亦非深非妙；<a id="a-M"></a>色界乃至法界非深非妙，<a id="a-N"></a>色界自性乃至法界自性亦非深非妙；<a id="a-O"></a>眼识界乃至意识界非深非妙，<a id="a-P"></a>眼识界自性乃至意识界自性亦非深非妙；<a id="a-Q"></a>眼触乃至意触非深非妙，<a id="a-R"></a>眼触自性乃至意触自性亦非深非妙；<a id="a-S"></a>眼触为缘所生诸受乃至意触为缘所生诸受非深非妙，<a id="a-T"></a>眼触为缘所生诸受自性乃至意触为缘所生诸受自性亦非深非妙；<a id="a-U"></a>布施波罗蜜多乃至般若波罗蜜多非深非妙，<a id="a-V"></a>布施波罗蜜多自性乃至般若波罗蜜多自性亦非深非妙；<a id="a-W"></a>内空乃至无性自性空非深非妙，<a id="a-X"></a>内空自性乃至无性自性空自性亦非深非妙；<a id="a-Y"></a>四念住广说乃至十八佛不共法非深非妙，<a id="a-Z"></a>四念住自性广说乃至十八佛不共法自性亦非深非妙；<a id="a-a"></a>一切三摩地门、<a id="a-b"></a>一切陀罗尼门非深非妙，<a id="a-c"></a>一切三摩地门自性、<a id="a-d"></a>一切陀罗尼门自性亦非深非妙；<a id="a-e"></a>乃至一切智、<a id="a-f"></a>道相智、<a id="a-g"></a>一切相智非深非妙，<a id="a-h"></a>一切智自性、<a id="a-i"></a>道相智、<a id="a-j"></a>一切相智自性亦非深非妙。<a id="a-k"></a>”</p>
  <p id="al">时，<a id="a-m"></a>诸天子复作是念：<a id="a-n"></a>“尊者善现所说法中，<a id="a-o"></a>不施设色乃至识，<a id="a-p"></a>不施设眼处乃至意处，<a id="a-q"></a>不施设色处乃至法处，<a id="a-r"></a>不施设眼界乃至意界，<a id="a-s"></a>不施设色界乃至法界，<a id="a-t"></a>不施设眼识界乃至意识界，<a id="a-u"></a>不施设眼触乃至意触，<a id="a-v"></a>不施设眼触为缘所生诸受乃至意触为缘所生诸受，<a id="a-w"></a>不施设布施波罗蜜多乃至般若波罗蜜多，<a id="a-x"></a>不施设内空乃至无性自性空，<a id="a-y"></a>不施设四念住广说乃至十八佛不共法，<a id="a-z"></a>不施设一切三摩地门、<a id="a-10"></a>一切陀罗尼门，<a id="a-11"></a>不施设一切智、<a id="a-12"></a>道相智、<a id="a-13"></a>一切相智，<a id="a-14"></a>不施设预流及预流果，<a id="a-15"></a>乃至不施设阿罗汉及阿罗汉果，<a id="a-16"></a>不施设独觉及独觉菩提，<a id="a-17"></a>不施设菩萨及菩萨地，<a id="a-18"></a>不施设三藐三佛陀及三藐三菩提，<a id="a-19"></a>亦不施设文字言说。<a id="a-1A"></a>”</p>
  <p id="a1B">具寿善现知诸天子心所念法，<a id="a-1C"></a>便告之言：<a id="a-1D"></a>“如是，<a id="a-1E"></a>如是，<a id="a-1F"></a>如汝所念。<a id="a-1G"></a>色等诸法乃至无上正等菩提，<a id="a-1H"></a>皆离文字咸不可说，<a id="a-1I"></a>故于般若波罗蜜多无说、<a id="a-1J"></a>无听亦无解者。<a id="a-1K"></a>是故汝等于诸法中，<a id="a-1L"></a>应随所说修深固忍。<a id="a-1M"></a>诸有欲住欲证预流、<a id="a-1N"></a>一来、<a id="a-1O"></a>不还、<a id="a-1P"></a>阿罗汉果，<a id="a-1Q"></a>亦因此忍方能住证；<a id="a-1R"></a>诸有欲住欲证独觉证得菩提，<a id="a-1S"></a>亦因此忍方能住证；<a id="a-1T"></a>诸有欲住欲证无上正等菩提，<a id="a-1U"></a>要因此忍乃能住证。<a id="a-1V"></a>如是，<a id="a-1W"></a>诸天子，<a id="a-1X"></a>诸菩萨摩诃萨从初发心至得无上正等菩提，<a id="a-1Y"></a>应住无说、<a id="a-1Z"></a>无听、<a id="a-1a"></a>无解甚深般若波罗蜜多，<a id="a-1b"></a>常勤修学。<a id="a-1c"></a>”</p>
  <p data-pb></p>
  <h2 id="a1d">第二分信受品第二十六</h2>
  <p id="a1e">时，<a id="a-1f"></a>诸天子复作是念：<a id="a-1g"></a>“尊者善现，<a id="a-1h"></a>今者欲为何等有情，<a id="a-1i"></a>乐说何法？<a id="a-1j"></a>”</p>
  <p id="a1k">具寿善现知彼所念便告之言：<a id="a-1l"></a>“诸天子，<a id="a-1m"></a>我今欲为如幻、<a id="a-1n"></a>如化、<a id="a-1o"></a>如梦有情，<a id="a-1p"></a>乐说如幻、<a id="a-1q"></a>化、<a id="a-1r"></a>梦之法。<a id="a-1s"></a>何以故？<a id="a-1t"></a>诸天子，<a id="a-1u"></a>如是听者于所说中，<a id="a-1v"></a>无闻、<a id="a-1w"></a>无解、<a id="a-1x"></a>无所证故。<a id="a-1y"></a>”</p>
  <p id="a1z">时，<a id="a-20"></a>诸天子寻复问言：<a id="a-21"></a>“能说、<a id="a-22"></a>能听及所说法，<a id="a-23"></a>皆如幻、<a id="a-24"></a>如化、<a id="a-25"></a>如梦耶？<a id="a-26"></a>”</p>
  <p id="a27">善现答言：<a id="a-28"></a>“如是，<a id="a-29"></a>如是，<a id="a-2A"></a>如汝所说。<a id="a-2B"></a>如幻有情为如幻者说如幻法，<a id="a-2C"></a>如化有情为如化者说如化法，<a id="a-2D"></a>如梦有情为如梦者说如梦法。<a id="a-2E"></a>诸天子，<a id="a-2F"></a>我乃至见者如幻、<a id="a-2G"></a>如化、<a id="a-2H"></a>如梦所见，<a id="a-2I"></a>色乃至识如幻、<a id="a-2J"></a>如化、<a id="a-2K"></a>如梦所见，<a id="a-2L"></a>眼乃至意如幻、<a id="a-2M"></a>如化、<a id="a-2N"></a>如梦所见，<a id="a-2O"></a>色乃至法如幻、<a id="a-2P"></a>如化、<a id="a-2Q"></a>如梦所见，<a id="a-2R"></a>眼识乃至意识如幻、<a id="a-2S"></a>如化、<a id="a-2T"></a>如梦所见，<a id="a-2U"></a>眼触乃至意触如幻、<a id="a-2V"></a>如化、<a id="a-2W"></a>如梦所见，<a id="a-2X"></a>眼触所生受乃至意触所生受如幻、<a id="a-2Y"></a>如化、<a id="a-2Z"></a>如梦所见，<a id="a-2a"></a>布施波罗蜜多乃至般若波罗蜜多如幻、<a id="a-2b"></a>如化、<a id="a-2c"></a>如梦所见，<a id="a-2d"></a>内空乃至无性自性空如幻、<a id="a-2e"></a>如化、<a id="a-2f"></a>如梦所见，<a id="a-2g"></a>四念住广说乃至十八佛不共法如幻、<a id="a-2h"></a>如化、<a id="a-2i"></a>如梦所见，<a id="a-2j"></a>如是乃至预流果乃至阿罗汉果如幻、<a id="a-2k"></a>如化、<a id="a-2l"></a>如梦所见，<a id="a-2m"></a>独觉菩提及无上正等菩提如幻、<a id="a-2n"></a>如化、<a id="a-2o"></a>如梦所见。<a id="a-2p"></a>”</p>
  <p id="a2q">时，<a id="a-2r"></a>诸天子问善现言：<a id="a-2s"></a>“今尊者为但说我等、<a id="a-2t"></a>色等乃至无上正等菩提如幻、<a id="a-2u"></a>如化、<a id="a-2v"></a>如梦所见，<a id="a-2w"></a>为亦说涅槃如幻、<a id="a-2x"></a>如化、<a id="a-2y"></a>如梦所见？<a id="a-2z"></a>”</p>
  <p id="a30">善现答言：<a id="a-31"></a>“诸天子，<a id="a-32"></a>我不但说我等、<a id="a-33"></a>色等乃至无上正等菩提如幻、<a id="a-34"></a>如化、<a id="a-35"></a>如梦所见，<a id="a-36"></a>亦说涅槃如幻、<a id="a-37"></a>如化、<a id="a-38"></a>如梦所见。<a id="a-39"></a>诸天子，<a id="a-3A"></a>设更有法胜涅槃者，<a id="a-3B"></a>我亦说为如幻、<a id="a-3C"></a>如化、<a id="a-3D"></a>如梦所见。<a id="a-3E"></a>何以故？<a id="a-3F"></a>诸天子，<a id="a-3G"></a>幻、<a id="a-3H"></a>化、<a id="a-3I"></a>梦事与一切法乃至涅槃，<a id="a-3J"></a>悉皆无二、<a id="a-3K"></a>无二处故也。<a id="a-3L"></a>”</p>
  <p id="a3M">尔时，<a id="a-3N"></a>舍利子、<a id="a-3O"></a>大目连、<a id="a-3P"></a>执大藏、<a id="a-3Q"></a>满慈子、<a id="a-3R"></a>大迦多衍那、<a id="a-3S"></a>大迦葉波等诸大声闻，<a id="a-3T"></a>及无量百千菩萨摩诃萨，<a id="a-3U"></a>问具寿善现言：<a id="a-3V"></a>“所说般若波罗蜜多，<a id="a-3W"></a>如是甚深，<a id="a-3X"></a>如是难见，<a id="a-3Y"></a>如是难觉，<a id="a-3Z"></a>如是寂静，<a id="a-3a"></a>如是微细，<a id="a-3b"></a>如是沉密，<a id="a-3c"></a>如是殊妙，<a id="a-3d"></a>谁能信受？<a id="a-3e"></a>”</p>
  <p id="a3f">时，<a id="a-3g"></a>阿难陀闻彼语已，<a id="a-3h"></a>白大声闻及诸菩萨摩诃萨言：<a id="a-3i"></a>“有不退转诸菩萨摩诃萨，<a id="a-3j"></a>于此所说甚深、<a id="a-3k"></a>难见、<a id="a-3l"></a>难觉、<a id="a-3m"></a>寂静、<a id="a-3n"></a>微细、<a id="a-3o"></a>沉密、<a id="a-3p"></a>殊妙般若波罗蜜多，<a id="a-3q"></a>能深信受。<a id="a-3r"></a>复有无量已见圣谛，<a id="a-3s"></a>于诸深法能尽源底，<a id="a-3t"></a>诸阿罗汉所愿已满，<a id="a-3u"></a>于此所说甚深、<a id="a-3v"></a>难见、<a id="a-3w"></a>难觉、<a id="a-3x"></a>寂静、<a id="a-3y"></a>微细、<a id="a-3z"></a>沉密、<a id="a-40"></a>殊妙般若波罗蜜多，<a id="a-41"></a>亦能信受。<a id="a-42"></a>复有无量菩萨摩诃萨，<a id="a-43"></a>已于过去多俱胝佛所亲近供养，<a id="a-44"></a>发弘誓愿，<a id="a-45"></a>植众德本，<a id="a-46"></a>于此所说甚深、<a id="a-47"></a>难见、<a id="a-48"></a>难觉、<a id="a-49"></a>寂静、<a id="a-4A"></a>微细、<a id="a-4B"></a>沉密、<a id="a-4C"></a>殊妙、<a id="a-4D"></a>般若波罗蜜多，<a id="a-4E"></a>亦能信受。<a id="a-4F"></a>复有无量诸善男子、<a id="a-4G"></a>善女人等，<a id="a-4H"></a>已于过去无数佛所发弘誓愿，<a id="a-4I"></a>种诸善根，<a id="a-4J"></a>聪慧利根，<a id="a-4K"></a>善友所摄，<a id="a-4L"></a>于此所说甚深、<a id="a-4M"></a>难见、<a id="a-4N"></a>难觉、<a id="a-4O"></a>寂静、<a id="a-4P"></a>微细、<a id="a-4Q"></a>沉密、<a id="a-4R"></a>殊妙、<a id="a-4S"></a>般若波罗蜜多，<a id="a-4T"></a>亦能信受。</p>
  <p id="a4U">“所以者何？<a id="a-4V"></a>如是人等，<a id="a-4W"></a>不以空、<a id="a-4X"></a>无相、<a id="a-4Y"></a>无愿、<a id="a-4Z"></a>无生、<a id="a-4a"></a>无灭、<a id="a-4b"></a>寂静、<a id="a-4c"></a>远离分别色乃至识；<a id="a-4d"></a>亦不以色乃至识，<a id="a-4e"></a>分别空、<a id="a-4f"></a>无相、<a id="a-4g"></a>无愿、<a id="a-4h"></a>无生、<a id="a-4i"></a>无灭、<a id="a-4j"></a>寂静、<a id="a-4k"></a>远离。<a id="a-4l"></a>如是不以空、<a id="a-4m"></a>无相、<a id="a-4n"></a>无愿、<a id="a-4o"></a>无生、<a id="a-4p"></a>无灭、<a id="a-4q"></a>寂静、<a id="a-4r"></a>远离，<a id="a-4s"></a>分别眼乃至意，<a id="a-4t"></a>色乃至法，<a id="a-4u"></a>眼识乃至意识，<a id="a-4v"></a>眼触乃至意触，<a id="a-4w"></a>眼触为缘所生受乃至意触为缘所生受，<a id="a-4x"></a>布施波罗蜜多乃至般若波罗蜜多，<a id="a-4y"></a>内空乃至无性自性空，<a id="a-4z"></a>四念住广说乃至十八佛不共法，<a id="a-50"></a>一切三摩地门、<a id="a-51"></a>一切陀罗尼门，<a id="a-52"></a>预流果乃至阿罗汉果、<a id="a-53"></a>独觉菩提，<a id="a-54"></a>一切菩萨摩诃萨行、<a id="a-55"></a>诸佛无上正等菩提，<a id="a-56"></a>一切智、<a id="a-57"></a>道相智、<a id="a-58"></a>一切相智，<a id="a-59"></a>有为界、<a id="a-5A"></a>无为界。<a id="a-5B"></a>亦不以眼乃至无为界，<a id="a-5C"></a>分别空、<a id="a-5D"></a>无相、<a id="a-5E"></a>无愿、<a id="a-5F"></a>无生、<a id="a-5G"></a>无灭、<a id="a-5H"></a>寂静、<a id="a-5I"></a>远离。<a id="a-5J"></a>由此因缘，<a id="a-5K"></a>如是人等，<a id="a-5L"></a>于此所说甚深、<a id="a-5M"></a>难见、<a id="a-5N"></a>难觉、<a id="a-5O"></a>寂静、<a id="a-5P"></a>微细、<a id="a-5Q"></a>沉密、<a id="a-5R"></a>殊妙般若波罗蜜多，<a id="a-5S"></a>皆能信受。<a id="a-5T"></a>”</p>
  <p id="a5U">时，<a id="a-5V"></a>具寿善现告诸天子言：<a id="a-5W"></a>“如是所说甚深、<a id="a-5X"></a>难见难觉、<a id="a-5Y"></a>寂静微细、<a id="a-5Z"></a>沉密殊妙般若波罗蜜多，<a id="a-5a"></a>非所寻思，<a id="a-5b"></a>超寻思境，<a id="a-5c"></a>其中实无能信受者。<a id="a-5d"></a>何以故？<a id="a-5e"></a>诸天子，<a id="a-5f"></a>此中无法可显可示，<a id="a-5g"></a>既实无法可显可示故，<a id="a-5h"></a>信受者实不可得。<a id="a-5i"></a>”</p>
  <p id="a5j">尔时，<a id="a-5k"></a>具寿舍利子问善现言：<a id="a-5l"></a>“岂不于此所说般若波罗蜜多甚深教中，<a id="a-5m"></a>广说三乘相应之法，<a id="a-5n"></a>谓声闻乘、<a id="a-5o"></a>独觉乘、<a id="a-5p"></a>无上乘法？<a id="a-5q"></a>广说摄受诸菩萨摩诃萨从初发心乃至十地诸菩萨道，<a id="a-5r"></a>所谓布施波罗蜜多乃至般若波罗蜜多，<a id="a-5s"></a>四念住广说乃至十八佛不共法，<a id="a-5t"></a>一切三摩地门、<a id="a-5u"></a>一切陀罗尼门？<a id="a-5v"></a>广说摄受诸菩萨摩诃萨神通胜事，<a id="a-5w"></a>谓菩萨摩诃萨于此般若波罗蜜多勤修行故，<a id="a-5x"></a>随所生处常受化生，<a id="a-5y"></a>不退神通自在游戏，<a id="a-5z"></a>能善通达无量法门，<a id="a-60"></a>从一佛国至一佛国，<a id="a-61"></a>供养恭敬、<a id="a-62"></a>尊重赞叹诸佛世尊，<a id="a-63"></a>随所愿乐种种善根皆能修集速得圆满，<a id="a-64"></a>于诸佛所闻持正法乃至无上正等菩提常不忘失，<a id="a-65"></a>恒居胜定离散乱心，<a id="a-66"></a>以此为缘得无礙辩、<a id="a-67"></a>无断尽辩、<a id="a-68"></a>应辩、<a id="a-69"></a>迅辩、<a id="a-6A"></a>无疏谬辩、<a id="a-6B"></a>诸所演说丰义味辩、<a id="a-6C"></a>一切世间最胜妙辩？<a id="a-6D"></a>”</p>
  <p id="a6E">善现答言：<a id="a-6F"></a>“如是，<a id="a-6G"></a>如是，<a id="a-6H"></a>诚如所说，<a id="a-6I"></a>于此般若波罗蜜多甚深教中，<a id="a-6J"></a>以无所得而为方便，<a id="a-6K"></a>广说三乘相应之法，<a id="a-6L"></a>乃至广说摄受诸菩萨摩诃萨神通胜事，<a id="a-6M"></a>乃至令得一切世间最胜妙辩。<a id="a-6N"></a>以无所得为方便者，<a id="a-6O"></a>此于何法无所得为方便？<a id="a-6P"></a>谓于我乃至见者无所得为方便，<a id="a-6Q"></a>于色乃至识无所得为方便，<a id="a-6R"></a>于眼乃至意无所得为方便，<a id="a-6S"></a>于色乃至法无所得为方便，<a id="a-6T"></a>于眼识乃至意识无所得为方便，<a id="a-6U"></a>于眼触乃至意触无所得为方便，<a id="a-6V"></a>于眼触为缘所生受乃至意触为缘所生受无所得为方便，<a id="a-6W"></a>于布施波罗蜜多乃至般若波罗蜜多无所得为方便，<a id="a-6X"></a>于内空乃至无性自性空无所得为方便，<a id="a-6Y"></a>于四念住广说乃至十八佛不共法无所得为方便，<a id="a-6Z"></a>如是乃至于一切智、<a id="a-6a"></a>道相智、<a id="a-6b"></a>一切相智无所得为方便。<a id="a-6c"></a>”</p>
  <p id="a6d">时，<a id="a-6e"></a>舍利子问善现言：<a id="a-6f"></a>“何因缘故，<a id="a-6g"></a>于此般若波罗蜜多甚深教中，<a id="a-6h"></a>以无所得而为方便，<a id="a-6i"></a>广说三乘相应之法？<a id="a-6j"></a>何因缘故，<a id="a-6k"></a>于此般若波罗蜜多甚深教中，<a id="a-6l"></a>以无所得而为方便，<a id="a-6m"></a>乃至广说摄受诸菩萨摩诃萨神通胜事，<a id="a-6n"></a>乃至令得一切世间最胜妙辩？<a id="a-6o"></a>”</p>
  <p id="a6p">善现答言：<a id="a-6q"></a>“舍利子，<a id="a-6r"></a>由内空乃至无性自性空故，<a id="a-6s"></a>于此般若波罗蜜多甚深教中，<a id="a-6t"></a>以无所得而为方便，<a id="a-6u"></a>广说三乘相应之法。<a id="a-6v"></a>舍利子，<a id="a-6w"></a>由内空乃至无性自性空故，<a id="a-6x"></a>于此般若波罗蜜多甚深教中，<a id="a-6y"></a>以无所得而为方便，<a id="a-6z"></a>乃至广说摄受诸菩萨摩诃萨神通胜事，<a id="a-70"></a>乃至令得一切世间最胜妙辩。<a id="a-71"></a>”</p>
  <p data-pb></p>
  <h2 id="a72">第二分散华品第二十七之一</h2>
  <p id="a73">尔时，<a id="a-74"></a>天帝释及此三千大千世界四大王众天，<a id="a-75"></a>乃至色究竟天，<a id="a-76"></a>咸作是念：<a id="a-77"></a>“今尊者善现承佛威力，<a id="a-78"></a>为一切有情雨大法雨。<a id="a-79"></a>我等今者，<a id="a-7A"></a>各宜化作天妙香华，<a id="a-7B"></a>奉散供养释迦如来及诸菩萨摩诃萨众，<a id="a-7C"></a>并苾蒭僧、<a id="a-7D"></a>尊者善现，<a id="a-7E"></a>亦散供养甚深般若波罗蜜多，<a id="a-7F"></a>岂不为善？<a id="a-7G"></a>”</p>
  <p id="a7H">时，<a id="a-7I"></a>天帝释及诸天众作是念已，<a id="a-7J"></a>便各化作天妙香华，<a id="a-7K"></a>持以奉散释迦如来及诸菩萨摩诃萨众，<a id="a-7L"></a>并苾蒭僧、<a id="a-7M"></a>具寿善现，<a id="a-7N"></a>甚深般若波罗蜜多，<a id="a-7O"></a>而为供养。<a id="a-7P"></a>是时，<a id="a-7Q"></a>于此三千大千佛之世界，<a id="a-7R"></a>华悉充满。<a id="a-7S"></a>以佛神力，<a id="a-7T"></a>于虚空中合成华台，<a id="a-7U"></a>庄严殊妙，<a id="a-7V"></a>量等三千大千世界。</p>
  <p id="a7W">尔时，<a id="a-7X"></a>善现睹斯事已，<a id="a-7Y"></a>作是念言：<a id="a-7Z"></a>“今所散华，<a id="a-7a"></a>于诸天处曾未见有。<a id="a-7b"></a>是华微妙，<a id="a-7c"></a>定非草树水陆所生，<a id="a-7d"></a>应是诸天为供养故从心化出。<a id="a-7e"></a>”</p>
  <p id="a7f">时，<a id="a-7g"></a>天帝释既知善现心之所念，<a id="a-7h"></a>谓善现言：<a id="a-7i"></a>“此所散华，<a id="a-7j"></a>实非草树水陆所生，<a id="a-7k"></a>亦不从心实能化出，<a id="a-7l"></a>但是变现。<a id="a-7m"></a>”</p>
  <p id="a7n">尔时，<a id="a-7o"></a>善现语帝释言：<a id="a-7p"></a>“憍尸迦，<a id="a-7q"></a>汝言此华实非草树水陆所生，<a id="a-7r"></a>亦不从心实能化出。<a id="a-7s"></a>既非生法，<a id="a-7t"></a>则不名华。<a id="a-7u"></a>”</p>
  <p id="a7v">时，<a id="a-7w"></a>天帝释问善现言：<a id="a-7x"></a>“大德，<a id="a-7y"></a>为但是华不生，<a id="a-7z"></a>为余法亦尔？<a id="a-80"></a>”</p>
  <p id="a81">善现答言：<a id="a-82"></a>“非但是华不生，<a id="a-83"></a>余法亦无生义。<a id="a-84"></a>何谓也？<a id="a-85"></a>憍尸迦，<a id="a-86"></a>色亦不生，<a id="a-87"></a>此既不生则非色；<a id="a-88"></a>受、<a id="a-89"></a>想、<a id="a-8A"></a>行、<a id="a-8B"></a>识亦不生，<a id="a-8C"></a>此既不生则非受、<a id="a-8D"></a>想、<a id="a-8E"></a>行、<a id="a-8F"></a>识。<a id="a-8G"></a>眼乃至意，<a id="a-8H"></a>色乃至法，<a id="a-8I"></a>眼识乃至意识，<a id="a-8J"></a>眼触乃至意触，<a id="a-8K"></a>眼触为缘所生受乃至意触为缘所生受亦如是。<a id="a-8L"></a>憍尸迦，<a id="a-8M"></a>布施波罗蜜多亦不生，<a id="a-8N"></a>此既不生则非布施波罗蜜多；<a id="a-8O"></a>净戒、<a id="a-8P"></a>安忍、<a id="a-8Q"></a>精进、<a id="a-8R"></a>静虑、<a id="a-8S"></a>般若波罗蜜多亦不生，<a id="a-8T"></a>此既不生则非净戒、<a id="a-8U"></a>安忍、<a id="a-8V"></a>精进、<a id="a-8W"></a>静虑、<a id="a-8X"></a>般若波罗蜜多。<a id="a-8Y"></a>内空乃至无性自性空，<a id="a-8Z"></a>四念住广说乃至十八佛不共法，<a id="a-8a"></a>如是乃至一切智、<a id="a-8b"></a>道相智、<a id="a-8c"></a>一切相智，<a id="a-8d"></a>皆亦如是。<a id="a-8e"></a>”</p>
  <p id="a8f">时，<a id="a-8g"></a>天帝释窃作是念：<a id="a-8h"></a>“尊者善现智慧甚深，<a id="a-8i"></a>不违假名而说法性。<a id="a-8j"></a>”</p>
  <p id="a8k">佛知其念，<a id="a-8l"></a>便告彼言：<a id="a-8m"></a>“如憍尸迦心之所念，<a id="a-8n"></a>具寿善现智慧甚深，<a id="a-8o"></a>不违假名而说法性。<a id="a-8p"></a>”</p>
  <p id="a8q">时，<a id="a-8r"></a>天帝释即白佛言：<a id="a-8s"></a>“尊者善现于何等法不违假名而说法性？<a id="a-8t"></a>”</p>
  <p id="a8u">佛言：<a id="a-8v"></a>“憍尸迦，<a id="a-8w"></a>色但是假名，<a id="a-8x"></a>具寿善现不违色假名而说色法性；<a id="a-8y"></a>受、<a id="a-8z"></a>想、<a id="a-90"></a>行、<a id="a-91"></a>识但是假名，<a id="a-92"></a>具寿善现不违受、<a id="a-93"></a>想、<a id="a-94"></a>行、<a id="a-95"></a>识假名而说受、<a id="a-96"></a>想、<a id="a-97"></a>行、<a id="a-98"></a>识法性。<a id="a-99"></a>所以者何？<a id="a-9A"></a>色等法性无违顺故，<a id="a-9B"></a>善现所说亦无违顺。<a id="a-9C"></a>于眼乃至意，<a id="a-9D"></a>色乃至法，<a id="a-9E"></a>眼识乃至意识，<a id="a-9F"></a>眼触乃至意触，<a id="a-9G"></a>眼触为缘所生受乃至意触为缘所生受亦如是。</p>
  <p id="a9H">“憍尸迦，<a id="a-9I"></a>布施波罗蜜多但是假名，<a id="a-9J"></a>具寿善现不违布施波罗蜜多假名而说布施波罗蜜多法性；<a id="a-9K"></a>净戒、<a id="a-9L"></a>安忍、<a id="a-9M"></a>精进、<a id="a-9N"></a>静虑、<a id="a-9O"></a>般若波罗蜜多但是假名，<a id="a-9P"></a>具寿善现不违净戒、<a id="a-9Q"></a>安忍、<a id="a-9R"></a>精进、<a id="a-9S"></a>静虑、<a id="a-9T"></a>般若波罗蜜多假名而说净戒、<a id="a-9U"></a>安忍、<a id="a-9V"></a>精进、<a id="a-9W"></a>静虑、<a id="a-9X"></a>般若波罗蜜多法性。<a id="a-9Y"></a>所以者何？<a id="a-9Z"></a>布施波罗蜜多等法性无违顺故，<a id="a-9a"></a>善现所说亦无违顺。<a id="a-9b"></a>于内空乃至无性自性空，<a id="a-9c"></a>四念住广说乃至十八佛不共法，<a id="a-9d"></a>如是乃至预流果，<a id="a-9e"></a>乃至阿罗汉果、<a id="a-9f"></a>独觉菩提，<a id="a-9g"></a>乃至无上正等菩提，<a id="a-9h"></a>一切智、<a id="a-9i"></a>道相智、<a id="a-9j"></a>一切相智，<a id="a-9k"></a>预流乃至阿罗汉、<a id="a-9l"></a>独觉、<a id="a-9m"></a>菩萨、<a id="a-9n"></a>如来，<a id="a-9o"></a>皆亦如是。</p>
  <p id="a9p">“憍尸迦，<a id="a-9q"></a>具寿善现于如是法不违假名而说法性。<a id="a-9r"></a>”</p>
  <p id="a9s">尔时，<a id="a-9t"></a>具寿善现语天帝释言：<a id="a-9u"></a>“憍尸迦，<a id="a-9v"></a>如是，<a id="a-9w"></a>如是，<a id="a-9x"></a>如佛所说，<a id="a-9y"></a>诸所有法无非假名。<a id="a-9z"></a>憍尸迦，<a id="a-A0"></a>诸菩萨摩诃萨知一切法但假名已，<a id="a-A1"></a>应学般若波罗蜜多。<a id="a-A2"></a>憍尸迦，<a id="a-A3"></a>诸菩萨摩诃萨如是学时，<a id="a-A4"></a>不于色学，<a id="a-A5"></a>不于受、<a id="a-A6"></a>想、<a id="a-A7"></a>行、<a id="a-A8"></a>识学。<a id="a-A9"></a>何以故？<a id="a-AA"></a>憍尸迦，<a id="a-AB"></a>是菩萨摩诃萨不见色可于中学，<a id="a-AC"></a>不见受、<a id="a-AD"></a>想、<a id="a-AE"></a>行、<a id="a-AF"></a>识可于中学故。<a id="a-AG"></a>于眼乃至意，<a id="a-AH"></a>色乃至法，<a id="a-AI"></a>眼识乃至意识，<a id="a-AJ"></a>眼触乃至意触，<a id="a-AK"></a>眼触为缘所生受乃至意触为缘所生受亦如是。</p>
  <p id="aAL">“憍尸迦，<a id="a-AM"></a>诸菩萨摩诃萨如是学时，<a id="a-AN"></a>不于布施波罗蜜多学，<a id="a-AO"></a>不于净戒、<a id="a-AP"></a>安忍、<a id="a-AQ"></a>精进、<a id="a-AR"></a>静虑、<a id="a-AS"></a>般若波罗蜜多学。<a id="a-AT"></a>何以故？<a id="a-AU"></a>憍尸迦，<a id="a-AV"></a>是菩萨摩诃萨不见布施波罗蜜多可于中学，<a id="a-AW"></a>不见净戒、<a id="a-AX"></a>安忍、<a id="a-AY"></a>精进、<a id="a-AZ"></a>静虑、<a id="a-Aa"></a>般若波罗蜜多可于中学故。<a id="a-Ab"></a>于内空乃至无性自性空，<a id="a-Ac"></a>四念住广说乃至十八佛不共法，<a id="a-Ad"></a>如是乃至预流果，<a id="a-Ae"></a>乃至阿罗汉果、<a id="a-Af"></a>独觉菩提，<a id="a-Ag"></a>乃至无上正等菩提，<a id="a-Ah"></a>一切智、<a id="a-Ai"></a>道相智、<a id="a-Aj"></a>一切相智，<a id="a-Ak"></a>皆亦如是。<a id="a-Al"></a>”</p>
  <p id="aAm">时，<a id="a-An"></a>天帝释问善现言：<a id="a-Ao"></a>“诸菩萨摩诃萨何因缘故，<a id="a-Ap"></a>不见色，<a id="a-Aq"></a>乃至不见一切相智？<a id="a-Ar"></a>”</p>
  <p id="aAs">善现答言：<a id="a-At"></a>“憍尸迦，<a id="a-Au"></a>色色空，<a id="a-Av"></a>乃至一切相智一切相智空。<a id="a-Aw"></a>憍尸迦，<a id="a-Ax"></a>诸菩萨摩诃萨由此因缘，<a id="a-Ay"></a>不见色乃至一切相智。<a id="a-Az"></a>憍尸迦，<a id="a-B0"></a>诸菩萨摩诃萨不见色故不于色学，<a id="a-B1"></a>乃至不见一切相智故不于一切相智学。<a id="a-B2"></a>何以故？<a id="a-B3"></a>憍尸迦，<a id="a-B4"></a>不可色空见色空，<a id="a-B5"></a>乃至不可一切相智空见一切相智空，<a id="a-B6"></a>亦不可色空于色空学，<a id="a-B7"></a>乃至亦不可一切相智空于一切相智空学故。</p>
  <p id="aB8">“憍尸迦，<a id="a-B9"></a>若菩萨摩诃萨不于空学，<a id="a-BA"></a>是菩萨摩诃萨为于空学。<a id="a-BB"></a>何以故？<a id="a-BC"></a>以无二故。<a id="a-BD"></a>憍尸迦，<a id="a-BE"></a>诸菩萨摩诃萨不于色空学为于色空学，<a id="a-BF"></a>以无二故，<a id="a-BG"></a>乃至不于一切相智空学为于一切相智空学，<a id="a-BH"></a>以无二故。<a id="a-BI"></a>憍尸迦，<a id="a-BJ"></a>若菩萨摩诃萨以无二为方便于色空学，<a id="a-BK"></a>乃至以无二为方便于一切相智空学，<a id="a-BL"></a>是菩萨摩诃萨能以无二为方便学布施波罗蜜多乃至般若波罗蜜多，<a id="a-BM"></a>能以无二为方便学内空乃至无性自性空，<a id="a-BN"></a>能以无二为方便学四念住广说乃至十八佛不共法，<a id="a-BO"></a>如是乃至能以无二为方便学预流果乃至阿罗汉果，<a id="a-BP"></a>能以无二为方便学独觉菩提乃至无上正等菩提，<a id="a-BQ"></a>能以无二为方便学一切智、<a id="a-BR"></a>道相智、<a id="a-BS"></a>一切相智。<a id="a-BT"></a>憍尸迦，<a id="a-BU"></a>若菩萨摩诃萨能以无二为方便学布施波罗蜜多乃至一切相智，<a id="a-BV"></a>是菩萨摩诃萨能以无二为方便学无量、<a id="a-BW"></a>无数、<a id="a-BX"></a>无边不可思议清净佛法。</p>
  <p id="aBY">“憍尸迦，<a id="a-BZ"></a>若菩萨摩诃萨能学无量、<a id="a-Ba"></a>无数、<a id="a-Bb"></a>无边不可思议清净佛法，<a id="a-Bc"></a>是菩萨摩诃萨不为色增故学，<a id="a-Bd"></a>亦不为色减故学，<a id="a-Be"></a>乃至不为一切相智增故学，<a id="a-Bf"></a>亦不为一切相智减故学。<a id="a-Bg"></a>憍尸迦，<a id="a-Bh"></a>若菩萨摩诃萨不为色增故学，<a id="a-Bi"></a>亦不为色减故学，<a id="a-Bj"></a>乃至不为一切相智增故学，<a id="a-Bk"></a>亦不为一切相智减故学，<a id="a-Bl"></a>是菩萨摩诃萨不为摄受色故学，<a id="a-Bm"></a>亦不为坏灭色故学，<a id="a-Bn"></a>乃至不为摄受一切相智故学，<a id="a-Bo"></a>亦不为坏灭一切相智故学。<a id="a-Bp"></a>”</p>
  <p id="aBq">尔时，<a id="a-Br"></a>具寿舍利子问善现言：<a id="a-Bs"></a>“诸菩萨摩诃萨如是学时，<a id="a-Bt"></a>不为摄受色故学，<a id="a-Bu"></a>亦不为坏灭色故学，<a id="a-Bv"></a>乃至不为摄受一切相智故学，<a id="a-Bw"></a>亦不为坏灭一切相智故学耶？<a id="a-Bx"></a>”</p>
  <p id="aBy">善现对曰：<a id="a-Bz"></a>“如是，<a id="a-C0"></a>如是，<a id="a-C1"></a>舍利子，<a id="a-C2"></a>诸菩萨摩诃萨如是学时，<a id="a-C3"></a>不为摄受色故学，<a id="a-C4"></a>亦不为坏灭色故学，<a id="a-C5"></a>乃至不为摄受一切相智故学，<a id="a-C6"></a>亦不为坏灭一切相智故学。<a id="a-C7"></a>”</p>
  <p id="aC8">时，<a id="a-C9"></a>舍利子问善现言：<a id="a-CA"></a>“何因缘故，<a id="a-CB"></a>诸菩萨摩诃萨不为摄受色故学，<a id="a-CC"></a>亦不为坏灭色故学，<a id="a-CD"></a>乃至不为摄受一切相智故学，<a id="a-CE"></a>亦不为坏灭一切相智故学？<a id="a-CF"></a>”</p>
  <p id="aCG">善现对曰：<a id="a-CH"></a>“诸菩萨摩诃萨不见有色是可摄受及可坏灭，<a id="a-CI"></a>亦不见有能摄受色及坏灭者，<a id="a-CJ"></a>乃至不见有一切相智是可摄受及可坏灭，<a id="a-CK"></a>亦不见有能摄受一切相智及坏灭者。<a id="a-CL"></a>何以故？<a id="a-CM"></a>舍利子，<a id="a-CN"></a>以色等法若能若所内外空故。<a id="a-CO"></a>舍利子，<a id="a-CP"></a>若菩萨摩诃萨于一切法，<a id="a-CQ"></a>不见是可摄受及可坏灭，<a id="a-CR"></a>亦不见有能摄受及坏灭者而学般若波罗蜜多，<a id="a-CS"></a>是菩萨摩诃萨能成办一切智智。<a id="a-CT"></a>”</p>
  <p id="aCU">时，<a id="a-CV"></a>舍利子问善现言：<a id="a-CW"></a>“诸菩萨摩诃萨如是学般若波罗蜜多，<a id="a-CX"></a>能成办一切智智耶？<a id="a-CY"></a>”</p>
  <p id="aCZ">善现对曰：<a id="a-Ca"></a>“舍利子，<a id="a-Cb"></a>诸菩萨摩诃萨如是学般若波罗蜜多，<a id="a-Cc"></a>能成办一切智智，<a id="a-Cd"></a>于一切法不为摄受、<a id="a-Ce"></a>不为坏灭为方便故。<a id="a-Cf"></a>”</p>
  <p id="aCg">舍利子言：<a id="a-Ch"></a>“若菩萨摩诃萨于一切法不为摄受、<a id="a-Ci"></a>不为坏灭为方便者，<a id="a-Cj"></a>云何能成办一切智智耶？<a id="a-Ck"></a>”</p>
  <p id="aCl">善现对曰：<a id="a-Cm"></a>“舍利子，<a id="a-Cn"></a>是菩萨摩诃萨修行般若波罗蜜多时，<a id="a-Co"></a>不见色若生若灭、<a id="a-Cp"></a>若取若舍、<a id="a-Cq"></a>若染若净、<a id="a-Cr"></a>若增若减，<a id="a-Cs"></a>乃至不见一切相智若生若灭、<a id="a-Ct"></a>若取若舍、<a id="a-Cu"></a>若染若净、<a id="a-Cv"></a>若增若减。<a id="a-Cw"></a>何以故？<a id="a-Cx"></a>以色乃至一切相智皆自性无所有不可得故。<a id="a-Cy"></a>如是，<a id="a-Cz"></a>舍利子，<a id="a-D0"></a>诸菩萨摩诃萨修行般若波罗蜜多时，<a id="a-D1"></a>于一切法不见若生若灭、<a id="a-D2"></a>若取若舍、<a id="a-D3"></a>若染若净、<a id="a-D4"></a>若增若减，<a id="a-D5"></a>以无所学、<a id="a-D6"></a>无所成办为方便故而学般若波罗蜜多，<a id="a-D7"></a>则能成办一切智智。<a id="a-D8"></a>”</p>
  <p id="aD9">尔时，<a id="a-DA"></a>天帝释问舍利子言：<a id="a-DB"></a>“大德，<a id="a-DC"></a>诸菩萨摩诃萨所学般若波罗蜜多，<a id="a-DD"></a>当于何求？<a id="a-DE"></a>”</p>
  <p id="aDF">舍利子言：<a id="a-DG"></a>“憍尸迦，<a id="a-DH"></a>诸菩萨摩诃萨所学般若波罗蜜多，<a id="a-DI"></a>当于善现所说中求。<a id="a-DJ"></a>”</p>
  <p id="aDK">时，<a id="a-DL"></a>天帝释谓善现言：<a id="a-DM"></a>“大德神力为依持故，<a id="a-DN"></a>令舍利子作是说耶？<a id="a-DO"></a>”</p>
  <p id="aDP">善现告言：<a id="a-DQ"></a>“憍尸迦，<a id="a-DR"></a>非我神力为依持故，<a id="a-DS"></a>令舍利子作如是说。<a id="a-DT"></a>”</p>
  <p id="aDU">天帝释言：<a id="a-DV"></a>“是谁神力为所依持？<a id="a-DW"></a>”</p>
  <p id="aDX">善现报言：<a id="a-DY"></a>“是佛神力为所依持。<a id="a-DZ"></a>”</p>
  <p id="aDa">天帝释言：<a id="a-Db"></a>“大德，<a id="a-Dc"></a>诸法皆无依持，<a id="a-Dd"></a>如何可言是佛神力为所依持？<a id="a-De"></a>”</p>
  <p id="aDf">善现告言：<a id="a-Dg"></a>“憍尸迦，<a id="a-Dh"></a>如是，<a id="a-Di"></a>如是，<a id="a-Dj"></a>如汝所说，<a id="a-Dk"></a>一切法无依持。<a id="a-Dl"></a>是故如来非所依持，<a id="a-Dm"></a>亦无依持，<a id="a-Dn"></a>但为随顺世俗施设说为依持。</p>
  <p id="aDo">“憍尸迦，<a id="a-Dp"></a>非离无依持如来可得，<a id="a-Dq"></a>非离无依持真如如来可得，<a id="a-Dr"></a>非离无依持法性如来可得，<a id="a-Ds"></a>非离无依持如来真如可得，<a id="a-Dt"></a>非离无依持如来法性可得，<a id="a-Du"></a>非离无依持真如如来真如可得，<a id="a-Dv"></a>非离无依持法性如来法性可得。</p>
  <p id="aDw">“憍尸迦，<a id="a-Dx"></a>非无依持中如来可得，<a id="a-Dy"></a>非如来中无依持可得；<a id="a-Dz"></a>非无依持真如中如来可得，<a id="a-E0"></a>非如来中无依持真如可得；<a id="a-E1"></a>非无依持法性中如来可得，<a id="a-E2"></a>非如来中无依持法性可得；<a id="a-E3"></a>非无依持中如来真如可得，<a id="a-E4"></a>非如来真如中无依持可得；<a id="a-E5"></a>非无依持中如来法性可得，<a id="a-E6"></a>非如来法性中无依持可得；<a id="a-E7"></a>非无依持真如中如来真如可得，<a id="a-E8"></a>非如来真如中无依持真如可得；<a id="a-E9"></a>非无依持法性中如来法性可得，<a id="a-EA"></a>非如来法性中无依持法性可得。</p>
  <p id="aEB">“憍尸迦，<a id="a-EC"></a>非离色如来可得，<a id="a-ED"></a>非离受、<a id="a-EE"></a>想、<a id="a-EF"></a>行、<a id="a-EG"></a>识如来可得；<a id="a-EH"></a>非离色真如如来可得，<a id="a-EI"></a>非离受、<a id="a-EJ"></a>想、<a id="a-EK"></a>行、<a id="a-EL"></a>识真如如来可得；<a id="a-EM"></a>非离色法性如来可得，<a id="a-EN"></a>非离受、<a id="a-EO"></a>想、<a id="a-EP"></a>行、<a id="a-EQ"></a>识法性如来可得；<a id="a-ER"></a>非离色如来真如可得，<a id="a-ES"></a>非离受、<a id="a-ET"></a>想、<a id="a-EU"></a>行、<a id="a-EV"></a>识如来真如可得；<a id="a-EW"></a>非离色如来法性可得，<a id="a-EX"></a>非离受、<a id="a-EY"></a>想、<a id="a-EZ"></a>行、<a id="a-Ea"></a>识如来法性可得；<a id="a-Eb"></a>非离色真如如来真如可得，<a id="a-Ec"></a>非离受、<a id="a-Ed"></a>想、<a id="a-Ee"></a>行、<a id="a-Ef"></a>识真如如来真如可得；<a id="a-Eg"></a>非离色法性如来法性可得，<a id="a-Eh"></a>非离受、<a id="a-Ei"></a>想、<a id="a-Ej"></a>行、<a id="a-Ek"></a>识法性如来法性可得。</p>
  <p id="aEl">“憍尸迦，<a id="a-Em"></a>非色中如来可得，<a id="a-En"></a>非如来中色可得，<a id="a-Eo"></a>非受、<a id="a-Ep"></a>想、<a id="a-Eq"></a>行、<a id="a-Er"></a>识中如来可得，<a id="a-Es"></a>非如来中受、<a id="a-Et"></a>想、<a id="a-Eu"></a>行、<a id="a-Ev"></a>识可得；<a id="a-Ew"></a>非色真如中如来可得，<a id="a-Ex"></a>非如来中色真如可得，<a id="a-Ey"></a>非受、<a id="a-Ez"></a>想、<a id="a-F0"></a>行、<a id="a-F1"></a>识真如中如来可得，<a id="a-F2"></a>非如来中受、<a id="a-F3"></a>想、<a id="a-F4"></a>行、<a id="a-F5"></a>识真如可得；<a id="a-F6"></a>非色法性中如来可得，<a id="a-F7"></a>非如来中色法性可得，<a id="a-F8"></a>非受、<a id="a-F9"></a>想、<a id="a-FA"></a>行、<a id="a-FB"></a>识法性中如来可得，<a id="a-FC"></a>非如来中受、<a id="a-FD"></a>想、<a id="a-FE"></a>行、<a id="a-FF"></a>识法性可得；<a id="a-FG"></a>非色中如来真如可得，<a id="a-FH"></a>非如来真如中色可得，<a id="a-FI"></a>非受、<a id="a-FJ"></a>想、<a id="a-FK"></a>行、<a id="a-FL"></a>识中如来真如可得，<a id="a-FM"></a>非如来真如中受、<a id="a-FN"></a>想、<a id="a-FO"></a>行、<a id="a-FP"></a>识可得；<a id="a-FQ"></a>非色中如来法性可得，<a id="a-FR"></a>非如来法性中色可得，<a id="a-FS"></a>非受、<a id="a-FT"></a>想、<a id="a-FU"></a>行、<a id="a-FV"></a>识中如来法性可得，<a id="a-FW"></a>非如来法性中受、<a id="a-FX"></a>想、<a id="a-FY"></a>行、<a id="a-FZ"></a>识可得；<a id="a-Fa"></a>非色真如中如来真如可得，<a id="a-Fb"></a>非如来真如中色真如可得，<a id="a-Fc"></a>非受、<a id="a-Fd"></a>想、<a id="a-Fe"></a>行、<a id="a-Ff"></a>识真如中如来真如可得，<a id="a-Fg"></a>非如来真如中受、<a id="a-Fh"></a>想、<a id="a-Fi"></a>行、<a id="a-Fj"></a>识真如可得；<a id="a-Fk"></a>非色法性中如来法性可得，<a id="a-Fl"></a>非如来法性中色法性可得，<a id="a-Fm"></a>非受、<a id="a-Fn"></a>想、<a id="a-Fo"></a>行、<a id="a-Fp"></a>识法性中如来法性可得，<a id="a-Fq"></a>非如来法性中受、<a id="a-Fr"></a>想、<a id="a-Fs"></a>行、<a id="a-Ft"></a>识法性可得。</p>
  <p id="aFu">“憍尸迦，<a id="a-Fv"></a>乃至非离一切智如来可得，<a id="a-Fw"></a>非离道相智、<a id="a-Fx"></a>一切相智如来可得；<a id="a-Fy"></a>非离一切智真如如来可得，<a id="a-Fz"></a>非离道相智、<a id="a-G0"></a>一切相智真如如来可得；<a id="a-G1"></a>非离一切智法性如来可得，<a id="a-G2"></a>非离道相智、<a id="a-G3"></a>一切相智法性如来可得；<a id="a-G4"></a>非离一切智如来真如可得，<a id="a-G5"></a>非离道相智、<a id="a-G6"></a>一切相智如来真如可得；<a id="a-G7"></a>非离一切智如来法性可得，<a id="a-G8"></a>非离道相智、<a id="a-G9"></a>一切相智如来法性可得；<a id="a-GA"></a>非离一切智真如如来真如可得，<a id="a-GB"></a>非离道相智、<a id="a-GC"></a>一切相智真如如来真如可得；<a id="a-GD"></a>非离一切智法性如来法性可得，<a id="a-GE"></a>非离道相智、<a id="a-GF"></a>一切相智法性如来法性可得。</p>
  <p id="aGG">“憍尸迦，<a id="a-GH"></a>非一切智中如来可得，<a id="a-GI"></a>非如来中一切智可得，<a id="a-GJ"></a>非道相智、<a id="a-GK"></a>一切相智中如来可得，<a id="a-GL"></a>非如来中道相智、<a id="a-GM"></a>一切相智可得；<a id="a-GN"></a>非一切智真如中如来可得，<a id="a-GO"></a>非如来中一切智真如可得，<a id="a-GP"></a>非道相智、<a id="a-GQ"></a>一切相智真如中如来可得，<a id="a-GR"></a>非如来中道相智、<a id="a-GS"></a>一切相智真如可得；<a id="a-GT"></a>非一切智法性中如来可得，<a id="a-GU"></a>非如来中一切智法性可得，<a id="a-GV"></a>非道相智、<a id="a-GW"></a>一切相智法性中如来可得，<a id="a-GX"></a>非如来中道相智、<a id="a-GY"></a>一切相智法性可得；<a id="a-GZ"></a>非一切智中如来真如可得，<a id="a-Ga"></a>非如来真如中一切智可得，<a id="a-Gb"></a>非道相智、<a id="a-Gc"></a>一切相智中如来真如可得，<a id="a-Gd"></a>非如来真如中道相智、<a id="a-Ge"></a>一切相智可得；<a id="a-Gf"></a>非一切智中如来法性可得，<a id="a-Gg"></a>非如来法性中一切智可得，<a id="a-Gh"></a>非道相智、<a id="a-Gi"></a>一切相智中如来法性可得，<a id="a-Gj"></a>非如来法性中道相智、<a id="a-Gk"></a>一切相智可得；<a id="a-Gl"></a>非一切智真如中如来真如可得，<a id="a-Gm"></a>非如来真如中一切智真如可得，<a id="a-Gn"></a>非道相智、<a id="a-Go"></a>一切相智真如中如来真如可得，<a id="a-Gp"></a>非如来真如中道相智、<a id="a-Gq"></a>一切相智真如可得；<a id="a-Gr"></a>非一切智法性中如来法性可得，<a id="a-Gs"></a>非如来法性中一切智法性可得，<a id="a-Gt"></a>非道相智、<a id="a-Gu"></a>一切相智法性中如来法性可得，<a id="a-Gv"></a>非如来法性中道相智、<a id="a-Gw"></a>一切相智法性可得。</p>
  <p id="aGx">“憍尸迦，<a id="a-Gy"></a>如来于色非相应非不相应，<a id="a-Gz"></a>于受、<a id="a-H0"></a>想、<a id="a-H1"></a>行、<a id="a-H2"></a>识亦非相应非不相应；<a id="a-H3"></a>如来于色真如非相应非不相应，<a id="a-H4"></a>于受、<a id="a-H5"></a>想、<a id="a-H6"></a>行、<a id="a-H7"></a>识真如亦非相应非不相应；<a id="a-H8"></a>如来于色法性非相应非不相应，<a id="a-H9"></a>于受、<a id="a-HA"></a>想、<a id="a-HB"></a>行、<a id="a-HC"></a>识法性亦非相应非不相应；<a id="a-HD"></a>如来真如于色非相应非不相应，<a id="a-HE"></a>于受、<a id="a-HF"></a>想、<a id="a-HG"></a>行、<a id="a-HH"></a>识亦非相应非不相应；<a id="a-HI"></a>如来真如于色真如非相应非不相应，<a id="a-HJ"></a>于受、<a id="a-HK"></a>想、<a id="a-HL"></a>行、<a id="a-HM"></a>识真如亦非相应非不相应；<a id="a-HN"></a>如来法性于色非相应非不相应，<a id="a-HO"></a>于受、<a id="a-HP"></a>想、<a id="a-HQ"></a>行、<a id="a-HR"></a>识亦非相应非不相应；<a id="a-HS"></a>如来法性于色法性非相应非不相应，<a id="a-HT"></a>于受、<a id="a-HU"></a>想、<a id="a-HV"></a>行、<a id="a-HW"></a>识法性亦非相应非不相应。</p>
  <p id="aHX">“憍尸迦，<a id="a-HY"></a>如来于离色非相应非不相应，<a id="a-HZ"></a>于离受、<a id="a-Ha"></a>想、<a id="a-Hb"></a>行、<a id="a-Hc"></a>识亦非相应非不相应；<a id="a-Hd"></a>如来于离色真如非相应非不相应，<a id="a-He"></a>于离受、<a id="a-Hf"></a>想、<a id="a-Hg"></a>行、<a id="a-Hh"></a>识真如亦非相应非不相应；<a id="a-Hi"></a>如来于离色法性非相应非不相应，<a id="a-Hj"></a>于离受、<a id="a-Hk"></a>想、<a id="a-Hl"></a>行、<a id="a-Hm"></a>识法性亦非相应非不相应；<a id="a-Hn"></a>如来真如于离色非相应非不相应，<a id="a-Ho"></a>于离受、<a id="a-Hp"></a>想、<a id="a-Hq"></a>行、<a id="a-Hr"></a>识亦非相应非不相应；<a id="a-Hs"></a>如来真如于离色真如非相应非不相应，<a id="a-Ht"></a>于离受、<a id="a-Hu"></a>想、<a id="a-Hv"></a>行、<a id="a-Hw"></a>识真如亦非相应非不相应；<a id="a-Hx"></a>如来法性于离色非相应非不相应，<a id="a-Hy"></a>于离受、<a id="a-Hz"></a>想、<a id="a-I0"></a>行、<a id="a-I1"></a>识亦非相应非不相应；<a id="a-I2"></a>如来法性于离色法性非相应非不相应，<a id="a-I3"></a>于离受、<a id="a-I4"></a>想、<a id="a-I5"></a>行、<a id="a-I6"></a>识法性亦非相应非不相应。</p>
  <p id="aI7">“憍尸迦，<a id="a-I8"></a>如是乃至如来于一切智非相应非不相应，<a id="a-I9"></a>于道相智、<a id="a-IA"></a>一切相智亦非相应非不相应；<a id="a-IB"></a>如来于一切智真如非相应非不相应，<a id="a-IC"></a>于道相智、<a id="a-ID"></a>一切相智真如亦非相应非不相应；<a id="a-IE"></a>如来于一切智法性非相应非不相应，<a id="a-IF"></a>于道相智、<a id="a-IG"></a>一切相智法性亦非相应非不相应；<a id="a-IH"></a>如来真如于一切智非相应非不相应，<a id="a-II"></a>于道相智、<a id="a-IJ"></a>一切相智亦非相应非不相应；<a id="a-IK"></a>如来真如于一切智真如非相应非不相应，<a id="a-IL"></a>于道相智、<a id="a-IM"></a>一切相智真如亦非相应非不相应；<a id="a-IN"></a>如来法性于一切智非相应非不相应，<a id="a-IO"></a>于道相智、<a id="a-IP"></a>一切相智亦非相应非不相应；<a id="a-IQ"></a>如来法性于一切智法性非相应非不相应，<a id="a-IR"></a>于道相智、<a id="a-IS"></a>一切相智法性亦非相应非不相应。</p>
  <p id="aIT">“憍尸迦，<a id="a-IU"></a>如来于离一切智非相应非不相应，<a id="a-IV"></a>于离道相智、<a id="a-IW"></a>一切相智亦非相应非不相应；<a id="a-IX"></a>如来于离一切智真如非相应非不相应，<a id="a-IY"></a>于离道相智、<a id="a-IZ"></a>一切相智真如亦非相应非不相应；<a id="a-Ia"></a>如来于离一切智法性非相应非不相应，<a id="a-Ib"></a>于离道相智、<a id="a-Ic"></a>一切相智法性亦非相应非不相应；<a id="a-Id"></a>如来真如于离一切智非相应非不相应，<a id="a-Ie"></a>于离道相智、<a id="a-If"></a>一切相智亦非相应非不相应；<a id="a-Ig"></a>如来真如于离一切智真如非相应非不相应，<a id="a-Ih"></a>于离道相智、<a id="a-Ii"></a>一切相智真如亦非相应非不相应；<a id="a-Ij"></a>如来法性于离一切智非相应非不相应，<a id="a-Ik"></a>于离道相智、<a id="a-Il"></a>一切相智亦非相应非不相应；<a id="a-Im"></a>如来法性于离一切智法性非相应非不相应，<a id="a-In"></a>于离道相智、<a id="a-Io"></a>一切相智法性亦非相应非不相应。</p>
  <p id="aIp">“憍尸迦，<a id="a-Iq"></a>舍利子所说，<a id="a-Ir"></a>是于一切法非即非离、<a id="a-Is"></a>非相应非不相应，<a id="a-It"></a>如来神力为所依持，<a id="a-Iu"></a>以无依持为依持故。</p>
 </body>
</html>