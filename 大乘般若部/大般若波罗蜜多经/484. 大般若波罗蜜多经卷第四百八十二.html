<!doctype html>
<html id="z3IBT3G7n" data-ver="1321">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第四百八十二</h1>
  <h2 id="a2">第三分舍利子品第二之四</h2>
  <p id="a3">“复次，<a id="a-4"></a>舍利子，<a id="a-5"></a>有菩萨摩诃萨修行般若波罗蜜多，<a id="a-6"></a>能引发六神通波罗蜜多。</p>
  <p id="a7">“舍利子，<a id="a-8"></a>有菩萨摩诃萨神境智证通，<a id="a-9"></a>能起种种大神变事。<a id="a-A"></a>所谓震动十方各如殑伽沙界大地等物，<a id="a-B"></a>变一为多，<a id="a-C"></a>变多为一，<a id="a-D"></a>或显或隐迅疾无礙，<a id="a-E"></a>山崖墙壁直过如空，<a id="a-F"></a>凌虚往来犹如飞鸟，<a id="a-G"></a>地中出没如出没水，<a id="a-H"></a>水上经行如经行地，<a id="a-I"></a>身出烟焰如燎高原，<a id="a-J"></a>体注众流如销雪岭，<a id="a-K"></a>日月神德威势难当，<a id="a-L"></a>以手抆摩光明隐蔽，<a id="a-M"></a>乃至净居转身自在，<a id="a-N"></a>如是神变其数无边。<a id="a-O"></a>舍利子，<a id="a-P"></a>此菩萨摩诃萨虽具如是神境智用，<a id="a-Q"></a>而于其中不自高举，<a id="a-R"></a>不执神境智证通性，<a id="a-S"></a>不执神境智证通事，<a id="a-T"></a>不执能得如是神境智证通者，<a id="a-U"></a>于执、<a id="a-V"></a>不执俱无所执。<a id="a-W"></a>何以故？<a id="a-X"></a>舍利子，<a id="a-Y"></a>自性空故，<a id="a-Z"></a>自性离故，<a id="a-a"></a>自性本来不可得故。<a id="a-b"></a>舍利子，<a id="a-c"></a>是菩萨摩诃萨不为娱乐引发如是神境智通，<a id="a-d"></a>唯除为得一切智智。<a id="a-e"></a>舍利子，<a id="a-f"></a>是为菩萨摩诃萨修行般若波罗蜜多，<a id="a-g"></a>引发神境智证通波罗蜜多。</p>
  <p id="ah">“舍利子，<a id="a-i"></a>有菩萨摩诃萨天耳智证通，<a id="a-j"></a>最胜清净过人天耳，<a id="a-k"></a>能如实闻十方各如殑伽沙界情、<a id="a-l"></a>非情类种种音声，<a id="a-m"></a>所谓遍闻诸地狱声、<a id="a-n"></a>旁生声、<a id="a-o"></a>鬼界声、<a id="a-p"></a>人声、<a id="a-q"></a>天声、<a id="a-r"></a>声闻声、<a id="a-s"></a>独觉声、<a id="a-t"></a>菩萨声、<a id="a-u"></a>如来声，<a id="a-v"></a>及余一切情、<a id="a-w"></a>非情声，<a id="a-x"></a>若大若小无障无礙。</p>
  <p id="ay">“舍利子，<a id="a-z"></a>此菩萨摩诃萨虽具如是天耳智用，<a id="a-10"></a>而于其中不自高举，<a id="a-11"></a>不执天耳智证通性，<a id="a-12"></a>不执天耳智证通事，<a id="a-13"></a>不执能得如是天耳智证通者，<a id="a-14"></a>于执、<a id="a-15"></a>不执俱无所执。<a id="a-16"></a>何以故？<a id="a-17"></a>舍利子，<a id="a-18"></a>自性空故，<a id="a-19"></a>自性离故，<a id="a-1A"></a>自性本来不可得故。<a id="a-1B"></a>舍利子，<a id="a-1C"></a>是菩萨摩诃萨不为娱乐引发如是天耳智通，<a id="a-1D"></a>唯除为得一切智智。<a id="a-1E"></a>舍利子，<a id="a-1F"></a>是为菩萨摩诃萨修行般若波罗蜜多，<a id="a-1G"></a>引发天耳智证通波罗蜜多。</p>
  <p id="a1H">“舍利子，<a id="a-1I"></a>有菩萨摩诃萨他心智证通，<a id="a-1J"></a>能如实知十方各如殑伽沙界他有情类心及心所，<a id="a-1K"></a>所谓遍知他有情类，<a id="a-1L"></a>若有贪心若离贪心，<a id="a-1M"></a>若有舋心若离舋心，<a id="a-1N"></a>若有痴心若离痴心，<a id="a-1O"></a>若有爱心若离爱心，<a id="a-1P"></a>若有取心若离取心，<a id="a-1Q"></a>若聚心若散心，<a id="a-1R"></a>若小心若大心，<a id="a-1S"></a>若举心若下心，<a id="a-1T"></a>若寂静心若不寂静心，<a id="a-1U"></a>若掉心若不掉心，<a id="a-1V"></a>若定心若不定心，<a id="a-1W"></a>若解脱心若不解脱心，<a id="a-1X"></a>若有漏心若无漏心，<a id="a-1Y"></a>若有舋心若无舋心，<a id="a-1Z"></a>若有上心若无上心，<a id="a-1a"></a>皆如实知。</p>
  <p id="a1b">“舍利子，<a id="a-1c"></a>此菩萨摩诃萨虽具如是他心智用，<a id="a-1d"></a>而于其中不自高举，<a id="a-1e"></a>不执他心智证通性，<a id="a-1f"></a>不执他心智证通事，<a id="a-1g"></a>不执能得如是他心智证通者，<a id="a-1h"></a>于执、<a id="a-1i"></a>不执俱无所执。<a id="a-1j"></a>何以故？<a id="a-1k"></a>舍利子，<a id="a-1l"></a>自性空故，<a id="a-1m"></a>自性离故，<a id="a-1n"></a>自性本来不可得故。<a id="a-1o"></a>舍利子，<a id="a-1p"></a>是菩萨摩诃萨不为娱乐引发如是他心智通，<a id="a-1q"></a>唯除为得一切智智。<a id="a-1r"></a>舍利子，<a id="a-1s"></a>是为菩萨摩诃萨修行般若波罗蜜多，<a id="a-1t"></a>引发他心智证通波罗蜜多。</p>
  <p id="a1u">“舍利子，<a id="a-1v"></a>有菩萨摩诃萨宿住随念智证通，<a id="a-1w"></a>能如实忆十方各如殑伽沙界一切有情诸宿住事，<a id="a-1x"></a>所谓随忆若自若他过去一心乃至百心顷诸宿住事，<a id="a-1y"></a>或复随忆若自若他过去一日乃至百日诸宿住事，<a id="a-1z"></a>或复随忆若自若他过去一月乃至百月诸宿住事，<a id="a-20"></a>或复随忆若自若他过去一岁乃至百岁诸宿住事，<a id="a-21"></a>或复随忆若自若他过去一劫、<a id="a-22"></a>百劫、<a id="a-23"></a>千劫、<a id="a-24"></a>多百千劫乃至无量百千俱胝那庾多劫诸宿住事，<a id="a-25"></a>或复随忆前际所有诸宿住事，<a id="a-26"></a>谓如是时，<a id="a-27"></a>如是处，<a id="a-28"></a>如是名，<a id="a-29"></a>如是性，<a id="a-2A"></a>如是类，<a id="a-2B"></a>如是食，<a id="a-2C"></a>如是久住，<a id="a-2D"></a>如是寿量，<a id="a-2E"></a>如是苦乐，<a id="a-2F"></a>从彼处没来生此间，<a id="a-2G"></a>从此间没往生彼处，<a id="a-2H"></a>如是形貌，<a id="a-2I"></a>如是言说，<a id="a-2J"></a>若略若广，<a id="a-2K"></a>诸宿住事皆能随忆。<a id="a-2L"></a>舍利子，<a id="a-2M"></a>此菩萨摩诃萨虽具如是种种宿住随念智用，<a id="a-2N"></a>而于其中不自高举，<a id="a-2O"></a>不执宿住随念智证通性，<a id="a-2P"></a>不执宿住随念智证通事，<a id="a-2Q"></a>不执能得宿住随念智证通者，<a id="a-2R"></a>于执、<a id="a-2S"></a>不执俱无所执。<a id="a-2T"></a>何以故？<a id="a-2U"></a>舍利子，<a id="a-2V"></a>自性空故，<a id="a-2W"></a>自性离故，<a id="a-2X"></a>自性本来不可得故。<a id="a-2Y"></a>舍利子，<a id="a-2Z"></a>是菩萨摩诃萨不为娱乐引发宿住随念智通，<a id="a-2a"></a>唯除为得一切智智。<a id="a-2b"></a>舍利子，<a id="a-2c"></a>是为菩萨摩诃萨修行般若波罗蜜多，<a id="a-2d"></a>引发宿住随念智证通波罗蜜多。</p>
  <p id="a2e">“舍利子，<a id="a-2f"></a>有菩萨摩诃萨天眼智证通，<a id="a-2g"></a>最胜清净过人天眼，<a id="a-2h"></a>能如实见十方各如殑伽沙界情、<a id="a-2i"></a>非情类种种色像，<a id="a-2j"></a>见诸有情死时生时、<a id="a-2k"></a>好色恶色、<a id="a-2l"></a>善趣恶趣、<a id="a-2m"></a>若劣若胜，<a id="a-2n"></a>随业力用受生差别：<a id="a-2o"></a>如是有情成身、<a id="a-2p"></a>语、<a id="a-2q"></a>意三种妙行，<a id="a-2r"></a>赞美贤圣正见因缘，<a id="a-2s"></a>身坏命终当升善趣，<a id="a-2t"></a>或生天上、<a id="a-2u"></a>或生人中受诸快乐；<a id="a-2v"></a>如是有情成身、<a id="a-2w"></a>语、<a id="a-2x"></a>意三种恶行，<a id="a-2y"></a>诽毁贤圣邪见因缘，<a id="a-2z"></a>身坏命终当堕恶趣，<a id="a-30"></a>或生地狱、<a id="a-31"></a>或生旁生、<a id="a-32"></a>或生鬼界、<a id="a-33"></a>或生边地下贱秽恶有情聚中受诸苦恼。<a id="a-34"></a>舍利子，<a id="a-35"></a>此菩萨摩诃萨虽具如是清净天眼见十方界诸趣有情死此生彼因果差别，<a id="a-36"></a>而于其中不自高举，<a id="a-37"></a>不执天眼智证通性，<a id="a-38"></a>不执天眼智证通事，<a id="a-39"></a>不执能得如是天眼智证通者，<a id="a-3A"></a>于执、<a id="a-3B"></a>不执俱无所执。<a id="a-3C"></a>何以故？<a id="a-3D"></a>舍利子，<a id="a-3E"></a>自性空故，<a id="a-3F"></a>自性离故，<a id="a-3G"></a>自性本来不可得故。<a id="a-3H"></a>舍利子，<a id="a-3I"></a>是菩萨摩诃萨不为娱乐引发如是天眼智通，<a id="a-3J"></a>唯除为得一切智智。<a id="a-3K"></a>舍利子，<a id="a-3L"></a>是为菩萨摩诃萨修行般若波罗蜜多引发天眼智证通波罗蜜多。</p>
  <p id="a3M">“舍利子，<a id="a-3N"></a>有菩萨摩诃萨漏尽智证通，<a id="a-3O"></a>能如实知十方各如殑伽沙界一切有情漏尽、<a id="a-3P"></a>不尽。<a id="a-3Q"></a>菩萨虽得此漏尽通，<a id="a-3R"></a>不堕声闻及独觉地，<a id="a-3S"></a>唯趣无上正等菩提，<a id="a-3T"></a>不复希求余义利故。<a id="a-3U"></a>舍利子，<a id="a-3V"></a>此菩萨摩诃萨虽具如是漏尽智用，<a id="a-3W"></a>而于其中不自高举，<a id="a-3X"></a>不执漏尽智证通性，<a id="a-3Y"></a>不执漏尽智证通事，<a id="a-3Z"></a>不执能得如是漏尽智证通者，<a id="a-3a"></a>于执、<a id="a-3b"></a>不执俱无所执。<a id="a-3c"></a>何以故？<a id="a-3d"></a>舍利子，<a id="a-3e"></a>自性空故，<a id="a-3f"></a>自性离故，<a id="a-3g"></a>自性本来不可得故。<a id="a-3h"></a>舍利子，<a id="a-3i"></a>是菩萨摩诃萨不为娱乐引发如是漏尽智通，<a id="a-3j"></a>唯除为得一切智智。<a id="a-3k"></a>舍利子，<a id="a-3l"></a>是为菩萨摩诃萨修行般若波罗蜜多引发漏尽智证通波罗蜜多。</p>
  <p id="a3m">“如是，<a id="a-3n"></a>舍利子，<a id="a-3o"></a>诸菩萨摩诃萨修行般若波罗蜜多，<a id="a-3p"></a>速能圆满清净六通，<a id="a-3q"></a>由此六通清净圆满，<a id="a-3r"></a>速能证得一切智智。</p>
  <p id="a3s">“复次，<a id="a-3t"></a>舍利子，<a id="a-3u"></a>有菩萨摩诃萨修行般若波罗蜜多，<a id="a-3v"></a>安住布施波罗蜜多，<a id="a-3w"></a>严净一切智智道，<a id="a-3x"></a>由毕竟空无悭吝故；<a id="a-3y"></a>有菩萨摩诃萨修行般若波罗蜜多，<a id="a-3z"></a>安住净戒波罗蜜多，<a id="a-40"></a>严净一切智智道，<a id="a-41"></a>由毕竟空无毁犯故；<a id="a-42"></a>有菩萨摩诃萨修行般若波罗蜜多，<a id="a-43"></a>安住安忍波罗蜜多，<a id="a-44"></a>严净一切智智道，<a id="a-45"></a>由毕竟空无忿恚故；<a id="a-46"></a>有菩萨摩诃萨修行般若波罗蜜多，<a id="a-47"></a>安住精进波罗蜜多，<a id="a-48"></a>严净一切智智道，<a id="a-49"></a>由毕竟空无懈怠故；<a id="a-4A"></a>有菩萨摩诃萨修行般若波罗蜜多，<a id="a-4B"></a>安住静虑波罗蜜多，<a id="a-4C"></a>严净一切智智道，<a id="a-4D"></a>由毕竟空无散乱故；<a id="a-4E"></a>有菩萨摩诃萨修行般若波罗蜜多，<a id="a-4F"></a>安住般若波罗蜜多，<a id="a-4G"></a>严净一切智智道，<a id="a-4H"></a>由毕竟空无恶慧故。</p>
  <p id="a4I">“如是，<a id="a-4J"></a>舍利子，<a id="a-4K"></a>诸菩萨摩诃萨修行般若波罗蜜多，<a id="a-4L"></a>安住六种波罗蜜多或别或总，<a id="a-4M"></a>严净一切智智道，<a id="a-4N"></a>由毕竟空故，<a id="a-4O"></a>无往来故，<a id="a-4P"></a>无取舍故，<a id="a-4Q"></a>施设布施、<a id="a-4R"></a>悭贪，<a id="a-4S"></a>净戒、<a id="a-4T"></a>恶戒，<a id="a-4U"></a>安忍、<a id="a-4V"></a>忿恚，<a id="a-4W"></a>精进、<a id="a-4X"></a>懈怠，<a id="a-4Y"></a>静虑、<a id="a-4Z"></a>散乱，<a id="a-4a"></a>般若、<a id="a-4b"></a>恶慧，<a id="a-4c"></a>而于其中无所执著。<a id="a-4d"></a>舍利子，<a id="a-4e"></a>是菩萨摩诃萨当于尔时不执布施、<a id="a-4f"></a>不执悭贪，<a id="a-4g"></a>不执净戒、<a id="a-4h"></a>不执犯戒，<a id="a-4i"></a>不执安忍、<a id="a-4j"></a>不执忿恚，<a id="a-4k"></a>不执精进、<a id="a-4l"></a>不执懈怠，<a id="a-4m"></a>不执静虑、<a id="a-4n"></a>不执散乱，<a id="a-4o"></a>不执般若、<a id="a-4p"></a>不执恶慧。<a id="a-4q"></a>舍利子，<a id="a-4r"></a>是菩萨摩诃萨当于尔时不执毁骂、<a id="a-4s"></a>不执赞叹，<a id="a-4t"></a>不执轻慢、<a id="a-4u"></a>不执恭敬。<a id="a-4v"></a>何以故？<a id="a-4w"></a>舍利子，<a id="a-4x"></a>无生法中，<a id="a-4y"></a>毁骂、<a id="a-4z"></a>赞叹，<a id="a-50"></a>轻慢、<a id="a-51"></a>恭敬皆无有故。<a id="a-52"></a>所以者何？<a id="a-53"></a>甚深般若波罗蜜多永绝一切执著事故。</p>
  <p id="a54">“舍利子，<a id="a-55"></a>是菩萨摩诃萨修行般若波罗蜜多，<a id="a-56"></a>所获功德最上最妙，<a id="a-57"></a>一切声闻及诸独觉皆所非有。<a id="a-58"></a>舍利子，<a id="a-59"></a>是菩萨摩诃萨功德圆满，<a id="a-5A"></a>成熟有情，<a id="a-5B"></a>严净佛土，<a id="a-5C"></a>速能证得一切智智。</p>
  <p id="a5D">“复次，<a id="a-5E"></a>舍利子，<a id="a-5F"></a>诸菩萨摩诃萨修行般若波罗蜜多时，<a id="a-5G"></a>于诸有情起平等心。<a id="a-5H"></a>是菩萨摩诃萨于诸有情起平等心已，<a id="a-5I"></a>得一切有情平等性，<a id="a-5J"></a>得一切法平等性。<a id="a-5K"></a>是菩萨摩诃萨得一切有情平等性、<a id="a-5L"></a>得一切法平等性已，<a id="a-5M"></a>安立一切有情于一切法平等性中。<a id="a-5N"></a>是菩萨摩诃萨于现法中，<a id="a-5O"></a>得一切佛共所护念，<a id="a-5P"></a>得一切菩萨摩诃萨共所爱重，<a id="a-5Q"></a>得一切声闻、<a id="a-5R"></a>独觉共所恭敬。<a id="a-5S"></a>是菩萨摩诃萨随所生处，<a id="a-5T"></a>眼常不见不可爱色，<a id="a-5U"></a>耳常不闻不可爱声，<a id="a-5V"></a>鼻常不嗅不可爱香，<a id="a-5W"></a>舌常不嗜不可爱味，<a id="a-5X"></a>身常不觉不可爱触，<a id="a-5Y"></a>意常不取不可爱法。<a id="a-5Z"></a>舍利子，<a id="a-5a"></a>是菩萨摩诃萨能于无上正等菩提永不退转。<a id="a-5b"></a>”</p>
  <p id="a5c">当佛说此修行般若波罗蜜多诸菩萨摩诃萨胜功德时，<a id="a-5d"></a>多百苾蒭从座而起，<a id="a-5e"></a>各脱上服以奉世尊，<a id="a-5f"></a>奉已皆发阿耨多罗三藐三菩提心。</p>
  <p id="a5g">尔时，<a id="a-5h"></a>世尊即便微笑，<a id="a-5i"></a>从面门出种种色光。</p>
  <p id="a5j">时，<a id="a-5k"></a>阿难陀即从座起，<a id="a-5l"></a>偏覆左肩，<a id="a-5m"></a>右膝著地，<a id="a-5n"></a>合掌恭敬白言：<a id="a-5o"></a>“世尊，<a id="a-5p"></a>何因何缘现此微笑？<a id="a-5q"></a>诸佛现笑，<a id="a-5r"></a>非无因缘。<a id="a-5s"></a>”</p>
  <p id="a5t">是时，<a id="a-5u"></a>佛告阿难陀曰：<a id="a-5v"></a>“此从座起多百苾蒭，<a id="a-5w"></a>从是已后六十一劫星喻劫中，<a id="a-5x"></a>当得作佛，<a id="a-5y"></a>皆同一号，<a id="a-5z"></a>谓大幢相如来、<a id="a-60"></a>应、<a id="a-61"></a>正等觉、<a id="a-62"></a>明行圆满、<a id="a-63"></a>善逝、<a id="a-64"></a>世间解、<a id="a-65"></a>无上丈夫、<a id="a-66"></a>调御士、<a id="a-67"></a>天人师、<a id="a-68"></a>佛、<a id="a-69"></a>薄伽梵。<a id="a-6A"></a>此诸苾蒭舍是身已，<a id="a-6B"></a>当生东方不动佛国，<a id="a-6C"></a>于彼佛所修菩萨行。<a id="a-6D"></a>”</p>
  <p id="a6E">是时，<a id="a-6F"></a>复有六万天子，<a id="a-6G"></a>闻佛所说甚深般若波罗蜜多相应之法，<a id="a-6H"></a>欢喜信受。<a id="a-6I"></a>世尊记彼，<a id="a-6J"></a>当于慈氏如来法中，<a id="a-6K"></a>净信出家，<a id="a-6L"></a>勤修梵行，<a id="a-6M"></a>断诸烦恼，<a id="a-6N"></a>证般涅槃。</p>
  <p id="a6O">尔时，<a id="a-6P"></a>会中一切大众，<a id="a-6Q"></a>以佛神力，<a id="a-6R"></a>皆见十方各千佛土及诸如来、<a id="a-6S"></a>应、<a id="a-6T"></a>正等觉，<a id="a-6U"></a>并彼众会。<a id="a-6V"></a>彼诸佛土众德庄严甚可爱乐，<a id="a-6W"></a>当于尔时，<a id="a-6X"></a>此堪忍界严净之相所不能及。</p>
  <p id="a6Y">时，<a id="a-6Z"></a>此众会十千众生各发愿言：<a id="a-6a"></a>“我所修福，<a id="a-6b"></a>愿当往生彼彼佛土。<a id="a-6c"></a>”</p>
  <p id="a6d">尔时，<a id="a-6e"></a>世尊知其所愿便复微笑，<a id="a-6f"></a>面门又出种种色光。</p>
  <p id="a6g">时，<a id="a-6h"></a>阿难陀复从座起，<a id="a-6i"></a>恭敬问佛微笑因缘。</p>
  <p id="a6j">时，<a id="a-6k"></a>佛告言：<a id="a-6l"></a>“汝今见此十千人不？<a id="a-6m"></a>”</p>
  <p id="a6n">阿难陀言：<a id="a-6o"></a>“唯然！<a id="a-6p"></a>已见！<a id="a-6q"></a>”</p>
  <p id="a6r">佛言：<a id="a-6s"></a>“今此十千众生从此命终，<a id="a-6t"></a>随彼愿力于万佛土各得往生。<a id="a-6u"></a>从是已后，<a id="a-6v"></a>常不离佛供养恭敬、<a id="a-6w"></a>尊重赞叹，<a id="a-6x"></a>修行六种波罗蜜多得圆满已，<a id="a-6y"></a>证得无上正等菩提，<a id="a-6z"></a>皆同一号，<a id="a-70"></a>谓庄严王如来、<a id="a-71"></a>应、<a id="a-72"></a>正等觉、<a id="a-73"></a>明行圆满、<a id="a-74"></a>善逝、<a id="a-75"></a>世间解、<a id="a-76"></a>无上丈夫、<a id="a-77"></a>调御士、<a id="a-78"></a>天人师、<a id="a-79"></a>佛、<a id="a-7A"></a>薄伽梵。<a id="a-7B"></a>”</p>
  <p id="a7C">尔时，<a id="a-7D"></a>众中具寿舍利子、<a id="a-7E"></a>具寿大目连、<a id="a-7F"></a>具寿大饮光、<a id="a-7G"></a>具寿善现等，<a id="a-7H"></a>众望所识诸大苾蒭及苾蒭尼，<a id="a-7I"></a>菩萨摩诃萨、<a id="a-7J"></a>邬波索迦、<a id="a-7K"></a>邬波斯迦，<a id="a-7L"></a>皆从座起，<a id="a-7M"></a>合掌恭敬，<a id="a-7N"></a>俱白佛言：<a id="a-7O"></a>“世尊，<a id="a-7P"></a>菩萨摩诃萨所得般若波罗蜜多，<a id="a-7Q"></a>是大波罗蜜多，<a id="a-7R"></a>是广波罗蜜多，<a id="a-7S"></a>是第一波罗蜜多，<a id="a-7T"></a>是尊波罗蜜多，<a id="a-7U"></a>是胜波罗蜜多，<a id="a-7V"></a>是妙波罗蜜多，<a id="a-7W"></a>是微妙波罗蜜多，<a id="a-7X"></a>是高波罗蜜多，<a id="a-7Y"></a>是极波罗蜜多，<a id="a-7Z"></a>是上波罗蜜多，<a id="a-7a"></a>是无上波罗蜜多，<a id="a-7b"></a>是无上上波罗蜜多，<a id="a-7c"></a>是等波罗蜜多，<a id="a-7d"></a>是无等波罗蜜多，<a id="a-7e"></a>是无等等波罗蜜多，<a id="a-7f"></a>是如虚空波罗蜜多，<a id="a-7g"></a>是无待对波罗蜜多，<a id="a-7h"></a>是自相空波罗蜜多，<a id="a-7i"></a>是共相空波罗蜜多，<a id="a-7j"></a>是成就一切功德波罗蜜多，<a id="a-7k"></a>是不可屈伏波罗蜜多，<a id="a-7l"></a>是能伏一切波罗蜜多。</p>
  <p id="a7m">“世尊，<a id="a-7n"></a>修行般若波罗蜜多诸菩萨摩诃萨，<a id="a-7o"></a>最尊最胜、<a id="a-7p"></a>最上最妙、<a id="a-7q"></a>具大势力，<a id="a-7r"></a>能行无等等布施、<a id="a-7s"></a>净戒、<a id="a-7t"></a>安忍、<a id="a-7u"></a>精进、<a id="a-7v"></a>静虑、<a id="a-7w"></a>般若波罗蜜多，<a id="a-7x"></a>能满无等等布施、<a id="a-7y"></a>净戒、<a id="a-7z"></a>安忍、<a id="a-80"></a>精进、<a id="a-81"></a>静虑、<a id="a-82"></a>般若波罗蜜多，<a id="a-83"></a>能具无等等布施、<a id="a-84"></a>净戒、<a id="a-85"></a>安忍、<a id="a-86"></a>精进、<a id="a-87"></a>静虑、<a id="a-88"></a>般若波罗蜜多，<a id="a-89"></a>能得无等等自体所谓无边相好妙庄严身，<a id="a-8A"></a>能证无等等法所谓无上正等菩提。<a id="a-8B"></a>世尊亦由修行般若波罗蜜多极圆满故，<a id="a-8C"></a>得无等等色，<a id="a-8D"></a>得无等等受、<a id="a-8E"></a>想、<a id="a-8F"></a>行、<a id="a-8G"></a>识，<a id="a-8H"></a>证无等等菩提，<a id="a-8I"></a>转无等等法轮，<a id="a-8J"></a>利益安乐诸有情类。<a id="a-8K"></a>过去、<a id="a-8L"></a>未来、<a id="a-8M"></a>现在诸佛亦由修行甚深般若波罗蜜多，<a id="a-8N"></a>能于无上正等菩提已、<a id="a-8O"></a>当、<a id="a-8P"></a>现证。<a id="a-8Q"></a>是故，<a id="a-8R"></a>世尊，<a id="a-8S"></a>若菩萨摩诃萨欲至一切法究竟彼岸者，<a id="a-8T"></a>应学般若波罗蜜多。<a id="a-8U"></a>世尊，<a id="a-8V"></a>修行般若波罗蜜多诸菩萨摩诃萨，<a id="a-8W"></a>一切世间天、<a id="a-8X"></a>人、<a id="a-8Y"></a>阿素洛、<a id="a-8Z"></a>健达缚等，<a id="a-8a"></a>皆应恭敬供养、<a id="a-8b"></a>尊重赞叹。<a id="a-8c"></a>”</p>
  <p id="a8d">尔时，<a id="a-8e"></a>世尊告诸弟子菩萨等言：<a id="a-8f"></a>“如是，<a id="a-8g"></a>如是，<a id="a-8h"></a>如汝所说，<a id="a-8i"></a>修行般若波罗蜜多诸菩萨摩诃萨，<a id="a-8j"></a>一切世间天、<a id="a-8k"></a>人、<a id="a-8l"></a>阿素洛、<a id="a-8m"></a>健达缚等，<a id="a-8n"></a>皆应恭敬供养、<a id="a-8o"></a>尊重赞叹。<a id="a-8p"></a>何以故？<a id="a-8q"></a>因是菩萨摩诃萨故，<a id="a-8r"></a>世间便有人天出现，<a id="a-8s"></a>所谓刹帝利大族、<a id="a-8t"></a>婆罗门大族、<a id="a-8u"></a>长者大族、<a id="a-8v"></a>居士大族、<a id="a-8w"></a>转轮圣王及诸小王富贵自在，<a id="a-8x"></a>四大王众天乃至非想非非想处天出现世间；<a id="a-8y"></a>因此菩萨摩诃萨故，<a id="a-8z"></a>世间便有预流、<a id="a-90"></a>一来、<a id="a-91"></a>不还、<a id="a-92"></a>阿罗汉、<a id="a-93"></a>独觉、<a id="a-94"></a>菩萨、<a id="a-95"></a>诸佛出现；<a id="a-96"></a>因此菩萨摩诃萨故，<a id="a-97"></a>世间便有佛宝、<a id="a-98"></a>法宝、<a id="a-99"></a>僧宝出现；<a id="a-9A"></a>因此菩萨摩诃萨故，<a id="a-9B"></a>世间便有种种资生乐具出现，<a id="a-9C"></a>所谓饮食、<a id="a-9D"></a>衣服、<a id="a-9E"></a>卧具、<a id="a-9F"></a>病缘医药、<a id="a-9G"></a>财谷、<a id="a-9H"></a>珍宝、<a id="a-9I"></a>灯明等物。<a id="a-9J"></a>以要言之，<a id="a-9K"></a>一切世间人天等乐及涅槃乐，<a id="a-9L"></a>无不皆因如是菩萨摩诃萨有。<a id="a-9M"></a>所以者何？<a id="a-9N"></a>是菩萨摩诃萨自行六种波罗蜜多，<a id="a-9O"></a>亦劝他行，<a id="a-9P"></a>是故由此修行般若波罗蜜多诸菩萨摩诃萨，<a id="a-9Q"></a>一切有情皆获殊胜利益安乐。<a id="a-9R"></a>”</p>
  <p id="a9S">尔时，<a id="a-9T"></a>世尊现舌根相，<a id="a-9U"></a>遍覆三千大千世界。<a id="a-9V"></a>从此舌相复出无量种种色光，<a id="a-9W"></a>普照十方殑伽沙等诸佛国土靡不周遍。</p>
  <p id="a9X">尔时，<a id="a-9Y"></a>十方殑伽沙等诸佛土中，<a id="a-9Z"></a>一一各有无量无数诸大菩萨，<a id="a-9a"></a>见此大光，<a id="a-9b"></a>心怀犹豫，<a id="a-9c"></a>各各往诣自界佛所，<a id="a-9d"></a>稽首恭敬，<a id="a-9e"></a>白言：<a id="a-9f"></a>“世尊，<a id="a-9g"></a>是谁神力？<a id="a-9h"></a>复以何缘有此大光照诸佛土？<a id="a-9i"></a>”</p>
  <p id="a9j">时，<a id="a-9k"></a>彼彼佛各各报言：<a id="a-9l"></a>“于某某方有佛世界，<a id="a-9m"></a>名曰堪忍，<a id="a-9n"></a>佛号释迦牟尼如来、<a id="a-9o"></a>应、<a id="a-9p"></a>正等觉、<a id="a-9q"></a>明行圆满、<a id="a-9r"></a>善逝、<a id="a-9s"></a>世间解、<a id="a-9t"></a>无上丈夫、<a id="a-9u"></a>调御士、<a id="a-9v"></a>天人师、<a id="a-9w"></a>佛、<a id="a-9x"></a>薄伽梵，<a id="a-9y"></a>今为菩萨摩诃萨众宣说般若波罗蜜多，<a id="a-9z"></a>现舌根相，<a id="a-A0"></a>遍覆三千大千世界。<a id="a-A1"></a>从彼舌相复出无量种种色光，<a id="a-A2"></a>普照十方殑伽沙等诸佛国土靡不周遍。<a id="a-A3"></a>今所见光，<a id="a-A4"></a>即是彼佛舌相所现。<a id="a-A5"></a>”</p>
  <p id="aA6">时，<a id="a-A7"></a>彼彼界无量无数诸大菩萨，<a id="a-A8"></a>闻已欢喜，<a id="a-A9"></a>各白佛言：<a id="a-AA"></a>“我等欲往堪忍世界，<a id="a-AB"></a>观礼供养释迦牟尼佛及诸菩萨，<a id="a-AC"></a>并听般若波罗蜜多。<a id="a-AD"></a>唯愿世尊，<a id="a-AE"></a>哀愍听往！<a id="a-AF"></a>”</p>
  <p id="aAG">时，<a id="a-AH"></a>彼彼佛各各报言：<a id="a-AI"></a>“今正是时，<a id="a-AJ"></a>随汝意往。<a id="a-AK"></a>”</p>
  <p id="aAL">时，<a id="a-AM"></a>诸菩萨摩诃萨众蒙佛听许，<a id="a-AN"></a>各礼双足，<a id="a-AO"></a>右绕奉辞，<a id="a-AP"></a>严办种种宝幢、<a id="a-AQ"></a>幡盖、<a id="a-AR"></a>衣服、<a id="a-AS"></a>璎珞、<a id="a-AT"></a>香鬘、<a id="a-AU"></a>珍宝、<a id="a-AV"></a>金银等花，<a id="a-AW"></a>奏击种种上妙音乐，<a id="a-AX"></a>经须臾间至此佛所，<a id="a-AY"></a>供养恭敬、<a id="a-AZ"></a>尊重赞叹佛菩萨已，<a id="a-Aa"></a>绕百千匝，<a id="a-Ab"></a>顶礼佛足，<a id="a-Ac"></a>退坐一面。</p>
  <p id="aAd">尔时，<a id="a-Ae"></a>四大王众天乃至色究竟天，<a id="a-Af"></a>各持无量种种香鬘及无量种上妙天花来诣佛所，<a id="a-Ag"></a>供养恭敬、<a id="a-Ah"></a>尊重赞叹佛菩萨已，<a id="a-Ai"></a>绕百千匝，<a id="a-Aj"></a>顶礼佛足，<a id="a-Ak"></a>却住一面。</p>
  <p id="aAl">尔时，<a id="a-Am"></a>十方诸大菩萨及余无量欲、<a id="a-An"></a>色界天，<a id="a-Ao"></a>所献种种宝幢、<a id="a-Ap"></a>幡盖、<a id="a-Aq"></a>衣服、<a id="a-Ar"></a>璎珞、<a id="a-As"></a>香花、<a id="a-At"></a>珍宝及诸音乐，<a id="a-Au"></a>以佛神力，<a id="a-Av"></a>上踊空中合成台盖，<a id="a-Aw"></a>量等三千大千世界。<a id="a-Ax"></a>台顶四角各有宝幢，<a id="a-Ay"></a>种种庄严甚可爱乐。</p>
  <p id="aAz">尔时，<a id="a-B0"></a>世尊知十方界诸来菩萨及诸天众意乐清净，<a id="a-B1"></a>已于诸法得无生忍，<a id="a-B2"></a>达一切法无作无为、<a id="a-B3"></a>不生不灭，<a id="a-B4"></a>即便微笑，<a id="a-B5"></a>面门复出种种色光。</p>
  <p id="aB6">时，<a id="a-B7"></a>阿难陀即从座起，<a id="a-B8"></a>恭敬合掌，<a id="a-B9"></a>白言：<a id="a-BA"></a>“世尊，<a id="a-BB"></a>何因何缘现此微笑？<a id="a-BC"></a>大圣现笑，<a id="a-BD"></a>非无因缘。<a id="a-BE"></a>”</p>
  <p id="aBF">尔时，<a id="a-BG"></a>佛告阿难陀言：<a id="a-BH"></a>“今此会中百千俱胝那庾多众，<a id="a-BI"></a>已于诸法得无生忍，<a id="a-BJ"></a>达一切法无作无为、<a id="a-BK"></a>不生不灭，<a id="a-BL"></a>意乐清净。<a id="a-BM"></a>由是因缘，<a id="a-BN"></a>所献花等诸供养具，<a id="a-BO"></a>上踊空中合成台盖，<a id="a-BP"></a>台顶四角各有宝幢，<a id="a-BQ"></a>种种庄严甚可爱乐。<a id="a-BR"></a>”</p>
  <p id="aBS">尔时，<a id="a-BT"></a>会中百千俱胝那庾多众从座而起，<a id="a-BU"></a>合掌恭敬白言：<a id="a-BV"></a>“世尊，<a id="a-BW"></a>我等未来愿当作佛，<a id="a-BX"></a>威德相好如今世尊，<a id="a-BY"></a>国土庄严、<a id="a-BZ"></a>声闻菩萨、<a id="a-Ba"></a>人天众会、<a id="a-Bb"></a>所转法轮皆同今佛。<a id="a-Bc"></a>”</p>
  <p id="aBd">尔时，<a id="a-Be"></a>世尊便告具寿阿难陀曰：<a id="a-Bf"></a>“此从座起百千俱胝那庾多众，<a id="a-Bg"></a>于未来世经六十八俱胝大劫修菩萨行，<a id="a-Bh"></a>花积劫中当得作佛，<a id="a-Bi"></a>皆同一号，<a id="a-Bj"></a>谓觉分花如来、<a id="a-Bk"></a>应、<a id="a-Bl"></a>正等觉、<a id="a-Bm"></a>明行圆满、<a id="a-Bn"></a>善逝、<a id="a-Bo"></a>世间解、<a id="a-Bp"></a>无上丈夫、<a id="a-Bq"></a>调御士、<a id="a-Br"></a>天人师、<a id="a-Bs"></a>佛、<a id="a-Bt"></a>薄伽梵。<a id="a-Bu"></a>”</p>
  <p data-pb></p>
  <h2 id="aBv">第三分善现品第三之一</h2>
  <p id="aBw">时，<a id="a-Bx"></a>薄伽梵告善现言：<a id="a-By"></a>“汝以辩才，<a id="a-Bz"></a>当为菩萨摩诃萨众宣说般若波罗蜜多，<a id="a-C0"></a>教诫教授诸菩萨摩诃萨，<a id="a-C1"></a>令于般若波罗蜜多得至究竟。<a id="a-C2"></a>”</p>
  <p id="aC3">时，<a id="a-C4"></a>诸菩萨大弟子众及诸天子，<a id="a-C5"></a>咸各生疑：<a id="a-C6"></a>“具寿善现为以自力，<a id="a-C7"></a>当为菩萨摩诃萨众宣说般若波罗蜜多？<a id="a-C8"></a>为承世尊威神之力？<a id="a-C9"></a>”</p>
  <p id="aCA">尔时，<a id="a-CB"></a>善现承佛神力，<a id="a-CC"></a>知诸菩萨大弟子众及诸天子心之所疑，<a id="a-CD"></a>便告具寿舍利子言：<a id="a-CE"></a>“诸佛弟子敢有所说，<a id="a-CF"></a>无不皆承佛威神力。<a id="a-CG"></a>何以故？<a id="a-CH"></a>舍利子，<a id="a-CI"></a>佛先为他宣说法要，<a id="a-CJ"></a>彼依佛教精勤修学，<a id="a-CK"></a>乃至证得诸法实性，<a id="a-CL"></a>后转为他有所宣说，<a id="a-CM"></a>若与法性能不相违，<a id="a-CN"></a>皆是如来方便善巧。<a id="a-CO"></a>舍利子，<a id="a-CP"></a>我当承佛神力加被，<a id="a-CQ"></a>为诸菩萨摩诃萨众宣说般若波罗蜜多，<a id="a-CR"></a>非自辩才能为斯事。<a id="a-CS"></a>何以故？<a id="a-CT"></a>舍利子，<a id="a-CU"></a>甚深般若波罗蜜多，<a id="a-CV"></a>非诸声闻、<a id="a-CW"></a>独觉境界。<a id="a-CX"></a>”</p>
  <p id="aCY">尔时，<a id="a-CZ"></a>具寿善现白佛言：<a id="a-Ca"></a>“世尊，<a id="a-Cb"></a>如佛所言诸菩萨者，<a id="a-Cc"></a>何法增语谓为菩萨？<a id="a-Cd"></a>世尊，<a id="a-Ce"></a>我不见有法可名菩萨摩诃萨，<a id="a-Cf"></a>亦不见有法可名般若波罗蜜多，<a id="a-Cg"></a>云何令我为诸菩萨摩诃萨众宣说般若波罗蜜多？<a id="a-Ch"></a>世尊，<a id="a-Ci"></a>我以何等般若波罗蜜多，<a id="a-Cj"></a>教诫教授何等菩萨摩诃萨，<a id="a-Ck"></a>令于般若波罗蜜多得至究竟？<a id="a-Cl"></a>”</p>
  <p id="aCm">尔时，<a id="a-Cn"></a>佛告具寿善现：<a id="a-Co"></a>“唯有假名谓为般若波罗蜜多，<a id="a-Cp"></a>唯有假名谓为菩萨摩诃萨众。<a id="a-Cq"></a>如是假名，<a id="a-Cr"></a>唯假施设，<a id="a-Cs"></a>不生不灭，<a id="a-Ct"></a>不在内、<a id="a-Cu"></a>不在外、<a id="a-Cv"></a>不在两间，<a id="a-Cw"></a>不可得故。</p>
  <p id="aCx">“善现当知，<a id="a-Cy"></a>如世间我，<a id="a-Cz"></a>唯有假名实不可得，<a id="a-D0"></a>如是名假不生不灭，<a id="a-D1"></a>唯有等想施设言说；<a id="a-D2"></a>如是有情、<a id="a-D3"></a>命者、<a id="a-D4"></a>生者、<a id="a-D5"></a>养者、<a id="a-D6"></a>士夫、<a id="a-D7"></a>补特伽罗、<a id="a-D8"></a>意生、<a id="a-D9"></a>儒童、<a id="a-DA"></a>作者、<a id="a-DB"></a>受者、<a id="a-DC"></a>知者、<a id="a-DD"></a>见者，<a id="a-DE"></a>如是一切唯有假名实不可得，<a id="a-DF"></a>如是名假不生不灭，<a id="a-DG"></a>唯有等想施设言说。<a id="a-DH"></a>此诸假名，<a id="a-DI"></a>不在内、<a id="a-DJ"></a>不在外、<a id="a-DK"></a>不在两间，<a id="a-DL"></a>不可得故。<a id="a-DM"></a>如是，<a id="a-DN"></a>善现，<a id="a-DO"></a>若般若波罗蜜多、<a id="a-DP"></a>若菩萨摩诃萨、<a id="a-DQ"></a>若此二名皆是假法，<a id="a-DR"></a>如是假法不生不灭，<a id="a-DS"></a>唯有假名施设言说，<a id="a-DT"></a>不在内、<a id="a-DU"></a>不在外、<a id="a-DV"></a>不在两间，<a id="a-DW"></a>不可得故。</p>
  <p id="aDX">“复次，<a id="a-DY"></a>善现，<a id="a-DZ"></a>譬如内色唯是假法，<a id="a-Da"></a>如是法假不生不灭，<a id="a-Db"></a>唯有等想施设言说；<a id="a-Dc"></a>如是受、<a id="a-Dd"></a>想、<a id="a-De"></a>行、<a id="a-Df"></a>识亦唯是假法，<a id="a-Dg"></a>如是法假不生不灭，<a id="a-Dh"></a>唯有等想施设言说。<a id="a-Di"></a>如是一切唯有假名，<a id="a-Dj"></a>此诸假名不在内、<a id="a-Dk"></a>不在外、<a id="a-Dl"></a>不在两间，<a id="a-Dm"></a>不可得故。<a id="a-Dn"></a>如是，<a id="a-Do"></a>善现，<a id="a-Dp"></a>若般若波罗蜜多、<a id="a-Dq"></a>若菩萨摩诃萨、<a id="a-Dr"></a>若此二名皆是假法，<a id="a-Ds"></a>如是假法不生不灭，<a id="a-Dt"></a>唯有假名施设言说，<a id="a-Du"></a>不在内、<a id="a-Dv"></a>不在外、<a id="a-Dw"></a>不在两间，<a id="a-Dx"></a>不可得故。</p>
  <p id="aDy">“复次，<a id="a-Dz"></a>善现，<a id="a-E0"></a>譬如眼处唯是假法，<a id="a-E1"></a>如是法假不生不灭，<a id="a-E2"></a>唯有等想施设言说；<a id="a-E3"></a>如是耳、<a id="a-E4"></a>鼻、<a id="a-E5"></a>舌、<a id="a-E6"></a>身、<a id="a-E7"></a>意处亦唯是假法，<a id="a-E8"></a>如是法假不生不灭，<a id="a-E9"></a>唯有等想施设言说。<a id="a-EA"></a>如是一切唯有假名，<a id="a-EB"></a>此诸假名不在内、<a id="a-EC"></a>不在外、<a id="a-ED"></a>不在两间，<a id="a-EE"></a>不可得故。<a id="a-EF"></a>如是，<a id="a-EG"></a>善现，<a id="a-EH"></a>若般若波罗蜜多、<a id="a-EI"></a>若菩萨摩诃萨、<a id="a-EJ"></a>若此二名皆是假法，<a id="a-EK"></a>如是假法不生不灭，<a id="a-EL"></a>唯有假名施设言说，<a id="a-EM"></a>不在内、<a id="a-EN"></a>不在外、<a id="a-EO"></a>不在两间，<a id="a-EP"></a>不可得故。</p>
  <p id="aEQ">“复次，<a id="a-ER"></a>善现，<a id="a-ES"></a>譬如色处唯是假法，<a id="a-ET"></a>如是法假不生不灭，<a id="a-EU"></a>唯有等想施设言说；<a id="a-EV"></a>如是声、<a id="a-EW"></a>香、<a id="a-EX"></a>味、<a id="a-EY"></a>触、<a id="a-EZ"></a>法处亦唯是假法，<a id="a-Ea"></a>如是法假不生不灭，<a id="a-Eb"></a>唯有等想施设言说。<a id="a-Ec"></a>如是一切唯有假名，<a id="a-Ed"></a>此诸假名不在内、<a id="a-Ee"></a>不在外、<a id="a-Ef"></a>不在两间，<a id="a-Eg"></a>不可得故。<a id="a-Eh"></a>如是，<a id="a-Ei"></a>善现，<a id="a-Ej"></a>若般若波罗蜜多、<a id="a-Ek"></a>若菩萨摩诃萨、<a id="a-El"></a>若此二名皆是假法，<a id="a-Em"></a>如是假法不生不灭，<a id="a-En"></a>唯有假名施设言说，<a id="a-Eo"></a>不在内、<a id="a-Ep"></a>不在外、<a id="a-Eq"></a>不在两间，<a id="a-Er"></a>不可得故。</p>
  <p id="aEs">“复次，<a id="a-Et"></a>善现，<a id="a-Eu"></a>譬如眼界、<a id="a-Ev"></a>色界、<a id="a-Ew"></a>眼识界唯是假法，<a id="a-Ex"></a>如是法假不生不灭，<a id="a-Ey"></a>唯有等想施设言说；<a id="a-Ez"></a>如是耳界、<a id="a-F0"></a>声界、<a id="a-F1"></a>耳识界，<a id="a-F2"></a>鼻界、<a id="a-F3"></a>香界、<a id="a-F4"></a>鼻识界，<a id="a-F5"></a>舌界、<a id="a-F6"></a>味界、<a id="a-F7"></a>舌识界，<a id="a-F8"></a>身界、<a id="a-F9"></a>触界、<a id="a-FA"></a>身识界，<a id="a-FB"></a>意界、<a id="a-FC"></a>法界、<a id="a-FD"></a>意识界，<a id="a-FE"></a>唯是假法，<a id="a-FF"></a>如是法假不生不灭，<a id="a-FG"></a>唯有等想施设言说；<a id="a-FH"></a>如是一切唯有假名，<a id="a-FI"></a>此诸假名不在内、<a id="a-FJ"></a>不在外、<a id="a-FK"></a>不在两间，<a id="a-FL"></a>不可得故。<a id="a-FM"></a>如是，<a id="a-FN"></a>善现，<a id="a-FO"></a>若般若波罗蜜多、<a id="a-FP"></a>若菩萨摩诃萨、<a id="a-FQ"></a>若此二名皆是假法，<a id="a-FR"></a>如是假法不生不灭，<a id="a-FS"></a>唯有假名施设言说，<a id="a-FT"></a>不在内、<a id="a-FU"></a>不在外、<a id="a-FV"></a>不在两间，<a id="a-FW"></a>不可得故。</p>
  <p id="aFX">“复次，<a id="a-FY"></a>善现，<a id="a-FZ"></a>譬如内身所有头颈、<a id="a-Fa"></a>肩膊、<a id="a-Fb"></a>手臂、<a id="a-Fc"></a>腹背、<a id="a-Fd"></a>胸胁、<a id="a-Fe"></a>腰脊、<a id="a-Ff"></a>髀膝、<a id="a-Fg"></a>腨胫、<a id="a-Fh"></a>足等皮肉、<a id="a-Fi"></a>骨髓唯有假名，<a id="a-Fj"></a>如是名假不生不灭，<a id="a-Fk"></a>唯有等想施设言说；<a id="a-Fl"></a>此诸假名不在内、<a id="a-Fm"></a>不在外、<a id="a-Fn"></a>不在两间，<a id="a-Fo"></a>不可得故。<a id="a-Fp"></a>如是，<a id="a-Fq"></a>善现，<a id="a-Fr"></a>若般若波罗蜜多、<a id="a-Fs"></a>若菩萨摩诃萨、<a id="a-Ft"></a>若此二名皆是假法，<a id="a-Fu"></a>如是假法不生不灭，<a id="a-Fv"></a>唯有假名施设言说，<a id="a-Fw"></a>不在内、<a id="a-Fx"></a>不在外、<a id="a-Fy"></a>不在两间，<a id="a-Fz"></a>不可得故。</p>
  <p id="aG0">“复次，<a id="a-G1"></a>善现，<a id="a-G2"></a>譬如外事所有草、<a id="a-G3"></a>木、<a id="a-G4"></a>根、<a id="a-G5"></a>茎、<a id="a-G6"></a>枝、<a id="a-G7"></a>叶及华、<a id="a-G8"></a>果等唯有假名，<a id="a-G9"></a>如是名假不生不灭，<a id="a-GA"></a>唯有等想施设言说；<a id="a-GB"></a>此诸假名不在内、<a id="a-GC"></a>不在外、<a id="a-GD"></a>不在两间，<a id="a-GE"></a>不可得故。<a id="a-GF"></a>如是，<a id="a-GG"></a>善现，<a id="a-GH"></a>若般若波罗蜜多、<a id="a-GI"></a>若菩萨摩诃萨、<a id="a-GJ"></a>若此二名皆是假法，<a id="a-GK"></a>如是假法不生不灭，<a id="a-GL"></a>唯有假名施设言说，<a id="a-GM"></a>不在内、<a id="a-GN"></a>不在外、<a id="a-GO"></a>不在两间，<a id="a-GP"></a>不可得故。</p>
  <p id="aGQ">“复次，<a id="a-GR"></a>善现，<a id="a-GS"></a>譬如过去未来诸佛唯有假名，<a id="a-GT"></a>如是名假不生不灭，<a id="a-GU"></a>唯有等想施设言说；<a id="a-GV"></a>此诸假名不在内、<a id="a-GW"></a>不在外、<a id="a-GX"></a>不在两间，<a id="a-GY"></a>不可得故。<a id="a-GZ"></a>如是，<a id="a-Ga"></a>善现，<a id="a-Gb"></a>若般若波罗蜜多、<a id="a-Gc"></a>若菩萨摩诃萨、<a id="a-Gd"></a>若此二名皆是假法，<a id="a-Ge"></a>如是假法不生不灭，<a id="a-Gf"></a>唯有假名施设言说，<a id="a-Gg"></a>不在内、<a id="a-Gh"></a>不在外、<a id="a-Gi"></a>不在两间，<a id="a-Gj"></a>不可得故。</p>
  <p id="aGk">“复次，<a id="a-Gl"></a>善现，<a id="a-Gm"></a>譬如梦境、<a id="a-Gn"></a>谷响、<a id="a-Go"></a>光影、<a id="a-Gp"></a>幻事、<a id="a-Gq"></a>阳焰、<a id="a-Gr"></a>水月、<a id="a-Gs"></a>变化唯有假名，<a id="a-Gt"></a>如是名假不生不灭，<a id="a-Gu"></a>唯有等想施设言说；<a id="a-Gv"></a>此诸假名不在内、<a id="a-Gw"></a>不在外、<a id="a-Gx"></a>不在两间，<a id="a-Gy"></a>不可得故。<a id="a-Gz"></a>如是，<a id="a-H0"></a>善现，<a id="a-H1"></a>若般若波罗蜜多、<a id="a-H2"></a>若菩萨摩诃萨、<a id="a-H3"></a>若此二名皆是假法，<a id="a-H4"></a>如是假法不生不灭，<a id="a-H5"></a>唯有假名施设言说，<a id="a-H6"></a>不在内、<a id="a-H7"></a>不在外、<a id="a-H8"></a>不在两间，<a id="a-H9"></a>不可得故。</p>
  <p id="aHA">“如是，<a id="a-HB"></a>善现，<a id="a-HC"></a>诸菩萨摩诃萨修行般若波罗蜜多时，<a id="a-HD"></a>于一切法名假、<a id="a-HE"></a>法假，<a id="a-HF"></a>应正修学。</p>
  <p id="aHG">“如是，<a id="a-HH"></a>善现，<a id="a-HI"></a>修行般若波罗蜜多诸菩萨摩诃萨，<a id="a-HJ"></a>不应观色若常若无常、<a id="a-HK"></a>若乐若苦、<a id="a-HL"></a>若我若无我、<a id="a-HM"></a>若净若不净、<a id="a-HN"></a>若空若不空、<a id="a-HO"></a>若有相若无相、<a id="a-HP"></a>若有愿若无愿、<a id="a-HQ"></a>若寂静若不寂静、<a id="a-HR"></a>若远离若不远离、<a id="a-HS"></a>若有为若无为、<a id="a-HT"></a>若有漏若无漏、<a id="a-HU"></a>若生若灭、<a id="a-HV"></a>若善若非善、<a id="a-HW"></a>若有罪若无罪、<a id="a-HX"></a>若有烦恼若无烦恼、<a id="a-HY"></a>若世间若出世间、<a id="a-HZ"></a>若杂染若清净、<a id="a-Ha"></a>若属生死若属涅槃，<a id="a-Hb"></a>受、<a id="a-Hc"></a>想、<a id="a-Hd"></a>行、<a id="a-He"></a>识亦复如是。</p>
  <p id="aHf">“复次，<a id="a-Hg"></a>善现，<a id="a-Hh"></a>修行般若波罗蜜多诸菩萨摩诃萨，<a id="a-Hi"></a>不应观眼处若常若无常、<a id="a-Hj"></a>若乐若苦、<a id="a-Hk"></a>若我若无我、<a id="a-Hl"></a>若净若不净、<a id="a-Hm"></a>若空若不空、<a id="a-Hn"></a>若有相若无相、<a id="a-Ho"></a>若有愿若无愿、<a id="a-Hp"></a>若寂静若不寂静、<a id="a-Hq"></a>若远离若不远离、<a id="a-Hr"></a>若有为若无为、<a id="a-Hs"></a>若有漏若无漏、<a id="a-Ht"></a>若生若灭、<a id="a-Hu"></a>若善若非善、<a id="a-Hv"></a>若有罪若无罪、<a id="a-Hw"></a>若有烦恼若无烦恼、<a id="a-Hx"></a>若世间若出世间、<a id="a-Hy"></a>若杂染若清净、<a id="a-Hz"></a>若属生死若属涅槃，<a id="a-I0"></a>耳、<a id="a-I1"></a>鼻、<a id="a-I2"></a>舌、<a id="a-I3"></a>身、<a id="a-I4"></a>意处亦复如是。</p>
  <p id="aI5">“复次，<a id="a-I6"></a>善现，<a id="a-I7"></a>修行般若波罗蜜多诸菩萨摩诃萨，<a id="a-I8"></a>不应观色处若常若无常、<a id="a-I9"></a>若乐若苦、<a id="a-IA"></a>若我若无我、<a id="a-IB"></a>若净若不净、<a id="a-IC"></a>若空若不空、<a id="a-ID"></a>若有相若无相、<a id="a-IE"></a>若有愿若无愿、<a id="a-IF"></a>若寂静若不寂静、<a id="a-IG"></a>若远离若不远离、<a id="a-IH"></a>若有为若无为、<a id="a-II"></a>若有漏若无漏、<a id="a-IJ"></a>若生若灭、<a id="a-IK"></a>若善若非善、<a id="a-IL"></a>若有罪若无罪、<a id="a-IM"></a>若有烦恼若无烦恼、<a id="a-IN"></a>若世间若出世间、<a id="a-IO"></a>若杂染若清净、<a id="a-IP"></a>若属生死若属涅槃，<a id="a-IQ"></a>声、<a id="a-IR"></a>香、<a id="a-IS"></a>味、<a id="a-IT"></a>触、<a id="a-IU"></a>法处亦复如是。</p>
  <p id="aIV">“复次，<a id="a-IW"></a>善现，<a id="a-IX"></a>修行般若波罗蜜多诸菩萨摩诃萨，<a id="a-IY"></a>不应观眼界若常若无常、<a id="a-IZ"></a>若乐若苦、<a id="a-Ia"></a>若我若无我、<a id="a-Ib"></a>若净若不净、<a id="a-Ic"></a>若空若不空、<a id="a-Id"></a>若有相若无相、<a id="a-Ie"></a>若有愿若无愿、<a id="a-If"></a>若寂静若不寂静、<a id="a-Ig"></a>若远离若不远离、<a id="a-Ih"></a>若有为若无为、<a id="a-Ii"></a>若有漏若无漏、<a id="a-Ij"></a>若生若灭、<a id="a-Ik"></a>若善若非善、<a id="a-Il"></a>若有罪若无罪、<a id="a-Im"></a>若有烦恼若无烦恼、<a id="a-In"></a>若世间若出世间、<a id="a-Io"></a>若杂染若清净、<a id="a-Ip"></a>若属生死若属涅槃，<a id="a-Iq"></a>耳、<a id="a-Ir"></a>鼻、<a id="a-Is"></a>舌、<a id="a-It"></a>身、<a id="a-Iu"></a>意界亦复如是。</p>
  <p id="aIv">“复次，<a id="a-Iw"></a>善现，<a id="a-Ix"></a>修行般若波罗蜜多诸菩萨摩诃萨，<a id="a-Iy"></a>不应观色界若常若无常、<a id="a-Iz"></a>若乐若苦、<a id="a-J0"></a>若我若无我、<a id="a-J1"></a>若净若不净、<a id="a-J2"></a>若空若不空、<a id="a-J3"></a>若有相若无相、<a id="a-J4"></a>若有愿若无愿、<a id="a-J5"></a>若寂静若不寂静、<a id="a-J6"></a>若远离若不远离、<a id="a-J7"></a>若有为若无为、<a id="a-J8"></a>若有漏若无漏、<a id="a-J9"></a>若生若灭、<a id="a-JA"></a>若善若非善、<a id="a-JB"></a>若有罪若无罪、<a id="a-JC"></a>若有烦恼若无烦恼、<a id="a-JD"></a>若世间若出世间、<a id="a-JE"></a>若杂染若清净、<a id="a-JF"></a>若属生死若属涅槃，<a id="a-JG"></a>声、<a id="a-JH"></a>香、<a id="a-JI"></a>味、<a id="a-JJ"></a>触、<a id="a-JK"></a>法界亦复如是。</p>
  <p id="aJL">“复次，<a id="a-JM"></a>善现，<a id="a-JN"></a>修行般若波罗蜜多诸菩萨摩诃萨，<a id="a-JO"></a>不应观眼识界若常若无常、<a id="a-JP"></a>若乐若苦、<a id="a-JQ"></a>若我若无我、<a id="a-JR"></a>若净若不净、<a id="a-JS"></a>若空若不空、<a id="a-JT"></a>若有相若无相、<a id="a-JU"></a>若有愿若无愿、<a id="a-JV"></a>若寂静若不寂静、<a id="a-JW"></a>若远离若不远离、<a id="a-JX"></a>若有为若无为、<a id="a-JY"></a>若有漏若无漏、<a id="a-JZ"></a>若生若灭、<a id="a-Ja"></a>若善若非善、<a id="a-Jb"></a>若有罪若无罪、<a id="a-Jc"></a>若有烦恼若无烦恼、<a id="a-Jd"></a>若世间若出世间、<a id="a-Je"></a>若杂染若清净、<a id="a-Jf"></a>若属生死若属涅槃，<a id="a-Jg"></a>耳、<a id="a-Jh"></a>鼻、<a id="a-Ji"></a>舌、<a id="a-Jj"></a>身、<a id="a-Jk"></a>意识界亦复如是。</p>
  <p id="aJl">“复次，<a id="a-Jm"></a>善现，<a id="a-Jn"></a>修行般若波罗蜜多诸菩萨摩诃萨，<a id="a-Jo"></a>不应观眼触若常若无常、<a id="a-Jp"></a>若乐若苦、<a id="a-Jq"></a>若我若无我、<a id="a-Jr"></a>若净若不净、<a id="a-Js"></a>若空若不空、<a id="a-Jt"></a>若有相若无相、<a id="a-Ju"></a>若有愿若无愿、<a id="a-Jv"></a>若寂静若不寂静、<a id="a-Jw"></a>若远离若不远离、<a id="a-Jx"></a>若有为若无为、<a id="a-Jy"></a>若有漏若无漏、<a id="a-Jz"></a>若生若灭、<a id="a-K0"></a>若善若非善、<a id="a-K1"></a>若有罪若无罪、<a id="a-K2"></a>若有烦恼若无烦恼、<a id="a-K3"></a>若世间若出世间、<a id="a-K4"></a>若杂染若清净、<a id="a-K5"></a>若属生死若属涅槃，<a id="a-K6"></a>耳、<a id="a-K7"></a>鼻、<a id="a-K8"></a>舌、<a id="a-K9"></a>身、<a id="a-KA"></a>意触亦复如是。</p>
  <p id="aKB">“复次，<a id="a-KC"></a>善现，<a id="a-KD"></a>修行般若波罗蜜多诸菩萨摩诃萨，<a id="a-KE"></a>不应观眼触为缘所生诸受或乐或苦或不苦不乐、<a id="a-KF"></a>若常若无常、<a id="a-KG"></a>若乐若苦、<a id="a-KH"></a>若我若无我、<a id="a-KI"></a>若净若不净、<a id="a-KJ"></a>若空若不空、<a id="a-KK"></a>若有相若无相、<a id="a-KL"></a>若有愿若无愿、<a id="a-KM"></a>若寂静若不寂静、<a id="a-KN"></a>若远离若不远离、<a id="a-KO"></a>若有为若无为、<a id="a-KP"></a>若有漏若无漏、<a id="a-KQ"></a>若生若灭、<a id="a-KR"></a>若善若非善、<a id="a-KS"></a>若有罪若无罪、<a id="a-KT"></a>若有烦恼若无烦恼、<a id="a-KU"></a>若世间若出世间、<a id="a-KV"></a>若杂染若清净、<a id="a-KW"></a>若属生死若属涅槃，<a id="a-KX"></a>耳、<a id="a-KY"></a>鼻、<a id="a-KZ"></a>舌、<a id="a-Ka"></a>身、<a id="a-Kb"></a>意触为缘所生诸受或乐或苦或不苦不乐亦复如是。</p>
  <p id="aKc">“何以故？<a id="a-Kd"></a>善现，<a id="a-Ke"></a>诸菩萨摩诃萨修行般若波罗蜜多时，<a id="a-Kf"></a>若般若波罗蜜多、<a id="a-Kg"></a>若菩萨摩诃萨、<a id="a-Kh"></a>若此二名皆不见在有为界中，<a id="a-Ki"></a>亦不见在无为界中。<a id="a-Kj"></a>所以者何？<a id="a-Kk"></a>善现，<a id="a-Kl"></a>诸菩萨摩诃萨修行般若波罗蜜多时，<a id="a-Km"></a>于如是一切法不起分别无异分别。</p>
  <p id="aKn">“善现，<a id="a-Ko"></a>是菩萨摩诃萨修行般若波罗蜜多时，<a id="a-Kp"></a>住一切法无分别中，<a id="a-Kq"></a>为修四念住，<a id="a-Kr"></a>乃至为修八圣道支故，<a id="a-Ks"></a>虽行般若波罗蜜多，<a id="a-Kt"></a>而不见般若波罗蜜多，<a id="a-Ku"></a>亦不见般若波罗蜜多名，<a id="a-Kv"></a>亦不见菩萨摩诃萨，<a id="a-Kw"></a>亦不见菩萨摩诃萨名，<a id="a-Kx"></a>亦不见诸佛，<a id="a-Ky"></a>亦不见诸佛名，<a id="a-Kz"></a>唯正思求一切智智。</p>
  <p id="aL0">“善现，<a id="a-L1"></a>是菩萨摩诃萨修行般若波罗蜜多时，<a id="a-L2"></a>住一切法无分别中，<a id="a-L3"></a>为修布施波罗蜜多，<a id="a-L4"></a>乃至为修般若波罗蜜多，<a id="a-L5"></a>为修佛十力，<a id="a-L6"></a>乃至为修十八佛不共法故，<a id="a-L7"></a>虽行般若波罗蜜多，<a id="a-L8"></a>而不见般若波罗蜜多，<a id="a-L9"></a>亦不见般若波罗蜜多名，<a id="a-LA"></a>亦不见菩萨摩诃萨，<a id="a-LB"></a>亦不见菩萨摩诃萨名，<a id="a-LC"></a>亦不见诸佛，<a id="a-LD"></a>亦不见诸佛名，<a id="a-LE"></a>唯正思求一切智智。</p>
  <p id="aLF">“善现，<a id="a-LG"></a>是菩萨摩诃萨修行般若波罗蜜多，<a id="a-LH"></a>于一切法善通达实相，<a id="a-LI"></a>谓达其中无染无净。</p>
 </body>
</html>