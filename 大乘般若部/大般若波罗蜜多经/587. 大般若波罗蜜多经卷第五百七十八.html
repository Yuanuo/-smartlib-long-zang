<!doctype html>
<html id="z3IBT709S" data-ver="889">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第五百七十八</h1>
  <h2 id="a2">第十般若理趣分</h2>
  <p id="a3">如是我闻：<a id="a-4"></a>一时，<a id="a-5"></a>薄伽梵妙善成就一切如来金刚住持平等性智种种希有殊胜功德，<a id="a-6"></a>已能善获一切如来灌顶宝冠超过三界，<a id="a-7"></a>已能善得一切如来遍金刚智大观自在，<a id="a-8"></a>已得圆满一切如来决定诸法大妙智印，<a id="a-9"></a>已善圆证一切如来毕竟空寂平等性印；<a id="a-A"></a>于诸能作、<a id="a-B"></a>所作事业，<a id="a-C"></a>皆得善巧成办无余；<a id="a-D"></a>一切有情种种希愿，<a id="a-E"></a>随其无罪皆能满足，<a id="a-F"></a>已善安住三世平等，<a id="a-G"></a>常无断尽；<a id="a-H"></a>广大遍照身语心性，<a id="a-I"></a>犹若金刚等诸如来，<a id="a-J"></a>无动无坏。</p>
  <p id="aK">是薄伽梵住欲界顶他化自在天王宫中一切如来常所游处、<a id="a-L"></a>咸共称美大宝藏殿。<a id="a-M"></a>其殿无价末尼所成，<a id="a-N"></a>种种珍奇间杂严饰，<a id="a-O"></a>众色交映放大光明；<a id="a-P"></a>宝铎、<a id="a-Q"></a>金铃处处悬列，<a id="a-R"></a>微风吹动出和雅音；<a id="a-S"></a>绮盖、<a id="a-T"></a>缯幡、<a id="a-U"></a>花幢、<a id="a-V"></a>彩拂、<a id="a-W"></a>宝珠、<a id="a-X"></a>璎珞、<a id="a-Y"></a>半满月等，<a id="a-Z"></a>种种杂饰而用庄严，<a id="a-a"></a>贤圣、<a id="a-b"></a>天仙之所爱乐。<a id="a-c"></a>与八千亿大菩萨俱，<a id="a-d"></a>一切皆具陀罗尼门、<a id="a-e"></a>三摩地门无礙妙辩，<a id="a-f"></a>如是等类无量功德，<a id="a-g"></a>设经多劫赞不能尽，<a id="a-h"></a>其名曰：<a id="a-i"></a>金刚手菩萨摩诃萨、<a id="a-j"></a>观自在菩萨摩诃萨、<a id="a-k"></a>虚空藏菩萨摩诃萨、<a id="a-l"></a>金刚拳菩萨摩诃萨、<a id="a-m"></a>妙吉祥菩萨摩诃萨、<a id="a-n"></a>大空藏菩萨摩诃萨、<a id="a-o"></a>发心即转法轮菩萨摩诃萨、<a id="a-p"></a>摧伏一切魔怨菩萨摩诃萨。<a id="a-q"></a>如是上首有八百万大菩萨众前后围绕，<a id="a-r"></a>宣说正法，<a id="a-s"></a>初、<a id="a-t"></a>中、<a id="a-u"></a>后善，<a id="a-v"></a>文义巧妙，<a id="a-w"></a>纯一圆满，<a id="a-x"></a>清白梵行。</p>
  <p id="ay">尔时，<a id="a-z"></a>世尊为诸菩萨说一切法甚深微妙般若理趣清净法门，<a id="a-10"></a>此门即是菩萨句义。</p>
  <p id="a11">云何名为菩萨句义？<a id="a-12"></a>谓极妙乐清净句义是菩萨句义；<a id="a-13"></a>诸见永寂清净句义是菩萨句义；<a id="a-14"></a>微妙适悦清净句义是菩萨句义；<a id="a-15"></a>渴爱永息清净句义是菩萨句义；<a id="a-16"></a>胎藏超越清净句义是菩萨句义；<a id="a-17"></a>众德庄严清净句义是菩萨句义；<a id="a-18"></a>意极猗适清净句义是菩萨句义；<a id="a-19"></a>得大光明清净句义是菩萨句义；<a id="a-1A"></a>身善安乐清净句义是菩萨句义，<a id="a-1B"></a>语善安乐清净句义是菩萨句义，<a id="a-1C"></a>意善安乐清净句义是菩萨句义；<a id="a-1D"></a>色蕴空寂清净句义是菩萨句义，<a id="a-1E"></a>受、<a id="a-1F"></a>想、<a id="a-1G"></a>行、<a id="a-1H"></a>识蕴空寂清净句义是菩萨句义；<a id="a-1I"></a>眼处空寂清净句义是菩萨句义，<a id="a-1J"></a>耳、<a id="a-1K"></a>鼻、<a id="a-1L"></a>舌、<a id="a-1M"></a>身、<a id="a-1N"></a>意处空寂清净句义是菩萨句义；<a id="a-1O"></a>色处空寂清净句义是菩萨句义，<a id="a-1P"></a>声、<a id="a-1Q"></a>香、<a id="a-1R"></a>味、<a id="a-1S"></a>触、<a id="a-1T"></a>法处空寂清净句义是菩萨句义；<a id="a-1U"></a>眼界空寂清净句义是菩萨句义，<a id="a-1V"></a>耳、<a id="a-1W"></a>鼻、<a id="a-1X"></a>舌、<a id="a-1Y"></a>身、<a id="a-1Z"></a>意界空寂清净句义是菩萨句义；<a id="a-1a"></a>色界空寂清净句义是菩萨句义，<a id="a-1b"></a>声、<a id="a-1c"></a>香、<a id="a-1d"></a>味、<a id="a-1e"></a>触、<a id="a-1f"></a>法界空寂清净句义是菩萨句义；<a id="a-1g"></a>眼识界空寂清净句义是菩萨句义，<a id="a-1h"></a>耳、<a id="a-1i"></a>鼻、<a id="a-1j"></a>舌、<a id="a-1k"></a>身、<a id="a-1l"></a>意识界空寂清净句义是菩萨句义；<a id="a-1m"></a>眼触空寂清净句义是菩萨句义，<a id="a-1n"></a>耳、<a id="a-1o"></a>鼻、<a id="a-1p"></a>舌、<a id="a-1q"></a>身、<a id="a-1r"></a>意触空寂清净句义是菩萨句义；<a id="a-1s"></a>眼触为缘所生诸受空寂清净句义是菩萨句义，<a id="a-1t"></a>耳、<a id="a-1u"></a>鼻、<a id="a-1v"></a>舌、<a id="a-1w"></a>身、<a id="a-1x"></a>意触为缘所生诸受空寂清净句义是菩萨句义；<a id="a-1y"></a>地界空寂清净句义是菩萨句义，<a id="a-1z"></a>水、<a id="a-20"></a>火、<a id="a-21"></a>风、<a id="a-22"></a>空、<a id="a-23"></a>识界空寂清净句义是菩萨句义；<a id="a-24"></a>苦圣谛空寂清净句义是菩萨句义，<a id="a-25"></a>集、<a id="a-26"></a>灭、<a id="a-27"></a>道圣谛空寂清净句义是菩萨句义；<a id="a-28"></a>因缘空寂清净句义是菩萨句义，<a id="a-29"></a>等无间缘、<a id="a-2A"></a>所缘缘、<a id="a-2B"></a>增上缘空寂清净句义是菩萨句义；<a id="a-2C"></a>无明空寂清净句义是菩萨句义，<a id="a-2D"></a>行、<a id="a-2E"></a>识、<a id="a-2F"></a>名色、<a id="a-2G"></a>六处、<a id="a-2H"></a>触、<a id="a-2I"></a>受、<a id="a-2J"></a>爱、<a id="a-2K"></a>取、<a id="a-2L"></a>有、<a id="a-2M"></a>生、<a id="a-2N"></a>老死空寂清净句义是菩萨句义；<a id="a-2O"></a>布施波罗蜜多空寂清净句义是菩萨句义，<a id="a-2P"></a>净戒、<a id="a-2Q"></a>安忍、<a id="a-2R"></a>精进、<a id="a-2S"></a>静虑、<a id="a-2T"></a>般若波罗蜜多空寂清净句义是菩萨句义；<a id="a-2U"></a>真如空寂清净句义是菩萨句义，<a id="a-2V"></a>法界、<a id="a-2W"></a>法性、<a id="a-2X"></a>不虚妄性、<a id="a-2Y"></a>不变异性、<a id="a-2Z"></a>平等性、<a id="a-2a"></a>离生性、<a id="a-2b"></a>法定、<a id="a-2c"></a>法住、<a id="a-2d"></a>实际、<a id="a-2e"></a>虚空界、<a id="a-2f"></a>不思议界空寂清净句义是菩萨句义；<a id="a-2g"></a>四静虑空寂清净句义是菩萨句义；<a id="a-2h"></a>四无量、<a id="a-2i"></a>四无色定空寂清净句义是菩萨句义；<a id="a-2j"></a>四念住空寂清净句义是菩萨句义，<a id="a-2k"></a>四正断、<a id="a-2l"></a>四神足、<a id="a-2m"></a>五根、<a id="a-2n"></a>五力、<a id="a-2o"></a>七等觉支、<a id="a-2p"></a>八圣道支空寂清净句义是菩萨句义；<a id="a-2q"></a>空解脱门空寂清净句义是菩萨句义，<a id="a-2r"></a>无相、<a id="a-2s"></a>无愿解脱门空寂清净句义是菩萨句义；<a id="a-2t"></a>八解脱空寂清净句义是菩萨句义，<a id="a-2u"></a>八胜处、<a id="a-2v"></a>九次第定、<a id="a-2w"></a>十遍处空寂清净句义是菩萨句义；<a id="a-2x"></a>极喜地空寂清净句义是菩萨句义，<a id="a-2y"></a>离垢地、<a id="a-2z"></a>发光地、<a id="a-30"></a>焰慧地、<a id="a-31"></a>极难胜地、<a id="a-32"></a>现前地、<a id="a-33"></a>远行地、<a id="a-34"></a>不动地、<a id="a-35"></a>善慧地、<a id="a-36"></a>法云地空寂清净句义是菩萨句义；<a id="a-37"></a>净观地空寂清净句义是菩萨句义，<a id="a-38"></a>种性地、<a id="a-39"></a>第八地、<a id="a-3A"></a>具见地、<a id="a-3B"></a>薄地、<a id="a-3C"></a>离欲地、<a id="a-3D"></a>已办地、<a id="a-3E"></a>独觉地、<a id="a-3F"></a>菩萨地、<a id="a-3G"></a>如来地空寂清净句义是菩萨句义；<a id="a-3H"></a>一切陀罗尼门空寂清净句义是菩萨句义，<a id="a-3I"></a>一切三摩地门空寂清净句义是菩萨句义；<a id="a-3J"></a>五眼空寂清净句义是菩萨句义，<a id="a-3K"></a>六神通空寂清净句义是菩萨句义；<a id="a-3L"></a>如来十力空寂清净句义是菩萨句义，<a id="a-3M"></a>四无所畏、<a id="a-3N"></a>四无礙解、<a id="a-3O"></a>大慈、<a id="a-3P"></a>大悲、<a id="a-3Q"></a>大喜、<a id="a-3R"></a>大舍、<a id="a-3S"></a>十八佛不共法空寂清净句义是菩萨句义；<a id="a-3T"></a>三十二相空寂清净句义是菩萨句义，<a id="a-3U"></a>八十随好空寂清净句义是菩萨句义；<a id="a-3V"></a>无忘失法空寂清净句义是菩萨句义，<a id="a-3W"></a>恒住舍性空寂清净句义是菩萨句义；<a id="a-3X"></a>一切智空寂清净句义是菩萨句义，<a id="a-3Y"></a>道相智、<a id="a-3Z"></a>一切相智空寂清净句义是菩萨句义；<a id="a-3a"></a>一切菩萨摩诃萨行空寂清净句义是菩萨句义，<a id="a-3b"></a>诸佛无上正等菩提空寂清净句义是菩萨句义；<a id="a-3c"></a>一切异生法空寂清净句义是菩萨句义，<a id="a-3d"></a>一切预流、<a id="a-3e"></a>一来、<a id="a-3f"></a>不还、<a id="a-3g"></a>阿罗汉、<a id="a-3h"></a>独觉、<a id="a-3i"></a>菩萨、<a id="a-3j"></a>如来法空寂清净句义是菩萨句义；<a id="a-3k"></a>一切善非善法空寂清净句义是菩萨句义，<a id="a-3l"></a>一切有记无记法、<a id="a-3m"></a>有漏无漏法、<a id="a-3n"></a>有为无为法、<a id="a-3o"></a>世间出世间法空寂清净句义是菩萨句义。</p>
  <p id="a3p">所以者何？<a id="a-3q"></a>以一切法自性空故自性远离，<a id="a-3r"></a>由远离故自性寂静，<a id="a-3s"></a>由寂静故自性清净，<a id="a-3t"></a>由清净故甚深般若波罗蜜多最胜清净。<a id="a-3u"></a>如是般若波罗蜜多，<a id="a-3v"></a>当知即是菩萨句义，<a id="a-3w"></a>诸菩萨众皆应修学。</p>
  <p id="a3x">佛说如是菩萨句义般若理趣清净法已，<a id="a-3y"></a>告金刚手菩萨等言：<a id="a-3z"></a>“若有得闻此一切法甚深微妙般若理趣清净法门深信受者，<a id="a-40"></a>乃至当坐妙菩提座，<a id="a-41"></a>一切障盖皆不能染，<a id="a-42"></a>谓烦恼障、<a id="a-43"></a>业障、<a id="a-44"></a>报障，<a id="a-45"></a>虽多积集而不能染；<a id="a-46"></a>虽造种种极重恶业而易消灭，<a id="a-47"></a>不堕恶趣。<a id="a-48"></a>若能受持日日读诵，<a id="a-49"></a>精勤无间，<a id="a-4A"></a>如理思惟，<a id="a-4B"></a>彼于此生，<a id="a-4C"></a>定得一切法平等性金刚等持，<a id="a-4D"></a>于一切法皆得自在，<a id="a-4E"></a>恒受一切胜妙喜乐；<a id="a-4F"></a>当经十六大菩萨生，<a id="a-4G"></a>定得如来执金刚性，<a id="a-4H"></a>疾证无上正等菩提。<a id="a-4I"></a>”</p>
  <p id="a4J">尔时，<a id="a-4K"></a>世尊复依遍照如来之相，<a id="a-4L"></a>为诸菩萨宣说般若波罗蜜多一切如来寂静法性甚深理趣现等觉门，<a id="a-4M"></a>谓金刚平等性现等觉门，<a id="a-4N"></a>以大菩提坚实难坏如金刚故；<a id="a-4O"></a>义平等性现等觉门，<a id="a-4P"></a>以大菩提其义一故；<a id="a-4Q"></a>法平等性现等觉门，<a id="a-4R"></a>以大菩提自性净故；<a id="a-4S"></a>一切法平等性现等觉门，<a id="a-4T"></a>以大菩提于一切法无分别故。</p>
  <p id="a4U">佛说如是寂静法性般若理趣现等觉已，<a id="a-4V"></a>告金刚手菩萨等言：<a id="a-4W"></a>“若有得闻如是四种般若理趣现等觉门信解、<a id="a-4X"></a>受持读诵、<a id="a-4Y"></a>修习，<a id="a-4Z"></a>乃至当坐妙菩提座，<a id="a-4a"></a>虽造一切极重恶业，<a id="a-4b"></a>而能超越一切恶趣，<a id="a-4c"></a>疾证无上正等菩提。<a id="a-4d"></a>”</p>
  <p id="a4e">尔时，<a id="a-4f"></a>世尊复依调伏一切恶法释迦牟尼如来之相，<a id="a-4g"></a>为诸菩萨宣说般若波罗蜜多摄受一切法平等性甚深理趣普胜法门，<a id="a-4h"></a>谓贪欲性无戏论故，<a id="a-4i"></a>嗔恚性亦无戏论；<a id="a-4j"></a>嗔恚性无戏论故，<a id="a-4k"></a>愚痴性亦无戏论；<a id="a-4l"></a>愚痴性无戏论故，<a id="a-4m"></a>犹豫性亦无戏论；<a id="a-4n"></a>犹豫性无戏论故，<a id="a-4o"></a>诸见性亦无戏论；<a id="a-4p"></a>诸见性无戏论故，<a id="a-4q"></a>憍慢性亦无戏论；<a id="a-4r"></a>憍慢性无戏论故，<a id="a-4s"></a>诸缠性亦无戏论；<a id="a-4t"></a>诸缠性无戏论故，<a id="a-4u"></a>烦恼垢性亦无戏论；<a id="a-4v"></a>烦恼垢性无戏论故，<a id="a-4w"></a>诸恶业性亦无戏论；<a id="a-4x"></a>诸恶业性无戏论故，<a id="a-4y"></a>诸果报性亦无戏论；<a id="a-4z"></a>诸果报性无戏论故，<a id="a-50"></a>杂染法性亦无戏论；<a id="a-51"></a>杂染法性无戏论故，<a id="a-52"></a>清净法性亦无戏论；<a id="a-53"></a>清净法性无戏论故，<a id="a-54"></a>一切法性亦无戏论；<a id="a-55"></a>一切法性无戏论故，<a id="a-56"></a>当知般若波罗蜜多亦无戏论。</p>
  <p id="a57">佛说如是调伏众恶般若理趣普胜法已，<a id="a-58"></a>告金刚手菩萨等言：<a id="a-59"></a>“若有得闻如是般若波罗蜜多甚深理趣信解、<a id="a-5A"></a>受持读诵、<a id="a-5B"></a>修习，<a id="a-5C"></a>假使杀害三界所摄一切有情，<a id="a-5D"></a>而不由斯堕于地狱、<a id="a-5E"></a>傍生、<a id="a-5F"></a>鬼界，<a id="a-5G"></a>以能调伏一切烦恼及随烦恼恶业等故；<a id="a-5H"></a>常生善趣受胜妙乐，<a id="a-5I"></a>修诸菩萨摩诃萨行，<a id="a-5J"></a>疾证无上正等菩提。<a id="a-5K"></a>”</p>
  <p id="a5L">尔时，<a id="a-5M"></a>世尊复依性净如来之相，<a id="a-5N"></a>为诸菩萨宣说般若波罗蜜多一切法平等性观自在妙智印甚深理趣清净法门，<a id="a-5O"></a>谓一切贪欲本性清净极照明故，<a id="a-5P"></a>能令世间嗔恚清净；<a id="a-5Q"></a>一切嗔恚本性清净极照明故，<a id="a-5R"></a>能令世间愚痴清净；<a id="a-5S"></a>一切愚痴本性清净极照明故，<a id="a-5T"></a>能令世间疑惑清净；<a id="a-5U"></a>一切疑惑本性清净极照明故，<a id="a-5V"></a>能令世间见趣清净；<a id="a-5W"></a>一切见趣本性清净极照明故，<a id="a-5X"></a>能令世间憍慢清净；<a id="a-5Y"></a>一切憍慢本性清净极照明故，<a id="a-5Z"></a>能令世间缠结清净；<a id="a-5a"></a>一切缠结本性清净极照明故，<a id="a-5b"></a>能令世间垢秽清净；<a id="a-5c"></a>一切垢秽本性清净极照明故，<a id="a-5d"></a>能令世间恶法清净；<a id="a-5e"></a>一切恶法本性清净极照明故，<a id="a-5f"></a>能令世间生死清净；<a id="a-5g"></a>一切生死本性清净极照明故，<a id="a-5h"></a>能令世间诸法清净；<a id="a-5i"></a>以一切法本性清净极照明故，<a id="a-5j"></a>能令世间有情清净；<a id="a-5k"></a>一切有情本性清净极照明故，<a id="a-5l"></a>能令世间一切智清净；<a id="a-5m"></a>以一切智本性清净极照明故，<a id="a-5n"></a>能令世间甚深般若波罗蜜多最胜清净。</p>
  <p id="a5o">佛说如是平等智印般若理趣清净法已，<a id="a-5p"></a>告金刚手菩萨等言：<a id="a-5q"></a>“若有得闻如是般若波罗蜜多清净理趣信解、<a id="a-5r"></a>受持读诵、<a id="a-5s"></a>修习，<a id="a-5t"></a>虽住一切贪、<a id="a-5u"></a>嗔、<a id="a-5v"></a>痴等客尘、<a id="a-5w"></a>烦恼、<a id="a-5x"></a>垢秽聚中，<a id="a-5y"></a>而犹莲华不为一切客尘、<a id="a-5z"></a>垢秽、<a id="a-60"></a>过失所染，<a id="a-61"></a>常能修习菩萨胜行，<a id="a-62"></a>疾证无上正等菩提。<a id="a-63"></a>”</p>
  <p id="a64">尔时，<a id="a-65"></a>世尊复依一切三界胜主如来之相，<a id="a-66"></a>为诸菩萨宣说般若波罗蜜多一切如来和合灌顶甚深理趣智藏法门，<a id="a-67"></a>谓以世间灌顶位施，<a id="a-68"></a>当得三界法王位果；<a id="a-69"></a>以出世间无上义施，<a id="a-6A"></a>当得一切希愿满足；<a id="a-6B"></a>以出世间无上法施，<a id="a-6C"></a>于一切法当得自在；<a id="a-6D"></a>若以世间财食等施，<a id="a-6E"></a>当得一切身、<a id="a-6F"></a>语、<a id="a-6G"></a>心乐；<a id="a-6H"></a>若以种种财法等施，<a id="a-6I"></a>能令布施波罗蜜多速得圆满；<a id="a-6J"></a>受持种种清净禁戒，<a id="a-6K"></a>能令净戒波罗蜜多速得圆满；<a id="a-6L"></a>于一切事修学安忍，<a id="a-6M"></a>能令安忍波罗蜜多速得圆满；<a id="a-6N"></a>于一切时修习精进，<a id="a-6O"></a>能令精进波罗蜜多速得圆满；<a id="a-6P"></a>于一切境修行静虑，<a id="a-6Q"></a>能令静虑波罗蜜多速得圆满；<a id="a-6R"></a>于一切法常修妙慧，<a id="a-6S"></a>能令般若波罗蜜多速得圆满。</p>
  <p id="a6T">佛说如是灌顶法门般若理趣智藏法已，<a id="a-6U"></a>告金刚手菩萨等言：<a id="a-6V"></a>“若有得闻如是灌顶甚深理趣智藏法门信解、<a id="a-6W"></a>受持读诵、<a id="a-6X"></a>修习，<a id="a-6Y"></a>速能满足诸菩萨行，<a id="a-6Z"></a>疾证无上正等菩提。<a id="a-6a"></a>”</p>
  <p id="a6b">尔时，<a id="a-6c"></a>世尊复依一切如来智印持一切佛秘密法门如来之相，<a id="a-6d"></a>为诸菩萨宣说般若波罗蜜多一切如来住持智印甚深理趣金刚法门，<a id="a-6e"></a>谓具摄受一切如来金刚身印，<a id="a-6f"></a>当证一切如来法身；<a id="a-6g"></a>若具摄受一切如来金刚语印，<a id="a-6h"></a>于一切法当得自在；<a id="a-6i"></a>若具摄受一切如来金刚心印，<a id="a-6j"></a>于一切定当得自在；<a id="a-6k"></a>若具摄受一切如来金刚智印，<a id="a-6l"></a>能得最上妙身、<a id="a-6m"></a>语、<a id="a-6n"></a>心，<a id="a-6o"></a>犹若金刚无动无坏。</p>
  <p id="a6p">佛说如是如来智印般若理趣金刚法已，<a id="a-6q"></a>告金刚手菩萨等言：<a id="a-6r"></a>“若有得闻如是智印甚深理趣金刚法门信解、<a id="a-6s"></a>受持读诵、<a id="a-6t"></a>修习，<a id="a-6u"></a>一切事业皆能成办，<a id="a-6v"></a>常与一切胜事和合，<a id="a-6w"></a>所欲修行一切胜智，<a id="a-6x"></a>诸胜福业皆速圆满，<a id="a-6y"></a>当获最胜净身、<a id="a-6z"></a>语、<a id="a-70"></a>心，<a id="a-71"></a>犹若金刚不可破坏，<a id="a-72"></a>疾证无上正等菩提。<a id="a-73"></a>”</p>
  <p id="a74">尔时，<a id="a-75"></a>世尊复依一切无戏论法如来之相，<a id="a-76"></a>为诸菩萨宣说般若波罗蜜多甚深理趣轮字法门，<a id="a-77"></a>谓一切法空，<a id="a-78"></a>无自性故；<a id="a-79"></a>一切法无相，<a id="a-7A"></a>离众相故；<a id="a-7B"></a>一切法无愿，<a id="a-7C"></a>无所愿故；<a id="a-7D"></a>一切法远离，<a id="a-7E"></a>无所著故；<a id="a-7F"></a>一切法寂静，<a id="a-7G"></a>永寂灭故；<a id="a-7H"></a>一切法无常，<a id="a-7I"></a>性常无故；<a id="a-7J"></a>一切法无乐，<a id="a-7K"></a>非可乐故；<a id="a-7L"></a>一切法无我，<a id="a-7M"></a>不自在故；<a id="a-7N"></a>一切法无净，<a id="a-7O"></a>离净相故；<a id="a-7P"></a>一切法不可得，<a id="a-7Q"></a>推寻其性不可得故；<a id="a-7R"></a>一切法不思议，<a id="a-7S"></a>思议其性无所有故；<a id="a-7T"></a>一切法无所有，<a id="a-7U"></a>众缘和合假施设故；<a id="a-7V"></a>一切法无戏论，<a id="a-7W"></a>本性空寂离言说故；<a id="a-7X"></a>一切法本性净，<a id="a-7Y"></a>甚深般若波罗蜜多本性净故。</p>
  <p id="a7Z">佛说如是离诸戏论般若理趣轮字法已，<a id="a-7a"></a>告金刚手菩萨等言：<a id="a-7b"></a>“若有得闻此无戏论般若理趣轮字法门信解、<a id="a-7c"></a>受持读诵、<a id="a-7d"></a>修习，<a id="a-7e"></a>于一切法得无礙智，<a id="a-7f"></a>疾证无上正等菩提。<a id="a-7g"></a>”</p>
  <p id="a7h">尔时，<a id="a-7i"></a>世尊复依一切如来轮摄如来之相，<a id="a-7j"></a>为诸菩萨宣说般若波罗蜜多入广大轮甚深理趣平等性门，<a id="a-7k"></a>谓入金刚平等性，<a id="a-7l"></a>能入一切如来性轮故；<a id="a-7m"></a>入义平等性，<a id="a-7n"></a>能入一切菩萨性轮故；<a id="a-7o"></a>入法平等性，<a id="a-7p"></a>能入一切法性轮故；<a id="a-7q"></a>入蕴平等性，<a id="a-7r"></a>能入一切蕴性轮故；<a id="a-7s"></a>入处平等性，<a id="a-7t"></a>能入一切处性轮故；<a id="a-7u"></a>入界平等性，<a id="a-7v"></a>能入一切界性轮故；<a id="a-7w"></a>入谛平等性，<a id="a-7x"></a>能入一切谛性轮故；<a id="a-7y"></a>入缘起平等性，<a id="a-7z"></a>能入一切缘起性轮故；<a id="a-80"></a>入宝平等性，<a id="a-81"></a>能入一切宝性轮故；<a id="a-82"></a>入食平等性，<a id="a-83"></a>能入一切食性轮故；<a id="a-84"></a>入善法平等性，<a id="a-85"></a>能入一切善法性轮故；<a id="a-86"></a>入非善法平等性，<a id="a-87"></a>能入一切非善法性轮故；<a id="a-88"></a>入有记法平等性，<a id="a-89"></a>能入一切有记法性轮故；<a id="a-8A"></a>入无记法平等性，<a id="a-8B"></a>能入一切无记法性轮故；<a id="a-8C"></a>入有漏法平等性，<a id="a-8D"></a>能入一切有漏法性轮故；<a id="a-8E"></a>入无漏法平等性，<a id="a-8F"></a>能入一切无漏法性轮故；<a id="a-8G"></a>入有为法平等性，<a id="a-8H"></a>能入一切有为法性轮故；<a id="a-8I"></a>入无为法平等性，<a id="a-8J"></a>能入一切无为法性轮故；<a id="a-8K"></a>入世间法平等性，<a id="a-8L"></a>能入一切世间法性轮故；<a id="a-8M"></a>入出世间法平等性，<a id="a-8N"></a>能入一切出世间法性轮故；<a id="a-8O"></a>入异生法平等性，<a id="a-8P"></a>能入一切异生法性轮故，<a id="a-8Q"></a>入声闻法平等性，<a id="a-8R"></a>能入一切声闻法性轮故；<a id="a-8S"></a>入独觉法平等性，<a id="a-8T"></a>能入一切独觉法性轮故；<a id="a-8U"></a>入菩萨法平等性，<a id="a-8V"></a>能入一切菩萨法性轮故；<a id="a-8W"></a>入如来法平等性，<a id="a-8X"></a>能入一切如来法性轮故；<a id="a-8Y"></a>入有情平等性，<a id="a-8Z"></a>能入一切有情性轮故；<a id="a-8a"></a>入一切平等性，<a id="a-8b"></a>能入一切性轮故。</p>
  <p id="a8c">佛说如是入广大轮般若理趣平等性已，<a id="a-8d"></a>告金刚手菩萨等言：<a id="a-8e"></a>“若有得闻如是轮性甚深理趣平等性门信解、<a id="a-8f"></a>受持读诵、<a id="a-8g"></a>修习，<a id="a-8h"></a>能善悟入诸平等性，<a id="a-8i"></a>疾证无上正等菩提。<a id="a-8j"></a>”</p>
  <p id="a8k">尔时，<a id="a-8l"></a>世尊复依一切广受供养真净器田如来之相，<a id="a-8m"></a>为诸菩萨宣说般若波罗蜜多一切供养甚深理趣无上法门，<a id="a-8n"></a>谓发无上正等觉心，<a id="a-8o"></a>于诸如来广设供养；<a id="a-8p"></a>摄护正法，<a id="a-8q"></a>于诸如来广设供养；<a id="a-8r"></a>修行一切波罗蜜多，<a id="a-8s"></a>于诸如来广设供养；<a id="a-8t"></a>修行一切菩提分法，<a id="a-8u"></a>于诸如来广设供养；<a id="a-8v"></a>修行一切总持、<a id="a-8w"></a>等持，<a id="a-8x"></a>于诸如来广设供养；<a id="a-8y"></a>修行一切五眼、<a id="a-8z"></a>六通，<a id="a-90"></a>于诸如来广设供养；<a id="a-91"></a>修行一切静虑、<a id="a-92"></a>解脱，<a id="a-93"></a>于诸如来广设供养；<a id="a-94"></a>修行一切慈、<a id="a-95"></a>悲、<a id="a-96"></a>喜、<a id="a-97"></a>舍，<a id="a-98"></a>于诸如来广设供养；<a id="a-99"></a>修行一切佛不共法，<a id="a-9A"></a>于诸如来广设供养；<a id="a-9B"></a>观一切法若常、<a id="a-9C"></a>若无常皆不可得，<a id="a-9D"></a>于诸如来广设供养；<a id="a-9E"></a>观一切法若乐、<a id="a-9F"></a>若苦皆不可得，<a id="a-9G"></a>于诸如来广设供养；<a id="a-9H"></a>观一切法若我、<a id="a-9I"></a>若无我皆不可得，<a id="a-9J"></a>于诸如来广设供养；<a id="a-9K"></a>观一切法若净、<a id="a-9L"></a>若不净皆不可得，<a id="a-9M"></a>于诸如来广设供养；<a id="a-9N"></a>观一切法若空、<a id="a-9O"></a>若不空皆不可得，<a id="a-9P"></a>于诸如来广设供养；<a id="a-9Q"></a>观一切法若有相、<a id="a-9R"></a>若无相皆不可得，<a id="a-9S"></a>于诸如来广设供养；<a id="a-9T"></a>观一切法若有愿、<a id="a-9U"></a>若无愿皆不可得，<a id="a-9V"></a>于诸如来广设供养；<a id="a-9W"></a>观一切法若远离、<a id="a-9X"></a>若不远离皆不可得，<a id="a-9Y"></a>于诸如来广设供养；<a id="a-9Z"></a>观一切法若寂静、<a id="a-9a"></a>若不寂静皆不可得，<a id="a-9b"></a>于诸如来广设供养；<a id="a-9c"></a>于深般若波罗蜜多，<a id="a-9d"></a>书写、<a id="a-9e"></a>听闻、<a id="a-9f"></a>受持读诵、<a id="a-9g"></a>思惟修习，<a id="a-9h"></a>广为有情宣说流布，<a id="a-9i"></a>或自供养或转施他，<a id="a-9j"></a>于诸如来广设供养。</p>
  <p id="a9k">佛说如是真净供养甚深理趣无上法已，<a id="a-9l"></a>告金刚手菩萨等言：<a id="a-9m"></a>“若有得闻如是供养般若理趣无上法门信解、<a id="a-9n"></a>受持读诵、<a id="a-9o"></a>修习，<a id="a-9p"></a>速得圆满诸菩萨行，<a id="a-9q"></a>疾证无上正等菩提。<a id="a-9r"></a>”</p>
  <p id="a9s">尔时，<a id="a-9t"></a>世尊复依一切能善调伏如来之相，<a id="a-9u"></a>为诸菩萨宣说般若波罗蜜多摄受智密调伏有情甚深理趣智藏法门，<a id="a-9v"></a>谓一切有情平等性即忿平等性，<a id="a-9w"></a>一切有情调伏性即忿调伏性，<a id="a-9x"></a>一切有情真法性即忿真法性，<a id="a-9y"></a>一切有情真如性即忿真如性，<a id="a-9z"></a>一切有情法界性即忿法界性，<a id="a-A0"></a>一切有情离生性即忿离生性，<a id="a-A1"></a>一切有情实际性即忿实际性，<a id="a-A2"></a>一切有情本空性即忿本空性，<a id="a-A3"></a>一切有情无相性即忿无相性，<a id="a-A4"></a>一切有情无愿性即忿无愿性，<a id="a-A5"></a>一切有情远离性即忿远离性，<a id="a-A6"></a>一切有情寂静性即忿寂静性，<a id="a-A7"></a>一切有情不可得性即忿不可得性，<a id="a-A8"></a>一切有情无所有性即忿无所有性，<a id="a-A9"></a>一切有情难思议性即忿难思议性，<a id="a-AA"></a>一切有情无戏论性即忿无戏论性，<a id="a-AB"></a>一切有情如金刚性即忿如金刚性。<a id="a-AC"></a>所以者何？<a id="a-AD"></a>一切有情真调伏性即是无上正等菩提，<a id="a-AE"></a>亦是般若波罗蜜多，<a id="a-AF"></a>亦是诸佛一切智智。</p>
  <p id="aAG">佛说如是能善调伏甚深理趣智藏法已，<a id="a-AH"></a>告金刚手菩萨等言：<a id="a-AI"></a>“若有得闻如是调伏般若理趣智藏法门信解、<a id="a-AJ"></a>受持读诵、<a id="a-AK"></a>修习，<a id="a-AL"></a>能自调伏忿恚等过，<a id="a-AM"></a>亦能调伏一切有情，<a id="a-AN"></a>常生善趣受诸妙乐，<a id="a-AO"></a>现世怨敌皆起慈心，<a id="a-AP"></a>能善修行诸菩萨行，<a id="a-AQ"></a>疾证无上正等菩提。<a id="a-AR"></a>”</p>
  <p id="aAS">尔时，<a id="a-AT"></a>世尊复依一切能善建立性平等法如来之相，<a id="a-AU"></a>为诸菩萨宣说般若波罗蜜多一切法性甚深理趣最胜法门，<a id="a-AV"></a>谓一切有情性平等故，<a id="a-AW"></a>甚深般若波罗蜜多亦性平等；<a id="a-AX"></a>一切法性平等故，<a id="a-AY"></a>甚深般若波罗蜜多亦性平等；<a id="a-AZ"></a>一切有情性调伏故，<a id="a-Aa"></a>甚深般若波罗蜜多亦性调伏；<a id="a-Ab"></a>一切法性调伏故，<a id="a-Ac"></a>甚深般若波罗蜜多亦性调伏；<a id="a-Ad"></a>一切有情有实义故，<a id="a-Ae"></a>甚深般若波罗蜜多亦有实义；<a id="a-Af"></a>一切法有实义故，<a id="a-Ag"></a>甚深般若波罗蜜多亦有实义；<a id="a-Ah"></a>一切有情即真如故，<a id="a-Ai"></a>甚深般若波罗蜜多亦即真如；<a id="a-Aj"></a>一切法即真如故，<a id="a-Ak"></a>甚深般若波罗蜜多亦即真如；<a id="a-Al"></a>一切有情即法界故，<a id="a-Am"></a>甚深般若波罗蜜多亦即法界；<a id="a-An"></a>一切法即法界故，<a id="a-Ao"></a>甚深般若波罗蜜多亦即法界；<a id="a-Ap"></a>一切有情即法性故，<a id="a-Aq"></a>甚深般若波罗蜜多亦即法性；<a id="a-Ar"></a>一切法即法性故，<a id="a-As"></a>甚深般若波罗蜜多亦即法性；<a id="a-At"></a>一切有情即实际故，<a id="a-Au"></a>甚深般若波罗蜜多亦即实际；<a id="a-Av"></a>一切法即实际故，<a id="a-Aw"></a>甚深般若波罗蜜多亦即实际；<a id="a-Ax"></a>一切有情即本空故，<a id="a-Ay"></a>甚深般若波罗蜜多亦即本空；<a id="a-Az"></a>一切法即本空故，<a id="a-B0"></a>甚深般若波罗蜜多亦即本空；<a id="a-B1"></a>一切有情即无相故，<a id="a-B2"></a>甚深般若波罗蜜多亦即无相；<a id="a-B3"></a>一切法即无相故，<a id="a-B4"></a>甚深般若波罗蜜多亦即无相；<a id="a-B5"></a>一切有情即无愿故，<a id="a-B6"></a>甚深般若波罗蜜多亦即无愿；<a id="a-B7"></a>一切法即无愿故，<a id="a-B8"></a>甚深般若波罗蜜多亦即无愿；<a id="a-B9"></a>一切有情即远离故，<a id="a-BA"></a>甚深般若波罗蜜多亦即远离；<a id="a-BB"></a>一切法即远离故，<a id="a-BC"></a>甚深般若波罗蜜多亦即远离；<a id="a-BD"></a>一切有情即寂静故，<a id="a-BE"></a>甚深般若波罗蜜多亦即寂静；<a id="a-BF"></a>一切法即寂静故，<a id="a-BG"></a>甚深般若波罗蜜多亦即寂静；<a id="a-BH"></a>一切有情不可得故，<a id="a-BI"></a>甚深般若波罗蜜多亦不可得；<a id="a-BJ"></a>一切法不可得故，<a id="a-BK"></a>甚深般若波罗蜜多亦不可得；<a id="a-BL"></a>一切有情无所有故，<a id="a-BM"></a>甚深般若波罗蜜多亦无所有；<a id="a-BN"></a>一切法无所有故，<a id="a-BO"></a>甚深般若波罗蜜多亦无所有；<a id="a-BP"></a>一切有情不思议故，<a id="a-BQ"></a>甚深般若波罗蜜多亦不思议；<a id="a-BR"></a>一切法不思议故，<a id="a-BS"></a>甚深般若波罗蜜多亦不思议；<a id="a-BT"></a>一切有情无戏论故，<a id="a-BU"></a>甚深般若波罗蜜多亦无戏论；<a id="a-BV"></a>一切法无戏论故，<a id="a-BW"></a>甚深般若波罗蜜多亦无戏论；<a id="a-BX"></a>一切有情无边际故，<a id="a-BY"></a>甚深般若波罗蜜多亦无边际；<a id="a-BZ"></a>一切法无边际故，<a id="a-Ba"></a>甚深般若波罗蜜多亦无边际；<a id="a-Bb"></a>一切有情有业用故，<a id="a-Bc"></a>当知般若波罗蜜多亦有业用；<a id="a-Bd"></a>一切法有业用故，<a id="a-Be"></a>当知般若波罗蜜多亦有业用。</p>
  <p id="aBf">佛说如是性平等性甚深理趣最胜法已，<a id="a-Bg"></a>告金刚手菩萨等言：<a id="a-Bh"></a>“若有得闻如是平等般若理趣最胜法门信解、<a id="a-Bi"></a>受持读诵、<a id="a-Bj"></a>修习，<a id="a-Bk"></a>则能通达平等法性甚深般若波罗蜜多，<a id="a-Bl"></a>于诸有情心无挂礙，<a id="a-Bm"></a>疾证无上正等菩提。<a id="a-Bn"></a>”</p>
  <p id="aBo">尔时，<a id="a-Bp"></a>世尊复依一切住持藏法如来之相，<a id="a-Bq"></a>为诸菩萨宣说般若波罗蜜多一切有情住持遍满甚深理趣胜藏法门，<a id="a-Br"></a>谓一切有情皆如来藏，<a id="a-Bs"></a>普贤菩萨自体遍故；<a id="a-Bt"></a>一切有情皆金刚藏，<a id="a-Bu"></a>以金刚藏所灌洒故；<a id="a-Bv"></a>一切有情皆正法藏，<a id="a-Bw"></a>一切皆随正语转故；<a id="a-Bx"></a>一切有情皆妙业藏，<a id="a-By"></a>一切事业加行依故。</p>
  <p id="aBz">佛说如是有情住持甚深理趣胜藏法已，<a id="a-C0"></a>告金刚手菩萨等言：<a id="a-C1"></a>“若有得闻如是遍满般若理趣胜藏法门信解、<a id="a-C2"></a>受持读诵、<a id="a-C3"></a>修习，<a id="a-C4"></a>则能通达胜藏法性，<a id="a-C5"></a>疾证无上正等菩提。<a id="a-C6"></a>”</p>
  <p id="aC7">尔时，<a id="a-C8"></a>世尊复依究竟无边际法如来之相，<a id="a-C9"></a>为诸菩萨宣说般若波罗蜜多究竟住持法义平等金刚法门，<a id="a-CA"></a>谓甚深般若波罗蜜多无边故，<a id="a-CB"></a>一切如来亦无边；<a id="a-CC"></a>甚深般若波罗蜜多无际故，<a id="a-CD"></a>一切如来亦无际；<a id="a-CE"></a>甚深般若波罗蜜多一味故，<a id="a-CF"></a>一切法亦一味；<a id="a-CG"></a>甚深般若波罗蜜多究竟故，<a id="a-CH"></a>一切法亦究竟。</p>
  <p id="aCI">佛说如是无边无际究竟理趣金刚法已，<a id="a-CJ"></a>告金刚手菩萨等言：<a id="a-CK"></a>“若有得闻如是究竟般若理趣金刚法门信解、<a id="a-CL"></a>受持读诵、<a id="a-CM"></a>修习，<a id="a-CN"></a>一切障法皆悉消除，<a id="a-CO"></a>定得如来执金刚性，<a id="a-CP"></a>疾证无上正等菩提。<a id="a-CQ"></a>”</p>
  <p id="aCR">尔时，<a id="a-CS"></a>世尊复依遍照如来之相，<a id="a-CT"></a>为诸菩萨宣说般若波罗蜜多得诸如来秘密法性及一切法无戏论性、<a id="a-CU"></a>大乐金刚不空神咒金刚法门初、<a id="a-CV"></a>中、<a id="a-CW"></a>后位最胜第一甚深理趣无上法门，<a id="a-CX"></a>谓大贪等最胜成就，<a id="a-CY"></a>令大菩萨大乐最胜成就；<a id="a-CZ"></a>大乐最胜成就，<a id="a-Ca"></a>令大菩萨一切如来大觉最胜成就；<a id="a-Cb"></a>一切如来大觉最胜成就，<a id="a-Cc"></a>令大菩萨降伏一切大魔最胜成就；<a id="a-Cd"></a>降伏一切大魔最胜成就，<a id="a-Ce"></a>令大菩萨普大三界自在最胜成就；<a id="a-Cf"></a>普大三界自在最胜成就，<a id="a-Cg"></a>令大菩萨能无遗余拔有情界，<a id="a-Ch"></a>利益安乐一切有情，<a id="a-Ci"></a>毕竟大乐最胜成就。<a id="a-Cj"></a>所以者何？<a id="a-Ck"></a>乃至生死流转住处，<a id="a-Cl"></a>有胜智者齐此常能以无等法，<a id="a-Cm"></a>饶益有情不入寂灭；<a id="a-Cn"></a>又以般若波罗蜜多方便善巧成立胜智，<a id="a-Co"></a>善办一切清净事业，<a id="a-Cp"></a>能令诸有皆得清净；<a id="a-Cq"></a>又以贪等调伏世间，<a id="a-Cr"></a>普遍恒时乃至诸有，<a id="a-Cs"></a>皆令清净自然调伏；<a id="a-Ct"></a>又如莲华形色光净，<a id="a-Cu"></a>不为一切秽物所染；<a id="a-Cv"></a>如是贪等饶益世间，<a id="a-Cw"></a>住过有过常不能染。<a id="a-Cx"></a>又大贪等能得清净、<a id="a-Cy"></a>大乐、<a id="a-Cz"></a>大财、<a id="a-D0"></a>三界自在，<a id="a-D1"></a>常能坚固饶益有情。</p>
  <p id="aD2">尔时，<a id="a-D3"></a>如来即说神咒：</p>
  <p id="aD4">“纳慕薄伽筏帝（一）钵剌壤波罗弭多曳（二）薄底（丁履切，<a id="a-D5"></a>下同）筏攃（七葛切）罗曳（三）罨跛履弭多窭拏曳（四）萨缚呾他揭多跛履布视多曳（五）萨缚呾他揭多奴壤多奴壤多邲壤多曳（六）呾姪他（七）钵剌[口+兮]（一第切，<a id="a-D6"></a>下同）钵剌[口+兮]（八）莫诃钵剌[口+兮]（九）钵剌壤婆娑羯囇（十）钵剌壤路迦羯囇（十一）案驮迦罗毗谈末泥（十二）悉递（十三）苏悉递（十四）悉殿都漫薄伽筏底（十五）萨防伽孙达囇（十六）薄底筏攃囇（十七）钵剌娑履多喝悉帝（十八）参磨湿嚩羯娑囇（十九）勃[口+陀]勃[口+陀]（二十）悉[口+陀]悉[口+陀]（二十一）剑波剑波（二十二）浙罗浙罗（二十三）曷逻嚩曷逻嚩（二十四）阿揭车阿揭车（二十五）薄伽筏底（二十六）麽毗滥婆（二十七）莎诃（二十八）</p>
  <p id="aD7">“如是神咒，<a id="a-D8"></a>三世诸佛皆共宣说、<a id="a-D9"></a>同所护念，<a id="a-DA"></a>能受持者一切障灭，<a id="a-DB"></a>随心所欲无不成办，<a id="a-DC"></a>疾证无上正等菩提。<a id="a-DD"></a>”</p>
  <p id="aDE">尔时，<a id="a-DF"></a>如来复说神咒：</p>
  <p id="aDG">“纳慕薄伽筏帝（一）钵剌壤波罗弭多曳（二）呾姪他（三）牟尼达继（四）僧揭洛诃达继（五）遏奴揭洛诃达继（六）毗目底达继（七）萨驮奴揭洛诃达继（八）吠室洛末拏达继（九）参漫多奴跛履筏剌呾那达继（十）窭拏僧揭洛诃达继（十一）萨缚迦罗跛履波剌那达继（十二）莎诃（十三）</p>
  <p id="aDH">“如是神咒是诸佛母，<a id="a-DI"></a>能诵持者一切罪灭，<a id="a-DJ"></a>常见诸佛得宿住智，<a id="a-DK"></a>疾证无上正等菩提。<a id="a-DL"></a>”</p>
  <p id="aDM">尔时，<a id="a-DN"></a>如来复说神咒：</p>
  <p id="aDO">“纳慕薄伽筏帝（一）钵剌壤波罗弭多曳（二）怛姪他（三）室囇曳（四）室囇曳（五）室囇曳（六）室囇曳细（七）莎诃（八）</p>
  <p id="aDP">“如是神咒具大威力，<a id="a-DQ"></a>能受持者业障消除，<a id="a-DR"></a>所闻正法总持不忘，<a id="a-DS"></a>疾证无上正等菩提。<a id="a-DT"></a>”</p>
  <p id="aDU">尔时，<a id="a-DV"></a>世尊说是咒已，<a id="a-DW"></a>告金刚手菩萨等言：<a id="a-DX"></a>“若诸有情于每日旦，<a id="a-DY"></a>至心听诵如是般若波罗蜜多甚深理趣最胜法门无间断者，<a id="a-DZ"></a>诸恶业障皆得消灭，<a id="a-Da"></a>诸胜喜乐常现在前，<a id="a-Db"></a>大乐金刚不空神咒现身必得，<a id="a-Dc"></a>究竟成满一切如来金刚秘密最胜成就，<a id="a-Dd"></a>不久当得大执金刚及如来性。</p>
  <p id="aDe">“若有情类未多佛所植众善根、<a id="a-Df"></a>久发大愿，<a id="a-Dg"></a>于此般若波罗蜜多甚深理趣最胜法门，<a id="a-Dh"></a>不能听闻、<a id="a-Di"></a>书写、<a id="a-Dj"></a>读诵、<a id="a-Dk"></a>供养恭敬、<a id="a-Dl"></a>思惟修习；<a id="a-Dm"></a>要多佛所植众善根、<a id="a-Dn"></a>久发大愿，<a id="a-Do"></a>乃能于此甚深理趣最胜法门，<a id="a-Dp"></a>下至听闻一句一字，<a id="a-Dq"></a>况能具足读诵受持！</p>
  <p id="aDr">“若诸有情供养恭敬、<a id="a-Ds"></a>尊重赞叹八十殑伽沙等俱胝那庾多佛，<a id="a-Dt"></a>乃能具足闻此般若波罗蜜多甚深理趣。<a id="a-Du"></a>若地方所流行此经，<a id="a-Dv"></a>一切天、<a id="a-Dw"></a>人、<a id="a-Dx"></a>阿素洛等皆应供养如佛制多。<a id="a-Dy"></a>有置此经在身或手，<a id="a-Dz"></a>诸天、<a id="a-E0"></a>人等皆应礼敬。</p>
  <p id="aE1">“若有情类受持此经多俱胝劫，<a id="a-E2"></a>得宿住智，<a id="a-E3"></a>常勤精进修诸善法，<a id="a-E4"></a>恶魔外道不能稽留；<a id="a-E5"></a>四大天王及余天众，<a id="a-E6"></a>常随拥卫未曾暂舍，<a id="a-E7"></a>终不横死枉遭衰患；<a id="a-E8"></a>诸佛菩萨常共护持，<a id="a-E9"></a>令一切时善增恶减；<a id="a-EA"></a>于诸佛土随愿往生，<a id="a-EB"></a>乃至菩提不堕恶趣。</p>
  <p id="aEC">“诸有情类受持此经，<a id="a-ED"></a>定获无边胜利功德，<a id="a-EE"></a>我今略说如是少分。<a id="a-EF"></a>”</p>
  <p id="aEG">时，<a id="a-EH"></a>薄伽梵说是经已，<a id="a-EI"></a>金刚手等诸大菩萨及余天众，<a id="a-EJ"></a>闻佛所说皆大欢喜、<a id="a-EK"></a>信受奉行。</p>
 </body>
</html>