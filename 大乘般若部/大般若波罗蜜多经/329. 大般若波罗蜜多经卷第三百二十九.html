<!doctype html>
<html id="z3IBSx05I" data-ver="1486">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第三百二十九</h1>
  <h2 id="a2">初分巧方便品第五十之二</h2>
  <p id="a3">“复次，<a id="a-4"></a>善现，<a id="a-5"></a>诸菩萨摩诃萨应于如是诸甚深处，<a id="a-6"></a>依深般若波罗蜜多相应理趣，<a id="a-7"></a>审谛思惟、<a id="a-8"></a>称量观察，<a id="a-9"></a>应作是念：<a id="a-A"></a>‘我今应如甚深般若波罗蜜多所说而住，<a id="a-B"></a>我今应如甚深般若波罗蜜多所说而学。<a id="a-C"></a>’善现，<a id="a-D"></a>若菩萨摩诃萨能于如是诸甚深处，<a id="a-E"></a>依深般若波罗蜜多相应理趣，<a id="a-F"></a>审谛思惟、<a id="a-G"></a>称量观察，<a id="a-H"></a>如深般若波罗蜜多所说而住，<a id="a-I"></a>如深般若波罗蜜多所说而学；<a id="a-J"></a>是菩萨摩诃萨由能如是精勤修学，<a id="a-K"></a>依深般若波罗蜜多起一念心，<a id="a-L"></a>尚能摄取无数无量无边功德，<a id="a-M"></a>超无量劫生死流转，<a id="a-N"></a>疾证无上正等菩提，<a id="a-O"></a>况能无间常修般若波罗蜜多，<a id="a-P"></a>恒住无上正等菩提相应作意！</p>
  <p id="aQ">“善现，<a id="a-R"></a>如耽欲人与端正女，<a id="a-S"></a>更相爱染共为期契，<a id="a-T"></a>彼女限礙不获赴期，<a id="a-U"></a>此人欲心炽盛流注。<a id="a-V"></a>善现，<a id="a-W"></a>于意云何？<a id="a-X"></a>其人欲念于何处转？<a id="a-Y"></a>”</p>
  <p id="aZ">“世尊，<a id="a-a"></a>是人欲念于女处转，<a id="a-b"></a>谓作是念：<a id="a-c"></a>‘彼何当来，<a id="a-d"></a>共会于此，<a id="a-e"></a>欢娱戏乐？<a id="a-f"></a>’”</p>
  <p id="ag">“善现，<a id="a-h"></a>于意云何？<a id="a-i"></a>其人昼夜几欲念生？<a id="a-j"></a>”</p>
  <p id="ak">“世尊，<a id="a-l"></a>是人昼夜欲念甚多。<a id="a-m"></a>”</p>
  <p id="an">佛言：<a id="a-o"></a>“善现，<a id="a-p"></a>若菩萨摩诃萨依深般若波罗蜜多起一念心，<a id="a-q"></a>如深般若波罗蜜多所说而学，<a id="a-r"></a>所超生死流转劫数，<a id="a-s"></a>与耽欲人经一昼夜所起欲念，<a id="a-t"></a>其数量等。<a id="a-u"></a>善现，<a id="a-v"></a>是菩萨摩诃萨随依般若波罗蜜多所说理趣思惟修学，<a id="a-w"></a>随能解脱障礙无上正等菩提所有过失，<a id="a-x"></a>是故菩萨依深般若波罗蜜多精勤修学随证无上正等菩提。<a id="a-y"></a>善现，<a id="a-z"></a>若菩萨摩诃萨如深般若波罗蜜多所说而住，<a id="a-10"></a>经一昼夜所获功德，<a id="a-11"></a>若此功德有形量者，<a id="a-12"></a>殑伽沙等三千大千诸佛世界不能容受。<a id="a-13"></a>假使充满如殑伽沙三千大千佛之世界诸余功德比此功德，<a id="a-14"></a>百分不及一，<a id="a-15"></a>千分不及一，<a id="a-16"></a>百千分不及一，<a id="a-17"></a>百俱胝分不及一，<a id="a-18"></a>千俱胝分不及一，<a id="a-19"></a>百千俱胝分不及一，<a id="a-1A"></a>百那庾多分不及一，<a id="a-1B"></a>千那庾多分不及一，<a id="a-1C"></a>百千那庾多分不及一，<a id="a-1D"></a>如是广说数分、<a id="a-1E"></a>算分、<a id="a-1F"></a>计分、<a id="a-1G"></a>喻分乃至邬波尼杀昙分亦不及一。</p>
  <p id="a1H">“复次，<a id="a-1I"></a>善现，<a id="a-1J"></a>若菩萨摩诃萨远离般若波罗蜜多，<a id="a-1K"></a>设经殑伽沙数大劫，<a id="a-1L"></a>布施供养佛、<a id="a-1M"></a>法、<a id="a-1N"></a>僧宝。<a id="a-1O"></a>善现，<a id="a-1P"></a>于意云何？<a id="a-1Q"></a>是菩萨摩诃萨，<a id="a-1R"></a>由此因缘得福多不？<a id="a-1S"></a>”</p>
  <p id="a1T">善现答言：<a id="a-1U"></a>“甚多，<a id="a-1V"></a>世尊！<a id="a-1W"></a>甚多，<a id="a-1X"></a>善逝！<a id="a-1Y"></a>其福无数无量无边。<a id="a-1Z"></a>”</p>
  <p id="a1a">佛言：<a id="a-1b"></a>“善现，<a id="a-1c"></a>若菩萨摩诃萨依深般若波罗蜜多，<a id="a-1d"></a>经一昼夜如说而学，<a id="a-1e"></a>所获功德甚多于彼。<a id="a-1f"></a>何以故？<a id="a-1g"></a>善现，<a id="a-1h"></a>甚深般若波罗蜜多是诸菩萨摩诃萨乘，<a id="a-1i"></a>诸菩萨摩诃萨乘此乘故疾至无上正等菩提。</p>
  <p id="a1j">“复次，<a id="a-1k"></a>善现，<a id="a-1l"></a>若菩萨摩诃萨远离般若波罗蜜多，<a id="a-1m"></a>设经殑伽沙数大劫，<a id="a-1n"></a>恭敬供养预流、<a id="a-1o"></a>一来、<a id="a-1p"></a>不还、<a id="a-1q"></a>阿罗汉、<a id="a-1r"></a>独觉、<a id="a-1s"></a>菩萨及诸如来应正等觉。<a id="a-1t"></a>善现，<a id="a-1u"></a>于意云何？<a id="a-1v"></a>是菩萨摩诃萨，<a id="a-1w"></a>由此因缘得福多不？<a id="a-1x"></a>”</p>
  <p id="a1y">善现答言：<a id="a-1z"></a>“甚多，<a id="a-20"></a>世尊！<a id="a-21"></a>甚多，<a id="a-22"></a>善逝！<a id="a-23"></a>其福无数无量无边。<a id="a-24"></a>”</p>
  <p id="a25">佛言：<a id="a-26"></a>“善现，<a id="a-27"></a>若菩萨摩诃萨依深般若波罗蜜多，<a id="a-28"></a>经一昼夜如说而学，<a id="a-29"></a>所获功德甚多于彼。<a id="a-2A"></a>何以故？<a id="a-2B"></a>善现，<a id="a-2C"></a>诸菩萨摩诃萨行深般若波罗蜜多，<a id="a-2D"></a>超过声闻及独觉地，<a id="a-2E"></a>速入菩萨正性离生，<a id="a-2F"></a>复能修行诸菩萨行，<a id="a-2G"></a>疾证无上正等菩提。</p>
  <p id="a2H">“复次，<a id="a-2I"></a>善现，<a id="a-2J"></a>若菩萨摩诃萨远离般若波罗蜜多，<a id="a-2K"></a>设经殑伽沙数大劫，<a id="a-2L"></a>精勤修学布施、<a id="a-2M"></a>净戒、<a id="a-2N"></a>安忍、<a id="a-2O"></a>精进、<a id="a-2P"></a>静虑、<a id="a-2Q"></a>般若波罗蜜多，<a id="a-2R"></a>云何是菩萨摩诃萨由此因缘得福多不？<a id="a-2S"></a>”</p>
  <p id="a2T">善现答言：<a id="a-2U"></a>“甚多，<a id="a-2V"></a>世尊！<a id="a-2W"></a>甚多，<a id="a-2X"></a>善逝！<a id="a-2Y"></a>其福无数无量无边。<a id="a-2Z"></a>”</p>
  <p id="a2a">佛言：<a id="a-2b"></a>“善现，<a id="a-2c"></a>若菩萨摩诃萨依深般若波罗蜜多所说而住，<a id="a-2d"></a>经一昼夜精勤修学布施、<a id="a-2e"></a>净戒、<a id="a-2f"></a>安忍、<a id="a-2g"></a>精进、<a id="a-2h"></a>静虑、<a id="a-2i"></a>般若，<a id="a-2j"></a>所获功德甚多于彼。<a id="a-2k"></a>何以故？<a id="a-2l"></a>善现，<a id="a-2m"></a>甚深般若波罗蜜多是诸菩萨摩诃萨母。<a id="a-2n"></a>所以者何？<a id="a-2o"></a>甚深般若波罗蜜多能生菩萨摩诃萨众，<a id="a-2p"></a>一切菩萨摩诃萨众依止般若波罗蜜多，<a id="a-2q"></a>速能圆满一切佛法。</p>
  <p id="a2r">“复次，<a id="a-2s"></a>善现，<a id="a-2t"></a>若菩萨摩诃萨远离般若波罗蜜多，<a id="a-2u"></a>设经殑伽沙数大劫，<a id="a-2v"></a>以法布施一切有情。<a id="a-2w"></a>善现，<a id="a-2x"></a>于意云何？<a id="a-2y"></a>是菩萨摩诃萨，<a id="a-2z"></a>由此因缘得福多不？<a id="a-30"></a>”</p>
  <p id="a31">善现答言：<a id="a-32"></a>“甚多，<a id="a-33"></a>世尊！<a id="a-34"></a>甚多，<a id="a-35"></a>善逝！<a id="a-36"></a>其福无数无量无边。<a id="a-37"></a>”</p>
  <p id="a38">佛言：<a id="a-39"></a>“善现，<a id="a-3A"></a>若菩萨摩诃萨依深般若波罗蜜多所说而住，<a id="a-3B"></a>经一昼夜以法布施一切有情，<a id="a-3C"></a>所获功德甚多于彼。<a id="a-3D"></a>何以故？<a id="a-3E"></a>善现，<a id="a-3F"></a>若菩萨摩诃萨远离般若波罗蜜多，<a id="a-3G"></a>则为远离一切智智。<a id="a-3H"></a>若菩萨摩诃萨不离般若波罗蜜多，<a id="a-3I"></a>则为不离一切智智。<a id="a-3J"></a>是故，<a id="a-3K"></a>善现，<a id="a-3L"></a>若菩萨摩诃萨欲证无上正等菩提，<a id="a-3M"></a>常应不离甚深般若波罗蜜多。</p>
  <p id="a3N">“复次，<a id="a-3O"></a>善现，<a id="a-3P"></a>若菩萨摩诃萨远离般若波罗蜜多，<a id="a-3Q"></a>设经殑伽沙数大劫，<a id="a-3R"></a>修行布施波罗蜜多，<a id="a-3S"></a>修行净戒、<a id="a-3T"></a>安忍、<a id="a-3U"></a>精进、<a id="a-3V"></a>静虑、<a id="a-3W"></a>般若波罗蜜多。<a id="a-3X"></a>善现，<a id="a-3Y"></a>于意云何？<a id="a-3Z"></a>是菩萨摩诃萨，<a id="a-3a"></a>由此因缘得福多不？<a id="a-3b"></a>”</p>
  <p id="a3c">善现答言：<a id="a-3d"></a>“甚多，<a id="a-3e"></a>世尊！<a id="a-3f"></a>甚多，<a id="a-3g"></a>善逝！<a id="a-3h"></a>其福无数无量无边。<a id="a-3i"></a>”</p>
  <p id="a3j">佛言：<a id="a-3k"></a>“善现，<a id="a-3l"></a>若菩萨摩诃萨依深般若波罗蜜多所说而住，<a id="a-3m"></a>经一昼夜修行布施波罗蜜多，<a id="a-3n"></a>修行净戒、<a id="a-3o"></a>安忍、<a id="a-3p"></a>精进、<a id="a-3q"></a>静虑、<a id="a-3r"></a>般若波罗蜜多，<a id="a-3s"></a>所获功德甚多于彼。<a id="a-3t"></a>何以故？<a id="a-3u"></a>善现，<a id="a-3v"></a>若菩萨摩诃萨不离般若波罗蜜多，<a id="a-3w"></a>于佛无上正等菩提而有退转，<a id="a-3x"></a>无有是处。<a id="a-3y"></a>若菩萨摩诃萨远离般若波罗蜜多，<a id="a-3z"></a>于佛无上正等菩提而有退转，<a id="a-40"></a>斯有是处。<a id="a-41"></a>是故，<a id="a-42"></a>善现，<a id="a-43"></a>若菩萨摩诃萨欲证无上正等菩提，<a id="a-44"></a>常应不离甚深般若波罗蜜多。</p>
  <p id="a45">“复次，<a id="a-46"></a>善现，<a id="a-47"></a>若菩萨摩诃萨远离般若波罗蜜多，<a id="a-48"></a>设经殑伽沙数大劫，<a id="a-49"></a>安住内空，<a id="a-4A"></a>安住外空、<a id="a-4B"></a>内外空、<a id="a-4C"></a>空空、<a id="a-4D"></a>大空、<a id="a-4E"></a>胜义空、<a id="a-4F"></a>有为空、<a id="a-4G"></a>无为空、<a id="a-4H"></a>毕竟空、<a id="a-4I"></a>无际空、<a id="a-4J"></a>散空、<a id="a-4K"></a>无变异空、<a id="a-4L"></a>本性空、<a id="a-4M"></a>自相空、<a id="a-4N"></a>共相空、<a id="a-4O"></a>一切法空、<a id="a-4P"></a>不可得空、<a id="a-4Q"></a>无性空、<a id="a-4R"></a>自性空、<a id="a-4S"></a>无性自性空。<a id="a-4T"></a>善现，<a id="a-4U"></a>于意云何？<a id="a-4V"></a>是菩萨摩诃萨，<a id="a-4W"></a>由此因缘得福多不？<a id="a-4X"></a>”</p>
  <p id="a4Y">善现答言：<a id="a-4Z"></a>“甚多，<a id="a-4a"></a>世尊！<a id="a-4b"></a>甚多，<a id="a-4c"></a>善逝！<a id="a-4d"></a>其福无数无量无边。<a id="a-4e"></a>”</p>
  <p id="a4f">佛言：<a id="a-4g"></a>“善现，<a id="a-4h"></a>若菩萨摩诃萨依深般若波罗蜜多所说而住，<a id="a-4i"></a>经一昼夜安住内空，<a id="a-4j"></a>安住外空乃至无性自性空，<a id="a-4k"></a>所获功德甚多于彼。<a id="a-4l"></a>何以故？<a id="a-4m"></a>善现，<a id="a-4n"></a>若菩萨摩诃萨不远离般若波罗蜜多，<a id="a-4o"></a>于佛无上正等菩提而有退转，<a id="a-4p"></a>无有是处。<a id="a-4q"></a>若菩萨摩诃萨远离般若波罗蜜多，<a id="a-4r"></a>于佛无上正等菩提而有退转，<a id="a-4s"></a>斯有是处。<a id="a-4t"></a>是故，<a id="a-4u"></a>善现，<a id="a-4v"></a>若菩萨摩诃萨欲证无上正等菩提，<a id="a-4w"></a>常应不离甚深般若波罗蜜多。</p>
  <p id="a4x">“复次，<a id="a-4y"></a>善现，<a id="a-4z"></a>若菩萨摩诃萨远离般若波罗蜜多，<a id="a-50"></a>设经殑伽沙数大劫，<a id="a-51"></a>安住真如，<a id="a-52"></a>安住法界、<a id="a-53"></a>法性、<a id="a-54"></a>不虚妄性、<a id="a-55"></a>不变异性、<a id="a-56"></a>平等性、<a id="a-57"></a>离生性、<a id="a-58"></a>法定、<a id="a-59"></a>法住、<a id="a-5A"></a>实际、<a id="a-5B"></a>虚空界、<a id="a-5C"></a>不思议界。<a id="a-5D"></a>善现，<a id="a-5E"></a>于意云何？<a id="a-5F"></a>是菩萨摩诃萨，<a id="a-5G"></a>由此因缘得福多不？<a id="a-5H"></a>”</p>
  <p id="a5I">善现答言：<a id="a-5J"></a>“甚多，<a id="a-5K"></a>世尊！<a id="a-5L"></a>甚多，<a id="a-5M"></a>善逝！<a id="a-5N"></a>其福无数无量无边。<a id="a-5O"></a>”</p>
  <p id="a5P">佛言：<a id="a-5Q"></a>“善现，<a id="a-5R"></a>若菩萨摩诃萨依深般若波罗蜜多所说而住，<a id="a-5S"></a>经一昼夜安住真如，<a id="a-5T"></a>安住法界乃至不思议界，<a id="a-5U"></a>所获功德甚多于彼。<a id="a-5V"></a>何以故？<a id="a-5W"></a>善现，<a id="a-5X"></a>若菩萨摩诃萨不远离般若波罗蜜多，<a id="a-5Y"></a>于无上正等菩提而有退转，<a id="a-5Z"></a>无有是处。<a id="a-5a"></a>若菩萨摩诃萨远离般若波罗蜜多，<a id="a-5b"></a>于无上正等菩提而有退转，<a id="a-5c"></a>斯有是处。<a id="a-5d"></a>是故，<a id="a-5e"></a>善现，<a id="a-5f"></a>若菩萨摩诃萨欲证无上正等菩提，<a id="a-5g"></a>常应不离甚深般若波罗蜜多。</p>
  <p id="a5h">“复次，<a id="a-5i"></a>善现，<a id="a-5j"></a>若菩萨摩诃萨远离般若波罗蜜多，<a id="a-5k"></a>设经殑伽沙数大劫，<a id="a-5l"></a>修行四念住，<a id="a-5m"></a>修行四正断、<a id="a-5n"></a>四神足、<a id="a-5o"></a>五根、<a id="a-5p"></a>五力、<a id="a-5q"></a>七等觉支、<a id="a-5r"></a>八圣道支。<a id="a-5s"></a>善现，<a id="a-5t"></a>于意云何？<a id="a-5u"></a>是菩萨摩诃萨，<a id="a-5v"></a>由此因缘得福多不？<a id="a-5w"></a>”</p>
  <p id="a5x">善现答言：<a id="a-5y"></a>“甚多，<a id="a-5z"></a>世尊！<a id="a-60"></a>甚多，<a id="a-61"></a>善逝！<a id="a-62"></a>其福无数无量无边。<a id="a-63"></a>”</p>
  <p id="a64">佛言：<a id="a-65"></a>“善现，<a id="a-66"></a>若菩萨摩诃萨依深般若波罗蜜多所说而住，<a id="a-67"></a>经一昼夜修行四念住，<a id="a-68"></a>修行四正断乃至八圣道支，<a id="a-69"></a>所获功德甚多于彼。<a id="a-6A"></a>何以故？<a id="a-6B"></a>善现，<a id="a-6C"></a>若菩萨摩诃萨不远离般若波罗蜜多，<a id="a-6D"></a>于无上正等菩提而有退转，<a id="a-6E"></a>无有是处。<a id="a-6F"></a>若菩萨摩诃萨远离般若波罗蜜多，<a id="a-6G"></a>于无上正等菩提而有退转，<a id="a-6H"></a>斯有是处。<a id="a-6I"></a>是故，<a id="a-6J"></a>善现，<a id="a-6K"></a>若菩萨摩诃萨欲证无上正等菩提，<a id="a-6L"></a>常应不离甚深般若波罗蜜多。</p>
  <p id="a6M">“复次，<a id="a-6N"></a>善现，<a id="a-6O"></a>若菩萨摩诃萨远离般若波罗蜜多，<a id="a-6P"></a>设经殑伽沙数大劫，<a id="a-6Q"></a>安住苦圣谛，<a id="a-6R"></a>安住集、<a id="a-6S"></a>灭、<a id="a-6T"></a>道圣谛。<a id="a-6U"></a>善现，<a id="a-6V"></a>于意云何？<a id="a-6W"></a>是菩萨摩诃萨，<a id="a-6X"></a>由此因缘得福多不？<a id="a-6Y"></a>”</p>
  <p id="a6Z">善现答言：<a id="a-6a"></a>“甚多，<a id="a-6b"></a>世尊！<a id="a-6c"></a>甚多，<a id="a-6d"></a>善逝！<a id="a-6e"></a>其福无数无量无边。<a id="a-6f"></a>”</p>
  <p id="a6g">佛言：<a id="a-6h"></a>“善现，<a id="a-6i"></a>若菩萨摩诃萨依深般若波罗蜜多所说而住，<a id="a-6j"></a>经一昼夜安住苦圣谛，<a id="a-6k"></a>安住集、<a id="a-6l"></a>灭、<a id="a-6m"></a>道圣谛，<a id="a-6n"></a>所获功德甚多于彼。<a id="a-6o"></a>何以故？<a id="a-6p"></a>善现，<a id="a-6q"></a>若菩萨摩诃萨不远离般若波罗蜜多，<a id="a-6r"></a>于无上正等菩提而有退转，<a id="a-6s"></a>无有是处。<a id="a-6t"></a>若菩萨摩诃萨远离般若波罗蜜多，<a id="a-6u"></a>于无上正等菩提而有退转，<a id="a-6v"></a>斯有是处。<a id="a-6w"></a>是故，<a id="a-6x"></a>善现，<a id="a-6y"></a>若菩萨摩诃萨欲证无上正等菩提，<a id="a-6z"></a>常应不离甚深般若波罗蜜多。</p>
  <p id="a70">“复次，<a id="a-71"></a>善现，<a id="a-72"></a>若菩萨摩诃萨远离般若波罗蜜多，<a id="a-73"></a>设经殑伽沙数大劫，<a id="a-74"></a>修行四静虑，<a id="a-75"></a>修行四无量、<a id="a-76"></a>四无色定。<a id="a-77"></a>善现，<a id="a-78"></a>于意云何？<a id="a-79"></a>是菩萨摩诃萨，<a id="a-7A"></a>由此因缘得福多不？<a id="a-7B"></a>”</p>
  <p id="a7C">善现答言：<a id="a-7D"></a>“甚多，<a id="a-7E"></a>世尊！<a id="a-7F"></a>甚多，<a id="a-7G"></a>善逝！<a id="a-7H"></a>其福无数无量无边。<a id="a-7I"></a>”</p>
  <p id="a7J">佛言：<a id="a-7K"></a>“善现，<a id="a-7L"></a>若菩萨摩诃萨依深般若波罗蜜多所说而住，<a id="a-7M"></a>经一昼夜修行四静虑，<a id="a-7N"></a>修行四无量、<a id="a-7O"></a>四无色定，<a id="a-7P"></a>所获功德甚多于彼。<a id="a-7Q"></a>何以故？<a id="a-7R"></a>善现，<a id="a-7S"></a>若菩萨摩诃萨不远离般若波罗蜜多，<a id="a-7T"></a>于无上正等菩提而有退转，<a id="a-7U"></a>无有是处。<a id="a-7V"></a>若菩萨摩诃萨远离般若波罗蜜多，<a id="a-7W"></a>于无上正等菩提而有退转，<a id="a-7X"></a>斯有是处。<a id="a-7Y"></a>是故，<a id="a-7Z"></a>善现，<a id="a-7a"></a>若菩萨摩诃萨欲证无上正等菩提，<a id="a-7b"></a>常应不离甚深般若波罗蜜多。</p>
  <p id="a7c">“复次，<a id="a-7d"></a>善现，<a id="a-7e"></a>若菩萨摩诃萨远离般若波罗蜜多，<a id="a-7f"></a>设经殑伽沙数大劫，<a id="a-7g"></a>修行八解脱，<a id="a-7h"></a>修行八胜处、<a id="a-7i"></a>九次第定、<a id="a-7j"></a>十遍处。<a id="a-7k"></a>善现，<a id="a-7l"></a>于意云何？<a id="a-7m"></a>是菩萨摩诃萨，<a id="a-7n"></a>由此因缘得福多不？<a id="a-7o"></a>”</p>
  <p id="a7p">善现答言：<a id="a-7q"></a>“甚多，<a id="a-7r"></a>世尊！<a id="a-7s"></a>甚多，<a id="a-7t"></a>善逝！<a id="a-7u"></a>其福无数无量无边。<a id="a-7v"></a>”</p>
  <p id="a7w">佛言：<a id="a-7x"></a>“善现，<a id="a-7y"></a>若菩萨摩诃萨依深般若波罗蜜多所说而住，<a id="a-7z"></a>经一昼夜修行八解脱，<a id="a-80"></a>修行八胜处、<a id="a-81"></a>九次第定、<a id="a-82"></a>十遍处，<a id="a-83"></a>所获功德甚多于彼。<a id="a-84"></a>何以故？<a id="a-85"></a>善现，<a id="a-86"></a>若菩萨摩诃萨不远离般若波罗蜜多，<a id="a-87"></a>于无上正等菩提而有退转，<a id="a-88"></a>无有是处。<a id="a-89"></a>若菩萨摩诃萨远离般若波罗蜜多，<a id="a-8A"></a>于无上正等菩提而有退转，<a id="a-8B"></a>斯有是处。<a id="a-8C"></a>是故，<a id="a-8D"></a>善现，<a id="a-8E"></a>若菩萨摩诃萨欲证无上正等菩提，<a id="a-8F"></a>常应不离甚深般若波罗蜜多。</p>
  <p id="a8G">“复次，<a id="a-8H"></a>善现，<a id="a-8I"></a>若菩萨摩诃萨远离般若波罗蜜多，<a id="a-8J"></a>设经殑伽沙数大劫，<a id="a-8K"></a>修行空解脱门，<a id="a-8L"></a>修行无相、<a id="a-8M"></a>无愿解脱门。<a id="a-8N"></a>善现，<a id="a-8O"></a>于意云何？<a id="a-8P"></a>是菩萨摩诃萨，<a id="a-8Q"></a>由此因缘得福多不？<a id="a-8R"></a>”</p>
  <p id="a8S">善现答言：<a id="a-8T"></a>“甚多，<a id="a-8U"></a>世尊！<a id="a-8V"></a>甚多，<a id="a-8W"></a>善逝！<a id="a-8X"></a>其福无数无量无边。<a id="a-8Y"></a>”</p>
  <p id="a8Z">佛言：<a id="a-8a"></a>“善现，<a id="a-8b"></a>若菩萨摩诃萨依深般若波罗蜜多所说而住，<a id="a-8c"></a>经一昼夜修行空解脱门，<a id="a-8d"></a>修行无相、<a id="a-8e"></a>无愿解脱门，<a id="a-8f"></a>所获功德甚多于彼。<a id="a-8g"></a>何以故？<a id="a-8h"></a>善现，<a id="a-8i"></a>若菩萨摩诃萨不远离般若波罗蜜多，<a id="a-8j"></a>于无上正等菩提而有退转，<a id="a-8k"></a>无有是处。<a id="a-8l"></a>若菩萨摩诃萨远离般若波罗蜜多，<a id="a-8m"></a>于无上正等菩提而有退转，<a id="a-8n"></a>斯有是处。<a id="a-8o"></a>是故，<a id="a-8p"></a>善现，<a id="a-8q"></a>若菩萨摩诃萨欲证无上正等菩提，<a id="a-8r"></a>常应不离甚深般若波罗蜜多。</p>
  <p id="a8s">“复次，<a id="a-8t"></a>善现，<a id="a-8u"></a>若菩萨摩诃萨远离般若波罗蜜多，<a id="a-8v"></a>设经殑伽沙数大劫，<a id="a-8w"></a>修行极喜地，<a id="a-8x"></a>修行离垢地、<a id="a-8y"></a>发光地、<a id="a-8z"></a>焰慧地、<a id="a-90"></a>极难胜地、<a id="a-91"></a>现前地、<a id="a-92"></a>远行地、<a id="a-93"></a>不动地、<a id="a-94"></a>善慧地、<a id="a-95"></a>法云地。<a id="a-96"></a>善现，<a id="a-97"></a>于意云何？<a id="a-98"></a>是菩萨摩诃萨，<a id="a-99"></a>由此因缘得福多不？<a id="a-9A"></a>”</p>
  <p id="a9B">善现答言：<a id="a-9C"></a>“甚多，<a id="a-9D"></a>世尊！<a id="a-9E"></a>甚多，<a id="a-9F"></a>善逝！<a id="a-9G"></a>其福无数无量无边。<a id="a-9H"></a>”</p>
  <p id="a9I">佛言：<a id="a-9J"></a>“善现，<a id="a-9K"></a>若菩萨摩诃萨依深般若波罗蜜多所说而住，<a id="a-9L"></a>经一昼夜修行极喜地，<a id="a-9M"></a>修行离垢地、<a id="a-9N"></a>发光地、<a id="a-9O"></a>焰慧地、<a id="a-9P"></a>极难胜地、<a id="a-9Q"></a>现前地、<a id="a-9R"></a>远行地、<a id="a-9S"></a>不动地、<a id="a-9T"></a>善慧地、<a id="a-9U"></a>法云地，<a id="a-9V"></a>所获功德甚多于彼。<a id="a-9W"></a>何以故？<a id="a-9X"></a>善现，<a id="a-9Y"></a>若菩萨摩诃萨不远离般若波罗蜜多，<a id="a-9Z"></a>于无上正等菩提而有退转，<a id="a-9a"></a>无有是处。<a id="a-9b"></a>若菩萨摩诃萨远离般若波罗蜜多，<a id="a-9c"></a>于无上正等菩提而有退转，<a id="a-9d"></a>斯有是处。<a id="a-9e"></a>是故，<a id="a-9f"></a>善现，<a id="a-9g"></a>若菩萨摩诃萨欲证无上正等菩提，<a id="a-9h"></a>常应不离甚深般若波罗蜜多。</p>
  <p id="a9i">“复次，<a id="a-9j"></a>善现，<a id="a-9k"></a>若菩萨摩诃萨远离般若波罗蜜多，<a id="a-9l"></a>设经殑伽沙数大劫，<a id="a-9m"></a>修行五眼，<a id="a-9n"></a>修行六神通。<a id="a-9o"></a>善现，<a id="a-9p"></a>于意云何？<a id="a-9q"></a>是菩萨摩诃萨，<a id="a-9r"></a>由此因缘得福多不？<a id="a-9s"></a>”</p>
  <p id="a9t">善现答言：<a id="a-9u"></a>“甚多，<a id="a-9v"></a>世尊！<a id="a-9w"></a>甚多，<a id="a-9x"></a>善逝！<a id="a-9y"></a>其福无数无量无边。<a id="a-9z"></a>”</p>
  <p id="aA0">佛言：<a id="a-A1"></a>“善现，<a id="a-A2"></a>若菩萨摩诃萨依深般若波罗蜜多所说而住，<a id="a-A3"></a>经一昼夜修行五眼，<a id="a-A4"></a>修行六神通，<a id="a-A5"></a>所获功德甚多于彼。<a id="a-A6"></a>何以故？<a id="a-A7"></a>善现，<a id="a-A8"></a>若菩萨摩诃萨不远离般若波罗蜜多，<a id="a-A9"></a>于无上正等菩提而有退转，<a id="a-AA"></a>无有是处。<a id="a-AB"></a>若菩萨摩诃萨远离般若波罗蜜多，<a id="a-AC"></a>于无上正等菩提而有退转，<a id="a-AD"></a>斯有是处。<a id="a-AE"></a>是故，<a id="a-AF"></a>善现，<a id="a-AG"></a>若菩萨摩诃萨欲证无上正等菩提，<a id="a-AH"></a>常应不离甚深般若波罗蜜多。</p>
  <p id="aAI">“复次，<a id="a-AJ"></a>善现，<a id="a-AK"></a>若菩萨摩诃萨远离般若波罗蜜多，<a id="a-AL"></a>设经殑伽沙数大劫，<a id="a-AM"></a>修行一切三摩地门，<a id="a-AN"></a>修行一切陀罗尼门。<a id="a-AO"></a>善现，<a id="a-AP"></a>于意云何？<a id="a-AQ"></a>是菩萨摩诃萨，<a id="a-AR"></a>由此因缘得福多不？<a id="a-AS"></a>”</p>
  <p id="aAT">善现答言：<a id="a-AU"></a>“甚多，<a id="a-AV"></a>世尊！<a id="a-AW"></a>甚多，<a id="a-AX"></a>善逝！<a id="a-AY"></a>其福无数无量无边。<a id="a-AZ"></a>”</p>
  <p id="aAa">佛言：<a id="a-Ab"></a>“善现，<a id="a-Ac"></a>若菩萨摩诃萨依深般若波罗蜜多所说而住，<a id="a-Ad"></a>经一昼夜修行一切三摩地门，<a id="a-Ae"></a>修行一切陀罗尼门，<a id="a-Af"></a>所获功德甚多于彼。<a id="a-Ag"></a>何以故？<a id="a-Ah"></a>善现，<a id="a-Ai"></a>若菩萨摩诃萨不远离般若波罗蜜多，<a id="a-Aj"></a>于无上正等菩提而有退转，<a id="a-Ak"></a>无有是处。<a id="a-Al"></a>若菩萨摩诃萨远离般若波罗蜜多，<a id="a-Am"></a>于无上正等菩提而有退转，<a id="a-An"></a>斯有是处。<a id="a-Ao"></a>是故，<a id="a-Ap"></a>善现，<a id="a-Aq"></a>若菩萨摩诃萨欲证无上正等菩提，<a id="a-Ar"></a>常应不离甚深般若波罗蜜多。</p>
  <p id="aAs">“复次，<a id="a-At"></a>善现，<a id="a-Au"></a>若菩萨摩诃萨远离般若波罗蜜多，<a id="a-Av"></a>设经殑伽沙数大劫，<a id="a-Aw"></a>修行佛十力，<a id="a-Ax"></a>修行四无所畏、<a id="a-Ay"></a>四无礙解、<a id="a-Az"></a>大慈、<a id="a-B0"></a>大悲、<a id="a-B1"></a>大喜、<a id="a-B2"></a>大舍、<a id="a-B3"></a>十八佛不共法。<a id="a-B4"></a>善现，<a id="a-B5"></a>于意云何？<a id="a-B6"></a>是菩萨摩诃萨，<a id="a-B7"></a>由此因缘得福多不？<a id="a-B8"></a>”</p>
  <p id="aB9">善现答言：<a id="a-BA"></a>“甚多，<a id="a-BB"></a>世尊！<a id="a-BC"></a>甚多，<a id="a-BD"></a>善逝！<a id="a-BE"></a>其福无数无量无边。<a id="a-BF"></a>”</p>
  <p id="aBG">佛言：<a id="a-BH"></a>“善现，<a id="a-BI"></a>若菩萨摩诃萨依深般若波罗蜜多所说而住，<a id="a-BJ"></a>经一昼夜修行佛十力，<a id="a-BK"></a>修行四无所畏乃至十八佛不共法，<a id="a-BL"></a>所获功德甚多于彼。<a id="a-BM"></a>何以故？<a id="a-BN"></a>善现，<a id="a-BO"></a>若菩萨摩诃萨不远离般若波罗蜜多，<a id="a-BP"></a>于无上正等菩提而有退转，<a id="a-BQ"></a>无有是处。<a id="a-BR"></a>若菩萨摩诃萨远离般若波罗蜜多，<a id="a-BS"></a>于无上正等菩提而有退转，<a id="a-BT"></a>斯有是处。<a id="a-BU"></a>是故，<a id="a-BV"></a>善现，<a id="a-BW"></a>若菩萨摩诃萨欲证无上正等菩提，<a id="a-BX"></a>常应不离甚深般若波罗蜜多。</p>
  <p id="aBY">“复次，<a id="a-BZ"></a>善现，<a id="a-Ba"></a>若菩萨摩诃萨远离般若波罗蜜多，<a id="a-Bb"></a>设经殑伽沙数大劫，<a id="a-Bc"></a>修行无忘失法，<a id="a-Bd"></a>修行恒住舍性。<a id="a-Be"></a>善现，<a id="a-Bf"></a>于意云何？<a id="a-Bg"></a>是菩萨摩诃萨，<a id="a-Bh"></a>由此因缘得福多不？<a id="a-Bi"></a>”</p>
  <p id="aBj">善现答言：<a id="a-Bk"></a>“甚多，<a id="a-Bl"></a>世尊！<a id="a-Bm"></a>甚多，<a id="a-Bn"></a>善逝！<a id="a-Bo"></a>其福无数无量无边。<a id="a-Bp"></a>”</p>
  <p id="aBq">佛言：<a id="a-Br"></a>“善现，<a id="a-Bs"></a>若菩萨摩诃萨依深般若波罗蜜多所说而住，<a id="a-Bt"></a>经一昼夜修行无忘失法，<a id="a-Bu"></a>修行恒住舍性，<a id="a-Bv"></a>所获功德甚多于彼。<a id="a-Bw"></a>何以故？<a id="a-Bx"></a>善现，<a id="a-By"></a>若菩萨摩诃萨不远离般若波罗蜜多，<a id="a-Bz"></a>于无上正等菩提而有退转，<a id="a-C0"></a>无有是处。<a id="a-C1"></a>若菩萨摩诃萨远离般若波罗蜜多，<a id="a-C2"></a>于无上正等菩提而有退转，<a id="a-C3"></a>斯有是处。<a id="a-C4"></a>是故，<a id="a-C5"></a>善现，<a id="a-C6"></a>若菩萨摩诃萨欲证无上正等菩提，<a id="a-C7"></a>常应不离甚深般若波罗蜜多。</p>
  <p id="aC8">“复次，<a id="a-C9"></a>善现，<a id="a-CA"></a>若菩萨摩诃萨远离般若波罗蜜多，<a id="a-CB"></a>设经殑伽沙数大劫，<a id="a-CC"></a>修行一切智，<a id="a-CD"></a>修行道相智、<a id="a-CE"></a>一切相智。<a id="a-CF"></a>善现，<a id="a-CG"></a>于意云何？<a id="a-CH"></a>是菩萨摩诃萨，<a id="a-CI"></a>由此因缘得福多不？<a id="a-CJ"></a>”</p>
  <p id="aCK">善现答言：<a id="a-CL"></a>“甚多，<a id="a-CM"></a>世尊！<a id="a-CN"></a>甚多，<a id="a-CO"></a>善逝！<a id="a-CP"></a>其福无数无量无边。<a id="a-CQ"></a>”</p>
  <p id="aCR">佛言：<a id="a-CS"></a>“善现，<a id="a-CT"></a>若菩萨摩诃萨依深般若波罗蜜多所说而住，<a id="a-CU"></a>经一昼夜修行一切智，<a id="a-CV"></a>修行道相智、<a id="a-CW"></a>一切相智，<a id="a-CX"></a>所获功德甚多于彼。<a id="a-CY"></a>何以故？<a id="a-CZ"></a>善现，<a id="a-Ca"></a>若菩萨摩诃萨不远离般若波罗蜜多，<a id="a-Cb"></a>于无上正等菩提而有退转，<a id="a-Cc"></a>无有是处。<a id="a-Cd"></a>若菩萨摩诃萨远离般若波罗蜜多，<a id="a-Ce"></a>于无上正等菩提而有退转，<a id="a-Cf"></a>斯有是处。<a id="a-Cg"></a>是故，<a id="a-Ch"></a>善现，<a id="a-Ci"></a>若菩萨摩诃萨欲证无上正等菩提，<a id="a-Cj"></a>常应不离甚深般若波罗蜜多。</p>
  <p id="aCk">“复次，<a id="a-Cl"></a>善现，<a id="a-Cm"></a>若菩萨摩诃萨远离般若波罗蜜多，<a id="a-Cn"></a>设经殑伽沙数大劫，<a id="a-Co"></a>修行种种财施、<a id="a-Cp"></a>法施，<a id="a-Cq"></a>住空闲处系念思惟先所修行，<a id="a-Cr"></a>普为一切回向无上正等菩提。<a id="a-Cs"></a>善现，<a id="a-Ct"></a>于意云何？<a id="a-Cu"></a>是菩萨摩诃萨，<a id="a-Cv"></a>由此因缘得福多不？<a id="a-Cw"></a>”</p>
  <p id="aCx">善现答言：<a id="a-Cy"></a>“甚多，<a id="a-Cz"></a>世尊！<a id="a-D0"></a>甚多，<a id="a-D1"></a>善逝！<a id="a-D2"></a>其福无数无量无边。<a id="a-D3"></a>”</p>
  <p id="aD4">佛言：<a id="a-D5"></a>“善现，<a id="a-D6"></a>若菩萨摩诃萨依深般若波罗蜜多所说而住，<a id="a-D7"></a>经一昼夜修行种种财施、<a id="a-D8"></a>法施，<a id="a-D9"></a>住空闲处系念思惟先所修行，<a id="a-DA"></a>普为一切回向无上正等菩提，<a id="a-DB"></a>所获功德甚多于彼。<a id="a-DC"></a>何以故？<a id="a-DD"></a>善现，<a id="a-DE"></a>依深般若波罗蜜多所起回向，<a id="a-DF"></a>当知是为最胜回向。<a id="a-DG"></a>远离般若波罗蜜多所起回向，<a id="a-DH"></a>当知不名最胜回向。<a id="a-DI"></a>是故，<a id="a-DJ"></a>善现，<a id="a-DK"></a>若菩萨摩诃萨欲证无上正等菩提，<a id="a-DL"></a>常应不离甚深般若波罗蜜多，<a id="a-DM"></a>以所修行普为一切回向无上正等菩提。</p>
  <p id="aDN">“复次，<a id="a-DO"></a>善现，<a id="a-DP"></a>若菩萨摩诃萨远离般若波罗蜜多，<a id="a-DQ"></a>设经殑伽沙数大劫，<a id="a-DR"></a>普缘过去、<a id="a-DS"></a>未来、<a id="a-DT"></a>现在一切如来、<a id="a-DU"></a>应、<a id="a-DV"></a>正等觉及诸弟子功德善根和合随喜，<a id="a-DW"></a>普为一切回向无上正等菩提。<a id="a-DX"></a>善现，<a id="a-DY"></a>于意云何？<a id="a-DZ"></a>是菩萨摩诃萨，<a id="a-Da"></a>由此因缘得福多不？<a id="a-Db"></a>”</p>
  <p id="aDc">善现答言：<a id="a-Dd"></a>“甚多，<a id="a-De"></a>世尊！<a id="a-Df"></a>甚多，<a id="a-Dg"></a>善逝！<a id="a-Dh"></a>其福无数无量无边。<a id="a-Di"></a>”</p>
  <p id="aDj">佛言：<a id="a-Dk"></a>“善现，<a id="a-Dl"></a>若菩萨摩诃萨依深般若波罗蜜多所说而住，<a id="a-Dm"></a>经一昼夜普缘过去、<a id="a-Dn"></a>未来、<a id="a-Do"></a>现在一切如来、<a id="a-Dp"></a>应、<a id="a-Dq"></a>正等觉及诸弟子功德善根和合随喜，<a id="a-Dr"></a>普为一切回向无上正等菩提，<a id="a-Ds"></a>所获功德甚多于彼。<a id="a-Dt"></a>何以故？<a id="a-Du"></a>善现，<a id="a-Dv"></a>一切随喜回向功德善根，<a id="a-Dw"></a>皆以甚深般若波罗蜜多而为上首。<a id="a-Dx"></a>是故，<a id="a-Dy"></a>善现，<a id="a-Dz"></a>若菩萨摩诃萨欲证无上正等菩提，<a id="a-E0"></a>常应不离甚深般若波罗蜜多，<a id="a-E1"></a>于诸善根和合随喜，<a id="a-E2"></a>普为一切回向无上正等菩提。<a id="a-E3"></a>”</p>
  <p id="aE4">尔时，<a id="a-E5"></a>具寿善现白佛言：<a id="a-E6"></a>“世尊，<a id="a-E7"></a>如佛所说，<a id="a-E8"></a>分别所作皆非实有。<a id="a-E9"></a>以何因缘，<a id="a-EA"></a>是诸菩萨摩诃萨等，<a id="a-EB"></a>获福无数无量无边？<a id="a-EC"></a>世尊，<a id="a-ED"></a>分别所作不能发起真实正见，<a id="a-EE"></a>不能趣入正性离生，<a id="a-EF"></a>不能得预流果、<a id="a-EG"></a>或一来果、<a id="a-EH"></a>或不还果、<a id="a-EI"></a>或阿罗汉果、<a id="a-EJ"></a>或独觉菩提，<a id="a-EK"></a>亦不能得诸佛无上正等菩提。<a id="a-EL"></a>”</p>
  <p id="aEM">佛言：<a id="a-EN"></a>“善现，<a id="a-EO"></a>如是，<a id="a-EP"></a>如是，<a id="a-EQ"></a>如汝所说，<a id="a-ER"></a>分别所作不能发起真实正见，<a id="a-ES"></a>不能趣入正性离生，<a id="a-ET"></a>不能得预流果、<a id="a-EU"></a>或一来果、<a id="a-EV"></a>或不还果、<a id="a-EW"></a>或阿罗汉果、<a id="a-EX"></a>或独觉菩提，<a id="a-EY"></a>亦不能得诸佛无上正等菩提。<a id="a-EZ"></a>善现，<a id="a-Ea"></a>诸菩萨摩诃萨行深般若波罗蜜多，<a id="a-Eb"></a>知一切种分别所作空无所有、<a id="a-Ec"></a>虚妄不实。<a id="a-Ed"></a>所以者何？<a id="a-Ee"></a>善现，<a id="a-Ef"></a>诸菩萨摩诃萨，<a id="a-Eg"></a>善学内空，<a id="a-Eh"></a>善学外空，<a id="a-Ei"></a>善学内外空，<a id="a-Ej"></a>善学空空，<a id="a-Ek"></a>善学大空，<a id="a-El"></a>善学胜义空，<a id="a-Em"></a>善学有为空，<a id="a-En"></a>善学无为空，<a id="a-Eo"></a>善学毕竟空，<a id="a-Ep"></a>善学无际空，<a id="a-Eq"></a>善学散空，<a id="a-Er"></a>善学无变异空，<a id="a-Es"></a>善学本性空，<a id="a-Et"></a>善学自相空，<a id="a-Eu"></a>善学共相空，<a id="a-Ev"></a>善学一切法空，<a id="a-Ew"></a>善学不可得空，<a id="a-Ex"></a>善学无性空，<a id="a-Ey"></a>善学自性空，<a id="a-Ez"></a>善学无性自性空。<a id="a-F0"></a>善现，<a id="a-F1"></a>是菩萨摩诃萨安住空已如如观察，<a id="a-F2"></a>分别所作空无所有、<a id="a-F3"></a>虚妄不实，<a id="a-F4"></a>如是，<a id="a-F5"></a>如是，<a id="a-F6"></a>即不远离甚深般若波罗蜜多。<a id="a-F7"></a>善现，<a id="a-F8"></a>是菩萨摩诃萨如如不离甚深般若波罗蜜多，<a id="a-F9"></a>如是，<a id="a-FA"></a>如是，<a id="a-FB"></a>获福无数无量无边。<a id="a-FC"></a>”</p>
  <p id="aFD">具寿善现复白佛言：<a id="a-FE"></a>“世尊，<a id="a-FF"></a>无数、<a id="a-FG"></a>无量、<a id="a-FH"></a>无边，<a id="a-FI"></a>有何差别？<a id="a-FJ"></a>”</p>
  <p id="aFK">佛言：<a id="a-FL"></a>“善现，<a id="a-FM"></a>言无数者，<a id="a-FN"></a>数不可得，<a id="a-FO"></a>不可数在有为界中，<a id="a-FP"></a>不可数在无为界中。<a id="a-FQ"></a>言无量者，<a id="a-FR"></a>量不可得，<a id="a-FS"></a>不可量在过去法中，<a id="a-FT"></a>不可量在未来法中，<a id="a-FU"></a>不可量在现在法中。<a id="a-FV"></a>言无边者，<a id="a-FW"></a>边不可得，<a id="a-FX"></a>不可测度彼边际故。<a id="a-FY"></a>”</p>
  <p id="aFZ">具寿善现复白佛言：<a id="a-Fa"></a>“世尊，<a id="a-Fb"></a>颇有因缘故，<a id="a-Fc"></a>色亦无数无量无边？<a id="a-Fd"></a>受、<a id="a-Fe"></a>想、<a id="a-Ff"></a>行、<a id="a-Fg"></a>识亦无数无量无边不？<a id="a-Fh"></a>”</p>
  <p id="aFi">佛言：<a id="a-Fj"></a>“善现，<a id="a-Fk"></a>有因缘故，<a id="a-Fl"></a>色亦无数无量无边，<a id="a-Fm"></a>受、<a id="a-Fn"></a>想、<a id="a-Fo"></a>行、<a id="a-Fp"></a>识亦无数无量无边。<a id="a-Fq"></a>”</p>
  <p id="aFr">“世尊，<a id="a-Fs"></a>何因缘故，<a id="a-Ft"></a>色亦无数无量无边，<a id="a-Fu"></a>受、<a id="a-Fv"></a>想、<a id="a-Fw"></a>行、<a id="a-Fx"></a>识亦无数无量无边？<a id="a-Fy"></a>”</p>
  <p id="aFz">佛言：<a id="a-G0"></a>“善现，<a id="a-G1"></a>色空故亦无数无量无边，<a id="a-G2"></a>受、<a id="a-G3"></a>想、<a id="a-G4"></a>行、<a id="a-G5"></a>识空故亦无数无量无边。<a id="a-G6"></a>”</p>
  <p id="aG7">尔时，<a id="a-G8"></a>具寿善现复白佛言：<a id="a-G9"></a>“世尊，<a id="a-GA"></a>为但色空，<a id="a-GB"></a>受、<a id="a-GC"></a>想、<a id="a-GD"></a>行、<a id="a-GE"></a>识空，<a id="a-GF"></a>为一切法亦是空耶？<a id="a-GG"></a>”</p>
  <p id="aGH">佛言：<a id="a-GI"></a>“善现，<a id="a-GJ"></a>我先不说一切法皆空耶？<a id="a-GK"></a>”</p>
  <p id="aGL">善现答言：<a id="a-GM"></a>“佛虽已说一切法皆是空，<a id="a-GN"></a>而诸有情不知、<a id="a-GO"></a>见、<a id="a-GP"></a>觉，<a id="a-GQ"></a>故我今者复作是问。</p>
  <p id="aGR">“世尊，<a id="a-GS"></a>如来常说色空，<a id="a-GT"></a>受、<a id="a-GU"></a>想、<a id="a-GV"></a>行、<a id="a-GW"></a>识亦空；<a id="a-GX"></a>如来常说眼处空，<a id="a-GY"></a>耳、<a id="a-GZ"></a>鼻、<a id="a-Ga"></a>舌、<a id="a-Gb"></a>身、<a id="a-Gc"></a>意处亦空；<a id="a-Gd"></a>如来常说色处空，<a id="a-Ge"></a>声、<a id="a-Gf"></a>香、<a id="a-Gg"></a>味、<a id="a-Gh"></a>触、<a id="a-Gi"></a>法处亦空；<a id="a-Gj"></a>如来常说眼界空，<a id="a-Gk"></a>耳、<a id="a-Gl"></a>鼻、<a id="a-Gm"></a>舌、<a id="a-Gn"></a>身、<a id="a-Go"></a>意界亦空；<a id="a-Gp"></a>如来常说色界空，<a id="a-Gq"></a>声、<a id="a-Gr"></a>香、<a id="a-Gs"></a>味、<a id="a-Gt"></a>触、<a id="a-Gu"></a>法界亦空；<a id="a-Gv"></a>如来常说眼识界空，<a id="a-Gw"></a>耳、<a id="a-Gx"></a>鼻、<a id="a-Gy"></a>舌、<a id="a-Gz"></a>身、<a id="a-H0"></a>意识界亦空；<a id="a-H1"></a>如来常说眼触空，<a id="a-H2"></a>耳、<a id="a-H3"></a>鼻、<a id="a-H4"></a>舌、<a id="a-H5"></a>身、<a id="a-H6"></a>意触亦空；<a id="a-H7"></a>如来常说眼触为缘所生诸受空，<a id="a-H8"></a>耳、<a id="a-H9"></a>鼻、<a id="a-HA"></a>舌、<a id="a-HB"></a>身、<a id="a-HC"></a>意触为缘所生诸受亦空；<a id="a-HD"></a>如来常说地界空，<a id="a-HE"></a>水、<a id="a-HF"></a>火、<a id="a-HG"></a>风、<a id="a-HH"></a>空、<a id="a-HI"></a>识界亦空；<a id="a-HJ"></a>如来常说因缘性空，<a id="a-HK"></a>等无间缘、<a id="a-HL"></a>所缘缘、<a id="a-HM"></a>增上缘性亦空；<a id="a-HN"></a>如来常说无明空，<a id="a-HO"></a>行、<a id="a-HP"></a>识、<a id="a-HQ"></a>名色、<a id="a-HR"></a>六处、<a id="a-HS"></a>触、<a id="a-HT"></a>受、<a id="a-HU"></a>爱、<a id="a-HV"></a>取、<a id="a-HW"></a>有、<a id="a-HX"></a>生、<a id="a-HY"></a>老死亦空；<a id="a-HZ"></a>如来常说我空，<a id="a-Ha"></a>有情、<a id="a-Hb"></a>命者、<a id="a-Hc"></a>生者、<a id="a-Hd"></a>养者、<a id="a-He"></a>士夫、<a id="a-Hf"></a>补特伽罗、<a id="a-Hg"></a>意生、<a id="a-Hh"></a>儒童、<a id="a-Hi"></a>作者、<a id="a-Hj"></a>受者、<a id="a-Hk"></a>知者、<a id="a-Hl"></a>见者亦空；<a id="a-Hm"></a>如来常说布施波罗蜜多空，<a id="a-Hn"></a>净戒、<a id="a-Ho"></a>安忍、<a id="a-Hp"></a>精进、<a id="a-Hq"></a>静虑、<a id="a-Hr"></a>般若波罗蜜多亦空；<a id="a-Hs"></a>如来常说内空空，<a id="a-Ht"></a>外空、<a id="a-Hu"></a>内外空、<a id="a-Hv"></a>空空、<a id="a-Hw"></a>大空、<a id="a-Hx"></a>胜义空、<a id="a-Hy"></a>有为空、<a id="a-Hz"></a>无为空、<a id="a-I0"></a>毕竟空、<a id="a-I1"></a>无际空、<a id="a-I2"></a>散空、<a id="a-I3"></a>无变异空、<a id="a-I4"></a>本性空、<a id="a-I5"></a>自相空、<a id="a-I6"></a>共相空、<a id="a-I7"></a>一切法空、<a id="a-I8"></a>不可得空、<a id="a-I9"></a>无性空、<a id="a-IA"></a>自性空、<a id="a-IB"></a>无性自性空亦空；<a id="a-IC"></a>如来常说真如空，<a id="a-ID"></a>法界、<a id="a-IE"></a>法性、<a id="a-IF"></a>不虚妄性、<a id="a-IG"></a>不变异性、<a id="a-IH"></a>平等性、<a id="a-II"></a>离生性、<a id="a-IJ"></a>法定、<a id="a-IK"></a>法住、<a id="a-IL"></a>实际、<a id="a-IM"></a>虚空界、<a id="a-IN"></a>不思议界亦空；<a id="a-IO"></a>如来常说四念住空，<a id="a-IP"></a>四正断、<a id="a-IQ"></a>四神足、<a id="a-IR"></a>五根、<a id="a-IS"></a>五力、<a id="a-IT"></a>七等觉支、<a id="a-IU"></a>八圣道支亦空；<a id="a-IV"></a>如来常说苦圣谛空，<a id="a-IW"></a>集、<a id="a-IX"></a>灭、<a id="a-IY"></a>道圣谛亦空；<a id="a-IZ"></a>如来常说四静虑空，<a id="a-Ia"></a>四无量、<a id="a-Ib"></a>四无色定亦空；<a id="a-Ic"></a>如来常说八解脱空，<a id="a-Id"></a>八胜处、<a id="a-Ie"></a>九次第定、<a id="a-If"></a>十遍处亦空；<a id="a-Ig"></a>如来常说空解脱门空，<a id="a-Ih"></a>无相、<a id="a-Ii"></a>无愿解脱门亦空；<a id="a-Ij"></a>如来常说极喜地空，<a id="a-Ik"></a>离垢地、<a id="a-Il"></a>发光地、<a id="a-Im"></a>焰慧地、<a id="a-In"></a>极难胜地、<a id="a-Io"></a>现前地、<a id="a-Ip"></a>远行地、<a id="a-Iq"></a>不动地、<a id="a-Ir"></a>善慧地、<a id="a-Is"></a>法云地亦空；<a id="a-It"></a>如来常说五眼空，<a id="a-Iu"></a>六神通亦空；<a id="a-Iv"></a>如来常说三摩地门空，<a id="a-Iw"></a>陀罗尼门亦空；<a id="a-Ix"></a>如来常说佛十力空，<a id="a-Iy"></a>四无所畏、<a id="a-Iz"></a>四无礙解、<a id="a-J0"></a>大慈、<a id="a-J1"></a>大悲、<a id="a-J2"></a>大喜、<a id="a-J3"></a>大舍、<a id="a-J4"></a>十八佛不共法亦空；<a id="a-J5"></a>如来常说无忘失法空，<a id="a-J6"></a>恒住舍性亦空；<a id="a-J7"></a>如来常说一切智空，<a id="a-J8"></a>道相智、<a id="a-J9"></a>一切相智亦空；<a id="a-JA"></a>如来常说预流果空，<a id="a-JB"></a>一来、<a id="a-JC"></a>不还、<a id="a-JD"></a>阿罗汉果亦空；<a id="a-JE"></a>如来常说独觉菩提空；<a id="a-JF"></a>如来常说一切菩萨摩诃萨行空；<a id="a-JG"></a>如来常说诸佛无上正等菩提空；<a id="a-JH"></a>如来常说异生地空，<a id="a-JI"></a>声闻、<a id="a-JJ"></a>独觉、<a id="a-JK"></a>菩萨、<a id="a-JL"></a>如来地亦空；<a id="a-JM"></a>如来常说有色法无色法空，<a id="a-JN"></a>有见法无见法、<a id="a-JO"></a>有对法无对法、<a id="a-JP"></a>有漏法无漏法、<a id="a-JQ"></a>有为法无为法亦空；<a id="a-JR"></a>如来常说过去、<a id="a-JS"></a>未来、<a id="a-JT"></a>现在法空，<a id="a-JU"></a>善不善无记法、<a id="a-JV"></a>欲界色界无色界系法、<a id="a-JW"></a>学无学非学非无学法、<a id="a-JX"></a>见所断修所断非所断法亦空。<a id="a-JY"></a>”</p>
  <p id="aJZ">佛言：<a id="a-Ja"></a>“善现，<a id="a-Jb"></a>如是，<a id="a-Jc"></a>如是，<a id="a-Jd"></a>我常说此诸法皆空。<a id="a-Je"></a>”</p>
  <p id="aJf">具寿善现复白佛言：<a id="a-Jg"></a>“世尊，<a id="a-Jh"></a>一切法空即是无尽，<a id="a-Ji"></a>亦是无数，<a id="a-Jj"></a>亦是无量，<a id="a-Jk"></a>亦是无边。<a id="a-Jl"></a>世尊，<a id="a-Jm"></a>诸法空中，<a id="a-Jn"></a>尽不可得，<a id="a-Jo"></a>数不可得，<a id="a-Jp"></a>量不可得，<a id="a-Jq"></a>边不可得。<a id="a-Jr"></a>由此因缘，<a id="a-Js"></a>无尽、<a id="a-Jt"></a>无数、<a id="a-Ju"></a>无量、<a id="a-Jv"></a>无边，<a id="a-Jw"></a>文义无别。<a id="a-Jx"></a>”</p>
  <p id="aJy">佛言：<a id="a-Jz"></a>“善现，<a id="a-K0"></a>如是，<a id="a-K1"></a>如是，<a id="a-K2"></a>如汝所说，<a id="a-K3"></a>无尽、<a id="a-K4"></a>无数、<a id="a-K5"></a>无量、<a id="a-K6"></a>无边，<a id="a-K7"></a>文义无别，<a id="a-K8"></a>皆共显了诸法空故。<a id="a-K9"></a>善现，<a id="a-KA"></a>一切法空皆不可说，<a id="a-KB"></a>如来方便说为无尽，<a id="a-KC"></a>或说无数，<a id="a-KD"></a>或说无量，<a id="a-KE"></a>或说无边，<a id="a-KF"></a>或说为空，<a id="a-KG"></a>或说无相，<a id="a-KH"></a>或说无愿，<a id="a-KI"></a>或说无作，<a id="a-KJ"></a>或说无生，<a id="a-KK"></a>或说无灭，<a id="a-KL"></a>或说离染，<a id="a-KM"></a>或说寂灭，<a id="a-KN"></a>或说涅槃，<a id="a-KO"></a>或说真如，<a id="a-KP"></a>或说法界，<a id="a-KQ"></a>或说法性，<a id="a-KR"></a>或说实际，<a id="a-KS"></a>如是等义皆是如来方便演说。<a id="a-KT"></a>”</p>
  <p id="aKU">时，<a id="a-KV"></a>具寿善现白佛言：<a id="a-KW"></a>“世尊，<a id="a-KX"></a>如来甚奇方便善巧，<a id="a-KY"></a>诸法实相不可宣说，<a id="a-KZ"></a>而为有情方便显示。<a id="a-Ka"></a>世尊，<a id="a-Kb"></a>如我解佛所说义者，<a id="a-Kc"></a>一切法性皆不可说。<a id="a-Kd"></a>”</p>
  <p id="aKe">佛言：<a id="a-Kf"></a>“善现，<a id="a-Kg"></a>如是，<a id="a-Kh"></a>如是，<a id="a-Ki"></a>一切法性皆不可说。<a id="a-Kj"></a>所以者何？<a id="a-Kk"></a>一切法性皆毕竟空，<a id="a-Kl"></a>无能宣说毕竟空者。<a id="a-Km"></a>”</p>
  <p id="aKn">具寿善现复白佛言：<a id="a-Ko"></a>“世尊，<a id="a-Kp"></a>不可说义有增减不？<a id="a-Kq"></a>”</p>
  <p id="aKr">佛言：<a id="a-Ks"></a>“善现，<a id="a-Kt"></a>不可说义无增无减。<a id="a-Ku"></a>”</p>
  <p id="aKv">具寿善现复言：<a id="a-Kw"></a>“世尊，<a id="a-Kx"></a>若不可说义无增无减者，<a id="a-Ky"></a>则布施波罗蜜多亦应无增无减，<a id="a-Kz"></a>净戒、<a id="a-L0"></a>安忍、<a id="a-L1"></a>精进、<a id="a-L2"></a>静虑、<a id="a-L3"></a>般若波罗蜜多亦应无增无减。</p>
  <p id="aL4">“世尊，<a id="a-L5"></a>若不可说义无增无减者，<a id="a-L6"></a>则四念住亦应无增无减，<a id="a-L7"></a>四正断、<a id="a-L8"></a>四神足、<a id="a-L9"></a>五根、<a id="a-LA"></a>五力、<a id="a-LB"></a>七等觉支、<a id="a-LC"></a>八圣道支亦应无增无减。</p>
  <p id="aLD">“世尊，<a id="a-LE"></a>若不可说义无增无减者，<a id="a-LF"></a>则四静虑亦应无增无减，<a id="a-LG"></a>四无量、<a id="a-LH"></a>四无色定亦应无增无减。</p>
  <p id="aLI">“世尊，<a id="a-LJ"></a>若不可说义无增无减者，<a id="a-LK"></a>则八解脱亦应无增无减，<a id="a-LL"></a>八胜处、<a id="a-LM"></a>九次第定、<a id="a-LN"></a>十遍处亦应无增无减。</p>
  <p id="aLO">“世尊，<a id="a-LP"></a>若不可说义无增无减者，<a id="a-LQ"></a>则空解脱门亦应无增无减，<a id="a-LR"></a>无相、<a id="a-LS"></a>无愿解脱门亦应无增无减。</p>
  <p id="aLT">“世尊，<a id="a-LU"></a>若不可说义无增无减者，<a id="a-LV"></a>则极喜地亦应无增无减，<a id="a-LW"></a>离垢地、<a id="a-LX"></a>发光地、<a id="a-LY"></a>焰慧地、<a id="a-LZ"></a>极难胜地、<a id="a-La"></a>现前地、<a id="a-Lb"></a>远行地、<a id="a-Lc"></a>不动地、<a id="a-Ld"></a>善慧地、<a id="a-Le"></a>法云地亦应无增无减。</p>
  <p id="aLf">“世尊，<a id="a-Lg"></a>若不可说义无增无减者，<a id="a-Lh"></a>则五眼亦应无增无减，<a id="a-Li"></a>六神通亦应无增无减。</p>
  <p id="aLj">“世尊，<a id="a-Lk"></a>若不可说义无增无减者，<a id="a-Ll"></a>则三摩地门亦应无增无减，<a id="a-Lm"></a>陀罗尼门亦应无增无减。</p>
  <p id="aLn">“世尊，<a id="a-Lo"></a>若不可说义无增无减者，<a id="a-Lp"></a>则佛十力亦应无增无减，<a id="a-Lq"></a>四无所畏、<a id="a-Lr"></a>四无礙解、<a id="a-Ls"></a>大慈、<a id="a-Lt"></a>大悲、<a id="a-Lu"></a>大喜、<a id="a-Lv"></a>大舍、<a id="a-Lw"></a>十八佛不共法亦应无增无减。</p>
  <p id="aLx">“世尊，<a id="a-Ly"></a>若不可说义无增无减者，<a id="a-Lz"></a>则无忘失法亦应无增无减，<a id="a-M0"></a>恒住舍性亦应无增无减。</p>
  <p id="aM1">“世尊，<a id="a-M2"></a>若不可说义无增无减者，<a id="a-M3"></a>则一切智亦应无增无减，<a id="a-M4"></a>道相智、<a id="a-M5"></a>一切相智亦应无增无减。</p>
  <p id="aM6">“世尊，<a id="a-M7"></a>若布施波罗蜜多无增无减，<a id="a-M8"></a>净戒、<a id="a-M9"></a>安忍、<a id="a-MA"></a>精进、<a id="a-MB"></a>静虑、<a id="a-MC"></a>般若波罗蜜多亦无增无减者，<a id="a-MD"></a>云何菩萨摩诃萨修行布施波罗蜜多，<a id="a-ME"></a>修行净戒、<a id="a-MF"></a>安忍、<a id="a-MG"></a>精进、<a id="a-MH"></a>静虑、<a id="a-MI"></a>般若波罗蜜多，<a id="a-MJ"></a>证得无上正等菩提？</p>
  <p id="aMK">“世尊，<a id="a-ML"></a>若四念住无增无减，<a id="a-MM"></a>四正断、<a id="a-MN"></a>四神足、<a id="a-MO"></a>五根、<a id="a-MP"></a>五力、<a id="a-MQ"></a>七等觉支、<a id="a-MR"></a>八圣道支亦无增无减者，<a id="a-MS"></a>云何菩萨摩诃萨修行四念住，<a id="a-MT"></a>修行四正断、<a id="a-MU"></a>四神足、<a id="a-MV"></a>五根、<a id="a-MW"></a>五力、<a id="a-MX"></a>七等觉支、<a id="a-MY"></a>八圣道支，<a id="a-MZ"></a>证得无上正等菩提？</p>
  <p id="aMa">“世尊，<a id="a-Mb"></a>若四静虑无增无减，<a id="a-Mc"></a>四无量、<a id="a-Md"></a>四无色定亦无增无减者，<a id="a-Me"></a>云何菩萨摩诃萨修行四静虑，<a id="a-Mf"></a>修行四无量、<a id="a-Mg"></a>四无色定，<a id="a-Mh"></a>证得无上正等菩提？</p>
  <p id="aMi">“世尊，<a id="a-Mj"></a>若八解脱无增无减，<a id="a-Mk"></a>八胜处、<a id="a-Ml"></a>九次第定、<a id="a-Mm"></a>十遍处亦无增无减者，<a id="a-Mn"></a>云何菩萨摩诃萨修行八解脱，<a id="a-Mo"></a>修行八胜处、<a id="a-Mp"></a>九次第定、<a id="a-Mq"></a>十遍处，<a id="a-Mr"></a>证得无上正等菩提？</p>
  <p id="aMs">“世尊，<a id="a-Mt"></a>若空解脱门无增无减，<a id="a-Mu"></a>无相、<a id="a-Mv"></a>无愿解脱门亦无增无减者，<a id="a-Mw"></a>云何菩萨摩诃萨修行空解脱门，<a id="a-Mx"></a>修行无相、<a id="a-My"></a>无愿解脱门，<a id="a-Mz"></a>证得无上正等菩提？</p>
  <p id="aN0">“世尊，<a id="a-N1"></a>若极喜地无增无减，<a id="a-N2"></a>离垢地、<a id="a-N3"></a>发光地、<a id="a-N4"></a>焰慧地、<a id="a-N5"></a>极难胜地、<a id="a-N6"></a>现前地、<a id="a-N7"></a>远行地、<a id="a-N8"></a>不动地、<a id="a-N9"></a>善慧地、<a id="a-NA"></a>法云地，<a id="a-NB"></a>亦无增无减者，<a id="a-NC"></a>云何菩萨摩诃萨修行极喜地，<a id="a-ND"></a>修行离垢地乃至法云地，<a id="a-NE"></a>证得无上正等菩提？</p>
  <p id="aNF">“世尊，<a id="a-NG"></a>若五眼无增无减，<a id="a-NH"></a>六神通亦无增无减者，<a id="a-NI"></a>云何菩萨摩诃萨修行五眼，<a id="a-NJ"></a>修行六神通，<a id="a-NK"></a>证得无上正等菩提？</p>
  <p id="aNL">“世尊，<a id="a-NM"></a>若三摩地门无增无减，<a id="a-NN"></a>陀罗尼门亦无增无减者，<a id="a-NO"></a>云何菩萨摩诃萨修行三摩地门，<a id="a-NP"></a>修行陀罗尼门，<a id="a-NQ"></a>证得无上正等菩提？</p>
  <p id="aNR">“世尊，<a id="a-NS"></a>若佛十力无增无减，<a id="a-NT"></a>四无所畏、<a id="a-NU"></a>四无礙解、<a id="a-NV"></a>大慈、<a id="a-NW"></a>大悲、<a id="a-NX"></a>大喜、<a id="a-NY"></a>大舍、<a id="a-NZ"></a>十八佛不共法亦无增无减者，<a id="a-Na"></a>云何菩萨摩诃萨修行佛十力，<a id="a-Nb"></a>修行四无所畏、<a id="a-Nc"></a>四无礙解、<a id="a-Nd"></a>大慈、<a id="a-Ne"></a>大悲、<a id="a-Nf"></a>大喜、<a id="a-Ng"></a>大舍、<a id="a-Nh"></a>十八佛不共法，<a id="a-Ni"></a>证得无上正等菩提？</p>
  <p id="aNj">“世尊，<a id="a-Nk"></a>若无忘失法无增无减，<a id="a-Nl"></a>恒住舍性亦无增无减者，<a id="a-Nm"></a>云何菩萨摩诃萨修行无忘失法，<a id="a-Nn"></a>修行恒住舍性，<a id="a-No"></a>证得无上正等菩提？</p>
  <p id="aNp">“世尊，<a id="a-Nq"></a>若一切智无增无减，<a id="a-Nr"></a>道相智、<a id="a-Ns"></a>一切相智亦无增无减者，<a id="a-Nt"></a>云何菩萨摩诃萨修行一切智，<a id="a-Nu"></a>修行道相智、<a id="a-Nv"></a>一切相智，<a id="a-Nw"></a>证得无上正等菩提？<a id="a-Nx"></a>”</p>
 </body>
</html>