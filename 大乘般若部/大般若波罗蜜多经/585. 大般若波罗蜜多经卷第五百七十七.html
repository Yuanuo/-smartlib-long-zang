<!doctype html>
<html id="z3IBT6z9Q" data-ver="1597">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第五百七十七</h1>
  <h2 id="a2">第九能断金刚分</h2>
  <p id="a3">如是我闻：<a id="a-4"></a>一时，<a id="a-5"></a>薄伽梵在室罗筏住誓多林给孤独园，<a id="a-6"></a>与大苾蒭众千二百五十人俱。</p>
  <p id="a7">尔时，<a id="a-8"></a>世尊于日初分，<a id="a-9"></a>整理裳服，<a id="a-A"></a>执持衣钵，<a id="a-B"></a>入室罗筏大城乞食。</p>
  <p id="aC">时，<a id="a-D"></a>薄伽梵于其城中，<a id="a-E"></a>行乞食已，<a id="a-F"></a>出还本处。<a id="a-G"></a>饭食讫，<a id="a-H"></a>收衣钵，<a id="a-I"></a>洗足已，<a id="a-J"></a>于食后时敷如常座，<a id="a-K"></a>结跏趺坐，<a id="a-L"></a>端身正愿，<a id="a-M"></a>住对面念。</p>
  <p id="aN">时，<a id="a-O"></a>诸苾蒭来诣佛所，<a id="a-P"></a>到已顶礼世尊双足，<a id="a-Q"></a>右绕三匝，<a id="a-R"></a>退坐一面。<a id="a-S"></a>具寿善现亦于如是众会中坐。</p>
  <p id="aT">尔时，<a id="a-U"></a>众中具寿善现从座而起，<a id="a-V"></a>偏袒一肩，<a id="a-W"></a>右膝著地，<a id="a-X"></a>合掌恭敬而白佛言：<a id="a-Y"></a>“希有，<a id="a-Z"></a>世尊！<a id="a-a"></a>乃至如来、<a id="a-b"></a>应、<a id="a-c"></a>正等觉，<a id="a-d"></a>能以最胜摄受，<a id="a-e"></a>摄受诸菩萨摩诃萨；<a id="a-f"></a>乃至如来、<a id="a-g"></a>应、<a id="a-h"></a>正等觉，<a id="a-i"></a>能以最胜付嘱，<a id="a-j"></a>付嘱诸菩萨摩诃萨。<a id="a-k"></a>世尊，<a id="a-l"></a>诸有发趣菩萨乘者，<a id="a-m"></a>应云何住？<a id="a-n"></a>云何修行？<a id="a-o"></a>云何摄伏其心？<a id="a-p"></a>”</p>
  <p id="aq">作是语已，<a id="a-r"></a>尔时，<a id="a-s"></a>世尊告具寿善现曰：<a id="a-t"></a>“善哉！<a id="a-u"></a>善哉！<a id="a-v"></a>善现，<a id="a-w"></a>如是，<a id="a-x"></a>如是，<a id="a-y"></a>如汝所说：<a id="a-z"></a>乃至如来、<a id="a-10"></a>应、<a id="a-11"></a>正等觉，<a id="a-12"></a>能以最胜摄受，<a id="a-13"></a>摄受诸菩萨摩诃萨；<a id="a-14"></a>乃至如来、<a id="a-15"></a>应、<a id="a-16"></a>正等觉，<a id="a-17"></a>能以最胜付嘱，<a id="a-18"></a>付嘱诸菩萨摩诃萨。<a id="a-19"></a>是故，<a id="a-1A"></a>善现，<a id="a-1B"></a>汝应谛听，<a id="a-1C"></a>极善作意，<a id="a-1D"></a>吾当为汝分别解说，<a id="a-1E"></a>诸有发趣菩萨乘者，<a id="a-1F"></a>应如是住，<a id="a-1G"></a>如是修行，<a id="a-1H"></a>如是摄伏其心。<a id="a-1I"></a>”</p>
  <p id="a1J">具寿善现白佛言：<a id="a-1K"></a>“如是，<a id="a-1L"></a>世尊，<a id="a-1M"></a>愿乐欲闻！<a id="a-1N"></a>”</p>
  <p id="a1O">佛言：<a id="a-1P"></a>“善现，<a id="a-1Q"></a>诸有发趣菩萨乘者，<a id="a-1R"></a>应当发起如是之心：<a id="a-1S"></a>‘所有诸有情，<a id="a-1T"></a>有情摄所摄——若卵生、<a id="a-1U"></a>若胎生、<a id="a-1V"></a>若湿生、<a id="a-1W"></a>若化生，<a id="a-1X"></a>若有色、<a id="a-1Y"></a>若无色，<a id="a-1Z"></a>若有想、<a id="a-1a"></a>若无想，<a id="a-1b"></a>若非有想非无想，<a id="a-1c"></a>乃至有情界施设所施设，<a id="a-1d"></a>如是一切，<a id="a-1e"></a>我当皆令于无余依妙涅槃界而般涅槃。<a id="a-1f"></a>虽度如是无量有情令灭度已，<a id="a-1g"></a>而无有情得灭度者。<a id="a-1h"></a>’何以故？<a id="a-1i"></a>善现，<a id="a-1j"></a>若诸菩萨摩诃萨有情想转，<a id="a-1k"></a>不应说名菩萨摩诃萨。<a id="a-1l"></a>所以者何？<a id="a-1m"></a>善现，<a id="a-1n"></a>若诸菩萨摩诃萨，<a id="a-1o"></a>不应说言有情想转，<a id="a-1p"></a>如是命者想、<a id="a-1q"></a>士夫想、<a id="a-1r"></a>补特伽罗想、<a id="a-1s"></a>意生想、<a id="a-1t"></a>摩纳婆想、<a id="a-1u"></a>作者想、<a id="a-1v"></a>受者想转，<a id="a-1w"></a>当知亦尔。<a id="a-1x"></a>何以故？<a id="a-1y"></a>善现，<a id="a-1z"></a>无有少法名为发趣菩萨乘者。</p>
  <p id="a20">“复次，<a id="a-21"></a>善现，<a id="a-22"></a>菩萨摩诃萨不住于事应行布施，<a id="a-23"></a>都无所住应行布施，<a id="a-24"></a>不住于色应行布施，<a id="a-25"></a>不住声、<a id="a-26"></a>香、<a id="a-27"></a>味、<a id="a-28"></a>触、<a id="a-29"></a>法应行布施。<a id="a-2A"></a>善现，<a id="a-2B"></a>如是菩萨摩诃萨如不住相想应行布施。<a id="a-2C"></a>何以故？<a id="a-2D"></a>善现，<a id="a-2E"></a>若菩萨摩诃萨都无所住而行布施，<a id="a-2F"></a>其福德聚不可取量。<a id="a-2G"></a>”</p>
  <p id="a2H">佛告善现：<a id="a-2I"></a>“于汝意云何？<a id="a-2J"></a>东方虚空可取量不？<a id="a-2K"></a>”</p>
  <p id="a2L">善现答言：<a id="a-2M"></a>“不也，<a id="a-2N"></a>世尊。<a id="a-2O"></a>”</p>
  <p id="a2P">“善现，<a id="a-2Q"></a>如是南西北方、<a id="a-2R"></a>四维、<a id="a-2S"></a>上下，<a id="a-2T"></a>周遍十方一切世界虚空可取量不？<a id="a-2U"></a>”</p>
  <p id="a2V">善现答言：<a id="a-2W"></a>“不也，<a id="a-2X"></a>世尊。<a id="a-2Y"></a>”</p>
  <p id="a2Z">佛言：<a id="a-2a"></a>“善现，<a id="a-2b"></a>如是，<a id="a-2c"></a>如是，<a id="a-2d"></a>若菩萨摩诃萨都无所住而行布施，<a id="a-2e"></a>其福德聚不可取量亦复如是。<a id="a-2f"></a>善现，<a id="a-2g"></a>菩萨如是如不住相想应行布施。<a id="a-2h"></a>”</p>
  <p id="a2i">佛告善现：<a id="a-2j"></a>“于汝意云何？<a id="a-2k"></a>可以诸相具足观如来不？<a id="a-2l"></a>”</p>
  <p id="a2m">善现答言：<a id="a-2n"></a>“不也，<a id="a-2o"></a>世尊。<a id="a-2p"></a>不应以诸相具足观于如来。<a id="a-2q"></a>何以故？<a id="a-2r"></a>如来说诸相具足即非诸相具足。<a id="a-2s"></a>”</p>
  <p id="a2t">说是语已，<a id="a-2u"></a>佛复告具寿善现言：<a id="a-2v"></a>“善现，<a id="a-2w"></a>乃至诸相具足皆是虚妄，<a id="a-2x"></a>乃至非相具足皆非虚妄，<a id="a-2y"></a>如是以相非相应观如来。<a id="a-2z"></a>”</p>
  <p id="a30">说是语已，<a id="a-31"></a>具寿善现复白佛言：<a id="a-32"></a>“世尊，<a id="a-33"></a>颇有有情于当来世，<a id="a-34"></a>后时、<a id="a-35"></a>后分、<a id="a-36"></a>后五百岁，<a id="a-37"></a>正法将灭时分转时，<a id="a-38"></a>闻说如是色经典句生实想不？<a id="a-39"></a>”</p>
  <p id="a3A">佛告善现：<a id="a-3B"></a>“勿作是说：<a id="a-3C"></a>‘颇有有情于当来世，<a id="a-3D"></a>后时、<a id="a-3E"></a>后分、<a id="a-3F"></a>后五百岁，<a id="a-3G"></a>正法将灭时分转时，<a id="a-3H"></a>闻说如是色经典句，<a id="a-3I"></a>生实想不？<a id="a-3J"></a>’然复，<a id="a-3K"></a>善现，<a id="a-3L"></a>有菩萨摩诃萨于当来世，<a id="a-3M"></a>后时、<a id="a-3N"></a>后分、<a id="a-3O"></a>后五百岁，<a id="a-3P"></a>正法将灭时分转时，<a id="a-3Q"></a>具足尸罗、<a id="a-3R"></a>具德、<a id="a-3S"></a>具慧。</p>
  <p id="a3T">“复次，<a id="a-3U"></a>善现，<a id="a-3V"></a>彼菩萨摩诃萨非于一佛所承事供养，<a id="a-3W"></a>非于一佛所种诸善根。<a id="a-3X"></a>然复，<a id="a-3Y"></a>善现，<a id="a-3Z"></a>彼菩萨摩诃萨于其非一、<a id="a-3a"></a>百、<a id="a-3b"></a>千佛所承事供养，<a id="a-3c"></a>于其非一、<a id="a-3d"></a>百、<a id="a-3e"></a>千佛所种诸善根，<a id="a-3f"></a>乃能闻说如是色经典句，<a id="a-3g"></a>当得一净信心。<a id="a-3h"></a>善现，<a id="a-3i"></a>如来以其佛智悉已知彼，<a id="a-3j"></a>如来以其佛眼悉已见彼。<a id="a-3k"></a>善现，<a id="a-3l"></a>如来悉已觉彼一切有情，<a id="a-3m"></a>当生无量无数福聚，<a id="a-3n"></a>当摄无量无数福聚。<a id="a-3o"></a>何以故？<a id="a-3p"></a>善现，<a id="a-3q"></a>彼菩萨摩诃萨无我想转，<a id="a-3r"></a>无有情想、<a id="a-3s"></a>无命者想、<a id="a-3t"></a>无士夫想、<a id="a-3u"></a>无补特伽罗想、<a id="a-3v"></a>无意生想、<a id="a-3w"></a>无摩纳婆想、<a id="a-3x"></a>无作者想、<a id="a-3y"></a>无受者想转。<a id="a-3z"></a>善现，<a id="a-40"></a>彼菩萨摩诃萨无法想转、<a id="a-41"></a>无非法想转，<a id="a-42"></a>无想转亦无非想转。<a id="a-43"></a>所以者何？<a id="a-44"></a>善现，<a id="a-45"></a>若菩萨摩诃萨有法想转，<a id="a-46"></a>彼即应有我执、<a id="a-47"></a>有情执、<a id="a-48"></a>命者执、<a id="a-49"></a>补特伽罗等执；<a id="a-4A"></a>若有非法想转，<a id="a-4B"></a>彼亦应有我执、<a id="a-4C"></a>有情执、<a id="a-4D"></a>命者执、<a id="a-4E"></a>补特伽罗等执。<a id="a-4F"></a>何以故？<a id="a-4G"></a>善现，<a id="a-4H"></a>不应取法，<a id="a-4I"></a>不应取非法，<a id="a-4J"></a>是故如来密意而说筏喻法门。<a id="a-4K"></a>诸有智者法尚应断，<a id="a-4L"></a>何况非法！<a id="a-4M"></a>”</p>
  <p id="a4N">佛复告具寿善现言：<a id="a-4O"></a>“善现，<a id="a-4P"></a>于汝意云何？<a id="a-4Q"></a>颇有少法，<a id="a-4R"></a>如来、<a id="a-4S"></a>应、<a id="a-4T"></a>正等觉证得阿耨多罗三藐三菩提耶？<a id="a-4U"></a>颇有少法，<a id="a-4V"></a>如来、<a id="a-4W"></a>应、<a id="a-4X"></a>正等觉是所说耶？<a id="a-4Y"></a>”</p>
  <p id="a4Z">善现答言：<a id="a-4a"></a>“世尊，<a id="a-4b"></a>如我解佛所说义者，<a id="a-4c"></a>无有少法，<a id="a-4d"></a>如来、<a id="a-4e"></a>应、<a id="a-4f"></a>正等觉证得阿耨多罗三藐三菩提，<a id="a-4g"></a>亦无有少法，<a id="a-4h"></a>是如来、<a id="a-4i"></a>应、<a id="a-4j"></a>正等觉所说。<a id="a-4k"></a>何以故？<a id="a-4l"></a>世尊，<a id="a-4m"></a>如来、<a id="a-4n"></a>应、<a id="a-4o"></a>正等觉所证、<a id="a-4p"></a>所说、<a id="a-4q"></a>所思惟法，<a id="a-4r"></a>皆不可取，<a id="a-4s"></a>不可宣说，<a id="a-4t"></a>非法非非法。<a id="a-4u"></a>何以故？<a id="a-4v"></a>以诸贤圣补特伽罗皆是无为之所显故。<a id="a-4w"></a>”</p>
  <p id="a4x">佛告善现：<a id="a-4y"></a>“于汝意云何？<a id="a-4z"></a>若善男子或善女人，<a id="a-50"></a>以此三千大千世界盛满七宝持用布施，<a id="a-51"></a>是善男子或善女人，<a id="a-52"></a>由此因缘所生福聚宁为多不？<a id="a-53"></a>”</p>
  <p id="a54">善现答言：<a id="a-55"></a>“甚多，<a id="a-56"></a>世尊！<a id="a-57"></a>甚多，<a id="a-58"></a>善逝！<a id="a-59"></a>是善男子或善女人，<a id="a-5A"></a>由此因缘所生福聚其量甚多。<a id="a-5B"></a>何以故？<a id="a-5C"></a>世尊，<a id="a-5D"></a>福德聚福德聚者，<a id="a-5E"></a>如来说为非福德聚，<a id="a-5F"></a>是故如来说名福德聚福德聚。<a id="a-5G"></a>”</p>
  <p id="a5H">佛复告善现言：<a id="a-5I"></a>“善现，<a id="a-5J"></a>若善男子或善女人，<a id="a-5K"></a>以此三千大千世界盛满七宝持用布施；<a id="a-5L"></a>若善男子或善女人，<a id="a-5M"></a>于此法门乃至四句伽陀，<a id="a-5N"></a>受持读诵、<a id="a-5O"></a>究竟通利，<a id="a-5P"></a>及广为他宣说开示、<a id="a-5Q"></a>如理作意，<a id="a-5R"></a>由是因缘所生福聚，<a id="a-5S"></a>甚多于前无量无数。<a id="a-5T"></a>何以故？<a id="a-5U"></a>一切如来、<a id="a-5V"></a>应、<a id="a-5W"></a>正等觉阿耨多罗三藐三菩提皆从此经出，<a id="a-5X"></a>诸佛世尊皆从此经生。<a id="a-5Y"></a>所以者何？<a id="a-5Z"></a>善现，<a id="a-5a"></a>诸佛法诸佛法者，<a id="a-5b"></a>如来说为非诸佛法，<a id="a-5c"></a>是故如来说名诸佛法诸佛法。<a id="a-5d"></a>”</p>
  <p id="a5e">佛告善现：<a id="a-5f"></a>“于汝意云何？<a id="a-5g"></a>诸预流者颇作是念‘我能证得预流果’不？<a id="a-5h"></a>”</p>
  <p id="a5i">善现答言：<a id="a-5j"></a>“不也，<a id="a-5k"></a>世尊。<a id="a-5l"></a>诸预流者不作是念‘我能证得预流之果’。<a id="a-5m"></a>何以故？<a id="a-5n"></a>世尊，<a id="a-5o"></a>诸预流者无少所预，<a id="a-5p"></a>故名预流；<a id="a-5q"></a>不预色、<a id="a-5r"></a>声、<a id="a-5s"></a>香、<a id="a-5t"></a>味、<a id="a-5u"></a>触、<a id="a-5v"></a>法，<a id="a-5w"></a>故名预流。<a id="a-5x"></a>世尊，<a id="a-5y"></a>若预流者作如是念‘我能证得预流之果’，<a id="a-5z"></a>即为执我、<a id="a-60"></a>有情、<a id="a-61"></a>命者、<a id="a-62"></a>士夫、<a id="a-63"></a>补特伽罗等。<a id="a-64"></a>”</p>
  <p id="a65">佛告善现：<a id="a-66"></a>“于汝意云何？<a id="a-67"></a>诸一来者颇作是念‘我能证得一来果’不？<a id="a-68"></a>”</p>
  <p id="a69">善现答言：<a id="a-6A"></a>“不也，<a id="a-6B"></a>世尊。<a id="a-6C"></a>诸一来者不作是念‘我能证得一来之果’。<a id="a-6D"></a>何以故？<a id="a-6E"></a>世尊，<a id="a-6F"></a>以无少法证一来性，<a id="a-6G"></a>故名一来。<a id="a-6H"></a>”</p>
  <p id="a6I">佛告善现：<a id="a-6J"></a>“于汝意云何？<a id="a-6K"></a>诸不还者颇作是念‘我能证得不还果’不？<a id="a-6L"></a>”</p>
  <p id="a6M">善现答言：<a id="a-6N"></a>“不也，<a id="a-6O"></a>世尊。<a id="a-6P"></a>诸不还者不作是念‘我能证得不还之果’。<a id="a-6Q"></a>何以故？<a id="a-6R"></a>世尊，<a id="a-6S"></a>以无少法证不还性，<a id="a-6T"></a>故名不还。<a id="a-6U"></a>”</p>
  <p id="a6V">佛告善现：<a id="a-6W"></a>“于汝意云何？<a id="a-6X"></a>诸阿罗汉颇作是念‘我能证得阿罗汉’不？<a id="a-6Y"></a>”</p>
  <p id="a6Z">善现答言：<a id="a-6a"></a>“不也，<a id="a-6b"></a>世尊。<a id="a-6c"></a>诸阿罗汉不作是念‘我能证得阿罗汉性’。<a id="a-6d"></a>何以故？<a id="a-6e"></a>世尊，<a id="a-6f"></a>以无少法名阿罗汉，<a id="a-6g"></a>由是因缘名阿罗汉。<a id="a-6h"></a>世尊，<a id="a-6i"></a>若阿罗汉作如是念‘我能证得阿罗汉性’，<a id="a-6j"></a>即为执我、<a id="a-6k"></a>有情、<a id="a-6l"></a>命者、<a id="a-6m"></a>士夫、<a id="a-6n"></a>补特伽罗等。<a id="a-6o"></a>所以者何？<a id="a-6p"></a>世尊，<a id="a-6q"></a>如来、<a id="a-6r"></a>应、<a id="a-6s"></a>正等觉说我得无诤住最为第一，<a id="a-6t"></a>世尊，<a id="a-6u"></a>我虽是阿罗汉永离贪欲，<a id="a-6v"></a>而我未曾作如是念‘我得阿罗汉永离贪欲’。<a id="a-6w"></a>世尊，<a id="a-6x"></a>我若作如是念‘我得阿罗汉永离贪欲’者，<a id="a-6y"></a>如来不应记说我言：<a id="a-6z"></a>‘善现，<a id="a-70"></a>善男子得无诤住最为第一。<a id="a-71"></a>’以都无所住，<a id="a-72"></a>是故如来说名无诤住无诤住。<a id="a-73"></a>”</p>
  <p id="a74">佛告善现：<a id="a-75"></a>“于汝意云何？<a id="a-76"></a>如来昔在然灯如来、<a id="a-77"></a>应、<a id="a-78"></a>正等觉所，<a id="a-79"></a>颇于少法有所取不？<a id="a-7A"></a>”</p>
  <p id="a7B">善现答言：<a id="a-7C"></a>“不也，<a id="a-7D"></a>世尊。<a id="a-7E"></a>如来昔在然灯如来、<a id="a-7F"></a>应、<a id="a-7G"></a>正等觉所，<a id="a-7H"></a>都无少法而有所取。<a id="a-7I"></a>”</p>
  <p id="a7J">佛告善现：<a id="a-7K"></a>“若有菩萨作如是言：<a id="a-7L"></a>‘我当成办佛土功德庄严。<a id="a-7M"></a>’如是菩萨非真实语。<a id="a-7N"></a>何以故？<a id="a-7O"></a>善现，<a id="a-7P"></a>佛土功德庄严佛土功德庄严者，<a id="a-7Q"></a>如来说非庄严，<a id="a-7R"></a>是故如来说名佛土功德庄严佛土功德庄严。<a id="a-7S"></a>是故，<a id="a-7T"></a>善现，<a id="a-7U"></a>菩萨如是都无所住应生其心，<a id="a-7V"></a>不住于色应生其心，<a id="a-7W"></a>不住非色应生其心，<a id="a-7X"></a>不住声、<a id="a-7Y"></a>香、<a id="a-7Z"></a>味、<a id="a-7a"></a>触、<a id="a-7b"></a>法应生其心，<a id="a-7c"></a>不住非声、<a id="a-7d"></a>香、<a id="a-7e"></a>味、<a id="a-7f"></a>触、<a id="a-7g"></a>法应生其心，<a id="a-7h"></a>都无所住应生其心。<a id="a-7i"></a>”</p>
  <p id="a7j">佛告善现：<a id="a-7k"></a>“如有士夫具身大身，<a id="a-7l"></a>其色自体假使譬如妙高山王。<a id="a-7m"></a>善现，<a id="a-7n"></a>于汝意云何？<a id="a-7o"></a>彼之自体为广大不？<a id="a-7p"></a>”</p>
  <p id="a7q">善现答言：<a id="a-7r"></a>“彼之自体广大！<a id="a-7s"></a>世尊，<a id="a-7t"></a>广大！<a id="a-7u"></a>善逝。<a id="a-7v"></a>何以故？<a id="a-7w"></a>世尊，<a id="a-7x"></a>彼之自体，<a id="a-7y"></a>如来说非彼体故名自体，<a id="a-7z"></a>非以彼体故名自体。<a id="a-80"></a>”</p>
  <p id="a81">佛告善现：<a id="a-82"></a>“于汝意云何？<a id="a-83"></a>乃至殑伽河中所有沙数，<a id="a-84"></a>假使有如是沙等殑伽河，<a id="a-85"></a>是诸殑伽河沙宁为多不？<a id="a-86"></a>”</p>
  <p id="a87">善现答言：<a id="a-88"></a>“甚多，<a id="a-89"></a>世尊！<a id="a-8A"></a>甚多，<a id="a-8B"></a>善逝！<a id="a-8C"></a>诸殑伽河尚多无数，<a id="a-8D"></a>何况其沙！<a id="a-8E"></a>”</p>
  <p id="a8F">佛言：<a id="a-8G"></a>“善现，<a id="a-8H"></a>吾今告汝，<a id="a-8I"></a>开觉于汝，<a id="a-8J"></a>假使若善男子或善女人，<a id="a-8K"></a>以妙七宝盛满尔所殑伽河沙等世界，<a id="a-8L"></a>奉施如来、<a id="a-8M"></a>应、<a id="a-8N"></a>正等觉。<a id="a-8O"></a>善现，<a id="a-8P"></a>于汝意云何？<a id="a-8Q"></a>是善男子或善女人，<a id="a-8R"></a>由此因缘所生福聚宁为多不？<a id="a-8S"></a>”</p>
  <p id="a8T">善现答言：<a id="a-8U"></a>“甚多，<a id="a-8V"></a>世尊！<a id="a-8W"></a>甚多，<a id="a-8X"></a>善逝！<a id="a-8Y"></a>是善男子或善女人，<a id="a-8Z"></a>由此因缘所生福聚其量甚多。<a id="a-8a"></a>”</p>
  <p id="a8b">佛复告善现：<a id="a-8c"></a>“若以七宝盛满尔所沙等世界，<a id="a-8d"></a>奉施如来、<a id="a-8e"></a>应、<a id="a-8f"></a>正等觉；<a id="a-8g"></a>若善男子或善女人，<a id="a-8h"></a>于此法门乃至四句伽陀，<a id="a-8i"></a>受持读诵、<a id="a-8j"></a>究竟通利，<a id="a-8k"></a>及广为他宣说开示、<a id="a-8l"></a>如理作意，<a id="a-8m"></a>由此因缘所生福聚，<a id="a-8n"></a>甚多于前无量无数。</p>
  <p id="a8o">“复次，<a id="a-8p"></a>善现，<a id="a-8q"></a>若地方所于此法门乃至为他宣说开示四句伽陀，<a id="a-8r"></a>此地方所尚为世间诸天及人、<a id="a-8s"></a>阿素洛等之所供养如佛灵庙，<a id="a-8t"></a>何况有能于此法门具足究竟、<a id="a-8u"></a>书写、<a id="a-8v"></a>受持读诵、<a id="a-8w"></a>究竟通利，<a id="a-8x"></a>及广为他宣说开示、<a id="a-8y"></a>如理作意！<a id="a-8z"></a>如是有情成就最胜希有功德。<a id="a-90"></a>此地方所大师所住，<a id="a-91"></a>或随一一尊重处所若诸有智、<a id="a-92"></a>同梵行者。<a id="a-93"></a>”</p>
  <p id="a94">说是语已，<a id="a-95"></a>具寿善现复白佛言：<a id="a-96"></a>“世尊，<a id="a-97"></a>当何名此法门？<a id="a-98"></a>我当云何奉持？<a id="a-99"></a>”</p>
  <p id="a9A">作是语已，<a id="a-9B"></a>佛告善现言：<a id="a-9C"></a>“具寿！<a id="a-9D"></a>今此法门名为《能断金刚般若波罗蜜多》，<a id="a-9E"></a>如是名字汝当奉持。<a id="a-9F"></a>何以故？<a id="a-9G"></a>善现，<a id="a-9H"></a>如是般若波罗蜜多，<a id="a-9I"></a>如来说为非般若波罗蜜多，<a id="a-9J"></a>是故如来说名般若波罗蜜多。<a id="a-9K"></a>”</p>
  <p id="a9L">佛告善现：<a id="a-9M"></a>“于汝意云何？<a id="a-9N"></a>颇有少法如来可说不？<a id="a-9O"></a>”</p>
  <p id="a9P">善现答言：<a id="a-9Q"></a>“不也，<a id="a-9R"></a>世尊。<a id="a-9S"></a>无有少法如来可说。<a id="a-9T"></a>”</p>
  <p id="a9U">佛告善现：<a id="a-9V"></a>“乃至三千大千世界大地微尘宁为多不？<a id="a-9W"></a>”</p>
  <p id="a9X">善现答言：<a id="a-9Y"></a>“此地微尘甚多，<a id="a-9Z"></a>世尊！<a id="a-9a"></a>甚多，<a id="a-9b"></a>善逝！<a id="a-9c"></a>”</p>
  <p id="a9d">佛言：<a id="a-9e"></a>“善现，<a id="a-9f"></a>大地微尘，<a id="a-9g"></a>如来说非微尘，<a id="a-9h"></a>是故如来说名大地微尘。<a id="a-9i"></a>诸世界，<a id="a-9j"></a>如来说非世界，<a id="a-9k"></a>是故如来说名世界。<a id="a-9l"></a>”</p>
  <p id="a9m">佛告善现：<a id="a-9n"></a>“于汝意云何？<a id="a-9o"></a>应以三十二大士夫相观于如来、<a id="a-9p"></a>应、<a id="a-9q"></a>正等觉不？<a id="a-9r"></a>”</p>
  <p id="a9s">善现答言：<a id="a-9t"></a>“不也，<a id="a-9u"></a>世尊。<a id="a-9v"></a>不应以三十二大士夫相观于如来、<a id="a-9w"></a>应、<a id="a-9x"></a>正等觉。<a id="a-9y"></a>何以故？<a id="a-9z"></a>世尊，<a id="a-A0"></a>三十二大士夫相，<a id="a-A1"></a>如来说为非相，<a id="a-A2"></a>是故如来说名三十二大士夫相。<a id="a-A3"></a>”</p>
  <p id="aA4">佛复告善现言：<a id="a-A5"></a>“假使若有善男子或善女人，<a id="a-A6"></a>于日日分舍施殑伽河沙等自体，<a id="a-A7"></a>如是经殑伽河沙等劫数舍施自体；<a id="a-A8"></a>复有善男子或善女人，<a id="a-A9"></a>于此法门乃至四句伽陀，<a id="a-AA"></a>受持读诵、<a id="a-AB"></a>究竟通利，<a id="a-AC"></a>及广为他宣说开示、<a id="a-AD"></a>如理作意，<a id="a-AE"></a>由是因缘所生福聚，<a id="a-AF"></a>甚多于前无量无数。<a id="a-AG"></a>”</p>
  <p id="aAH">尔时，<a id="a-AI"></a>具寿善现闻法威力悲泣堕泪，<a id="a-AJ"></a>俯仰扪泪而白佛言：<a id="a-AK"></a>“甚奇希有，<a id="a-AL"></a>世尊！<a id="a-AM"></a>最极希有善逝！<a id="a-AN"></a>如来今者所说法门，<a id="a-AO"></a>普为发趣最上乘者作诸义利，<a id="a-AP"></a>普为发趣最胜乘者作诸义利！<a id="a-AQ"></a>世尊，<a id="a-AR"></a>我昔生智以来，<a id="a-AS"></a>未曾得闻如是法门。<a id="a-AT"></a>世尊，<a id="a-AU"></a>若诸有情闻说如是甚深经典生真实想，<a id="a-AV"></a>当知成就最胜希有。<a id="a-AW"></a>何以故？<a id="a-AX"></a>世尊，<a id="a-AY"></a>诸真实想真实想者，<a id="a-AZ"></a>如来说为非想，<a id="a-Aa"></a>是故如来说名真实想真实想。</p>
  <p id="aAb">“世尊，<a id="a-Ac"></a>我今闻说如是法门，<a id="a-Ad"></a>领悟、<a id="a-Ae"></a>信解未为希有。<a id="a-Af"></a>若诸有情于当来世，<a id="a-Ag"></a>后时、<a id="a-Ah"></a>后分、<a id="a-Ai"></a>后五百岁，<a id="a-Aj"></a>正法将灭时分转时，<a id="a-Ak"></a>当于如是甚深法门，<a id="a-Al"></a>领悟、<a id="a-Am"></a>信解、<a id="a-An"></a>受持读诵、<a id="a-Ao"></a>究竟通利，<a id="a-Ap"></a>及广为他宣说开示、<a id="a-Aq"></a>如理作意，<a id="a-Ar"></a>当知成就最胜希有。<a id="a-As"></a>何以故？<a id="a-At"></a>世尊，<a id="a-Au"></a>彼诸有情无我想转，<a id="a-Av"></a>无有情想、<a id="a-Aw"></a>无命者想、<a id="a-Ax"></a>无士夫想、<a id="a-Ay"></a>无补特伽罗想、<a id="a-Az"></a>无意生想、<a id="a-B0"></a>无摩纳婆想、<a id="a-B1"></a>无作者想、<a id="a-B2"></a>无受者想转。<a id="a-B3"></a>所以者何？<a id="a-B4"></a>世尊，<a id="a-B5"></a>诸我想即是非想，<a id="a-B6"></a>诸有情想、<a id="a-B7"></a>命者想、<a id="a-B8"></a>士夫想、<a id="a-B9"></a>补特伽罗想、<a id="a-BA"></a>意生想、<a id="a-BB"></a>摩纳婆想、<a id="a-BC"></a>作者想、<a id="a-BD"></a>受者想即是非想。<a id="a-BE"></a>何以故？<a id="a-BF"></a>诸佛世尊离一切想。<a id="a-BG"></a>”</p>
  <p id="aBH">作是语已，<a id="a-BI"></a>尔时，<a id="a-BJ"></a>世尊告具寿善现言：<a id="a-BK"></a>“如是，<a id="a-BL"></a>如是，<a id="a-BM"></a>善现。<a id="a-BN"></a>若诸有情闻说如是甚深经典，<a id="a-BO"></a>不惊、<a id="a-BP"></a>不惧、<a id="a-BQ"></a>无有怖畏，<a id="a-BR"></a>当知成就最胜希有。<a id="a-BS"></a>何以故？<a id="a-BT"></a>善现，<a id="a-BU"></a>如来说最胜波罗蜜多，<a id="a-BV"></a>谓般若波罗蜜多。<a id="a-BW"></a>善现，<a id="a-BX"></a>如来所说最胜波罗蜜多，<a id="a-BY"></a>无量诸佛世尊所共宣说，<a id="a-BZ"></a>故名最胜波罗蜜多。<a id="a-Ba"></a>如来说最胜波罗蜜多，<a id="a-Bb"></a>即非波罗蜜多，<a id="a-Bc"></a>是故如来说名最胜波罗蜜多。</p>
  <p id="aBd">“复次，<a id="a-Be"></a>善现，<a id="a-Bf"></a>如来说忍辱波罗蜜多，<a id="a-Bg"></a>即非波罗蜜多，<a id="a-Bh"></a>是故如来说名忍辱波罗蜜多。<a id="a-Bi"></a>何以故？<a id="a-Bj"></a>善现，<a id="a-Bk"></a>我昔过去世曾为羯利王断支节肉，<a id="a-Bl"></a>我于尔时都无我想、<a id="a-Bm"></a>或有情想、<a id="a-Bn"></a>或命者想、<a id="a-Bo"></a>或士夫想、<a id="a-Bp"></a>或补特伽罗想、<a id="a-Bq"></a>或意生想、<a id="a-Br"></a>或摩纳婆想、<a id="a-Bs"></a>或作者想、<a id="a-Bt"></a>或受者想，<a id="a-Bu"></a>我于尔时都无有想亦非无想。<a id="a-Bv"></a>何以故？<a id="a-Bw"></a>善现，<a id="a-Bx"></a>我于尔时若有我想，<a id="a-By"></a>即于尔时应有恚想；<a id="a-Bz"></a>我于尔时若有有情想、<a id="a-C0"></a>命者想、<a id="a-C1"></a>士夫想、<a id="a-C2"></a>补特伽罗想、<a id="a-C3"></a>意生想、<a id="a-C4"></a>摩纳婆想、<a id="a-C5"></a>作者想、<a id="a-C6"></a>受者想，<a id="a-C7"></a>即于尔时应有恚想。<a id="a-C8"></a>何以故？<a id="a-C9"></a>善现，<a id="a-CA"></a>我忆过去五百生中，<a id="a-CB"></a>曾为自号忍辱仙人，<a id="a-CC"></a>我于尔时都无我想、<a id="a-CD"></a>无有情想、<a id="a-CE"></a>无命者想、<a id="a-CF"></a>无士夫想、<a id="a-CG"></a>无补特伽罗想、<a id="a-CH"></a>无意生想、<a id="a-CI"></a>无摩纳婆想、<a id="a-CJ"></a>无作者想、<a id="a-CK"></a>无受者想，<a id="a-CL"></a>我于尔时都无有想亦非无想。<a id="a-CM"></a>是故，<a id="a-CN"></a>善现，<a id="a-CO"></a>菩萨摩诃萨远离一切想，<a id="a-CP"></a>应发阿耨多罗三藐三菩提心，<a id="a-CQ"></a>不住于色应生其心，<a id="a-CR"></a>不住非色应生其心，<a id="a-CS"></a>不住声、<a id="a-CT"></a>香、<a id="a-CU"></a>味、<a id="a-CV"></a>触、<a id="a-CW"></a>法应生其心，<a id="a-CX"></a>不住非声、<a id="a-CY"></a>香、<a id="a-CZ"></a>味、<a id="a-Ca"></a>触、<a id="a-Cb"></a>法应生其心，<a id="a-Cc"></a>都无所住应生其心。<a id="a-Cd"></a>何以故？<a id="a-Ce"></a>善现，<a id="a-Cf"></a>诸有所住则为非住。<a id="a-Cg"></a>是故如来说诸菩萨，<a id="a-Ch"></a>应无所住而行布施，<a id="a-Ci"></a>不应住色、<a id="a-Cj"></a>声、<a id="a-Ck"></a>香、<a id="a-Cl"></a>味、<a id="a-Cm"></a>触、<a id="a-Cn"></a>法而行布施。</p>
  <p id="aCo">“复次，<a id="a-Cp"></a>善现，<a id="a-Cq"></a>菩萨摩诃萨为诸有情作义利故，<a id="a-Cr"></a>应当如是弃舍布施。<a id="a-Cs"></a>何以故？<a id="a-Ct"></a>善现，<a id="a-Cu"></a>诸有情想即是非想，<a id="a-Cv"></a>一切有情，<a id="a-Cw"></a>如来即说为非有情。<a id="a-Cx"></a>善现，<a id="a-Cy"></a>如来是实语者、<a id="a-Cz"></a>谛语者、<a id="a-D0"></a>如语者、<a id="a-D1"></a>不异语者。</p>
  <p id="aD2">“复次，<a id="a-D3"></a>善现，<a id="a-D4"></a>如来现前等所证法、<a id="a-D5"></a>或所说法、<a id="a-D6"></a>或所思法，<a id="a-D7"></a>即于其中非谛非妄。<a id="a-D8"></a>善现，<a id="a-D9"></a>譬如士夫入于暗室都无所见，<a id="a-DA"></a>当知菩萨若堕于事，<a id="a-DB"></a>谓堕于事而行布施，<a id="a-DC"></a>亦复如是。<a id="a-DD"></a>善现，<a id="a-DE"></a>譬如明眼士夫过夜晓已，<a id="a-DF"></a>日光出时见种种色，<a id="a-DG"></a>当知菩萨不堕于事，<a id="a-DH"></a>谓不堕事而行布施，<a id="a-DI"></a>亦复如是。</p>
  <p id="aDJ">“复次，<a id="a-DK"></a>善现，<a id="a-DL"></a>若善男子或善女人于此法门受持读诵、<a id="a-DM"></a>究竟通利，<a id="a-DN"></a>及广为他宣说开示、<a id="a-DO"></a>如理作意，<a id="a-DP"></a>则为如来以其佛智悉知是人，<a id="a-DQ"></a>则为如来以其佛眼悉见是人，<a id="a-DR"></a>则为如来悉觉是人。<a id="a-DS"></a>如是有情一切当生无量福聚。</p>
  <p id="aDT">“复次，<a id="a-DU"></a>善现，<a id="a-DV"></a>假使善男子或善女人，<a id="a-DW"></a>日初时分以殑伽河沙等自体布施，<a id="a-DX"></a>日中时分复以殑伽河沙等自体布施，<a id="a-DY"></a>日后时分亦以殑伽河沙等自体布施，<a id="a-DZ"></a>由此法门，<a id="a-Da"></a>经于俱胝那庾多百千劫以自体布施。<a id="a-Db"></a>若有闻说如是法门不生诽谤，<a id="a-Dc"></a>由此因缘所生福聚，<a id="a-Dd"></a>尚多于前无量无数，<a id="a-De"></a>何况能于如是法门具足毕竟、<a id="a-Df"></a>书写、<a id="a-Dg"></a>受持读诵、<a id="a-Dh"></a>究竟通利，<a id="a-Di"></a>及广为他宣说开示、<a id="a-Dj"></a>如理作意！</p>
  <p id="aDk">“复次，<a id="a-Dl"></a>善现，<a id="a-Dm"></a>如是法门不可思议、<a id="a-Dn"></a>不可称量，<a id="a-Do"></a>应当希冀不可思议所感异熟。<a id="a-Dp"></a>善现，<a id="a-Dq"></a>如来宣说如是法门，<a id="a-Dr"></a>为欲饶益趣最上乘诸有情故，<a id="a-Ds"></a>为欲饶益趣最胜乘诸有情故。<a id="a-Dt"></a>善现，<a id="a-Du"></a>若有于此法门受持读诵、<a id="a-Dv"></a>究竟通利，<a id="a-Dw"></a>及广为他宣说开示、<a id="a-Dx"></a>如理作意，<a id="a-Dy"></a>即为如来以其佛智悉知是人，<a id="a-Dz"></a>即为如来以其佛眼悉见是人，<a id="a-E0"></a>则为如来悉觉是人。<a id="a-E1"></a>如是有情一切成就无量福聚，<a id="a-E2"></a>皆当成就不可思议、<a id="a-E3"></a>不可称量无边福聚。<a id="a-E4"></a>善现，<a id="a-E5"></a>如是一切有情，<a id="a-E6"></a>其肩荷担如来无上正等菩提。<a id="a-E7"></a>何以故？<a id="a-E8"></a>善现，<a id="a-E9"></a>如是法门非诸下劣信解有情所能听闻，<a id="a-EA"></a>非诸我见、<a id="a-EB"></a>非诸有情见、<a id="a-EC"></a>非诸命者见、<a id="a-ED"></a>非诸士夫见、<a id="a-EE"></a>非诸补特伽罗见、<a id="a-EF"></a>非诸意生见、<a id="a-EG"></a>非诸摩纳婆见、<a id="a-EH"></a>非诸作者见、<a id="a-EI"></a>非诸受者见所能听闻。<a id="a-EJ"></a>此等若能受持读诵、<a id="a-EK"></a>究竟通利，<a id="a-EL"></a>及广为他宣说开示、<a id="a-EM"></a>如理作意，<a id="a-EN"></a>无有是处。</p>
  <p id="aEO">“复次，<a id="a-EP"></a>善现，<a id="a-EQ"></a>若地方所开此经典，<a id="a-ER"></a>此地方所当为世间诸天及人、<a id="a-ES"></a>阿素洛等之所供养、<a id="a-ET"></a>礼敬、<a id="a-EU"></a>右绕如佛灵庙。</p>
  <p id="aEV">“复次，<a id="a-EW"></a>善现，<a id="a-EX"></a>若善男子或善女人于此经典受持读诵、<a id="a-EY"></a>究竟通利，<a id="a-EZ"></a>及广为他宣说开示、<a id="a-Ea"></a>如理作意，<a id="a-Eb"></a>若遭轻毁、<a id="a-Ec"></a>极遭轻毁。<a id="a-Ed"></a>所以者何？<a id="a-Ee"></a>善现，<a id="a-Ef"></a>是诸有情宿生所造诸不净业应感恶趣，<a id="a-Eg"></a>以现法中遭轻毁故，<a id="a-Eh"></a>宿生所造诸不净业皆悉消尽，<a id="a-Ei"></a>当得无上正等菩提。<a id="a-Ej"></a>何以故？<a id="a-Ek"></a>善现，<a id="a-El"></a>我忆过去于无数劫复过无数，<a id="a-Em"></a>于然灯如来、<a id="a-En"></a>应、<a id="a-Eo"></a>正等觉先复过先，<a id="a-Ep"></a>曾值八十四俱胝那庾多百千诸佛我皆承事，<a id="a-Eq"></a>既承事已皆无违犯。<a id="a-Er"></a>善现，<a id="a-Es"></a>我于如是诸佛世尊皆得承事，<a id="a-Et"></a>既承事已皆无违犯。<a id="a-Eu"></a>若诸有情后时、<a id="a-Ev"></a>后分、<a id="a-Ew"></a>后五百岁，<a id="a-Ex"></a>正法将灭时分转时，<a id="a-Ey"></a>于此经典受持读诵、<a id="a-Ez"></a>究竟通利，<a id="a-F0"></a>及广为他宣说开示、<a id="a-F1"></a>如理作意。<a id="a-F2"></a>善现，<a id="a-F3"></a>我先福聚于此福聚，<a id="a-F4"></a>百分计之所不能及，<a id="a-F5"></a>如是千分、<a id="a-F6"></a>若百千分、<a id="a-F7"></a>若俱胝百千分、<a id="a-F8"></a>若俱胝那庾多百千分、<a id="a-F9"></a>若数分、<a id="a-FA"></a>若计分、<a id="a-FB"></a>若算分、<a id="a-FC"></a>若喻分、<a id="a-FD"></a>若邬波尼杀昙分亦不能及。<a id="a-FE"></a>善现，<a id="a-FF"></a>我若具说当于尔时是善男子或善女人所生福聚，<a id="a-FG"></a>乃至是善男子是善女人所摄福聚，<a id="a-FH"></a>有诸有情则便迷闷心惑狂乱。<a id="a-FI"></a>是故，<a id="a-FJ"></a>善现，<a id="a-FK"></a>如来宣说如是法门不可思议、<a id="a-FL"></a>不可称量，<a id="a-FM"></a>应当希冀不可思议所感异熟。<a id="a-FN"></a>”</p>
  <p id="aFO">尔时，<a id="a-FP"></a>具寿善现复白佛言：<a id="a-FQ"></a>“世尊，<a id="a-FR"></a>诸有发趣菩萨乘者，<a id="a-FS"></a>应云何住？<a id="a-FT"></a>云何修行？<a id="a-FU"></a>云何摄伏其心？<a id="a-FV"></a>”</p>
  <p id="aFW">佛告善现：<a id="a-FX"></a>“诸有发趣菩萨乘者，<a id="a-FY"></a>应当发起如是之心：<a id="a-FZ"></a>‘我当皆令一切有情于无余依妙涅槃界而般涅槃，<a id="a-Fa"></a>虽度如是一切有情令灭度已，<a id="a-Fb"></a>而无有情得灭度者。<a id="a-Fc"></a>’何以故？<a id="a-Fd"></a>善现，<a id="a-Fe"></a>若诸菩萨摩诃萨有情想转，<a id="a-Ff"></a>不应说名菩萨摩诃萨。<a id="a-Fg"></a>所以者何？<a id="a-Fh"></a>若诸菩萨摩诃萨不应说言有情想转，<a id="a-Fi"></a>如是命者想、<a id="a-Fj"></a>士夫想、<a id="a-Fk"></a>补特伽罗想、<a id="a-Fl"></a>意生想、<a id="a-Fm"></a>摩纳婆想、<a id="a-Fn"></a>作者想、<a id="a-Fo"></a>受者想转，<a id="a-Fp"></a>当知亦尔。<a id="a-Fq"></a>何以故？<a id="a-Fr"></a>善现，<a id="a-Fs"></a>无有少法名为发趣菩萨乘者。<a id="a-Ft"></a>”</p>
  <p id="aFu">佛告善现：<a id="a-Fv"></a>“于汝意云何？<a id="a-Fw"></a>如来昔于然灯如来、<a id="a-Fx"></a>应、<a id="a-Fy"></a>正等觉所，<a id="a-Fz"></a>颇有少法能证阿耨多罗三藐三菩提不？<a id="a-G0"></a>”作是语已。</p>
  <p id="aG1">具寿善现白佛言：<a id="a-G2"></a>“世尊，<a id="a-G3"></a>如我解佛所说义者，<a id="a-G4"></a>如来昔于然灯如来、<a id="a-G5"></a>应、<a id="a-G6"></a>正等觉所，<a id="a-G7"></a>无有少法能证阿耨多罗三藐三菩提。<a id="a-G8"></a>”说是语已。</p>
  <p id="aG9">佛告具寿善现言：<a id="a-GA"></a>“如是，<a id="a-GB"></a>如是，<a id="a-GC"></a>善现，<a id="a-GD"></a>如来昔于然灯如来、<a id="a-GE"></a>应、<a id="a-GF"></a>正等觉所，<a id="a-GG"></a>无有少法能证阿耨多罗三藐三菩提。<a id="a-GH"></a>何以故？<a id="a-GI"></a>善现，<a id="a-GJ"></a>如来昔于然灯如来、<a id="a-GK"></a>应、<a id="a-GL"></a>正等觉所，<a id="a-GM"></a>若有少法能证阿耨多罗三藐三菩提者，<a id="a-GN"></a>然灯如来、<a id="a-GO"></a>应、<a id="a-GP"></a>正等觉不应授我记言：<a id="a-GQ"></a>‘汝摩纳婆于当来世名释迦牟尼如来、<a id="a-GR"></a>应、<a id="a-GS"></a>正等觉。<a id="a-GT"></a>’善现，<a id="a-GU"></a>以如来无有少法能证阿耨多罗三藐三菩提，<a id="a-GV"></a>是故然灯如来、<a id="a-GW"></a>应、<a id="a-GX"></a>正等觉授我记言：<a id="a-GY"></a>‘汝摩纳婆于当来世名释迦牟尼如来、<a id="a-GZ"></a>应、<a id="a-Ga"></a>正等觉。<a id="a-Gb"></a>’所以者何？<a id="a-Gc"></a>善现，<a id="a-Gd"></a>言如来者，<a id="a-Ge"></a>即是真实真如增语；<a id="a-Gf"></a>言如来者，<a id="a-Gg"></a>即是无生法性增语；<a id="a-Gh"></a>言如来者，<a id="a-Gi"></a>即是永断道路增语；<a id="a-Gj"></a>言如来者，<a id="a-Gk"></a>即是毕竟不生增语。<a id="a-Gl"></a>何以故？<a id="a-Gm"></a>善现，<a id="a-Gn"></a>若实无生即最胜义。</p>
  <p id="aGo">“善现，<a id="a-Gp"></a>若如是说‘如来、<a id="a-Gq"></a>应、<a id="a-Gr"></a>正等觉能证阿耨多罗三藐三菩提’者，<a id="a-Gs"></a>当知此言为不真实。<a id="a-Gt"></a>所以者何？<a id="a-Gu"></a>善现，<a id="a-Gv"></a>由彼谤我起不实执。<a id="a-Gw"></a>何以故？<a id="a-Gx"></a>善现，<a id="a-Gy"></a>无有少法，<a id="a-Gz"></a>如来、<a id="a-H0"></a>应、<a id="a-H1"></a>正等觉能证阿耨多罗三藐三菩提。<a id="a-H2"></a>善现，<a id="a-H3"></a>如来现前等所证法，<a id="a-H4"></a>或所说法、<a id="a-H5"></a>或所思法，<a id="a-H6"></a>即于其中非谛非妄，<a id="a-H7"></a>是故如来说一切法皆是佛法。<a id="a-H8"></a>善现，<a id="a-H9"></a>一切法一切法者，<a id="a-HA"></a>如来说非一切法，<a id="a-HB"></a>是故如来说名一切法一切法。<a id="a-HC"></a>”</p>
  <p id="aHD">佛告善现：<a id="a-HE"></a>“譬如士夫具身大身。<a id="a-HF"></a>”</p>
  <p id="aHG">具寿善现即白佛言：<a id="a-HH"></a>“世尊，<a id="a-HI"></a>如来所说士夫具身大身，<a id="a-HJ"></a>如来说为非身，<a id="a-HK"></a>是故说名具身大身。<a id="a-HL"></a>”</p>
  <p id="aHM">佛言：<a id="a-HN"></a>“善现，<a id="a-HO"></a>如是，<a id="a-HP"></a>如是。<a id="a-HQ"></a>若诸菩萨作如是言：<a id="a-HR"></a>‘我当灭度无量有情。<a id="a-HS"></a>’是则不应说名菩萨。<a id="a-HT"></a>何以故？<a id="a-HU"></a>善现，<a id="a-HV"></a>颇有少法名菩萨不？<a id="a-HW"></a>”</p>
  <p id="aHX">善现答言：<a id="a-HY"></a>“不也，<a id="a-HZ"></a>世尊。<a id="a-Ha"></a>无有少法名为菩萨。<a id="a-Hb"></a>”</p>
  <p id="aHc">佛告善现：<a id="a-Hd"></a>“有情有情者，<a id="a-He"></a>如来说非有情，<a id="a-Hf"></a>故名有情。<a id="a-Hg"></a>是故如来说一切法无有有情、<a id="a-Hh"></a>无有命者、<a id="a-Hi"></a>无有士夫、<a id="a-Hj"></a>无有补特伽罗等。<a id="a-Hk"></a>善现，<a id="a-Hl"></a>若诸菩萨作如是言：<a id="a-Hm"></a>‘我当成办佛土功德庄严。<a id="a-Hn"></a>’亦如是说。<a id="a-Ho"></a>何以故？<a id="a-Hp"></a>善现，<a id="a-Hq"></a>佛土功德庄严佛土功德庄严者，<a id="a-Hr"></a>如来说非庄严，<a id="a-Hs"></a>是故如来说名佛土功德庄严佛土功德庄严。<a id="a-Ht"></a>善现，<a id="a-Hu"></a>若诸菩萨于无我法无我法深信解者，<a id="a-Hv"></a>如来、<a id="a-Hw"></a>应、<a id="a-Hx"></a>正等觉说为菩萨。<a id="a-Hy"></a>”</p>
  <p id="aHz">佛告善现：<a id="a-I0"></a>“于汝意云何？<a id="a-I1"></a>如来等现有肉眼不？<a id="a-I2"></a>”</p>
  <p id="aI3">善现答言：<a id="a-I4"></a>“如是，<a id="a-I5"></a>世尊，<a id="a-I6"></a>如来等现有肉眼。<a id="a-I7"></a>”</p>
  <p id="aI8">佛言：<a id="a-I9"></a>“善现，<a id="a-IA"></a>于汝意云何？<a id="a-IB"></a>如来等现有天眼不？<a id="a-IC"></a>”</p>
  <p id="aID">善现答言：<a id="a-IE"></a>“如是，<a id="a-IF"></a>世尊，<a id="a-IG"></a>如来等现有天眼。<a id="a-IH"></a>”</p>
  <p id="aII">佛言：<a id="a-IJ"></a>“善现，<a id="a-IK"></a>于汝意云何？<a id="a-IL"></a>如来等现有慧眼不？<a id="a-IM"></a>”</p>
  <p id="aIN">善现答言：<a id="a-IO"></a>“如是，<a id="a-IP"></a>世尊，<a id="a-IQ"></a>如来等现有慧眼。<a id="a-IR"></a>”</p>
  <p id="aIS">佛言：<a id="a-IT"></a>“善现，<a id="a-IU"></a>于汝意云何？<a id="a-IV"></a>如来等现有法眼不？<a id="a-IW"></a>”</p>
  <p id="aIX">善现答言：<a id="a-IY"></a>“如是，<a id="a-IZ"></a>世尊，<a id="a-Ia"></a>如来等现有法眼。<a id="a-Ib"></a>”</p>
  <p id="aIc">佛言：<a id="a-Id"></a>“善现，<a id="a-Ie"></a>于汝意云何？<a id="a-If"></a>如来等现有佛眼不？<a id="a-Ig"></a>”</p>
  <p id="aIh">善现答言：<a id="a-Ii"></a>“如是，<a id="a-Ij"></a>世尊，<a id="a-Ik"></a>如来等现有佛眼。<a id="a-Il"></a>”</p>
  <p id="aIm">佛告善现：<a id="a-In"></a>“于汝意云何？<a id="a-Io"></a>乃至殑伽河中所有诸沙，<a id="a-Ip"></a>如来说是沙不？<a id="a-Iq"></a>”</p>
  <p id="aIr">善现答言：<a id="a-Is"></a>“如是，<a id="a-It"></a>世尊。<a id="a-Iu"></a>如是，<a id="a-Iv"></a>善逝。<a id="a-Iw"></a>如来说是沙。<a id="a-Ix"></a>”</p>
  <p id="aIy">佛言：<a id="a-Iz"></a>“善现，<a id="a-J0"></a>于汝意云何？<a id="a-J1"></a>乃至殑伽河中所有沙数，<a id="a-J2"></a>假使有如是等殑伽河，<a id="a-J3"></a>乃至是诸殑伽河中所有沙数，<a id="a-J4"></a>假使有如是等世界，<a id="a-J5"></a>是诸世界宁为多不？<a id="a-J6"></a>”</p>
  <p id="aJ7">善现答言：<a id="a-J8"></a>“如是，<a id="a-J9"></a>世尊。<a id="a-JA"></a>如是，<a id="a-JB"></a>善逝。<a id="a-JC"></a>是诸世界其数甚多。<a id="a-JD"></a>”</p>
  <p id="aJE">佛言：<a id="a-JF"></a>“善现，<a id="a-JG"></a>乃至尔所诸世界中所有有情，<a id="a-JH"></a>彼诸有情各有种种，<a id="a-JI"></a>其心流注我悉能知。<a id="a-JJ"></a>何以故？<a id="a-JK"></a>善现，<a id="a-JL"></a>心流注心流注者，<a id="a-JM"></a>如来说非流注，<a id="a-JN"></a>是故如来说名心流注心流注。<a id="a-JO"></a>所以者何？<a id="a-JP"></a>善现，<a id="a-JQ"></a>过去心不可得，<a id="a-JR"></a>未来心不可得，<a id="a-JS"></a>现在心不可得。<a id="a-JT"></a>”</p>
  <p id="aJU">佛告善现：<a id="a-JV"></a>“于汝意云何？<a id="a-JW"></a>若善男子或善女人，<a id="a-JX"></a>以此三千大千世界盛满七宝奉施如来、<a id="a-JY"></a>应、<a id="a-JZ"></a>正等觉，<a id="a-Ja"></a>是善男子或善女人，<a id="a-Jb"></a>由是因缘所生福聚宁为多不？<a id="a-Jc"></a>”</p>
  <p id="aJd">善现答言：<a id="a-Je"></a>“甚多，<a id="a-Jf"></a>世尊！<a id="a-Jg"></a>甚多，<a id="a-Jh"></a>善逝！<a id="a-Ji"></a>”</p>
  <p id="aJj">佛言：<a id="a-Jk"></a>“善现，<a id="a-Jl"></a>如是，<a id="a-Jm"></a>如是。<a id="a-Jn"></a>彼善男子或善女人，<a id="a-Jo"></a>由此因缘所生福聚其量甚多。<a id="a-Jp"></a>何以故？<a id="a-Jq"></a>善现，<a id="a-Jr"></a>若有福聚，<a id="a-Js"></a>如来不说福聚福聚。<a id="a-Jt"></a>”</p>
  <p id="aJu">佛告善现：<a id="a-Jv"></a>“于汝意云何？<a id="a-Jw"></a>可以色身圆实观如来不？<a id="a-Jx"></a>”</p>
  <p id="aJy">善现答言：<a id="a-Jz"></a>“不也，<a id="a-K0"></a>世尊。<a id="a-K1"></a>不可以色身圆实观于如来。<a id="a-K2"></a>何以故？<a id="a-K3"></a>世尊，<a id="a-K4"></a>色身圆实色身圆实者，<a id="a-K5"></a>如来说非圆实，<a id="a-K6"></a>是故如来说名色身圆实色身圆实。<a id="a-K7"></a>”</p>
  <p id="aK8">佛告善现：<a id="a-K9"></a>“于汝意云何？<a id="a-KA"></a>可以诸相具足观如来不？<a id="a-KB"></a>”</p>
  <p id="aKC">善现答言：<a id="a-KD"></a>“不也，<a id="a-KE"></a>世尊。<a id="a-KF"></a>不可以诸相具足观于如来。<a id="a-KG"></a>何以故？<a id="a-KH"></a>世尊，<a id="a-KI"></a>诸相具足诸相具足者，<a id="a-KJ"></a>如来说为非相具足，<a id="a-KK"></a>是故如来说名诸相具足诸相具足。<a id="a-KL"></a>”</p>
  <p id="aKM">佛告善现：<a id="a-KN"></a>“于汝意云何？<a id="a-KO"></a>如来颇作是念‘我当有所说法’耶？<a id="a-KP"></a>善现，<a id="a-KQ"></a>汝今勿当作如是观。<a id="a-KR"></a>何以故？<a id="a-KS"></a>善现，<a id="a-KT"></a>若言如来有所说法，<a id="a-KU"></a>即为谤我，<a id="a-KV"></a>为非善取。<a id="a-KW"></a>何以故？<a id="a-KX"></a>善现，<a id="a-KY"></a>说法说法者，<a id="a-KZ"></a>无法可得故名说法。<a id="a-Ka"></a>”</p>
  <p id="aKb">尔时，<a id="a-Kc"></a>具寿善现白佛言：<a id="a-Kd"></a>“世尊，<a id="a-Ke"></a>于当来世后时、<a id="a-Kf"></a>后分、<a id="a-Kg"></a>后五百岁，<a id="a-Kh"></a>正法将灭时分转时，<a id="a-Ki"></a>颇有有情闻说如是色类法已，<a id="a-Kj"></a>能深信不？<a id="a-Kk"></a>”</p>
  <p id="aKl">佛言：<a id="a-Km"></a>“善现，<a id="a-Kn"></a>彼非有情、<a id="a-Ko"></a>非不有情。<a id="a-Kp"></a>何以故？<a id="a-Kq"></a>善现，<a id="a-Kr"></a>一切有情者，<a id="a-Ks"></a>如来说非有情，<a id="a-Kt"></a>故名一切有情。<a id="a-Ku"></a>”</p>
  <p id="aKv">佛告善现：<a id="a-Kw"></a>“于汝意云何？<a id="a-Kx"></a>颇有少法，<a id="a-Ky"></a>如来、<a id="a-Kz"></a>应、<a id="a-L0"></a>正等觉现证无上正等菩提耶？<a id="a-L1"></a>”</p>
  <p id="aL2">具寿善现白佛言：<a id="a-L3"></a>“世尊，<a id="a-L4"></a>如我解佛所说义者，<a id="a-L5"></a>无有少法，<a id="a-L6"></a>如来、<a id="a-L7"></a>应、<a id="a-L8"></a>正等觉现证无上正等菩提。<a id="a-L9"></a>”</p>
  <p id="aLA">佛言：<a id="a-LB"></a>“善现，<a id="a-LC"></a>如是，<a id="a-LD"></a>如是，<a id="a-LE"></a>于中少法无有无得，<a id="a-LF"></a>故名无上正等菩提。</p>
  <p id="aLG">“复次，<a id="a-LH"></a>善现，<a id="a-LI"></a>是法平等，<a id="a-LJ"></a>于其中间无不平等，<a id="a-LK"></a>故名无上正等菩提。<a id="a-LL"></a>以无我性、<a id="a-LM"></a>无有情性、<a id="a-LN"></a>无命者性、<a id="a-LO"></a>无士夫性、<a id="a-LP"></a>无补特伽罗等性平等，<a id="a-LQ"></a>故名无上正等菩提。<a id="a-LR"></a>一切善法无不现证，<a id="a-LS"></a>一切善法无不妙觉。<a id="a-LT"></a>善现，<a id="a-LU"></a>善法善法者，<a id="a-LV"></a>如来一切说为非法，<a id="a-LW"></a>是故如来说名善法善法。<a id="a-LX"></a>”</p>
  <p id="aLY">“复次，<a id="a-LZ"></a>善现，<a id="a-La"></a>若善男子或善女人集七宝聚，<a id="a-Lb"></a>量等三千大千世界其中所有妙高山王，<a id="a-Lc"></a>持用布施。<a id="a-Ld"></a>若善男子或善女人，<a id="a-Le"></a>于此般若波罗蜜多经中乃至四句伽陀，<a id="a-Lf"></a>受持读诵、<a id="a-Lg"></a>究竟通利，<a id="a-Lh"></a>及广为他宣说开示、<a id="a-Li"></a>如理作意。<a id="a-Lj"></a>善现，<a id="a-Lk"></a>前说福聚于此福聚，<a id="a-Ll"></a>百分计之所不能及，<a id="a-Lm"></a>如是千分、<a id="a-Ln"></a>若百千分、<a id="a-Lo"></a>若俱胝百千分、<a id="a-Lp"></a>若俱胝那庾多百千分、<a id="a-Lq"></a>若数分、<a id="a-Lr"></a>若计分、<a id="a-Ls"></a>若算分、<a id="a-Lt"></a>若喻分、<a id="a-Lu"></a>若邬波尼杀昙分亦不能及。<a id="a-Lv"></a>”</p>
  <p id="aLw">佛告善现：<a id="a-Lx"></a>“于汝意云何？<a id="a-Ly"></a>如来颇作是念‘我当度脱诸有情’耶？<a id="a-Lz"></a>善现，<a id="a-M0"></a>汝今勿当作如是观。<a id="a-M1"></a>何以故？<a id="a-M2"></a>善现，<a id="a-M3"></a>无少有情如来度者。<a id="a-M4"></a>善现，<a id="a-M5"></a>若有有情如来度者，<a id="a-M6"></a>如来即应有其我执、<a id="a-M7"></a>有有情执、<a id="a-M8"></a>有命者执、<a id="a-M9"></a>有士夫执、<a id="a-MA"></a>有补特伽罗等执。<a id="a-MB"></a>善现，<a id="a-MC"></a>我等执者，<a id="a-MD"></a>如来说为非执，<a id="a-ME"></a>故名我等执，<a id="a-MF"></a>而诸愚夫异生强有此执。<a id="a-MG"></a>善现，<a id="a-MH"></a>愚夫异生者，<a id="a-MI"></a>如来说为非生，<a id="a-MJ"></a>故名愚夫异生。<a id="a-MK"></a>”</p>
  <p id="aML">佛告善现：<a id="a-MM"></a>“于汝意云何？<a id="a-MN"></a>可以诸相具足观如来不？<a id="a-MO"></a>”</p>
  <p id="aMP">善现答言：<a id="a-MQ"></a>“如我解佛所说义者，<a id="a-MR"></a>不应以诸相具足观于如来。<a id="a-MS"></a>”</p>
  <p id="aMT">佛言：<a id="a-MU"></a>“善现，<a id="a-MV"></a>善哉！<a id="a-MW"></a>善哉！<a id="a-MX"></a>如是，<a id="a-MY"></a>如是，<a id="a-MZ"></a>如汝所说，<a id="a-Ma"></a>不应以诸相具足观于如来。<a id="a-Mb"></a>善现，<a id="a-Mc"></a>若以诸相具足观如来者，<a id="a-Md"></a>转轮圣王应是如来。<a id="a-Me"></a>是故不应以诸相具足观于如来，<a id="a-Mf"></a>如是应以诸相非相观于如来。<a id="a-Mg"></a>”</p>
  <p id="aMh">尔时，<a id="a-Mi"></a>世尊而说颂曰：</p>
  <p id="aMj">“诸以色观我，<a id="a-Mk"></a>以音声寻我，</p>
  <p id="aMl">彼生履邪断，<a id="a-Mm"></a>不能当见我。</p>
  <p id="aMn">应观佛法性，<a id="a-Mo"></a>即导师法身，</p>
  <p id="aMp">法性非所识，<a id="a-Mq"></a>故彼不能了。<a id="a-Mr"></a>”</p>
  <p id="aMs">佛告善现：<a id="a-Mt"></a>“于汝意云何？<a id="a-Mu"></a>如来、<a id="a-Mv"></a>应、<a id="a-Mw"></a>正等觉以诸相具足现证无上正等觉耶？<a id="a-Mx"></a>善现，<a id="a-My"></a>汝今勿当作如是观。<a id="a-Mz"></a>何以故？<a id="a-N0"></a>善现，<a id="a-N1"></a>如来、<a id="a-N2"></a>应、<a id="a-N3"></a>正等觉不以诸相具足现证无上正等菩提。</p>
  <p id="aN4">“复次，<a id="a-N5"></a>善现，<a id="a-N6"></a>如是发趣菩萨乘者，<a id="a-N7"></a>颇施设少法若坏若断耶？<a id="a-N8"></a>善现，<a id="a-N9"></a>汝今勿当作如是观。<a id="a-NA"></a>诸有发趣菩萨乘者，<a id="a-NB"></a>终不施设少法若坏若断。</p>
  <p id="aNC">“复次，<a id="a-ND"></a>善现，<a id="a-NE"></a>若善男子或善女人，<a id="a-NF"></a>以殑伽河沙等世界盛满七宝，<a id="a-NG"></a>奉施如来、<a id="a-NH"></a>应、<a id="a-NI"></a>正等觉；<a id="a-NJ"></a>若有菩萨于诸无我无生法中获得堪忍，<a id="a-NK"></a>由是因缘所生福聚甚多于彼。</p>
  <p id="aNL">“复次，<a id="a-NM"></a>善现，<a id="a-NN"></a>菩萨不应摄受福聚。<a id="a-NO"></a>”</p>
  <p id="aNP">具寿善现即白佛言：<a id="a-NQ"></a>“世尊，<a id="a-NR"></a>云何菩萨不应摄受福聚？<a id="a-NS"></a>”</p>
  <p id="aNT">佛言：<a id="a-NU"></a>“善现，<a id="a-NV"></a>所应摄受不应摄受，<a id="a-NW"></a>是故说名所应摄受。</p>
  <p id="aNX">“复次，<a id="a-NY"></a>善现，<a id="a-NZ"></a>若有说言：<a id="a-Na"></a>‘如来若去、<a id="a-Nb"></a>若来、<a id="a-Nc"></a>若住、<a id="a-Nd"></a>若坐、<a id="a-Ne"></a>若卧。<a id="a-Nf"></a>’是人不解我所说义。<a id="a-Ng"></a>何以故？<a id="a-Nh"></a>善现，<a id="a-Ni"></a>言如来者即是真实、<a id="a-Nj"></a>真如增语，<a id="a-Nk"></a>都无所去、<a id="a-Nl"></a>无所从来，<a id="a-Nm"></a>故名如来、<a id="a-Nn"></a>应、<a id="a-No"></a>正等觉。</p>
  <p id="aNp">“复次，<a id="a-Nq"></a>善现，<a id="a-Nr"></a>若善男子或善女人，<a id="a-Ns"></a>乃至三千大千世界大地极微尘量等世界，<a id="a-Nt"></a>即以如是无数世界色像为量如极微聚。<a id="a-Nu"></a>善现，<a id="a-Nv"></a>于汝意云何？<a id="a-Nw"></a>是极微聚宁为多不？<a id="a-Nx"></a>”</p>
  <p id="aNy">善现答言：<a id="a-Nz"></a>“是极微聚甚多，<a id="a-O0"></a>世尊！<a id="a-O1"></a>甚多，<a id="a-O2"></a>善逝！<a id="a-O3"></a>何以故？<a id="a-O4"></a>世尊，<a id="a-O5"></a>若极微聚是实有者，<a id="a-O6"></a>佛不应说为极微聚。<a id="a-O7"></a>所以者何？<a id="a-O8"></a>如来说极微聚，<a id="a-O9"></a>即为非聚，<a id="a-OA"></a>故名极微聚。<a id="a-OB"></a>如来说三千大千世界即非世界，<a id="a-OC"></a>故名三千大千世界。<a id="a-OD"></a>何以故？<a id="a-OE"></a>世尊，<a id="a-OF"></a>若世界是实有者，<a id="a-OG"></a>即为一合执。<a id="a-OH"></a>如来说一合执，<a id="a-OI"></a>即为非执，<a id="a-OJ"></a>故名一合执。<a id="a-OK"></a>”</p>
  <p id="aOL">佛言：<a id="a-OM"></a>“善现，<a id="a-ON"></a>此一合执不可言说、<a id="a-OO"></a>不可戏论，<a id="a-OP"></a>然彼一切愚夫异生强执是法。<a id="a-OQ"></a>何以故？<a id="a-OR"></a>善现，<a id="a-OS"></a>若作是言：<a id="a-OT"></a>‘如来宣说我见、<a id="a-OU"></a>有情见、<a id="a-OV"></a>命者见、<a id="a-OW"></a>士夫见、<a id="a-OX"></a>补特伽罗见、<a id="a-OY"></a>意生见、<a id="a-OZ"></a>摩纳婆见、<a id="a-Oa"></a>作者见、<a id="a-Ob"></a>受者见。<a id="a-Oc"></a>’于汝意云何？<a id="a-Od"></a>如是所说为正语不？<a id="a-Oe"></a>”</p>
  <p id="aOf">善现答言：<a id="a-Og"></a>“不也，<a id="a-Oh"></a>世尊。<a id="a-Oi"></a>不也，<a id="a-Oj"></a>善逝。<a id="a-Ok"></a>如是所说非为正语。<a id="a-Ol"></a>所以者何？<a id="a-Om"></a>如来所说我见、<a id="a-On"></a>有情见、<a id="a-Oo"></a>命者见、<a id="a-Op"></a>士夫见、<a id="a-Oq"></a>补特伽罗见、<a id="a-Or"></a>意生见、<a id="a-Os"></a>摩纳婆见、<a id="a-Ot"></a>作者见、<a id="a-Ou"></a>受者见，<a id="a-Ov"></a>即为非见，<a id="a-Ow"></a>故名我见乃至受者见。<a id="a-Ox"></a>”</p>
  <p id="aOy">佛告善现：<a id="a-Oz"></a>“诸有发趣菩萨乘者，<a id="a-P0"></a>于一切法应如是知、<a id="a-P1"></a>应如是见、<a id="a-P2"></a>应如是信解，<a id="a-P3"></a>如不住法想。<a id="a-P4"></a>何以故？<a id="a-P5"></a>善现，<a id="a-P6"></a>法想法想者，<a id="a-P7"></a>如来说为非想，<a id="a-P8"></a>是故如来说名法想法想。</p>
  <p id="aP9">“复次，<a id="a-PA"></a>善现，<a id="a-PB"></a>若菩萨摩诃萨以无量无数世界盛满七宝，<a id="a-PC"></a>奉施如来、<a id="a-PD"></a>应、<a id="a-PE"></a>正等觉。<a id="a-PF"></a>若善男子或善女人，<a id="a-PG"></a>于此般若波罗蜜多经中乃至四句伽陀，<a id="a-PH"></a>受持读诵、<a id="a-PI"></a>究竟通利、<a id="a-PJ"></a>如理作意，<a id="a-PK"></a>及广为他宣说开示，<a id="a-PL"></a>由此因缘所生福聚，<a id="a-PM"></a>甚多于前无量无数。<a id="a-PN"></a>云何为他宣说开示？<a id="a-PO"></a>如不为他宣说开示，<a id="a-PP"></a>故名为他宣说开示。<a id="a-PQ"></a>”</p>
  <p id="aPR">尔时，<a id="a-PS"></a>世尊而说颂曰：</p>
  <p id="aPT">“诸和合所为，<a id="a-PU"></a>如星翳灯幻，</p>
  <p id="aPV">露泡梦电云，<a id="a-PW"></a>应作如是观。<a id="a-PX"></a>”</p>
  <p id="aPY">时，<a id="a-PZ"></a>薄伽梵说是经已，<a id="a-Pa"></a>尊者善现及诸苾蒭、<a id="a-Pb"></a>苾蒭尼、<a id="a-Pc"></a>邬波索迦、<a id="a-Pd"></a>邬波斯迦，<a id="a-Pe"></a>并诸世间天、<a id="a-Pf"></a>人、<a id="a-Pg"></a>阿素洛、<a id="a-Ph"></a>健达缚等，<a id="a-Pi"></a>闻薄伽梵所说经已，<a id="a-Pj"></a>皆大欢喜、<a id="a-Pk"></a>信受奉行。</p>
 </body>
</html>