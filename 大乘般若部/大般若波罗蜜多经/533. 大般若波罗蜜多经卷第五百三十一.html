<!doctype html>
<html id="z3IBT5L8a" data-ver="1238">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第五百三十一</h1>
  <h2 id="a2">第三分妙相品第二十八之四</h2>
  <p id="a3">尔时，<a id="a-4"></a>善现便白佛言：<a id="a-5"></a>“诸菩萨摩诃萨岂亦能得一切相智？<a id="a-6"></a>”</p>
  <p id="a7">佛告善现：<a id="a-8"></a>“如是，<a id="a-9"></a>如是，<a id="a-A"></a>诸菩萨摩诃萨亦有能得一切相智。<a id="a-B"></a>”</p>
  <p id="aC">具寿善现复白佛言：<a id="a-D"></a>“若菩萨摩诃萨亦有能得一切相智，<a id="a-E"></a>与诸如来有何差别？<a id="a-F"></a>”</p>
  <p id="aG">佛告善现：<a id="a-H"></a>“亦有差别。<a id="a-I"></a>其相云何？<a id="a-J"></a>谓菩萨摩诃萨名为随得一切相智，<a id="a-K"></a>若诸如来名为已得一切相智。<a id="a-L"></a>所以者何？<a id="a-M"></a>非诸菩萨摩诃萨心与诸如来定别可得，<a id="a-N"></a>谓诸菩萨摩诃萨众与诸如来、<a id="a-O"></a>应、<a id="a-P"></a>正等觉俱住诸法无差别性，<a id="a-Q"></a>于诸法相求正遍知说名菩萨，<a id="a-R"></a>若至究竟即名如来、<a id="a-S"></a>应、<a id="a-T"></a>正等觉。<a id="a-U"></a>于一切法自相、<a id="a-V"></a>共相照了无暗清净具足，<a id="a-W"></a>住因位时名为菩萨，<a id="a-X"></a>若至果位即名如来。<a id="a-Y"></a>是故菩萨与诸如来，<a id="a-Z"></a>虽俱名得一切相智而有差别。</p>
  <p id="aa">“善现，<a id="a-b"></a>是名诸菩萨摩诃萨世间法施，<a id="a-c"></a>诸菩萨摩诃萨依因如是世间法施，<a id="a-d"></a>复能修行出世法施，<a id="a-e"></a>谓诸菩萨摩诃萨行深般若波罗蜜多时方便善巧，<a id="a-f"></a>先施有情世间善法，<a id="a-g"></a>后令厌离世间善法，<a id="a-h"></a>安住出世无漏圣法，<a id="a-i"></a>乃至令得一切智智。<a id="a-j"></a>云何名为出世圣法？<a id="a-k"></a>诸菩萨摩诃萨为诸有情宣说开示、<a id="a-l"></a>分别显了说名法施。<a id="a-m"></a>善现当知，<a id="a-n"></a>一切不共异生善法，<a id="a-o"></a>若正修学令诸有情超出世间安隐而住，<a id="a-p"></a>故名出世。<a id="a-q"></a>谓三十七菩提分法，<a id="a-r"></a>三解脱门，<a id="a-s"></a>八解脱，<a id="a-t"></a>九次第定，<a id="a-u"></a>四圣谛智，<a id="a-v"></a>波罗蜜多诸空等智，<a id="a-w"></a>菩萨十地，<a id="a-x"></a>五眼、<a id="a-y"></a>六神通，<a id="a-z"></a>如来十力、<a id="a-10"></a>四无所畏、<a id="a-11"></a>四无礙解、<a id="a-12"></a>十八佛不共法，<a id="a-13"></a>大慈、<a id="a-14"></a>大悲、<a id="a-15"></a>大喜、<a id="a-16"></a>大舍，<a id="a-17"></a>三十二相、<a id="a-18"></a>八十随好，<a id="a-19"></a>陀罗尼门、<a id="a-1A"></a>三摩地门，<a id="a-1B"></a>诸如是等无漏善法，<a id="a-1C"></a>一切皆名出世圣法。<a id="a-1D"></a>若菩萨摩诃萨为诸有情宣说开示、<a id="a-1E"></a>分别显了如是诸法，<a id="a-1F"></a>名为菩萨出世法施。</p>
  <p id="a1G">“善现，<a id="a-1H"></a>此中云何名为三十七种菩提分法？<a id="a-1I"></a>谓四念住、<a id="a-1J"></a>四正断、<a id="a-1K"></a>四神足、<a id="a-1L"></a>五根、<a id="a-1M"></a>五力、<a id="a-1N"></a>七等觉支、<a id="a-1O"></a>八圣道支，<a id="a-1P"></a>如是名为三十七种菩提分法。</p>
  <p id="a1Q">“善现，<a id="a-1R"></a>云何名四念住？<a id="a-1S"></a>谓菩萨摩诃萨于内身、<a id="a-1T"></a>若外身、<a id="a-1U"></a>若内外身住循身观，<a id="a-1V"></a>具足正勤，<a id="a-1W"></a>正知正念，<a id="a-1X"></a>除世贪忧，<a id="a-1Y"></a>住身集观，<a id="a-1Z"></a>住身灭观，<a id="a-1a"></a>由彼于身住循身观，<a id="a-1b"></a>住身集观，<a id="a-1c"></a>住身灭观，<a id="a-1d"></a>无所依止，<a id="a-1e"></a>于诸世间无所执受，<a id="a-1f"></a>是名第一；<a id="a-1g"></a>于受、<a id="a-1h"></a>于心、<a id="a-1i"></a>于法亦尔，<a id="a-1j"></a>是名四念住。</p>
  <p id="a1k">“善现，<a id="a-1l"></a>云何名四正断？<a id="a-1m"></a>谓菩萨摩诃萨为令未生恶不善法永不生故，<a id="a-1n"></a>为令已生恶不善法永断灭故，<a id="a-1o"></a>为令未生善法生故，<a id="a-1p"></a>为令已生善法坚住不忘，<a id="a-1q"></a>修满倍增广大智作证故，<a id="a-1r"></a>生起乐欲，<a id="a-1s"></a>发勤精进，<a id="a-1t"></a>策心持心，<a id="a-1u"></a>是名四正断。</p>
  <p id="a1v">“善现，<a id="a-1w"></a>云何名四神足？<a id="a-1x"></a>谓菩萨摩诃萨欲三摩地断行成就修习神足，<a id="a-1y"></a>勤三摩地断行成就修习神足，<a id="a-1z"></a>心三摩地断行成就修习神足，<a id="a-20"></a>观三摩地断行成就修习神足，<a id="a-21"></a>是名四神足。</p>
  <p id="a22">“善现，<a id="a-23"></a>云何名为五根？<a id="a-24"></a>谓菩萨摩诃萨信根、<a id="a-25"></a>精进根、<a id="a-26"></a>念根、<a id="a-27"></a>定根、<a id="a-28"></a>慧根，<a id="a-29"></a>是名五根。</p>
  <p id="a2A">“善现，<a id="a-2B"></a>云何名为五力？<a id="a-2C"></a>谓菩萨摩诃萨信力、<a id="a-2D"></a>精进力、<a id="a-2E"></a>念力、<a id="a-2F"></a>定力、<a id="a-2G"></a>慧力，<a id="a-2H"></a>是名五力。</p>
  <p id="a2I">“善现，<a id="a-2J"></a>云何七等觉支？<a id="a-2K"></a>谓菩萨摩诃萨念等觉支、<a id="a-2L"></a>择法等觉支、<a id="a-2M"></a>精进等觉支、<a id="a-2N"></a>喜等觉支、<a id="a-2O"></a>轻安等觉支、<a id="a-2P"></a>定等觉支、<a id="a-2Q"></a>舍等觉支，<a id="a-2R"></a>如是名为七等觉支。</p>
  <p id="a2S">“善现，<a id="a-2T"></a>云何八圣道支？<a id="a-2U"></a>谓菩萨摩诃萨正见、<a id="a-2V"></a>正思惟、<a id="a-2W"></a>正语、<a id="a-2X"></a>正业、<a id="a-2Y"></a>正命、<a id="a-2Z"></a>正精进、<a id="a-2a"></a>正念、<a id="a-2b"></a>正定，<a id="a-2c"></a>如是名为八圣道支。</p>
  <p id="a2d">“善现，<a id="a-2e"></a>云何三解脱门？<a id="a-2f"></a>谓菩萨摩诃萨空、<a id="a-2g"></a>无相、<a id="a-2h"></a>无愿解脱门，<a id="a-2i"></a>如是名为三解脱门。</p>
  <p id="a2j">“善现，<a id="a-2k"></a>云何空解脱门？<a id="a-2l"></a>谓菩萨摩诃萨以空、<a id="a-2m"></a>非我行相摄心一趣，<a id="a-2n"></a>是名空解脱门。<a id="a-2o"></a>善现，<a id="a-2p"></a>云何无相解脱门？<a id="a-2q"></a>谓菩萨摩诃萨以寂灭行相摄心一趣，<a id="a-2r"></a>是名无相解脱门。<a id="a-2s"></a>善现，<a id="a-2t"></a>云何无愿解脱门？<a id="a-2u"></a>谓菩萨摩诃萨以苦、<a id="a-2v"></a>无常行相摄心一趣，<a id="a-2w"></a>是名无愿解脱门。</p>
  <p id="a2x">“善现，<a id="a-2y"></a>云何名八解脱？<a id="a-2z"></a>谓菩萨摩诃萨有色观诸色，<a id="a-30"></a>名第一解脱；<a id="a-31"></a>内无色想观外诸色，<a id="a-32"></a>名第二解脱；<a id="a-33"></a>净胜解身作证，<a id="a-34"></a>名第三解脱；<a id="a-35"></a>空无边处定具足住，<a id="a-36"></a>名第四解脱；<a id="a-37"></a>识无边处定具足住，<a id="a-38"></a>名第五解脱；<a id="a-39"></a>无所有处定具足住，<a id="a-3A"></a>名第六解脱；<a id="a-3B"></a>非想非非想处定具足住，<a id="a-3C"></a>名第七解脱；<a id="a-3D"></a>灭想受定具足住，<a id="a-3E"></a>名第八解脱。<a id="a-3F"></a>是名八解脱。</p>
  <p id="a3G">“善现，<a id="a-3H"></a>云何九次第定？<a id="a-3I"></a>谓菩萨摩诃萨离欲恶不善法，<a id="a-3J"></a>有寻有伺，<a id="a-3K"></a>离生喜乐，<a id="a-3L"></a>入初静虑具足住，<a id="a-3M"></a>名第一次第定；<a id="a-3N"></a>广说乃至超一切非想非非想处，<a id="a-3O"></a>入灭想受定具足住，<a id="a-3P"></a>名第九次第定。<a id="a-3Q"></a>是名九次第定。</p>
  <p id="a3R">“善现，<a id="a-3S"></a>云何名四圣谛智？<a id="a-3T"></a>谓菩萨摩诃萨苦智、<a id="a-3U"></a>集智、<a id="a-3V"></a>灭智、<a id="a-3W"></a>道智，<a id="a-3X"></a>是名四圣谛智。</p>
  <p id="a3Y">“善现，<a id="a-3Z"></a>云何波罗蜜多？<a id="a-3a"></a>谓菩萨摩诃萨所有布施乃至智波罗蜜多，<a id="a-3b"></a>如是名为波罗蜜多。</p>
  <p id="a3c">“善现，<a id="a-3d"></a>云何诸空等智？<a id="a-3e"></a>谓菩萨摩诃萨内空乃至无性自性空智及真如乃至不思议界智，<a id="a-3f"></a>如是名为诸空等智。</p>
  <p id="a3g">“善现，<a id="a-3h"></a>云何菩萨十地？<a id="a-3i"></a>谓菩萨摩诃萨极喜地乃至法云地，<a id="a-3j"></a>如是名为菩萨十地。</p>
  <p id="a3k">“善现，<a id="a-3l"></a>云何名为五眼？<a id="a-3m"></a>谓菩萨摩诃萨所求肉眼、<a id="a-3n"></a>天眼、<a id="a-3o"></a>慧眼、<a id="a-3p"></a>法眼、<a id="a-3q"></a>佛眼，<a id="a-3r"></a>是名五眼。</p>
  <p id="a3s">“善现，<a id="a-3t"></a>云何名六神通？<a id="a-3u"></a>谓菩萨摩诃萨所学神境智证通、<a id="a-3v"></a>天耳智证通、<a id="a-3w"></a>他心智证通、<a id="a-3x"></a>宿住随念智证通、<a id="a-3y"></a>天眼智证通、<a id="a-3z"></a>漏尽智证通，<a id="a-40"></a>是名六神通。</p>
  <p id="a41">“善现，<a id="a-42"></a>云何如来十力？<a id="a-43"></a>谓诸如来、<a id="a-44"></a>应、<a id="a-45"></a>正等觉，<a id="a-46"></a>于是处如实知是处，<a id="a-47"></a>于非处如实知非处，<a id="a-48"></a>名第一力。<a id="a-49"></a>若诸如来、<a id="a-4A"></a>应、<a id="a-4B"></a>正等觉，<a id="a-4C"></a>于诸有情过去、<a id="a-4D"></a>未来、<a id="a-4E"></a>现在诸业及诸法受处因异熟皆如实知，<a id="a-4F"></a>名第二力。<a id="a-4G"></a>若诸如来、<a id="a-4H"></a>应、<a id="a-4I"></a>正等觉，<a id="a-4J"></a>于诸世间非一种种诸界差别皆如实知，<a id="a-4K"></a>名第三力。<a id="a-4L"></a>若诸如来、<a id="a-4M"></a>应、<a id="a-4N"></a>正等觉，<a id="a-4O"></a>于诸有情非一种种胜解差别皆如实知，<a id="a-4P"></a>名第四力。<a id="a-4Q"></a>若诸如来、<a id="a-4R"></a>应、<a id="a-4S"></a>正等觉，<a id="a-4T"></a>于诸有情诸根胜劣皆如实知，<a id="a-4U"></a>名第五力。<a id="a-4V"></a>若诸如来、<a id="a-4W"></a>应、<a id="a-4X"></a>正等觉，<a id="a-4Y"></a>于遍趣行皆如实知，<a id="a-4Z"></a>名第六力。<a id="a-4a"></a>若诸如来、<a id="a-4b"></a>应、<a id="a-4c"></a>正等觉，<a id="a-4d"></a>普于一切静虑、<a id="a-4e"></a>解脱、<a id="a-4f"></a>等持、<a id="a-4g"></a>等至、<a id="a-4h"></a>杂染、<a id="a-4i"></a>清净建立差别皆如实知，<a id="a-4j"></a>名第七力。<a id="a-4k"></a>若诸如来、<a id="a-4l"></a>应、<a id="a-4m"></a>正等觉，<a id="a-4n"></a>于诸有情过去无量诸宿住事，<a id="a-4o"></a>或一生、<a id="a-4p"></a>或十生、<a id="a-4q"></a>或百生、<a id="a-4r"></a>或千生、<a id="a-4s"></a>或无量生、<a id="a-4t"></a>或一劫、<a id="a-4u"></a>或十劫、<a id="a-4v"></a>或百劫、<a id="a-4w"></a>或千劫、<a id="a-4x"></a>或无量劫，<a id="a-4y"></a>所有诸行、<a id="a-4z"></a>诸说、<a id="a-50"></a>诸相皆如实知，<a id="a-51"></a>名第八力。<a id="a-52"></a>若诸如来、<a id="a-53"></a>应、<a id="a-54"></a>正等觉，<a id="a-55"></a>以净天眼超过于人，<a id="a-56"></a>见诸有情死时、<a id="a-57"></a>生时诸善恶事，<a id="a-58"></a>广说乃至于诸有情随业势力生善恶趣皆如实知，<a id="a-59"></a>名第九力。<a id="a-5A"></a>若诸如来、<a id="a-5B"></a>应、<a id="a-5C"></a>正等觉，<a id="a-5D"></a>于诸漏尽无漏心解脱、<a id="a-5E"></a>无漏慧解脱皆如实知，<a id="a-5F"></a>于自漏尽真解脱法自证通慧具足而住，<a id="a-5G"></a>广说乃至不受后有，<a id="a-5H"></a>名第十力。<a id="a-5I"></a>如是名为如来十力。</p>
  <p id="a5J">“善现，<a id="a-5K"></a>云何四无所畏？<a id="a-5L"></a>谓诸如来、<a id="a-5M"></a>应、<a id="a-5N"></a>正等觉，<a id="a-5O"></a>自称我是正等觉者，<a id="a-5P"></a>设有沙门、<a id="a-5Q"></a>若婆罗门、<a id="a-5R"></a>若天魔梵、<a id="a-5S"></a>若余世间，<a id="a-5T"></a>依法立难，<a id="a-5U"></a>或令忆念：<a id="a-5V"></a>‘佛于是法非正等觉。<a id="a-5W"></a>’我于彼难正见无由。<a id="a-5X"></a>以于彼难正见无由，<a id="a-5Y"></a>得安隐住无怖无畏，<a id="a-5Z"></a>自称我处大仙尊位，<a id="a-5a"></a>于大众中正师子吼转大梵轮，<a id="a-5b"></a>一切沙门、<a id="a-5c"></a>若婆罗门、<a id="a-5d"></a>若天魔梵、<a id="a-5e"></a>若余世间毕竟无能如法转者。<a id="a-5f"></a>是名第一。<a id="a-5g"></a>若诸如来、<a id="a-5h"></a>应、<a id="a-5i"></a>正等觉自称我已永尽诸漏，<a id="a-5j"></a>设有沙门、<a id="a-5k"></a>若婆罗门、<a id="a-5l"></a>若天魔梵、<a id="a-5m"></a>若余世间，<a id="a-5n"></a>依法立难，<a id="a-5o"></a>或令忆念：<a id="a-5p"></a>‘佛于是漏未得永尽。<a id="a-5q"></a>’我于彼难正见无由。<a id="a-5r"></a>以于彼难正见无由，<a id="a-5s"></a>得安隐住无怖无畏，<a id="a-5t"></a>自称我处大仙尊位，<a id="a-5u"></a>于大众中正师子吼转大梵轮，<a id="a-5v"></a>一切沙门、<a id="a-5w"></a>若婆罗门、<a id="a-5x"></a>若天魔梵、<a id="a-5y"></a>若余世间毕竟无能如法转者。<a id="a-5z"></a>是名第二。<a id="a-60"></a>若诸如来、<a id="a-61"></a>应、<a id="a-62"></a>正等觉自称我为诸弟子众说能障法染必为障，<a id="a-63"></a>设有沙门、<a id="a-64"></a>若婆罗门、<a id="a-65"></a>若天魔梵、<a id="a-66"></a>若余世间，<a id="a-67"></a>依法立难，<a id="a-68"></a>或令忆念：<a id="a-69"></a>‘有染是法不能为障。<a id="a-6A"></a>’我于彼难正见无由。<a id="a-6B"></a>以于彼难正见无由，<a id="a-6C"></a>得安隐住无怖无畏，<a id="a-6D"></a>自称我处大仙尊位，<a id="a-6E"></a>于大众中正师子吼转大梵轮，<a id="a-6F"></a>一切沙门、<a id="a-6G"></a>若婆罗门、<a id="a-6H"></a>若天魔梵、<a id="a-6I"></a>若余世间，<a id="a-6J"></a>毕竟无能如法转者。<a id="a-6K"></a>是名第三。<a id="a-6L"></a>若诸如来、<a id="a-6M"></a>应、<a id="a-6N"></a>正等觉自称我为诸弟子众说能出道，<a id="a-6O"></a>诸圣修习决定出离，<a id="a-6P"></a>决定通达，<a id="a-6Q"></a>正尽众苦，<a id="a-6R"></a>作苦边际，<a id="a-6S"></a>设有沙门、<a id="a-6T"></a>若婆罗门、<a id="a-6U"></a>若天魔梵、<a id="a-6V"></a>若余世间，<a id="a-6W"></a>依法立难，<a id="a-6X"></a>或令忆念：<a id="a-6Y"></a>‘有修此道，<a id="a-6Z"></a>非正出离，<a id="a-6a"></a>非正通达，<a id="a-6b"></a>非尽众苦，<a id="a-6c"></a>非作苦边。<a id="a-6d"></a>’我于彼难正见无由。<a id="a-6e"></a>以于彼难正见无由，<a id="a-6f"></a>得安隐住无怖无畏，<a id="a-6g"></a>自称我处大仙尊位，<a id="a-6h"></a>于大众中正师子吼转大梵轮，<a id="a-6i"></a>一切沙门、<a id="a-6j"></a>若婆罗门、<a id="a-6k"></a>若天魔梵、<a id="a-6l"></a>若余世间毕竟无能如法转者。<a id="a-6m"></a>是名第四。<a id="a-6n"></a>如是名为四无所畏。</p>
  <p id="a6o">“善现，<a id="a-6p"></a>云何四无礙解？<a id="a-6q"></a>谓义无礙解、<a id="a-6r"></a>法无礙解、<a id="a-6s"></a>词无礙解、<a id="a-6t"></a>辩无礙解，<a id="a-6u"></a>如是名为四无礙解。<a id="a-6v"></a>云何名为义无礙解？<a id="a-6w"></a>谓缘义无礙智。<a id="a-6x"></a>云何名为法无礙解？<a id="a-6y"></a>谓缘法无礙智。<a id="a-6z"></a>云何名为词无礙解？<a id="a-70"></a>谓缘词无礙智。<a id="a-71"></a>云何名为辩无礙解？<a id="a-72"></a>谓缘辩无礙智。</p>
  <p id="a73">“善现，<a id="a-74"></a>云何名为十八佛不共法？<a id="a-75"></a>谓诸如来、<a id="a-76"></a>应、<a id="a-77"></a>正等觉，<a id="a-78"></a>常无误失，<a id="a-79"></a>无卒暴音，<a id="a-7A"></a>无忘失念，<a id="a-7B"></a>无不定心，<a id="a-7C"></a>无种种想，<a id="a-7D"></a>无不择舍，<a id="a-7E"></a>志欲无退，<a id="a-7F"></a>精进无退，<a id="a-7G"></a>忆念无退，<a id="a-7H"></a>般若无退，<a id="a-7I"></a>解脱无退，<a id="a-7J"></a>解脱知见无退，<a id="a-7K"></a>一切身业智为前导，<a id="a-7L"></a>随智而转，<a id="a-7M"></a>一切语业智为前导，<a id="a-7N"></a>随智而转，<a id="a-7O"></a>一切意业智为前导，<a id="a-7P"></a>随智而转，<a id="a-7Q"></a>若智若见于过去世无著无礙，<a id="a-7R"></a>若智若见于未来世无著无礙，<a id="a-7S"></a>若智若见于现在世无著无礙，<a id="a-7T"></a>是名十八佛不共法。</p>
  <p id="a7U">“善现，<a id="a-7V"></a>云何三十二相？<a id="a-7W"></a>谓诸佛足下有平满相，<a id="a-7X"></a>妙善安住犹如奁底，<a id="a-7Y"></a>地虽高下，<a id="a-7Z"></a>随足所蹈，<a id="a-7a"></a>皆悉坦然无不等触，<a id="a-7b"></a>是为第一。<a id="a-7c"></a>诸佛足下千辐轮文，<a id="a-7d"></a>辋毂众相无不圆满，<a id="a-7e"></a>是为第二。<a id="a-7f"></a>诸佛手足悉皆柔软，<a id="a-7g"></a>如睹罗绵胜过一切，<a id="a-7h"></a>是为第三。<a id="a-7i"></a>诸佛手足指皆纤长，<a id="a-7j"></a>圆妙过人以表长寿，<a id="a-7k"></a>是为第四。<a id="a-7l"></a>诸佛手足一一指间，<a id="a-7m"></a>犹如雁王咸有缦网，<a id="a-7n"></a>金色交络文同绮画，<a id="a-7o"></a>是为第五。<a id="a-7p"></a>诸佛足跟广长圆满，<a id="a-7q"></a>与趺相称，<a id="a-7r"></a>胜余有情，<a id="a-7s"></a>是为第六。<a id="a-7t"></a>诸佛足趺修高充满，<a id="a-7u"></a>柔软妙好，<a id="a-7v"></a>与跟相称，<a id="a-7w"></a>是为第七。<a id="a-7x"></a>诸佛双腨渐次纤圆，<a id="a-7y"></a>如瑿泥耶仙鹿王腨，<a id="a-7z"></a>是为第八。<a id="a-80"></a>诸佛双臂修直[月+庸]圆，<a id="a-81"></a>如象王鼻平立摩膝，<a id="a-82"></a>是为第九。<a id="a-83"></a>诸佛阴相势峰藏密，<a id="a-84"></a>其犹龙马亦如象王，<a id="a-85"></a>是为第十。<a id="a-86"></a>诸佛毛孔各一毛生，<a id="a-87"></a>柔润绀青右旋宛转，<a id="a-88"></a>是第十一。<a id="a-89"></a>诸佛发毛端皆上靡，<a id="a-8A"></a>右旋宛转柔润绀青，<a id="a-8B"></a>严金色身甚可爱乐，<a id="a-8C"></a>是第十二。<a id="a-8D"></a>诸佛身皮细薄润滑，<a id="a-8E"></a>尘、<a id="a-8F"></a>垢、<a id="a-8G"></a>水等皆所不住，<a id="a-8H"></a>是第十三。<a id="a-8I"></a>诸佛身皮皆真金色，<a id="a-8J"></a>光洁晃曜如妙金台，<a id="a-8K"></a>众宝庄严众所乐见，<a id="a-8L"></a>是第十四。<a id="a-8M"></a>诸佛两足、<a id="a-8N"></a>二手掌中、<a id="a-8O"></a>颈及双肩七处充满，<a id="a-8P"></a>光净柔软甚可爱乐，<a id="a-8Q"></a>是第十五。<a id="a-8R"></a>诸佛肩项圆满殊妙，<a id="a-8S"></a>是第十六。<a id="a-8T"></a>诸佛髆腋悉皆充实，<a id="a-8U"></a>是第十七。<a id="a-8V"></a>诸佛容仪洪满端直，<a id="a-8W"></a>是第十八。<a id="a-8X"></a>诸佛身相修广端严，<a id="a-8Y"></a>是第十九。<a id="a-8Z"></a>诸佛体相纵围量等，<a id="a-8a"></a>周匝圆满如诺瞿陀，<a id="a-8b"></a>是第二十。<a id="a-8c"></a>诸佛颔臆并身上半，<a id="a-8d"></a>威容广大如师子王，<a id="a-8e"></a>是二十一。<a id="a-8f"></a>诸佛常光面各一寻，<a id="a-8g"></a>是二十二。<a id="a-8h"></a>诸佛齿相四十齐平，<a id="a-8i"></a>净密根深白逾珂雪，<a id="a-8j"></a>是二十三。<a id="a-8k"></a>诸佛四牙鲜白锋利，<a id="a-8l"></a>是二十四。<a id="a-8m"></a>诸佛常得味中上味，<a id="a-8n"></a>喉脉直故，<a id="a-8o"></a>能引身中千支节脉所有上味，<a id="a-8p"></a>是二十五。<a id="a-8q"></a>诸佛舌相薄净广长，<a id="a-8r"></a>能覆面轮至耳发际，<a id="a-8s"></a>是二十六。<a id="a-8t"></a>诸佛梵音词韵弘雅，<a id="a-8u"></a>随众多少无不等闻，<a id="a-8v"></a>其声洪震犹如天鼓，<a id="a-8w"></a>发言婉约如频伽音，<a id="a-8x"></a>是二十七。<a id="a-8y"></a>诸佛眼睫犹若牛王，<a id="a-8z"></a>绀青齐整不相杂乱，<a id="a-90"></a>是二十八。<a id="a-91"></a>诸佛眼睛绀青鲜白，<a id="a-92"></a>红环间饰皎洁分明，<a id="a-93"></a>是二十九。<a id="a-94"></a>诸佛面轮其犹满月，<a id="a-95"></a>眉相皎净如天帝弓，<a id="a-96"></a>是第三十。<a id="a-97"></a>诸佛眉间有白毫相，<a id="a-98"></a>右旋柔软如睹罗绵，<a id="a-99"></a>鲜白光净逾珂雪等，<a id="a-9A"></a>是三十一。<a id="a-9B"></a>诸佛顶上乌瑟腻沙，<a id="a-9C"></a>高显周圆犹如天盖，<a id="a-9D"></a>是三十二。<a id="a-9E"></a>是名诸佛三十二相。</p>
  <p id="a9F">“善现，<a id="a-9G"></a>云何八十随好？<a id="a-9H"></a>谓诸佛指爪狭长薄润，<a id="a-9I"></a>光洁鲜净如花赤铜，<a id="a-9J"></a>是为第一。<a id="a-9K"></a>诸佛手足指圆纤长，<a id="a-9L"></a>[月+庸]直柔软节骨不现，<a id="a-9M"></a>是为第二。<a id="a-9N"></a>诸佛手足各等无差，<a id="a-9O"></a>于诸指间悉皆充密，<a id="a-9P"></a>是为第三。<a id="a-9Q"></a>诸佛手足圆满如意，<a id="a-9R"></a>软净光泽色如莲华，<a id="a-9S"></a>是为第四。<a id="a-9T"></a>诸佛筋脉盘结坚固深隐不现，<a id="a-9U"></a>是为第五。<a id="a-9V"></a>诸佛两踝俱隐不现，<a id="a-9W"></a>是为第六。<a id="a-9X"></a>诸佛行步直进庠审如龙象王，<a id="a-9Y"></a>是为第七。<a id="a-9Z"></a>诸佛行步威容齐肃如师子王，<a id="a-9a"></a>是为第八。<a id="a-9b"></a>诸佛行步安平庠序，<a id="a-9c"></a>不过不减犹若牛王，<a id="a-9d"></a>是为第九。<a id="a-9e"></a>诸佛行步进止仪雅譬如鹅王，<a id="a-9f"></a>是为第十。<a id="a-9g"></a>诸佛回顾必皆右旋，<a id="a-9h"></a>如龙象王举身随转，<a id="a-9i"></a>是第十一。<a id="a-9j"></a>诸佛支节渐次[月+庸]圆，<a id="a-9k"></a>妙善安布，<a id="a-9l"></a>是第十二。<a id="a-9m"></a>诸佛骨节交结无隙犹若龙盘，<a id="a-9n"></a>是第十三。<a id="a-9o"></a>诸佛膝轮妙善安布坚固圆满，<a id="a-9p"></a>是第十四。<a id="a-9q"></a>诸佛隐处其支妙好，<a id="a-9r"></a>威势具足圆满清净，<a id="a-9s"></a>是第十五。<a id="a-9t"></a>诸佛身支润滑柔软，<a id="a-9u"></a>光悦鲜净尘垢不著，<a id="a-9v"></a>是第十六。<a id="a-9w"></a>诸佛身容敦肃无畏常不怯弱，<a id="a-9x"></a>是第十七。<a id="a-9y"></a>诸佛身支坚固稠密善相属著，<a id="a-9z"></a>是第十八。<a id="a-A0"></a>诸佛身支安定敦重，<a id="a-A1"></a>常不掉动圆满无坏，<a id="a-A2"></a>是第十九。<a id="a-A3"></a>诸佛身相犹若山王，<a id="a-A4"></a>周匝端严光净离翳，<a id="a-A5"></a>是第二十。<a id="a-A6"></a>诸佛身有周匝圆光，<a id="a-A7"></a>于行等时恒自照曜，<a id="a-A8"></a>是二十一。<a id="a-A9"></a>诸佛腹形方正无欠，<a id="a-AA"></a>柔软不现众相庄严，<a id="a-AB"></a>是二十二。<a id="a-AC"></a>诸佛脐深右旋圆妙清净光泽，<a id="a-AD"></a>是二十三。<a id="a-AE"></a>诸佛脐厚不窊不凸周匝妙好，<a id="a-AF"></a>是二十四。<a id="a-AG"></a>诸佛皮肤远离疥癣，<a id="a-AH"></a>亦无黡点、<a id="a-AI"></a>疣赘等过，<a id="a-AJ"></a>是二十五。<a id="a-AK"></a>诸佛手掌充满柔软，<a id="a-AL"></a>足下安平，<a id="a-AM"></a>是二十六。<a id="a-AN"></a>诸佛手文深长明直润泽无断，<a id="a-AO"></a>是二十七。<a id="a-AP"></a>诸佛唇色光润丹晖，<a id="a-AQ"></a>如频婆果上下相称，<a id="a-AR"></a>是二十八。<a id="a-AS"></a>诸佛面门不长不短、<a id="a-AT"></a>不大不小如量端严，<a id="a-AU"></a>是二十九。<a id="a-AV"></a>诸佛舌相软薄广长如赤铜色，<a id="a-AW"></a>是第三十。<a id="a-AX"></a>诸佛发声威震深远，<a id="a-AY"></a>如象王吼明朗清彻，<a id="a-AZ"></a>是三十一。<a id="a-Aa"></a>诸佛音韵美妙具足如深谷响，<a id="a-Ab"></a>是三十二。<a id="a-Ac"></a>诸佛鼻高修而且直，<a id="a-Ad"></a>其孔不现，<a id="a-Ae"></a>是三十三。<a id="a-Af"></a>诸佛诸齿方整鲜白，<a id="a-Ag"></a>是三十四。<a id="a-Ah"></a>诸佛诸牙圆白光洁渐次锋利，<a id="a-Ai"></a>是三十五。<a id="a-Aj"></a>诸佛目净青白分明，<a id="a-Ak"></a>是三十六。<a id="a-Al"></a>诸佛眼相修广，<a id="a-Am"></a>譬如青莲华叶甚可爱乐，<a id="a-An"></a>是三十七。<a id="a-Ao"></a>诸佛眼睫上下齐整稠密不白，<a id="a-Ap"></a>是三十八。<a id="a-Aq"></a>诸佛双眉长而不白致而细软，<a id="a-Ar"></a>是三十九。<a id="a-As"></a>诸佛双眉绮靡顺次绀瑠璃色，<a id="a-At"></a>是第四十。<a id="a-Au"></a>诸佛双眉高显光润形如初月，<a id="a-Av"></a>是四十一。<a id="a-Aw"></a>诸佛耳厚广大修长轮埵成就，<a id="a-Ax"></a>是四十二。<a id="a-Ay"></a>诸佛两耳绮丽齐平离诸过失，<a id="a-Az"></a>是四十三。<a id="a-B0"></a>诸佛容仪能令见者无损无染皆生爱敬，<a id="a-B1"></a>是四十四。<a id="a-B2"></a>诸佛额广圆满平正形相殊妙，<a id="a-B3"></a>是四十五。<a id="a-B4"></a>诸佛身分上下圆满，<a id="a-B5"></a>如师子王威严无对，<a id="a-B6"></a>是四十六。<a id="a-B7"></a>诸佛首发修长绀青、<a id="a-B8"></a>稠密不白，<a id="a-B9"></a>是四十七。<a id="a-BA"></a>诸佛首发香洁细软、<a id="a-BB"></a>润泽旋转，<a id="a-BC"></a>是四十八。<a id="a-BD"></a>诸佛首发齐整无乱亦不交杂，<a id="a-BE"></a>是四十九。<a id="a-BF"></a>诸佛首发坚固不断永无阤落，<a id="a-BG"></a>是第五十。<a id="a-BH"></a>诸佛首发光滑殊妙尘垢不著，<a id="a-BI"></a>是五十一。<a id="a-BJ"></a>诸佛身分坚固充实踰那罗延，<a id="a-BK"></a>是五十二。<a id="a-BL"></a>诸佛身体长大端直，<a id="a-BM"></a>是五十三。<a id="a-BN"></a>诸佛众窍清净圆好，<a id="a-BO"></a>是五十四。<a id="a-BP"></a>诸佛身支势力殊胜无与等者，<a id="a-BQ"></a>是五十五。<a id="a-BR"></a>诸佛身相众所乐观常无厌足，<a id="a-BS"></a>是五十六。<a id="a-BT"></a>诸佛面轮修广得所，<a id="a-BU"></a>皎洁光净如秋满月，<a id="a-BV"></a>是五十七。<a id="a-BW"></a>诸佛颜貌舒泰光显，<a id="a-BX"></a>含笑先言有向无背，<a id="a-BY"></a>是五十八。<a id="a-BZ"></a>诸佛面貌光泽熙怡，<a id="a-Ba"></a>远离颦蹙、<a id="a-Bb"></a>青赤等过，<a id="a-Bc"></a>是五十九。<a id="a-Bd"></a>诸佛身支清净无垢常无臭秽，<a id="a-Be"></a>是第六十。<a id="a-Bf"></a>诸佛所有诸毛孔中常出如意微妙之香，<a id="a-Bg"></a>是六十一。<a id="a-Bh"></a>诸佛面门常出最上殊胜之香，<a id="a-Bi"></a>是六十二。<a id="a-Bj"></a>诸佛首相周圆妙好，<a id="a-Bk"></a>如末达那亦犹天盖，<a id="a-Bl"></a>是六十三。<a id="a-Bm"></a>诸佛身毛绀青光净，<a id="a-Bn"></a>如孔雀项红晖绮饰色类赤铜，<a id="a-Bo"></a>是六十四。<a id="a-Bp"></a>诸佛法音随众大小不增不减应理无差，<a id="a-Bq"></a>是六十五。<a id="a-Br"></a>诸佛顶相，<a id="a-Bs"></a>无能见者，<a id="a-Bt"></a>是六十六。<a id="a-Bu"></a>诸佛手足指网分明，<a id="a-Bv"></a>庄严妙好如赤铜色，<a id="a-Bw"></a>是六十七。<a id="a-Bx"></a>诸佛行时其足去地如四指量而现印文，<a id="a-By"></a>是六十八。<a id="a-Bz"></a>诸佛自持不待他侍，<a id="a-C0"></a>身无倾动亦不逶迤，<a id="a-C1"></a>是六十九。<a id="a-C2"></a>诸佛威德远震一切，<a id="a-C3"></a>恶心见喜，<a id="a-C4"></a>恐怖见安，<a id="a-C5"></a>是第七十。<a id="a-C6"></a>诸佛音声不高不下，<a id="a-C7"></a>随众生意和悦与言是七十一。<a id="a-C8"></a>诸佛能随诸有情类言音意乐而为说法，<a id="a-C9"></a>是七十二。<a id="a-CA"></a>诸佛一音演说正法，<a id="a-CB"></a>随有情类各令得解，<a id="a-CC"></a>是七十三。<a id="a-CD"></a>诸佛说法咸依次第，<a id="a-CE"></a>必有因缘言无不善，<a id="a-CF"></a>是七十四。<a id="a-CG"></a>诸佛等观诸有情类，<a id="a-CH"></a>赞善毁恶而无爱憎，<a id="a-CI"></a>是七十五。<a id="a-CJ"></a>诸佛所为先观后作，<a id="a-CK"></a>轨范具足令识善净，<a id="a-CL"></a>是七十六。<a id="a-CM"></a>诸佛相好，<a id="a-CN"></a>一切有情无能观尽，<a id="a-CO"></a>是七十七。<a id="a-CP"></a>诸佛顶骨坚实圆满，<a id="a-CQ"></a>是七十八。<a id="a-CR"></a>诸佛颜容常少不老好巡旧处，<a id="a-CS"></a>是七十九。<a id="a-CT"></a>诸佛手足及胸臆前，<a id="a-CU"></a>皆有吉祥喜旋德相，<a id="a-CV"></a>文同绮画色类朱丹，<a id="a-CW"></a>是第八十。<a id="a-CX"></a>是名诸佛八十随好。</p>
  <p id="aCY">“善现，<a id="a-CZ"></a>如来、<a id="a-Ca"></a>应、<a id="a-Cb"></a>正等觉成就如是诸相好故，<a id="a-Cc"></a>身光任运能照三千大千世界无不遍满，<a id="a-Cd"></a>若作意时即能普照无量无边无数世界，<a id="a-Ce"></a>然为怜愍诸有情故，<a id="a-Cf"></a>摄光常照面各一寻。<a id="a-Cg"></a>若纵身光，<a id="a-Ch"></a>即日月等所有光明皆常不现，<a id="a-Ci"></a>诸有情类便不能知昼夜、<a id="a-Cj"></a>半月、<a id="a-Ck"></a>日时、<a id="a-Cl"></a>岁数，<a id="a-Cm"></a>所作事业有不得成。<a id="a-Cn"></a>佛声任运能遍三千大千世界，<a id="a-Co"></a>若作意时即能遍满无量无边无数世界，<a id="a-Cp"></a>然为饶益诸有情故，<a id="a-Cq"></a>声随众量无增无减。</p>
  <p id="aCr">“善现，<a id="a-Cs"></a>如是功德胜利，<a id="a-Ct"></a>我先菩萨位行深般若波罗蜜多时已能成办，<a id="a-Cu"></a>故今相好圆满庄严，<a id="a-Cv"></a>一切有情见者欢喜，<a id="a-Cw"></a>皆获种种广大饶益。</p>
  <p id="aCx">“如是，<a id="a-Cy"></a>善现，<a id="a-Cz"></a>诸菩萨摩诃萨行深般若波罗蜜多时，<a id="a-D0"></a>能以财、<a id="a-D1"></a>法二种布施摄诸有情，<a id="a-D2"></a>是为甚奇希有之法。</p>
  <p id="aD3">“善现，<a id="a-D4"></a>云何诸菩萨摩诃萨以爱语事摄诸有情？<a id="a-D5"></a>谓菩萨摩诃萨行深般若波罗蜜多时，<a id="a-D6"></a>以柔软音为有情类，<a id="a-D7"></a>先说布施波罗蜜多，<a id="a-D8"></a>次说净戒波罗蜜多，<a id="a-D9"></a>如是乃至后说般若波罗蜜多方便摄受。<a id="a-DA"></a>善现当知，<a id="a-DB"></a>诸菩萨摩诃萨以柔软音多说六种波罗蜜多摄有情类。<a id="a-DC"></a>所以者何？<a id="a-DD"></a>由此六种波罗蜜多普能摄受一切善法。</p>
  <p id="aDE">“善现，<a id="a-DF"></a>云何诸菩萨摩诃萨以利行事摄诸有情？<a id="a-DG"></a>谓菩萨摩诃萨行深般若波罗蜜多时，<a id="a-DH"></a>于长夜中种种方便，<a id="a-DI"></a>劝诸有情勤修布施，<a id="a-DJ"></a>乃至般若波罗蜜多，<a id="a-DK"></a>及余种种微妙善法常无厌倦。</p>
  <p id="aDL">“善现，<a id="a-DM"></a>云何诸菩萨摩诃萨以同事事摄诸有情？<a id="a-DN"></a>谓菩萨摩诃萨行深般若波罗蜜多时，<a id="a-DO"></a>以胜神通及大愿力，<a id="a-DP"></a>现处地狱、<a id="a-DQ"></a>傍生、<a id="a-DR"></a>鬼界、<a id="a-DS"></a>人、<a id="a-DT"></a>天等中，<a id="a-DU"></a>同彼事业，<a id="a-DV"></a>方便摄受，<a id="a-DW"></a>令得饶益。</p>
  <p id="aDX">“善现当知，<a id="a-DY"></a>诸菩萨摩诃萨能以如是四种摄事，<a id="a-DZ"></a>方便善巧摄诸有情，<a id="a-Da"></a>令获殊胜利益安乐，<a id="a-Db"></a>是为甚奇希有之法。</p>
  <p id="aDc">“复次，<a id="a-Dd"></a>善现，<a id="a-De"></a>我以佛眼遍观十方殑伽沙等诸佛世界，<a id="a-Df"></a>有菩萨摩诃萨行深般若波罗蜜多，<a id="a-Dg"></a>教诫教授诸余菩萨摩诃萨言：<a id="a-Dh"></a>‘来！<a id="a-Di"></a>善男子，<a id="a-Dj"></a>汝应善学引发诸字陀罗尼门，<a id="a-Dk"></a>谓应善学一字、<a id="a-Dl"></a>二字，<a id="a-Dm"></a>乃至善学四十二字，<a id="a-Dn"></a>引发自在。<a id="a-Do"></a>又应善学一切语言皆入一字、<a id="a-Dp"></a>或入二字、<a id="a-Dq"></a>乃至或入四十二字，<a id="a-Dr"></a>引发自在。<a id="a-Ds"></a>又应善学一字能摄四十二字，<a id="a-Dt"></a>四十二字能摄一字，<a id="a-Du"></a>引发自在。<a id="a-Dv"></a>’复次，<a id="a-Dw"></a>善现，<a id="a-Dx"></a>诸菩萨摩诃萨皆应善学四十二字入于一字，<a id="a-Dy"></a>一字亦入四十二字，<a id="a-Dz"></a>如是学已，<a id="a-E0"></a>于诸字门引发善巧，<a id="a-E1"></a>于引发字得善巧已，<a id="a-E2"></a>复于无字引发善巧。<a id="a-E3"></a>如诸如来、<a id="a-E4"></a>应、<a id="a-E5"></a>正等觉于法善巧，<a id="a-E6"></a>于字善巧，<a id="a-E7"></a>以于诸法、<a id="a-E8"></a>诸字善巧，<a id="a-E9"></a>于无字中亦得善巧，<a id="a-EA"></a>由善巧故，<a id="a-EB"></a>能为有情说有字法、<a id="a-EC"></a>说无字法，<a id="a-ED"></a>为无字法说有字法。<a id="a-EE"></a>所以者何？<a id="a-EF"></a>离字、<a id="a-EG"></a>无字无别佛法，<a id="a-EH"></a>然超诸字名真佛法。<a id="a-EI"></a>何以故？<a id="a-EJ"></a>以一切法、<a id="a-EK"></a>一切有情皆毕竟空、<a id="a-EL"></a>无际空故。<a id="a-EM"></a>”</p>
  <p id="aEN">尔时，<a id="a-EO"></a>善现便白佛言：<a id="a-EP"></a>“若一切法及诸有情皆毕竟空、<a id="a-EQ"></a>无际空故超诸字者，<a id="a-ER"></a>则一切法及诸有情自性毕竟皆不可得，<a id="a-ES"></a>云何菩萨摩诃萨众修行般若乃至布施波罗蜜多，<a id="a-ET"></a>若修行四静虑、<a id="a-EU"></a>四无量，<a id="a-EV"></a>四无色定，<a id="a-EW"></a>若修行三十七菩提分法，<a id="a-EX"></a>若修行空、<a id="a-EY"></a>无相、<a id="a-EZ"></a>无愿三摩地，<a id="a-Ea"></a>若安住内空乃至无性自性空，<a id="a-Eb"></a>若安住真如乃至不思议界，<a id="a-Ec"></a>若安住苦、<a id="a-Ed"></a>集、<a id="a-Ee"></a>灭、<a id="a-Ef"></a>道圣谛，<a id="a-Eg"></a>若修行八解脱乃至十遍处，<a id="a-Eh"></a>若修行极喜地乃至法云地，<a id="a-Ei"></a>若修行陀罗尼门、<a id="a-Ej"></a>三摩地门，<a id="a-Ek"></a>若修行五眼、<a id="a-El"></a>六神通，<a id="a-Em"></a>若修行如来十力乃至十八佛不共法，<a id="a-En"></a>若修行大慈、<a id="a-Eo"></a>大悲、<a id="a-Ep"></a>大喜、<a id="a-Eq"></a>大舍，<a id="a-Er"></a>若修行无忘失法、<a id="a-Es"></a>恒住舍性，<a id="a-Et"></a>若修行一切智、<a id="a-Eu"></a>道相智、<a id="a-Ev"></a>一切相智，<a id="a-Ew"></a>若修行三十二相、<a id="a-Ex"></a>八十随好？<a id="a-Ey"></a>云何菩萨摩诃萨住异熟生六到彼岸及诸神通，<a id="a-Ez"></a>为诸有情宣说正法？</p>
  <p id="aF0">“复次，<a id="a-F1"></a>世尊，<a id="a-F2"></a>一切有情皆不可得，<a id="a-F3"></a>有情施设亦不可得。<a id="a-F4"></a>一切有情不可得故，<a id="a-F5"></a>色乃至识亦不可得，<a id="a-F6"></a>眼处乃至意处亦不可得，<a id="a-F7"></a>色处乃至法处亦不可得，<a id="a-F8"></a>眼界乃至意界亦不可得，<a id="a-F9"></a>色界乃至法界亦不可得，<a id="a-FA"></a>眼识界乃至意识界亦不可得，<a id="a-FB"></a>眼触乃至意触亦不可得，<a id="a-FC"></a>眼触为缘所生诸受乃至意触为缘所生诸受亦不可得，<a id="a-FD"></a>地界乃至识界亦不可得，<a id="a-FE"></a>因缘乃至增上缘亦不可得，<a id="a-FF"></a>从缘所生诸法亦不可得，<a id="a-FG"></a>无明乃至老死亦不可得，<a id="a-FH"></a>六波罗蜜多乃至八十随好亦不可得。</p>
  <p id="aFI">“如是，<a id="a-FJ"></a>世尊，<a id="a-FK"></a>不可得中，<a id="a-FL"></a>无诸有情及彼施设，<a id="a-FM"></a>亦无诸色、<a id="a-FN"></a>受、<a id="a-FO"></a>想、<a id="a-FP"></a>行、<a id="a-FQ"></a>识及彼施设，<a id="a-FR"></a>乃至亦无八十随好及彼施设。<a id="a-FS"></a>一切有情法及施设既不可得、<a id="a-FT"></a>都无所有，<a id="a-FU"></a>云何菩萨摩诃萨行深般若波罗蜜多时，<a id="a-FV"></a>为诸有情宣说诸法？<a id="a-FW"></a>将无菩萨摩诃萨众自安住不正法，<a id="a-FX"></a>为诸有情说不正法，<a id="a-FY"></a>劝诸有情住不正法，<a id="a-FZ"></a>以颠倒法安立有情。<a id="a-Fa"></a>所以者何？<a id="a-Fb"></a>诸菩萨摩诃萨行深般若波罗蜜多时，<a id="a-Fc"></a>尚不得菩提，<a id="a-Fd"></a>况得菩提分法？<a id="a-Fe"></a>尚不得菩萨，<a id="a-Ff"></a>况得菩萨法？<a id="a-Fg"></a>既尔，<a id="a-Fh"></a>云何修菩提道，<a id="a-Fi"></a>为有情类宣说正法？<a id="a-Fj"></a>”</p>
  <p id="aFk">佛告善现：<a id="a-Fl"></a>“如是，<a id="a-Fm"></a>如是，<a id="a-Fn"></a>如汝所说，<a id="a-Fo"></a>一切有情、<a id="a-Fp"></a>有情施设及一切法并彼施设皆不可得，<a id="a-Fq"></a>不可得故都无所有。<a id="a-Fr"></a>无所有故，<a id="a-Fs"></a>当知内空乃至无性自性亦空，<a id="a-Ft"></a>当知真如空乃至不思议界亦空，<a id="a-Fu"></a>当知苦圣谛空乃至道圣谛亦空，<a id="a-Fv"></a>当知色蕴空乃至识蕴亦空，<a id="a-Fw"></a>当知眼处空乃至意处亦空，<a id="a-Fx"></a>当知色处空乃至法处亦空，<a id="a-Fy"></a>当知眼界空乃至意界亦空，<a id="a-Fz"></a>当知色界空乃至法界亦空，<a id="a-G0"></a>当知眼识界空乃至意识界亦空，<a id="a-G1"></a>当知眼触空乃至意触亦空，<a id="a-G2"></a>当知眼触为缘所生诸受空乃至意触为缘所生诸受亦空，<a id="a-G3"></a>当知地界空乃至识界亦空，<a id="a-G4"></a>当知因缘空乃至增上缘亦空，<a id="a-G5"></a>当知从缘所生诸法无不皆空，<a id="a-G6"></a>当知无明空乃至老死亦空，<a id="a-G7"></a>当知我空乃至见者亦空，<a id="a-G8"></a>当知布施波罗蜜多空乃至般若波罗蜜多亦空，<a id="a-G9"></a>当知四静虑空、<a id="a-GA"></a>四无量、<a id="a-GB"></a>四无色定亦空，<a id="a-GC"></a>当知四念住空乃至八圣道支亦空，<a id="a-GD"></a>当知空解脱门空、<a id="a-GE"></a>无相、<a id="a-GF"></a>无愿解脱门亦空，<a id="a-GG"></a>当知八解脱空乃至十遍处亦空，<a id="a-GH"></a>当知净观地空乃至如来地亦空，<a id="a-GI"></a>当知极喜地空乃至法云地亦空，<a id="a-GJ"></a>当知陀罗尼门空、<a id="a-GK"></a>三摩地门亦空，<a id="a-GL"></a>当知五眼空、<a id="a-GM"></a>六神通亦空，<a id="a-GN"></a>当知如来十力空乃至十八佛不共法亦空，<a id="a-GO"></a>当知大慈空、<a id="a-GP"></a>大悲、<a id="a-GQ"></a>大喜、<a id="a-GR"></a>大舍亦空，<a id="a-GS"></a>当知三十二相空、<a id="a-GT"></a>八十随好亦空，<a id="a-GU"></a>当知无忘失法空、<a id="a-GV"></a>恒住舍性亦空，<a id="a-GW"></a>当知一切智空、<a id="a-GX"></a>道相智、<a id="a-GY"></a>一切相智亦空，<a id="a-GZ"></a>当知预流果空乃至独觉菩提亦空，<a id="a-Ga"></a>当知一切菩萨摩诃萨行空、<a id="a-Gb"></a>诸佛无上正等菩提亦空，<a id="a-Gc"></a>当知严净佛土空、<a id="a-Gd"></a>成熟有情亦空。</p>
  <p id="aGe">“如是，<a id="a-Gf"></a>善现，<a id="a-Gg"></a>诸菩萨摩诃萨行深般若波罗蜜多时，<a id="a-Gh"></a>见一切法无不空已，<a id="a-Gi"></a>为诸有情宣说诸法令离颠倒。<a id="a-Gj"></a>虽为有情宣说诸法，<a id="a-Gk"></a>而于有情及一切法都无所得，<a id="a-Gl"></a>于诸空相不增不减、<a id="a-Gm"></a>无取无舍，<a id="a-Gn"></a>由此因缘，<a id="a-Go"></a>虽说诸法而无所说。</p>
  <p id="aGp">“善现当知，<a id="a-Gq"></a>是菩萨摩诃萨于一切法如是观时得无障智，<a id="a-Gr"></a>由此智故不坏诸法无二分别，<a id="a-Gs"></a>为诸有情如实宣说，<a id="a-Gt"></a>令离妄想颠倒执著，<a id="a-Gu"></a>随其所应趣三乘果。<a id="a-Gv"></a>如有如来化作一佛，<a id="a-Gw"></a>是佛复能化作无量俱胝有情。<a id="a-Gx"></a>时，<a id="a-Gy"></a>彼化佛教所化众，<a id="a-Gz"></a>或令修行布施、<a id="a-H0"></a>净戒、<a id="a-H1"></a>安忍、<a id="a-H2"></a>精进、<a id="a-H3"></a>静虑、<a id="a-H4"></a>般若波罗蜜多，<a id="a-H5"></a>广说乃至或令修行一切相智，<a id="a-H6"></a>或令安住预流果乃至独觉菩提，<a id="a-H7"></a>或令安住一切菩萨摩诃萨行，<a id="a-H8"></a>或令安住诸佛无上正等菩提。<a id="a-H9"></a>于意云何？<a id="a-HA"></a>是时，<a id="a-HB"></a>化佛及所化众，<a id="a-HC"></a>颇于诸法有所分别、<a id="a-HD"></a>有破坏不？<a id="a-HE"></a>”</p>
  <p id="aHF">善现答言：<a id="a-HG"></a>“不也，<a id="a-HH"></a>世尊。<a id="a-HI"></a>诸所变化于一切法无分别故。<a id="a-HJ"></a>”</p>
  <p id="aHK">佛告善现：<a id="a-HL"></a>“由此因缘，<a id="a-HM"></a>当知菩萨摩诃萨众亦复如是行深般若波罗蜜多，<a id="a-HN"></a>为诸有情如应说法，<a id="a-HO"></a>虽不分别破坏法相，<a id="a-HP"></a>而能如实安立有情，<a id="a-HQ"></a>令其安住所应住地；<a id="a-HR"></a>虽于有情及一切法都无所得，<a id="a-HS"></a>而令有情解脱妄想、<a id="a-HT"></a>颠倒、<a id="a-HU"></a>执著，<a id="a-HV"></a>无缚无脱为方便故。<a id="a-HW"></a>所以者何？<a id="a-HX"></a>色乃至识本性无缚无脱。<a id="a-HY"></a>若法本性无缚无脱，<a id="a-HZ"></a>此法非色乃至非识。<a id="a-Ha"></a>何以故？<a id="a-Hb"></a>色乃至识毕竟净故。<a id="a-Hc"></a>广说乃至诸有为法及无为法本性无缚无脱，<a id="a-Hd"></a>若法本性无缚无脱，<a id="a-He"></a>此法非有为、<a id="a-Hf"></a>非无为。<a id="a-Hg"></a>何以故？<a id="a-Hh"></a>有为、<a id="a-Hi"></a>无为毕竟净故。<a id="a-Hj"></a>如是，<a id="a-Hk"></a>善现，<a id="a-Hl"></a>诸菩萨摩诃萨行深般若波罗蜜多时，<a id="a-Hm"></a>虽为有情宣说诸法，<a id="a-Hn"></a>而于有情及诸法性都无所得。<a id="a-Ho"></a>所以者何？<a id="a-Hp"></a>以诸有情及一切法不可得故。</p>
  <p id="aHq">“复次，<a id="a-Hr"></a>善现，<a id="a-Hs"></a>诸菩萨摩诃萨行深般若波罗蜜多时，<a id="a-Ht"></a>以无所住而为方便住一切法无所得中，<a id="a-Hu"></a>谓以无所住而为方便住色蕴空，<a id="a-Hv"></a>以无所住而为方便住受、<a id="a-Hw"></a>想、<a id="a-Hx"></a>行、<a id="a-Hy"></a>识蕴空，<a id="a-Hz"></a>广说乃至以无所住而为方便住有为法空，<a id="a-I0"></a>以无所住而为方便住无为法空。</p>
  <p id="aI1">“善现当知，<a id="a-I2"></a>色蕴无所住，<a id="a-I3"></a>受、<a id="a-I4"></a>想、<a id="a-I5"></a>行、<a id="a-I6"></a>识蕴亦无所住；<a id="a-I7"></a>色蕴空无所住，<a id="a-I8"></a>受、<a id="a-I9"></a>想、<a id="a-IA"></a>行、<a id="a-IB"></a>识蕴空亦无所住；<a id="a-IC"></a>广说乃至有为法无所住，<a id="a-ID"></a>无为法亦无所住；<a id="a-IE"></a>有为法空无所住，<a id="a-IF"></a>无为法空亦无所住。<a id="a-IG"></a>所以者何？<a id="a-IH"></a>如是诸法及诸法空都无自性、<a id="a-II"></a>皆不可得，<a id="a-IJ"></a>非无自性、<a id="a-IK"></a>不可得法而有所住。</p>
  <p id="aIL">“善现当知，<a id="a-IM"></a>非无性法住无性法，<a id="a-IN"></a>非有性法住有性法，<a id="a-IO"></a>非无性法住有性法，<a id="a-IP"></a>非有性法住无性法，<a id="a-IQ"></a>非自性法住自性法，<a id="a-IR"></a>非他性法住他性法，<a id="a-IS"></a>非自性法住他性法，<a id="a-IT"></a>非他性法住自性法。<a id="a-IU"></a>所以者何？<a id="a-IV"></a>以一切法皆不可得，<a id="a-IW"></a>不可得法当何所住？</p>
  <p id="aIX">“如是，<a id="a-IY"></a>善现，<a id="a-IZ"></a>诸菩萨摩诃萨行深般若波罗蜜多时，<a id="a-Ia"></a>用此诸空修遣诸法，<a id="a-Ib"></a>亦能如实说示有情。</p>
  <p id="aIc">“善现当知，<a id="a-Id"></a>若菩萨摩诃萨能如是行甚深般若波罗蜜多，<a id="a-Ie"></a>于佛、<a id="a-If"></a>菩萨、<a id="a-Ig"></a>独觉、<a id="a-Ih"></a>声闻诸贤圣众皆无罪咎。<a id="a-Ii"></a>所以者何？<a id="a-Ij"></a>诸佛、<a id="a-Ik"></a>菩萨、<a id="a-Il"></a>独觉、<a id="a-Im"></a>声闻，<a id="a-In"></a>于此法性皆能随觉，<a id="a-Io"></a>既随觉已，<a id="a-Ip"></a>为诸有情无倒宣说。<a id="a-Iq"></a>虽为有情宣说诸法，<a id="a-Ir"></a>而于法性无转无越。<a id="a-Is"></a>所以者何？<a id="a-It"></a>诸法实性即是法界、<a id="a-Iu"></a>真如、<a id="a-Iv"></a>实际，<a id="a-Iw"></a>如是法界、<a id="a-Ix"></a>真如、<a id="a-Iy"></a>实际皆不可转亦不可越。<a id="a-Iz"></a>何以故？<a id="a-J0"></a>如是法界、<a id="a-J1"></a>真如、<a id="a-J2"></a>实际都无自性、<a id="a-J3"></a>皆不可得，<a id="a-J4"></a>非不可得有转越故。<a id="a-J5"></a>”</p>
  <p id="aJ6">具寿善现便白佛言：<a id="a-J7"></a>“若真法界、<a id="a-J8"></a>真如、<a id="a-J9"></a>实际无转越者，<a id="a-JA"></a>色蕴乃至有为、<a id="a-JB"></a>无为，<a id="a-JC"></a>与真法界、<a id="a-JD"></a>真如、<a id="a-JE"></a>实际为有异不？<a id="a-JF"></a>”</p>
  <p id="aJG">佛言：<a id="a-JH"></a>“不也，<a id="a-JI"></a>色蕴乃至有为、<a id="a-JJ"></a>无为，<a id="a-JK"></a>不异法界、<a id="a-JL"></a>真如、<a id="a-JM"></a>实际。<a id="a-JN"></a>”</p>
  <p id="aJO">具寿善现复白佛言：<a id="a-JP"></a>“若色乃至有为、<a id="a-JQ"></a>无为，<a id="a-JR"></a>不异法界、<a id="a-JS"></a>真如、<a id="a-JT"></a>实际，<a id="a-JU"></a>云何世尊施设黑业感黑异熟，<a id="a-JV"></a>所谓地狱、<a id="a-JW"></a>傍生、<a id="a-JX"></a>鬼界；<a id="a-JY"></a>施设白业感白异熟，<a id="a-JZ"></a>所谓人天；<a id="a-Ja"></a>施设黑白业感黑白异熟，<a id="a-Jb"></a>所谓一分傍生、<a id="a-Jc"></a>鬼界及一分人；<a id="a-Jd"></a>施设非黑非白业感非黑非白异熟，<a id="a-Je"></a>所谓预流果乃至无上正等菩提？<a id="a-Jf"></a>”</p>
  <p id="aJg">佛告善现：<a id="a-Jh"></a>“我依世俗，<a id="a-Ji"></a>施设如是因果差别，<a id="a-Jj"></a>不依胜义，<a id="a-Jk"></a>以胜义谛不可说有因果差别。<a id="a-Jl"></a>所以者何？<a id="a-Jm"></a>胜义谛中诸法性相不可分别、<a id="a-Jn"></a>无说、<a id="a-Jo"></a>无示，<a id="a-Jp"></a>云何当有因果差别？</p>
  <p id="aJq">“善现当知，<a id="a-Jr"></a>胜义谛中色蕴乃至有为、<a id="a-Js"></a>无为，<a id="a-Jt"></a>无生无灭，<a id="a-Ju"></a>无染无净，<a id="a-Jv"></a>以毕竟空、<a id="a-Jw"></a>无际空故。<a id="a-Jx"></a>”</p>
 </body>
</html>