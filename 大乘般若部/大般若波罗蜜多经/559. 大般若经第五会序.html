<!doctype html>
<html id="z3IBT6I90" data-ver="67">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若经第五会序</h1>
  <h2 id="a2">明寺沙门玄则制</h2>
  <p id="a3">盖闻：<a id="a-4"></a>申申夭夭，<a id="a-5"></a>宴居而欲流诲；<a id="a-6"></a>愤愤悱悱，<a id="a-7"></a>离座而思请益。<a id="a-8"></a>况深慈之远鞠，<a id="a-9"></a>遍知之委照，<a id="a-A"></a>妙感之潜通，<a id="a-B"></a>玄机之盛扣，<a id="a-C"></a>其于说也，<a id="a-D"></a>何能已乎！<a id="a-E"></a>神运之来，<a id="a-F"></a>亟谐景集，<a id="a-G"></a>灵山之上，<a id="a-H"></a>复动希声；<a id="a-I"></a>良由心涂易芜，<a id="a-J"></a>情霭难拂，<a id="a-K"></a>滞识象之为识，<a id="a-L"></a>昧空色之即空。<a id="a-M"></a>岂知夫法体法如，<a id="a-N"></a>不一不二；<a id="a-O"></a>性相唯寂，<a id="a-P"></a>言虑莫寻。<a id="a-Q"></a>既无一在而可舒，<a id="a-R"></a>又无不在而可卷，<a id="a-S"></a>谅非兆朕之可导，<a id="a-T"></a>又非尘躅之可随。<a id="a-U"></a>斯则行不行矣、<a id="a-V"></a>住不住矣！</p>
  <p id="aW">观无二之性，<a id="a-X"></a>与二不二，<a id="a-Y"></a>则非一之名，<a id="a-Z"></a>在一恒一。<a id="a-a"></a>故纷之则万舛，<a id="a-b"></a>澄之则一如；<a id="a-c"></a>一如未限而义区之，<a id="a-d"></a>一义未易而名异之，<a id="a-e"></a>一名未改而想贸之，<a id="a-f"></a>一想未派而取乱之，<a id="a-g"></a>过此已往其不涯矣！<a id="a-h"></a>故正乘之与大心，<a id="a-i"></a>回向之与随喜，<a id="a-j"></a>忘之则戒定慧蕴，<a id="a-k"></a>存之则想心见倒。<a id="a-l"></a>夫见生死者三有，<a id="a-m"></a>著涅槃者二乘；<a id="a-n"></a>是故知生死空，<a id="a-o"></a>斯出三界矣！<a id="a-p"></a>知涅槃空，<a id="a-q"></a>斯过二地矣！<a id="a-r"></a>释五花之授记，<a id="a-s"></a>乃证菩提；<a id="a-t"></a>搋七宝之校量，<a id="a-u"></a>方深福德。<a id="a-v"></a>天供天护，<a id="a-w"></a>加顶赞而徒殷；<a id="a-x"></a>神咒神珠，<a id="a-y"></a>语灵祥而不极。<a id="a-z"></a>铺惟此会未传兹壤，<a id="a-10"></a>凡二十四品，<a id="a-11"></a>今译充十卷，<a id="a-12"></a>其亹亹通韵，<a id="a-13"></a>新新渴奉者，<a id="a-14"></a>固当不以抵羽而轻积珍矣！</p>
 </body>
</html>