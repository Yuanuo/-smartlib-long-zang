<!doctype html>
<html id="z3IBT6U97" data-ver="1326">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第五百六十二</h1>
  <h2 id="a2">第五分如来品第十五之二</h2>
  <p id="a3">尔时，<a id="a-4"></a>欲界梵世天子，<a id="a-5"></a>恭敬合掌俱白佛言：<a id="a-6"></a>“如是般若波罗蜜多最为甚深极难信解，<a id="a-7"></a>诸佛无上正等菩提，<a id="a-8"></a>亦最甚深极难信解。<a id="a-9"></a>”</p>
  <p id="aA">尔时，<a id="a-B"></a>佛告诸天子言：<a id="a-C"></a>“如是，<a id="a-D"></a>如是，<a id="a-E"></a>如汝所说。<a id="a-F"></a>”</p>
  <p id="aG">具寿善现便白佛言：<a id="a-H"></a>“如我解佛所说义者，<a id="a-I"></a>无上菩提非难信得。<a id="a-J"></a>何以故？<a id="a-K"></a>以一切法毕竟空故，<a id="a-L"></a>空中无法信证余法。<a id="a-M"></a>所以者何？<a id="a-N"></a>以一切法自性皆空，<a id="a-O"></a>若为永断如是法故说如是法，<a id="a-P"></a>此法亦空。<a id="a-Q"></a>由此因缘，<a id="a-R"></a>于佛无上正等菩提，<a id="a-S"></a>能证、<a id="a-T"></a>所证、<a id="a-U"></a>能知、<a id="a-V"></a>所知一切空寂，<a id="a-W"></a>是故无上正等菩提非难信解、<a id="a-X"></a>非难证得，<a id="a-Y"></a>以一切法无不皆空，<a id="a-Z"></a>如是信知便证得故。<a id="a-a"></a>”</p>
  <p id="ab">佛告善现：<a id="a-c"></a>“无上菩提能信证者不可得故，<a id="a-d"></a>无上菩提非实有故，<a id="a-e"></a>无积集故，<a id="a-f"></a>说难信得。<a id="a-g"></a>”</p>
  <p id="ah">时，<a id="a-i"></a>舍利子语善现言：<a id="a-j"></a>“以一切法毕竟空故，<a id="a-k"></a>无上菩提极难信得。<a id="a-l"></a>所以者何？<a id="a-m"></a>以一切法都无自性皆如虚空。<a id="a-n"></a>譬如虚空不作是念：<a id="a-o"></a>‘我当信得无上菩提。<a id="a-p"></a>’诸法亦尔，<a id="a-q"></a>是故无上正等菩提极难信得。</p>
  <p id="ar">“复次，<a id="a-s"></a>善现，<a id="a-t"></a>若佛菩提非难信得，<a id="a-u"></a>则不应有如殑伽沙诸菩萨众发趣无上正等菩提后还退转，<a id="a-v"></a>故佛菩提极难信得。<a id="a-w"></a>”</p>
  <p id="ax">善现对曰：<a id="a-y"></a>“于意云何？<a id="a-z"></a>色于菩提有退转不？<a id="a-10"></a>”</p>
  <p id="a11">舍利子言：<a id="a-12"></a>“不也，<a id="a-13"></a>善现。<a id="a-14"></a>”</p>
  <p id="a15">“受、<a id="a-16"></a>想、<a id="a-17"></a>行、<a id="a-18"></a>识于菩提有退转不？<a id="a-19"></a>”</p>
  <p id="a1A">舍利子言：<a id="a-1B"></a>“不也，<a id="a-1C"></a>善现。<a id="a-1D"></a>”</p>
  <p id="a1E">“离色，<a id="a-1F"></a>有法于菩提有退转不？<a id="a-1G"></a>”</p>
  <p id="a1H">舍利子言：<a id="a-1I"></a>“不也，<a id="a-1J"></a>善现。<a id="a-1K"></a>”</p>
  <p id="a1L">“离受、<a id="a-1M"></a>想、<a id="a-1N"></a>行、<a id="a-1O"></a>识，<a id="a-1P"></a>有法于菩提有退转不？<a id="a-1Q"></a>”</p>
  <p id="a1R">舍利子言：<a id="a-1S"></a>“不也，<a id="a-1T"></a>善现。<a id="a-1U"></a>”</p>
  <p id="a1V">“色真如于菩提有退转不？<a id="a-1W"></a>”</p>
  <p id="a1X">舍利子言：<a id="a-1Y"></a>“不也，<a id="a-1Z"></a>善现。<a id="a-1a"></a>”</p>
  <p id="a1b">“受、<a id="a-1c"></a>想、<a id="a-1d"></a>行、<a id="a-1e"></a>识真如于菩提有退转不？<a id="a-1f"></a>”</p>
  <p id="a1g">舍利子言：<a id="a-1h"></a>“不也，<a id="a-1i"></a>善现。<a id="a-1j"></a>”</p>
  <p id="a1k">“离色真如，<a id="a-1l"></a>有法于菩提有退转不？<a id="a-1m"></a>”</p>
  <p id="a1n">舍利子言：<a id="a-1o"></a>“不也，<a id="a-1p"></a>善现。<a id="a-1q"></a>”</p>
  <p id="a1r">“离受、<a id="a-1s"></a>想、<a id="a-1t"></a>行、<a id="a-1u"></a>识真如，<a id="a-1v"></a>有法于菩提有退转不？<a id="a-1w"></a>”</p>
  <p id="a1x">舍利子言：<a id="a-1y"></a>“不也，<a id="a-1z"></a>善现。<a id="a-20"></a>”</p>
  <p id="a21">“真如于菩提有退转不？<a id="a-22"></a>”</p>
  <p id="a23">舍利子言：<a id="a-24"></a>“不也，<a id="a-25"></a>善现。<a id="a-26"></a>”</p>
  <p id="a27">“离真如于菩提有退转不？<a id="a-28"></a>”</p>
  <p id="a29">舍利子言：<a id="a-2A"></a>“不也，<a id="a-2B"></a>善现。<a id="a-2C"></a>”</p>
  <p id="a2D">时，<a id="a-2E"></a>具寿善现谓舍利子言：<a id="a-2F"></a>“若一切法谛故、<a id="a-2G"></a>住故，<a id="a-2H"></a>都无所有皆不可得，<a id="a-2I"></a>说何等法可于无上正等菩提而有退转？<a id="a-2J"></a>”</p>
  <p id="a2K">舍利子言：<a id="a-2L"></a>“如汝所说实无有法，<a id="a-2M"></a>亦无有情可于菩提说有退转。<a id="a-2N"></a>若尔，<a id="a-2O"></a>何故佛说三种住菩萨乘，<a id="a-2P"></a>但应说一，<a id="a-2Q"></a>又不应立三乘有异，<a id="a-2R"></a>唯应有一正等觉乘。<a id="a-2S"></a>”</p>
  <p id="a2T">时，<a id="a-2U"></a>满慈子便白具寿舍利子言：<a id="a-2V"></a>“应问善现为许有一菩萨乘不？<a id="a-2W"></a>然后可难应无三乘建立差别，<a id="a-2X"></a>唯应有一正等觉乘。<a id="a-2Y"></a>”</p>
  <p id="a2Z">时，<a id="a-2a"></a>舍利子问善现言：<a id="a-2b"></a>“为许有一菩萨乘不？<a id="a-2c"></a>”</p>
  <p id="a2d">善现报言：<a id="a-2e"></a>“真如颇有二种菩萨及三乘耶？<a id="a-2f"></a>”</p>
  <p id="a2g">舍利子言：<a id="a-2h"></a>“不也，<a id="a-2i"></a>善现。<a id="a-2j"></a>”</p>
  <p id="a2k">“真如颇有一菩萨乘、<a id="a-2l"></a>一佛乘不？<a id="a-2m"></a>”</p>
  <p id="a2n">舍利子言：<a id="a-2o"></a>“不也，<a id="a-2p"></a>善现。<a id="a-2q"></a>”</p>
  <p id="a2r">“真如颇有一法可见名一菩萨及一乘耶？<a id="a-2s"></a>”</p>
  <p id="a2t">舍利子言：<a id="a-2u"></a>“不也，<a id="a-2v"></a>善现。<a id="a-2w"></a>”</p>
  <p id="a2x">时，<a id="a-2y"></a>具寿善现谓舍利子言：<a id="a-2z"></a>“若一切法谛故、<a id="a-30"></a>住故，<a id="a-31"></a>都无所有皆不可得，<a id="a-32"></a>菩萨三乘亦复如是，<a id="a-33"></a>如何可责有一、<a id="a-34"></a>有三？<a id="a-35"></a>若诸菩萨闻说真如无差别相，<a id="a-36"></a>不惊、<a id="a-37"></a>不怖亦不沉没，<a id="a-38"></a>是诸菩萨疾证菩提，<a id="a-39"></a>定无退转。<a id="a-3A"></a>”</p>
  <p id="a3B">尔时，<a id="a-3C"></a>世尊赞善现曰：<a id="a-3D"></a>“善哉！<a id="a-3E"></a>善哉！<a id="a-3F"></a>汝今乃能为诸菩萨善说法要。<a id="a-3G"></a>汝之所说承佛威神，<a id="a-3H"></a>一切如来随喜汝说。<a id="a-3I"></a>若诸菩萨于法真如无差别相深生信解，<a id="a-3J"></a>闻说如是诸法真如，<a id="a-3K"></a>不惊、<a id="a-3L"></a>不怖亦不沉没，<a id="a-3M"></a>是诸菩萨疾证无上正等菩提，<a id="a-3N"></a>定无退转。<a id="a-3O"></a>”</p>
  <p id="a3P">时，<a id="a-3Q"></a>舍利子便白佛言：<a id="a-3R"></a>“若诸菩萨成就此法，<a id="a-3S"></a>定证无上正等觉耶？<a id="a-3T"></a>”</p>
  <p id="a3U">尔时，<a id="a-3V"></a>佛告舍利子言：<a id="a-3W"></a>“如是，<a id="a-3X"></a>如是，<a id="a-3Y"></a>是诸菩萨决定不堕声闻等地。<a id="a-3Z"></a>”</p>
  <p id="a3a">尔时，<a id="a-3b"></a>善现便白佛言：<a id="a-3c"></a>“若诸菩萨欲证菩提，<a id="a-3d"></a>应云何住？<a id="a-3e"></a>应云何学？<a id="a-3f"></a>”</p>
  <p id="a3g">佛告善现：<a id="a-3h"></a>“若诸菩萨欲证菩提，<a id="a-3i"></a>于诸有情应平等住，<a id="a-3j"></a>谓于彼类应起等心、<a id="a-3k"></a>慈心、<a id="a-3l"></a>悲心、<a id="a-3m"></a>喜心、<a id="a-3n"></a>舍心、<a id="a-3o"></a>不异心、<a id="a-3p"></a>谦下心、<a id="a-3q"></a>利益心、<a id="a-3r"></a>安乐心、<a id="a-3s"></a>无瞋恼心、<a id="a-3t"></a>如父母心，<a id="a-3u"></a>亦以此心应与其语。<a id="a-3v"></a>善现当知，<a id="a-3w"></a>若诸菩萨欲证菩提，<a id="a-3x"></a>应如是住、<a id="a-3y"></a>应如是学。<a id="a-3z"></a>”</p>
  <p data-pb></p>
  <h2 id="a40">第五分不退品第十六</h2>
  <p id="a41">尔时，<a id="a-42"></a>善现便白佛言：<a id="a-43"></a>“我等当以何行、<a id="a-44"></a>状、<a id="a-45"></a>相知是不退转菩萨摩诃萨？<a id="a-46"></a>”</p>
  <p id="a47">佛告善现：<a id="a-48"></a>“若诸菩萨能如实知异生、<a id="a-49"></a>声闻、<a id="a-4A"></a>独觉、<a id="a-4B"></a>菩萨及如来地，<a id="a-4C"></a>虽说有异，<a id="a-4D"></a>而于诸法真如性中，<a id="a-4E"></a>无变异、<a id="a-4F"></a>无分别，<a id="a-4G"></a>无二、<a id="a-4H"></a>无二分。<a id="a-4I"></a>是诸菩萨虽实悟入诸法真如，<a id="a-4J"></a>而于真如无所分别；<a id="a-4K"></a>虽闻真如与一切法无二无别，<a id="a-4L"></a>而无疑滞；<a id="a-4M"></a>虽闻诸法种种异相，<a id="a-4N"></a>而于其中无所执著。<a id="a-4O"></a>是诸菩萨终不轻尔而发语言，<a id="a-4P"></a>诸有所说皆引义利，<a id="a-4Q"></a>终不观他好恶长短，<a id="a-4R"></a>平等怜愍而为说法。<a id="a-4S"></a>若诸菩萨成就如是诸行、<a id="a-4T"></a>状、<a id="a-4U"></a>相，<a id="a-4V"></a>定于无上正等菩提不复退转。</p>
  <p id="a4W">“复次，<a id="a-4X"></a>善现，<a id="a-4Y"></a>是诸菩萨不观外道沙门梵志形相言说，<a id="a-4Z"></a>谓彼于法实知实见，<a id="a-4a"></a>或能施设正见法门，<a id="a-4b"></a>无有是处，<a id="a-4c"></a>终不礼敬外道天神，<a id="a-4d"></a>亦不供养而求胜福。</p>
  <p id="a4e">“复次，<a id="a-4f"></a>善现，<a id="a-4g"></a>是诸菩萨不堕恶趣，<a id="a-4h"></a>不受女身，<a id="a-4i"></a>亦不生于卑贱种族，<a id="a-4j"></a>除为度脱彼有情类示同类生方便摄受。</p>
  <p id="a4k">“复次，<a id="a-4l"></a>善现，<a id="a-4m"></a>是诸菩萨常乐受行十善业道，<a id="a-4n"></a>亦能方便劝他受行，<a id="a-4o"></a>乃至梦中亦无所犯。</p>
  <p id="a4p">“复次，<a id="a-4q"></a>善现，<a id="a-4r"></a>是诸菩萨诸所受持、<a id="a-4s"></a>思惟、<a id="a-4t"></a>读诵种种经典令极通利，<a id="a-4u"></a>皆为利乐一切有情。<a id="a-4v"></a>恒作是念：<a id="a-4w"></a>‘我以此法为诸有情宣说开示，<a id="a-4x"></a>常令一切法愿满足。<a id="a-4y"></a>’复持如是法施善根，<a id="a-4z"></a>与诸有情平等共有回向所求一切智智。</p>
  <p id="a50">“复次，<a id="a-51"></a>善现，<a id="a-52"></a>是诸菩萨于佛所说甚深法门，<a id="a-53"></a>决定不生疑惑、<a id="a-54"></a>犹豫，<a id="a-55"></a>亦不迷闷，<a id="a-56"></a>欢喜信受；<a id="a-57"></a>诸所发言皆为饶益，<a id="a-58"></a>知量而说言词柔软；<a id="a-59"></a>寝寐轻少烦恼不行，<a id="a-5A"></a>入出往来心不迷谬；<a id="a-5B"></a>恒时安住正念正知，<a id="a-5C"></a>进止威仪亦复如是；<a id="a-5D"></a>诸所游履必观其地，<a id="a-5E"></a>安详系念正视而行，<a id="a-5F"></a>运动语言常无卒暴；<a id="a-5G"></a>诸所受用卧具、<a id="a-5H"></a>衣服皆常香洁无诸臭秽，<a id="a-5I"></a>亦无垢腻虮虱等虫；<a id="a-5J"></a>恒乐清闲常无疾病，<a id="a-5K"></a>身中无有八万户虫。<a id="a-5L"></a>所以者何？<a id="a-5M"></a>是诸菩萨善根增上出过世间，<a id="a-5N"></a>如如善根渐渐增长，<a id="a-5O"></a>如是如是身心清净。<a id="a-5P"></a>”</p>
  <p id="a5Q">尔时，<a id="a-5R"></a>善现便白佛言：<a id="a-5S"></a>“是菩萨心云何清净？<a id="a-5T"></a>”</p>
  <p id="a5U">佛告善现：<a id="a-5V"></a>“是诸菩萨如如善根渐渐增长，<a id="a-5W"></a>如是如是心中一切谄曲矫诳皆永不行，<a id="a-5X"></a>由此因缘，<a id="a-5Y"></a>一切烦恼及余不善皆永息灭，<a id="a-5Z"></a>亦超声闻及独觉地，<a id="a-5a"></a>疾趣无上正等菩提，<a id="a-5b"></a>由此应知心常清净。</p>
  <p id="a5c">“复次，<a id="a-5d"></a>善现，<a id="a-5e"></a>是诸菩萨不重利养、<a id="a-5f"></a>不徇名誉，<a id="a-5g"></a>心离嫉悭、<a id="a-5h"></a>身无愆失，<a id="a-5i"></a>闻甚深法心不迷谬，<a id="a-5j"></a>智慧深固恭敬信受，<a id="a-5k"></a>随所听闻皆能会入甚深般若波罗蜜多，<a id="a-5l"></a>诸所造作世间事业亦依般若波罗蜜多方便善巧会入法性，<a id="a-5m"></a>不见一事出法性者；<a id="a-5n"></a>设有不与法性相应，<a id="a-5o"></a>亦能方便会入般若波罗蜜多甚深理趣，<a id="a-5p"></a>由斯不见出法性者。</p>
  <p id="a5q">“复次，<a id="a-5r"></a>善现，<a id="a-5s"></a>是诸菩萨设有恶魔现前化作八大地狱，<a id="a-5t"></a>一一狱中化作无量百千菩萨皆被猛焰交彻烧然，<a id="a-5u"></a>告菩萨言：<a id="a-5v"></a>‘此诸菩萨皆由受得不退转记，<a id="a-5w"></a>故堕如是大地狱中，<a id="a-5x"></a>恒受如斯猛利大苦。<a id="a-5y"></a>汝等既受不退转记，<a id="a-5z"></a>当如此类受斯大苦。<a id="a-60"></a>是故汝等应疾舍弃大菩提心，<a id="a-61"></a>可脱斯苦当生天上或生人中，<a id="a-62"></a>富贵自在受诸快乐。<a id="a-63"></a>’时，<a id="a-64"></a>诸菩萨见闻此事，<a id="a-65"></a>其心不动亦不惊疑，<a id="a-66"></a>但作是念：<a id="a-67"></a>‘若诸菩萨已受菩提不退转记，<a id="a-68"></a>更堕恶趣受诸苦恼如愚异生，<a id="a-69"></a>必无是处。<a id="a-6A"></a>今见闻者定是恶魔所作所说，<a id="a-6B"></a>皆非实有。<a id="a-6C"></a>’</p>
  <p id="a6D">“复次，<a id="a-6E"></a>善现，<a id="a-6F"></a>是诸菩萨设有恶魔作沙门像，<a id="a-6G"></a>来至其所说如是言：<a id="a-6H"></a>‘汝先所闻、<a id="a-6I"></a>受持读诵甚深般若波罗蜜多相应经典皆是邪说，<a id="a-6J"></a>应疾舍弃勿谓为真。<a id="a-6K"></a>汝等若能速疾舍弃，<a id="a-6L"></a>我当教汝真净佛法，<a id="a-6M"></a>令汝速证无上菩提。<a id="a-6N"></a>汝先所闻非真佛语，<a id="a-6O"></a>是诸文颂者虚诳撰集，<a id="a-6P"></a>我之所说是真佛语。<a id="a-6Q"></a>’善现当知，<a id="a-6R"></a>若诸菩萨闻如是语心动惊疑，<a id="a-6S"></a>应知未受不退转记。<a id="a-6T"></a>若诸菩萨闻如是语心不惊疑，<a id="a-6U"></a>但随无作、<a id="a-6V"></a>无相、<a id="a-6W"></a>无生法性而住，<a id="a-6X"></a>应知已受不退转记，<a id="a-6Y"></a>是诸菩萨诸有所作，<a id="a-6Z"></a>不信他语，<a id="a-6a"></a>不随他教而便动转。<a id="a-6b"></a>如阿罗汉诸有所为，<a id="a-6c"></a>不信他语，<a id="a-6d"></a>现证法性无惑无疑，<a id="a-6e"></a>一切恶魔不能倾动；<a id="a-6f"></a>不退菩萨亦复如是，<a id="a-6g"></a>一切声闻、<a id="a-6h"></a>独觉、<a id="a-6i"></a>外道、<a id="a-6j"></a>诸恶魔等不能破坏，<a id="a-6k"></a>令于菩提而生退屈。</p>
  <p id="a6l">“复次，<a id="a-6m"></a>善现，<a id="a-6n"></a>是诸菩萨设有恶魔来诣其所，<a id="a-6o"></a>诈现亲友作如是言：<a id="a-6p"></a>‘汝等所行是生死法非菩提行。<a id="a-6q"></a>汝等今应修尽苦道，<a id="a-6r"></a>速尽众苦得般涅槃，<a id="a-6s"></a>现在苦身尚应厌舍，<a id="a-6t"></a>况更乐受当来苦身！<a id="a-6u"></a>宜自审思舍先所信。<a id="a-6v"></a>’是诸菩萨闻彼语时心不惊疑，<a id="a-6w"></a>但作是念：<a id="a-6x"></a>‘如是说者定是恶魔。<a id="a-6y"></a>’时，<a id="a-6z"></a>彼恶魔复语菩萨：<a id="a-70"></a>‘欲闻菩萨无益行耶？<a id="a-71"></a>谓诸菩萨经如殑伽沙数大劫，<a id="a-72"></a>以无量种上妙供具供养诸佛，<a id="a-73"></a>复于殑伽沙等佛所修无量种难行梵行，<a id="a-74"></a>亲近承事如殑伽沙诸佛世尊，<a id="a-75"></a>请问无量无边菩萨所应修道：<a id="a-76"></a>云何应住？<a id="a-77"></a>云何应行？<a id="a-78"></a>云何应学诸菩萨道？<a id="a-79"></a>殑伽沙等诸佛世尊如所请问次第为说，<a id="a-7A"></a>彼诸菩萨如教而住、<a id="a-7B"></a>如教而行、<a id="a-7C"></a>如教而学，<a id="a-7D"></a>经无量劫尚不能证所求无上正等菩提，<a id="a-7E"></a>况今汝等可能证得？<a id="a-7F"></a>’是时，<a id="a-7G"></a>菩萨虽闻其言，<a id="a-7H"></a>而心不动亦无疑惑。</p>
  <p id="a7I">“时，<a id="a-7J"></a>彼恶魔复于是处，<a id="a-7K"></a>化作无量苾蒭形像，<a id="a-7L"></a>告菩萨曰：<a id="a-7M"></a>‘此诸苾蒭皆于过去，<a id="a-7N"></a>经无数劫修无量种难行梵行，<a id="a-7O"></a>而不能得无上菩提，<a id="a-7P"></a>今皆退住阿罗汉果，<a id="a-7Q"></a>云何汝等能证菩提？<a id="a-7R"></a>’是诸菩萨见闻此已，<a id="a-7S"></a>即作是念：<a id="a-7T"></a>‘定是恶魔为扰乱我作如是事，<a id="a-7U"></a>定无菩萨修行般若波罗蜜多，<a id="a-7V"></a>至圆满位不证无上正等菩提，<a id="a-7W"></a>退住声闻、<a id="a-7X"></a>独觉等地。<a id="a-7Y"></a>’复作是念：<a id="a-7Z"></a>‘若诸菩萨如佛所说修菩提行，<a id="a-7a"></a>不证无上正等菩提，<a id="a-7b"></a>必无是处。<a id="a-7c"></a>当知今者所见所闻，<a id="a-7d"></a>定是恶魔所作所说。<a id="a-7e"></a>’</p>
  <p id="a7f">“复次，<a id="a-7g"></a>善现，<a id="a-7h"></a>是诸菩萨设有恶魔作苾蒭像，<a id="a-7i"></a>来至其所作如是言：<a id="a-7j"></a>‘一切智智与虚空等，<a id="a-7k"></a>无性为性自相本空，<a id="a-7l"></a>诸法亦然都无所有，<a id="a-7m"></a>此中无法可名能证，<a id="a-7n"></a>亦无有法可名所证，<a id="a-7o"></a>证处、<a id="a-7p"></a>证时及由此证皆不可得。<a id="a-7q"></a>既一切法与虚空等，<a id="a-7r"></a>无性为性自相本空，<a id="a-7s"></a>汝等何缘唐受勤苦，<a id="a-7t"></a>求证无上正等菩提？<a id="a-7u"></a>汝先所闻诸菩萨众应求无上正等菩提，<a id="a-7v"></a>皆是魔说非真佛语。<a id="a-7w"></a>汝等应舍大菩提心，<a id="a-7x"></a>勿妄为他虚受勤苦。<a id="a-7y"></a>’是诸菩萨闻彼语时，<a id="a-7z"></a>能如实知：<a id="a-80"></a>‘是恶魔事欲退败我大菩提心，<a id="a-81"></a>我今更应坚固其志，<a id="a-82"></a>不应信受恶魔所说。<a id="a-83"></a>’</p>
  <p id="a84">“复次，<a id="a-85"></a>善现，<a id="a-86"></a>是诸菩萨若欲调心入四静虑，<a id="a-87"></a>随意能入游观自在，<a id="a-88"></a>为度有情还生欲界，<a id="a-89"></a>虽生欲界而不染欲，<a id="a-8A"></a>亦不退失所修静虑。</p>
  <p id="a8B">“复次，<a id="a-8C"></a>善现，<a id="a-8D"></a>是诸菩萨不贵名声不著称誉，<a id="a-8E"></a>于有情类无恚恨心，<a id="a-8F"></a>常欲令其得胜利乐；<a id="a-8G"></a>往来入出无散乱心，<a id="a-8H"></a>进止威仪恒住正念；<a id="a-8I"></a>为有情故虽处居家，<a id="a-8J"></a>而于其中不生贪著；<a id="a-8K"></a>虽现受欲而常厌怖，<a id="a-8L"></a>如涉险路心恒惊恐；<a id="a-8M"></a>虽有所食惶惧不安，<a id="a-8N"></a>但念何时出斯险难；<a id="a-8O"></a>虽现受用种种珍财，<a id="a-8P"></a>而于其中不起贪爱；<a id="a-8Q"></a>不以邪命非法自活，<a id="a-8R"></a>宁自殒殁不损于人。<a id="a-8S"></a>所以者何？<a id="a-8T"></a>是诸菩萨行深般若波罗蜜多，<a id="a-8U"></a>是人中尊、<a id="a-8V"></a>人中善士、<a id="a-8W"></a>人中龙象、<a id="a-8X"></a>人中莲华、<a id="a-8Y"></a>人中调御、<a id="a-8Z"></a>人中勇健，<a id="a-8a"></a>本为利乐一切有情，<a id="a-8b"></a>现处居家方便饶益，<a id="a-8c"></a>岂为自活侵损于人？<a id="a-8d"></a>所以者何？<a id="a-8e"></a>是诸菩萨甚深般若波罗蜜多方便善巧力所持故。</p>
  <p id="a8f">“复次，<a id="a-8g"></a>善现，<a id="a-8h"></a>是诸菩萨有执金刚药叉神王常随左右密为守护，<a id="a-8i"></a>不为一切人非人等邪魅威力损害身心。<a id="a-8j"></a>由此因缘，<a id="a-8k"></a>是诸菩萨乃至无上正等菩提，<a id="a-8l"></a>身意泰然常不狂乱，<a id="a-8m"></a>具丈夫相诸根圆满，<a id="a-8n"></a>心行调善恒修净命，<a id="a-8o"></a>不行幻术、<a id="a-8p"></a>占相、<a id="a-8q"></a>吉凶、<a id="a-8r"></a>咒禁、<a id="a-8s"></a>鬼神、<a id="a-8t"></a>合和汤药、<a id="a-8u"></a>诱诳卑末、<a id="a-8v"></a>结好贵人、<a id="a-8w"></a>侮傲圣贤、<a id="a-8x"></a>亲昵男女，<a id="a-8y"></a>不为名利自赞毁他，<a id="a-8z"></a>不以染心瞻顾戏笑，<a id="a-90"></a>戒见清净志性淳质。</p>
  <p id="a91">“复次，<a id="a-92"></a>善现，<a id="a-93"></a>是诸菩萨于诸世间文章技艺，<a id="a-94"></a>虽得善巧而不爱著，<a id="a-95"></a>达一切法不可得故，<a id="a-96"></a>皆杂秽语邪命摄故。<a id="a-97"></a>于诸世俗外道书论，<a id="a-98"></a>虽亦善知而不乐著，<a id="a-99"></a>达一切法本性空故。<a id="a-9A"></a>又诸世俗外道书论，<a id="a-9B"></a>所说理事多有增减，<a id="a-9C"></a>于菩萨道非随顺故。</p>
  <p id="a9D">“复次，<a id="a-9E"></a>善现，<a id="a-9F"></a>是诸菩萨复有所余诸行、<a id="a-9G"></a>状、<a id="a-9H"></a>相，<a id="a-9I"></a>吾当为汝分别解说。<a id="a-9J"></a>谓彼菩萨行深般若波罗蜜多，<a id="a-9K"></a>达诸法空，<a id="a-9L"></a>不乐观察论说众事、<a id="a-9M"></a>王事、<a id="a-9N"></a>贼事、<a id="a-9O"></a>军事、<a id="a-9P"></a>战事、<a id="a-9Q"></a>城邑、<a id="a-9R"></a>聚落、<a id="a-9S"></a>象马车乘、<a id="a-9T"></a>衣服、<a id="a-9U"></a>饮食、<a id="a-9V"></a>卧具、<a id="a-9W"></a>华香、<a id="a-9X"></a>男女好丑、<a id="a-9Y"></a>园林、<a id="a-9Z"></a>池沼、<a id="a-9a"></a>山海等事，<a id="a-9b"></a>不乐观察论说药叉、<a id="a-9c"></a>罗刹娑等诸鬼神事，<a id="a-9d"></a>不乐观察论说街衢、<a id="a-9e"></a>市肆、<a id="a-9f"></a>楼阁、<a id="a-9g"></a>商贾等事，<a id="a-9h"></a>不乐观察论说歌舞、<a id="a-9i"></a>妓乐、<a id="a-9j"></a>俳优、<a id="a-9k"></a>戏谑等事，<a id="a-9l"></a>不乐观察论说洲渚、<a id="a-9m"></a>船筏、<a id="a-9n"></a>桥梁、<a id="a-9o"></a>珠宝等事，<a id="a-9p"></a>不乐观察论说星辰、<a id="a-9q"></a>寒热、<a id="a-9r"></a>风雨、<a id="a-9s"></a>吉凶等事，<a id="a-9t"></a>不乐观察论说种种法义相违、<a id="a-9u"></a>文颂等事，<a id="a-9v"></a>不乐观察论说异生、<a id="a-9w"></a>独觉、<a id="a-9x"></a>声闻相应之事；<a id="a-9y"></a>但乐观察论说般若波罗蜜多相应之事。<a id="a-9z"></a>是诸菩萨常不远离甚深般若波罗蜜多相应作意，<a id="a-A0"></a>常不远离一切智心，<a id="a-A1"></a>不好乖违、<a id="a-A2"></a>乐和诤讼，<a id="a-A3"></a>常悕正法、<a id="a-A4"></a>不爱非法，<a id="a-A5"></a>恒慕善友、<a id="a-A6"></a>不乐恶友，<a id="a-A7"></a>好出法言、<a id="a-A8"></a>离非法言，<a id="a-A9"></a>乐见如来、<a id="a-AA"></a>欣出家众；<a id="a-AB"></a>十方国土有佛世尊宣说法要，<a id="a-AC"></a>愿往生彼亲近供养听闻正法。<a id="a-AD"></a>是诸菩萨多从欲界、<a id="a-AE"></a>色界天殁，<a id="a-AF"></a>生赡部洲中国人趣，<a id="a-AG"></a>善于技艺、<a id="a-AH"></a>咒术、<a id="a-AI"></a>经书、<a id="a-AJ"></a>地理、<a id="a-AK"></a>天文及诸法义，<a id="a-AL"></a>或生边地大国大城，<a id="a-AM"></a>与诸有情作大饶益。</p>
  <p id="aAN">“复次，<a id="a-AO"></a>善现，<a id="a-AP"></a>是诸菩萨终不自疑‘我为退转、<a id="a-AQ"></a>为不退转？<a id="a-AR"></a>’于自地法亦不生疑‘为有、<a id="a-AS"></a>为无？<a id="a-AT"></a>’于诸魔事善能觉了，<a id="a-AU"></a>如预流者于自地法终不生疑，<a id="a-AV"></a>设有恶魔种种惑乱不能倾动。<a id="a-AW"></a>如有造作无间业者，<a id="a-AX"></a>彼无间心恒常随逐，<a id="a-AY"></a>乃至命尽不能舍离，<a id="a-AZ"></a>设起余心不能遮伏；<a id="a-Aa"></a>此诸菩萨亦复如是，<a id="a-Ab"></a>不退转心恒常随逐，<a id="a-Ac"></a>安住菩萨不退转地，<a id="a-Ad"></a>世间天、<a id="a-Ae"></a>人、<a id="a-Af"></a>阿素洛等不能动坏自所得法。<a id="a-Ag"></a>于诸魔业善能觉知，<a id="a-Ah"></a>所证法中常无疑惑，<a id="a-Ai"></a>虽生他世亦不发起声闻、<a id="a-Aj"></a>独觉相应之心，<a id="a-Ak"></a>亦不自疑‘我于来世能证无上佛菩提？<a id="a-Al"></a>’不安住自地，<a id="a-Am"></a>不随他缘，<a id="a-An"></a>于自地法无能坏者。</p>
  <p id="aAo">“所以者何？<a id="a-Ap"></a>是诸菩萨成就无动无退转智，<a id="a-Aq"></a>一切恶缘不能倾动，<a id="a-Ar"></a>其心坚固踰于金刚。<a id="a-As"></a>设有恶魔作佛形像，<a id="a-At"></a>来至其所作如是言：<a id="a-Au"></a>‘汝今应求阿罗汉果，<a id="a-Av"></a>永尽诸漏入般涅槃。<a id="a-Aw"></a>汝未堪受大菩提记，<a id="a-Ax"></a>亦未证得无生法忍。<a id="a-Ay"></a>汝今未有不退转地诸行、<a id="a-Az"></a>状、<a id="a-B0"></a>相，<a id="a-B1"></a>如来不应授汝无上大菩提记。<a id="a-B2"></a>’是诸菩萨闻彼语时，<a id="a-B3"></a>心无变动亦不退没、<a id="a-B4"></a>无惊、<a id="a-B5"></a>无怖，<a id="a-B6"></a>但作是念：<a id="a-B7"></a>‘此定恶魔或魔眷属化作佛像，<a id="a-B8"></a>来至我所作如是说，<a id="a-B9"></a>若真佛说不应有异。<a id="a-BA"></a>’若诸菩萨闻彼语时，<a id="a-BB"></a>能作如是观察忆念：<a id="a-BC"></a>‘定是恶魔化为佛像，<a id="a-BD"></a>令我远离甚深般若，<a id="a-BE"></a>令我弃舍无上菩提，<a id="a-BF"></a>是故不应随彼所说。<a id="a-BG"></a>’时，<a id="a-BH"></a>魔惊怖即便隐没。<a id="a-BI"></a>是诸菩萨定已安住不退转地，<a id="a-BJ"></a>过去诸佛久已授彼大菩提记。<a id="a-BK"></a>所以者何？<a id="a-BL"></a>是诸菩萨具不退地诸行、<a id="a-BM"></a>状、<a id="a-BN"></a>相，<a id="a-BO"></a>故能觉知恶魔事业，<a id="a-BP"></a>令彼隐没更不复现。</p>
  <p id="aBQ">“复次，<a id="a-BR"></a>善现，<a id="a-BS"></a>是诸菩萨摄护正法不惜身命，<a id="a-BT"></a>况余珍财、<a id="a-BU"></a>朋友、<a id="a-BV"></a>眷属？<a id="a-BW"></a>为护正法勇猛精进，<a id="a-BX"></a>恒作是念：<a id="a-BY"></a>‘如是正法即是诸佛清净法身，<a id="a-BZ"></a>一切如来恭敬供养。<a id="a-Ba"></a>我今摄护如是正法，<a id="a-Bb"></a>即为摄护诸佛法身。<a id="a-Bc"></a>’复作是念：<a id="a-Bd"></a>‘如是正法通属三世诸佛世尊，<a id="a-Be"></a>我亦堕在未来佛数。<a id="a-Bf"></a>佛已授我大菩提记，<a id="a-Bg"></a>诸佛正法即我所有，<a id="a-Bh"></a>我今即为护自正法。<a id="a-Bi"></a>我未来世得作佛时，<a id="a-Bj"></a>亦为有情宣说此法。<a id="a-Bk"></a>’是诸菩萨见斯义利，<a id="a-Bl"></a>摄护如来所说正法、<a id="a-Bm"></a>不惜身命、<a id="a-Bn"></a>亲属、<a id="a-Bo"></a>珍财，<a id="a-Bp"></a>乃至菩提常无懈倦。</p>
  <p id="aBq">“复次，<a id="a-Br"></a>善现，<a id="a-Bs"></a>是诸菩萨闻佛说法无惑无疑，<a id="a-Bt"></a>闻已受持常不忘失。<a id="a-Bu"></a>”</p>
  <p id="aBv">尔时，<a id="a-Bw"></a>善现便白佛言：<a id="a-Bx"></a>“是诸菩萨但闻佛语，<a id="a-By"></a>无惑、<a id="a-Bz"></a>无疑、<a id="a-C0"></a>常不忘失，<a id="a-C1"></a>为闻菩萨及声闻等所说正法，<a id="a-C2"></a>亦能如是？<a id="a-C3"></a>”</p>
  <p id="aC4">佛告善现：<a id="a-C5"></a>“是诸菩萨普闻一切有情言音、<a id="a-C6"></a>文字、<a id="a-C7"></a>义理皆能通达，<a id="a-C8"></a>无惑、<a id="a-C9"></a>无疑、<a id="a-CA"></a>常不忘失。<a id="a-CB"></a>所以者何？<a id="a-CC"></a>是诸菩萨于诸法中得无生忍，<a id="a-CD"></a>已善通达诸法实性，<a id="a-CE"></a>闻皆耳顺并无疑惑，<a id="a-CF"></a>又得闻持陀罗尼故，<a id="a-CG"></a>常能忆念终不忘失。<a id="a-CH"></a>善现当知，<a id="a-CI"></a>是为不退转菩萨摩诃萨诸行、<a id="a-CJ"></a>状、<a id="a-CK"></a>相。<a id="a-CL"></a>”</p>
  <p data-pb></p>
  <h2 id="aCM">第五分贪行品第十七之一</h2>
  <p id="aCN">尔时，<a id="a-CO"></a>善现便白佛言：<a id="a-CP"></a>“希有，<a id="a-CQ"></a>世尊！<a id="a-CR"></a>是诸菩萨成就如是大功德聚。<a id="a-CS"></a>世尊能如殑伽沙劫说不退转诸行、<a id="a-CT"></a>状、<a id="a-CU"></a>相，<a id="a-CV"></a>惟愿如来、<a id="a-CW"></a>应、<a id="a-CX"></a>正等觉复为宣说甚深般若波罗蜜多相应义处，<a id="a-CY"></a>令诸菩萨安住其中修菩提行疾得圆满！<a id="a-CZ"></a>”</p>
  <p id="aCa">佛告善现：<a id="a-Cb"></a>“善哉！<a id="a-Cc"></a>善哉！<a id="a-Cd"></a>汝今乃能问如是事。<a id="a-Ce"></a>谛听！<a id="a-Cf"></a>谛听！<a id="a-Cg"></a>当为汝说。<a id="a-Ch"></a>善现当知，<a id="a-Ci"></a>甚深般若波罗蜜多相应义处，<a id="a-Cj"></a>谓空、<a id="a-Ck"></a>无相、<a id="a-Cl"></a>无愿、<a id="a-Cm"></a>无作、<a id="a-Cn"></a>无生、<a id="a-Co"></a>无灭、<a id="a-Cp"></a>非有、<a id="a-Cq"></a>寂静、<a id="a-Cr"></a>离染、<a id="a-Cs"></a>涅槃增语所显。<a id="a-Ct"></a>”</p>
  <p id="aCu">具寿善现复白佛言：<a id="a-Cv"></a>“为但此法名深般若波罗蜜多相应义处，<a id="a-Cw"></a>为一切法皆得名为甚深般若波罗蜜多相应义处？<a id="a-Cx"></a>”</p>
  <p id="aCy">佛告善现：<a id="a-Cz"></a>“余一切法亦得名为甚深般若波罗蜜多相应义处。<a id="a-D0"></a>所以者何？<a id="a-D1"></a>谓一切色、<a id="a-D2"></a>受、<a id="a-D3"></a>想、<a id="a-D4"></a>行、<a id="a-D5"></a>识亦名甚深。</p>
  <p id="aD6">“善现，<a id="a-D7"></a>云何色乃至识亦名甚深？<a id="a-D8"></a>谓真如甚深故，<a id="a-D9"></a>色乃至识亦名甚深。<a id="a-DA"></a>复次，<a id="a-DB"></a>善现，<a id="a-DC"></a>若处无色名色甚深，<a id="a-DD"></a>广说乃至若处无识名识甚深。<a id="a-DE"></a>”</p>
  <p id="aDF">尔时，<a id="a-DG"></a>善现复白佛言：<a id="a-DH"></a>“希有，<a id="a-DI"></a>世尊！<a id="a-DJ"></a>微妙方便遮遣五蕴显示涅槃。<a id="a-DK"></a>”</p>
  <p id="aDL">佛告善现：<a id="a-DM"></a>“如是，<a id="a-DN"></a>如是。<a id="a-DO"></a>若诸菩萨能于如是甚深般若波罗蜜多相应义处，<a id="a-DP"></a>审谛观察，<a id="a-DQ"></a>作如是念：<a id="a-DR"></a>‘我今应如甚深般若波罗蜜多所教而住，<a id="a-DS"></a>我今应如甚深般若波罗蜜多所说而学。<a id="a-DT"></a>’是诸菩萨由能如此依深般若波罗蜜多相应义处审谛观察，<a id="a-DU"></a>精进修行乃至一日，<a id="a-DV"></a>所获福聚无量无边。</p>
  <p id="aDW">“如贪行人复多寻伺，<a id="a-DX"></a>与他美女共为邀契，<a id="a-DY"></a>彼女限礙不获赴期，<a id="a-DZ"></a>此人欲心炽盛流注。<a id="a-Da"></a>善现，<a id="a-Db"></a>于意云何？<a id="a-Dc"></a>其人欲心于何处转？<a id="a-Dd"></a>”</p>
  <p id="aDe">“世尊，<a id="a-Df"></a>此人欲心于女处转，<a id="a-Dg"></a>谓作是念：<a id="a-Dh"></a>‘彼何当来共会，<a id="a-Di"></a>于此欢娱戏乐？<a id="a-Dj"></a>’”</p>
  <p id="aDk">“善现，<a id="a-Dl"></a>于意云何？<a id="a-Dm"></a>其人昼夜几欲念生？<a id="a-Dn"></a>”</p>
  <p id="aDo">“世尊，<a id="a-Dp"></a>此人昼夜欲念甚多。<a id="a-Dq"></a>”</p>
  <p id="aDr">佛告善现：<a id="a-Ds"></a>“若诸菩萨依深般若波罗蜜多相应义处，<a id="a-Dt"></a>审谛观察，<a id="a-Du"></a>精进修行乃至一日，<a id="a-Dv"></a>所超生死流转劫数，<a id="a-Dw"></a>与贪行人经一昼夜所起欲念其数量等。</p>
  <p id="aDx">“善现当知，<a id="a-Dy"></a>是诸菩萨随依如是甚深般若波罗蜜多相应义处，<a id="a-Dz"></a>审谛观察精进修行，<a id="a-E0"></a>随能解脱能礙无上正等菩提所有过失，<a id="a-E1"></a>是故菩萨依深般若波罗蜜多相应义处，<a id="a-E2"></a>审谛观察精进修行无懈倦者，<a id="a-E3"></a>疾证无上正等菩提。</p>
  <p id="aE4">“善现当知，<a id="a-E5"></a>若诸菩萨依深般若波罗蜜多相应义处，<a id="a-E6"></a>审谛观察精勤修行，<a id="a-E7"></a>经一昼夜，<a id="a-E8"></a>所获功德，<a id="a-E9"></a>胜诸菩萨离深般若波罗蜜多，<a id="a-EA"></a>经如殑伽沙数大劫布施功德无量无边。</p>
  <p id="aEB">“复次，<a id="a-EC"></a>善现，<a id="a-ED"></a>若诸菩萨依深般若波罗蜜多相应义处，<a id="a-EE"></a>审谛观察精进修行，<a id="a-EF"></a>经一昼夜，<a id="a-EG"></a>所获功德，<a id="a-EH"></a>胜诸菩萨离深般若波罗蜜多，<a id="a-EI"></a>经如殑伽沙数大劫，<a id="a-EJ"></a>以诸供具供养预流、<a id="a-EK"></a>一来、<a id="a-EL"></a>不还、<a id="a-EM"></a>阿罗汉、<a id="a-EN"></a>独觉、<a id="a-EO"></a>菩萨、<a id="a-EP"></a>如来布施功德无量无边。</p>
  <p id="aEQ">“复次，<a id="a-ER"></a>善现，<a id="a-ES"></a>若诸菩萨依深般若波罗蜜多所说而住，<a id="a-ET"></a>经一昼夜，<a id="a-EU"></a>精勤修学布施、<a id="a-EV"></a>净戒、<a id="a-EW"></a>安忍、<a id="a-EX"></a>精进、<a id="a-EY"></a>静虑、<a id="a-EZ"></a>般若所获功德，<a id="a-Ea"></a>胜诸菩萨离深般若波罗蜜多，<a id="a-Eb"></a>经如殑伽沙数大劫，<a id="a-Ec"></a>精勤修学布施、<a id="a-Ed"></a>净戒、<a id="a-Ee"></a>安忍、<a id="a-Ef"></a>精进、<a id="a-Eg"></a>静虑、<a id="a-Eh"></a>般若所获功德无量无边。</p>
  <p id="aEi">“复次，<a id="a-Ej"></a>善现，<a id="a-Ek"></a>若诸菩萨依深般若波罗蜜多所说而住，<a id="a-El"></a>经一昼夜，<a id="a-Em"></a>以微妙法施诸有情所获功德，<a id="a-En"></a>胜诸菩萨离深般若波罗蜜多，<a id="a-Eo"></a>经如殑伽沙数大劫，<a id="a-Ep"></a>以微妙法施诸有情所获功德无量无边。</p>
  <p id="aEq">“复次，<a id="a-Er"></a>善现，<a id="a-Es"></a>若诸菩萨依深般若波罗蜜多所说而住，<a id="a-Et"></a>经一昼夜，<a id="a-Eu"></a>修三十七菩提分法及余善根所获功德，<a id="a-Ev"></a>胜诸菩萨离深般若波罗蜜多，<a id="a-Ew"></a>经如殑伽沙数大劫，<a id="a-Ex"></a>修三十七菩提分法及余善根所获功德无量无边。</p>
  <p id="aEy">“复次，<a id="a-Ez"></a>善现，<a id="a-F0"></a>若诸菩萨依深般若波罗蜜多所说而住，<a id="a-F1"></a>经一昼夜，<a id="a-F2"></a>修行种种财施、<a id="a-F3"></a>法施，<a id="a-F4"></a>住空闲处系念思惟，<a id="a-F5"></a>先所修行种种福业回向无上正等菩提所获功德，<a id="a-F6"></a>胜诸菩萨离深般若波罗蜜多，<a id="a-F7"></a>经如殑伽沙数大劫，<a id="a-F8"></a>修行种种财施、<a id="a-F9"></a>法施，<a id="a-FA"></a>住空闲处系念思惟，<a id="a-FB"></a>先所修行种种福业回向无上正等菩提所获功德无量无边。</p>
  <p id="aFC">“复次，<a id="a-FD"></a>善现，<a id="a-FE"></a>若诸菩萨依深般若波罗蜜多所说而住，<a id="a-FF"></a>经一昼夜，<a id="a-FG"></a>普缘三世佛及弟子功德善根，<a id="a-FH"></a>和合称量现前随喜，<a id="a-FI"></a>回向无上正等菩提所获功德，<a id="a-FJ"></a>胜诸菩萨离深般若波罗蜜多，<a id="a-FK"></a>经如殑伽沙数大劫，<a id="a-FL"></a>普缘三世佛及弟子功德善根，<a id="a-FM"></a>和合称量现前随喜，<a id="a-FN"></a>回向无上正等菩提所获功德无量无边。<a id="a-FO"></a>”</p>
  <p id="aFP">尔时，<a id="a-FQ"></a>善现便白佛言：<a id="a-FR"></a>“如来常说诸行皆是分别所作、<a id="a-FS"></a>都非实有，<a id="a-FT"></a>以何因缘，<a id="a-FU"></a>此诸菩萨所获功德无量无边？<a id="a-FV"></a>”</p>
  <p id="aFW">佛告善现：<a id="a-FX"></a>“是诸菩萨行深般若波罗蜜多，<a id="a-FY"></a>亦常观察所作善事空无所有、<a id="a-FZ"></a>虚妄不实，<a id="a-Fa"></a>如如观察所作善事空无所有、<a id="a-Fb"></a>虚妄不实，<a id="a-Fc"></a>如是如是便能不离甚深般若波罗蜜多，<a id="a-Fd"></a>如如不离甚深般若波罗蜜多，<a id="a-Fe"></a>如是如是所获功德无量无边。<a id="a-Ff"></a>”</p>
  <p id="aFg">具寿善现便白佛言：<a id="a-Fh"></a>“无量、<a id="a-Fi"></a>无边义有何别？<a id="a-Fj"></a>”</p>
  <p id="aFk">佛告善现：<a id="a-Fl"></a>“言无量者，<a id="a-Fm"></a>谓于此中其量永息；<a id="a-Fn"></a>言无边者，<a id="a-Fo"></a>谓于是处数不可尽。<a id="a-Fp"></a>”</p>
  <p id="aFq">具寿善现复白佛言：<a id="a-Fr"></a>“颇有因缘，<a id="a-Fs"></a>色乃至识亦无量无边耶？<a id="a-Ft"></a>”</p>
  <p id="aFu">佛告善现：<a id="a-Fv"></a>“亦有因缘，<a id="a-Fw"></a>色乃至识无量无边。<a id="a-Fx"></a>”</p>
  <p id="aFy">具寿善现复白佛言：<a id="a-Fz"></a>“何因缘故，<a id="a-G0"></a>色乃至识无量无边？<a id="a-G1"></a>”</p>
  <p id="aG2">佛告善现：<a id="a-G3"></a>“色乃至识皆性空故无量无边。<a id="a-G4"></a>”</p>
  <p id="aG5">具寿善现复白佛言：<a id="a-G6"></a>“为但色、<a id="a-G7"></a>受、<a id="a-G8"></a>想、<a id="a-G9"></a>行、<a id="a-GA"></a>识空，<a id="a-GB"></a>为一切法皆悉空耶？<a id="a-GC"></a>”</p>
  <p id="aGD">佛告善现：<a id="a-GE"></a>“我说诸法无不皆空。<a id="a-GF"></a>”</p>
  <p id="aGG">具寿善现复白佛言：<a id="a-GH"></a>“无量无边是何增语？<a id="a-GI"></a>”</p>
  <p id="aGJ">佛告善现：<a id="a-GK"></a>“无量无边是空、<a id="a-GL"></a>无相、<a id="a-GM"></a>无愿增语。<a id="a-GN"></a>”</p>
  <p id="aGO">具寿善现复白佛言：<a id="a-GP"></a>“无量无边为但是空、<a id="a-GQ"></a>无相、<a id="a-GR"></a>无愿，<a id="a-GS"></a>为更有余义耶？<a id="a-GT"></a>”</p>
  <p id="aGU">佛告善现：<a id="a-GV"></a>“于意云何？<a id="a-GW"></a>我岂不说一切法门无不皆空？<a id="a-GX"></a>”</p>
  <p id="aGY">善现答言：<a id="a-GZ"></a>“如来常说一切法门无不皆空。<a id="a-Ga"></a>”</p>
  <p id="aGb">佛告善现：<a id="a-Gc"></a>“空即无尽，<a id="a-Gd"></a>空即无量，<a id="a-Ge"></a>空即无边，<a id="a-Gf"></a>空即余义。<a id="a-Gg"></a>是故，<a id="a-Gh"></a>善现，<a id="a-Gi"></a>一切法门虽有种种言说差别而义无异。</p>
  <p id="aGj">“善现当知，<a id="a-Gk"></a>诸法空理皆不可说，<a id="a-Gl"></a>如来方便说为无尽，<a id="a-Gm"></a>或说无量，<a id="a-Gn"></a>或说无边，<a id="a-Go"></a>或说为空，<a id="a-Gp"></a>或说无相，<a id="a-Gq"></a>或说无愿，<a id="a-Gr"></a>或说无作，<a id="a-Gs"></a>或说无生，<a id="a-Gt"></a>或说无灭，<a id="a-Gu"></a>或说非有，<a id="a-Gv"></a>或说寂静，<a id="a-Gw"></a>或说离染，<a id="a-Gx"></a>或说涅槃。<a id="a-Gy"></a>诸如是等无量法门义实无异，<a id="a-Gz"></a>皆是如来方便演说。<a id="a-H0"></a>”</p>
  <p id="aH1">尔时，<a id="a-H2"></a>善现便白佛言：<a id="a-H3"></a>“希有，<a id="a-H4"></a>世尊！<a id="a-H5"></a>方便善巧诸法实性皆不可说，<a id="a-H6"></a>而为有情方便显示。<a id="a-H7"></a>如我解佛所说义者，<a id="a-H8"></a>诸法实性皆不可说。<a id="a-H9"></a>”</p>
  <p id="aHA">佛告善现：<a id="a-HB"></a>“如是，<a id="a-HC"></a>如是。<a id="a-HD"></a>所以者何？<a id="a-HE"></a>一切法性皆毕竟空，<a id="a-HF"></a>无能宣说毕竟空者。<a id="a-HG"></a>”</p>
  <p id="aHH">具寿善现复白佛言：<a id="a-HI"></a>“不可说义有增减不？<a id="a-HJ"></a>”</p>
  <p id="aHK">佛告善现：<a id="a-HL"></a>“不可说义无增无减。<a id="a-HM"></a>”</p>
  <p id="aHN">具寿善现复白佛言：<a id="a-HO"></a>“若不可说义无增无减者，<a id="a-HP"></a>即应布施乃至般若波罗蜜多亦无增减。<a id="a-HQ"></a>若此六种波罗蜜多亦无增减，<a id="a-HR"></a>云何菩萨以无增减波罗蜜多，<a id="a-HS"></a>求证无上正等菩提，<a id="a-HT"></a>能近无上正等菩提？<a id="a-HU"></a>若诸菩萨增减六种波罗蜜多，<a id="a-HV"></a>便不能近无上菩提。<a id="a-HW"></a>”</p>
  <p id="aHX">佛告善现：<a id="a-HY"></a>“如是，<a id="a-HZ"></a>如是，<a id="a-Ha"></a>不可说义波罗蜜多皆无增减，<a id="a-Hb"></a>然诸菩萨行深般若波罗蜜多方便善巧，<a id="a-Hc"></a>不作是念：<a id="a-Hd"></a>‘如是六种波罗蜜多有增有减。<a id="a-He"></a>’但作是念：<a id="a-Hf"></a>‘唯有名相，<a id="a-Hg"></a>谓为布施乃至般若波罗蜜多。<a id="a-Hh"></a>’是诸菩萨修行布施乃至般若波罗蜜多，<a id="a-Hi"></a>持此六种俱行作意，<a id="a-Hj"></a>并依此起心及善根，<a id="a-Hk"></a>与诸有情平等共有回向无上正等菩提。<a id="a-Hl"></a>如佛无上正等菩提，<a id="a-Hm"></a>微妙甚深而起回向，<a id="a-Hn"></a>由此回向方便善巧增上势力，<a id="a-Ho"></a>能证无上正等菩提。<a id="a-Hp"></a>”</p>
  <p id="aHq">尔时，<a id="a-Hr"></a>善现便白佛言：<a id="a-Hs"></a>“何谓无上正等菩提？<a id="a-Ht"></a>”</p>
  <p id="aHu">佛告善现：<a id="a-Hv"></a>“诸法真如是谓无上正等菩提。<a id="a-Hw"></a>善现当知，<a id="a-Hx"></a>诸法真如无增减故，<a id="a-Hy"></a>诸佛无上正等菩提亦无增减。<a id="a-Hz"></a>若诸菩萨数多安住如是真如相应作意，<a id="a-I0"></a>便近无上正等菩提。<a id="a-I1"></a>如是，<a id="a-I2"></a>善现，<a id="a-I3"></a>不可说义虽无增减，<a id="a-I4"></a>而不退失真如作意；<a id="a-I5"></a>波罗蜜多虽无增减，<a id="a-I6"></a>而不退失所求无上正等菩提。<a id="a-I7"></a>若诸菩萨安住如是真如作意，<a id="a-I8"></a>修行六种波罗蜜多，<a id="a-I9"></a>便近无上正等菩提。<a id="a-IA"></a>”</p>
  <p id="aIB">具寿善现便白佛言：<a id="a-IC"></a>“是诸菩萨为初心起能近菩提，<a id="a-ID"></a>为后心起能近菩提？<a id="a-IE"></a>若初心起能近菩提，<a id="a-IF"></a>初心起时后心未起，<a id="a-IG"></a>无和合义；<a id="a-IH"></a>若后心起能近菩提，<a id="a-II"></a>后心起时前心已灭，<a id="a-IJ"></a>无和合义。<a id="a-IK"></a>如是前后心、<a id="a-IL"></a>心所法，<a id="a-IM"></a>进退推徵无和合义，<a id="a-IN"></a>如何可得积集善根？<a id="a-IO"></a>若诸善根不可积集，<a id="a-IP"></a>云何菩萨能近菩提？<a id="a-IQ"></a>”</p>
  <p id="aIR">佛告善现：<a id="a-IS"></a>“于意云何？<a id="a-IT"></a>如然灯时，<a id="a-IU"></a>为初焰能燋炷，<a id="a-IV"></a>为后焰能燋炷？<a id="a-IW"></a>”</p>
  <p id="aIX">善现答言：<a id="a-IY"></a>“如我意解，<a id="a-IZ"></a>非初焰能燋炷亦不离初焰，<a id="a-Ia"></a>非后焰能燋炷亦不离后焰。<a id="a-Ib"></a>”</p>
  <p id="aIc">佛告善现：<a id="a-Id"></a>“于意云何？<a id="a-Ie"></a>炷为燋不？<a id="a-If"></a>”</p>
  <p id="aIg">善现答言：<a id="a-Ih"></a>“世间现见其炷实燋。<a id="a-Ii"></a>”</p>
  <p id="aIj">佛告善现：<a id="a-Ik"></a>“菩萨亦尔，<a id="a-Il"></a>非初心起能近菩提亦不离初心，<a id="a-Im"></a>非后心起能近菩提亦不离后心，<a id="a-In"></a>而诸菩萨行深般若波罗蜜多方便善巧，<a id="a-Io"></a>令诸善根增长圆满能近菩提。<a id="a-Ip"></a>”</p>
  <p id="aIq">具寿善现便白佛言：<a id="a-Ir"></a>“如是缘起理趣甚深，<a id="a-Is"></a>非即前后诸心起故能近菩提，<a id="a-It"></a>非离前后诸心起故能近菩提，<a id="a-Iu"></a>而诸菩萨能近菩提。<a id="a-Iv"></a>”</p>
  <p id="aIw">佛告善现：<a id="a-Ix"></a>“于意云何？<a id="a-Iy"></a>若心灭已，<a id="a-Iz"></a>更可生不？<a id="a-J0"></a>”</p>
  <p id="aJ1">善现对曰：<a id="a-J2"></a>“不也，<a id="a-J3"></a>世尊。<a id="a-J4"></a>是心已灭，<a id="a-J5"></a>不可更生。<a id="a-J6"></a>”</p>
  <p id="aJ7">“于意云何？<a id="a-J8"></a>若心已生，<a id="a-J9"></a>有灭法不？<a id="a-JA"></a>”</p>
  <p id="aJB">“如是，<a id="a-JC"></a>世尊。<a id="a-JD"></a>若心已生，<a id="a-JE"></a>定有灭法。<a id="a-JF"></a>”</p>
  <p id="aJG">“于意云何？<a id="a-JH"></a>有灭法心，<a id="a-JI"></a>非当灭不？<a id="a-JJ"></a>”</p>
  <p id="aJK">“不也，<a id="a-JL"></a>世尊。<a id="a-JM"></a>有灭法心，<a id="a-JN"></a>决定当灭。<a id="a-JO"></a>”</p>
  <p id="aJP">“于意云何？<a id="a-JQ"></a>无灭法心，<a id="a-JR"></a>为可生不？<a id="a-JS"></a>”</p>
  <p id="aJT">“不也，<a id="a-JU"></a>世尊。<a id="a-JV"></a>无灭法心，<a id="a-JW"></a>无可生义。<a id="a-JX"></a>”</p>
  <p id="aJY">“于意云何？<a id="a-JZ"></a>无生法心，<a id="a-Ja"></a>为可灭不？<a id="a-Jb"></a>”</p>
  <p id="aJc">“不也，<a id="a-Jd"></a>世尊。<a id="a-Je"></a>无生法心，<a id="a-Jf"></a>无可灭义。<a id="a-Jg"></a>”</p>
  <p id="aJh">“于意云何？<a id="a-Ji"></a>无生灭法，<a id="a-Jj"></a>心为可生灭不？<a id="a-Jk"></a>”</p>
  <p id="aJl">“不也，<a id="a-Jm"></a>世尊。<a id="a-Jn"></a>无生灭法，<a id="a-Jo"></a>心无可生灭义。<a id="a-Jp"></a>”</p>
  <p id="aJq">“于意云何？<a id="a-Jr"></a>若法已灭，<a id="a-Js"></a>更可灭不？<a id="a-Jt"></a>”</p>
  <p id="aJu">“不也，<a id="a-Jv"></a>世尊。<a id="a-Jw"></a>若法已灭，<a id="a-Jx"></a>不可更灭。<a id="a-Jy"></a>”</p>
  <p id="aJz">“于意云何？<a id="a-K0"></a>若法已生，<a id="a-K1"></a>更可生不？<a id="a-K2"></a>”</p>
  <p id="aK3">“不也，<a id="a-K4"></a>世尊。<a id="a-K5"></a>若法已生，<a id="a-K6"></a>不可更生。<a id="a-K7"></a>”</p>
  <p id="aK8">“于意云何？<a id="a-K9"></a>诸法实性，<a id="a-KA"></a>有生灭不？<a id="a-KB"></a>”</p>
  <p id="aKC">“不也，<a id="a-KD"></a>世尊。<a id="a-KE"></a>诸法实性无生无灭。<a id="a-KF"></a>”</p>
  <p id="aKG">“于意云何？<a id="a-KH"></a>心住为如心真如不？<a id="a-KI"></a>”</p>
  <p id="aKJ">“如是，<a id="a-KK"></a>世尊。<a id="a-KL"></a>如心真如，<a id="a-KM"></a>心如是住。<a id="a-KN"></a>”</p>
  <p id="aKO">“于意云何？<a id="a-KP"></a>若心住如真如，<a id="a-KQ"></a>是心为如真如、<a id="a-KR"></a>实际性常住不？<a id="a-KS"></a>”</p>
  <p id="aKT">“不也，<a id="a-KU"></a>世尊。<a id="a-KV"></a>是心非如真如、<a id="a-KW"></a>实际其性常住。<a id="a-KX"></a>”</p>
  <p id="aKY">“于意云何？<a id="a-KZ"></a>诸法真如极甚深不？<a id="a-Ka"></a>”</p>
  <p id="aKb">“如是，<a id="a-Kc"></a>世尊。<a id="a-Kd"></a>诸法真如极为甚深。<a id="a-Ke"></a>”</p>
  <p id="aKf">“于意云何？<a id="a-Kg"></a>即真如是心不？<a id="a-Kh"></a>”</p>
  <p id="aKi">“不也，<a id="a-Kj"></a>世尊。<a id="a-Kk"></a>”</p>
  <p id="aKl">“于意云何？<a id="a-Km"></a>离真如有心不？<a id="a-Kn"></a>”</p>
  <p id="aKo">“不也，<a id="a-Kp"></a>世尊。<a id="a-Kq"></a>”</p>
  <p id="aKr">“于意云何？<a id="a-Ks"></a>即心是真如不？<a id="a-Kt"></a>”</p>
  <p id="aKu">“不也，<a id="a-Kv"></a>世尊。<a id="a-Kw"></a>”</p>
  <p id="aKx">“于意云何？<a id="a-Ky"></a>离心有真如不？<a id="a-Kz"></a>”</p>
  <p id="aL0">“不也，<a id="a-L1"></a>世尊。<a id="a-L2"></a>”</p>
  <p id="aL3">“于意云何？<a id="a-L4"></a>真如为能见真如不？<a id="a-L5"></a>”</p>
  <p id="aL6">“不也，<a id="a-L7"></a>世尊。<a id="a-L8"></a>”</p>
  <p id="aL9">“于意云何？<a id="a-LA"></a>汝为见有实真如不？<a id="a-LB"></a>”</p>
  <p id="aLC">“不也，<a id="a-LD"></a>世尊。<a id="a-LE"></a>”</p>
  <p id="aLF">“于意云何？<a id="a-LG"></a>若诸菩萨能如是行，<a id="a-LH"></a>是行深般若波罗蜜多不？<a id="a-LI"></a>”</p>
  <p id="aLJ">“如是，<a id="a-LK"></a>世尊。<a id="a-LL"></a>若诸菩萨能如是行，<a id="a-LM"></a>是行深般若波罗蜜多。<a id="a-LN"></a>”</p>
 </body>
</html>