<!doctype html>
<html id="z3IBSzH6R" data-ver="1145">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第四百</h1>
  <h2 id="a2">初分法涌菩萨品第七十八之二</h2>
  <p id="a3">“‘复次，<a id="a-4"></a>善男子，<a id="a-5"></a>譬如光影，<a id="a-6"></a>种种形相现有动摇转变差别。<a id="a-7"></a>善男子，<a id="a-8"></a>于意云何？<a id="a-9"></a>如是光影，<a id="a-A"></a>为从何来？<a id="a-B"></a>去何所至？<a id="a-C"></a>’</p>
  <p id="aD">“常啼答言：<a id="a-E"></a>‘光影非实，<a id="a-F"></a>如何可说有来去处？<a id="a-G"></a>’</p>
  <p id="aH">“法涌菩萨语常啼言：<a id="a-I"></a>‘如是，<a id="a-J"></a>如是，<a id="a-K"></a>如汝所说。<a id="a-L"></a>若执光影有来去者，<a id="a-M"></a>当知彼人愚痴无智；<a id="a-N"></a>若谓如来、<a id="a-O"></a>应、<a id="a-P"></a>正等觉有来有去，<a id="a-Q"></a>亦复如是，<a id="a-R"></a>当知是人愚痴无智。<a id="a-S"></a>何以故？<a id="a-T"></a>善男子，<a id="a-U"></a>一切如来、<a id="a-V"></a>应、<a id="a-W"></a>正等觉，<a id="a-X"></a>不可以色身见。<a id="a-Y"></a>夫如来者，<a id="a-Z"></a>即是法身。<a id="a-a"></a>善男子，<a id="a-b"></a>如来法身，<a id="a-c"></a>即是诸法真如、<a id="a-d"></a>法界；<a id="a-e"></a>真如、<a id="a-f"></a>法界既不可说有来有去，<a id="a-g"></a>如来法身亦复如是，<a id="a-h"></a>无来无去。</p>
  <p id="ai">“‘复次，<a id="a-j"></a>善男子，<a id="a-k"></a>如寻香城现有物类，<a id="a-l"></a>如是物类暂有还无。<a id="a-m"></a>善男子，<a id="a-n"></a>于意云何？<a id="a-o"></a>是寻香城所有物类，<a id="a-p"></a>为从何来？<a id="a-q"></a>去何所至？<a id="a-r"></a>’</p>
  <p id="as">“常啼答言：<a id="a-t"></a>‘是寻香城所有物类皆非实有，<a id="a-u"></a>如何可说有所从来、<a id="a-v"></a>去有所至？<a id="a-w"></a>’</p>
  <p id="ax">“法涌菩萨语常啼言：<a id="a-y"></a>‘如是，<a id="a-z"></a>如是，<a id="a-10"></a>如汝所说。<a id="a-11"></a>执寻香城所有物类有来去者，<a id="a-12"></a>当知彼人愚痴无智；<a id="a-13"></a>若谓如来、<a id="a-14"></a>应、<a id="a-15"></a>正等觉有来有去，<a id="a-16"></a>亦复如是，<a id="a-17"></a>当知是人愚痴无智。<a id="a-18"></a>何以故？<a id="a-19"></a>善男子，<a id="a-1A"></a>一切如来、<a id="a-1B"></a>应、<a id="a-1C"></a>正等觉，<a id="a-1D"></a>不可以色身见。<a id="a-1E"></a>夫如来者，<a id="a-1F"></a>即是法身。<a id="a-1G"></a>善男子，<a id="a-1H"></a>如来法身，<a id="a-1I"></a>即是诸法真如、<a id="a-1J"></a>法界；<a id="a-1K"></a>真如、<a id="a-1L"></a>法界既不可说有来有去，<a id="a-1M"></a>如来法身亦复如是，<a id="a-1N"></a>无来无去。</p>
  <p id="a1O">“‘复次，<a id="a-1P"></a>善男子，<a id="a-1Q"></a>如诸如来、<a id="a-1R"></a>应、<a id="a-1S"></a>正等觉所变化事，<a id="a-1T"></a>暂有还无。<a id="a-1U"></a>善男子，<a id="a-1V"></a>于意云何？<a id="a-1W"></a>诸变化事，<a id="a-1X"></a>为从何来？<a id="a-1Y"></a>去何所至？<a id="a-1Z"></a>’</p>
  <p id="a1a">“常啼答言：<a id="a-1b"></a>‘诸变化事皆非实有，<a id="a-1c"></a>如何可说有所从来、<a id="a-1d"></a>去有所至？<a id="a-1e"></a>’</p>
  <p id="a1f">“法涌菩萨语常啼言：<a id="a-1g"></a>‘如是，<a id="a-1h"></a>如是，<a id="a-1i"></a>如汝所说。<a id="a-1j"></a>执变化事有来去者，<a id="a-1k"></a>当知彼人愚痴无智；<a id="a-1l"></a>若谓如来、<a id="a-1m"></a>应、<a id="a-1n"></a>正等觉有来有去，<a id="a-1o"></a>亦复如是，<a id="a-1p"></a>当知是人愚痴无智。<a id="a-1q"></a>何以故？<a id="a-1r"></a>善男子，<a id="a-1s"></a>一切如来、<a id="a-1t"></a>应、<a id="a-1u"></a>正等觉，<a id="a-1v"></a>不可以色身见。<a id="a-1w"></a>夫如来者，<a id="a-1x"></a>即是法身。<a id="a-1y"></a>善男子，<a id="a-1z"></a>如来法身，<a id="a-20"></a>即是诸法真如、<a id="a-21"></a>法界；<a id="a-22"></a>真如、<a id="a-23"></a>法界既不可说有来有去，<a id="a-24"></a>如来法身亦复如是，<a id="a-25"></a>无来无去。</p>
  <p id="a26">“‘复次，<a id="a-27"></a>善男子，<a id="a-28"></a>如人梦中见有诸佛，<a id="a-29"></a>若一、<a id="a-2A"></a>若十、<a id="a-2B"></a>若百、<a id="a-2C"></a>若千乃至无数；<a id="a-2D"></a>彼梦觉已，<a id="a-2E"></a>所见皆无。<a id="a-2F"></a>善男子，<a id="a-2G"></a>于意云何？<a id="a-2H"></a>梦所见佛，<a id="a-2I"></a>为从何来？<a id="a-2J"></a>去何所至？<a id="a-2K"></a>’</p>
  <p id="a2L">“常啼答言：<a id="a-2M"></a>‘梦中所见皆是虚妄、<a id="a-2N"></a>都非实有，<a id="a-2O"></a>如何可说有来去处？<a id="a-2P"></a>’</p>
  <p id="a2Q">“法涌菩萨语常啼言：<a id="a-2R"></a>‘如是，<a id="a-2S"></a>如是，<a id="a-2T"></a>如汝所说。<a id="a-2U"></a>执梦所见有来去者，<a id="a-2V"></a>当知彼人愚痴无智；<a id="a-2W"></a>若谓如来、<a id="a-2X"></a>应、<a id="a-2Y"></a>正等觉有来有去，<a id="a-2Z"></a>亦复如是，<a id="a-2a"></a>当知是人愚痴无智。<a id="a-2b"></a>何以故？<a id="a-2c"></a>善男子，<a id="a-2d"></a>一切如来、<a id="a-2e"></a>应、<a id="a-2f"></a>正等觉，<a id="a-2g"></a>不可以色身见。<a id="a-2h"></a>夫如来者，<a id="a-2i"></a>即是法身。<a id="a-2j"></a>善男子，<a id="a-2k"></a>如来法身，<a id="a-2l"></a>即是诸法真如、<a id="a-2m"></a>法界；<a id="a-2n"></a>真如、<a id="a-2o"></a>法界既不可说有来有去，<a id="a-2p"></a>如来法身亦复如是，<a id="a-2q"></a>无来无去。</p>
  <p id="a2r">“‘又善男子，<a id="a-2s"></a>一切如来、<a id="a-2t"></a>应、<a id="a-2u"></a>正等觉说一切法，<a id="a-2v"></a>如梦所见，<a id="a-2w"></a>如变化事，<a id="a-2x"></a>如寻香城、<a id="a-2y"></a>光影、<a id="a-2z"></a>响、<a id="a-30"></a>像、<a id="a-31"></a>幻事、<a id="a-32"></a>阳焰，<a id="a-33"></a>皆非实有。<a id="a-34"></a>若于如是诸佛所说甚深法义不如实知，<a id="a-35"></a>执如来身是名是色、<a id="a-36"></a>有来有去；<a id="a-37"></a>当知彼人迷法性故，<a id="a-38"></a>愚痴无智，<a id="a-39"></a>流转诸趣受生死苦，<a id="a-3A"></a>远离般若波罗蜜多，<a id="a-3B"></a>亦复远离一切佛法。<a id="a-3C"></a>若于如是诸佛所说甚深法义能如实知，<a id="a-3D"></a>不执佛身是名是色，<a id="a-3E"></a>亦不谓佛有来有去；<a id="a-3F"></a>当知彼人于佛所说甚深法义如实解了，<a id="a-3G"></a>不执诸法有来有去、<a id="a-3H"></a>有生有灭、<a id="a-3I"></a>有染有净；<a id="a-3J"></a>由不执故能行般若波罗蜜多，<a id="a-3K"></a>亦能勤修一切佛法，<a id="a-3L"></a>则为邻近所求无上正等菩提，<a id="a-3M"></a>亦名如来真净弟子，<a id="a-3N"></a>终不虚受国人信施，<a id="a-3O"></a>能与一切作良福田，<a id="a-3P"></a>应受世间人天供养。</p>
  <p id="a3Q">“‘复次，<a id="a-3R"></a>善男子，<a id="a-3S"></a>如大海中有诸珍宝。<a id="a-3T"></a>如是珍宝非十方来，<a id="a-3U"></a>亦非有情于中造作，<a id="a-3V"></a>亦非此宝无因缘生；<a id="a-3W"></a>然诸有情善根力故，<a id="a-3X"></a>令大海内有诸宝生。<a id="a-3Y"></a>是宝生时，<a id="a-3Z"></a>依因缘力和合故有，<a id="a-3a"></a>无所从来；<a id="a-3b"></a>是宝灭时，<a id="a-3c"></a>于十方面亦无所去，<a id="a-3d"></a>但由有情善根力尽令彼灭没。<a id="a-3e"></a>所以者何？<a id="a-3f"></a>诸有为法，<a id="a-3g"></a>缘合故生，<a id="a-3h"></a>缘离故灭，<a id="a-3i"></a>于中都无生者灭者，<a id="a-3j"></a>是故诸法无来无去。<a id="a-3k"></a>诸如来身亦复如是，<a id="a-3l"></a>于十方面无所从来，<a id="a-3m"></a>亦非于中有造作者，<a id="a-3n"></a>亦不可说无因缘生；<a id="a-3o"></a>然依本修净行圆满为因缘故，<a id="a-3p"></a>及依有情先修见佛业成熟故，<a id="a-3q"></a>有如来身出现于世。<a id="a-3r"></a>佛身灭时，<a id="a-3s"></a>于十方面亦无所去，<a id="a-3t"></a>但由因缘和合力尽即便灭没。<a id="a-3u"></a>是故诸佛无来无去。</p>
  <p id="a3v">“‘复次，<a id="a-3w"></a>善男子，<a id="a-3x"></a>譬如箜篌，<a id="a-3y"></a>依止种种因缘和合而有声生。<a id="a-3z"></a>是声因缘，<a id="a-40"></a>所谓槽、<a id="a-41"></a>颈、<a id="a-42"></a>绳、<a id="a-43"></a>棍、<a id="a-44"></a>弦等人功作意，<a id="a-45"></a>如是一一不能生声，<a id="a-46"></a>要和合时，<a id="a-47"></a>其声方起。<a id="a-48"></a>是声生位无所从来，<a id="a-49"></a>于息灭时无所至去。<a id="a-4A"></a>善男子，<a id="a-4B"></a>诸如来身亦复如是，<a id="a-4C"></a>依止种种因缘而生。<a id="a-4D"></a>是身因缘，<a id="a-4E"></a>所谓无量福德智慧，<a id="a-4F"></a>及诸有情所修见佛善根成熟，<a id="a-4G"></a>如是一一不能生身，<a id="a-4H"></a>要和合时，<a id="a-4I"></a>其身方起。<a id="a-4J"></a>是身生位无所从来，<a id="a-4K"></a>于灭没时无所至去。<a id="a-4L"></a>善男子，<a id="a-4M"></a>汝于如来、<a id="a-4N"></a>应、<a id="a-4O"></a>正等觉无来去相应如是知，<a id="a-4P"></a>随此道理于一切法无来去相亦如是知。</p>
  <p id="a4Q">“‘善男子，<a id="a-4R"></a>若于如来、<a id="a-4S"></a>应、<a id="a-4T"></a>正等觉及一切法，<a id="a-4U"></a>能如实知无来无去、<a id="a-4V"></a>无生无灭、<a id="a-4W"></a>无染无净，<a id="a-4X"></a>定能修行甚深般若波罗蜜多善巧方便，<a id="a-4Y"></a>必得无上正等菩提。<a id="a-4Z"></a>’</p>
  <p id="a4a">“法涌菩萨摩诃萨为常啼菩萨摩诃萨，<a id="a-4b"></a>说诸如来、<a id="a-4c"></a>应、<a id="a-4d"></a>正等觉，<a id="a-4e"></a>广说乃至佛、<a id="a-4f"></a>薄伽梵无来无去相时，<a id="a-4g"></a>令彼三千大千世界一切大地、<a id="a-4h"></a>诸山、<a id="a-4i"></a>大海及诸天宫六种变动，<a id="a-4j"></a>诸魔宫殿皆失威光，<a id="a-4k"></a>魔及魔军皆悉惊怖。<a id="a-4l"></a>时，<a id="a-4m"></a>彼三千大千世界一切所有草木丛林生非时华，<a id="a-4n"></a>悉皆倾向法涌菩萨摩诃萨所，<a id="a-4o"></a>空中亦雨种种香华。</p>
  <p id="a4p">“时，<a id="a-4q"></a>天帝释、<a id="a-4r"></a>四大天王及诸天众，<a id="a-4s"></a>于虚空中即以种种天妙香华，<a id="a-4t"></a>奉散供养法涌菩萨摩诃萨已；<a id="a-4u"></a>复持种种天妙香华，<a id="a-4v"></a>奉散供养常啼菩萨，<a id="a-4w"></a>而作是言：<a id="a-4x"></a>‘我因大士得闻如是胜义之教！<a id="a-4y"></a>一切世间住身见者，<a id="a-4z"></a>闻是法已，<a id="a-50"></a>能舍执著，<a id="a-51"></a>皆悉住于难伏之地。<a id="a-52"></a>’</p>
  <p id="a53">“尔时，<a id="a-54"></a>常啼菩萨摩诃萨白法涌菩萨摩诃萨言：<a id="a-55"></a>‘何因何缘，<a id="a-56"></a>令此世界一切大地、<a id="a-57"></a>诸山、<a id="a-58"></a>大海六种变动，<a id="a-59"></a>及现种种希有之相？<a id="a-5A"></a>’</p>
  <p id="a5B">“法涌菩萨告常啼言：<a id="a-5C"></a>‘由我答汝所问如来、<a id="a-5D"></a>应、<a id="a-5E"></a>正等觉无来去相。<a id="a-5F"></a>于此会中，<a id="a-5G"></a>八千众生皆悉证得无生法忍。<a id="a-5H"></a>复有八十那庾多众生，<a id="a-5I"></a>皆发无上正等觉心。<a id="a-5J"></a>复有八万四千众生远尘离垢，<a id="a-5K"></a>于诸法中生净法眼。<a id="a-5L"></a>由是因缘，<a id="a-5M"></a>令此世界一切大地、<a id="a-5N"></a>诸山、<a id="a-5O"></a>大海六种变动，<a id="a-5P"></a>及现种种希有之相。<a id="a-5Q"></a>’</p>
  <p id="a5R">“常啼菩萨闻是语已，<a id="a-5S"></a>踊跃欢喜，<a id="a-5T"></a>作是念言：<a id="a-5U"></a>‘我今已为获大善利，<a id="a-5V"></a>谓因我问法涌菩萨，<a id="a-5W"></a>令诸有情得闻如是甚深般若波罗蜜多，<a id="a-5X"></a>说诸如来、<a id="a-5Y"></a>应、<a id="a-5Z"></a>正等觉无来去相，<a id="a-5a"></a>令尔所众获大饶益。<a id="a-5b"></a>我由如是殊胜善根，<a id="a-5c"></a>足能成办所求无上正等菩提。<a id="a-5d"></a>我于无上正等菩提无复疑虑，<a id="a-5e"></a>我于来世定成如来、<a id="a-5f"></a>应、<a id="a-5g"></a>正等觉，<a id="a-5h"></a>利益安乐无量有情。<a id="a-5i"></a>’</p>
  <p id="a5j">“作是念已，<a id="a-5k"></a>欢喜踊跃，<a id="a-5l"></a>上升虚空七多罗树，<a id="a-5m"></a>复作是念：<a id="a-5n"></a>‘当以何等供养大师法涌菩萨，<a id="a-5o"></a>用酬为我说法之恩？<a id="a-5p"></a>’</p>
  <p id="a5q">“时，<a id="a-5r"></a>天帝释知其所念，<a id="a-5s"></a>化作无量微妙香华，<a id="a-5t"></a>欲持施与常啼菩萨而作是言：<a id="a-5u"></a>‘大士，<a id="a-5v"></a>今者哀愍我故，<a id="a-5w"></a>可受此华持以供养法涌菩萨。<a id="a-5x"></a>大士，<a id="a-5y"></a>应受我等供养，<a id="a-5z"></a>我今助成大士功德。<a id="a-60"></a>所以者何？<a id="a-61"></a>因大士故，<a id="a-62"></a>我等无量百千有情获大饶益，<a id="a-63"></a>谓必当证所求无上正等菩提。<a id="a-64"></a>大士，<a id="a-65"></a>当知诸有能为一切有情，<a id="a-66"></a>经于无量无数大劫受诸勤苦，<a id="a-67"></a>如大士者，<a id="a-68"></a>甚为难得！<a id="a-69"></a>是故今应受我所施。<a id="a-6A"></a>’</p>
  <p id="a6B">“尔时，<a id="a-6C"></a>常啼菩萨摩诃萨受天帝释微妙香华，<a id="a-6D"></a>奉散供养法涌菩萨摩诃萨已，<a id="a-6E"></a>从虚空下，<a id="a-6F"></a>顶礼双足，<a id="a-6G"></a>合掌恭敬，<a id="a-6H"></a>白言：<a id="a-6I"></a>‘大师！<a id="a-6J"></a>我从今日，<a id="a-6K"></a>愿以身命奉属大师以充给使。<a id="a-6L"></a>’作是语已，<a id="a-6M"></a>法涌菩萨摩诃萨前合掌而住。</p>
  <p id="a6N">“时，<a id="a-6O"></a>长者女及诸眷属，<a id="a-6P"></a>合掌恭敬，<a id="a-6Q"></a>白常啼言：<a id="a-6R"></a>‘我等从今，<a id="a-6S"></a>亦以身命奉属供侍，<a id="a-6T"></a>愿垂纳受！<a id="a-6U"></a>以此善根，<a id="a-6V"></a>愿当获得如是胜法，<a id="a-6W"></a>同尊所证！<a id="a-6X"></a>愿当来世恒亲近尊，<a id="a-6Y"></a>常随从尊供养诸佛及诸菩萨，<a id="a-6Z"></a>同修梵行！<a id="a-6a"></a>’</p>
  <p id="a6b">“常啼菩萨即报彼言：<a id="a-6c"></a>‘汝等至诚随属我者，<a id="a-6d"></a>当从我教，<a id="a-6e"></a>我当受汝。<a id="a-6f"></a>’</p>
  <p id="a6g">“长者女等白常啼言：<a id="a-6h"></a>‘诚心属尊，<a id="a-6i"></a>当随尊教。<a id="a-6j"></a>’</p>
  <p id="a6k">“时，<a id="a-6l"></a>常啼菩萨即令长者女及诸眷属，<a id="a-6m"></a>各以种种妙庄严具而自严饰，<a id="a-6n"></a>及持五百七宝妙车并诸供具，<a id="a-6o"></a>俱时奉上法涌菩萨，<a id="a-6p"></a>白言：<a id="a-6q"></a>‘大师！<a id="a-6r"></a>我以如是长者女等奉施大师，<a id="a-6s"></a>惟愿慈悲，<a id="a-6t"></a>为我纳受。<a id="a-6u"></a>’</p>
  <p id="a6v">“时，<a id="a-6w"></a>天帝释赞常啼言：<a id="a-6x"></a>‘善哉！<a id="a-6y"></a>善哉！<a id="a-6z"></a>大士乃能如是舍施。<a id="a-70"></a>诸菩萨摩诃萨法，<a id="a-71"></a>应舍施一切所有。<a id="a-72"></a>若菩萨摩诃萨能学如是舍施一切，<a id="a-73"></a>疾证无上正等菩提。<a id="a-74"></a>若于法师能作如是恭敬供养无所吝者，<a id="a-75"></a>决定得闻甚深般若波罗蜜多方便善巧。<a id="a-76"></a>过去如来、<a id="a-77"></a>应、<a id="a-78"></a>正等觉精勤修学菩萨道时，<a id="a-79"></a>亦为请问甚深般若波罗蜜多方便善巧舍诸所有，<a id="a-7A"></a>由斯已证所求无上正等菩提。<a id="a-7B"></a>’</p>
  <p id="a7C">“是时，<a id="a-7D"></a>法涌菩萨欲令常啼菩萨所种善根得圆满故，<a id="a-7E"></a>受长者女及诸眷属五百宝车并诸供具，<a id="a-7F"></a>受已还施常啼菩萨。</p>
  <p id="a7G">“法涌菩萨说法既久，<a id="a-7H"></a>日将欲没，<a id="a-7I"></a>知众疲倦，<a id="a-7J"></a>下师子座，<a id="a-7K"></a>还入宫中。</p>
  <p id="a7L">“尔时，<a id="a-7M"></a>常啼菩萨摩诃萨既见法涌菩萨摩诃萨还入宫中，<a id="a-7N"></a>便作是念：<a id="a-7O"></a>‘我为法故而来至此，<a id="a-7P"></a>未闻正法不应坐卧。<a id="a-7Q"></a>我应唯住行立威仪，<a id="a-7R"></a>以待大师法涌菩萨，<a id="a-7S"></a>当从宫出宣说法要。<a id="a-7T"></a>’</p>
  <p id="a7U">“法涌菩萨既入宫已，<a id="a-7V"></a>时经七年一心不乱，<a id="a-7W"></a>游戏菩萨无量无数三摩地门，<a id="a-7X"></a>安住菩萨无量无数甚深般若波罗蜜多方便善巧。<a id="a-7Y"></a>常啼菩萨于七岁中，<a id="a-7Z"></a>不坐不卧，<a id="a-7a"></a>唯行唯立，<a id="a-7b"></a>不念睡眠，<a id="a-7c"></a>不想昼夜，<a id="a-7d"></a>不辞疲倦，<a id="a-7e"></a>不思饮食，<a id="a-7f"></a>不怖寒热，<a id="a-7g"></a>不缘内外，<a id="a-7h"></a>曾不发起欲恚害等及余一切烦恼缠垢，<a id="a-7i"></a>但作是念：<a id="a-7j"></a>‘法涌菩萨何时当从三摩地起？<a id="a-7k"></a>我等眷属应敷法座，<a id="a-7l"></a>扫洒其地，<a id="a-7m"></a>散诸香华。<a id="a-7n"></a>法涌菩萨当升此座，<a id="a-7o"></a>宣说般若波罗蜜多方便善巧及余法要。<a id="a-7p"></a>’</p>
  <p id="a7q">“时，<a id="a-7r"></a>长者女及诸眷属，<a id="a-7s"></a>亦七岁中唯行唯立，<a id="a-7t"></a>所舍所念皆学常啼，<a id="a-7u"></a>进止相随曾无暂舍。</p>
  <p id="a7v">“尔时，<a id="a-7w"></a>常啼菩萨摩诃萨如是精勤过七岁已，<a id="a-7x"></a>欻然闻有空中声言：<a id="a-7y"></a>‘咄！<a id="a-7z"></a>善男子，<a id="a-80"></a>却后七日，<a id="a-81"></a>法涌菩萨当从定起，<a id="a-82"></a>于此城中宣说正法。<a id="a-83"></a>’</p>
  <p id="a84">“常啼菩萨闻空声已，<a id="a-85"></a>踊跃欢喜作是念言：<a id="a-86"></a>‘我今当为法涌菩萨敷设严饰师子之座，<a id="a-87"></a>扫洒其地，<a id="a-88"></a>散妙香华。<a id="a-89"></a>令我大师当升此座，<a id="a-8A"></a>为众宣说甚深般若波罗蜜多方便善巧及余法要。<a id="a-8B"></a>’</p>
  <p id="a8C">“常啼菩萨作是念已，<a id="a-8D"></a>与长者女及诸眷属，<a id="a-8E"></a>敷设七宝师子之座。<a id="a-8F"></a>时，<a id="a-8G"></a>长者女及诸眷属，<a id="a-8H"></a>各脱身上一净妙衣，<a id="a-8I"></a>为说法师重敷座上。</p>
  <p id="a8J">“常啼菩萨既敷座已，<a id="a-8K"></a>求水洒地竟不能得。<a id="a-8L"></a>所以者何？<a id="a-8M"></a>恶魔隐蔽城内外水皆令不现。<a id="a-8N"></a>魔作是念：<a id="a-8O"></a>‘常啼菩萨求水不得，<a id="a-8P"></a>愁忧苦恼，<a id="a-8Q"></a>疲倦羸劣，<a id="a-8R"></a>心惑变异，<a id="a-8S"></a>便于无上正等菩提，<a id="a-8T"></a>善根不增、<a id="a-8U"></a>智慧不照，<a id="a-8V"></a>于一切智而有稽留，<a id="a-8W"></a>则不能空我之境界。<a id="a-8X"></a>’</p>
  <p id="a8Y">“常啼菩萨种种方便求水不得，<a id="a-8Z"></a>作是念言：<a id="a-8a"></a>‘我应刺身出血洒地，<a id="a-8b"></a>勿令尘起坌我大师。<a id="a-8c"></a>今我此身必当败坏，<a id="a-8d"></a>何用如是虚伪身为？<a id="a-8e"></a>我无始来流转生死，<a id="a-8f"></a>数为五欲丧失身命，<a id="a-8g"></a>而未曾为正法舍身，<a id="a-8h"></a>是故今应刺身出血。<a id="a-8i"></a>’</p>
  <p id="a8j">“作是念已，<a id="a-8k"></a>即执利刀，<a id="a-8l"></a>周遍刺身出血洒地。<a id="a-8m"></a>时，<a id="a-8n"></a>长者女及诸眷属，<a id="a-8o"></a>亦学常啼刺血洒地。<a id="a-8p"></a>常啼菩萨、<a id="a-8q"></a>长者女等各为法故刺身出血，<a id="a-8r"></a>乃至不起一念异心。</p>
  <p id="a8s">“时，<a id="a-8t"></a>诸恶魔不能得便，<a id="a-8u"></a>亦不能礙所修善品，<a id="a-8v"></a>以常啼等心勇决故。</p>
  <p id="a8w">“时，<a id="a-8x"></a>天帝释见此事已，<a id="a-8y"></a>作是念言：<a id="a-8z"></a>‘常啼菩萨、<a id="a-90"></a>长者女等，<a id="a-91"></a>甚为希有！<a id="a-92"></a>而由爱法、<a id="a-93"></a>重法因缘，<a id="a-94"></a>乃至遍体皆刺出血，<a id="a-95"></a>为说法师周洒其地，<a id="a-96"></a>曾不发起一念异心，<a id="a-97"></a>令诸恶魔求不得便，<a id="a-98"></a>亦不能礙所修善品。<a id="a-99"></a>奇哉！<a id="a-9A"></a>大士乃能擐被如是坚固弘誓铠甲，<a id="a-9B"></a>为欲利乐一切有情，<a id="a-9C"></a>以淳净心不顾身命，<a id="a-9D"></a>求于无上正等菩提，<a id="a-9E"></a>恒发誓言：<a id="a-9F"></a>我为拔济沉沦生死一切有情无量无边身心大苦而求无上正等菩提！<a id="a-9G"></a>事若未成，<a id="a-9H"></a>终无懈废。<a id="a-9I"></a>’</p>
  <p id="a9J">“时，<a id="a-9K"></a>天帝释作是念已，<a id="a-9L"></a>变常啼等所出身血一切皆成栴檀香水，<a id="a-9M"></a>令所洒地绕座四边，<a id="a-9N"></a>面各满百踰缮那量，<a id="a-9O"></a>皆有天上不可思议最胜甚奇栴檀香气。</p>
  <p id="a9P">“时，<a id="a-9Q"></a>天帝释作是事已，<a id="a-9R"></a>赞常啼曰：<a id="a-9S"></a>‘善哉！<a id="a-9T"></a>善哉！<a id="a-9U"></a>大士志愿坚固难动，<a id="a-9V"></a>精进勇猛不可思议，<a id="a-9W"></a>爱重求法最为无上！<a id="a-9X"></a>过去如来、<a id="a-9Y"></a>应、<a id="a-9Z"></a>正等觉亦由如是坚固志愿，<a id="a-9a"></a>勇猛精进爱重求法，<a id="a-9b"></a>修行菩萨清净梵行，<a id="a-9c"></a>已证无上正等菩提。<a id="a-9d"></a>大士今者，<a id="a-9e"></a>志愿精进爱重求法，<a id="a-9f"></a>亦定当证所求无上正等菩提。<a id="a-9g"></a>’</p>
  <p id="a9h">“尔时，<a id="a-9i"></a>常啼复作是念：<a id="a-9j"></a>‘我今已为法涌菩萨敷设七宝师子之座，<a id="a-9k"></a>扫洒其地令极香洁，<a id="a-9l"></a>云何当得诸妙香华，<a id="a-9m"></a>绕座四边庄严其地，<a id="a-9n"></a>大师升座将说法时，<a id="a-9o"></a>我等亦应持散供养？<a id="a-9p"></a>’</p>
  <p id="a9q">“时，<a id="a-9r"></a>天帝释知其所念，<a id="a-9s"></a>即便化作微妙香华，<a id="a-9t"></a>如摩揭陀千斛之量，<a id="a-9u"></a>恭敬奉施常啼菩萨，<a id="a-9v"></a>令共眷属持以供养。<a id="a-9w"></a>于是常啼受天帝释所施华已分作二分，<a id="a-9x"></a>先持一分，<a id="a-9y"></a>共诸眷属绕座四边严布其地；<a id="a-9z"></a>留余一分，<a id="a-A0"></a>以拟大师升法座时，<a id="a-A1"></a>当持奉散。</p>
  <p id="aA2">“尔时，<a id="a-A3"></a>法涌菩萨摩诃萨过七日已，<a id="a-A4"></a>从所游戏三摩地门安庠而起。<a id="a-A5"></a>为说般若波罗蜜多，<a id="a-A6"></a>无量百千眷属围绕，<a id="a-A7"></a>从内宫出，<a id="a-A8"></a>升师子座，<a id="a-A9"></a>处大众中俨然而坐。<a id="a-AA"></a>常啼菩萨重得瞻仰法涌菩萨摩诃萨时，<a id="a-AB"></a>踊跃欢喜，<a id="a-AC"></a>身心悦乐；<a id="a-AD"></a>譬如苾蒭系念一境，<a id="a-AE"></a>忽然得入第三静虑。<a id="a-AF"></a>便与眷属持先所留微妙香华奉散供养，<a id="a-AG"></a>既供养已，<a id="a-AH"></a>顶礼双足，<a id="a-AI"></a>右绕三匝，<a id="a-AJ"></a>退坐一面。</p>
  <p id="aAK">“尔时，<a id="a-AL"></a>法涌菩萨摩诃萨告常啼菩萨摩诃萨言：<a id="a-AM"></a>‘善男子，<a id="a-AN"></a>谛听！<a id="a-AO"></a>谛听？<a id="a-AP"></a>善思念之！<a id="a-AQ"></a>吾当为汝宣说般若波罗蜜多。<a id="a-AR"></a>’</p>
  <p id="aAS">“常啼白言：<a id="a-AT"></a>‘唯然愿说，<a id="a-AU"></a>我等乐闻！<a id="a-AV"></a>’</p>
  <p id="aAW">“法涌菩萨告常啼言：<a id="a-AX"></a>‘善男子，<a id="a-AY"></a>一切法平等故，<a id="a-AZ"></a>当知般若波罗蜜多亦平等。<a id="a-Aa"></a>一切法远离故，<a id="a-Ab"></a>当知般若波罗蜜多亦远离。<a id="a-Ac"></a>一切法不动故，<a id="a-Ad"></a>当知般若波罗蜜多亦不动。<a id="a-Ae"></a>一切法无念故，<a id="a-Af"></a>当知般若波罗蜜多亦无念。<a id="a-Ag"></a>一切法无畏故，<a id="a-Ah"></a>当知般若波罗蜜多亦无畏。<a id="a-Ai"></a>一切法无惧故，<a id="a-Aj"></a>当知般若波罗蜜多亦无惧。<a id="a-Ak"></a>一切法一味故，<a id="a-Al"></a>当知般若波罗蜜多亦一味。<a id="a-Am"></a>一切法无际故，<a id="a-An"></a>当知般若波罗蜜多亦无际。<a id="a-Ao"></a>一切法无生故，<a id="a-Ap"></a>当知般若波罗蜜多亦无生。<a id="a-Aq"></a>一切法无灭故，<a id="a-Ar"></a>当知般若波罗蜜多亦无灭。<a id="a-As"></a>太虚空无边故，<a id="a-At"></a>当知般若波罗蜜多亦无边。<a id="a-Au"></a>大海水无边故，<a id="a-Av"></a>当知般若波罗蜜多亦无边。<a id="a-Aw"></a>妙高山无边故，<a id="a-Ax"></a>当知般若波罗蜜多亦无边。<a id="a-Ay"></a>妙高山严好故，<a id="a-Az"></a>当知般若波罗蜜多亦严好。<a id="a-B0"></a>如太虚空无分别故，<a id="a-B1"></a>当知般若波罗蜜多亦无分别。</p>
  <p id="aB2">“‘善男子，<a id="a-B3"></a>色无边故，<a id="a-B4"></a>当知般若波罗蜜多亦无边；<a id="a-B5"></a>受、<a id="a-B6"></a>想、<a id="a-B7"></a>行、<a id="a-B8"></a>识无边故，<a id="a-B9"></a>当知般若波罗蜜多亦无边。<a id="a-BA"></a>眼处无边故，<a id="a-BB"></a>当知般若波罗蜜多亦无边；<a id="a-BC"></a>耳、<a id="a-BD"></a>鼻、<a id="a-BE"></a>舌、<a id="a-BF"></a>身、<a id="a-BG"></a>意处无边故，<a id="a-BH"></a>当知般若波罗蜜多亦无边。<a id="a-BI"></a>色处无边故，<a id="a-BJ"></a>当知般若波罗蜜多亦无边；<a id="a-BK"></a>声、<a id="a-BL"></a>香、<a id="a-BM"></a>味、<a id="a-BN"></a>触、<a id="a-BO"></a>法处无边故，<a id="a-BP"></a>当知般若波罗蜜多亦无边。<a id="a-BQ"></a>眼界无边故，<a id="a-BR"></a>当知般若波罗蜜多亦无边；<a id="a-BS"></a>耳、<a id="a-BT"></a>鼻、<a id="a-BU"></a>舌、<a id="a-BV"></a>身、<a id="a-BW"></a>意界无边故，<a id="a-BX"></a>当知般若波罗蜜多亦无边。<a id="a-BY"></a>色界无边故，<a id="a-BZ"></a>当知般若波罗蜜多亦无边；<a id="a-Ba"></a>声、<a id="a-Bb"></a>香、<a id="a-Bc"></a>味、<a id="a-Bd"></a>触、<a id="a-Be"></a>法界无边故，<a id="a-Bf"></a>当知般若波罗蜜多亦无边。<a id="a-Bg"></a>眼识界无边故，<a id="a-Bh"></a>当知般若波罗蜜多亦无边；<a id="a-Bi"></a>耳、<a id="a-Bj"></a>鼻、<a id="a-Bk"></a>舌、<a id="a-Bl"></a>身、<a id="a-Bm"></a>意识界无边故，<a id="a-Bn"></a>当知般若波罗蜜多亦无边。<a id="a-Bo"></a>眼触无边故，<a id="a-Bp"></a>当知般若波罗蜜多亦无边；<a id="a-Bq"></a>耳、<a id="a-Br"></a>鼻、<a id="a-Bs"></a>舌、<a id="a-Bt"></a>身、<a id="a-Bu"></a>意触无边故，<a id="a-Bv"></a>当知般若波罗蜜多亦无边。<a id="a-Bw"></a>眼触为缘所生诸受无边故，<a id="a-Bx"></a>当知般若波罗蜜多亦无边；<a id="a-By"></a>耳、<a id="a-Bz"></a>鼻、<a id="a-C0"></a>舌、<a id="a-C1"></a>身、<a id="a-C2"></a>意触为缘所生诸受无边故，<a id="a-C3"></a>当知般若波罗蜜多亦无边。<a id="a-C4"></a>地界无边故，<a id="a-C5"></a>当知般若波罗蜜多亦无边；<a id="a-C6"></a>水、<a id="a-C7"></a>火、<a id="a-C8"></a>风、<a id="a-C9"></a>空、<a id="a-CA"></a>识界无边故，<a id="a-CB"></a>当知般若波罗蜜多亦无边。<a id="a-CC"></a>因缘无边故，<a id="a-CD"></a>当知般若波罗蜜多亦无边；<a id="a-CE"></a>等无间缘、<a id="a-CF"></a>所缘缘、<a id="a-CG"></a>增上缘无边故，<a id="a-CH"></a>当知般若波罗蜜多亦无边。<a id="a-CI"></a>从缘所生诸法无边故，<a id="a-CJ"></a>当知般若波罗蜜多亦无边。<a id="a-CK"></a>无明无边故，<a id="a-CL"></a>当知般若波罗蜜多亦无边；<a id="a-CM"></a>行、<a id="a-CN"></a>识、<a id="a-CO"></a>名色、<a id="a-CP"></a>六处、<a id="a-CQ"></a>触、<a id="a-CR"></a>受、<a id="a-CS"></a>爱、<a id="a-CT"></a>取、<a id="a-CU"></a>有、<a id="a-CV"></a>生、<a id="a-CW"></a>老死愁叹苦忧恼无边故，<a id="a-CX"></a>当知般若波罗蜜多亦无边。</p>
  <p id="aCY">“‘善男子，<a id="a-CZ"></a>布施波罗蜜多无边故，<a id="a-Ca"></a>当知般若波罗蜜多亦无边；<a id="a-Cb"></a>净戒、<a id="a-Cc"></a>安忍、<a id="a-Cd"></a>精进、<a id="a-Ce"></a>静虑、<a id="a-Cf"></a>方便善巧、<a id="a-Cg"></a>妙愿、<a id="a-Ch"></a>力、<a id="a-Ci"></a>智波罗蜜多无边故，<a id="a-Cj"></a>当知般若波罗蜜多亦无边。<a id="a-Ck"></a>内空无边故，<a id="a-Cl"></a>当知般若波罗蜜多亦无边；<a id="a-Cm"></a>外空、<a id="a-Cn"></a>内外空、<a id="a-Co"></a>空空、<a id="a-Cp"></a>大空、<a id="a-Cq"></a>胜义空、<a id="a-Cr"></a>有为空、<a id="a-Cs"></a>无为空、<a id="a-Ct"></a>毕竟空、<a id="a-Cu"></a>无际空、<a id="a-Cv"></a>散空、<a id="a-Cw"></a>无变异空、<a id="a-Cx"></a>本性空、<a id="a-Cy"></a>自相空、<a id="a-Cz"></a>共相空、<a id="a-D0"></a>一切法空、<a id="a-D1"></a>不可得空、<a id="a-D2"></a>无性空、<a id="a-D3"></a>自性空、<a id="a-D4"></a>无性自性空无边故，<a id="a-D5"></a>当知般若波罗蜜多亦无边。<a id="a-D6"></a>真如无边故，<a id="a-D7"></a>当知般若波罗蜜多亦无边；<a id="a-D8"></a>法界、<a id="a-D9"></a>法性、<a id="a-DA"></a>不虚妄性、<a id="a-DB"></a>不变异性、<a id="a-DC"></a>平等性、<a id="a-DD"></a>离生性、<a id="a-DE"></a>法定、<a id="a-DF"></a>法住、<a id="a-DG"></a>实际、<a id="a-DH"></a>虚空界、<a id="a-DI"></a>不思议界无边故，<a id="a-DJ"></a>当知般若波罗蜜多亦无边。<a id="a-DK"></a>四念住无边故，<a id="a-DL"></a>当知般若波罗蜜多亦无边；<a id="a-DM"></a>四正断、<a id="a-DN"></a>四神足、<a id="a-DO"></a>五根、<a id="a-DP"></a>五力、<a id="a-DQ"></a>七等觉支、<a id="a-DR"></a>八圣道支无边故，<a id="a-DS"></a>当知般若波罗蜜多亦无边。<a id="a-DT"></a>苦圣谛无边故，<a id="a-DU"></a>当知般若波罗蜜多亦无边；<a id="a-DV"></a>集、<a id="a-DW"></a>灭、<a id="a-DX"></a>道圣谛无边故，<a id="a-DY"></a>当知般若波罗蜜多亦无边。<a id="a-DZ"></a>十善业道无边故，<a id="a-Da"></a>当知般若波罗蜜多亦无边；<a id="a-Db"></a>施、<a id="a-Dc"></a>戒、<a id="a-Dd"></a>修无边故，<a id="a-De"></a>当知般若波罗蜜多亦无边。<a id="a-Df"></a>四静虑无边故，<a id="a-Dg"></a>当知般若波罗蜜多亦无边；<a id="a-Dh"></a>四无量、<a id="a-Di"></a>四无色定无边故，<a id="a-Dj"></a>当知般若波罗蜜多亦无边。<a id="a-Dk"></a>八解脱无边故，<a id="a-Dl"></a>当知般若波罗蜜多亦无边；<a id="a-Dm"></a>八胜处、<a id="a-Dn"></a>九次第定、<a id="a-Do"></a>十遍处无边故，<a id="a-Dp"></a>当知般若波罗蜜多亦无边。<a id="a-Dq"></a>空解脱门无边故，<a id="a-Dr"></a>当知般若波罗蜜多亦无边；<a id="a-Ds"></a>无相、<a id="a-Dt"></a>无愿解脱门无边故，<a id="a-Du"></a>当知般若波罗蜜多亦无边。<a id="a-Dv"></a>陀罗尼门无边故，<a id="a-Dw"></a>当知般若波罗蜜多亦无边；<a id="a-Dx"></a>三摩地门无边故，<a id="a-Dy"></a>当知般若波罗蜜多亦无边。<a id="a-Dz"></a>菩萨十地无边故，<a id="a-E0"></a>当知般若波罗蜜多亦无边。</p>
  <p id="aE1">“‘善男子，<a id="a-E2"></a>五眼无边故，<a id="a-E3"></a>当知般若波罗蜜多亦无边；<a id="a-E4"></a>六神通无边故，<a id="a-E5"></a>当知般若波罗蜜多亦无边。<a id="a-E6"></a>佛十力无边故，<a id="a-E7"></a>当知般若波罗蜜多亦无边；<a id="a-E8"></a>四无所畏、<a id="a-E9"></a>四无礙解、<a id="a-EA"></a>大慈、<a id="a-EB"></a>大悲、<a id="a-EC"></a>大喜、<a id="a-ED"></a>大舍、<a id="a-EE"></a>十八佛不共法无边故，<a id="a-EF"></a>当知般若波罗蜜多亦无边。<a id="a-EG"></a>无忘失法无边故，<a id="a-EH"></a>当知般若波罗蜜多亦无边；<a id="a-EI"></a>恒住舍性无边故，<a id="a-EJ"></a>当知般若波罗蜜多亦无边。<a id="a-EK"></a>一切智无边故，<a id="a-EL"></a>当知般若波罗蜜多亦无边；<a id="a-EM"></a>道相智、<a id="a-EN"></a>一切相智无边故，<a id="a-EO"></a>当知般若波罗蜜多亦无边。<a id="a-EP"></a>三十二大士相无边故，<a id="a-EQ"></a>当知般若波罗蜜多亦无边；<a id="a-ER"></a>八十随好无边故，<a id="a-ES"></a>当知般若波罗蜜多亦无边。<a id="a-ET"></a>预流果无边故，<a id="a-EU"></a>当知般若波罗蜜多亦无边；<a id="a-EV"></a>一来、<a id="a-EW"></a>不还、<a id="a-EX"></a>阿罗汉果、<a id="a-EY"></a>独觉菩提无边故，<a id="a-EZ"></a>当知般若波罗蜜多亦无边。<a id="a-Ea"></a>一切菩萨摩诃萨行无边故，<a id="a-Eb"></a>当知般若波罗蜜多亦无边；<a id="a-Ec"></a>诸佛无上正等菩提无边故，<a id="a-Ed"></a>当知般若波罗蜜多亦无边。<a id="a-Ee"></a>一切有漏法无边故，<a id="a-Ef"></a>当知般若波罗蜜多亦无边；<a id="a-Eg"></a>一切无漏法无边故，<a id="a-Eh"></a>当知般若波罗蜜多亦无边。<a id="a-Ei"></a>一切有为法无边故，<a id="a-Ej"></a>当知般若波罗蜜多亦无边；<a id="a-Ek"></a>一切无为法无边故，<a id="a-El"></a>当知般若波罗蜜多亦无边。<a id="a-Em"></a>金刚喻平等故，<a id="a-En"></a>当知般若波罗蜜多亦平等。<a id="a-Eo"></a>一切法无坏故，<a id="a-Ep"></a>当知般若波罗蜜多亦无坏；<a id="a-Eq"></a>一切法无杂故，<a id="a-Er"></a>当知般若波罗蜜多亦无杂；<a id="a-Es"></a>一切法无差别故，<a id="a-Et"></a>当知般若波罗蜜多亦无差别。<a id="a-Eu"></a>诸法自性不可得故，<a id="a-Ev"></a>当知般若波罗蜜多自性亦不可得；<a id="a-Ew"></a>诸法无所有平等故，<a id="a-Ex"></a>当知般若波罗蜜多无所有亦平等；<a id="a-Ey"></a>诸法无所作故，<a id="a-Ez"></a>当知般若波罗蜜多亦无所作；<a id="a-F0"></a>诸法不可思议故，<a id="a-F1"></a>当知般若波罗蜜多亦不可思议。<a id="a-F2"></a>’</p>
  <p id="aF3">“尔时，<a id="a-F4"></a>常啼菩萨摩诃萨闻说般若波罗蜜多差别句义，<a id="a-F5"></a>即于座前得六十亿三摩地门，<a id="a-F6"></a>所谓诸法平等三摩地、<a id="a-F7"></a>诸法远离三摩地、<a id="a-F8"></a>诸法不动三摩地、<a id="a-F9"></a>诸法无念三摩地、<a id="a-FA"></a>诸法无畏三摩地、<a id="a-FB"></a>诸法无惧三摩地、<a id="a-FC"></a>诸法一味三摩地、<a id="a-FD"></a>诸法无际三摩地、<a id="a-FE"></a>诸法无生三摩地、<a id="a-FF"></a>诸法无灭三摩地、<a id="a-FG"></a>虚空无边三摩地、<a id="a-FH"></a>大海无边三摩地、<a id="a-FI"></a>妙高山无边三摩地、<a id="a-FJ"></a>妙高山严好三摩地、<a id="a-FK"></a>如虚空无分别三摩地、<a id="a-FL"></a>色等诸蕴无边三摩地、<a id="a-FM"></a>眼等诸处无边三摩地、<a id="a-FN"></a>色等诸处无边三摩地、<a id="a-FO"></a>眼等诸界无边三摩地、<a id="a-FP"></a>色等诸界无边三摩地、<a id="a-FQ"></a>眼识等诸界无边三摩地、<a id="a-FR"></a>眼触等无边三摩地、<a id="a-FS"></a>眼触为缘所生诸受等无边三摩地、<a id="a-FT"></a>地界等无边三摩地、<a id="a-FU"></a>因缘等无边三摩地、<a id="a-FV"></a>从缘所生诸法无边三摩地、<a id="a-FW"></a>诸缘起支无边三摩地、<a id="a-FX"></a>诸波罗蜜多无边三摩地、<a id="a-FY"></a>一切空无边三摩地、<a id="a-FZ"></a>诸法真如等无边三摩地、<a id="a-Fa"></a>菩提分法无边三摩地、<a id="a-Fb"></a>诸圣谛无边三摩地、<a id="a-Fc"></a>诸善业道无边三摩地、<a id="a-Fd"></a>施戒修无边三摩地、<a id="a-Fe"></a>静虑无量无色无边三摩地、<a id="a-Ff"></a>解脱胜处等至遍处无边三摩地、<a id="a-Fg"></a>空无相无愿解脱门无边三摩地、<a id="a-Fh"></a>总持等持门无边三摩地、<a id="a-Fi"></a>菩萨诸地无边三摩地、<a id="a-Fj"></a>五眼六神通无边三摩地、<a id="a-Fk"></a>诸力无畏无礙解大慈悲喜舍佛不共法无边三摩地、<a id="a-Fl"></a>无忘失法恒住舍性无边三摩地、<a id="a-Fm"></a>一切智道相智一切相智无边三摩地、<a id="a-Fn"></a>诸相随好无边三摩地、<a id="a-Fo"></a>声闻乘无边三摩地、<a id="a-Fp"></a>独觉乘无边三摩地、<a id="a-Fq"></a>无上乘无边三摩地、<a id="a-Fr"></a>有漏无漏法无边三摩地、<a id="a-Fs"></a>有为无为法无边三摩地、<a id="a-Ft"></a>金刚喻平等三摩地、<a id="a-Fu"></a>诸法无坏三摩地、<a id="a-Fv"></a>诸法无杂三摩地、<a id="a-Fw"></a>诸法无差别三摩地、<a id="a-Fx"></a>诸法自性不可得三摩地、<a id="a-Fy"></a>诸法无所有平等三摩地、<a id="a-Fz"></a>诸法无所作三摩地、<a id="a-G0"></a>诸法不可思议三摩地，<a id="a-G1"></a>得如是等六十百千三摩地门。</p>
  <p id="aG2">“常啼菩萨既得如是六十百千三摩地门，<a id="a-G3"></a>即时现见东西南北、<a id="a-G4"></a>四维、<a id="a-G5"></a>上下各如殑伽沙数三千大千世界现在如来、<a id="a-G6"></a>应、<a id="a-G7"></a>正等觉，<a id="a-G8"></a>声闻、<a id="a-G9"></a>菩萨、<a id="a-GA"></a>大众围绕，<a id="a-GB"></a>以如是名、<a id="a-GC"></a>如是句、<a id="a-GD"></a>如是字、<a id="a-GE"></a>如是理趣，<a id="a-GF"></a>为诸菩萨摩诃萨众宣说般若波罗蜜多；<a id="a-GG"></a>如我今者，<a id="a-GH"></a>于此三千大千世界，<a id="a-GI"></a>声闻、<a id="a-GJ"></a>菩萨、<a id="a-GK"></a>大众围绕，<a id="a-GL"></a>以如是名、<a id="a-GM"></a>如是句、<a id="a-GN"></a>如是字、<a id="a-GO"></a>如是理趣，<a id="a-GP"></a>为诸菩萨摩诃萨众宣说般若波罗蜜多，<a id="a-GQ"></a>等无差别。</p>
  <p id="aGR">“常啼菩萨从是已后，<a id="a-GS"></a>多闻智慧不可思议犹如大海，<a id="a-GT"></a>随所生处恒见诸佛，<a id="a-GU"></a>常生诸佛净妙国土，<a id="a-GV"></a>乃至梦中亦常见佛为说般若波罗蜜多，<a id="a-GW"></a>亲近供养曾无暂舍，<a id="a-GX"></a>离无暇法，<a id="a-GY"></a>具足有暇。</p>
  <p data-pb></p>
  <h2 id="aGZ">初分结劝品第七十九</h2>
  <p id="aGa">“善现当知，<a id="a-Gb"></a>由是理趣甚深般若波罗蜜多威德殊胜，<a id="a-Gc"></a>令诸菩萨速能引得一切智智。<a id="a-Gd"></a>是故，<a id="a-Ge"></a>善现，<a id="a-Gf"></a>若菩萨摩诃萨欲学六种波罗蜜多令速圆满，<a id="a-Gg"></a>欲具通达诸佛境界，<a id="a-Gh"></a>欲得诸佛自在神通，<a id="a-Gi"></a>欲疾证得一切智智，<a id="a-Gj"></a>欲能毕竟利益安乐一切有情，<a id="a-Gk"></a>应学如是甚深般若波罗蜜多，<a id="a-Gl"></a>应于如是甚深般若波罗蜜多，<a id="a-Gm"></a>恭敬听闻、<a id="a-Gn"></a>受持读诵、<a id="a-Go"></a>究竟通利、<a id="a-Gp"></a>如说修行、<a id="a-Gq"></a>如理思惟甚深义趣、<a id="a-Gr"></a>书写流布、<a id="a-Gs"></a>为他解说，<a id="a-Gt"></a>应以种种上妙华鬘、<a id="a-Gu"></a>涂散等香、<a id="a-Gv"></a>衣服、<a id="a-Gw"></a>璎珞、<a id="a-Gx"></a>宝幢、<a id="a-Gy"></a>幡盖、<a id="a-Gz"></a>妓乐、<a id="a-H0"></a>灯明，<a id="a-H1"></a>及余种种珍奇杂物，<a id="a-H2"></a>供养恭敬、<a id="a-H3"></a>尊重赞叹。<a id="a-H4"></a>所以者何？<a id="a-H5"></a>由此所说甚深般若波罗蜜多，<a id="a-H6"></a>是诸如来、<a id="a-H7"></a>应、<a id="a-H8"></a>正等觉真生养母，<a id="a-H9"></a>是诸菩萨摩诃萨众真轨范师，<a id="a-HA"></a>一切如来、<a id="a-HB"></a>应、<a id="a-HC"></a>正等觉咸共尊重恭敬赞叹，<a id="a-HD"></a>一切菩萨摩诃萨众无不供养精勤修学，<a id="a-HE"></a>是为如来真实教诫。<a id="a-HF"></a>”</p>
  <p id="aHG">尔时，<a id="a-HH"></a>佛告阿难陀言：<a id="a-HI"></a>“汝于如来有爱敬不？<a id="a-HJ"></a>”</p>
  <p id="aHK">阿难陀曰：<a id="a-HL"></a>“如是，<a id="a-HM"></a>世尊。<a id="a-HN"></a>如是，<a id="a-HO"></a>善逝。<a id="a-HP"></a>我于佛所实有爱敬，<a id="a-HQ"></a>如来自知。<a id="a-HR"></a>”</p>
  <p id="aHS">佛告庆喜：<a id="a-HT"></a>“如是，<a id="a-HU"></a>如是，<a id="a-HV"></a>汝于我所实有爱敬。<a id="a-HW"></a>汝从昔来常以慈善身、<a id="a-HX"></a>语、<a id="a-HY"></a>意业恭敬供养，<a id="a-HZ"></a>随侍于我未曾违失。<a id="a-Ha"></a>庆喜，<a id="a-Hb"></a>汝应如我现在，<a id="a-Hc"></a>以实爱敬供养我身；<a id="a-Hd"></a>我涅槃后，<a id="a-He"></a>汝亦当用如是爱敬，<a id="a-Hf"></a>供养尊重甚深般若波罗蜜多。<a id="a-Hg"></a>”第二、<a id="a-Hh"></a>第三，<a id="a-Hi"></a>佛以如是甚深般若波罗蜜多教诫庆喜，<a id="a-Hj"></a>令深爱敬供养尊重过如来身。</p>
  <p id="aHk">复告庆喜：<a id="a-Hl"></a>“我以如是甚深般若波罗蜜多，<a id="a-Hm"></a>对今大众付嘱于汝，<a id="a-Hn"></a>汝应受持。<a id="a-Ho"></a>我涅槃后，<a id="a-Hp"></a>乃至一字勿令忘失。<a id="a-Hq"></a>如是般若波罗蜜多，<a id="a-Hr"></a>随尔所时流布于世，<a id="a-Hs"></a>当知即有诸佛世尊现住世间为众说法。<a id="a-Ht"></a>庆喜，<a id="a-Hu"></a>当知若有于此甚深般若波罗蜜多，<a id="a-Hv"></a>恭敬听闻、<a id="a-Hw"></a>受持读诵、<a id="a-Hx"></a>究竟通利、<a id="a-Hy"></a>如说修行、<a id="a-Hz"></a>如理思惟甚深义趣、<a id="a-I0"></a>书写流布、<a id="a-I1"></a>为他解说，<a id="a-I2"></a>复以种种上妙华鬘、<a id="a-I3"></a>涂散等香、<a id="a-I4"></a>衣服、<a id="a-I5"></a>璎珞、<a id="a-I6"></a>宝幢、<a id="a-I7"></a>幡盖、<a id="a-I8"></a>妓乐、<a id="a-I9"></a>灯明，<a id="a-IA"></a>及余种种珍奇杂物，<a id="a-IB"></a>供养恭敬、<a id="a-IC"></a>尊重赞叹，<a id="a-ID"></a>当知是人常见诸佛，<a id="a-IE"></a>恒闻正法，<a id="a-IF"></a>修诸梵行。<a id="a-IG"></a>”</p>
  <p id="aIH">时，<a id="a-II"></a>薄伽梵说是经已，<a id="a-IJ"></a>无量菩萨摩诃萨众，<a id="a-IK"></a>慈氏菩萨而为上首，<a id="a-IL"></a>大迦葉波及舍利子、<a id="a-IM"></a>阿难陀等诸大声闻，<a id="a-IN"></a>及余天、<a id="a-IO"></a>龙、<a id="a-IP"></a>人非人等一切大众，<a id="a-IQ"></a>闻佛所说，<a id="a-IR"></a>皆大欢喜，<a id="a-IS"></a>信受奉行。</p>
 </body>
</html>