<!doctype html>
<html id="z3IBT5P8b" data-ver="1222">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第五百三十二</h1>
  <h2 id="a2">第三分妙相品第二十八之五</h2>
  <p id="a3">尔时，<a id="a-4"></a>具寿善现便白佛言：<a id="a-5"></a>“世尊，<a id="a-6"></a>若依世俗，<a id="a-7"></a>施设因果分位差别，<a id="a-8"></a>不依胜义，<a id="a-9"></a>则应一切愚夫异生亦有预流、<a id="a-A"></a>一来、<a id="a-B"></a>不还、<a id="a-C"></a>阿罗汉果、<a id="a-D"></a>独觉菩提及佛无上正等菩提。<a id="a-E"></a>”</p>
  <p id="aF">佛告善现：<a id="a-G"></a>“于意云何？<a id="a-H"></a>愚夫异生为如实觉世俗、<a id="a-I"></a>胜义二谛理不？<a id="a-J"></a>若如实觉二谛理者，<a id="a-K"></a>彼亦应有预流果等。<a id="a-L"></a>然彼一切愚夫异生，<a id="a-M"></a>不如实觉世俗、<a id="a-N"></a>胜义故，<a id="a-O"></a>无圣道及修圣道，<a id="a-P"></a>不可施设圣果差别。<a id="a-Q"></a>唯诸圣者能如实觉世俗、<a id="a-R"></a>胜义故，<a id="a-S"></a>有圣道及修圣道，<a id="a-T"></a>是故施设圣果差别。<a id="a-U"></a>”</p>
  <p id="aV">具寿善现复白佛言：<a id="a-W"></a>“修圣道者为定能得诸圣果耶？<a id="a-X"></a>”</p>
  <p id="aY">佛言：<a id="a-Z"></a>“不也。<a id="a-a"></a>”</p>
  <p id="ab">具寿善现复白佛言：<a id="a-c"></a>“不修圣道得圣果耶？<a id="a-d"></a>”</p>
  <p id="ae">佛言：<a id="a-f"></a>“不也。<a id="a-g"></a>”</p>
  <p id="ah">具寿善现复白佛言：<a id="a-i"></a>“若尔，<a id="a-j"></a>应无得圣果者？<a id="a-k"></a>”</p>
  <p id="al">佛告善现：<a id="a-m"></a>“虽依世俗有得圣果，<a id="a-n"></a>而非胜义。<a id="a-o"></a>若依胜义，<a id="a-p"></a>非修圣道能得圣果，<a id="a-q"></a>亦非不修圣道能得圣果，<a id="a-r"></a>非离圣道能得圣果，<a id="a-s"></a>亦非住圣道中能得圣果。<a id="a-t"></a>所以者何？<a id="a-u"></a>依胜义谛，<a id="a-v"></a>道及道果、<a id="a-w"></a>修与不修俱不可得。<a id="a-x"></a>如是，<a id="a-y"></a>善现，<a id="a-z"></a>诸菩萨摩诃萨行深般若波罗蜜多时，<a id="a-10"></a>虽为有情施设种种圣果差别，<a id="a-11"></a>而不分别如是圣果在有为界、<a id="a-12"></a>无为界中。<a id="a-13"></a>”</p>
  <p id="a14">具寿善现复白佛言：<a id="a-15"></a>“若诸圣果不可分别在有为界无为界者，<a id="a-16"></a>云何世尊说断三结得预流果，<a id="a-17"></a>薄欲贪、<a id="a-18"></a>瞋得一来果，<a id="a-19"></a>断顺下分五结永尽得不还果，<a id="a-1A"></a>断顺上分五结永尽得阿罗汉果，<a id="a-1B"></a>知所有集法皆是灭法得独觉菩提，<a id="a-1C"></a>永断一切烦恼所知习气相续得佛无上正等菩提？<a id="a-1D"></a>世尊，<a id="a-1E"></a>我当云何知佛所说甚深义趣，<a id="a-1F"></a>谓不分别预流等果在有为界、<a id="a-1G"></a>无为界中？<a id="a-1H"></a>”</p>
  <p id="a1I">佛告善现：<a id="a-1J"></a>“于意云何？<a id="a-1K"></a>所说预流、<a id="a-1L"></a>一来、<a id="a-1M"></a>不还、<a id="a-1N"></a>阿罗汉果、<a id="a-1O"></a>独觉菩提、<a id="a-1P"></a>诸佛无上正等菩提，<a id="a-1Q"></a>如是圣果为是有为、<a id="a-1R"></a>为是无为？<a id="a-1S"></a>”</p>
  <p id="a1T">善现对曰：<a id="a-1U"></a>“如是圣果皆是无为、<a id="a-1V"></a>非是有为。<a id="a-1W"></a>”</p>
  <p id="a1X">佛告善现：<a id="a-1Y"></a>“于意云何？<a id="a-1Z"></a>无为界中有分别不？<a id="a-1a"></a>”</p>
  <p id="a1b">善现对曰：<a id="a-1c"></a>“不也，<a id="a-1d"></a>世尊。<a id="a-1e"></a>”</p>
  <p id="a1f">佛告善现：<a id="a-1g"></a>“于意云何？<a id="a-1h"></a>若善男子、<a id="a-1i"></a>善女人等，<a id="a-1j"></a>通达一切有为、<a id="a-1k"></a>无为皆同一相，<a id="a-1l"></a>所谓无相。<a id="a-1m"></a>是善男子、<a id="a-1n"></a>善女人等当于尔时，<a id="a-1o"></a>颇于诸法有所分别此是有为、<a id="a-1p"></a>若无为不？<a id="a-1q"></a>”</p>
  <p id="a1r">善现对曰：<a id="a-1s"></a>“不也，<a id="a-1t"></a>世尊。<a id="a-1u"></a>”</p>
  <p id="a1v">佛告善现：<a id="a-1w"></a>“诸菩萨摩诃萨亦复如是，<a id="a-1x"></a>行深般若波罗蜜多，<a id="a-1y"></a>虽为有情宣说诸法，<a id="a-1z"></a>而不分别所说法相，<a id="a-20"></a>谓内空故乃至无性自性空故。</p>
  <p id="a21">“是菩萨摩诃萨自于诸法无所取著，<a id="a-22"></a>亦能教他于诸法中无所取著，<a id="a-23"></a>谓于布施乃至般若波罗蜜多无所取著，<a id="a-24"></a>亦于四静虑、<a id="a-25"></a>四无量、<a id="a-26"></a>四无色定无所取著，<a id="a-27"></a>亦于四念住乃至八圣道支无所取著，<a id="a-28"></a>亦于内空乃至无性自性空无所取著，<a id="a-29"></a>亦于真如乃至不思议界无所取著，<a id="a-2A"></a>亦于苦、<a id="a-2B"></a>集、<a id="a-2C"></a>灭、<a id="a-2D"></a>道圣谛无所取著，<a id="a-2E"></a>亦于空、<a id="a-2F"></a>无相、<a id="a-2G"></a>无愿解脱门无所取著，<a id="a-2H"></a>亦于八解脱乃至十遍处无所取著，<a id="a-2I"></a>亦于极喜地乃至法云地无所取著，<a id="a-2J"></a>亦于一切陀罗尼门、<a id="a-2K"></a>三摩地门无所取著，<a id="a-2L"></a>亦于五眼、<a id="a-2M"></a>六神通无所取著，<a id="a-2N"></a>亦于如来十力乃至十八佛不共法无所取著，<a id="a-2O"></a>亦于大慈、<a id="a-2P"></a>大悲、<a id="a-2Q"></a>大喜、<a id="a-2R"></a>大舍无所取著，<a id="a-2S"></a>亦于三十二大士相、<a id="a-2T"></a>八十随好无所取著，<a id="a-2U"></a>亦于无忘失法、<a id="a-2V"></a>恒住舍性无所取著，<a id="a-2W"></a>亦于一切智、<a id="a-2X"></a>道相智、<a id="a-2Y"></a>一切相智无所取著，<a id="a-2Z"></a>亦于一切菩萨摩诃萨行无所取著，<a id="a-2a"></a>亦于诸佛无上正等菩提无所取著，<a id="a-2b"></a>亦于一切智智无所取著。</p>
  <p id="a2c">“是菩萨摩诃萨自于如是所说诸法无所取著，<a id="a-2d"></a>亦能教他于如是法无所取著。<a id="a-2e"></a>是菩萨摩诃萨于此诸法无取著故，<a id="a-2f"></a>于一切处皆得无礙。<a id="a-2g"></a>如佛世尊所变化者，<a id="a-2h"></a>虽行布施乃至般若波罗蜜多，<a id="a-2i"></a>而于彼果无取无著，<a id="a-2j"></a>但为有情得涅槃故，<a id="a-2k"></a>如是乃至虽行一切智智，<a id="a-2l"></a>而于彼果无取无著，<a id="a-2m"></a>但为有情得涅槃故；<a id="a-2n"></a>诸菩萨摩诃萨亦复如是，<a id="a-2o"></a>行深般若波罗蜜多，<a id="a-2p"></a>于一切法若有漏若无漏、<a id="a-2q"></a>若世间若出世间、<a id="a-2r"></a>若有为若无为，<a id="a-2s"></a>无取、<a id="a-2t"></a>无著、<a id="a-2u"></a>无住、<a id="a-2v"></a>无礙。<a id="a-2w"></a>所以者何？<a id="a-2x"></a>是菩萨摩诃萨达一切法微妙相故。<a id="a-2y"></a>”</p>
  <p data-pb></p>
  <h2 id="a2z">第三分施等品第二十九之一</h2>
  <p id="a30">尔时，<a id="a-31"></a>善现便白佛言：<a id="a-32"></a>“云何菩萨摩诃萨于一切法达微妙相？<a id="a-33"></a>”</p>
  <p id="a34">佛告善现：<a id="a-35"></a>“诸菩萨摩诃萨行深般若波罗蜜多，<a id="a-36"></a>如佛世尊所变化者，<a id="a-37"></a>不行贪欲、<a id="a-38"></a>瞋恚、<a id="a-39"></a>愚痴，<a id="a-3A"></a>不行色蕴乃至识蕴，<a id="a-3B"></a>乃至不行一切智智，<a id="a-3C"></a>不行内法，<a id="a-3D"></a>不行外法，<a id="a-3E"></a>不行随眠，<a id="a-3F"></a>不行诸缠，<a id="a-3G"></a>不行有漏无漏诸法，<a id="a-3H"></a>不行世间出世诸法，<a id="a-3I"></a>不行有为无为诸法，<a id="a-3J"></a>不行圣道及圣道果。<a id="a-3K"></a>诸菩萨摩诃萨行深般若波罗蜜多亦复如是，<a id="a-3L"></a>于一切法都无所行，<a id="a-3M"></a>是为菩萨摩诃萨于一切法达微妙相，<a id="a-3N"></a>谓于法性无所分别。<a id="a-3O"></a>”</p>
  <p id="a3P">具寿善现复白佛言：<a id="a-3Q"></a>“云何如来所变化者，<a id="a-3R"></a>现修圣道？<a id="a-3S"></a>”</p>
  <p id="a3T">佛告善现：<a id="a-3U"></a>“彼变化者，<a id="a-3V"></a>依修圣道无染无净，<a id="a-3W"></a>亦不轮回五趣生死，<a id="a-3X"></a>亦不证得三乘涅槃。<a id="a-3Y"></a>”</p>
  <p id="a3Z">具寿善现复白佛言：<a id="a-3a"></a>“云何菩萨摩诃萨行深般若波罗蜜多时，<a id="a-3b"></a>通达诸法皆无实事？<a id="a-3c"></a>”</p>
  <p id="a3d">佛告善现：<a id="a-3e"></a>“于意云何？<a id="a-3f"></a>诸佛世尊所变化者，<a id="a-3g"></a>为有实事，<a id="a-3h"></a>依彼实事有染有净，<a id="a-3i"></a>由此轮回五趣生死，<a id="a-3j"></a>及得三乘般涅槃不？<a id="a-3k"></a>”</p>
  <p id="a3l">善现对曰：<a id="a-3m"></a>“不也，<a id="a-3n"></a>世尊。<a id="a-3o"></a>非佛世尊所变化者，<a id="a-3p"></a>有少实事，<a id="a-3q"></a>非依彼事有染有净，<a id="a-3r"></a>亦无轮回五趣生死，<a id="a-3s"></a>亦无证得三乘涅槃。<a id="a-3t"></a>”</p>
  <p id="a3u">佛告善现：<a id="a-3v"></a>“诸菩萨摩诃萨行深般若波罗蜜多时，<a id="a-3w"></a>于一切法通达实相亦复如是，<a id="a-3x"></a>通达诸法都无实事、<a id="a-3y"></a>性相俱空。<a id="a-3z"></a>”</p>
  <p id="a40">具寿善现复白佛言：<a id="a-41"></a>“为一切色、<a id="a-42"></a>受、<a id="a-43"></a>想、<a id="a-44"></a>行、<a id="a-45"></a>识，<a id="a-46"></a>广说乃至有为、<a id="a-47"></a>无为，<a id="a-48"></a>一切皆如变化事不？<a id="a-49"></a>”</p>
  <p id="a4A">佛告善现：<a id="a-4B"></a>“如是，<a id="a-4C"></a>如是，<a id="a-4D"></a>色等五蕴，<a id="a-4E"></a>广说乃至有为、<a id="a-4F"></a>无为，<a id="a-4G"></a>一切皆如所变化事。<a id="a-4H"></a>”</p>
  <p id="a4I">具寿善现复白佛言：<a id="a-4J"></a>“若一切法皆如变化，<a id="a-4K"></a>诸所变化皆无实色、<a id="a-4L"></a>受、<a id="a-4M"></a>想、<a id="a-4N"></a>行、<a id="a-4O"></a>识，<a id="a-4P"></a>乃至无实有为、<a id="a-4Q"></a>无为，<a id="a-4R"></a>由此亦无杂染清净，<a id="a-4S"></a>亦无五趣生死轮回，<a id="a-4T"></a>亦无从彼得解脱义，<a id="a-4U"></a>云何菩萨摩诃萨于诸有情有胜士用？<a id="a-4V"></a>”</p>
  <p id="a4W">佛告善现：<a id="a-4X"></a>“于意云何？<a id="a-4Y"></a>诸菩萨摩诃萨本行菩萨道时，<a id="a-4Z"></a>颇见有情可脱地狱、<a id="a-4a"></a>傍生、<a id="a-4b"></a>鬼界、<a id="a-4c"></a>人、<a id="a-4d"></a>天趣不？<a id="a-4e"></a>”</p>
  <p id="a4f">善现对曰：<a id="a-4g"></a>“不也，<a id="a-4h"></a>世尊。<a id="a-4i"></a>”</p>
  <p id="a4j">佛告善现：<a id="a-4k"></a>“如是，<a id="a-4l"></a>如是，<a id="a-4m"></a>诸菩萨摩诃萨本行菩萨道时，<a id="a-4n"></a>不见有情可脱五趣及三界者。<a id="a-4o"></a>所以者何？<a id="a-4p"></a>诸菩萨摩诃萨于一切法通达知见皆如幻化、<a id="a-4q"></a>都非实有。<a id="a-4r"></a>”</p>
  <p id="a4s">具寿善现复白佛言：<a id="a-4t"></a>“若菩萨摩诃萨于一切法通达知见皆如幻化、<a id="a-4u"></a>都非实有，<a id="a-4v"></a>为何事故修行布施乃至般若波罗蜜多？<a id="a-4w"></a>广说乃至为何事故成熟有情、<a id="a-4x"></a>严净佛土？<a id="a-4y"></a>”</p>
  <p id="a4z">佛告善现：<a id="a-50"></a>“若诸有情于一切法能自通达皆如幻化、<a id="a-51"></a>都非实有，<a id="a-52"></a>诸菩萨摩诃萨则不应经无数大劫，<a id="a-53"></a>为诸有情行菩萨道；<a id="a-54"></a>以诸有情于一切法不能通达皆如幻化、<a id="a-55"></a>都非实有，<a id="a-56"></a>是故菩萨摩诃萨众经无数劫，<a id="a-57"></a>为诸有情行菩萨道。</p>
  <p id="a58">“复次，<a id="a-59"></a>善现，<a id="a-5A"></a>若菩萨摩诃萨于一切法不能通达都非实有，<a id="a-5B"></a>则不应经无数大劫，<a id="a-5C"></a>为诸有情修行布施乃至般若波罗蜜多，<a id="a-5D"></a>广说乃至成熟有情、<a id="a-5E"></a>严净佛土；<a id="a-5F"></a>以诸菩萨摩诃萨众于一切法如实通达皆如幻化、<a id="a-5G"></a>都非实有故，<a id="a-5H"></a>无数劫为诸有情修行布施乃至般若波罗蜜多，<a id="a-5I"></a>广说乃至成熟有情、<a id="a-5J"></a>严净佛土，<a id="a-5K"></a>证得无上正等菩提，<a id="a-5L"></a>能尽未来利乐一切。<a id="a-5M"></a>”</p>
  <p id="a5N">尔时，<a id="a-5O"></a>善现白言：<a id="a-5P"></a>“世尊，<a id="a-5Q"></a>若一切法如梦、<a id="a-5R"></a>如幻、<a id="a-5S"></a>如响、<a id="a-5T"></a>如像、<a id="a-5U"></a>如光影、<a id="a-5V"></a>如阳焰、<a id="a-5W"></a>如变化事、<a id="a-5X"></a>如寻香城，<a id="a-5Y"></a>所化有情住在何处，<a id="a-5Z"></a>诸菩萨摩诃萨行深般若波罗蜜多方便善巧拔济令出？<a id="a-5a"></a>”</p>
  <p id="a5b">佛告善现：<a id="a-5c"></a>“所化有情住在名相虚妄分别，<a id="a-5d"></a>诸菩萨摩诃萨行深般若波罗蜜多方便善巧，<a id="a-5e"></a>从彼名相虚妄分别拔济令出。<a id="a-5f"></a>”</p>
  <p id="a5g">具寿善现复白佛言：<a id="a-5h"></a>“何等为名？<a id="a-5i"></a>何等为相？<a id="a-5j"></a>”</p>
  <p id="a5k">佛告善现：<a id="a-5l"></a>“名但是客，<a id="a-5m"></a>但假施设，<a id="a-5n"></a>表所显义，<a id="a-5o"></a>谓此名色、<a id="a-5p"></a>受、<a id="a-5q"></a>想、<a id="a-5r"></a>行、<a id="a-5s"></a>识，<a id="a-5t"></a>此名眼处乃至意处，<a id="a-5u"></a>此名色处乃至法处，<a id="a-5v"></a>此名眼界乃至意界，<a id="a-5w"></a>此名色界乃至法界，<a id="a-5x"></a>此名眼识界乃至意识界，<a id="a-5y"></a>此名男女，<a id="a-5z"></a>此名大小，<a id="a-60"></a>此名地狱乃至人天，<a id="a-61"></a>此名有漏，<a id="a-62"></a>此名无漏，<a id="a-63"></a>此名世间，<a id="a-64"></a>此名出世间，<a id="a-65"></a>此名有为，<a id="a-66"></a>此名无为，<a id="a-67"></a>此名预流果，<a id="a-68"></a>广说乃至此名无上正等菩提，<a id="a-69"></a>此名异生，<a id="a-6A"></a>此名声闻，<a id="a-6B"></a>此名独觉，<a id="a-6C"></a>此名菩萨，<a id="a-6D"></a>此名如来。</p>
  <p id="a6E">“善现，<a id="a-6F"></a>如是等一切名，<a id="a-6G"></a>为表诸义但假施设。<a id="a-6H"></a>故一切名皆非实有，<a id="a-6I"></a>诸有为法亦但有名，<a id="a-6J"></a>由此无为亦非实有，<a id="a-6K"></a>愚夫异生于中妄执。<a id="a-6L"></a>诸菩萨摩诃萨行深般若波罗蜜多，<a id="a-6M"></a>悲愿缠心，<a id="a-6N"></a>方便善巧教令远离，<a id="a-6O"></a>作如是言：<a id="a-6P"></a>‘名是分别妄想所起，<a id="a-6Q"></a>亦是众缘和合假立，<a id="a-6R"></a>汝等于中不应执著。<a id="a-6S"></a>名无实事自性皆空，<a id="a-6T"></a>非有智者执著空法。<a id="a-6U"></a>’如是，<a id="a-6V"></a>善现，<a id="a-6W"></a>诸菩萨摩诃萨行深般若波罗蜜多方便善巧，<a id="a-6X"></a>为诸有情说遣名法。<a id="a-6Y"></a>是谓为名。</p>
  <p id="a6Z">“云何为相？<a id="a-6a"></a>善现当知，<a id="a-6b"></a>相有二种，<a id="a-6c"></a>愚夫异生于中执著。<a id="a-6d"></a>何等为二？<a id="a-6e"></a>所谓色相及无色相。<a id="a-6f"></a>云何色相？<a id="a-6g"></a>谓所有色若粗、<a id="a-6h"></a>若细、<a id="a-6i"></a>若劣、<a id="a-6j"></a>若胜，<a id="a-6k"></a>如是一切自性皆空，<a id="a-6l"></a>愚夫异生分别执著谓之为色，<a id="a-6m"></a>是名色相。<a id="a-6n"></a>无色相者，<a id="a-6o"></a>谓诸所有无色法中，<a id="a-6p"></a>愚夫异生取相分别生诸烦恼，<a id="a-6q"></a>名无色相。<a id="a-6r"></a>诸菩萨摩诃萨行深般若波罗蜜多方便善巧，<a id="a-6s"></a>教诸有情遣除二相，<a id="a-6t"></a>复教安住无相界中。<a id="a-6u"></a>虽教安住无相界中，<a id="a-6v"></a>而不令其堕二边执，<a id="a-6w"></a>谓此是相、<a id="a-6x"></a>此是无相。<a id="a-6y"></a>如是，<a id="a-6z"></a>善现，<a id="a-70"></a>诸菩萨摩诃萨行深般若波罗蜜多方便善巧，<a id="a-71"></a>令诸有情远离诸相住无相界而无执著。<a id="a-72"></a>”</p>
  <p id="a73">尔时，<a id="a-74"></a>善现复白佛言：<a id="a-75"></a>“若一切法但有名相，<a id="a-76"></a>一切名相皆是假立，<a id="a-77"></a>云何菩萨摩诃萨行深般若波罗蜜多时，<a id="a-78"></a>于诸善法自能增进，<a id="a-79"></a>亦能令他增进善法，<a id="a-7A"></a>由自善法渐增进故，<a id="a-7B"></a>能令诸地渐得圆满，<a id="a-7C"></a>亦能安立诸有情类，<a id="a-7D"></a>令随所应住三乘果？<a id="a-7E"></a>”</p>
  <p id="a7F">佛告善现：<a id="a-7G"></a>“若诸法中有少实事，<a id="a-7H"></a>非但假立有名相者，<a id="a-7I"></a>则诸菩萨摩诃萨行深般若波罗蜜多时，<a id="a-7J"></a>应以善法自不增进，<a id="a-7K"></a>亦不令他增进善法。<a id="a-7L"></a>以诸法中无少实事，<a id="a-7M"></a>但有假立种种名相，<a id="a-7N"></a>是故菩萨摩诃萨行深般若波罗蜜多时，<a id="a-7O"></a>于诸善法自能增进，<a id="a-7P"></a>亦能令他增进善法，<a id="a-7Q"></a>能以无相而为方便，<a id="a-7R"></a>圆满般若乃至布施波罗蜜多；<a id="a-7S"></a>能以无相而为方便，<a id="a-7T"></a>圆满四静虑、<a id="a-7U"></a>四无量、<a id="a-7V"></a>四无色定；<a id="a-7W"></a>能以无相而为方便，<a id="a-7X"></a>圆满四念住乃至八圣道支；<a id="a-7Y"></a>能以无相而为方便，<a id="a-7Z"></a>圆满内空乃至无性自性空；<a id="a-7a"></a>能以无相而为方便，<a id="a-7b"></a>圆满真如乃至不思议界；<a id="a-7c"></a>能以无相而为方便，<a id="a-7d"></a>圆满空、<a id="a-7e"></a>无相、<a id="a-7f"></a>无愿解脱门；<a id="a-7g"></a>能以无相而为方便，<a id="a-7h"></a>圆满八解脱乃至十遍处；<a id="a-7i"></a>能以无相而为方便，<a id="a-7j"></a>圆满菩萨摩诃萨地；<a id="a-7k"></a>能以无相而为方便，<a id="a-7l"></a>圆满一切陀罗尼门、<a id="a-7m"></a>三摩地门；<a id="a-7n"></a>能以无相而为方便，<a id="a-7o"></a>圆满五眼、<a id="a-7p"></a>六神通；<a id="a-7q"></a>能以无相而为方便，<a id="a-7r"></a>圆满如来十力乃至十八佛不共法；<a id="a-7s"></a>能以无相而为方便，<a id="a-7t"></a>圆满大慈、<a id="a-7u"></a>大悲、<a id="a-7v"></a>大喜、<a id="a-7w"></a>大舍；<a id="a-7x"></a>能以无相而为方便，<a id="a-7y"></a>圆满三十二大士相、<a id="a-7z"></a>八十随好；<a id="a-80"></a>能以无相而为方便，<a id="a-81"></a>圆满无忘失法、<a id="a-82"></a>恒住舍性；<a id="a-83"></a>能以无相而为方便，<a id="a-84"></a>圆满一切智、<a id="a-85"></a>道相智、<a id="a-86"></a>一切相智；<a id="a-87"></a>能以无相而为方便，<a id="a-88"></a>圆满菩萨摩诃萨行及佛无上正等菩提；<a id="a-89"></a>能以无相而为方便，<a id="a-8A"></a>圆满一切智智；<a id="a-8B"></a>能以无相而为方便，<a id="a-8C"></a>成熟有情、<a id="a-8D"></a>严净佛土。<a id="a-8E"></a>如是，<a id="a-8F"></a>善现，<a id="a-8G"></a>以一切法无少实事，<a id="a-8H"></a>但有假立种种名相，<a id="a-8I"></a>诸菩萨摩诃萨于中不起颠倒执著，<a id="a-8J"></a>能以无相而为方便，<a id="a-8K"></a>于诸善法自增进已，<a id="a-8L"></a>亦能令他增进善法。</p>
  <p id="a8M">“复次，<a id="a-8N"></a>善现，<a id="a-8O"></a>若诸法中，<a id="a-8P"></a>有毛端量实法相者，<a id="a-8Q"></a>则诸菩萨摩诃萨行深般若波罗蜜多时，<a id="a-8R"></a>于一切法不应觉知无相、<a id="a-8S"></a>无念亦无作意无漏性已，<a id="a-8T"></a>证得无上正等菩提，<a id="a-8U"></a>安立有情于无漏法，<a id="a-8V"></a>以诸无漏法皆无相、<a id="a-8W"></a>无念、<a id="a-8X"></a>无作意故。<a id="a-8Y"></a>如是，<a id="a-8Z"></a>善现，<a id="a-8a"></a>诸菩萨摩诃萨行深般若波罗蜜多方便善巧，<a id="a-8b"></a>安立有情于无漏法，<a id="a-8c"></a>乃名真实饶益有情。<a id="a-8d"></a>”</p>
  <p id="a8e">具寿善现便白佛言：<a id="a-8f"></a>“若一切法真无漏性无相、<a id="a-8g"></a>无念、<a id="a-8h"></a>无作意者，<a id="a-8i"></a>何缘世尊于诸经中数作是说：<a id="a-8j"></a>此是有漏法，<a id="a-8k"></a>此是无漏法；<a id="a-8l"></a>此是世间法，<a id="a-8m"></a>此是出世法；<a id="a-8n"></a>此是有为法，<a id="a-8o"></a>此是无为法；<a id="a-8p"></a>此是声闻法，<a id="a-8q"></a>此是独觉法，<a id="a-8r"></a>此是菩萨法，<a id="a-8s"></a>此是如来法？<a id="a-8t"></a>”</p>
  <p id="a8u">佛告善现：<a id="a-8v"></a>“于意云何？<a id="a-8w"></a>有漏等法与无相等无漏法性有别异不？<a id="a-8x"></a>”</p>
  <p id="a8y">善现对曰：<a id="a-8z"></a>“不也，<a id="a-90"></a>世尊。<a id="a-91"></a>”</p>
  <p id="a92">佛告善现：<a id="a-93"></a>“于意云何？<a id="a-94"></a>声闻等法与无相等无漏法性有别异不？<a id="a-95"></a>”</p>
  <p id="a96">善现对曰：<a id="a-97"></a>“不也，<a id="a-98"></a>世尊。<a id="a-99"></a>”</p>
  <p id="a9A">佛告善现：<a id="a-9B"></a>“有漏等法岂不即是无相、<a id="a-9C"></a>无念亦无作意无漏法性？<a id="a-9D"></a>”</p>
  <p id="a9E">善现对曰：<a id="a-9F"></a>“如是，<a id="a-9G"></a>世尊。<a id="a-9H"></a>”</p>
  <p id="a9I">佛告善现：<a id="a-9J"></a>“诸预流果乃至无上正等菩提，<a id="a-9K"></a>岂不即是无相、<a id="a-9L"></a>无念亦无作意无漏法性？<a id="a-9M"></a>”</p>
  <p id="a9N">善现对曰：<a id="a-9O"></a>“如是，<a id="a-9P"></a>世尊。<a id="a-9Q"></a>”</p>
  <p id="a9R">佛告善现：<a id="a-9S"></a>“由此当知，<a id="a-9T"></a>诸法皆是无相、<a id="a-9U"></a>无念亦无作意无漏法性。<a id="a-9V"></a>善现当知，<a id="a-9W"></a>若菩萨摩诃萨学一切法无相、<a id="a-9X"></a>无念亦无作意无漏性时，<a id="a-9Y"></a>常能增长种种善法，<a id="a-9Z"></a>所谓布施乃至般若波罗蜜多，<a id="a-9a"></a>广说乃至一切相智，<a id="a-9b"></a>成熟有情、<a id="a-9c"></a>严净佛土。<a id="a-9d"></a>诸如是等一切佛法，<a id="a-9e"></a>皆由修学无相无念亦无作意无漏法性而得增长。<a id="a-9f"></a>所以者何？<a id="a-9g"></a>诸菩萨摩诃萨除空、<a id="a-9h"></a>无相、<a id="a-9i"></a>无愿解脱门，<a id="a-9j"></a>更无有余要所学法。<a id="a-9k"></a>何以故？<a id="a-9l"></a>三解脱门总摄一切妙善法故。<a id="a-9m"></a>所以者何？<a id="a-9n"></a>空解脱门观一切法自相皆空，<a id="a-9o"></a>无相解脱门观一切法远离诸相，<a id="a-9p"></a>无愿解脱门观一切法远离所愿。<a id="a-9q"></a>诸菩萨摩诃萨依此三门，<a id="a-9r"></a>能摄一切殊胜善法；<a id="a-9s"></a>离此三门，<a id="a-9t"></a>所应修学殊胜善法皆不生长。</p>
  <p id="a9u">“复次，<a id="a-9v"></a>善现，<a id="a-9w"></a>若菩萨摩诃萨能学如是三解脱门，<a id="a-9x"></a>则能学五蕴，<a id="a-9y"></a>亦能学十二处，<a id="a-9z"></a>亦能学十八界，<a id="a-A0"></a>亦能学四圣谛，<a id="a-A1"></a>亦能学十二缘起，<a id="a-A2"></a>亦能学内空乃至无性自性空，<a id="a-A3"></a>亦能学真如乃至不思议界，<a id="a-A4"></a>亦能学布施波罗蜜多乃至般若波罗蜜多，<a id="a-A5"></a>广说乃至亦能学一切智、<a id="a-A6"></a>道相智、<a id="a-A7"></a>一切相智，<a id="a-A8"></a>亦能学成熟有情、<a id="a-A9"></a>严净佛土，<a id="a-AA"></a>亦能学诸余无量无边佛法。<a id="a-AB"></a>”</p>
  <p id="aAC">具寿善现便白佛言：<a id="a-AD"></a>“云何菩萨摩诃萨行深般若波罗蜜多时，<a id="a-AE"></a>能学五蕴？<a id="a-AF"></a>”</p>
  <p id="aAG">佛告善现：<a id="a-AH"></a>“若菩萨摩诃萨行深般若波罗蜜多时，<a id="a-AI"></a>能如实知色乃至识若相、<a id="a-AJ"></a>若生灭、<a id="a-AK"></a>若真如，<a id="a-AL"></a>是名菩萨摩诃萨行深般若波罗蜜多时，<a id="a-AM"></a>能学五蕴。</p>
  <p id="aAN">“善现，<a id="a-AO"></a>云何菩萨摩诃萨如实知色相？<a id="a-AP"></a>谓菩萨摩诃萨如实知色毕竟有孔、<a id="a-AQ"></a>毕竟有隙，<a id="a-AR"></a>犹如聚沫性不坚固，<a id="a-AS"></a>是名菩萨摩诃萨如实知色相。</p>
  <p id="aAT">“善现，<a id="a-AU"></a>云何菩萨摩诃萨如实知色生灭？<a id="a-AV"></a>谓菩萨摩诃萨如实知色生时无所从来，<a id="a-AW"></a>灭时无所至去，<a id="a-AX"></a>虽无来、<a id="a-AY"></a>无去而生灭相应，<a id="a-AZ"></a>是名菩萨摩诃萨如实知色生灭。</p>
  <p id="aAa">“善现，<a id="a-Ab"></a>云何菩萨摩诃萨如实知色真如？<a id="a-Ac"></a>谓菩萨摩诃萨如实知色真如无生无灭、<a id="a-Ad"></a>无来无去、<a id="a-Ae"></a>无染无净、<a id="a-Af"></a>无增无减，<a id="a-Ag"></a>常如其性不虚妄、<a id="a-Ah"></a>不变易故名真如，<a id="a-Ai"></a>是名菩萨摩诃萨如实知色真如。</p>
  <p id="aAj">“善现，<a id="a-Ak"></a>云何菩萨摩诃萨如实知受相？<a id="a-Al"></a>谓菩萨摩诃萨如实知受毕竟如痈、<a id="a-Am"></a>毕竟如箭，<a id="a-An"></a>速起速灭，<a id="a-Ao"></a>犹如浮泡，<a id="a-Ap"></a>虚伪不住，<a id="a-Aq"></a>三和合起，<a id="a-Ar"></a>是名菩萨摩诃萨如实知受相。</p>
  <p id="aAs">“善现，<a id="a-At"></a>云何菩萨摩诃萨如实知受生灭？<a id="a-Au"></a>谓菩萨摩诃萨如实知受生时无所从来，<a id="a-Av"></a>灭时无所至去，<a id="a-Aw"></a>虽无来、<a id="a-Ax"></a>无去而生灭相应，<a id="a-Ay"></a>是名菩萨摩诃萨如实知受生灭。</p>
  <p id="aAz">“善现，<a id="a-B0"></a>云何菩萨摩诃萨如实知受真如？<a id="a-B1"></a>谓菩萨摩诃萨如实知受真如无生无灭、<a id="a-B2"></a>无来无去、<a id="a-B3"></a>无染无净、<a id="a-B4"></a>无增无减，<a id="a-B5"></a>常如其性不虚妄、<a id="a-B6"></a>不变易故名真如，<a id="a-B7"></a>是名菩萨摩诃萨如实知受真如。</p>
  <p id="aB8">“善现，<a id="a-B9"></a>云何菩萨摩诃萨如实知想相？<a id="a-BA"></a>谓菩萨摩诃萨如实知想犹如阳焰水不可得，<a id="a-BB"></a>渴爱因缘妄起此想发假言说，<a id="a-BC"></a>是名菩萨摩诃萨如实知想相。</p>
  <p id="aBD">“善现，<a id="a-BE"></a>云何菩萨摩诃萨如实知想生灭？<a id="a-BF"></a>谓菩萨摩诃萨如实知想生时无所从来，<a id="a-BG"></a>灭时无所至去，<a id="a-BH"></a>虽无来、<a id="a-BI"></a>无去而生灭相应，<a id="a-BJ"></a>是名菩萨摩诃萨如实知想生灭。</p>
  <p id="aBK">“善现，<a id="a-BL"></a>云何菩萨摩诃萨如实知想真如？<a id="a-BM"></a>谓菩萨摩诃萨如实知想真如无生无灭、<a id="a-BN"></a>无来无去、<a id="a-BO"></a>无染无净、<a id="a-BP"></a>无增无减，<a id="a-BQ"></a>常如其性不虚妄、<a id="a-BR"></a>不变易故名真如，<a id="a-BS"></a>是名菩萨摩诃萨如实知想真如。</p>
  <p id="aBT">“善现，<a id="a-BU"></a>云何菩萨摩诃萨如实知行相？<a id="a-BV"></a>谓菩萨摩诃萨如实知行如芭蕉树，<a id="a-BW"></a>叶叶析除实不可得，<a id="a-BX"></a>是名菩萨摩诃萨如实知行相。</p>
  <p id="aBY">“善现，<a id="a-BZ"></a>云何菩萨摩诃萨如实知行生灭？<a id="a-Ba"></a>谓菩萨摩诃萨如实知行生时无所从来，<a id="a-Bb"></a>灭时无所至去，<a id="a-Bc"></a>虽无来、<a id="a-Bd"></a>无去而生灭相应，<a id="a-Be"></a>是名菩萨摩诃萨如实知行生灭。</p>
  <p id="aBf">“善现，<a id="a-Bg"></a>云何菩萨摩诃萨如实知行真如？<a id="a-Bh"></a>谓菩萨摩诃萨如实知行真如无生无灭、<a id="a-Bi"></a>无来无去、<a id="a-Bj"></a>无染无净、<a id="a-Bk"></a>无增无减，<a id="a-Bl"></a>常如其性不虚妄、<a id="a-Bm"></a>不变易故名真如，<a id="a-Bn"></a>是名菩萨摩诃萨如实知行真如。</p>
  <p id="aBo">“善现，<a id="a-Bp"></a>云何菩萨摩诃萨如实知识相？<a id="a-Bq"></a>谓菩萨摩诃萨如实知识犹如幻事，<a id="a-Br"></a>众缘和合，<a id="a-Bs"></a>假施设有，<a id="a-Bt"></a>实不可得，<a id="a-Bu"></a>谓如幻师或彼弟子，<a id="a-Bv"></a>于四衢道幻作四军，<a id="a-Bw"></a>所谓象军、<a id="a-Bx"></a>马军、<a id="a-By"></a>车军、<a id="a-Bz"></a>步军，<a id="a-C0"></a>或复幻作诸余色类相，<a id="a-C1"></a>虽似有而无其实，<a id="a-C2"></a>识亦如是，<a id="a-C3"></a>实不可得，<a id="a-C4"></a>是名菩萨摩诃萨如实知识相。</p>
  <p id="aC5">“善现，<a id="a-C6"></a>云何菩萨摩诃萨如实知识生灭？<a id="a-C7"></a>谓菩萨摩诃萨如实知识生时无所从来，<a id="a-C8"></a>灭时无所至去，<a id="a-C9"></a>虽无来无去而生灭相应，<a id="a-CA"></a>是名菩萨摩诃萨如实知识生灭。</p>
  <p id="aCB">“善现，<a id="a-CC"></a>云何菩萨摩诃萨如实知识真如？<a id="a-CD"></a>谓菩萨摩诃萨如实知识真如无生无灭、<a id="a-CE"></a>无来无去、<a id="a-CF"></a>无染无净、<a id="a-CG"></a>无增无减，<a id="a-CH"></a>常如其性不虚妄、<a id="a-CI"></a>不变易故名真如，<a id="a-CJ"></a>是名菩萨摩诃萨如实知识真如。<a id="a-CK"></a>”</p>
  <p id="aCL">具寿善现复白佛言：<a id="a-CM"></a>“云何菩萨摩诃萨行深般若波罗蜜多时，<a id="a-CN"></a>能学十二处？<a id="a-CO"></a>”</p>
  <p id="aCP">佛告善现：<a id="a-CQ"></a>“若菩萨摩诃萨行深般若波罗蜜多时，<a id="a-CR"></a>如实知内处内处自性空，<a id="a-CS"></a>如实知外处外处自性空，<a id="a-CT"></a>是名菩萨摩诃萨行深般若波罗蜜多时，<a id="a-CU"></a>能学十二处。<a id="a-CV"></a>”</p>
  <p id="aCW">具寿善现复白佛言：<a id="a-CX"></a>“云何菩萨摩诃萨行深般若波罗蜜多时，<a id="a-CY"></a>能学十八界？<a id="a-CZ"></a>”</p>
  <p id="aCa">佛告善现：<a id="a-Cb"></a>“若菩萨摩诃萨行深般若波罗蜜多时，<a id="a-Cc"></a>如实知眼界眼界自性空，<a id="a-Cd"></a>广说乃至如实知意识界意识界自性空，<a id="a-Ce"></a>是名菩萨摩诃萨行深般若波罗蜜多时，<a id="a-Cf"></a>能学十八界。<a id="a-Cg"></a>”</p>
  <p id="aCh">具寿善现复白佛言：<a id="a-Ci"></a>“云何菩萨摩诃萨行深般若波罗蜜多时，<a id="a-Cj"></a>能学四圣谛？<a id="a-Ck"></a>”</p>
  <p id="aCl">佛告善现：<a id="a-Cm"></a>“若菩萨摩诃萨行深般若波罗蜜多时，<a id="a-Cn"></a>如实知苦是逼迫相，<a id="a-Co"></a>如实知集是生起相，<a id="a-Cp"></a>如实知灭是寂静相，<a id="a-Cq"></a>如实知道是远离相；<a id="a-Cr"></a>又如实知苦、<a id="a-Cs"></a>集、<a id="a-Ct"></a>灭、<a id="a-Cu"></a>道自性本空，<a id="a-Cv"></a>远离二法，<a id="a-Cw"></a>是圣者谛，<a id="a-Cx"></a>苦等四谛即是真如，<a id="a-Cy"></a>真如即是苦等四谛，<a id="a-Cz"></a>无二无别唯真圣者能如实知，<a id="a-D0"></a>是名菩萨摩诃萨行深般若波罗蜜多时，<a id="a-D1"></a>能学四圣谛。<a id="a-D2"></a>”</p>
  <p id="aD3">具寿善现复白佛言：<a id="a-D4"></a>“云何菩萨摩诃萨行深般若波罗蜜多时，<a id="a-D5"></a>能学十二缘起？<a id="a-D6"></a>”</p>
  <p id="aD7">佛告善现：<a id="a-D8"></a>“若菩萨摩诃萨行深般若波罗蜜多时，<a id="a-D9"></a>如实知无明乃至老死无生无灭、<a id="a-DA"></a>无染无净、<a id="a-DB"></a>自性本空、<a id="a-DC"></a>远离二法，<a id="a-DD"></a>是名菩萨摩诃萨行深般若波罗蜜多时，<a id="a-DE"></a>能学十二缘起。<a id="a-DF"></a>”</p>
  <p id="aDG">具寿善现复白佛言：<a id="a-DH"></a>“云何菩萨摩诃萨行深般若波罗蜜多时，<a id="a-DI"></a>能学内空乃至无性自性空？<a id="a-DJ"></a>”</p>
  <p id="aDK">佛告善现：<a id="a-DL"></a>“若菩萨摩诃萨行深般若波罗蜜多时，<a id="a-DM"></a>如实知内空乃至无性自性空皆无自性、<a id="a-DN"></a>都不可得而能安住，<a id="a-DO"></a>是名菩萨摩诃萨行深般若波罗蜜多时，<a id="a-DP"></a>能学内空乃至无性自性空。<a id="a-DQ"></a>”</p>
  <p id="aDR">具寿善现复白佛言：<a id="a-DS"></a>“云何菩萨摩诃萨行深般若波罗蜜多时，<a id="a-DT"></a>能学真如乃至不思议界？<a id="a-DU"></a>”</p>
  <p id="aDV">佛告善现：<a id="a-DW"></a>“若菩萨摩诃萨行深般若波罗蜜多时，<a id="a-DX"></a>如实知真如乃至不思议界皆无戏论，<a id="a-DY"></a>都无分别而能安住，<a id="a-DZ"></a>是名菩萨摩诃萨行深般若波罗蜜多时，<a id="a-Da"></a>能学真如乃至不思议界。<a id="a-Db"></a>”</p>
  <p id="aDc">具寿善现复白佛言：<a id="a-Dd"></a>“云何菩萨摩诃萨行深般若波罗蜜多时，<a id="a-De"></a>能学布施波罗蜜多乃至无量无边佛法？<a id="a-Df"></a>”</p>
  <p id="aDg">佛告善现：<a id="a-Dh"></a>“若菩萨摩诃萨行深般若波罗蜜多时，<a id="a-Di"></a>如实知布施波罗蜜多乃至无量无边佛法无增无减、<a id="a-Dj"></a>无染无净、<a id="a-Dk"></a>无自性、<a id="a-Dl"></a>不可得而能修习，<a id="a-Dm"></a>是名菩萨摩诃萨行深般若波罗蜜多时，<a id="a-Dn"></a>能学布施波罗蜜多乃至无量无边佛法。<a id="a-Do"></a>”</p>
  <p id="aDp">尔时，<a id="a-Dq"></a>善现便白佛言：<a id="a-Dr"></a>“若菩萨摩诃萨行深般若波罗蜜多时，<a id="a-Ds"></a>如实了知色等诸法各别无乱，<a id="a-Dt"></a>将无世尊以色等法坏真法界？<a id="a-Du"></a>所以者何？<a id="a-Dv"></a>法界无二、<a id="a-Dw"></a>无差别故。<a id="a-Dx"></a>”</p>
  <p id="aDy">佛告善现：<a id="a-Dz"></a>“若离法界余法可得，<a id="a-E0"></a>可言彼法能坏法界。<a id="a-E1"></a>然离法界无法可得，<a id="a-E2"></a>故无余法能坏法界。<a id="a-E3"></a>所以者何？<a id="a-E4"></a>诸佛、<a id="a-E5"></a>菩萨、<a id="a-E6"></a>独觉、<a id="a-E7"></a>声闻，<a id="a-E8"></a>知离法界无法可得。<a id="a-E9"></a>既知无法离于法界，<a id="a-EA"></a>亦不为他施设宣说，<a id="a-EB"></a>是故法界无能坏者。<a id="a-EC"></a>如是，<a id="a-ED"></a>善现，<a id="a-EE"></a>诸菩萨摩诃萨行深般若波罗蜜多，<a id="a-EF"></a>应学法界无二、<a id="a-EG"></a>无别不可坏相。<a id="a-EH"></a>”</p>
  <p id="aEI">具寿善现复白佛言：<a id="a-EJ"></a>“若菩萨摩诃萨欲学法界当于何学？<a id="a-EK"></a>”</p>
  <p id="aEL">佛告善现：<a id="a-EM"></a>“若菩萨摩诃萨欲学法界，<a id="a-EN"></a>当于一切法学。<a id="a-EO"></a>所以者何？<a id="a-EP"></a>以一切法皆入法界故。<a id="a-EQ"></a>”</p>
  <p id="aER">具寿善现复白佛言：<a id="a-ES"></a>“何因缘故，<a id="a-ET"></a>说一切法皆入法界？<a id="a-EU"></a>”</p>
  <p id="aEV">佛告善现：<a id="a-EW"></a>“如来出世、<a id="a-EX"></a>若不出世，<a id="a-EY"></a>诸法法尔皆入法界无差别相，<a id="a-EZ"></a>不由佛说。<a id="a-Ea"></a>所以者何？<a id="a-Eb"></a>若善法若非善法、<a id="a-Ec"></a>若有漏法若无漏法、<a id="a-Ed"></a>若世间法若出世法、<a id="a-Ee"></a>若有为法若无为法，<a id="a-Ef"></a>如是等一切法无不皆入无相、<a id="a-Eg"></a>无为性空法界。<a id="a-Eh"></a>是故，<a id="a-Ei"></a>善现，<a id="a-Ej"></a>诸菩萨摩诃萨行深般若波罗蜜多时，<a id="a-Ek"></a>欲学法界当学一切法，<a id="a-El"></a>若学一切法即学法界。<a id="a-Em"></a>”</p>
  <p id="aEn">具寿善现复白佛言：<a id="a-Eo"></a>“若一切法皆入法界无二、<a id="a-Ep"></a>无别，<a id="a-Eq"></a>诸菩萨摩诃萨云何当学六波罗蜜多？<a id="a-Er"></a>云何当学四静虑、<a id="a-Es"></a>四无量、<a id="a-Et"></a>四无色定？<a id="a-Eu"></a>云何当学四念住乃至八圣道支？<a id="a-Ev"></a>云何当学内空乃至无性自性空？<a id="a-Ew"></a>云何当学真如乃至不思议界？<a id="a-Ex"></a>云何当学苦、<a id="a-Ey"></a>集、<a id="a-Ez"></a>灭、<a id="a-F0"></a>道圣谛？<a id="a-F1"></a>云何当学空、<a id="a-F2"></a>无相、<a id="a-F3"></a>无愿解脱门？<a id="a-F4"></a>云何当学八解脱乃至十遍处？<a id="a-F5"></a>云何当学极喜地乃至法云地？<a id="a-F6"></a>云何当学陀罗尼门、<a id="a-F7"></a>三摩地门？<a id="a-F8"></a>云何当学五眼、<a id="a-F9"></a>六神通？<a id="a-FA"></a>云何当学如来十力乃至十八佛不共法？<a id="a-FB"></a>云何当学大慈、<a id="a-FC"></a>大悲、<a id="a-FD"></a>大喜、<a id="a-FE"></a>大舍？<a id="a-FF"></a>云何当学无忘失法、<a id="a-FG"></a>恒住舍性？<a id="a-FH"></a>云何当学一切智、<a id="a-FI"></a>道相智、<a id="a-FJ"></a>一切相智？<a id="a-FK"></a>云何当学成满三十二相、<a id="a-FL"></a>八十随好？<a id="a-FM"></a>云何当学生刹帝利大族乃至居士大族？<a id="a-FN"></a>云何当学生四大王众天乃至他化自在天？<a id="a-FO"></a>云何当学生梵众天乃至广果天？<a id="a-FP"></a>云何当学生无想有情天法而不乐生彼？<a id="a-FQ"></a>云何当学生净居天法而不乐生彼？<a id="a-FR"></a>云何当学生空无边处天乃至非想非非想处天法而不乐生彼？<a id="a-FS"></a>云何当学初发菩提心乃至第十发菩提心？<a id="a-FT"></a>云何当学趣入菩萨正性离生？<a id="a-FU"></a>云何当学一切声闻及独觉地而不作证？<a id="a-FV"></a>云何当学成熟有情、<a id="a-FW"></a>严净佛土？<a id="a-FX"></a>云何当学诸陀罗尼及无礙辩？<a id="a-FY"></a>云何当学一切菩萨摩诃萨道及佛无上正等菩提？<a id="a-FZ"></a>如是学已，<a id="a-Fa"></a>知一切法一切种相，<a id="a-Fb"></a>便能证得一切智智。</p>
  <p id="aFc">“复次，<a id="a-Fd"></a>世尊，<a id="a-Fe"></a>非法界中有如是等种种分别，<a id="a-Ff"></a>将无菩萨摩诃萨众，<a id="a-Fg"></a>由此分别行于颠倒，<a id="a-Fh"></a>无戏论中起诸戏论？<a id="a-Fi"></a>何以故？<a id="a-Fj"></a>真法界中都无分别戏论事故。</p>
  <p id="aFk">“复次，<a id="a-Fl"></a>世尊，<a id="a-Fm"></a>法界非色、<a id="a-Fn"></a>受、<a id="a-Fo"></a>想、<a id="a-Fp"></a>行、<a id="a-Fq"></a>识，<a id="a-Fr"></a>亦不离色、<a id="a-Fs"></a>受、<a id="a-Ft"></a>想、<a id="a-Fu"></a>行、<a id="a-Fv"></a>识，<a id="a-Fw"></a>色乃至识即是法界，<a id="a-Fx"></a>法界即是色乃至识，<a id="a-Fy"></a>广说乃至法界非有为、<a id="a-Fz"></a>无为法，<a id="a-G0"></a>亦不离有为、<a id="a-G1"></a>无为法，<a id="a-G2"></a>有为、<a id="a-G3"></a>无为法即是法界，<a id="a-G4"></a>法界即是有为、<a id="a-G5"></a>无为法。<a id="a-G6"></a>”</p>
  <p id="aG7">佛告善现：<a id="a-G8"></a>“如是，<a id="a-G9"></a>如是，<a id="a-GA"></a>如汝所说，<a id="a-GB"></a>真法界中无一切种分别戏论，<a id="a-GC"></a>法界非色、<a id="a-GD"></a>受、<a id="a-GE"></a>想、<a id="a-GF"></a>行、<a id="a-GG"></a>识，<a id="a-GH"></a>亦不离色、<a id="a-GI"></a>受、<a id="a-GJ"></a>想、<a id="a-GK"></a>行、<a id="a-GL"></a>识，<a id="a-GM"></a>法界即色、<a id="a-GN"></a>受、<a id="a-GO"></a>想、<a id="a-GP"></a>行、<a id="a-GQ"></a>识，<a id="a-GR"></a>色、<a id="a-GS"></a>受、<a id="a-GT"></a>想、<a id="a-GU"></a>行、<a id="a-GV"></a>识即法界，<a id="a-GW"></a>广说乃至法界非有为、<a id="a-GX"></a>无为法，<a id="a-GY"></a>亦不离有为、<a id="a-GZ"></a>无为法，<a id="a-Ga"></a>法界即有为、<a id="a-Gb"></a>无为法，<a id="a-Gc"></a>有为、<a id="a-Gd"></a>无为法即法界。</p>
  <p id="aGe">“复次，<a id="a-Gf"></a>善现，<a id="a-Gg"></a>诸菩萨摩诃萨行深般若波罗蜜多时，<a id="a-Gh"></a>若见有法离法界者，<a id="a-Gi"></a>便非正趣所求无上正等菩提。<a id="a-Gj"></a>是故，<a id="a-Gk"></a>善现，<a id="a-Gl"></a>诸菩萨摩诃萨行深般若波罗蜜多时，<a id="a-Gm"></a>不见诸法离真法界。</p>
  <p id="aGn">“善现当知，<a id="a-Go"></a>诸菩萨摩诃萨行深般若波罗蜜多时，<a id="a-Gp"></a>知一切法即真法界，<a id="a-Gq"></a>方便善巧无名相法，<a id="a-Gr"></a>为诸有情寄名相说，<a id="a-Gs"></a>谓此是色、<a id="a-Gt"></a>受、<a id="a-Gu"></a>想、<a id="a-Gv"></a>行、<a id="a-Gw"></a>识，<a id="a-Gx"></a>此是眼处乃至意处，<a id="a-Gy"></a>此是色处乃至法处，<a id="a-Gz"></a>此是眼界乃至意界，<a id="a-H0"></a>此是色界乃至法界，<a id="a-H1"></a>此是眼识界乃至意识界，<a id="a-H2"></a>此是眼触乃至意触，<a id="a-H3"></a>此是眼触为缘所生诸受乃至意触为缘所生诸受，<a id="a-H4"></a>此是地界乃至识界，<a id="a-H5"></a>此是因缘乃至增上缘，<a id="a-H6"></a>此是从缘所生诸法，<a id="a-H7"></a>此是无明乃至老死，<a id="a-H8"></a>此是善法、<a id="a-H9"></a>非善法，<a id="a-HA"></a>此是有漏法、<a id="a-HB"></a>无漏法，<a id="a-HC"></a>此是世间法、<a id="a-HD"></a>出世间法，<a id="a-HE"></a>此是有为法、<a id="a-HF"></a>无为法，<a id="a-HG"></a>此是布施乃至般若波罗蜜多，<a id="a-HH"></a>广说乃至此是无上正等菩提。</p>
  <p id="aHI">“如工幻师或彼弟子，<a id="a-HJ"></a>执持少物于众人前，<a id="a-HK"></a>幻作种种异类色像，<a id="a-HL"></a>谓或幻作男女、<a id="a-HM"></a>大小；<a id="a-HN"></a>或复幻作象、<a id="a-HO"></a>马、<a id="a-HP"></a>牛、<a id="a-HQ"></a>羊、<a id="a-HR"></a>驼、<a id="a-HS"></a>驴、<a id="a-HT"></a>鸡等种种禽兽；<a id="a-HU"></a>或复幻作城邑、<a id="a-HV"></a>聚落、<a id="a-HW"></a>园林、<a id="a-HX"></a>池沼，<a id="a-HY"></a>种种庄严甚可爱乐；<a id="a-HZ"></a>或复幻作衣服、<a id="a-Ha"></a>饮食、<a id="a-Hb"></a>房舍、<a id="a-Hc"></a>卧具、<a id="a-Hd"></a>华香、<a id="a-He"></a>璎珞、<a id="a-Hf"></a>种种珍奇、<a id="a-Hg"></a>财谷、<a id="a-Hh"></a>库藏；<a id="a-Hi"></a>或复幻作无量种类伎乐、<a id="a-Hj"></a>俳优令无量人欢娱受乐；<a id="a-Hk"></a>或复幻作种种形相令行布施、<a id="a-Hl"></a>或令持戒、<a id="a-Hm"></a>或令修忍、<a id="a-Hn"></a>或令精进、<a id="a-Ho"></a>或令习定、<a id="a-Hp"></a>或令学慧；<a id="a-Hq"></a>或复现生刹帝利大族乃至居士大族；<a id="a-Hr"></a>或复幻作诸山、<a id="a-Hs"></a>大海、<a id="a-Ht"></a>妙高山王、<a id="a-Hu"></a>轮围山等；<a id="a-Hv"></a>或复现生四大王众天乃至非想非非想处天；<a id="a-Hw"></a>或复现作预流、<a id="a-Hx"></a>一来、<a id="a-Hy"></a>不还、<a id="a-Hz"></a>阿罗汉、<a id="a-I0"></a>独觉；<a id="a-I1"></a>或复现作菩萨摩诃萨，<a id="a-I2"></a>从初发心修行布施乃至般若波罗蜜多，<a id="a-I3"></a>修行四静虑、<a id="a-I4"></a>四无量、<a id="a-I5"></a>四无色定，<a id="a-I6"></a>修行四念住乃至八圣道支，<a id="a-I7"></a>修行空、<a id="a-I8"></a>无相、<a id="a-I9"></a>无愿解脱门，<a id="a-IA"></a>学住内空乃至无性自性空，<a id="a-IB"></a>学住真如乃至不思议界，<a id="a-IC"></a>学住苦、<a id="a-ID"></a>集、<a id="a-IE"></a>灭、<a id="a-IF"></a>道圣谛，<a id="a-IG"></a>趣入菩萨正性离生，<a id="a-IH"></a>修行极喜地乃至法云地，<a id="a-II"></a>引发种种殊胜神通，<a id="a-IJ"></a>放大光明照诸世界，<a id="a-IK"></a>严净佛土，<a id="a-IL"></a>成熟有情，<a id="a-IM"></a>游戏一切静虑、<a id="a-IN"></a>解脱、<a id="a-IO"></a>等持、<a id="a-IP"></a>等至，<a id="a-IQ"></a>修行种种诸佛功德；<a id="a-IR"></a>或复幻作如来形像，<a id="a-IS"></a>具三十二大丈夫相，<a id="a-IT"></a>八十随好圆满庄严，<a id="a-IU"></a>成就十力、<a id="a-IV"></a>四无所畏、<a id="a-IW"></a>四无礙解、<a id="a-IX"></a>十八佛不共法、<a id="a-IY"></a>大慈、<a id="a-IZ"></a>大悲、<a id="a-Ia"></a>大喜、<a id="a-Ib"></a>大舍及余无量无边功德。</p>
  <p id="aIc">“如是幻师或彼弟子，<a id="a-Id"></a>为惑他故在众人前，<a id="a-Ie"></a>幻作此等诸幻化事。<a id="a-If"></a>其中无智男女大小见是事已，<a id="a-Ig"></a>咸惊叹言：<a id="a-Ih"></a>‘奇哉！<a id="a-Ii"></a>此人善学众伎，<a id="a-Ij"></a>能作种种甚希有事，<a id="a-Ik"></a>乃至能作如来之身相好庄严，<a id="a-Il"></a>具诸功德，<a id="a-Im"></a>自显伎能。<a id="a-In"></a>’其中有智见此事已，<a id="a-Io"></a>作是思惟：<a id="a-Ip"></a>‘甚为神异，<a id="a-Iq"></a>如何此人能现是事？<a id="a-Ir"></a>其中虽无实法可得，<a id="a-Is"></a>而令众人迷谬欢乐，<a id="a-It"></a>于无实物起实物想。<a id="a-Iu"></a>’唯有智者了达皆空，<a id="a-Iv"></a>虽有见闻而无执著。</p>
  <p id="aIw">“诸菩萨摩诃萨亦复如是，<a id="a-Ix"></a>行深般若波罗蜜多，<a id="a-Iy"></a>虽不见法界离诸法有，<a id="a-Iz"></a>亦不见诸法离法界有，<a id="a-J0"></a>不见有情及彼施设实有可得，<a id="a-J1"></a>而能发生方便善巧，<a id="a-J2"></a>自修行六波罗蜜多，<a id="a-J3"></a>亦劝他修行六波罗蜜多，<a id="a-J4"></a>无倒称扬修行六波罗蜜多法，<a id="a-J5"></a>欢喜赞叹修行六波罗蜜多者；<a id="a-J6"></a>广说乃至自圆满一切相智，<a id="a-J7"></a>亦劝他圆满一切相智，<a id="a-J8"></a>无倒称扬圆满一切相智法，<a id="a-J9"></a>欢喜赞叹圆满一切相智者；<a id="a-JA"></a>自圆满三十二相、<a id="a-JB"></a>八十随好，<a id="a-JC"></a>亦劝他圆满三十二相、<a id="a-JD"></a>八十随好，<a id="a-JE"></a>无倒称扬圆满三十二相、<a id="a-JF"></a>八十随好法，<a id="a-JG"></a>欢喜赞叹圆满三十二相、<a id="a-JH"></a>八十随好者。</p>
  <p id="aJI">“善现当知，<a id="a-JJ"></a>若真法界，<a id="a-JK"></a>初、<a id="a-JL"></a>中、<a id="a-JM"></a>后际有差别者，<a id="a-JN"></a>则诸菩萨摩诃萨行深般若波罗蜜多时，<a id="a-JO"></a>不能施设方便善巧，<a id="a-JP"></a>为诸有情说真法界，<a id="a-JQ"></a>严净佛土，<a id="a-JR"></a>成熟有情，<a id="a-JS"></a>修诸菩萨摩诃萨行，<a id="a-JT"></a>证得无上正等菩提，<a id="a-JU"></a>转妙法轮度有情众；<a id="a-JV"></a>以真法界，<a id="a-JW"></a>初、<a id="a-JX"></a>中、<a id="a-JY"></a>后际常无差别，<a id="a-JZ"></a>是故菩萨摩诃萨行深般若波罗蜜多时，<a id="a-Ja"></a>施设种种方便善巧，<a id="a-Jb"></a>为诸有情说真法界，<a id="a-Jc"></a>严净佛土，<a id="a-Jd"></a>成熟有情，<a id="a-Je"></a>修诸菩萨摩诃萨行，<a id="a-Jf"></a>证得无上正等菩提，<a id="a-Jg"></a>转妙法轮度有情众。<a id="a-Jh"></a>”</p>
 </body>
</html>