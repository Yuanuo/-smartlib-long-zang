<!doctype html>
<html id="z3IBT5a8i" data-ver="1339">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第五百三十八</h1>
  <h2 id="a2">第四分妙行品第一之一</h2>
  <p id="a3">如是我闻：<a id="a-4"></a>一时，<a id="a-5"></a>薄伽梵住王舍城鹫峰山中，<a id="a-6"></a>与大苾蒭众千二百五十人俱，<a id="a-7"></a>皆阿罗汉，<a id="a-8"></a>诸漏已尽，<a id="a-9"></a>无复烦恼，<a id="a-A"></a>得真自在，<a id="a-B"></a>心善解脱，<a id="a-C"></a>慧善解脱，<a id="a-D"></a>如调慧马亦如大龙，<a id="a-E"></a>已作所作，<a id="a-F"></a>已办所办，<a id="a-G"></a>弃诸重担，<a id="a-H"></a>逮得己利，<a id="a-I"></a>尽诸有结，<a id="a-J"></a>正知解脱，<a id="a-K"></a>至心自在第一究竟，<a id="a-L"></a>除阿难陀独居学地，<a id="a-M"></a>具寿善现而为上首。</p>
  <p id="aN">尔时，<a id="a-O"></a>佛告具寿善现：<a id="a-P"></a>“汝以辩才应为菩萨摩诃萨众宣说开示甚深般若波罗蜜多，<a id="a-Q"></a>教授教诫诸菩萨摩诃萨，<a id="a-R"></a>令于般若波罗蜜多速得究竟。<a id="a-S"></a>”</p>
  <p id="aT">时，<a id="a-U"></a>舍利子作是念言：<a id="a-V"></a>“今者善现为以自力为诸菩萨摩诃萨众宣说开示甚深般若波罗蜜多？<a id="a-W"></a>为承如来威神之力？<a id="a-X"></a>”</p>
  <p id="aY">具寿善现承佛威神，<a id="a-Z"></a>知舍利子心之所念，<a id="a-a"></a>便告具寿舍利子言：<a id="a-b"></a>“世尊弟子敢有宣说、<a id="a-c"></a>显了、<a id="a-d"></a>开示，<a id="a-e"></a>皆承如来威神之力。<a id="a-f"></a>何以故？<a id="a-g"></a>舍利子，<a id="a-h"></a>佛先为他宣说、<a id="a-i"></a>显了、<a id="a-j"></a>开示法要，<a id="a-k"></a>彼依佛教精勤修学，<a id="a-l"></a>乃至证得诸法实性，<a id="a-m"></a>后转为他有所宣说、<a id="a-n"></a>显了、<a id="a-o"></a>开示。<a id="a-p"></a>若与法性能不相违，<a id="a-q"></a>皆是如来威神加被，<a id="a-r"></a>亦是所证法性等流。<a id="a-s"></a>是故我当为诸菩萨摩诃萨众，<a id="a-t"></a>宣说开示甚深般若波罗蜜多，<a id="a-u"></a>教授教诫令于般若波罗蜜多速得究竟，<a id="a-v"></a>皆承佛力，<a id="a-w"></a>非自辩才能为斯事。<a id="a-x"></a>”</p>
  <p id="ay">尔时，<a id="a-z"></a>善现便白佛言：<a id="a-10"></a>“世尊令我为诸菩萨摩诃萨众，<a id="a-11"></a>宣说开示甚深般若波罗蜜多，<a id="a-12"></a>教授教诫诸菩萨摩诃萨，<a id="a-13"></a>令于般若波罗蜜多速得究竟。<a id="a-14"></a>世尊，<a id="a-15"></a>所言诸菩萨者，<a id="a-16"></a>何法增语谓为菩萨？<a id="a-17"></a>世尊，<a id="a-18"></a>我不见有法可名菩萨摩诃萨者，<a id="a-19"></a>亦不见有法可名般若波罗蜜多。<a id="a-1A"></a>世尊，<a id="a-1B"></a>我于菩萨及菩萨法不见不得，<a id="a-1C"></a>亦复不见不得般若波罗蜜多，<a id="a-1D"></a>云何令我为诸菩萨摩诃萨众宣说开示甚深般若波罗蜜多？<a id="a-1E"></a>世尊，<a id="a-1F"></a>我以何等甚深般若波罗蜜多，<a id="a-1G"></a>教授教诫何等菩萨摩诃萨众，<a id="a-1H"></a>令于般若波罗蜜多速得究竟？<a id="a-1I"></a>世尊，<a id="a-1J"></a>若菩萨摩诃萨闻如是语，<a id="a-1K"></a>心不沉没亦无退屈、<a id="a-1L"></a>不惊、<a id="a-1M"></a>不怖，<a id="a-1N"></a>如深般若波罗蜜多所说而住，<a id="a-1O"></a>修行般若波罗蜜多令得究竟，<a id="a-1P"></a>当知即是教授教诫诸菩萨摩诃萨，<a id="a-1Q"></a>令于般若波罗蜜多速得究竟，<a id="a-1R"></a>亦名为彼宣说开示甚深般若波罗蜜多。</p>
  <p id="a1S">“复次，<a id="a-1T"></a>世尊，<a id="a-1U"></a>若菩萨摩诃萨修行般若波罗蜜多，<a id="a-1V"></a>应如是学，<a id="a-1W"></a>谓不执著大菩提心。<a id="a-1X"></a>所以者何？<a id="a-1Y"></a>心非心性，<a id="a-1Z"></a>本性净故。<a id="a-1a"></a>”</p>
  <p id="a1b">时，<a id="a-1c"></a>舍利子问善现言：<a id="a-1d"></a>“为有非心心之性不？<a id="a-1e"></a>”</p>
  <p id="a1f">善现反问舍利子言：<a id="a-1g"></a>“非心心性若有若无为可得不？<a id="a-1h"></a>”</p>
  <p id="a1i">舍利子言：<a id="a-1j"></a>“不也，<a id="a-1k"></a>善现。<a id="a-1l"></a>”</p>
  <p id="a1m">善现便谓舍利子言：<a id="a-1n"></a>“非心心性若有若无既不可得，<a id="a-1o"></a>如何可问为有非心心之性不？<a id="a-1p"></a>”</p>
  <p id="a1q">时，<a id="a-1r"></a>舍利子问善现言：<a id="a-1s"></a>“何等名为心非心性？<a id="a-1t"></a>”</p>
  <p id="a1u">善现答言：<a id="a-1v"></a>“若无变坏亦无分别，<a id="a-1w"></a>是则名为心非心性。<a id="a-1x"></a>”</p>
  <p id="a1y">时，<a id="a-1z"></a>舍利子赞善现言：<a id="a-20"></a>“善哉！<a id="a-21"></a>善哉！<a id="a-22"></a>诚如所说。<a id="a-23"></a>佛说仁者住无诤定最为第一，<a id="a-24"></a>实如圣言。<a id="a-25"></a>若菩萨摩诃萨闻如是语，<a id="a-26"></a>心不沉没亦无退屈、<a id="a-27"></a>不惊、<a id="a-28"></a>不怖，<a id="a-29"></a>当知已于所求无上正等菩提得不退转。<a id="a-2A"></a>若菩萨摩诃萨如是观察心非心性，<a id="a-2B"></a>当知不离甚深般若波罗蜜多。<a id="a-2C"></a>若善男子、<a id="a-2D"></a>善女人等欲勤修学诸声闻地、<a id="a-2E"></a>若独觉地、<a id="a-2F"></a>若菩萨地，<a id="a-2G"></a>皆应于此甚深般若波罗蜜多，<a id="a-2H"></a>至心听闻、<a id="a-2I"></a>受持读诵、<a id="a-2J"></a>精勤修学，<a id="a-2K"></a>方便善巧令所修行速得究竟。<a id="a-2L"></a>所以者何？<a id="a-2M"></a>于此般若波罗蜜多甚深经中，<a id="a-2N"></a>广说一切所应学法。<a id="a-2O"></a>若菩萨摩诃萨勤求无上正等菩提，<a id="a-2P"></a>欲正修行诸菩萨行，<a id="a-2Q"></a>欲具成就方便善巧及诸佛法，<a id="a-2R"></a>皆应于此甚深般若波罗蜜多，<a id="a-2S"></a>至心听闻、<a id="a-2T"></a>受持读诵、<a id="a-2U"></a>令善通利、<a id="a-2V"></a>如说修行。<a id="a-2W"></a>所以者何？<a id="a-2X"></a>于此般若波罗蜜多甚深经中，<a id="a-2Y"></a>广说一切诸菩萨摩诃萨所应学法。<a id="a-2Z"></a>若菩萨摩诃萨能于此中精勤修学，<a id="a-2a"></a>必得无上正等菩提，<a id="a-2b"></a>一切所求无不满足。<a id="a-2c"></a>”</p>
  <p id="a2d">尔时，<a id="a-2e"></a>具寿善现复白佛言：<a id="a-2f"></a>“世尊，<a id="a-2g"></a>我观菩萨但有假名，<a id="a-2h"></a>不知、<a id="a-2i"></a>不得、<a id="a-2j"></a>不见实事，<a id="a-2k"></a>我观般若波罗蜜多亦但有假名，<a id="a-2l"></a>不知、<a id="a-2m"></a>不得、<a id="a-2n"></a>不见实事，<a id="a-2o"></a>当为何等菩萨摩诃萨，<a id="a-2p"></a>宣说开示何等甚深般若波罗蜜多？<a id="a-2q"></a>教授教诫何等菩萨摩诃萨，<a id="a-2r"></a>令于何等般若波罗蜜多速得究竟？<a id="a-2s"></a>世尊，<a id="a-2t"></a>我观菩萨及深般若波罗蜜多但有假名，<a id="a-2u"></a>不知、<a id="a-2v"></a>不得、<a id="a-2w"></a>不见实事，<a id="a-2x"></a>而于其中说有菩萨及深般若波罗蜜多便有疑悔。<a id="a-2y"></a>世尊，<a id="a-2z"></a>甚深般若波罗蜜多及菩萨名，<a id="a-30"></a>俱无决定亦无住处。<a id="a-31"></a>所以者何？<a id="a-32"></a>如是二名俱无所有，<a id="a-33"></a>无所有法无定无住。<a id="a-34"></a>若菩萨摩诃萨闻说如是甚深般若波罗蜜多，<a id="a-35"></a>心不沉没亦无退屈、<a id="a-36"></a>不惊、<a id="a-37"></a>不怖，<a id="a-38"></a>深心信解，<a id="a-39"></a>当知是菩萨摩诃萨安住般若波罗蜜多常不远离，<a id="a-3A"></a>以无所住而为方便，<a id="a-3B"></a>安住菩萨不退转地。</p>
  <p id="a3C">“复次，<a id="a-3D"></a>世尊，<a id="a-3E"></a>诸菩萨摩诃萨修行般若波罗蜜多，<a id="a-3F"></a>不应住色，<a id="a-3G"></a>亦不应住受、<a id="a-3H"></a>想、<a id="a-3I"></a>行、<a id="a-3J"></a>识。<a id="a-3K"></a>所以者何？<a id="a-3L"></a>若住于色，<a id="a-3M"></a>便作色行，<a id="a-3N"></a>非行般若波罗蜜多；<a id="a-3O"></a>若住受、<a id="a-3P"></a>想、<a id="a-3Q"></a>行、<a id="a-3R"></a>识，<a id="a-3S"></a>便作受、<a id="a-3T"></a>想、<a id="a-3U"></a>行、<a id="a-3V"></a>识行，<a id="a-3W"></a>非行般若波罗蜜多。<a id="a-3X"></a>所以者何？<a id="a-3Y"></a>非作、<a id="a-3Z"></a>行者能摄般若波罗蜜多，<a id="a-3a"></a>不摄般若波罗蜜多则于般若波罗蜜多不能修习，<a id="a-3b"></a>若于般若波罗蜜多不能修习则于般若波罗蜜多不能圆满，<a id="a-3c"></a>若于般若波罗蜜多不能圆满便不能得一切智智，<a id="a-3d"></a>若不能得一切智智便不能摄所摄有情，<a id="a-3e"></a>是故不应摄受诸色、<a id="a-3f"></a>受、<a id="a-3g"></a>想、<a id="a-3h"></a>行、<a id="a-3i"></a>识。<a id="a-3j"></a>所以者何？<a id="a-3k"></a>色于般若波罗蜜多不可摄受，<a id="a-3l"></a>受、<a id="a-3m"></a>想、<a id="a-3n"></a>行、<a id="a-3o"></a>识于般若波罗蜜多亦不可摄受，<a id="a-3p"></a>色不可摄受故则非色，<a id="a-3q"></a>受、<a id="a-3r"></a>想、<a id="a-3s"></a>行、<a id="a-3t"></a>识亦不可摄受故则非受、<a id="a-3u"></a>想、<a id="a-3v"></a>行、<a id="a-3w"></a>识，<a id="a-3x"></a>甚深般若波罗蜜多亦不可摄受故便非般若波罗蜜多。</p>
  <p id="a3y">“诸菩萨摩诃萨应行如是甚深般若波罗蜜多，<a id="a-3z"></a>若行如是甚深般若波罗蜜多，<a id="a-40"></a>是名菩萨于一切法无摄受定广大、<a id="a-41"></a>无对、<a id="a-42"></a>无量，<a id="a-43"></a>决定不共一切声闻、<a id="a-44"></a>独觉，<a id="a-45"></a>亦不摄受一切智智。<a id="a-46"></a>所以者何？<a id="a-47"></a>是一切智智非取相修得，<a id="a-48"></a>诸取相者皆是烦恼。<a id="a-49"></a>若取相修得一切智智者，<a id="a-4A"></a>则胜军梵志于一切智智不应信解，<a id="a-4B"></a>是胜军梵志虽由信解力归趣佛法，<a id="a-4C"></a>名随信行，<a id="a-4D"></a>而能以少分智观一切法性空，<a id="a-4E"></a>悟入一切智智。<a id="a-4F"></a>既悟入已不取色相，<a id="a-4G"></a>亦不取受、<a id="a-4H"></a>想、<a id="a-4I"></a>行、<a id="a-4J"></a>识相；<a id="a-4K"></a>非以喜乐观见此智，<a id="a-4L"></a>不以内色、<a id="a-4M"></a>受、<a id="a-4N"></a>想、<a id="a-4O"></a>行、<a id="a-4P"></a>识观见此智，<a id="a-4Q"></a>不以外色、<a id="a-4R"></a>受、<a id="a-4S"></a>想、<a id="a-4T"></a>行、<a id="a-4U"></a>识观见此智，<a id="a-4V"></a>亦不以内外色、<a id="a-4W"></a>受、<a id="a-4X"></a>想、<a id="a-4Y"></a>行、<a id="a-4Z"></a>识观见此智，<a id="a-4a"></a>亦不离色、<a id="a-4b"></a>受、<a id="a-4c"></a>想、<a id="a-4d"></a>行、<a id="a-4e"></a>识观见此智。<a id="a-4f"></a>胜军梵志以如是等诸离相门，<a id="a-4g"></a>于一切智智深生信解，<a id="a-4h"></a>于一切法皆无取著。<a id="a-4i"></a>如是梵志以离相门，<a id="a-4j"></a>于一切智智得信解已，<a id="a-4k"></a>于一切法皆不取相，<a id="a-4l"></a>亦不思惟无相诸法。<a id="a-4m"></a>如是梵志由胜解力，<a id="a-4n"></a>于一切法不取、<a id="a-4o"></a>不舍、<a id="a-4p"></a>无得、<a id="a-4q"></a>无证。<a id="a-4r"></a>时，<a id="a-4s"></a>彼梵志于自信解乃至涅槃亦不取著，<a id="a-4t"></a>以真法性为定量故。</p>
  <p id="a4u">“世尊，<a id="a-4v"></a>是菩萨摩诃萨甚深般若波罗蜜多，<a id="a-4w"></a>当知于色、<a id="a-4x"></a>受、<a id="a-4y"></a>想、<a id="a-4z"></a>行、<a id="a-50"></a>识亦不摄受，<a id="a-51"></a>虽于诸法无所摄受，<a id="a-52"></a>若未圆满如来十力、<a id="a-53"></a>四无所畏、<a id="a-54"></a>四无礙解及十八佛不共法等，<a id="a-55"></a>终不中道而般涅槃。<a id="a-56"></a>当知如是诸菩萨摩诃萨甚深般若波罗蜜多，<a id="a-57"></a>虽无取著而能成办诸胜事业。</p>
  <p id="a58">“复次，<a id="a-59"></a>世尊，<a id="a-5A"></a>诸菩萨摩诃萨修行般若波罗蜜多时，<a id="a-5B"></a>应如是观察：<a id="a-5C"></a>何等是般若波罗蜜多？<a id="a-5D"></a>何故名般若波罗蜜多？<a id="a-5E"></a>如是般若波罗蜜多为何所作？<a id="a-5F"></a>世尊，<a id="a-5G"></a>是菩萨摩诃萨修行般若波罗蜜多时，<a id="a-5H"></a>应如是观察：<a id="a-5I"></a>若法无所有、<a id="a-5J"></a>不可得，<a id="a-5K"></a>是为般若波罗蜜多无所有中何所徵诘？<a id="a-5L"></a>世尊，<a id="a-5M"></a>若菩萨摩诃萨于如是事审观察时，<a id="a-5N"></a>心不沉没亦无退屈、<a id="a-5O"></a>不惊、<a id="a-5P"></a>不怖，<a id="a-5Q"></a>当知不离甚深般若波罗蜜多。<a id="a-5R"></a>”</p>
  <p id="a5S">时，<a id="a-5T"></a>舍利子问善现言：<a id="a-5U"></a>“若色离色自性，<a id="a-5V"></a>受、<a id="a-5W"></a>想、<a id="a-5X"></a>行、<a id="a-5Y"></a>识离受、<a id="a-5Z"></a>想、<a id="a-5a"></a>行、<a id="a-5b"></a>识自性，<a id="a-5c"></a>般若波罗蜜多离般若波罗蜜多自性，<a id="a-5d"></a>一切智智离一切智智自性，<a id="a-5e"></a>何缘故知诸菩萨摩诃萨不离般若波罗蜜多？<a id="a-5f"></a>”</p>
  <p id="a5g">善现答言：<a id="a-5h"></a>“如是，<a id="a-5i"></a>如是，<a id="a-5j"></a>舍利子，<a id="a-5k"></a>诸色离色自性，<a id="a-5l"></a>受、<a id="a-5m"></a>想、<a id="a-5n"></a>行、<a id="a-5o"></a>识离受、<a id="a-5p"></a>想、<a id="a-5q"></a>行、<a id="a-5r"></a>识自性，<a id="a-5s"></a>般若波罗蜜多离般若波罗蜜多自性，<a id="a-5t"></a>一切智智离一切智智自性；<a id="a-5u"></a>般若波罗蜜多自相亦离自相，<a id="a-5v"></a>般若波罗蜜多自性亦离自性，<a id="a-5w"></a>相亦离自性，<a id="a-5x"></a>自性亦离相，<a id="a-5y"></a>相亦离相，<a id="a-5z"></a>自性亦离自性，<a id="a-60"></a>能相亦离所相，<a id="a-61"></a>所相亦离能相，<a id="a-62"></a>能相亦离能相，<a id="a-63"></a>所相亦离所相。<a id="a-64"></a>若菩萨摩诃萨能如实知如是义者，<a id="a-65"></a>常不远离甚深般若波罗蜜多。<a id="a-66"></a>”</p>
  <p id="a67">时，<a id="a-68"></a>舍利子问善现言：<a id="a-69"></a>“若菩萨摩诃萨于此中学，<a id="a-6A"></a>速能成办一切智智耶？<a id="a-6B"></a>”</p>
  <p id="a6C">善现答言：<a id="a-6D"></a>“如是，<a id="a-6E"></a>如是，<a id="a-6F"></a>舍利子，<a id="a-6G"></a>若菩萨摩诃萨于此中学，<a id="a-6H"></a>速能成办一切智智。<a id="a-6I"></a>何以故？<a id="a-6J"></a>舍利子，<a id="a-6K"></a>是菩萨摩诃萨知一切法无生灭故。<a id="a-6L"></a>舍利子，<a id="a-6M"></a>若菩萨摩诃萨能如是行甚深般若波罗蜜多，<a id="a-6N"></a>则为邻近一切智智。</p>
  <p id="a6O">“复次，<a id="a-6P"></a>舍利子，<a id="a-6Q"></a>诸菩萨摩诃萨若行色为行相，<a id="a-6R"></a>若行色相为行相，<a id="a-6S"></a>若行色无相相为行相，<a id="a-6T"></a>若行色生为行相，<a id="a-6U"></a>若行色灭为行相，<a id="a-6V"></a>若行色坏为行相，<a id="a-6W"></a>若行色空为行相，<a id="a-6X"></a>若谓我能行为行相，<a id="a-6Y"></a>若谓我是菩萨能有所行为行相，<a id="a-6Z"></a>若谓我是菩萨能有所得为行相；<a id="a-6a"></a>若行受、<a id="a-6b"></a>想、<a id="a-6c"></a>行、<a id="a-6d"></a>识为行相，<a id="a-6e"></a>若行受、<a id="a-6f"></a>想、<a id="a-6g"></a>行、<a id="a-6h"></a>识相为行相，<a id="a-6i"></a>若行受、<a id="a-6j"></a>想、<a id="a-6k"></a>行、<a id="a-6l"></a>识无相相为行相，<a id="a-6m"></a>若行受、<a id="a-6n"></a>想、<a id="a-6o"></a>行、<a id="a-6p"></a>识生为行相，<a id="a-6q"></a>若行受、<a id="a-6r"></a>想、<a id="a-6s"></a>行、<a id="a-6t"></a>识灭为行相，<a id="a-6u"></a>若行受、<a id="a-6v"></a>想、<a id="a-6w"></a>行、<a id="a-6x"></a>识坏为行相，<a id="a-6y"></a>若行受、<a id="a-6z"></a>想、<a id="a-70"></a>行、<a id="a-71"></a>识空为行相，<a id="a-72"></a>若谓我能行为行相，<a id="a-73"></a>若谓我是菩萨能有所行为行相，<a id="a-74"></a>若谓我是菩萨能有所得为行相；<a id="a-75"></a>若作是念‘若能如是行，<a id="a-76"></a>是修行般若波罗蜜多’亦为行相。<a id="a-77"></a>当知是菩萨无方便善巧，<a id="a-78"></a>虽有所行，<a id="a-79"></a>非行般若波罗蜜多。<a id="a-7A"></a>”</p>
  <p id="a7B">时，<a id="a-7C"></a>舍利子问善现言：<a id="a-7D"></a>“诸菩萨摩诃萨当云何行，<a id="a-7E"></a>名行般若波罗蜜多？<a id="a-7F"></a>”</p>
  <p id="a7G">善现答言：<a id="a-7H"></a>“诸菩萨摩诃萨若不行色，<a id="a-7I"></a>不行色相，<a id="a-7J"></a>不行色无相相，<a id="a-7K"></a>不行色生，<a id="a-7L"></a>不行色灭，<a id="a-7M"></a>不行色坏，<a id="a-7N"></a>不行色空，<a id="a-7O"></a>是行般若波罗蜜多。<a id="a-7P"></a>诸菩萨摩诃萨若不行受、<a id="a-7Q"></a>想、<a id="a-7R"></a>行、<a id="a-7S"></a>识，<a id="a-7T"></a>不行受、<a id="a-7U"></a>想、<a id="a-7V"></a>行、<a id="a-7W"></a>识相，<a id="a-7X"></a>不行受、<a id="a-7Y"></a>想、<a id="a-7Z"></a>行、<a id="a-7a"></a>识无相相，<a id="a-7b"></a>不行受、<a id="a-7c"></a>想、<a id="a-7d"></a>行、<a id="a-7e"></a>识生，<a id="a-7f"></a>不行受、<a id="a-7g"></a>想、<a id="a-7h"></a>行、<a id="a-7i"></a>识灭，<a id="a-7j"></a>不行受、<a id="a-7k"></a>想、<a id="a-7l"></a>行、<a id="a-7m"></a>识坏，<a id="a-7n"></a>不行受、<a id="a-7o"></a>想、<a id="a-7p"></a>行、<a id="a-7q"></a>识空，<a id="a-7r"></a>是行般若波罗蜜多。<a id="a-7s"></a>若菩萨摩诃萨不取行，<a id="a-7t"></a>不取不行，<a id="a-7u"></a>不取亦行亦不行，<a id="a-7v"></a>不取非行非不行，<a id="a-7w"></a>是行般若波罗蜜多。<a id="a-7x"></a>何以故？<a id="a-7y"></a>舍利子，<a id="a-7z"></a>以一切法皆不可取，<a id="a-80"></a>不可随行，<a id="a-81"></a>不可执受，<a id="a-82"></a>离性相故。<a id="a-83"></a>如是名为诸菩萨摩诃萨于一切法无取执定，<a id="a-84"></a>广大无对无量，<a id="a-85"></a>决定不共一切声闻、<a id="a-86"></a>独觉。<a id="a-87"></a>若菩萨摩诃萨安住此定，<a id="a-88"></a>速证无上正等菩提。<a id="a-89"></a>”</p>
  <p id="a8A">具寿善现承佛神力，<a id="a-8B"></a>复语大德舍利子言：<a id="a-8C"></a>“若菩萨摩诃萨安住此定，<a id="a-8D"></a>当知已为过去如来、<a id="a-8E"></a>应、<a id="a-8F"></a>正等觉现前授记。<a id="a-8G"></a>是菩萨摩诃萨虽住此定，<a id="a-8H"></a>而不见此定亦不著此定名，<a id="a-8I"></a>亦不念言‘我于此定已、<a id="a-8J"></a>正、<a id="a-8K"></a>当入’，<a id="a-8L"></a>亦不念言‘唯我能入此定，<a id="a-8M"></a>非余彼’如是等寻思分别，<a id="a-8N"></a>由此定力一切不起。<a id="a-8O"></a>”</p>
  <p id="a8P">时，<a id="a-8Q"></a>舍利子问善现言：<a id="a-8R"></a>“若菩萨摩诃萨由住此定，<a id="a-8S"></a>已为过去诸佛世尊现前授记，<a id="a-8T"></a>是菩萨摩诃萨为能显示如是定不？<a id="a-8U"></a>”</p>
  <p id="a8V">善现答言：<a id="a-8W"></a>“不也，<a id="a-8X"></a>舍利子。<a id="a-8Y"></a>何以故？<a id="a-8Z"></a>是善男子于如是定无解无想。<a id="a-8a"></a>”</p>
  <p id="a8b">舍利子言：<a id="a-8c"></a>“具寿说彼诸善男子于如是定无解想耶？<a id="a-8d"></a>”</p>
  <p id="a8e">善现报言：<a id="a-8f"></a>“我定说彼诸善男子于如是定无解无想。<a id="a-8g"></a>所以者何？<a id="a-8h"></a>如是诸定无所有故。<a id="a-8i"></a>彼善男子于如是定无解无想，<a id="a-8j"></a>如是诸定于一切法亦无解想。<a id="a-8k"></a>所以者何？<a id="a-8l"></a>以一切法无所有故。<a id="a-8m"></a>”</p>
  <p id="a8n">时，<a id="a-8o"></a>薄伽梵赞善现言：<a id="a-8p"></a>“善哉！<a id="a-8q"></a>善哉！<a id="a-8r"></a>如汝所说。<a id="a-8s"></a>故我说汝住无诤定最为第一，<a id="a-8t"></a>汝承如来神力加被能作是说。<a id="a-8u"></a>如是，<a id="a-8v"></a>善现，<a id="a-8w"></a>诸菩萨摩诃萨欲学般若波罗蜜多，<a id="a-8x"></a>应如是学。<a id="a-8y"></a>所以者何？<a id="a-8z"></a>若菩萨摩诃萨能如是学，<a id="a-90"></a>乃名真学甚深般若波罗蜜多。<a id="a-91"></a>”</p>
  <p id="a92">时，<a id="a-93"></a>舍利子便白佛言：<a id="a-94"></a>“若菩萨摩诃萨能如是学，<a id="a-95"></a>于深般若波罗蜜多名真学耶？<a id="a-96"></a>”</p>
  <p id="a97">佛告舍利子：<a id="a-98"></a>“若菩萨摩诃萨能如是学，<a id="a-99"></a>于深般若波罗蜜多名为真学，<a id="a-9A"></a>以无所得为方便故。<a id="a-9B"></a>”</p>
  <p id="a9C">时，<a id="a-9D"></a>舍利子复白佛言：<a id="a-9E"></a>“若菩萨摩诃萨能如是学，<a id="a-9F"></a>以无所得为方便耶？<a id="a-9G"></a>”</p>
  <p id="a9H">佛告舍利子：<a id="a-9I"></a>“若菩萨摩诃萨如是学时，<a id="a-9J"></a>于一切法以无所得而为方便。<a id="a-9K"></a>”</p>
  <p id="a9L">时，<a id="a-9M"></a>舍利子复白佛言：<a id="a-9N"></a>“诸菩萨摩诃萨如是学时，<a id="a-9O"></a>于何法学？<a id="a-9P"></a>”</p>
  <p id="a9Q">佛告舍利子：<a id="a-9R"></a>“诸菩萨摩诃萨如是学时，<a id="a-9S"></a>非于法学。<a id="a-9T"></a>何以故？<a id="a-9U"></a>舍利子，<a id="a-9V"></a>如诸愚夫异生所执，<a id="a-9W"></a>非一切法如是有故。<a id="a-9X"></a>”</p>
  <p id="a9Y">时，<a id="a-9Z"></a>舍利子复白佛言：<a id="a-9a"></a>“若尔，<a id="a-9b"></a>诸法如何而有？<a id="a-9c"></a>”</p>
  <p id="a9d">佛告舍利子：<a id="a-9e"></a>“如无所有如是而有。<a id="a-9f"></a>若于如是无所有法不能了达，<a id="a-9g"></a>说名无明。<a id="a-9h"></a>愚夫异生，<a id="a-9i"></a>于一切法无所有性，<a id="a-9j"></a>无明贪爱增上势力分别执著断常二边，<a id="a-9k"></a>由此不知不见诸法无所有性分别诸法；<a id="a-9l"></a>由分别故便生执著，<a id="a-9m"></a>由执著故分别诸法无所有性，<a id="a-9n"></a>由此于法不见不知；<a id="a-9o"></a>以于诸法不见不知，<a id="a-9p"></a>分别过去、<a id="a-9q"></a>未来、<a id="a-9r"></a>现在；<a id="a-9s"></a>由分别故贪著名色，<a id="a-9t"></a>著名色故分别执著无所有法；<a id="a-9u"></a>于无所有法分别执著故，<a id="a-9v"></a>于如实道不知不见，<a id="a-9w"></a>不能出离三界生死，<a id="a-9x"></a>不信谛法，<a id="a-9y"></a>不觉实际，<a id="a-9z"></a>是故堕在愚夫数中。<a id="a-A0"></a>由斯，<a id="a-A1"></a>菩萨摩诃萨众于法性相都无执著。<a id="a-A2"></a>”</p>
  <p id="aA3">时，<a id="a-A4"></a>舍利子复白佛言：<a id="a-A5"></a>“诸菩萨摩诃萨如是学时，<a id="a-A6"></a>岂亦不学一切智智？<a id="a-A7"></a>”</p>
  <p id="aA8">佛告舍利子：<a id="a-A9"></a>“诸菩萨摩诃萨如是学时，<a id="a-AA"></a>亦不求学一切智智。<a id="a-AB"></a>然诸菩萨摩诃萨如是学时，<a id="a-AC"></a>虽无所学，<a id="a-AD"></a>而名真学一切智智，<a id="a-AE"></a>便能邻近一切智智，<a id="a-AF"></a>速能成办一切智智。<a id="a-AG"></a>”</p>
  <p id="aAH">尔时，<a id="a-AI"></a>善现便白佛言：<a id="a-AJ"></a>“设有人来作如是问：<a id="a-AK"></a>‘诸幻化者若有修学一切智智，<a id="a-AL"></a>彼能邻近一切智智及能速成办一切智智不？<a id="a-AM"></a>’我得此问当云何答？<a id="a-AN"></a>”</p>
  <p id="aAO">佛告善现：<a id="a-AP"></a>“我还问汝，<a id="a-AQ"></a>随汝意答。<a id="a-AR"></a>于意云何？<a id="a-AS"></a>幻化与色为有异不？<a id="a-AT"></a>幻化与受、<a id="a-AU"></a>想、<a id="a-AV"></a>行、<a id="a-AW"></a>识为有异不？<a id="a-AX"></a>”</p>
  <p id="aAY">善现答言：<a id="a-AZ"></a>“幻化不异色，<a id="a-Aa"></a>色不异幻化，<a id="a-Ab"></a>幻化即是色，<a id="a-Ac"></a>色即是幻化；<a id="a-Ad"></a>幻化不异受、<a id="a-Ae"></a>想、<a id="a-Af"></a>行、<a id="a-Ag"></a>识，<a id="a-Ah"></a>受、<a id="a-Ai"></a>想、<a id="a-Aj"></a>行、<a id="a-Ak"></a>识不异幻化，<a id="a-Al"></a>幻化即是受、<a id="a-Am"></a>想、<a id="a-An"></a>行、<a id="a-Ao"></a>识，<a id="a-Ap"></a>受、<a id="a-Aq"></a>想、<a id="a-Ar"></a>行、<a id="a-As"></a>识即是幻化。<a id="a-At"></a>”</p>
  <p id="aAu">佛告善现：<a id="a-Av"></a>“于意云何？<a id="a-Aw"></a>五取蕴中起想等想，<a id="a-Ax"></a>施设言说假名菩萨摩诃萨不？<a id="a-Ay"></a>”</p>
  <p id="aAz">善现对曰：<a id="a-B0"></a>“如是，<a id="a-B1"></a>世尊。<a id="a-B2"></a>”</p>
  <p id="aB3">佛告善现：<a id="a-B4"></a>“诸菩萨摩诃萨求趣无上正等菩提，<a id="a-B5"></a>修学般若波罗蜜多，<a id="a-B6"></a>一切皆如幻化者学。<a id="a-B7"></a>何以故？<a id="a-B8"></a>幻化即是五取蕴故。<a id="a-B9"></a>所以者何？<a id="a-BA"></a>我说五蕴、<a id="a-BB"></a>眼等六根，<a id="a-BC"></a>皆如幻化都非实有。<a id="a-BD"></a>”</p>
  <p id="aBE">具寿善现复白佛言：<a id="a-BF"></a>“若菩萨摩诃萨新学大乘闻如是说，<a id="a-BG"></a>其心将无惊怖退屈？<a id="a-BH"></a>”</p>
  <p id="aBI">佛告善现：<a id="a-BJ"></a>“若菩萨摩诃萨新学大乘，<a id="a-BK"></a>亲近恶友，<a id="a-BL"></a>闻如是说心便惊怖则生退屈，<a id="a-BM"></a>若近善友，<a id="a-BN"></a>虽闻此说而不惊怖亦无退屈。<a id="a-BO"></a>”</p>
  <p id="aBP">具寿善现复白佛言：<a id="a-BQ"></a>“何等名为菩萨恶友？<a id="a-BR"></a>”</p>
  <p id="aBS">佛告善现：<a id="a-BT"></a>“诸菩萨摩诃萨恶友者，<a id="a-BU"></a>谓若教授教诫菩萨摩诃萨众，<a id="a-BV"></a>令离布施乃至般若波罗蜜多，<a id="a-BW"></a>令离所求一切智智，<a id="a-BX"></a>令学取相世俗书典，<a id="a-BY"></a>令学声闻、<a id="a-BZ"></a>独觉经法，<a id="a-Ba"></a>又不为说魔事、<a id="a-Bb"></a>魔过，<a id="a-Bc"></a>令所修学不能成办，<a id="a-Bd"></a>如是名为菩萨恶友。<a id="a-Be"></a>”</p>
  <p id="aBf">具寿善现复白佛言：<a id="a-Bg"></a>“何等名为菩萨善友？<a id="a-Bh"></a>”</p>
  <p id="aBi">佛告善现：<a id="a-Bj"></a>“诸菩萨摩诃萨善友者，<a id="a-Bk"></a>谓若教授教诫菩萨摩诃萨众，<a id="a-Bl"></a>令学布施乃至般若波罗蜜多，<a id="a-Bm"></a>令学所求一切智智，<a id="a-Bn"></a>令离取相世俗书典，<a id="a-Bo"></a>令离声闻、<a id="a-Bp"></a>独觉经法，<a id="a-Bq"></a>为说种种魔事、<a id="a-Br"></a>魔过，<a id="a-Bs"></a>令其觉知方便弃舍，<a id="a-Bt"></a>令所修学疾得成办，<a id="a-Bu"></a>如是名为趣大乘道大誓庄严菩萨善友。<a id="a-Bv"></a>”</p>
  <p id="aBw">具寿善现复白佛言：<a id="a-Bx"></a>“所说菩萨摩诃萨者，<a id="a-By"></a>何等名为菩萨句义？<a id="a-Bz"></a>”</p>
  <p id="aC0">佛告善现：<a id="a-C1"></a>“学一切法无著无礙，<a id="a-C2"></a>觉一切法无著无礙，<a id="a-C3"></a>求证无上正等菩提饶益有情，<a id="a-C4"></a>是菩萨义。<a id="a-C5"></a>”</p>
  <p id="aC6">具寿善现复白佛言：<a id="a-C7"></a>“菩萨何缘名摩诃萨？<a id="a-C8"></a>”</p>
  <p id="aC9">佛告善现：<a id="a-CA"></a>“以诸菩萨于大有情众中当为上首故，<a id="a-CB"></a>复名摩诃萨。<a id="a-CC"></a>”</p>
  <p id="aCD">时，<a id="a-CE"></a>舍利子便白佛言：<a id="a-CF"></a>“我以辩才，<a id="a-CG"></a>乐说菩萨由此义故名摩诃萨，<a id="a-CH"></a>唯愿听许！<a id="a-CI"></a>”</p>
  <p id="aCJ">佛告舍利子：<a id="a-CK"></a>“今正是时，<a id="a-CL"></a>随汝意说。<a id="a-CM"></a>”</p>
  <p id="aCN">舍利子言：<a id="a-CO"></a>“以诸菩萨方便善巧，<a id="a-CP"></a>为诸有情宣说法要，<a id="a-CQ"></a>令断我见、<a id="a-CR"></a>有情见、<a id="a-CS"></a>命者见、<a id="a-CT"></a>补特伽罗见、<a id="a-CU"></a>有见、<a id="a-CV"></a>无有见、<a id="a-CW"></a>断见、<a id="a-CX"></a>常见、<a id="a-CY"></a>萨迦耶见及余种种有所执见，<a id="a-CZ"></a>依如是义名摩诃萨。<a id="a-Ca"></a>”</p>
  <p id="aCb">尔时，<a id="a-Cc"></a>善现便白佛言：<a id="a-Cd"></a>“我以辩才，<a id="a-Ce"></a>乐说菩萨由此义故名摩诃萨，<a id="a-Cf"></a>唯愿听许！<a id="a-Cg"></a>”</p>
  <p id="aCh">佛告善现：<a id="a-Ci"></a>“今正是时，<a id="a-Cj"></a>随汝意说。<a id="a-Ck"></a>”</p>
  <p id="aCl">善现白言：<a id="a-Cm"></a>“以诸菩萨为欲证得一切智智，<a id="a-Cn"></a>发菩提心及无漏心、<a id="a-Co"></a>无等等心、<a id="a-Cp"></a>不共声闻独觉等心，<a id="a-Cq"></a>于如是心亦不执著，<a id="a-Cr"></a>依如是义名摩诃萨。<a id="a-Cs"></a>所以者何？<a id="a-Ct"></a>以一切智智是真无漏不堕三界，<a id="a-Cu"></a>求一切智智心亦是真无漏不堕三界，<a id="a-Cv"></a>于如是心不应执著，<a id="a-Cw"></a>是故菩萨名摩诃萨。<a id="a-Cx"></a>”</p>
  <p id="aCy">时，<a id="a-Cz"></a>舍利子问善现言：<a id="a-D0"></a>“何因缘故，<a id="a-D1"></a>于如是心亦不执著？<a id="a-D2"></a>”</p>
  <p id="aD3">善现答言：<a id="a-D4"></a>“如是诸心无心性故不应执著。<a id="a-D5"></a>”</p>
  <p id="aD6">时，<a id="a-D7"></a>舍利子问善现言：<a id="a-D8"></a>“是心为有非心性不？<a id="a-D9"></a>”</p>
  <p id="aDA">善现反问舍利子言：<a id="a-DB"></a>“此非心性若有若无，<a id="a-DC"></a>为可得不？<a id="a-DD"></a>”</p>
  <p id="aDE">舍利子言：<a id="a-DF"></a>“不也，<a id="a-DG"></a>善现。<a id="a-DH"></a>”</p>
  <p id="aDI">善现报言：<a id="a-DJ"></a>“此非心性若有若无既不可得，<a id="a-DK"></a>如何可问：<a id="a-DL"></a>是心为有非心性不？<a id="a-DM"></a>”</p>
  <p id="aDN">时，<a id="a-DO"></a>舍利子赞善现言：<a id="a-DP"></a>“善哉！<a id="a-DQ"></a>善哉！<a id="a-DR"></a>如是，<a id="a-DS"></a>如是，<a id="a-DT"></a>佛说仁者住无诤定最为第一，<a id="a-DU"></a>实如圣言。<a id="a-DV"></a>”</p>
  <p id="aDW">时，<a id="a-DX"></a>满慈子便白佛言：<a id="a-DY"></a>“我以辩才，<a id="a-DZ"></a>乐说菩萨由此义故名摩诃萨，<a id="a-Da"></a>唯愿听许！<a id="a-Db"></a>”</p>
  <p id="aDc">佛告满慈子：<a id="a-Dd"></a>“今正是时，<a id="a-De"></a>随汝意说。<a id="a-Df"></a>”</p>
  <p id="aDg">满慈子言：<a id="a-Dh"></a>“以诸菩萨普为饶益一切有情被大功德铠故，<a id="a-Di"></a>发趣大乘故，<a id="a-Dj"></a>乘大乘故，<a id="a-Dk"></a>名摩诃萨。<a id="a-Dl"></a>”</p>
  <p id="aDm">尔时，<a id="a-Dn"></a>善现便白佛言：<a id="a-Do"></a>“如世尊说，<a id="a-Dp"></a>诸菩萨摩诃萨被大功德铠，<a id="a-Dq"></a>齐何当言诸菩萨摩诃萨被大功德铠？<a id="a-Dr"></a>”</p>
  <p id="aDs">佛告善现：<a id="a-Dt"></a>“诸菩萨摩诃萨作如是念：<a id="a-Du"></a>我应度脱无量无数无边有情入无余依般涅槃界，<a id="a-Dv"></a>虽度如是无量无数无边有情入无余依般涅槃界，<a id="a-Dw"></a>而无有法及诸有情得涅槃者。<a id="a-Dx"></a>所以者何？<a id="a-Dy"></a>诸法法性应如是故。<a id="a-Dz"></a>譬如幻师或彼弟子，<a id="a-E0"></a>于四衢道化作大众更相加害。<a id="a-E1"></a>于意云何？<a id="a-E2"></a>此中有实更相加害死伤事不？<a id="a-E3"></a>”</p>
  <p id="aE4">善现对曰：<a id="a-E5"></a>“不也，<a id="a-E6"></a>世尊。<a id="a-E7"></a>”</p>
  <p id="aE8">佛告善现：<a id="a-E9"></a>“诸菩萨摩诃萨亦复如是，<a id="a-EA"></a>虽度如是无量无数无边有情入无余依般涅槃界，<a id="a-EB"></a>而无有法及诸有情得涅槃者。<a id="a-EC"></a>若菩萨摩诃萨闻如是事，<a id="a-ED"></a>不惊、<a id="a-EE"></a>不怖亦无退屈，<a id="a-EF"></a>当知是菩萨摩诃萨被大功德铠。<a id="a-EG"></a>”</p>
  <p id="aEH">尔时，<a id="a-EI"></a>善现便白佛言：<a id="a-EJ"></a>“如我解佛所说义者，<a id="a-EK"></a>诸菩萨摩诃萨不被功德铠，<a id="a-EL"></a>当知是为被大功德铠。<a id="a-EM"></a>”</p>
  <p id="aEN">佛告善现：<a id="a-EO"></a>“如是，<a id="a-EP"></a>如是，<a id="a-EQ"></a>诸菩萨摩诃萨不被功德铠，<a id="a-ER"></a>当知是为被大功德铠。<a id="a-ES"></a>所以者何？<a id="a-ET"></a>一切智智无造无作，<a id="a-EU"></a>一切有情亦无造无作，<a id="a-EV"></a>诸菩萨摩诃萨为欲饶益彼有情故被功德铠。<a id="a-EW"></a>”</p>
  <p id="aEX">具寿善现复白佛言：<a id="a-EY"></a>“何因缘故，<a id="a-EZ"></a>一切智智无造无作，<a id="a-Ea"></a>一切有情亦无造无作，<a id="a-Eb"></a>诸菩萨摩诃萨为欲饶益彼有情故被功德铠？<a id="a-Ec"></a>”</p>
  <p id="aEd">佛告善现：<a id="a-Ee"></a>“以诸作者不可得故。<a id="a-Ef"></a>所以者何？<a id="a-Eg"></a>色非造非不造，<a id="a-Eh"></a>非作非不作，<a id="a-Ei"></a>受、<a id="a-Ej"></a>想、<a id="a-Ek"></a>行、<a id="a-El"></a>识非造非不造，<a id="a-Em"></a>非作非不作。<a id="a-En"></a>何以故？<a id="a-Eo"></a>色乃至识不可得故。<a id="a-Ep"></a>”</p>
  <p id="aEq">具寿善现便白佛言：<a id="a-Er"></a>“如我解佛所说义者，<a id="a-Es"></a>色乃至识无染无净。<a id="a-Et"></a>所以者何？<a id="a-Eu"></a>色无缚无解，<a id="a-Ev"></a>受、<a id="a-Ew"></a>想、<a id="a-Ex"></a>行、<a id="a-Ey"></a>识亦无缚无解，<a id="a-Ez"></a>色真如无缚无解，<a id="a-F0"></a>受、<a id="a-F1"></a>想、<a id="a-F2"></a>行、<a id="a-F3"></a>识真如亦无缚无解。<a id="a-F4"></a>”</p>
  <p id="aF5">时，<a id="a-F6"></a>满慈子问善现言：<a id="a-F7"></a>“尊者说色无缚无解，<a id="a-F8"></a>说受、<a id="a-F9"></a>想、<a id="a-FA"></a>行、<a id="a-FB"></a>识亦无缚无解，<a id="a-FC"></a>说色真如无缚无解，<a id="a-FD"></a>说受、<a id="a-FE"></a>想、<a id="a-FF"></a>行、<a id="a-FG"></a>识真如亦无缚无解耶？<a id="a-FH"></a>”</p>
  <p id="aFI">善现答言：<a id="a-FJ"></a>“如是，<a id="a-FK"></a>如是。<a id="a-FL"></a>”</p>
  <p id="aFM">满慈子言：<a id="a-FN"></a>“说何等色无缚无解？<a id="a-FO"></a>说何等受、<a id="a-FP"></a>想、<a id="a-FQ"></a>行、<a id="a-FR"></a>识亦无缚无解？<a id="a-FS"></a>说何等色真如无缚无解？<a id="a-FT"></a>说何等受、<a id="a-FU"></a>想、<a id="a-FV"></a>行、<a id="a-FW"></a>识真如亦无缚无解耶？<a id="a-FX"></a>”</p>
  <p id="aFY">善现答言：<a id="a-FZ"></a>“我说如幻士色无缚无解，<a id="a-Fa"></a>说如幻士受、<a id="a-Fb"></a>想、<a id="a-Fc"></a>行、<a id="a-Fd"></a>识亦无缚无解，<a id="a-Fe"></a>说如幻士色真如无缚无解，<a id="a-Ff"></a>说如幻士受、<a id="a-Fg"></a>想、<a id="a-Fh"></a>行、<a id="a-Fi"></a>识真如亦无缚无解。<a id="a-Fj"></a>所以者何？<a id="a-Fk"></a>色乃至识及彼真如，<a id="a-Fl"></a>无所有故无缚无解，<a id="a-Fm"></a>远离故无缚无解，<a id="a-Fn"></a>寂静故无缚无解，<a id="a-Fo"></a>无相故无缚无解，<a id="a-Fp"></a>无作故无缚无解，<a id="a-Fq"></a>无生灭故无缚无解，<a id="a-Fr"></a>无染净故无缚无解，<a id="a-Fs"></a>是名菩萨摩诃萨发趣大乘被功德铠。<a id="a-Ft"></a>”</p>
  <p id="aFu">时，<a id="a-Fv"></a>满慈子闻如是说，<a id="a-Fw"></a>欢喜信受嘿然而住。</p>
  <p id="aFx">尔时，<a id="a-Fy"></a>善现便白佛言：<a id="a-Fz"></a>“诸菩萨摩诃萨发趣大乘，<a id="a-G0"></a>被功德铠，<a id="a-G1"></a>乘于大乘。<a id="a-G2"></a>云何大乘？<a id="a-G3"></a>齐何当言发趣大乘？<a id="a-G4"></a>如是大乘从何处出至何处住？<a id="a-G5"></a>如是大乘为何所住？<a id="a-G6"></a>谁复乘是大乘而出？<a id="a-G7"></a>”</p>
  <p id="aG8">佛告善现言：<a id="a-G9"></a>“大乘者即是无量无数增语，<a id="a-GA"></a>无边功德共所成故。</p>
  <p id="aGB">“汝次所问‘齐何当言发趣大乘？<a id="a-GC"></a>’者，<a id="a-GD"></a>善现当知，<a id="a-GE"></a>若菩萨摩诃萨勤行布施乃至般若波罗蜜多，<a id="a-GF"></a>从一菩萨地趣一菩萨地，<a id="a-GG"></a>齐此当言发趣大乘。</p>
  <p id="aGH">“汝次所问‘如是大乘从何处出至何处住？<a id="a-GI"></a>’者，<a id="a-GJ"></a>善现当知，<a id="a-GK"></a>如是大乘从三界中出，<a id="a-GL"></a>至一切智智中住，<a id="a-GM"></a>然以无二为方便故无出、<a id="a-GN"></a>无住。</p>
  <p id="aGO">“汝次所问‘如是大乘为何所住？<a id="a-GP"></a>’者，<a id="a-GQ"></a>善现当知，<a id="a-GR"></a>如是大乘都无所住，<a id="a-GS"></a>以一切法皆无所住，<a id="a-GT"></a>然此大乘住无所住。</p>
  <p id="aGU">“汝后所问‘谁复乘是大乘出？<a id="a-GV"></a>’者，<a id="a-GW"></a>善现当知，<a id="a-GX"></a>都无乘是大乘出者。<a id="a-GY"></a>所以者何？<a id="a-GZ"></a>若所乘乘、<a id="a-Ga"></a>若能乘者、<a id="a-Gb"></a>由此、<a id="a-Gc"></a>为此、<a id="a-Gd"></a>若处、<a id="a-Ge"></a>若时，<a id="a-Gf"></a>皆无所有都不可得，<a id="a-Gg"></a>以一切法皆无所有、<a id="a-Gh"></a>不可得故，<a id="a-Gi"></a>于中何法乘何法出至何处住而言乘者？<a id="a-Gj"></a>”</p>
  <p id="aGk">具寿善现复白佛言：<a id="a-Gl"></a>“言大乘，<a id="a-Gm"></a>大乘者普超一切世间天、<a id="a-Gn"></a>人、<a id="a-Go"></a>阿素洛等最尊最胜，<a id="a-Gp"></a>如是大乘与虚空等。<a id="a-Gq"></a>譬如虚空，<a id="a-Gr"></a>普能容受无量无数无边有情，<a id="a-Gs"></a>大乘亦尔，<a id="a-Gt"></a>普能容受无量无数无边有情。<a id="a-Gu"></a>又如虚空，<a id="a-Gv"></a>无来、<a id="a-Gw"></a>无去、<a id="a-Gx"></a>无住可见，<a id="a-Gy"></a>大乘亦尔，<a id="a-Gz"></a>无来、<a id="a-H0"></a>无去、<a id="a-H1"></a>无住可见。<a id="a-H2"></a>又如虚空、<a id="a-H3"></a>前、<a id="a-H4"></a>后、<a id="a-H5"></a>中际皆不可得，<a id="a-H6"></a>大乘亦尔，<a id="a-H7"></a>前、<a id="a-H8"></a>后、<a id="a-H9"></a>中际皆不可得。<a id="a-HA"></a>如是大乘最尊最胜与虚空等，<a id="a-HB"></a>多所容受、<a id="a-HC"></a>无动、<a id="a-HD"></a>无住，<a id="a-HE"></a>三世平等超过三世，<a id="a-HF"></a>故名大乘。<a id="a-HG"></a>”</p>
  <p id="aHH">佛告善现：<a id="a-HI"></a>“善哉！<a id="a-HJ"></a>善哉！<a id="a-HK"></a>如是，<a id="a-HL"></a>如是，<a id="a-HM"></a>如汝所说，<a id="a-HN"></a>菩萨大乘具如是等无边功德。<a id="a-HO"></a>”</p>
  <p id="aHP">时，<a id="a-HQ"></a>满慈子便白佛言：<a id="a-HR"></a>“世尊先教大德善现为诸菩萨摩诃萨众宣说开示甚深般若波罗蜜多，<a id="a-HS"></a>而今何故乃说大乘？<a id="a-HT"></a>”</p>
  <p id="aHU">尔时，<a id="a-HV"></a>善现即白佛言：<a id="a-HW"></a>“我从前来所说种种大乘之义，<a id="a-HX"></a>将无违越所说般若波罗蜜多？<a id="a-HY"></a>”</p>
  <p id="aHZ">佛告善现：<a id="a-Ha"></a>“汝从前来所说种种大乘之义，<a id="a-Hb"></a>皆顺般若波罗蜜多无所违越。<a id="a-Hc"></a>所以者何？<a id="a-Hd"></a>一切善法无不摄入甚深般若波罗蜜多。<a id="a-He"></a>”</p>
  <p id="aHf">具寿善现复白佛言：<a id="a-Hg"></a>“诸菩萨摩诃萨前际不可得，<a id="a-Hh"></a>后际不可得，<a id="a-Hi"></a>中际不可得。<a id="a-Hj"></a>所以者何？<a id="a-Hk"></a>色无边故，<a id="a-Hl"></a>当知菩萨摩诃萨亦无边，<a id="a-Hm"></a>受、<a id="a-Hn"></a>想、<a id="a-Ho"></a>行、<a id="a-Hp"></a>识无边故，<a id="a-Hq"></a>当知菩萨摩诃萨亦无边。</p>
  <p id="aHr">“复次，<a id="a-Hs"></a>世尊，<a id="a-Ht"></a>即色，<a id="a-Hu"></a>菩萨摩诃萨无所有不可得，<a id="a-Hv"></a>即受、<a id="a-Hw"></a>想、<a id="a-Hx"></a>行、<a id="a-Hy"></a>识，<a id="a-Hz"></a>菩萨摩诃萨无所有不可得；<a id="a-I0"></a>离色，<a id="a-I1"></a>菩萨摩诃萨无所有不可得，<a id="a-I2"></a>离受、<a id="a-I3"></a>想、<a id="a-I4"></a>行、<a id="a-I5"></a>识，<a id="a-I6"></a>菩萨摩诃萨无所有不可得。<a id="a-I7"></a>如是，<a id="a-I8"></a>世尊，<a id="a-I9"></a>我于此等一切法，<a id="a-IA"></a>以一切种、<a id="a-IB"></a>一切处、<a id="a-IC"></a>一切时，<a id="a-ID"></a>求菩萨摩诃萨都无所见竟不可得，<a id="a-IE"></a>求深般若波罗蜜多亦都无所见竟不可得，<a id="a-IF"></a>求一切智智亦都无所见竟不可得，<a id="a-IG"></a>云何令我教授教诫诸菩萨摩诃萨，<a id="a-IH"></a>令于般若波罗蜜多速得究竟，<a id="a-II"></a>谓疾证得一切智智？</p>
  <p id="aIJ">“复次，<a id="a-IK"></a>世尊，<a id="a-IL"></a>诸菩萨摩诃萨但有假名都无自性。<a id="a-IM"></a>如说我等毕竟不生，<a id="a-IN"></a>但有假名都无自性；<a id="a-IO"></a>诸法亦尔，<a id="a-IP"></a>毕竟不生，<a id="a-IQ"></a>但有假名都无自性。<a id="a-IR"></a>此中何等是色毕竟不生？<a id="a-IS"></a>若毕竟不生则不名色。<a id="a-IT"></a>何等是受、<a id="a-IU"></a>想、<a id="a-IV"></a>行、<a id="a-IW"></a>识毕竟不生？<a id="a-IX"></a>若毕竟不生则不名受、<a id="a-IY"></a>想、<a id="a-IZ"></a>行、<a id="a-Ia"></a>识。<a id="a-Ib"></a>世尊，<a id="a-Ic"></a>色是菩萨摩诃萨不可得，<a id="a-Id"></a>受、<a id="a-Ie"></a>想、<a id="a-If"></a>行、<a id="a-Ig"></a>识是菩萨摩诃萨不可得，<a id="a-Ih"></a>此不可得亦不可得。<a id="a-Ii"></a>我于如是一切法，<a id="a-Ij"></a>以一切种、<a id="a-Ik"></a>一切处、<a id="a-Il"></a>一切时，<a id="a-Im"></a>求菩萨等皆不可得，<a id="a-In"></a>当教何等法？<a id="a-Io"></a>修何等法？<a id="a-Ip"></a>于何等处、<a id="a-Iq"></a>时、<a id="a-Ir"></a>证何等法？</p>
  <p id="aIs">“复次，<a id="a-It"></a>世尊，<a id="a-Iu"></a>佛薄伽梵但有假名，<a id="a-Iv"></a>一切菩萨但有假名，<a id="a-Iw"></a>甚深般若波罗蜜多但有假名。<a id="a-Ix"></a>如说我等毕竟不生，<a id="a-Iy"></a>但有假名都无自性；<a id="a-Iz"></a>诸法亦尔，<a id="a-J0"></a>但有假名都无自性。<a id="a-J1"></a>何等是色既不可取亦不可生？<a id="a-J2"></a>何等是受、<a id="a-J3"></a>想、<a id="a-J4"></a>行、<a id="a-J5"></a>识既不可取亦不可生？<a id="a-J6"></a>诸法自性既不可取亦不可生，<a id="a-J7"></a>若法无性亦不可生，<a id="a-J8"></a>此无生法亦不可生，<a id="a-J9"></a>我岂能以毕竟不生般若波罗蜜多，<a id="a-JA"></a>教授教诫毕竟不生诸菩萨摩诃萨令得究竟？<a id="a-JB"></a>世尊，<a id="a-JC"></a>离不生法无法可得，<a id="a-JD"></a>亦无菩萨摩诃萨能行无上正等菩提。</p>
  <p id="aJE">“世尊，<a id="a-JF"></a>若菩萨摩诃萨闻如是说，<a id="a-JG"></a>心不沉没亦无退屈、<a id="a-JH"></a>不惊、<a id="a-JI"></a>不怖，<a id="a-JJ"></a>当知是菩萨摩诃萨能修行般若波罗蜜多。<a id="a-JK"></a>所以者何？<a id="a-JL"></a>时，<a id="a-JM"></a>菩萨摩诃萨行深般若波罗蜜多，<a id="a-JN"></a>观察诸法，<a id="a-JO"></a>是时菩萨摩诃萨于一切色都无所得，<a id="a-JP"></a>无受、<a id="a-JQ"></a>无取、<a id="a-JR"></a>无住、<a id="a-JS"></a>无著，<a id="a-JT"></a>亦不施设为色；<a id="a-JU"></a>于一切受、<a id="a-JV"></a>想、<a id="a-JW"></a>行、<a id="a-JX"></a>识都无所得，<a id="a-JY"></a>无受、<a id="a-JZ"></a>无取、<a id="a-Ja"></a>无住、<a id="a-Jb"></a>无著，<a id="a-Jc"></a>亦不施设为受、<a id="a-Jd"></a>想、<a id="a-Je"></a>行、<a id="a-Jf"></a>识。<a id="a-Jg"></a>是菩萨摩诃萨行深般若波罗蜜多时，<a id="a-Jh"></a>不见色亦不见受、<a id="a-Ji"></a>想、<a id="a-Jj"></a>行、<a id="a-Jk"></a>识。<a id="a-Jl"></a>所以者何？<a id="a-Jm"></a>以色性空、<a id="a-Jn"></a>无生、<a id="a-Jo"></a>无灭，<a id="a-Jp"></a>受、<a id="a-Jq"></a>想、<a id="a-Jr"></a>行、<a id="a-Js"></a>识性空、<a id="a-Jt"></a>无生、<a id="a-Ju"></a>无灭。</p>
  <p id="aJv">“世尊，<a id="a-Jw"></a>色无生无灭即非色，<a id="a-Jx"></a>受、<a id="a-Jy"></a>想、<a id="a-Jz"></a>行、<a id="a-K0"></a>识无生无灭即非受、<a id="a-K1"></a>想、<a id="a-K2"></a>行、<a id="a-K3"></a>识。<a id="a-K4"></a>所以者何？<a id="a-K5"></a>色乃至识与无生无灭无二、<a id="a-K6"></a>无二分。<a id="a-K7"></a>何以故？<a id="a-K8"></a>以无生无灭法非一、<a id="a-K9"></a>非二、<a id="a-KA"></a>非多、<a id="a-KB"></a>非异，<a id="a-KC"></a>是故色乃至识无生无灭，<a id="a-KD"></a>即非色乃至识。<a id="a-KE"></a>世尊，<a id="a-KF"></a>色无二即非色，<a id="a-KG"></a>受、<a id="a-KH"></a>想、<a id="a-KI"></a>行、<a id="a-KJ"></a>识无二即非受、<a id="a-KK"></a>想、<a id="a-KL"></a>行、<a id="a-KM"></a>识。<a id="a-KN"></a>世尊，<a id="a-KO"></a>色入无二法数，<a id="a-KP"></a>受、<a id="a-KQ"></a>想、<a id="a-KR"></a>行、<a id="a-KS"></a>识入无二法数。<a id="a-KT"></a>若说色即说无二法，<a id="a-KU"></a>若说受、<a id="a-KV"></a>想、<a id="a-KW"></a>行、<a id="a-KX"></a>识即说无二法。<a id="a-KY"></a>”</p>
  <p id="aKZ">时，<a id="a-Ka"></a>舍利子谓善现言：<a id="a-Kb"></a>“如我领解仁所说义，<a id="a-Kc"></a>我、<a id="a-Kd"></a>有情等毕竟不生，<a id="a-Ke"></a>色乃至识毕竟不生，<a id="a-Kf"></a>诸佛菩萨毕竟不生。<a id="a-Kg"></a>若如是者，<a id="a-Kh"></a>何缘菩萨摩诃萨为度无量无数有情，<a id="a-Ki"></a>修多百千难行苦行，<a id="a-Kj"></a>备受无量难忍大苦？<a id="a-Kk"></a>”</p>
  <p id="aKl">善现报言：<a id="a-Km"></a>“舍利子，<a id="a-Kn"></a>非我于彼无生法中，<a id="a-Ko"></a>许有菩萨摩诃萨为度无量无数有情，<a id="a-Kp"></a>修多百千难行苦行，<a id="a-Kq"></a>备受无量难忍大苦，<a id="a-Kr"></a>然诸菩萨摩诃萨虽为有情修无量种难行苦行，<a id="a-Ks"></a>而于其中无苦行想。<a id="a-Kt"></a>所以者何？<a id="a-Ku"></a>若于苦行作苦行想，<a id="a-Kv"></a>终不能为无量无数无边有情作大饶益。<a id="a-Kw"></a>然诸菩萨摩诃萨众以无所得而为方便，<a id="a-Kx"></a>于诸苦行作乐行想，<a id="a-Ky"></a>于难行行作易行想，<a id="a-Kz"></a>于诸有情作如父母、<a id="a-L0"></a>兄弟、<a id="a-L1"></a>妻子及己身想，<a id="a-L2"></a>为度彼故发起无上正等觉心，<a id="a-L3"></a>乃能为彼无量无数无边有情作大饶益。</p>
  <p id="aL4">“复次，<a id="a-L5"></a>舍利子，<a id="a-L6"></a>诸菩萨摩诃萨于一切有情起如父母、<a id="a-L7"></a>兄弟、<a id="a-L8"></a>妻子、<a id="a-L9"></a>己身想已，<a id="a-LA"></a>作如是念：<a id="a-LB"></a>‘我当度脱一切有情，<a id="a-LC"></a>令离一切生死众苦，<a id="a-LD"></a>起多百千难行苦行，<a id="a-LE"></a>宁舍自身而不舍彼；<a id="a-LF"></a>然于有情苦及苦行，<a id="a-LG"></a>不起有情苦、<a id="a-LH"></a>苦行想。<a id="a-LI"></a>’复作是念：<a id="a-LJ"></a>‘我当度脱一切有情令离无边诸大苦蕴，<a id="a-LK"></a>假使为彼断截我身为百千分终不退屈，<a id="a-LL"></a>然于其中不起难行苦行之想。<a id="a-LM"></a>’</p>
  <p id="aLN">“复次，<a id="a-LO"></a>舍利子，<a id="a-LP"></a>诸菩萨摩诃萨应作是念：<a id="a-LQ"></a>‘如我自性，<a id="a-LR"></a>于一切法，<a id="a-LS"></a>以一切种、<a id="a-LT"></a>一切处时求不可得；<a id="a-LU"></a>内外诸法亦复如是，<a id="a-LV"></a>都无所有皆不可得。<a id="a-LW"></a>’若住此想便不见有难行苦行，<a id="a-LX"></a>由此能为无量无数无边有情，<a id="a-LY"></a>修多百千难行苦行，<a id="a-LZ"></a>作大饶益。<a id="a-La"></a>”</p>
 </body>
</html>