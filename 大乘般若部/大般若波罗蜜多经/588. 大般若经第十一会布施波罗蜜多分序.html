<!doctype html>
<html id="z3IBT739T" data-ver="71">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若经第十一会布施波罗蜜多分序</h1>
  <h2 id="a2">唐西明寺沙门玄则制</h2>
  <p id="a3">盖万德相照，<a id="a-4"></a>统之者三身；<a id="a-5"></a>万行相资，<a id="a-6"></a>都之者六度。<a id="a-7"></a>若冲虚之六翮，<a id="a-8"></a>伺尘之六情矣！<a id="a-9"></a>故每因别会，<a id="a-A"></a>各彰其分焉。<a id="a-B"></a>至如利物之基，<a id="a-C"></a>舍著之渐，<a id="a-D"></a>详其要也，<a id="a-E"></a>无出施乎！<a id="a-F"></a>但施有沦升，<a id="a-G"></a>良资诱折，<a id="a-H"></a>所以室罗复集，<a id="a-I"></a>檀那肇唱。<a id="a-J"></a>欲令三坚失守，<a id="a-K"></a>十度成津，<a id="a-L"></a>即当蹑四誓之修期，<a id="a-M"></a>排七空之秘键，<a id="a-N"></a>轹二乘之直上，<a id="a-O"></a>摧三轮以遐鹜。<a id="a-P"></a>纠以唯识，<a id="a-Q"></a>何国城之可依？<a id="a-R"></a>斥以假名，<a id="a-S"></a>岂头目之为我？<a id="a-T"></a>推之以随喜，<a id="a-U"></a>则不植而自滋矣；<a id="a-V"></a>终之以回向，<a id="a-W"></a>则不劝而自覃矣；<a id="a-X"></a>控之以菩提，<a id="a-Y"></a>则不迁而自致矣；<a id="a-Z"></a>权之以方便，<a id="a-a"></a>则不念而自融矣。<a id="a-b"></a>故不患物之少也，<a id="a-c"></a>患夫用心之不弘；<a id="a-d"></a>不患施之难也，<a id="a-e"></a>患夫忘取之不易。<a id="a-f"></a>其有严心以为净，<a id="a-g"></a>是未臻其严矣；<a id="a-h"></a>趣寂以为真，<a id="a-i"></a>是未会其寂矣。<a id="a-j"></a>又况名誉福乐之求，<a id="a-k"></a>王贼水火之虑，<a id="a-l"></a>其于致极，<a id="a-m"></a>不亦弥远。</p>
  <p id="an">然则大觉之士，<a id="a-o"></a>弘愿所归。<a id="a-p"></a>其财施也，<a id="a-q"></a>毕生品以充足；<a id="a-r"></a>其法施也，<a id="a-s"></a>罄含识而出离。<a id="a-t"></a>然后忘其所以为之，<a id="a-u"></a>失其所以利之，<a id="a-v"></a>洎乎无感矣！<a id="a-w"></a>巍乎有成矣！<a id="a-x"></a>惟斯文之允被，<a id="a-y"></a>欣此念之方恢。<a id="a-z"></a>虽卢至之不拔，<a id="a-10"></a>卜商之难假，<a id="a-11"></a>亦冀慈音渐染，<a id="a-12"></a>鄙吝推移，<a id="a-13"></a>自此而还，<a id="a-14"></a>孰能无变！<a id="a-15"></a>其文句赡溢，<a id="a-16"></a>诲喻殷明，<a id="a-17"></a>凡勒成五卷，<a id="a-18"></a>非重译矣。</p>
 </body>
</html>