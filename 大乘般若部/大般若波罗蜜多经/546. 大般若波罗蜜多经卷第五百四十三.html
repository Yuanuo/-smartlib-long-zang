<!doctype html>
<html id="z3IBT5q8n" data-ver="1051">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第五百四十三</h1>
  <h2 id="a2">第四分随喜回向品第六之一</h2>
  <p id="a3">尔时，<a id="a-4"></a>慈氏菩萨摩诃萨谓具寿善现言：<a id="a-5"></a>“大德，<a id="a-6"></a>诸菩萨摩诃萨所有随喜回向俱行诸福业事于余有情施、<a id="a-7"></a>戒、<a id="a-8"></a>修等诸福业事为最为胜、<a id="a-9"></a>为尊为高、<a id="a-A"></a>为妙为微妙、<a id="a-B"></a>为上为无上、<a id="a-C"></a>无等无等等。<a id="a-D"></a>”</p>
  <p id="aE">尔时，<a id="a-F"></a>具寿善现问慈氏菩萨摩诃萨言：<a id="a-G"></a>“诸菩萨摩诃萨所起随喜回向之心，<a id="a-H"></a>普缘十方无量无数不可思议无边世界，<a id="a-I"></a>一一世界无量无数不可思议无边如来、<a id="a-J"></a>应、<a id="a-K"></a>正等觉，<a id="a-L"></a>断诸有路绝戏论道，<a id="a-M"></a>已入无余依般涅槃界者，<a id="a-N"></a>从初发心乃至证得所求无上正等菩提，<a id="a-O"></a>如是乃至入无余依般涅槃界，<a id="a-P"></a>展转乃至正法灭已，<a id="a-Q"></a>于其中间：<a id="a-R"></a>所有戒蕴、<a id="a-S"></a>定蕴、<a id="a-T"></a>慧蕴、<a id="a-U"></a>解脱蕴、<a id="a-V"></a>解脱知见蕴；<a id="a-W"></a>若六波罗蜜多相应善根；<a id="a-X"></a>若佛圆满功德相应善根；<a id="a-Y"></a>若力、<a id="a-Z"></a>无畏相应善根；<a id="a-a"></a>若神通波罗蜜多相应善根；<a id="a-b"></a>若甚深般若波罗蜜多相应善根；<a id="a-c"></a>若大愿波罗蜜多相应善根；<a id="a-d"></a>若一切智智相应善根；<a id="a-e"></a>若为利乐一切有情大慈、<a id="a-f"></a>大悲、<a id="a-g"></a>大喜、<a id="a-h"></a>大舍；<a id="a-i"></a>若无量无数诸佛功德；<a id="a-j"></a>若证无上正等菩提所有妙乐；<a id="a-k"></a>若于诸法得大自在波罗蜜多；<a id="a-l"></a>若不可伏能伏一切无量最极神通妙行；<a id="a-m"></a>若无障、<a id="a-n"></a>无礙、<a id="a-o"></a>无对、<a id="a-p"></a>无等、<a id="a-q"></a>无喻、<a id="a-r"></a>无限如来如实勇猛威力；<a id="a-s"></a>若佛智见；<a id="a-t"></a>若佛十力波罗蜜多；<a id="a-u"></a>若四无畏最极圆满所证佛法；<a id="a-v"></a>若能引发诸法胜义所证佛法；<a id="a-w"></a>若转法轮，<a id="a-x"></a>若秉法炬，<a id="a-y"></a>若击法鼓，<a id="a-z"></a>若吹法螺，<a id="a-10"></a>若雨法雨，<a id="a-11"></a>若设法会，<a id="a-12"></a>若以法味恣诸有情随意所欣皆令充足；<a id="a-13"></a>若于如是无上法教，<a id="a-14"></a>谓诸佛法、<a id="a-15"></a>若独觉法、<a id="a-16"></a>若声闻法，<a id="a-17"></a>所有调伏胜解，<a id="a-18"></a>决定趣三菩提；<a id="a-19"></a>若佛世尊授诸菩萨无上正等大菩提记，<a id="a-1A"></a>若彼一切殊胜善根，<a id="a-1B"></a>所谓布施乃至般若波罗蜜多相应善根；<a id="a-1C"></a>若授独觉补特伽罗独觉乘菩提记，<a id="a-1D"></a>若彼一切殊胜善根，<a id="a-1E"></a>所谓观察十二缘起相应善根；<a id="a-1F"></a>若授声闻补特伽罗声闻乘菩提记，<a id="a-1G"></a>若彼一切殊胜善根，<a id="a-1H"></a>所谓施性、<a id="a-1I"></a>戒性、<a id="a-1J"></a>修性三福业事；<a id="a-1K"></a>若学、<a id="a-1L"></a>无学无漏善根；<a id="a-1M"></a>若诸异生于彼诸法所种善根；<a id="a-1N"></a>若诸如来、<a id="a-1O"></a>应、<a id="a-1P"></a>正等觉四众弟子，<a id="a-1Q"></a>谓苾蒭、<a id="a-1R"></a>苾蒭尼、<a id="a-1S"></a>邬波索迦、<a id="a-1T"></a>邬波斯迦所有施性、<a id="a-1U"></a>戒性、<a id="a-1V"></a>修性三福业事；<a id="a-1W"></a>若于诸佛所说法教，<a id="a-1X"></a>天、<a id="a-1Y"></a>龙、<a id="a-1Z"></a>药叉广说乃至人非人等所种善根；<a id="a-1a"></a>若彼于佛般涅槃后所种善根；<a id="a-1b"></a>若有情类于佛、<a id="a-1c"></a>法、<a id="a-1d"></a>僧及余善士深心信乐，<a id="a-1e"></a>所起种种殊胜善根。</p>
  <p id="a1f">“是诸善根及余功德，<a id="a-1g"></a>一切合集观察称量，<a id="a-1h"></a>现前发起最尊最胜、<a id="a-1i"></a>最上最妙随喜之心。<a id="a-1j"></a>复以如是随喜俱行诸福业事，<a id="a-1k"></a>与诸有情平等共有回向无上正等菩提，<a id="a-1l"></a>愿此善根与有情类同共引发所求无上正等菩提。<a id="a-1m"></a>如是所起随喜回向，<a id="a-1n"></a>于余所起诸福业事为最为胜、<a id="a-1o"></a>为尊为高、<a id="a-1p"></a>为妙为微妙、<a id="a-1q"></a>为上为无上、<a id="a-1r"></a>无等无等等。</p>
  <p id="a1s">“于意云何？<a id="a-1t"></a>彼菩萨摩诃萨缘如是事，<a id="a-1u"></a>起如是行相随喜回向心，<a id="a-1v"></a>为有如是所缘可得，<a id="a-1w"></a>如彼菩萨所取相不？<a id="a-1x"></a>”</p>
  <p id="a1y">尔时，<a id="a-1z"></a>慈氏菩萨答具寿善现言：<a id="a-20"></a>“彼菩萨摩诃萨缘如是事，<a id="a-21"></a>起如是行相随喜回向心，<a id="a-22"></a>实无如是所缘可得，<a id="a-23"></a>如彼菩萨所取之相。<a id="a-24"></a>”</p>
  <p id="a25">时，<a id="a-26"></a>具寿善现谓慈氏菩萨言：<a id="a-27"></a>“若无如是所缘诸事，<a id="a-28"></a>如彼菩萨所取相者，<a id="a-29"></a>彼诸菩萨随喜回向，<a id="a-2A"></a>岂不皆成想心见倒？<a id="a-2B"></a>所以者何？<a id="a-2C"></a>如有贪著无所有事，<a id="a-2D"></a>无常谓常，<a id="a-2E"></a>实苦谓乐，<a id="a-2F"></a>无我谓我，<a id="a-2G"></a>不净谓净，<a id="a-2H"></a>即便发起想心见倒。<a id="a-2I"></a>如所缘事实无所有，<a id="a-2J"></a>菩提及心亦复如是，<a id="a-2K"></a>一切法、<a id="a-2L"></a>一切界亦应尔。<a id="a-2M"></a>若一切种皆无所有、<a id="a-2N"></a>无差别者，<a id="a-2O"></a>何等是所缘事？<a id="a-2P"></a>何等是随喜心？<a id="a-2Q"></a>何等是菩提？<a id="a-2R"></a>何等是回向？<a id="a-2S"></a>云何菩萨摩诃萨缘如是事，<a id="a-2T"></a>起随喜心回向无上正等菩提？<a id="a-2U"></a>”</p>
  <p id="a2V">慈氏菩萨报善现言：<a id="a-2W"></a>“如是所起随喜回向，<a id="a-2X"></a>不应对彼新学大乘菩萨前说。<a id="a-2Y"></a>所以者何？<a id="a-2Z"></a>彼闻如是随喜回向，<a id="a-2a"></a>所有信乐恭敬之心皆当隐没。<a id="a-2b"></a>如是随喜回向之法，<a id="a-2c"></a>应为不退转菩萨摩诃萨，<a id="a-2d"></a>或曾供养无量诸佛，<a id="a-2e"></a>久发大愿，<a id="a-2f"></a>多植善根，<a id="a-2g"></a>为多善友所摄受者，<a id="a-2h"></a>分别开示。<a id="a-2i"></a>所以者何？<a id="a-2j"></a>彼闻如是随喜回向，<a id="a-2k"></a>不惊、<a id="a-2l"></a>不怖、<a id="a-2m"></a>不退、<a id="a-2n"></a>不没。</p>
  <p id="a2o">“诸菩萨摩诃萨应以如是随喜俱行诸福业事，<a id="a-2p"></a>回向无上正等菩提，<a id="a-2q"></a>当于尔时应作是念：<a id="a-2r"></a>‘所可用心随喜回向，<a id="a-2s"></a>此所用心尽、<a id="a-2t"></a>灭、<a id="a-2u"></a>离、<a id="a-2v"></a>变，<a id="a-2w"></a>此所缘事及诸善根，<a id="a-2x"></a>亦皆如心尽、<a id="a-2y"></a>灭、<a id="a-2z"></a>离、<a id="a-30"></a>变。<a id="a-31"></a>此中何等是所用心？<a id="a-32"></a>复以何等为所缘事及诸善根，<a id="a-33"></a>而说随喜回向无上正等菩提？<a id="a-34"></a>是心于心，<a id="a-35"></a>理不应有随喜回向，<a id="a-36"></a>以无二心俱时起故。<a id="a-37"></a>心亦不可随喜回向心自性故。<a id="a-38"></a>是故随喜回向之心及所缘事皆不可得。<a id="a-39"></a>’”</p>
  <p id="a3A">时，<a id="a-3B"></a>天帝释白善现言：<a id="a-3C"></a>“新学大乘诸菩萨众闻如是事，<a id="a-3D"></a>其心将无惊怖、<a id="a-3E"></a>退没？<a id="a-3F"></a>云何菩萨摩诃萨众于所缘事起随喜心？<a id="a-3G"></a>云何摄受随喜俱行诸福业事，<a id="a-3H"></a>回向无上正等菩提而不违理？<a id="a-3I"></a>”</p>
  <p id="a3J">尔时，<a id="a-3K"></a>善现依承慈氏菩萨威力，<a id="a-3L"></a>告帝释言：<a id="a-3M"></a>“诸菩萨摩诃萨普缘十方无量无数不可思议无边世界一切如来、<a id="a-3N"></a>应、<a id="a-3O"></a>正等觉，<a id="a-3P"></a>断诸有路绝戏论道，<a id="a-3Q"></a>殄诸云雾摧诸棘刺，<a id="a-3R"></a>舍诸重担逮得己利，<a id="a-3S"></a>尽诸有结正智解脱，<a id="a-3T"></a>到心自在第一究竟，<a id="a-3U"></a>入无余依涅槃界者，<a id="a-3V"></a>从初发心乃至证得所求无上正等菩提，<a id="a-3W"></a>转妙法轮度有情众，<a id="a-3X"></a>般涅槃后乃至法灭，<a id="a-3Y"></a>于其中间所有种种功德善根，<a id="a-3Z"></a>及弟子众于诸佛法所种善根，<a id="a-3a"></a>及余所起种种功德，<a id="a-3b"></a>一切合集观察称量，<a id="a-3c"></a>现前发起最尊最胜、<a id="a-3d"></a>最上最妙随喜之心。<a id="a-3e"></a>复持如是随喜俱行诸福业事，<a id="a-3f"></a>与诸有情平等共有回向无上正等菩提。<a id="a-3g"></a>彼于尔时方便善巧，<a id="a-3h"></a>能不坠堕想心见倒。<a id="a-3i"></a>”</p>
  <p id="a3j">尔时，<a id="a-3k"></a>慈氏菩萨摩诃萨谓具寿善现言：<a id="a-3l"></a>“若菩萨摩诃萨于自所起随喜回向俱行之心，<a id="a-3m"></a>不作随喜回向心想，<a id="a-3n"></a>于所念佛及诸弟子所有功德，<a id="a-3o"></a>不作诸佛及诸弟子功德之想，<a id="a-3p"></a>于诸天、<a id="a-3q"></a>人、<a id="a-3r"></a>阿素洛等所种善根，<a id="a-3s"></a>不作天、<a id="a-3t"></a>人、<a id="a-3u"></a>阿素洛等善根之想，<a id="a-3v"></a>而能随喜回向无上正等菩提，<a id="a-3w"></a>是菩萨摩诃萨所起随喜回向之心，<a id="a-3x"></a>则不堕于想心见倒。<a id="a-3y"></a>若菩萨摩诃萨于自所起随喜回向俱行之心，<a id="a-3z"></a>要作随喜回向心想，<a id="a-40"></a>于所念佛及诸弟子所有功德，<a id="a-41"></a>作所念佛及诸弟子功德之想，<a id="a-42"></a>于诸天、<a id="a-43"></a>人、<a id="a-44"></a>阿素洛等所种善根，<a id="a-45"></a>作诸天、<a id="a-46"></a>人、<a id="a-47"></a>阿素洛等善根之想，<a id="a-48"></a>方能随喜回向无上正等菩提，<a id="a-49"></a>是菩萨摩诃萨所起随喜回向之心，<a id="a-4A"></a>则便堕于想心见倒。</p>
  <p id="a4B">“诸菩萨摩诃萨以如是心，<a id="a-4C"></a>念一切佛及诸弟子功德善根，<a id="a-4D"></a>正知此心尽、<a id="a-4E"></a>灭、<a id="a-4F"></a>离、<a id="a-4G"></a>变，<a id="a-4H"></a>非能随喜，<a id="a-4I"></a>正知彼法其性亦然，<a id="a-4J"></a>非所随喜；<a id="a-4K"></a>及正了达能回向心法性亦尔，<a id="a-4L"></a>非能回向，<a id="a-4M"></a>及正了知所回向法其性亦尔，<a id="a-4N"></a>非所回向。<a id="a-4O"></a>若有能依如是所说随喜回向，<a id="a-4P"></a>是正非邪，<a id="a-4Q"></a>诸菩萨摩诃萨皆应发起如是随喜回向无上正等菩提。</p>
  <p id="a4R">“复次，<a id="a-4S"></a>善现，<a id="a-4T"></a>若菩萨摩诃萨普于过去断诸有路绝戏论道诸佛世尊，<a id="a-4U"></a>从初发心乃至证得所求无上正等菩提，<a id="a-4V"></a>展转乃至入无余依般涅槃界，<a id="a-4W"></a>如是乃至正法灭已，<a id="a-4X"></a>于其中间：<a id="a-4Y"></a>所有诸佛波罗蜜多相应善根；<a id="a-4Z"></a>若佛世尊授菩萨记，<a id="a-4a"></a>波罗蜜多相应善根；<a id="a-4b"></a>若佛世尊授独觉记，<a id="a-4c"></a>观察缘起相应善根；<a id="a-4d"></a>若佛世尊授声闻记，<a id="a-4e"></a>彼所发起施性、<a id="a-4f"></a>戒性、<a id="a-4g"></a>修性善根；<a id="a-4h"></a>若有学位一切有漏、<a id="a-4i"></a>无漏善根；<a id="a-4j"></a>若无学位无漏善根；<a id="a-4k"></a>若佛世尊戒蕴、<a id="a-4l"></a>定蕴、<a id="a-4m"></a>慧蕴、<a id="a-4n"></a>解脱蕴、<a id="a-4o"></a>解脱知见蕴；<a id="a-4p"></a>若为利乐一切有情，<a id="a-4q"></a>大慈、<a id="a-4r"></a>大悲、<a id="a-4s"></a>大喜、<a id="a-4t"></a>大舍；<a id="a-4u"></a>若余无量无数佛法；<a id="a-4v"></a>若佛世尊宣说正法；<a id="a-4w"></a>若于正法精勤修学、<a id="a-4x"></a>胜解安住彼诸善根；<a id="a-4y"></a>若于正法，<a id="a-4z"></a>诸异生类所种善根；<a id="a-50"></a>若诸天、<a id="a-51"></a>龙、<a id="a-52"></a>阿素洛等听闻正法，<a id="a-53"></a>及闻法已所种善根，<a id="a-54"></a>乃至傍生听闻正法，<a id="a-55"></a>及闻法已所种善根；<a id="a-56"></a>若佛世尊般涅槃后，<a id="a-57"></a>诸人天等所种善根。<a id="a-58"></a>如是一切合集称量，<a id="a-59"></a>现前发起最尊最胜、<a id="a-5A"></a>最上最妙随喜之心。<a id="a-5B"></a>复持如是随喜俱行诸福业事，<a id="a-5C"></a>与诸有情平等共有回向无上正等菩提。</p>
  <p id="a5D">“于如是时，<a id="a-5E"></a>若正解了诸能随喜回向之法尽、<a id="a-5F"></a>灭、<a id="a-5G"></a>离、<a id="a-5H"></a>变，<a id="a-5I"></a>诸所随喜回向之法自性皆空，<a id="a-5J"></a>虽如是知而能随喜回向无上正等菩提。<a id="a-5K"></a>复于是时，<a id="a-5L"></a>若正解了都无有法可能随喜回向于法。<a id="a-5M"></a>何以故？<a id="a-5N"></a>以一切法自性皆空，<a id="a-5O"></a>空中都无能、<a id="a-5P"></a>所随喜回向法故。<a id="a-5Q"></a>虽如是知而能随喜回向无上正等菩提，<a id="a-5R"></a>是菩萨摩诃萨便能不堕想心见倒。<a id="a-5S"></a>所以者何？<a id="a-5T"></a>是菩萨摩诃萨于随喜心及所随喜功德善根不生执著，<a id="a-5U"></a>于回向心及所回向无上菩提亦不执著，<a id="a-5V"></a>由无执著不堕颠倒。<a id="a-5W"></a>如是菩萨所起随喜回向之心，<a id="a-5X"></a>名正无上随喜回向，<a id="a-5Y"></a>远离一切虚妄分别。</p>
  <p id="a5Z">“若菩萨摩诃萨于能随喜回向之法，<a id="a-5a"></a>起能随喜回向法想，<a id="a-5b"></a>于所随喜回向之法，<a id="a-5c"></a>起所随喜回向法想，<a id="a-5d"></a>而起随喜回向无上正等菩提，<a id="a-5e"></a>是菩萨摩诃萨所起随喜回向之心，<a id="a-5f"></a>则便堕于想心见倒，<a id="a-5g"></a>所起随喜回向皆邪。<a id="a-5h"></a>菩萨应知方便远离。</p>
  <p id="a5i">“复次，<a id="a-5j"></a>善现，<a id="a-5k"></a>若菩萨摩诃萨普于未来断诸有路绝戏论道诸佛世尊，<a id="a-5l"></a>从初发心乃至证得所求无上正等菩提，<a id="a-5m"></a>展转乃至入无余依般涅槃界，<a id="a-5n"></a>如是乃至正法灭已，<a id="a-5o"></a>于其中间：<a id="a-5p"></a>所有诸佛波罗蜜多相应善根；<a id="a-5q"></a>若佛世尊授菩萨记，<a id="a-5r"></a>波罗蜜多相应善根；<a id="a-5s"></a>若佛世尊授独觉记，<a id="a-5t"></a>观察缘起相应善根；<a id="a-5u"></a>若佛世尊授声闻记，<a id="a-5v"></a>彼所发起施性、<a id="a-5w"></a>戒性、<a id="a-5x"></a>修性善根；<a id="a-5y"></a>若有学位一切有漏、<a id="a-5z"></a>无漏善根；<a id="a-60"></a>若无学位无漏善根；<a id="a-61"></a>若佛世尊戒蕴、<a id="a-62"></a>定蕴、<a id="a-63"></a>慧蕴、<a id="a-64"></a>解脱蕴、<a id="a-65"></a>解脱知见蕴；<a id="a-66"></a>若为利乐一切有情，<a id="a-67"></a>大慈、<a id="a-68"></a>大悲、<a id="a-69"></a>大喜、<a id="a-6A"></a>大舍；<a id="a-6B"></a>若余无量无数佛法；<a id="a-6C"></a>若佛世尊宣说正法；<a id="a-6D"></a>若于正法精勤修学、<a id="a-6E"></a>胜解安住彼诸善根；<a id="a-6F"></a>若于正法，<a id="a-6G"></a>诸异生类所种善根；<a id="a-6H"></a>若诸天、<a id="a-6I"></a>龙、<a id="a-6J"></a>阿素洛等听闻正法，<a id="a-6K"></a>及闻法已所种善根，<a id="a-6L"></a>乃至傍生听闻正法，<a id="a-6M"></a>及闻法已所种善根；<a id="a-6N"></a>若佛世尊般涅槃后，<a id="a-6O"></a>诸人天等所种善根。<a id="a-6P"></a>如是一切合集称量，<a id="a-6Q"></a>现前发起最尊最胜、<a id="a-6R"></a>最上最妙随喜之心。<a id="a-6S"></a>复持如是随喜俱行诸福业事，<a id="a-6T"></a>与诸有情平等共有回向无上正等菩提。</p>
  <p id="a6U">“于如是时，<a id="a-6V"></a>若正解了诸能随喜回向之法尽、<a id="a-6W"></a>灭、<a id="a-6X"></a>离、<a id="a-6Y"></a>变，<a id="a-6Z"></a>诸所随喜回向之法自性皆空，<a id="a-6a"></a>虽如是知而能随喜回向无上正等菩提。<a id="a-6b"></a>复于是时，<a id="a-6c"></a>若正解了都无有法可能随喜回向于法。<a id="a-6d"></a>何以故？<a id="a-6e"></a>以一切法自性皆空，<a id="a-6f"></a>空中都无能、<a id="a-6g"></a>所随喜回向法故。<a id="a-6h"></a>虽如是知而能随喜回向无上正等菩提，<a id="a-6i"></a>是菩萨摩诃萨便能不堕想心见倒。<a id="a-6j"></a>所以者何？<a id="a-6k"></a>是菩萨摩诃萨于随喜心及所随喜功德善根不生执著，<a id="a-6l"></a>于回向心及所回向无上菩提亦不执著，<a id="a-6m"></a>由无执著不堕颠倒。<a id="a-6n"></a>如是菩萨所起随喜回向之心，<a id="a-6o"></a>名正无上随喜回向，<a id="a-6p"></a>远离一切虚妄分别。</p>
  <p id="a6q">“若菩萨摩诃萨于能随喜回向之法，<a id="a-6r"></a>起能随喜回向法想，<a id="a-6s"></a>于所随喜回向之法，<a id="a-6t"></a>起所随喜回向法想，<a id="a-6u"></a>而起随喜回向无上正等菩提，<a id="a-6v"></a>是菩萨摩诃萨所起随喜回向之心，<a id="a-6w"></a>则便堕于想心见倒，<a id="a-6x"></a>所起随喜回向皆邪。<a id="a-6y"></a>菩萨应知方便远离。</p>
  <p id="a6z">“复次，<a id="a-70"></a>善现，<a id="a-71"></a>若菩萨摩诃萨普于现在断诸有路绝戏论道诸佛世尊，<a id="a-72"></a>从初发心乃至证得所求无上正等菩提，<a id="a-73"></a>展转乃至入无余依般涅槃界，<a id="a-74"></a>如是乃至正法灭已，<a id="a-75"></a>于其中间：<a id="a-76"></a>所有诸佛波罗蜜多相应善根；<a id="a-77"></a>若佛世尊授菩萨记，<a id="a-78"></a>波罗蜜多相应善根；<a id="a-79"></a>若佛世尊授独觉记，<a id="a-7A"></a>观察缘起相应善根；<a id="a-7B"></a>若佛世尊授声闻记，<a id="a-7C"></a>彼所发起施性、<a id="a-7D"></a>戒性、<a id="a-7E"></a>修性善根；<a id="a-7F"></a>若有学位一切有漏、<a id="a-7G"></a>无漏善根；<a id="a-7H"></a>若无学位无漏善根；<a id="a-7I"></a>若佛世尊戒蕴、<a id="a-7J"></a>定蕴、<a id="a-7K"></a>慧蕴、<a id="a-7L"></a>解脱蕴、<a id="a-7M"></a>解脱知见蕴；<a id="a-7N"></a>若为利乐一切有情，<a id="a-7O"></a>大慈、<a id="a-7P"></a>大悲、<a id="a-7Q"></a>大喜、<a id="a-7R"></a>大舍；<a id="a-7S"></a>若余无量无数佛法；<a id="a-7T"></a>若佛世尊宣说正法；<a id="a-7U"></a>若于正法精勤修学胜解安住彼诸善根；<a id="a-7V"></a>若于正法，<a id="a-7W"></a>诸异生类所种善根；<a id="a-7X"></a>若诸天、<a id="a-7Y"></a>龙、<a id="a-7Z"></a>阿素洛等听闻正法，<a id="a-7a"></a>及闻法已所种善根，<a id="a-7b"></a>乃至傍生听闻正法，<a id="a-7c"></a>及闻法已所种善根；<a id="a-7d"></a>若佛世尊般涅槃后，<a id="a-7e"></a>诸人天等所种善根。<a id="a-7f"></a>如是一切合集称量，<a id="a-7g"></a>现前发起最尊最胜、<a id="a-7h"></a>最上最妙随喜之心。<a id="a-7i"></a>复持如是随喜俱行诸福业事，<a id="a-7j"></a>与诸有情平等共有回向无上正等菩提。</p>
  <p id="a7k">“于如是时，<a id="a-7l"></a>若正解了诸能随喜回向之法尽、<a id="a-7m"></a>灭、<a id="a-7n"></a>离、<a id="a-7o"></a>变，<a id="a-7p"></a>诸所随喜回向之法自性皆空。<a id="a-7q"></a>虽如是知而能随喜回向无上正等菩提。<a id="a-7r"></a>复于是时，<a id="a-7s"></a>若正解了都无有法可能随喜回向于法。<a id="a-7t"></a>何以故？<a id="a-7u"></a>以一切法自性皆空，<a id="a-7v"></a>空中都无能、<a id="a-7w"></a>所随喜回向法故。<a id="a-7x"></a>虽如是知而能随喜回向无上正等菩提，<a id="a-7y"></a>是菩萨摩诃萨便能不堕想心见倒。<a id="a-7z"></a>所以者何？<a id="a-80"></a>是菩萨摩诃萨于随喜心及所随喜功德善根不生执著，<a id="a-81"></a>于回向心及所回向无上菩提亦不执著，<a id="a-82"></a>由无执著不堕颠倒。<a id="a-83"></a>如是菩萨所起随喜回向之心，<a id="a-84"></a>名正无上随喜回向，<a id="a-85"></a>远离一切虚妄分别。</p>
  <p id="a86">“若菩萨摩诃萨于能随喜回向之法，<a id="a-87"></a>起能随喜回向法想，<a id="a-88"></a>于所随喜回向之法，<a id="a-89"></a>起所随喜回向法想，<a id="a-8A"></a>而起随喜回向无上正等菩提，<a id="a-8B"></a>是菩萨摩诃萨所起随喜回向之心，<a id="a-8C"></a>则便堕于想心见倒，<a id="a-8D"></a>所起随喜回向皆邪。<a id="a-8E"></a>菩萨应知方便远离。</p>
  <p id="a8F">“复次，<a id="a-8G"></a>善现，<a id="a-8H"></a>若菩萨摩诃萨普于过去、<a id="a-8I"></a>未来、<a id="a-8J"></a>现在断诸有路绝戏论道诸佛世尊，<a id="a-8K"></a>从初发心乃至证得所求无上正等菩提，<a id="a-8L"></a>展转乃至入无余依般涅槃界，<a id="a-8M"></a>如是乃至正法灭已，<a id="a-8N"></a>于其中间：<a id="a-8O"></a>所有诸佛波罗蜜多相应善根；<a id="a-8P"></a>若佛世尊授菩萨记，<a id="a-8Q"></a>波罗蜜多相应善根；<a id="a-8R"></a>若佛世尊授独觉记，<a id="a-8S"></a>观察缘起相应善根；<a id="a-8T"></a>若佛世尊授声闻记，<a id="a-8U"></a>彼所发起施性、<a id="a-8V"></a>戒性、<a id="a-8W"></a>修性善根；<a id="a-8X"></a>若有学位一切有漏、<a id="a-8Y"></a>无漏善根；<a id="a-8Z"></a>若无学位无漏善根；<a id="a-8a"></a>若佛世尊戒蕴、<a id="a-8b"></a>定蕴、<a id="a-8c"></a>慧蕴、<a id="a-8d"></a>解脱蕴、<a id="a-8e"></a>解脱知见蕴；<a id="a-8f"></a>若为利乐一切有情，<a id="a-8g"></a>大慈、<a id="a-8h"></a>大悲、<a id="a-8i"></a>大喜、<a id="a-8j"></a>大舍；<a id="a-8k"></a>若余无量无数佛法；<a id="a-8l"></a>若佛世尊宣说正法；<a id="a-8m"></a>若于正法精勤修学胜解安住彼诸善根；<a id="a-8n"></a>若于正法，<a id="a-8o"></a>诸异生类所种善根；<a id="a-8p"></a>若诸天、<a id="a-8q"></a>龙、<a id="a-8r"></a>阿素洛等听闻正法，<a id="a-8s"></a>及闻法已所种善根，<a id="a-8t"></a>乃至傍生听闻正法，<a id="a-8u"></a>及闻法已所种善根；<a id="a-8v"></a>若佛世尊般涅槃后，<a id="a-8w"></a>诸人天等所种善根。<a id="a-8x"></a>如是一切合集称量，<a id="a-8y"></a>现前发起最尊最胜、<a id="a-8z"></a>最上最妙随喜之心。<a id="a-90"></a>复持如是随喜俱行诸福业事，<a id="a-91"></a>与诸有情平等共有回向无上正等菩提。</p>
  <p id="a92">“于如是时，<a id="a-93"></a>若正解了诸能随喜回向之法尽、<a id="a-94"></a>灭、<a id="a-95"></a>离、<a id="a-96"></a>变，<a id="a-97"></a>诸所随喜回向之法自性皆空。<a id="a-98"></a>虽如是知而能随喜回向无上正等菩提。<a id="a-99"></a>复于是时，<a id="a-9A"></a>若正解了都无有法可能随喜回向于法。<a id="a-9B"></a>何以故？<a id="a-9C"></a>以一切法自性皆空，<a id="a-9D"></a>空中都无能、<a id="a-9E"></a>所随喜回向法故。<a id="a-9F"></a>虽如是知而能随喜回向无上正等菩提，<a id="a-9G"></a>是菩萨摩诃萨便能不堕想心见倒。<a id="a-9H"></a>所以者何？<a id="a-9I"></a>是菩萨摩诃萨于随喜心及所随喜功德善根不生执著，<a id="a-9J"></a>于回向心及所回向无上菩提亦不执著，<a id="a-9K"></a>由不执著不堕颠倒。<a id="a-9L"></a>如是菩萨所起随喜回向之心，<a id="a-9M"></a>名正无上随喜回向，<a id="a-9N"></a>远离一切虚妄分别。</p>
  <p id="a9O">“若菩萨摩诃萨于能随喜回向之法，<a id="a-9P"></a>起能随喜回向法想，<a id="a-9Q"></a>于所随喜回向之法，<a id="a-9R"></a>起所随喜回向法想，<a id="a-9S"></a>而起随喜回向无上正等菩提，<a id="a-9T"></a>是菩萨摩诃萨所起随喜回向之心，<a id="a-9U"></a>则便堕于想心见倒，<a id="a-9V"></a>所起随喜回向皆邪。<a id="a-9W"></a>菩萨应知方便远离。</p>
  <p id="a9X">“复次，<a id="a-9Y"></a>善现，<a id="a-9Z"></a>若菩萨摩诃萨于所修作诸福业事，<a id="a-9a"></a>如实了知远离寂静，<a id="a-9b"></a>于能随喜回向之心，<a id="a-9c"></a>亦如实知远离寂静，<a id="a-9d"></a>如是知已，<a id="a-9e"></a>行深般若波罗蜜多，<a id="a-9f"></a>于诸法中都无取著，<a id="a-9g"></a>而起随喜回向无上正等菩提，<a id="a-9h"></a>是菩萨摩诃萨所起随喜回向之心，<a id="a-9i"></a>则不堕于想心见倒。<a id="a-9j"></a>若菩萨摩诃萨于所修作诸福业事，<a id="a-9k"></a>不如实知远离寂静，<a id="a-9l"></a>于能随喜回向之心，<a id="a-9m"></a>亦不能知远离寂静，<a id="a-9n"></a>于一切法执著诸相，<a id="a-9o"></a>而起随喜回向无上正等菩提，<a id="a-9p"></a>是菩萨摩诃萨所起随喜回向之心，<a id="a-9q"></a>则便堕于想心见倒。</p>
  <p id="a9r">“复次，<a id="a-9s"></a>善现，<a id="a-9t"></a>若菩萨摩诃萨于已灭度诸佛世尊及诸弟子功德善根，<a id="a-9u"></a>若欲发起随喜回向无上正等菩提心者，<a id="a-9v"></a>应作是念：<a id="a-9w"></a>‘如佛世尊及诸弟子皆已灭度自性非有，<a id="a-9x"></a>功德善根亦复如是。<a id="a-9y"></a>我所发起随喜回向无上正等菩提之心，<a id="a-9z"></a>及所回向无上菩提，<a id="a-A0"></a>性相亦尔都不可得。<a id="a-A1"></a>’如是知已，<a id="a-A2"></a>于诸善根发生随喜回向无上正等菩提，<a id="a-A3"></a>便能不生想心见倒，<a id="a-A4"></a>名正随喜回向菩提。<a id="a-A5"></a>若菩萨摩诃萨以取相为方便，<a id="a-A6"></a>行深般若波罗蜜多，<a id="a-A7"></a>于已灭度佛及弟子功德善根，<a id="a-A8"></a>取相随喜回向菩提，<a id="a-A9"></a>是为非善随喜回向，<a id="a-AA"></a>由斯便堕想心见倒。<a id="a-AB"></a>若菩萨摩诃萨不取相为方便，<a id="a-AC"></a>行深般若波罗蜜多，<a id="a-AD"></a>于已灭度佛及弟子功德善根，<a id="a-AE"></a>离相随喜回向无上正等菩提，<a id="a-AF"></a>是名为善随喜回向，<a id="a-AG"></a>由斯不堕想心见倒。<a id="a-AH"></a>”</p>
  <p id="aAI">尔时，<a id="a-AJ"></a>慈氏菩萨摩诃萨问具寿善现言：<a id="a-AK"></a>“大德，<a id="a-AL"></a>云何菩萨摩诃萨于诸如来、<a id="a-AM"></a>应、<a id="a-AN"></a>正等觉及弟子众功德善根、<a id="a-AO"></a>随喜俱行福业事等皆不取相，<a id="a-AP"></a>而能随喜回向无上正等菩提？<a id="a-AQ"></a>”</p>
  <p id="aAR">善现答言：<a id="a-AS"></a>“应知菩萨摩诃萨所学般若波罗蜜多，<a id="a-AT"></a>有如是等方便善巧，<a id="a-AU"></a>虽不取相而所作成，<a id="a-AV"></a>非离般若波罗蜜多，<a id="a-AW"></a>有能正起随喜回向。<a id="a-AX"></a>是故菩萨摩诃萨众欲成所作，<a id="a-AY"></a>应学般若波罗蜜多。<a id="a-AZ"></a>”</p>
  <p id="aAa">慈氏菩萨摩诃萨言：<a id="a-Ab"></a>“大德善现，<a id="a-Ac"></a>莫作是说！<a id="a-Ad"></a>所以者何？<a id="a-Ae"></a>以甚深般若波罗蜜多中，<a id="a-Af"></a>诸佛世尊并弟子众及所成就功德善根，<a id="a-Ag"></a>皆无所有都不可得，<a id="a-Ah"></a>所作随喜诸福业事、<a id="a-Ai"></a>发心回向无上菩提，<a id="a-Aj"></a>亦无所有都不可得。</p>
  <p id="aAk">“此中菩萨摩诃萨行深般若波罗蜜多时，<a id="a-Al"></a>应作是观：<a id="a-Am"></a>过去诸佛及弟子众功德善根性皆已灭，<a id="a-An"></a>所作随喜诸福业事、<a id="a-Ao"></a>发心回向无上菩提性皆寂灭。<a id="a-Ap"></a>我若于彼诸佛世尊及弟子众功德善根取相分别，<a id="a-Aq"></a>及于所作随喜俱行诸福业事、<a id="a-Ar"></a>发心回向无上菩提取相分别，<a id="a-As"></a>以是取相分别方便，<a id="a-At"></a>发生随喜回向无上正等菩提，<a id="a-Au"></a>诸佛世尊皆所不许。<a id="a-Av"></a>所以者何？<a id="a-Aw"></a>于已灭度诸佛世尊及弟子等取相分别，<a id="a-Ax"></a>随喜回向无上菩提，<a id="a-Ay"></a>是则名为大有所得。<a id="a-Az"></a>过去已灭，<a id="a-B0"></a>无所有故，<a id="a-B1"></a>未来、<a id="a-B2"></a>现在佛弟子等未至、<a id="a-B3"></a>不住，<a id="a-B4"></a>亦不可得。<a id="a-B5"></a>若不可得非取相境，<a id="a-B6"></a>若取其相发生随喜回向菩提便堕颠倒。<a id="a-B7"></a>若有失念而取相者，<a id="a-B8"></a>当知非善随喜回向，<a id="a-B9"></a>要不取相无所分别，<a id="a-BA"></a>乃名为善随喜回向。</p>
  <p id="aBB">“是故菩萨摩诃萨众应学般若波罗蜜多方便善巧，<a id="a-BC"></a>由此方便善巧势力，<a id="a-BD"></a>能正发生随喜回向。<a id="a-BE"></a>若菩萨摩诃萨欲学如是方便善巧，<a id="a-BF"></a>应于般若波罗蜜多数数听闻、<a id="a-BG"></a>受持读诵，<a id="a-BH"></a>令善通利、<a id="a-BI"></a>如理思惟，<a id="a-BJ"></a>勤请问师甚深义趣。<a id="a-BK"></a>所以者何？<a id="a-BL"></a>若不依止甚深般若波罗蜜多，<a id="a-BM"></a>终不能得方便善巧。<a id="a-BN"></a>若无如是方便善巧，<a id="a-BO"></a>能正发生随喜回向，<a id="a-BP"></a>无有是处。<a id="a-BQ"></a>何以故？<a id="a-BR"></a>于过去佛及弟子众诸功德等取相分别随喜回向，<a id="a-BS"></a>诸佛世尊皆不随喜。</p>
  <p id="aBT">“是故菩萨摩诃萨众欲于诸佛及诸弟子功德善根，<a id="a-BU"></a>正发随喜回向无上正等菩提，<a id="a-BV"></a>不应于中起有所得取相分别随喜回向。<a id="a-BW"></a>若于其中起有所得取相分别随喜回向，<a id="a-BX"></a>佛不说彼有大义利。<a id="a-BY"></a>所以者何？<a id="a-BZ"></a>如是随喜回向之心妄想分别，<a id="a-Ba"></a>名杂毒故。<a id="a-Bb"></a>如有饮食，<a id="a-Bc"></a>虽具上妙色香美味而杂毒药，<a id="a-Bd"></a>愚夫浅识贪取啖之，<a id="a-Be"></a>初虽适意欢喜快乐，<a id="a-Bf"></a>而后食消备受众苦，<a id="a-Bg"></a>或便致死若近失命。</p>
  <p id="aBh">“如是一类补特伽罗，<a id="a-Bi"></a>不善受持，<a id="a-Bj"></a>不善观察甚深般若波罗蜜多文句义理，<a id="a-Bk"></a>不善读诵，<a id="a-Bl"></a>不善通达甚深义趣，<a id="a-Bm"></a>而告大乘种性者曰：<a id="a-Bn"></a>‘来！<a id="a-Bo"></a>善男子，<a id="a-Bp"></a>汝于过去、<a id="a-Bq"></a>未来、<a id="a-Br"></a>现在诸佛世尊戒蕴、<a id="a-Bs"></a>定蕴、<a id="a-Bt"></a>慧蕴、<a id="a-Bu"></a>解脱蕴、<a id="a-Bv"></a>解脱知见蕴，<a id="a-Bw"></a>及余无量无边功德；<a id="a-Bx"></a>若佛弟子于诸佛所种诸善根；<a id="a-By"></a>若佛世尊授诸菩萨无上正等大菩提记，<a id="a-Bz"></a>彼诸菩萨所种善根；<a id="a-C0"></a>若佛世尊授诸独觉及声闻记，<a id="a-C1"></a>彼有情类所种善根；<a id="a-C2"></a>若诸天人、<a id="a-C3"></a>阿素洛等于诸佛所乃至正法未灭尽来所种善根；<a id="a-C4"></a>若善男子、<a id="a-C5"></a>善女人等所种善根，<a id="a-C6"></a>及有于他所成功德发生随喜回向善根。<a id="a-C7"></a>如是一切合集称量，<a id="a-C8"></a>现前随喜，<a id="a-C9"></a>与诸有情平等共有回向无上正等菩提。<a id="a-CA"></a>’如是所说随喜回向，<a id="a-CB"></a>以有所得取相分别而为方便。<a id="a-CC"></a>譬如世间杂毒饮食初益后损故，<a id="a-CD"></a>此非善随喜回向。<a id="a-CE"></a>所以者何？<a id="a-CF"></a>以有所得取相分别，<a id="a-CG"></a>发起随喜回向之心，<a id="a-CH"></a>皆杂毒故。<a id="a-CI"></a>菩萨种性补特伽罗，<a id="a-CJ"></a>不应随彼所说而学。</p>
  <p id="aCK">“是故，<a id="a-CL"></a>大德，<a id="a-CM"></a>应说云何住菩萨乘善男子等，<a id="a-CN"></a>应于三世十方诸佛及弟子等功德善根随喜回向，<a id="a-CO"></a>可说名为无毒妙善随喜回向？<a id="a-CP"></a>”</p>
  <p id="aCQ">具寿善现答慈氏言：<a id="a-CR"></a>“住菩萨乘善男子等行深般若波罗蜜多，<a id="a-CS"></a>欲不谤佛而发随喜回向心者，<a id="a-CT"></a>应作是念：<a id="a-CU"></a>‘如诸如来、<a id="a-CV"></a>应、<a id="a-CW"></a>正等觉无障佛眼，<a id="a-CX"></a>通达遍知功德善根有如是性、<a id="a-CY"></a>有如是相、<a id="a-CZ"></a>有如是法而可随喜，<a id="a-Ca"></a>我今亦应如是随喜；<a id="a-Cb"></a>知诸如来、<a id="a-Cc"></a>应、<a id="a-Cd"></a>正等觉无障佛眼，<a id="a-Ce"></a>通达遍知应以如是诸福业事，<a id="a-Cf"></a>回向无上正等菩提，<a id="a-Cg"></a>我今亦应如是回向。<a id="a-Ch"></a>’住菩萨乘诸善男子、<a id="a-Ci"></a>善女人等，<a id="a-Cj"></a>于诸如来、<a id="a-Ck"></a>应、<a id="a-Cl"></a>正等觉及弟子等功德善根，<a id="a-Cm"></a>应作如是随喜回向。<a id="a-Cn"></a>若作如是随喜回向则不谤佛，<a id="a-Co"></a>诸佛世尊同所随喜。<a id="a-Cp"></a>是菩萨摩诃萨如是随喜回向之心，<a id="a-Cq"></a>不杂众毒离诸过咎，<a id="a-Cr"></a>名正名善随喜回向，<a id="a-Cs"></a>称真法界，<a id="a-Ct"></a>意乐胜解俱善圆满。</p>
  <p id="aCu">“复次，<a id="a-Cv"></a>大士，<a id="a-Cw"></a>住菩萨乘诸善男子、<a id="a-Cx"></a>善女人等行深般若波罗蜜多，<a id="a-Cy"></a>于诸如来、<a id="a-Cz"></a>应、<a id="a-D0"></a>正等觉及弟子等功德善根，<a id="a-D1"></a>应作如是随喜回向：<a id="a-D2"></a>‘如佛戒蕴、<a id="a-D3"></a>定蕴、<a id="a-D4"></a>慧蕴、<a id="a-D5"></a>解脱蕴、<a id="a-D6"></a>解脱知见蕴及诸余法，<a id="a-D7"></a>不堕三界非三世摄，<a id="a-D8"></a>随喜回向亦应如是。<a id="a-D9"></a>所以者何？<a id="a-DA"></a>如彼诸法自性空故，<a id="a-DB"></a>不堕三界非三世摄，<a id="a-DC"></a>随喜回向亦复如是，<a id="a-DD"></a>谓诸如来自性空故，<a id="a-DE"></a>不堕三界非三世摄；<a id="a-DF"></a>诸佛功德自性空故，<a id="a-DG"></a>不堕三界非三世摄；<a id="a-DH"></a>声闻、<a id="a-DI"></a>独觉及人天等自性空故，<a id="a-DJ"></a>不堕三界非三世摄；<a id="a-DK"></a>彼诸善根自性空故，<a id="a-DL"></a>不堕三界非三世摄；<a id="a-DM"></a>于彼随喜自性空故，<a id="a-DN"></a>不堕三界非三世摄；<a id="a-DO"></a>所回向法自性空故，<a id="a-DP"></a>不堕三界非三世摄；<a id="a-DQ"></a>能回向者自性空故，<a id="a-DR"></a>不堕三界非三世摄。<a id="a-DS"></a>’若菩萨摩诃萨行深般若波罗蜜多时，<a id="a-DT"></a>如实了知诸法性相，<a id="a-DU"></a>不堕三界非三世摄；<a id="a-DV"></a>若不堕三界非三世摄，<a id="a-DW"></a>即不可以彼有相为方便、<a id="a-DX"></a>有所得为方便，<a id="a-DY"></a>发生随喜回向无上正等菩提。<a id="a-DZ"></a>所以者何？<a id="a-Da"></a>以一切法自性不生，<a id="a-Db"></a>若法不生则无所有，<a id="a-Dc"></a>不可以彼无所有法随喜回向无所有故。<a id="a-Dd"></a>是菩萨摩诃萨如是随喜回向无上正等菩提，<a id="a-De"></a>不杂众毒无所失坏，<a id="a-Df"></a>名大回向，<a id="a-Dg"></a>无堕无摄，<a id="a-Dh"></a>称真法界，<a id="a-Di"></a>究竟圆满。</p>
  <p id="aDj">“住菩萨乘诸善男子、<a id="a-Dk"></a>善女人等，<a id="a-Dl"></a>若以有相而为方便，<a id="a-Dm"></a>或有所得而为方便，<a id="a-Dn"></a>于诸如来及弟子等功德善根发生随喜回向之心，<a id="a-Do"></a>当知是邪随喜回向。<a id="a-Dp"></a>此邪随喜回向之心，<a id="a-Dq"></a>诸佛世尊所不称赞。<a id="a-Dr"></a>若菩萨摩诃萨行深般若波罗蜜多时，<a id="a-Ds"></a>作如是念：<a id="a-Dt"></a>‘如十方界一切如来、<a id="a-Du"></a>应、<a id="a-Dv"></a>正等觉如实通达功德善根有如是法，<a id="a-Dw"></a>可依此法发生无倒随喜回向。<a id="a-Dx"></a>我今亦应依如是法发生随喜，<a id="a-Dy"></a>回向无上正等菩提，<a id="a-Dz"></a>是为正发随喜回向。<a id="a-E0"></a>’由斯定证无上菩提，<a id="a-E1"></a>转妙法轮饶益一切。<a id="a-E2"></a>”</p>
  <p id="aE3">尔时，<a id="a-E4"></a>世尊赞善现曰：<a id="a-E5"></a>“善哉！<a id="a-E6"></a>善哉！<a id="a-E7"></a>汝今乃能为诸菩萨摩诃萨等作大佛事。<a id="a-E8"></a>所以者何？<a id="a-E9"></a>汝为菩萨摩诃萨等宣说无倒随喜回向，<a id="a-EA"></a>如诸如来、<a id="a-EB"></a>应、<a id="a-EC"></a>正等觉通达遍知诸善根等有如是性、<a id="a-ED"></a>有如是相、<a id="a-EE"></a>有如是法，<a id="a-EF"></a>发生无倒随喜回向。<a id="a-EG"></a>如是随喜回向之心，<a id="a-EH"></a>称真法界，<a id="a-EI"></a>究竟圆满，<a id="a-EJ"></a>汝今乃能如实宣说。</p>
  <p id="aEK">“善现当知，<a id="a-EL"></a>若善男子、<a id="a-EM"></a>善女人等，<a id="a-EN"></a>方便教化殑伽沙数三千大千世界有情，<a id="a-EO"></a>皆令安住十善业道所获功德，<a id="a-EP"></a>是菩萨摩诃萨所起无倒随喜回向，<a id="a-EQ"></a>于彼功德为最为胜、<a id="a-ER"></a>为尊为高、<a id="a-ES"></a>为妙为微妙、<a id="a-ET"></a>为上为无上、<a id="a-EU"></a>无等无等等。</p>
  <p id="aEV">“复次，<a id="a-EW"></a>善现，<a id="a-EX"></a>且置令住十善业道，<a id="a-EY"></a>若善男子、<a id="a-EZ"></a>善女人等，<a id="a-Ea"></a>方便教化殑伽沙数三千大千世界有情，<a id="a-Eb"></a>皆令安住四静虑、<a id="a-Ec"></a>四无量、<a id="a-Ed"></a>四无色定、<a id="a-Ee"></a>五神通所获功德，<a id="a-Ef"></a>是菩萨摩诃萨所起无倒随喜回向，<a id="a-Eg"></a>于彼功德为最为胜、<a id="a-Eh"></a>为尊为高、<a id="a-Ei"></a>为妙为微妙、<a id="a-Ej"></a>为上为无上、<a id="a-Ek"></a>无等无等等。</p>
  <p id="aEl">“复次，<a id="a-Em"></a>善现，<a id="a-En"></a>且置令住四静虑等，<a id="a-Eo"></a>若善男子、<a id="a-Ep"></a>善女人等，<a id="a-Eq"></a>方便教化殑伽沙数三千大千世界有情，<a id="a-Er"></a>皆令安住预流果、<a id="a-Es"></a>或一来果、<a id="a-Et"></a>或不还果、<a id="a-Eu"></a>或阿罗汉果、<a id="a-Ev"></a>或独觉菩提所获功德，<a id="a-Ew"></a>是菩萨摩诃萨所起无倒随喜回向，<a id="a-Ex"></a>于彼功德，<a id="a-Ey"></a>为最为胜、<a id="a-Ez"></a>为尊为高、<a id="a-F0"></a>为妙为微妙、<a id="a-F1"></a>为上为无上、<a id="a-F2"></a>无等无等等。</p>
  <p id="aF3">“复次，<a id="a-F4"></a>善现，<a id="a-F5"></a>且置令住预流果等，<a id="a-F6"></a>假使如是殑伽沙数三千大千世界有情，<a id="a-F7"></a>皆成预流、<a id="a-F8"></a>一来、<a id="a-F9"></a>不还、<a id="a-FA"></a>阿罗汉果、<a id="a-FB"></a>独觉菩提所有功德，<a id="a-FC"></a>是菩萨摩诃萨所起无倒随喜回向，<a id="a-FD"></a>于彼功德为最为胜、<a id="a-FE"></a>为尊为高、<a id="a-FF"></a>为妙为微妙、<a id="a-FG"></a>为上为无上、<a id="a-FH"></a>无等无等等。</p>
  <p id="aFI">“复次，<a id="a-FJ"></a>善现，<a id="a-FK"></a>且置如是预流果等所有功德，<a id="a-FL"></a>假使十方殑伽沙数三千大千世界有情，<a id="a-FM"></a>皆发无上正等觉心，<a id="a-FN"></a>设有十方殑伽沙数三千大千世界有情，<a id="a-FO"></a>一一于彼诸菩萨所，<a id="a-FP"></a>皆以上妙衣服、<a id="a-FQ"></a>饮食、<a id="a-FR"></a>卧具、<a id="a-FS"></a>医药及无量种上妙乐具，<a id="a-FT"></a>经如殑伽沙数大劫，<a id="a-FU"></a>以有所得而为方便，<a id="a-FV"></a>供养恭敬、<a id="a-FW"></a>尊重赞叹。<a id="a-FX"></a>于意云何？<a id="a-FY"></a>是诸有情由此因缘得福多不？<a id="a-FZ"></a>”</p>
  <p id="aFa">善现答言：<a id="a-Fb"></a>“甚多，<a id="a-Fc"></a>世尊！<a id="a-Fd"></a>甚多，<a id="a-Fe"></a>善逝！<a id="a-Ff"></a>如是福聚若有形色，<a id="a-Fg"></a>十方各如殑伽沙界不能容受。<a id="a-Fh"></a>”</p>
  <p id="aFi">佛告善现：<a id="a-Fj"></a>“如是，<a id="a-Fk"></a>如是，<a id="a-Fl"></a>如汝所说。<a id="a-Fm"></a>若菩萨乘诸善男子、<a id="a-Fn"></a>善女人等，<a id="a-Fo"></a>于诸如来、<a id="a-Fp"></a>应、<a id="a-Fq"></a>正等觉及弟子等功德善根，<a id="a-Fr"></a>发起无倒随喜回向，<a id="a-Fs"></a>所获功德甚多于前无量无数算数譬喻所不能及。<a id="a-Ft"></a>所以者何？<a id="a-Fu"></a>此菩萨乘善男子等所起无倒随喜回向，<a id="a-Fv"></a>以无所得而为方便，<a id="a-Fw"></a>甚深般若波罗蜜多方便善巧所摄受故，<a id="a-Fx"></a>称法界故，<a id="a-Fy"></a>最胜无比。<a id="a-Fz"></a>彼诸有情所获福聚，<a id="a-G0"></a>以有所得为方便故，<a id="a-G1"></a>于此所起随喜回向，<a id="a-G2"></a>百分不及一，<a id="a-G3"></a>千分不及一，<a id="a-G4"></a>乃至邬波尼杀昙分亦不及一。<a id="a-G5"></a>”</p>
  <p id="aG6">尔时，<a id="a-G7"></a>四大天王各与眷属二万天子俱，<a id="a-G8"></a>顶礼佛足，<a id="a-G9"></a>合掌恭敬白言：<a id="a-GA"></a>“世尊，<a id="a-GB"></a>是菩萨摩诃萨所起无倒随喜回向，<a id="a-GC"></a>以无所得而为方便，<a id="a-GD"></a>甚深般若波罗蜜多方便善巧所摄受故，<a id="a-GE"></a>威力广大称真法界，<a id="a-GF"></a>疾能证得一切智智，<a id="a-GG"></a>胜前所说有所得施，<a id="a-GH"></a>无量倍数不可为比。<a id="a-GI"></a>”</p>
  <p id="aGJ">时，<a id="a-GK"></a>天帝释乃至他化自在天王，<a id="a-GL"></a>各与眷属十万天子俱，<a id="a-GM"></a>皆持种种天妙华鬘、<a id="a-GN"></a>涂散等香、<a id="a-GO"></a>衣服、<a id="a-GP"></a>璎珞、<a id="a-GQ"></a>宝幢、<a id="a-GR"></a>幡盖、<a id="a-GS"></a>众妙珍奇，<a id="a-GT"></a>奏天乐音以奉施佛，<a id="a-GU"></a>供养恭敬、<a id="a-GV"></a>尊重赞叹，<a id="a-GW"></a>顶礼双足，<a id="a-GX"></a>合掌白言：<a id="a-GY"></a>“是菩萨摩诃萨所起无倒随喜回向，<a id="a-GZ"></a>以无所得而为方便，<a id="a-Ga"></a>甚深般若波罗蜜多方便善巧所摄受故，<a id="a-Gb"></a>威力广大称真法界，<a id="a-Gc"></a>疾能证得一切智智，<a id="a-Gd"></a>胜前所说有所得施，<a id="a-Ge"></a>无量倍数不可为比。<a id="a-Gf"></a>”</p>
  <p id="aGg">时，<a id="a-Gh"></a>大梵天广说乃至色究竟天各与无量百千天众，<a id="a-Gi"></a>前诣佛所，<a id="a-Gj"></a>顶礼双足，<a id="a-Gk"></a>合掌恭敬俱发声言：<a id="a-Gl"></a>“希有，<a id="a-Gm"></a>世尊！<a id="a-Gn"></a>甚奇，<a id="a-Go"></a>善逝！<a id="a-Gp"></a>是菩萨摩诃萨所起无倒随喜回向，<a id="a-Gq"></a>以无所得而为方便，<a id="a-Gr"></a>甚深般若波罗蜜多方便善巧所摄受故，<a id="a-Gs"></a>威力广大称真法界，<a id="a-Gt"></a>疾能证得一切智智，<a id="a-Gu"></a>胜前所说有所得施，<a id="a-Gv"></a>无量倍数不可为比。<a id="a-Gw"></a>”</p>
 </body>
</html>