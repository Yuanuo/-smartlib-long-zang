<!doctype html>
<html id="z3IBT5t8o" data-ver="1191">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第五百四十四</h1>
  <h2 id="a2">第四分随喜回向品第六之二</h2>
  <p id="a3">尔时，<a id="a-4"></a>佛告净居天等诸天众言：<a id="a-5"></a>“且置十方殑伽沙数三千大千世界有情皆发无上正等觉心，<a id="a-6"></a>假使十方无边世界一切有情皆发无上正等觉心，<a id="a-7"></a>设有十方无边世界一切有情，<a id="a-8"></a>一一于彼诸菩萨所，<a id="a-9"></a>皆持上妙衣服、<a id="a-A"></a>饮食、<a id="a-B"></a>卧具、<a id="a-C"></a>医药及无量种上妙乐具，<a id="a-D"></a>经如殑伽沙数大劫，<a id="a-E"></a>以有所得而为方便，<a id="a-F"></a>供养恭敬、<a id="a-G"></a>尊重赞叹。<a id="a-H"></a>若菩萨乘诸善男子、<a id="a-I"></a>善女人等，<a id="a-J"></a>于诸如来、<a id="a-K"></a>应、<a id="a-L"></a>正等觉及弟子等功德善根，<a id="a-M"></a>发起无倒随喜回向所获功德，<a id="a-N"></a>甚多于前无量无数算数譬喻所不能及。<a id="a-O"></a>所以者何？<a id="a-P"></a>此菩萨乘善男子等，<a id="a-Q"></a>所起无倒随喜回向，<a id="a-R"></a>以无所得而为方便，<a id="a-S"></a>甚深般若波罗蜜多方便善巧所摄受故，<a id="a-T"></a>称法界故，<a id="a-U"></a>最胜无比。<a id="a-V"></a>彼诸有情所获福聚，<a id="a-W"></a>以有所得为方便故，<a id="a-X"></a>于此所起随喜回向，<a id="a-Y"></a>百分不及一，<a id="a-Z"></a>千分不及一，<a id="a-a"></a>乃至邬波尼杀昙分亦不及一。</p>
  <p id="ab">“诸天当知，<a id="a-c"></a>且置是事，<a id="a-d"></a>假使十方殑伽沙数三千大千世界有情，<a id="a-e"></a>皆发无上正等觉心，<a id="a-f"></a>普于过去、<a id="a-g"></a>未来、<a id="a-h"></a>现在一切如来、<a id="a-i"></a>应、<a id="a-j"></a>正等觉所有戒蕴、<a id="a-k"></a>定蕴、<a id="a-l"></a>慧蕴、<a id="a-m"></a>解脱蕴、<a id="a-n"></a>解脱知见蕴及余无量无边佛法，<a id="a-o"></a>若诸弟子所有善根，<a id="a-p"></a>若余有情已集当集现集善根；<a id="a-q"></a>如是一切合集称量，<a id="a-r"></a>以有相有所得为方便，<a id="a-s"></a>现前随喜回向无上正等菩提。<a id="a-t"></a>若菩萨乘善男子等，<a id="a-u"></a>发起无上正等菩提，<a id="a-v"></a>普于过去、<a id="a-w"></a>未来、<a id="a-x"></a>现在一切如来、<a id="a-y"></a>应、<a id="a-z"></a>正等觉所有戒蕴、<a id="a-10"></a>定蕴、<a id="a-11"></a>慧蕴、<a id="a-12"></a>解脱蕴、<a id="a-13"></a>解脱知见蕴及余无量无边佛法，<a id="a-14"></a>若诸弟子所有善根，<a id="a-15"></a>若余有情已集当集现集善根；<a id="a-16"></a>如是一切合集称量，<a id="a-17"></a>现前发起最尊最胜、<a id="a-18"></a>最上最妙、<a id="a-19"></a>不可思议、<a id="a-1A"></a>不可称量、<a id="a-1B"></a>无上、<a id="a-1C"></a>无等随喜俱行诸福业事；<a id="a-1D"></a>复持如是随喜俱行诸福业事，<a id="a-1E"></a>与诸有情平等共有回向无上正等菩提。<a id="a-1F"></a>如是所起随喜回向，<a id="a-1G"></a>于前所起随喜回向，<a id="a-1H"></a>百倍为胜，<a id="a-1I"></a>千倍为胜，<a id="a-1J"></a>乃至邬波尼杀昙倍亦复为胜。<a id="a-1K"></a>所以者何？<a id="a-1L"></a>如是所起随喜回向，<a id="a-1M"></a>无相、<a id="a-1N"></a>无得而为方便，<a id="a-1O"></a>彼前所起随喜回向，<a id="a-1P"></a>有相、<a id="a-1Q"></a>有得为方便故。<a id="a-1R"></a>”</p>
  <p id="a1S">尔时，<a id="a-1T"></a>善现便白佛言：<a id="a-1U"></a>“如世尊说，<a id="a-1V"></a>若菩萨乘善男子等发趣无上正等菩提，<a id="a-1W"></a>普于过去、<a id="a-1X"></a>未来、<a id="a-1Y"></a>现在一切如来、<a id="a-1Z"></a>应、<a id="a-1a"></a>正等觉及弟子等功德善根；<a id="a-1b"></a>如是一切合集称量，<a id="a-1c"></a>现前发起最尊最胜、<a id="a-1d"></a>最上最妙、<a id="a-1e"></a>不可思议、<a id="a-1f"></a>不可称量、<a id="a-1g"></a>无上、<a id="a-1h"></a>无等随喜俱行诸福业事；<a id="a-1i"></a>复持如是随喜俱行诸福业事，<a id="a-1j"></a>与诸有情平等共有回向无上正等菩提。<a id="a-1k"></a>如是所起随喜回向，<a id="a-1l"></a>胜前所起随喜回向乃至邬波尼杀昙倍。<a id="a-1m"></a>世尊，<a id="a-1n"></a>齐何说后所起随喜回向，<a id="a-1o"></a>胜前所起随喜回向，<a id="a-1p"></a>乃至邬波尼杀昙倍？<a id="a-1q"></a>”</p>
  <p id="a1r">佛告善现：<a id="a-1s"></a>“是菩萨乘善男子等，<a id="a-1t"></a>于三世法不取、<a id="a-1u"></a>不舍、<a id="a-1v"></a>不矜、<a id="a-1w"></a>不蔑，<a id="a-1x"></a>非有所得、<a id="a-1y"></a>非无所得，<a id="a-1z"></a>无所分别、<a id="a-20"></a>无异分别，<a id="a-21"></a>无所观见、<a id="a-22"></a>无随观见，<a id="a-23"></a>观如是法皆是分别之所积集，<a id="a-24"></a>达一切法无生无灭、<a id="a-25"></a>无去无来、<a id="a-26"></a>无集无散、<a id="a-27"></a>无入无出：<a id="a-28"></a>‘此中无法已当现生，<a id="a-29"></a>亦无有法已当现灭，<a id="a-2A"></a>我应如法真如、<a id="a-2B"></a>法界，<a id="a-2C"></a>以无所得而为方便，<a id="a-2D"></a>发生随喜回向无上正等菩提。<a id="a-2E"></a>’善现当知，<a id="a-2F"></a>齐此所起随喜回向，<a id="a-2G"></a>胜前所起有所得想、<a id="a-2H"></a>有所得见随喜回向，<a id="a-2I"></a>乃至邬波尼杀昙倍。</p>
  <p id="a2J">“复次，<a id="a-2K"></a>善现，<a id="a-2L"></a>住菩萨乘善男子等，<a id="a-2M"></a>欲于过去、<a id="a-2N"></a>未来、<a id="a-2O"></a>现在诸佛世尊及弟子等，<a id="a-2P"></a>布施、<a id="a-2Q"></a>净戒、<a id="a-2R"></a>安忍、<a id="a-2S"></a>精进、<a id="a-2T"></a>静虑、<a id="a-2U"></a>般若波罗蜜多相应善根，<a id="a-2V"></a>发生无倒随喜回向，<a id="a-2W"></a>应作是念：<a id="a-2X"></a>‘如真解脱，<a id="a-2Y"></a>布施亦尔；<a id="a-2Z"></a>如真解脱，<a id="a-2a"></a>净戒亦尔；<a id="a-2b"></a>如真解脱，<a id="a-2c"></a>安忍亦尔；<a id="a-2d"></a>如真解脱，<a id="a-2e"></a>精进亦尔；<a id="a-2f"></a>如真解脱，<a id="a-2g"></a>静虑亦尔；<a id="a-2h"></a>如真解脱，<a id="a-2i"></a>般若亦尔；<a id="a-2j"></a>如真解脱，<a id="a-2k"></a>戒蕴、<a id="a-2l"></a>定蕴、<a id="a-2m"></a>慧蕴、<a id="a-2n"></a>解脱蕴、<a id="a-2o"></a>解脱知见蕴亦尔；<a id="a-2p"></a>如真解脱，<a id="a-2q"></a>随喜亦尔；<a id="a-2r"></a>如真解脱，<a id="a-2s"></a>随喜俱行诸福业事亦尔；<a id="a-2t"></a>如真解脱，<a id="a-2u"></a>诸佛世尊独觉亦尔；<a id="a-2v"></a>如真解脱，<a id="a-2w"></a>已般涅槃声闻亦尔；<a id="a-2x"></a>如真解脱，<a id="a-2y"></a>过去已灭诸法亦尔；<a id="a-2z"></a>如真解脱，<a id="a-30"></a>未来未生诸法亦尔；<a id="a-31"></a>如真解脱，<a id="a-32"></a>现在现转诸法亦尔；<a id="a-33"></a>如真解脱，<a id="a-34"></a>过去诸佛弟子亦尔；<a id="a-35"></a>如真解脱，<a id="a-36"></a>未来诸佛弟子亦尔；<a id="a-37"></a>如真解脱，<a id="a-38"></a>现在十方无量、<a id="a-39"></a>无数、<a id="a-3A"></a>无边世界诸佛世尊弟子亦尔；<a id="a-3B"></a>如真解脱，<a id="a-3C"></a>一切功德善根亦尔；<a id="a-3D"></a>如诸法性无缚无解、<a id="a-3E"></a>无染无净、<a id="a-3F"></a>无起无尽、<a id="a-3G"></a>无生无灭、<a id="a-3H"></a>无取无舍。<a id="a-3I"></a>我于如是功德善根现前随喜，<a id="a-3J"></a>持此善根与诸有情平等共有，<a id="a-3K"></a>以无移转及无失坏、<a id="a-3L"></a>无相、<a id="a-3M"></a>无得而为方便，<a id="a-3N"></a>回向无上正等菩提。<a id="a-3O"></a>如是随喜回向，<a id="a-3P"></a>非能随喜回向，<a id="a-3Q"></a>无所随喜所回向故；<a id="a-3R"></a>如是所起随喜回向，<a id="a-3S"></a>非转、<a id="a-3T"></a>非息，<a id="a-3U"></a>无生灭故。<a id="a-3V"></a>善现当知，<a id="a-3W"></a>是菩萨乘善男子等，<a id="a-3X"></a>所起无倒随喜回向，<a id="a-3Y"></a>胜前所起有相有得随喜回向乃至邬波尼杀昙倍。<a id="a-3Z"></a>若菩萨摩诃萨成就如是随喜回向，<a id="a-3a"></a>疾证无上正等菩提。</p>
  <p id="a3b">“复次，<a id="a-3c"></a>善现，<a id="a-3d"></a>假使十方殑伽沙数三千大千世界有情，<a id="a-3e"></a>皆发无上正等觉心，<a id="a-3f"></a>发趣无上正等菩提，<a id="a-3g"></a>方便善巧修菩萨行。<a id="a-3h"></a>复有十方殑伽沙数三千大千世界有情，<a id="a-3i"></a>皆发无上正等觉心，<a id="a-3j"></a>发趣无上正等菩提。<a id="a-3k"></a>此诸菩萨，<a id="a-3l"></a>一一于彼诸菩萨众，<a id="a-3m"></a>皆持上妙衣服、<a id="a-3n"></a>饮食、<a id="a-3o"></a>卧具、<a id="a-3p"></a>医药及无量种上妙乐具，<a id="a-3q"></a>经如殑伽沙等大劫，<a id="a-3r"></a>以有所得而为方便，<a id="a-3s"></a>供养恭敬、<a id="a-3t"></a>尊重赞叹。</p>
  <p id="a3u">“若菩萨摩诃萨甚深般若波罗蜜多方便善巧所摄受故，<a id="a-3v"></a>普于过去、<a id="a-3w"></a>未来、<a id="a-3x"></a>现在诸佛世尊所有戒蕴、<a id="a-3y"></a>定蕴、<a id="a-3z"></a>慧蕴、<a id="a-40"></a>解脱蕴、<a id="a-41"></a>解脱知见蕴，<a id="a-42"></a>若诸独觉所有戒蕴、<a id="a-43"></a>定蕴、<a id="a-44"></a>慧蕴、<a id="a-45"></a>解脱蕴、<a id="a-46"></a>解脱知见蕴，<a id="a-47"></a>若诸声闻所有戒蕴、<a id="a-48"></a>定蕴、<a id="a-49"></a>慧蕴、<a id="a-4A"></a>解脱蕴、<a id="a-4B"></a>解脱知见蕴，<a id="a-4C"></a>若余有情施、<a id="a-4D"></a>戒、<a id="a-4E"></a>修性三福业事；<a id="a-4F"></a>如是一切合集称量，<a id="a-4G"></a>现前发起最尊最胜、<a id="a-4H"></a>最上最妙、<a id="a-4I"></a>不可思议、<a id="a-4J"></a>不可称量、<a id="a-4K"></a>无上、<a id="a-4L"></a>无等随喜俱行诸福业事；<a id="a-4M"></a>复持如是随喜俱行诸福业事，<a id="a-4N"></a>与诸有情平等共有回向无上正等菩提。<a id="a-4O"></a>善现当知，<a id="a-4P"></a>如是菩萨随喜回向诸福业事，<a id="a-4Q"></a>胜前所说诸菩萨众以有所得而为方便布施俱行诸福业事百倍、<a id="a-4R"></a>千倍乃至邬波尼杀昙倍。<a id="a-4S"></a>所以者何？<a id="a-4T"></a>彼诸菩萨布施俱行诸福业事，<a id="a-4U"></a>以有所得而为方便，<a id="a-4V"></a>如是菩萨随喜回向，<a id="a-4W"></a>以无所得为方便故。</p>
  <p id="a4X">“复次，<a id="a-4Y"></a>善现，<a id="a-4Z"></a>且置十方殑伽沙数三千大千世界有情，<a id="a-4a"></a>皆发无上正等觉心，<a id="a-4b"></a>发趣无上正等菩提，<a id="a-4c"></a>诸菩萨众以有所得而为方便布施俱行诸福业事。<a id="a-4d"></a>假使十方殑伽沙数三千大千世界有情，<a id="a-4e"></a>皆发无上正等觉心，<a id="a-4f"></a>发趣无上正等菩提，<a id="a-4g"></a>是诸菩萨各住殑伽沙数大劫，<a id="a-4h"></a>修身妙行，<a id="a-4i"></a>修语妙行，<a id="a-4j"></a>修意妙行，<a id="a-4k"></a>以有所得而为方便受持净戒。</p>
  <p id="a4l">“若菩萨摩诃萨甚深般若波罗蜜多方便善巧所摄受故，<a id="a-4m"></a>普于过去、<a id="a-4n"></a>未来、<a id="a-4o"></a>现在诸佛世尊所有戒蕴、<a id="a-4p"></a>定蕴、<a id="a-4q"></a>慧蕴、<a id="a-4r"></a>解脱蕴、<a id="a-4s"></a>解脱知见蕴，<a id="a-4t"></a>若诸独觉所有戒蕴、<a id="a-4u"></a>定蕴、<a id="a-4v"></a>慧蕴、<a id="a-4w"></a>解脱蕴、<a id="a-4x"></a>解脱知见蕴，<a id="a-4y"></a>若诸声闻所有戒蕴、<a id="a-4z"></a>定蕴、<a id="a-50"></a>慧蕴、<a id="a-51"></a>解脱蕴、<a id="a-52"></a>解脱知见蕴，<a id="a-53"></a>若余有情施、<a id="a-54"></a>戒、<a id="a-55"></a>修性三福业事；<a id="a-56"></a>如是一切合集称量，<a id="a-57"></a>现前发起最尊最胜、<a id="a-58"></a>最上最妙、<a id="a-59"></a>不可思议、<a id="a-5A"></a>不可称量、<a id="a-5B"></a>无上、<a id="a-5C"></a>无等随喜俱行诸福业事；<a id="a-5D"></a>复持如是随喜俱行诸福业事，<a id="a-5E"></a>与诸有情平等共有回向无上正等菩提。<a id="a-5F"></a>善现当知，<a id="a-5G"></a>如是菩萨随喜回向诸福业事，<a id="a-5H"></a>胜前所说诸菩萨众以有所得而为方便净戒俱行诸福业事百倍、<a id="a-5I"></a>千倍乃至邬波尼杀昙倍。<a id="a-5J"></a>所以者何？<a id="a-5K"></a>彼诸菩萨净戒俱行诸福业事，<a id="a-5L"></a>以有所得而为方便，<a id="a-5M"></a>如是菩萨随喜回向，<a id="a-5N"></a>以无所得为方便故。</p>
  <p id="a5O">“复次，<a id="a-5P"></a>善现，<a id="a-5Q"></a>且置十方殑伽沙数三千大千世界有情，<a id="a-5R"></a>皆发无上正等觉心，<a id="a-5S"></a>发趣无上正等菩提，<a id="a-5T"></a>诸菩萨众以有所得而为方便净戒俱行诸福业事。<a id="a-5U"></a>假使十方殑伽沙数三千大千世界有情，<a id="a-5V"></a>皆发无上正等觉心，<a id="a-5W"></a>发趣无上正等菩提，<a id="a-5X"></a>是诸菩萨各住殑伽沙数大劫，<a id="a-5Y"></a>恒为十方殑伽沙数三千大千世界有情诃毁、<a id="a-5Z"></a>凌辱、<a id="a-5a"></a>刀杖加害，<a id="a-5b"></a>以有所得而为方便受行安忍。</p>
  <p id="a5c">“若菩萨摩诃萨甚深般若波罗蜜多方便善巧所摄受故，<a id="a-5d"></a>普于过去、<a id="a-5e"></a>未来、<a id="a-5f"></a>现在诸佛世尊所有戒蕴、<a id="a-5g"></a>定蕴、<a id="a-5h"></a>慧蕴、<a id="a-5i"></a>解脱蕴、<a id="a-5j"></a>解脱知见蕴，<a id="a-5k"></a>若诸独觉所有戒蕴、<a id="a-5l"></a>定蕴、<a id="a-5m"></a>慧蕴、<a id="a-5n"></a>解脱蕴、<a id="a-5o"></a>解脱知见蕴，<a id="a-5p"></a>若诸声闻所有戒蕴、<a id="a-5q"></a>定蕴、<a id="a-5r"></a>慧蕴、<a id="a-5s"></a>解脱蕴、<a id="a-5t"></a>解脱知见蕴，<a id="a-5u"></a>若余有情施、<a id="a-5v"></a>戒、<a id="a-5w"></a>修性三福业事；<a id="a-5x"></a>如是一切合集称量，<a id="a-5y"></a>现前发起最尊最胜、<a id="a-5z"></a>最上最妙、<a id="a-60"></a>不可思议、<a id="a-61"></a>不可称量、<a id="a-62"></a>无上、<a id="a-63"></a>无等随喜俱行诸福业事；<a id="a-64"></a>复持如是随喜俱行诸福业事，<a id="a-65"></a>与诸有情平等共有回向无上正等菩提。<a id="a-66"></a>善现当知，<a id="a-67"></a>如是菩萨随喜回向诸福业事，<a id="a-68"></a>胜前所说诸菩萨众以有所得而为方便安忍俱行诸福业事百倍、<a id="a-69"></a>千倍乃至邬波尼杀昙倍。<a id="a-6A"></a>所以者何？<a id="a-6B"></a>彼诸菩萨安忍俱行诸福业事，<a id="a-6C"></a>以有所得而为方便，<a id="a-6D"></a>如是菩萨随喜回向，<a id="a-6E"></a>以无所得为方便故。</p>
  <p id="a6F">“复次，<a id="a-6G"></a>善现，<a id="a-6H"></a>且置十方殑伽沙数三千大千世界有情，<a id="a-6I"></a>皆发无上正等觉心，<a id="a-6J"></a>发趣无上正等菩提，<a id="a-6K"></a>诸菩萨众以有所得而为方便安忍俱行诸福业事。<a id="a-6L"></a>假使十方殑伽沙数三千大千世界有情，<a id="a-6M"></a>皆发无上正等觉心，<a id="a-6N"></a>发趣无上正等菩提，<a id="a-6O"></a>是诸菩萨各住殑伽沙数大劫，<a id="a-6P"></a>不坐不卧恒不睡眠，<a id="a-6Q"></a>以有所得而为方便受行精进。</p>
  <p id="a6R">“若菩萨摩诃萨甚深般若波罗蜜多方便善巧所摄受故，<a id="a-6S"></a>普于过去、<a id="a-6T"></a>未来、<a id="a-6U"></a>现在诸佛世尊所有戒蕴、<a id="a-6V"></a>定蕴、<a id="a-6W"></a>慧蕴、<a id="a-6X"></a>解脱蕴、<a id="a-6Y"></a>解脱知见蕴，<a id="a-6Z"></a>若诸独觉所有戒蕴、<a id="a-6a"></a>定蕴、<a id="a-6b"></a>慧蕴、<a id="a-6c"></a>解脱蕴、<a id="a-6d"></a>解脱知见蕴，<a id="a-6e"></a>若诸声闻所有戒蕴、<a id="a-6f"></a>定蕴、<a id="a-6g"></a>慧蕴、<a id="a-6h"></a>解脱蕴、<a id="a-6i"></a>解脱知见蕴，<a id="a-6j"></a>若余有情施、<a id="a-6k"></a>戒、<a id="a-6l"></a>修性三福业事；<a id="a-6m"></a>如是一切合集称量，<a id="a-6n"></a>现前发起最尊最胜、<a id="a-6o"></a>最上最妙、<a id="a-6p"></a>不可思议、<a id="a-6q"></a>不可称量、<a id="a-6r"></a>无上、<a id="a-6s"></a>无等随喜俱行诸福业事；<a id="a-6t"></a>复持如是随喜俱行诸福业事，<a id="a-6u"></a>与诸有情平等共有，<a id="a-6v"></a>回向无上正等菩提。<a id="a-6w"></a>善现当知，<a id="a-6x"></a>如是菩萨随喜回向诸福业事，<a id="a-6y"></a>胜前所说诸菩萨众以有所得而为方便精进俱行诸福业事百倍、<a id="a-6z"></a>千倍乃至邬波尼杀昙倍。<a id="a-70"></a>所以者何？<a id="a-71"></a>彼诸菩萨精进俱行诸福业事，<a id="a-72"></a>以有所得而为方便，<a id="a-73"></a>如是菩萨随喜回向，<a id="a-74"></a>以无所得为方便故。</p>
  <p id="a75">“复次，<a id="a-76"></a>善现，<a id="a-77"></a>且置十方殑伽沙数三千大千世界有情，<a id="a-78"></a>皆发无上正等觉心，<a id="a-79"></a>发趣无上正等菩提，<a id="a-7A"></a>诸菩萨众以有所得而为方便精进俱行诸福业事。<a id="a-7B"></a>假使十方殑伽沙数三千大千世界有情，<a id="a-7C"></a>皆发无上正等觉心，<a id="a-7D"></a>发趣无上正等菩提，<a id="a-7E"></a>是诸菩萨各住殑伽沙数大劫，<a id="a-7F"></a>离诸散动心住一缘，<a id="a-7G"></a>以有所得而为方便受行静虑。</p>
  <p id="a7H">“若菩萨摩诃萨甚深般若波罗蜜多方便善巧所摄受故，<a id="a-7I"></a>普于过去、<a id="a-7J"></a>未来、<a id="a-7K"></a>现在诸佛世尊所有戒蕴、<a id="a-7L"></a>定蕴、<a id="a-7M"></a>慧蕴、<a id="a-7N"></a>解脱蕴、<a id="a-7O"></a>解脱知见蕴，<a id="a-7P"></a>若诸独觉所有戒蕴、<a id="a-7Q"></a>定蕴、<a id="a-7R"></a>慧蕴、<a id="a-7S"></a>解脱蕴、<a id="a-7T"></a>解脱知见蕴，<a id="a-7U"></a>若诸声闻所有戒蕴、<a id="a-7V"></a>定蕴、<a id="a-7W"></a>慧蕴、<a id="a-7X"></a>解脱蕴、<a id="a-7Y"></a>解脱知见蕴，<a id="a-7Z"></a>若余有情施、<a id="a-7a"></a>戒、<a id="a-7b"></a>修性三福业事；<a id="a-7c"></a>如是一切合集称量，<a id="a-7d"></a>现前发起最尊最胜、<a id="a-7e"></a>最上最妙、<a id="a-7f"></a>不可思议、<a id="a-7g"></a>不可称量、<a id="a-7h"></a>无上、<a id="a-7i"></a>无等随喜俱行诸福业事；<a id="a-7j"></a>复持如是随喜俱行诸福业事，<a id="a-7k"></a>与诸有情平等共有回向无上正等菩提。<a id="a-7l"></a>善现当知，<a id="a-7m"></a>如是菩萨随喜回向诸福业事，<a id="a-7n"></a>胜前所说诸菩萨众以有所得而为方便静虑俱行诸福业事百倍、<a id="a-7o"></a>千倍乃至邬波尼杀昙倍。<a id="a-7p"></a>所以者何？<a id="a-7q"></a>彼诸菩萨静虑俱行诸福业事，<a id="a-7r"></a>以有所得而为方便，<a id="a-7s"></a>如是菩萨随喜回向，<a id="a-7t"></a>以无所得为方便故。</p>
  <p id="a7u">“复次，<a id="a-7v"></a>善现，<a id="a-7w"></a>且置十方殑伽沙数三千大千世界有情，<a id="a-7x"></a>皆发无上正等觉心，<a id="a-7y"></a>发趣无上正等菩提，<a id="a-7z"></a>诸菩萨众以有所得而为方便静虑俱行诸福业事。<a id="a-80"></a>假使十方殑伽沙数三千大千世界有情，<a id="a-81"></a>皆发无上正等觉心，<a id="a-82"></a>发趣无上正等菩提，<a id="a-83"></a>是诸菩萨各住殑伽沙数大劫，<a id="a-84"></a>思惟观察诸法性相，<a id="a-85"></a>以有所得而为方便，<a id="a-86"></a>受行般若及余善根。</p>
  <p id="a87">“若菩萨摩诃萨甚深般若波罗蜜多方便善巧所摄受故，<a id="a-88"></a>普于过去、<a id="a-89"></a>未来、<a id="a-8A"></a>现在诸佛世尊所有戒蕴、<a id="a-8B"></a>定蕴、<a id="a-8C"></a>慧蕴、<a id="a-8D"></a>解脱蕴、<a id="a-8E"></a>解脱知见蕴，<a id="a-8F"></a>若诸独觉所有戒蕴、<a id="a-8G"></a>定蕴、<a id="a-8H"></a>慧蕴、<a id="a-8I"></a>解脱蕴、<a id="a-8J"></a>解脱知见蕴，<a id="a-8K"></a>若诸声闻所有戒蕴、<a id="a-8L"></a>定蕴、<a id="a-8M"></a>慧蕴、<a id="a-8N"></a>解脱蕴、<a id="a-8O"></a>解脱知见蕴，<a id="a-8P"></a>若余有情施、<a id="a-8Q"></a>戒、<a id="a-8R"></a>修性三福业事；<a id="a-8S"></a>如是一切合集称量，<a id="a-8T"></a>现前发起最尊最胜、<a id="a-8U"></a>最上最妙、<a id="a-8V"></a>不可思议、<a id="a-8W"></a>不可称量、<a id="a-8X"></a>无上、<a id="a-8Y"></a>无等随喜俱行诸福业事；<a id="a-8Z"></a>复持如是随喜俱行诸福业事，<a id="a-8a"></a>与诸有情平等共有回向无上正等菩提。<a id="a-8b"></a>善现当知，<a id="a-8c"></a>如是菩萨随喜回向诸福业事，<a id="a-8d"></a>胜前所说诸菩萨众以有所得而为方便般若及余善根俱行诸福业事百倍、<a id="a-8e"></a>千倍乃至邬波尼杀昙倍。<a id="a-8f"></a>所以者何？<a id="a-8g"></a>彼诸菩萨般若及余善根俱行诸福业事，<a id="a-8h"></a>以有所得而为方便，<a id="a-8i"></a>如是菩萨随喜回向，<a id="a-8j"></a>以无所得为方便故。<a id="a-8k"></a>”</p>
  <p data-pb></p>
  <h2 id="a8l">第四分地狱品第七</h2>
  <p id="a8m">尔时，<a id="a-8n"></a>舍利子白佛言：<a id="a-8o"></a>“世尊，<a id="a-8p"></a>甚深般若波罗蜜多，<a id="a-8q"></a>当知即是一切智性，<a id="a-8r"></a>善能成办一切智智。<a id="a-8s"></a>”</p>
  <p id="a8t">尔时，<a id="a-8u"></a>佛告舍利子言：<a id="a-8v"></a>“如是，<a id="a-8w"></a>如是，<a id="a-8x"></a>如汝所说。<a id="a-8y"></a>”</p>
  <p id="a8z">时，<a id="a-90"></a>舍利子复白佛言：<a id="a-91"></a>“甚深般若波罗蜜多能作照明皆应敬礼，<a id="a-92"></a>世间诸法不能染污，<a id="a-93"></a>能遣昏翳能发光明，<a id="a-94"></a>能施利安恒为上首，<a id="a-95"></a>与诸盲者作净眼目，<a id="a-96"></a>与涉暗徒作明灯炬，<a id="a-97"></a>引失道者令入正路，<a id="a-98"></a>显诸法性即萨婆若，<a id="a-99"></a>示一切法无灭无生，<a id="a-9A"></a>是诸菩萨摩诃萨母，<a id="a-9B"></a>无依护者为作依护，<a id="a-9C"></a>能除一切生死苦恼，<a id="a-9D"></a>开示诸法无性为性，<a id="a-9E"></a>能令诸佛具转三转、<a id="a-9F"></a>十二行相无上法轮。<a id="a-9G"></a>世尊，<a id="a-9H"></a>诸菩萨摩诃萨于深般若波罗蜜多应云何住？<a id="a-9I"></a>”</p>
  <p id="a9J">尔时，<a id="a-9K"></a>佛告舍利子言：<a id="a-9L"></a>“诸菩萨摩诃萨于深般若波罗蜜多应如佛住，<a id="a-9M"></a>思惟敬事甚深般若波罗蜜多，<a id="a-9N"></a>应如思惟敬事于佛。<a id="a-9O"></a>”</p>
  <p id="a9P">时，<a id="a-9Q"></a>天帝释窃作是念：<a id="a-9R"></a>“今舍利子何因何缘问佛斯事？<a id="a-9S"></a>”念已便问舍利子言：<a id="a-9T"></a>“以何因缘而作是问？<a id="a-9U"></a>”</p>
  <p id="a9V">时，<a id="a-9W"></a>舍利子告帝释言：<a id="a-9X"></a>“前佛世尊说诸菩萨摩诃萨众甚深般若波罗蜜多方便善巧所摄受故，<a id="a-9Y"></a>所起随喜回向俱行诸福业事，<a id="a-9Z"></a>疾能证得一切智智，<a id="a-9a"></a>胜有所得诸菩萨等布施、<a id="a-9b"></a>净戒、<a id="a-9c"></a>安忍、<a id="a-9d"></a>精进、<a id="a-9e"></a>静虑、<a id="a-9f"></a>般若及余善根。<a id="a-9g"></a>由此因缘，<a id="a-9h"></a>故问斯事。</p>
  <p id="a9i">“憍尸迦，<a id="a-9j"></a>如生盲众若百若千，<a id="a-9k"></a>无净眼者方便引导，<a id="a-9l"></a>近尚不能趣入正道，<a id="a-9m"></a>况能远达丰乐大城？<a id="a-9n"></a>如是前五波罗蜜多诸生盲众，<a id="a-9o"></a>若无般若波罗蜜多净眼者导，<a id="a-9p"></a>尚不能趣菩萨正道，<a id="a-9q"></a>况能证入萨婆若城？<a id="a-9r"></a>憍尸迦，<a id="a-9s"></a>布施等五波罗蜜多，<a id="a-9t"></a>要由般若波罗蜜多，<a id="a-9u"></a>名有目者；<a id="a-9v"></a>复由般若波罗蜜多之所摄受，<a id="a-9w"></a>名到彼岸。<a id="a-9x"></a>”</p>
  <p id="a9y">时，<a id="a-9z"></a>舍利子复白佛言：<a id="a-A0"></a>“云何菩萨摩诃萨引发般若波罗蜜多？<a id="a-A1"></a>”</p>
  <p id="aA2">佛告舍利子：<a id="a-A3"></a>“诸菩萨摩诃萨引发般若波罗蜜多，<a id="a-A4"></a>如引发色、<a id="a-A5"></a>受、<a id="a-A6"></a>想、<a id="a-A7"></a>行、<a id="a-A8"></a>识。<a id="a-A9"></a>舍利子，<a id="a-AA"></a>如五取蕴不应引发，<a id="a-AB"></a>甚深般若波罗蜜多应知亦尔。<a id="a-AC"></a>舍利子，<a id="a-AD"></a>如五取蕴不引发故说名引发，<a id="a-AE"></a>甚深般若波罗蜜多亦复如是，<a id="a-AF"></a>不引发故说名引发。<a id="a-AG"></a>”</p>
  <p id="aAH">时，<a id="a-AI"></a>舍利子复白佛言：<a id="a-AJ"></a>“诸菩萨摩诃萨如是引发甚深般若波罗蜜多，<a id="a-AK"></a>为成何法？<a id="a-AL"></a>”</p>
  <p id="aAM">佛告舍利子：<a id="a-AN"></a>“诸菩萨摩诃萨如是引发甚深般若波罗蜜多，<a id="a-AO"></a>于一切法都无所成，<a id="a-AP"></a>于一切法无所成故，<a id="a-AQ"></a>乃名般若波罗蜜多。<a id="a-AR"></a>”</p>
  <p id="aAS">时，<a id="a-AT"></a>天帝释便白佛言：<a id="a-AU"></a>“甚深般若波罗蜜多岂不能成一切智智？<a id="a-AV"></a>”</p>
  <p id="aAW">尔时，<a id="a-AX"></a>佛告天帝释言：<a id="a-AY"></a>“如是，<a id="a-AZ"></a>如是，<a id="a-Aa"></a>如汝所说，<a id="a-Ab"></a>甚深般若波罗蜜多亦不能成一切智智。<a id="a-Ac"></a>何以故？<a id="a-Ad"></a>憍尸迦，<a id="a-Ae"></a>如有所得不能成故，<a id="a-Af"></a>如有名想不能成故，<a id="a-Ag"></a>如有起造不能成故。<a id="a-Ah"></a>”</p>
  <p id="aAi">时，<a id="a-Aj"></a>天帝释复白佛言：<a id="a-Ak"></a>“甚深般若波罗蜜多云何说成一切智智？<a id="a-Al"></a>”</p>
  <p id="aAm">尔时，<a id="a-An"></a>佛告天帝释言：<a id="a-Ao"></a>“甚深般若波罗蜜多于所引发一切智智无所成故说名为成。<a id="a-Ap"></a>”</p>
  <p id="aAq">时，<a id="a-Ar"></a>天帝释复白佛言：<a id="a-As"></a>“甚奇，<a id="a-At"></a>世尊！<a id="a-Au"></a>希有，<a id="a-Av"></a>善逝！<a id="a-Aw"></a>甚深般若波罗蜜多不为生灭一切法故出现世间，<a id="a-Ax"></a>不为成坏一切法故出现世间，<a id="a-Ay"></a>而与世间作大饶益。<a id="a-Az"></a>”</p>
  <p id="aB0">尔时，<a id="a-B1"></a>具寿善现便白佛言：<a id="a-B2"></a>“世尊，<a id="a-B3"></a>若菩萨摩诃萨起如是想：<a id="a-B4"></a>‘甚深般若波罗蜜多，<a id="a-B5"></a>于一切法若生若灭、<a id="a-B6"></a>若成若坏。<a id="a-B7"></a>’是菩萨摩诃萨即便舍远甚深般若波罗蜜多。<a id="a-B8"></a>”</p>
  <p id="aB9">佛告善现：<a id="a-BA"></a>“如是，<a id="a-BB"></a>如是，<a id="a-BC"></a>复有因缘，<a id="a-BD"></a>诸菩萨摩诃萨舍远如是甚深般若波罗蜜多，<a id="a-BE"></a>谓起是想：<a id="a-BF"></a>‘甚深般若波罗蜜多，<a id="a-BG"></a>无所有、<a id="a-BH"></a>非真实，<a id="a-BI"></a>不坚固、<a id="a-BJ"></a>不自在。<a id="a-BK"></a>’是菩萨摩诃萨即便舍远甚深般若波罗蜜多。<a id="a-BL"></a>所以者何？<a id="a-BM"></a>甚深般若波罗蜜多非有非无、<a id="a-BN"></a>非虚非实、<a id="a-BO"></a>非坚固非不坚固、<a id="a-BP"></a>非自在非不自在，<a id="a-BQ"></a>于一切法无分别故。<a id="a-BR"></a>”</p>
  <p id="aBS">具寿善现复白佛言：<a id="a-BT"></a>“佛说如是甚深般若波罗蜜多为显何法？<a id="a-BU"></a>”</p>
  <p id="aBV">佛告善现：<a id="a-BW"></a>“我说如是甚深般若波罗蜜多都无所显。<a id="a-BX"></a>所以者何？<a id="a-BY"></a>于此般若波罗蜜多甚深教中，<a id="a-BZ"></a>不显示色，<a id="a-Ba"></a>亦不显示受、<a id="a-Bb"></a>想、<a id="a-Bc"></a>行、<a id="a-Bd"></a>识，<a id="a-Be"></a>不显示预流果，<a id="a-Bf"></a>亦不显示一来、<a id="a-Bg"></a>不还、<a id="a-Bh"></a>阿罗汉果、<a id="a-Bi"></a>独觉菩提，<a id="a-Bj"></a>亦不显示一切菩萨摩诃萨行、<a id="a-Bk"></a>诸佛无上正等菩提。<a id="a-Bl"></a>”</p>
  <p id="aBm">具寿善现复白佛言：<a id="a-Bn"></a>“甚深般若波罗蜜多即是广大波罗蜜多。<a id="a-Bo"></a>”</p>
  <p id="aBp">佛告善现：<a id="a-Bq"></a>“汝缘何意作如是说：<a id="a-Br"></a>甚深般若波罗蜜多即是广大波罗蜜多？<a id="a-Bs"></a>”</p>
  <p id="aBt">善现答言：<a id="a-Bu"></a>“甚深般若波罗蜜多于色不作大、<a id="a-Bv"></a>不作小，<a id="a-Bw"></a>于受、<a id="a-Bx"></a>想、<a id="a-By"></a>行、<a id="a-Bz"></a>识亦不作大、<a id="a-C0"></a>不作小；<a id="a-C1"></a>于色不作集、<a id="a-C2"></a>不作散，<a id="a-C3"></a>于受、<a id="a-C4"></a>想、<a id="a-C5"></a>行、<a id="a-C6"></a>识亦不作集、<a id="a-C7"></a>不作散；<a id="a-C8"></a>于色不作有力、<a id="a-C9"></a>不作无力，<a id="a-CA"></a>于受、<a id="a-CB"></a>想、<a id="a-CC"></a>行、<a id="a-CD"></a>识亦不作有力、<a id="a-CE"></a>不作无力；<a id="a-CF"></a>如是乃至于诸如来、<a id="a-CG"></a>应、<a id="a-CH"></a>正等觉不作大、<a id="a-CI"></a>不作小，<a id="a-CJ"></a>于佛所得一切智智亦不作大、<a id="a-CK"></a>不作小；<a id="a-CL"></a>于诸如来、<a id="a-CM"></a>应、<a id="a-CN"></a>正等觉不作集、<a id="a-CO"></a>不作散，<a id="a-CP"></a>于佛所得一切智智亦不作集、<a id="a-CQ"></a>不作散；<a id="a-CR"></a>于诸如来、<a id="a-CS"></a>应、<a id="a-CT"></a>正等觉不作有力、<a id="a-CU"></a>不作无力，<a id="a-CV"></a>于佛所得一切智智亦不作有力、<a id="a-CW"></a>不作无力。<a id="a-CX"></a>所以者何？<a id="a-CY"></a>五蕴乃至一切智智非大非小、<a id="a-CZ"></a>非集非散、<a id="a-Ca"></a>非有力非无力，<a id="a-Cb"></a>以一切法自性空故。<a id="a-Cc"></a>若菩萨摩诃萨起如是想，<a id="a-Cd"></a>非行般若波罗蜜多。<a id="a-Ce"></a>所以者何？<a id="a-Cf"></a>如是诸想非深般若波罗蜜多等流果故。</p>
  <p id="aCg">“甚深般若波罗蜜多无如是想：<a id="a-Ch"></a>‘我当度脱若干有情入无余依般涅槃界。<a id="a-Ci"></a>’若有此想，<a id="a-Cj"></a>是则名为大有所得，<a id="a-Ck"></a>非有所得能有所办。<a id="a-Cl"></a>所以者何？<a id="a-Cm"></a>有情无生故，<a id="a-Cn"></a>当知般若波罗蜜多亦无生；<a id="a-Co"></a>有情无自性故，<a id="a-Cp"></a>当知般若波罗蜜多亦无自性；<a id="a-Cq"></a>有情远离故，<a id="a-Cr"></a>当知般若波罗蜜多亦远离；<a id="a-Cs"></a>有情不可思议故，<a id="a-Ct"></a>当知般若波罗蜜多亦不可思议；<a id="a-Cu"></a>有情无坏法故，<a id="a-Cv"></a>当知般若波罗蜜多亦无坏法；<a id="a-Cw"></a>有情无觉知故，<a id="a-Cx"></a>当知般若波罗蜜多亦无觉知；<a id="a-Cy"></a>有情如义无证觉故，<a id="a-Cz"></a>当知般若波罗蜜多如义亦无证觉；<a id="a-D0"></a>有情力不成就故，<a id="a-D1"></a>当知般若波罗蜜多力亦不成就。</p>
  <p id="aD2">“世尊，<a id="a-D3"></a>我缘此意故作是说：<a id="a-D4"></a>甚深般若波罗蜜多即是广大波罗蜜多。<a id="a-D5"></a>所以者何？<a id="a-D6"></a>甚深般若波罗蜜多办大事故。<a id="a-D7"></a>”</p>
  <p id="aD8">尔时，<a id="a-D9"></a>舍利子白佛言：<a id="a-DA"></a>“世尊，<a id="a-DB"></a>若菩萨摩诃萨于深般若波罗蜜多能深信解，<a id="a-DC"></a>无疑、<a id="a-DD"></a>无惑亦不迷谬，<a id="a-DE"></a>是菩萨摩诃萨从何处没来生此间？<a id="a-DF"></a>行深般若波罗蜜多已经几时，<a id="a-DG"></a>于深法义能随觉了？<a id="a-DH"></a>”</p>
  <p id="aDI">佛告舍利子：<a id="a-DJ"></a>“是菩萨摩诃萨从十方界所事诸佛法会中没来生此间，<a id="a-DK"></a>是菩萨摩诃萨行深般若波罗蜜多已经无量无数大劫，<a id="a-DL"></a>于深法义能随觉了。<a id="a-DM"></a>所以者何？<a id="a-DN"></a>若菩萨摩诃萨从他方界所事诸佛法会中没来生此者，<a id="a-DO"></a>是菩萨摩诃萨已多亲近诸佛世尊，<a id="a-DP"></a>曾问此中甚深法义，<a id="a-DQ"></a>于深般若波罗蜜多若见若闻，<a id="a-DR"></a>便作是念：<a id="a-DS"></a>‘我今见佛，<a id="a-DT"></a>闻佛所说。<a id="a-DU"></a>’由此因缘，<a id="a-DV"></a>若闻宣说甚深般若波罗蜜多，<a id="a-DW"></a>属耳听闻恭敬信受，<a id="a-DX"></a>于深法义断诸疑惑。<a id="a-DY"></a>舍利子，<a id="a-DZ"></a>是菩萨摩诃萨已曾供养无量诸佛，<a id="a-Da"></a>行深般若波罗蜜多已经多劫，<a id="a-Db"></a>故于今生能办是事。<a id="a-Dc"></a>”</p>
  <p id="aDd">尔时，<a id="a-De"></a>善现复白佛言：<a id="a-Df"></a>“甚深般若波罗蜜多为可听闻，<a id="a-Dg"></a>为可观察，<a id="a-Dh"></a>为可引发，<a id="a-Di"></a>为可忆念，<a id="a-Dj"></a>为可示现是此是彼，<a id="a-Dk"></a>为可显了处、<a id="a-Dl"></a>时差别，<a id="a-Dm"></a>为可宣说诸行、<a id="a-Dn"></a>状、<a id="a-Do"></a>相，<a id="a-Dp"></a>显示般若波罗蜜多甚深义不？<a id="a-Dq"></a>”</p>
  <p id="aDr">佛言：<a id="a-Ds"></a>“不也，<a id="a-Dt"></a>善现当知，<a id="a-Du"></a>甚深般若波罗蜜多非蕴、<a id="a-Dv"></a>界、<a id="a-Dw"></a>处自性差别可能显示。<a id="a-Dx"></a>所以者何？<a id="a-Dy"></a>以一切法毕竟远离，<a id="a-Dz"></a>非远离法可能显示甚深般若波罗蜜多。<a id="a-E0"></a>善现当知，<a id="a-E1"></a>甚深般若波罗蜜多离蕴、<a id="a-E2"></a>界、<a id="a-E3"></a>处亦不能觉。<a id="a-E4"></a>所以者何？<a id="a-E5"></a>即蕴、<a id="a-E6"></a>界、<a id="a-E7"></a>处能觉诸法毕竟远离，<a id="a-E8"></a>说名般若波罗蜜多，<a id="a-E9"></a>是故般若波罗蜜多与蕴、<a id="a-EA"></a>界、<a id="a-EB"></a>处无二无别。<a id="a-EC"></a>善现当知，<a id="a-ED"></a>即一切法毕竟空故、<a id="a-EE"></a>性远离故、<a id="a-EF"></a>永寂静故名不可得，<a id="a-EG"></a>即不可得说名般若波罗蜜多。<a id="a-EH"></a>善现当知，<a id="a-EI"></a>若时无想亦无等想施设言说，<a id="a-EJ"></a>是时名为甚深般若波罗蜜多。<a id="a-EK"></a>”</p>
  <p id="aEL">具寿善现复白佛言：<a id="a-EM"></a>“诸菩萨摩诃萨积行久如，<a id="a-EN"></a>能勤修学甚深般若波罗蜜多？<a id="a-EO"></a>”</p>
  <p id="aEP">佛告善现：<a id="a-EQ"></a>“此应分别，<a id="a-ER"></a>以诸菩萨根差别故。<a id="a-ES"></a>善现当知，<a id="a-ET"></a>有菩萨摩诃萨从初发心，<a id="a-EU"></a>遇真善友方便摄受，<a id="a-EV"></a>即能修学甚深般若波罗蜜多。<a id="a-EW"></a>是菩萨摩诃萨有方便善巧故，<a id="a-EX"></a>不谤正法，<a id="a-EY"></a>不见诸法有增有减，<a id="a-EZ"></a>常不远离菩萨正行，<a id="a-Ea"></a>常不远离诸佛、<a id="a-Eb"></a>菩萨，<a id="a-Ec"></a>恒种善根身心清净，<a id="a-Ed"></a>严净佛土，<a id="a-Ee"></a>成熟有情，<a id="a-Ef"></a>疾能证得一切智智。</p>
  <p id="aEg">“有菩萨乘善男子等虽曾得见多百千佛，<a id="a-Eh"></a>于诸佛所修行梵行，<a id="a-Ei"></a>而有所得为方便故，<a id="a-Ej"></a>不能修学甚深般若波罗蜜多，<a id="a-Ek"></a>闻说如是甚深般若波罗蜜多，<a id="a-El"></a>不生信解即便舍去。<a id="a-Em"></a>所以者何？<a id="a-En"></a>是菩萨乘善男子等，<a id="a-Eo"></a>过去佛所曾闻宣说甚深般若波罗蜜多不生恭敬，<a id="a-Ep"></a>不恭敬故不数听闻，<a id="a-Eq"></a>不数闻故不能亲近，<a id="a-Er"></a>不亲近故不能请问，<a id="a-Es"></a>不请问故不能信解，<a id="a-Et"></a>不信解故舍众而去，<a id="a-Eu"></a>由此因缘，<a id="a-Ev"></a>造作增长匮正法业；<a id="a-Ew"></a>由宿习力，<a id="a-Ex"></a>今闻说此甚深般若波罗蜜多还复舍去，<a id="a-Ey"></a>不生恭敬不能信受，<a id="a-Ez"></a>不信受故若身若心皆不和合，<a id="a-F0"></a>不和合故于此般若波罗蜜多甚深义趣不能解了。<a id="a-F1"></a>彼于般若波罗蜜多甚深义趣不能信受、<a id="a-F2"></a>不能听闻、<a id="a-F3"></a>不能解了、<a id="a-F4"></a>不能观察，<a id="a-F5"></a>造作增长匮正法业，<a id="a-F6"></a>由此业故造作增长恶慧罪业，<a id="a-F7"></a>由此业故闻深般若波罗蜜多毁谤厌舍。</p>
  <p id="aF8">“善现当知，<a id="a-F9"></a>是菩萨乘善男子等，<a id="a-FA"></a>毁谤厌舍甚深般若波罗蜜多，<a id="a-FB"></a>当知即为毁谤厌舍三世诸佛一切智智，<a id="a-FC"></a>由此因缘，<a id="a-FD"></a>造作增长极重恶业，<a id="a-FE"></a>由此业故堕大地狱，<a id="a-FF"></a>经历多时受诸剧苦。<a id="a-FG"></a>谓彼宿习重恶业故，<a id="a-FH"></a>觉慧善根皆悉微劣；<a id="a-FI"></a>薄福德故，<a id="a-FJ"></a>自损损他，<a id="a-FK"></a>于佛、<a id="a-FL"></a>法、<a id="a-FM"></a>僧虽成少分信受乐欲；<a id="a-FN"></a>而愚痴故，<a id="a-FO"></a>不能思择正法浅深，<a id="a-FP"></a>自于大乘毁谤厌舍，<a id="a-FQ"></a>亦令新学正法有情于大乘教毁谤厌舍，<a id="a-FR"></a>言：<a id="a-FS"></a>‘深般若波罗蜜多非真佛语，<a id="a-FT"></a>不应修学。<a id="a-FU"></a>’彼既令他毁谤般若，<a id="a-FV"></a>自于般若亦深毁谤；<a id="a-FW"></a>彼既毁谤甚深般若，<a id="a-FX"></a>于萨婆若亦深毁谤；<a id="a-FY"></a>由深毁谤萨婆若力，<a id="a-FZ"></a>于佛、<a id="a-Fa"></a>法、<a id="a-Fb"></a>僧亦深毁谤；<a id="a-Fc"></a>因斯造作极重恶业，<a id="a-Fd"></a>由此恶业增长因缘，<a id="a-Fe"></a>堕大地狱受诸剧苦，<a id="a-Ff"></a>多百千岁不得解脱。</p>
  <p id="aFg">“彼罪重故，<a id="a-Fh"></a>于此世界从一大地狱至一大地狱，<a id="a-Fi"></a>乃至火劫、<a id="a-Fj"></a>水劫、<a id="a-Fk"></a>风劫未起已来受诸剧苦。<a id="a-Fl"></a>若此世界火、<a id="a-Fm"></a>水、<a id="a-Fn"></a>风劫随一起时，<a id="a-Fo"></a>彼重恶业犹未尽故，<a id="a-Fp"></a>死已转生他方世界，<a id="a-Fq"></a>与此同类大地狱中多百千岁受诸剧苦。<a id="a-Fr"></a>彼罪重故，<a id="a-Fs"></a>于他方界从一大地狱至一大地狱，<a id="a-Ft"></a>乃至火劫、<a id="a-Fu"></a>水劫、<a id="a-Fv"></a>风劫未起已来受诸剧苦。<a id="a-Fw"></a>若他方界火、<a id="a-Fx"></a>水、<a id="a-Fy"></a>风劫随一起时，<a id="a-Fz"></a>彼重恶业犹未尽故，<a id="a-G0"></a>死已转生余他方界，<a id="a-G1"></a>与此同类大地狱中多百千岁受诸剧苦。<a id="a-G2"></a>彼罪重故，<a id="a-G3"></a>于余方界从一大地狱至一大地狱，<a id="a-G4"></a>乃至火劫、<a id="a-G5"></a>水劫、<a id="a-G6"></a>风劫未起已来受诸剧苦，<a id="a-G7"></a>如是展转遍历十方大地狱中受诸剧苦。<a id="a-G8"></a>若彼诸余十方世界火劫、<a id="a-G9"></a>水劫、<a id="a-GA"></a>风劫起时，<a id="a-GB"></a>彼重恶业犹未尽故，<a id="a-GC"></a>死已还生此堪忍界大地狱中，<a id="a-GD"></a>从一大地狱至一大地狱，<a id="a-GE"></a>乃至火劫、<a id="a-GF"></a>水劫、<a id="a-GG"></a>风劫未起已来受诸剧苦。<a id="a-GH"></a>若此世界火、<a id="a-GI"></a>水、<a id="a-GJ"></a>风劫随一起时，<a id="a-GK"></a>彼重恶业犹未尽故，<a id="a-GL"></a>死已复生他余世界，<a id="a-GM"></a>遍历十方大地狱中受诸剧苦。</p>
  <p id="aGN">“如是轮回经无数劫，<a id="a-GO"></a>彼谤法罪业势稍微，<a id="a-GP"></a>从地狱出堕傍生趣，<a id="a-GQ"></a>如前展转自界、<a id="a-GR"></a>他方，<a id="a-GS"></a>多劫轮回受种种苦。<a id="a-GT"></a>彼谤法罪业势稍薄，<a id="a-GU"></a>免傍生趣堕鬼趣中，<a id="a-GV"></a>此界、<a id="a-GW"></a>他方轮回展转受种种苦经无数劫。<a id="a-GX"></a>彼谤法业余势将尽，<a id="a-GY"></a>出饿鬼趣来生人中，<a id="a-GZ"></a>虽得为人而居下贱，<a id="a-Ga"></a>盲聋、<a id="a-Gb"></a>喑哑，<a id="a-Gc"></a>多病、<a id="a-Gd"></a>贫穷、<a id="a-Ge"></a>丑陋、<a id="a-Gf"></a>顽愚、<a id="a-Gg"></a>人皆轻诮，<a id="a-Gh"></a>随所生处少乐多苦，<a id="a-Gi"></a>尝不闻有佛、<a id="a-Gj"></a>法、<a id="a-Gk"></a>僧名。<a id="a-Gl"></a>所以者何？<a id="a-Gm"></a>彼语恶业谤三宝故，<a id="a-Gn"></a>受如是类圆满苦果。<a id="a-Go"></a>”</p>
  <p id="aGp">尔时，<a id="a-Gq"></a>舍利子白佛言：<a id="a-Gr"></a>“世尊，<a id="a-Gs"></a>毁谤法罪与无间业，<a id="a-Gt"></a>此二恶行为相似不？<a id="a-Gu"></a>”</p>
  <p id="aGv">尔时，<a id="a-Gw"></a>佛告舍利子言：<a id="a-Gx"></a>“勿谓此罪似无间业。<a id="a-Gy"></a>所以者何？<a id="a-Gz"></a>五无间业虽感重苦，<a id="a-H0"></a>而不可比毁谤正法，<a id="a-H1"></a>谓彼闻说甚深般若波罗蜜多，<a id="a-H2"></a>毁谤拒逆言：<a id="a-H3"></a>‘此般若波罗蜜多非真佛语，<a id="a-H4"></a>不应修学，<a id="a-H5"></a>非法、<a id="a-H6"></a>非律、<a id="a-H7"></a>非大师教。<a id="a-H8"></a>’由此因缘其罪极重。</p>
  <p id="aH9">“舍利子，<a id="a-HA"></a>是谤法人自谤正法亦教他谤，<a id="a-HB"></a>自坏其身亦令他坏，<a id="a-HC"></a>自饮毒药亦令他饮，<a id="a-HD"></a>自失生天解脱乐果亦令他失，<a id="a-HE"></a>自持其身足地狱火亦令他足，<a id="a-HF"></a>自不信解甚深般若波罗蜜多亦教他人令不信解，<a id="a-HG"></a>迷谬颠倒自沉苦海亦令他溺。<a id="a-HH"></a>舍利子，<a id="a-HI"></a>我于如是甚深般若波罗蜜多，<a id="a-HJ"></a>尚不欲令谤正法者闻其名字，<a id="a-HK"></a>况为彼宣说？<a id="a-HL"></a>舍利子，<a id="a-HM"></a>谤正法者，<a id="a-HN"></a>我尚不听住菩萨乘善男子等闻其名字，<a id="a-HO"></a>况当眼见？<a id="a-HP"></a>岂许共住？<a id="a-HQ"></a>舍利子，<a id="a-HR"></a>谤正法者，<a id="a-HS"></a>我尚不听被服袈裟，<a id="a-HT"></a>况受供养？<a id="a-HU"></a>何以故？<a id="a-HV"></a>舍利子，<a id="a-HW"></a>诸有毁谤甚深般若波罗蜜多，<a id="a-HX"></a>当知彼名坏正法者，<a id="a-HY"></a>堕黑暗类如秽蜗螺，<a id="a-HZ"></a>自污污他如烂粪聚。<a id="a-Ha"></a>诸有信用坏法者言，<a id="a-Hb"></a>亦受如前所说大苦。<a id="a-Hc"></a>”</p>
  <p id="aHd">时，<a id="a-He"></a>舍利子复白佛言：<a id="a-Hf"></a>“何缘如来不说如是坏正法者，<a id="a-Hg"></a>当堕恶趣所受形貌身量大小？<a id="a-Hh"></a>”</p>
  <p id="aHi">佛告舍利子：<a id="a-Hj"></a>“止！<a id="a-Hk"></a>不应说坏正法者当来所受形貌身量。<a id="a-Hl"></a>所以者何？<a id="a-Hm"></a>我若具说彼趣形量，<a id="a-Hn"></a>彼闻惊怖，<a id="a-Ho"></a>当吐热血，<a id="a-Hp"></a>便致命终，<a id="a-Hq"></a>或近死苦，<a id="a-Hr"></a>心顿忧恼如中毒箭，<a id="a-Hs"></a>身渐枯顇如被截苗。<a id="a-Ht"></a>恐彼闻说谤正法者，<a id="a-Hu"></a>当受如是大丑苦身，<a id="a-Hv"></a>徒自惊惶，<a id="a-Hw"></a>丧失身命。<a id="a-Hx"></a>我愍彼故，<a id="a-Hy"></a>不为汝说。<a id="a-Hz"></a>”</p>
  <p id="aI0">时，<a id="a-I1"></a>舍利子第二、<a id="a-I2"></a>第三重请如来说彼形量，<a id="a-I3"></a>明诫后世，<a id="a-I4"></a>令知谤法获大苦身，<a id="a-I5"></a>不造斯罪。</p>
  <p id="aI6">尔时，<a id="a-I7"></a>佛告舍利子言：<a id="a-I8"></a>“我前所说，<a id="a-I9"></a>坏正法罪受恶趣苦，<a id="a-IA"></a>足为明诫。<a id="a-IB"></a>当来自类善男子等，<a id="a-IC"></a>闻我前说谤法罪报，<a id="a-ID"></a>宁舍身命，<a id="a-IE"></a>终不谤法，<a id="a-IF"></a>勿我未来当受斯苦！<a id="a-IG"></a>”</p>
  <p id="aIH">尔时，<a id="a-II"></a>善现便白佛言：<a id="a-IJ"></a>“诸有聪明善男子等，<a id="a-IK"></a>闻佛所说谤正法人于当来世久受大苦，<a id="a-IL"></a>应善护持身、<a id="a-IM"></a>语、<a id="a-IN"></a>意业。<a id="a-IO"></a>所以者何？<a id="a-IP"></a>勿我由此诸恶业故，<a id="a-IQ"></a>恶趣人中长时受苦。<a id="a-IR"></a>世尊，<a id="a-IS"></a>造作增长坏正法业，<a id="a-IT"></a>岂不由习诸恶业耶？<a id="a-IU"></a>”</p>
  <p id="aIV">佛告善现：<a id="a-IW"></a>“如是，<a id="a-IX"></a>如是，<a id="a-IY"></a>于我正法毗奈耶中，<a id="a-IZ"></a>当有愚痴诸出家者，<a id="a-Ia"></a>彼虽称我为其大师，<a id="a-Ib"></a>而于我说甚深般若波罗蜜多毁谤拒逆。<a id="a-Ic"></a>善现当知，<a id="a-Id"></a>若有毁谤甚深般若，<a id="a-Ie"></a>则为毁谤无上菩提；<a id="a-If"></a>若有毁谤无上菩提，<a id="a-Ig"></a>则为毁谤一切智智；<a id="a-Ih"></a>若有毁谤一切智智，<a id="a-Ii"></a>则为毁谤佛、<a id="a-Ij"></a>法、<a id="a-Ik"></a>僧宝；<a id="a-Il"></a>若有毁谤佛、<a id="a-Im"></a>法、<a id="a-In"></a>僧宝，<a id="a-Io"></a>则便摄受无边罪业；<a id="a-Ip"></a>若有摄受无边罪业，<a id="a-Iq"></a>则便摄受无边苦报。<a id="a-Ir"></a>”</p>
  <p id="aIs">具寿善现复白佛言：<a id="a-It"></a>“彼愚痴人几因缘故，<a id="a-Iu"></a>毁谤如是甚深般若波罗蜜多？<a id="a-Iv"></a>”</p>
  <p id="aIw">佛告善现：<a id="a-Ix"></a>“由四因缘。<a id="a-Iy"></a>何等为四？<a id="a-Iz"></a>一者、<a id="a-J0"></a>为诸邪魔所扇惑故；<a id="a-J1"></a>二者、<a id="a-J2"></a>于甚深法不信解故；<a id="a-J3"></a>三者、<a id="a-J4"></a>不勤精进耽著五蕴，<a id="a-J5"></a>诸恶知识所摄受故；<a id="a-J6"></a>四者、<a id="a-J7"></a>多怀瞋恚乐行恶法，<a id="a-J8"></a>好自高举轻凌他故。<a id="a-J9"></a>彼愚痴人由具如是四因缘故，<a id="a-JA"></a>毁谤般若波罗蜜多，<a id="a-JB"></a>由此当来受诸剧苦。<a id="a-JC"></a>”</p>
 </body>
</html>