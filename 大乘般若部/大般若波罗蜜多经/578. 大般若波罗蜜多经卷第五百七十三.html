<!doctype html>
<html id="z3IBT6o9J" data-ver="1291">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第五百七十三</h1>
  <h2 id="a2">第六分劝诫品第十四之二</h2>
  <p id="a3">佛告曼殊室利菩萨：<a id="a-4"></a>“假使碎此三千大千堪忍世界悉为极微，<a id="a-5"></a>一一极微为一圣者。<a id="a-6"></a>有善男子、<a id="a-7"></a>善女人等尽彼圣众寿量短长，<a id="a-8"></a>以诸世间上妙饮食、<a id="a-9"></a>衣服、<a id="a-A"></a>卧具及医药等，<a id="a-B"></a>起殷净心奉施供养；<a id="a-C"></a>般涅槃后各收驮都，<a id="a-D"></a>起窣堵波严饰供养；<a id="a-E"></a>或以七宝满如前说尔所极微大千世界，<a id="a-F"></a>上复积至色究竟天，<a id="a-G"></a>于彼圣者各别奉施尔所大千世界七宝，<a id="a-H"></a>毕自寿量昼夜三十牟呼栗多相续不断。<a id="a-I"></a>曼殊室利，<a id="a-J"></a>于意云何？<a id="a-K"></a>是善男子、<a id="a-L"></a>善女人等，<a id="a-M"></a>由此因缘获福多不？<a id="a-N"></a>”</p>
  <p id="aO">曼殊室利即白佛言：<a id="a-P"></a>“甚多，<a id="a-Q"></a>世尊！<a id="a-R"></a>甚多，<a id="a-S"></a>善逝！<a id="a-T"></a>前说施福尚难思议，<a id="a-U"></a>何况于此所获福量！<a id="a-V"></a>”</p>
  <p id="aW">佛告曼殊室利菩萨：<a id="a-X"></a>“若善男子、<a id="a-Y"></a>善女人等受持此经流通演说，<a id="a-Z"></a>所获福聚于前施福，<a id="a-a"></a>百倍为胜，<a id="a-b"></a>千倍为胜，<a id="a-c"></a>乃至邬波尼杀昙倍亦复为胜。</p>
  <p id="ad">“曼殊室利，<a id="a-e"></a>如是功德若不回求佛菩提者，<a id="a-f"></a>应经尔所极微数劫当作他化自在天王，<a id="a-g"></a>复经尔所极微数劫当作乐变化天王，<a id="a-h"></a>复经尔所极微数劫当作睹史多天王，<a id="a-i"></a>复经尔所极微数劫当作夜摩天王，<a id="a-j"></a>复经尔所极微数劫作天帝释，<a id="a-k"></a>况转轮王！<a id="a-l"></a>以彼回求一切智故，<a id="a-m"></a>能得成办甚深般若波罗蜜多方便善巧，<a id="a-n"></a>当证无上正等菩提。</p>
  <p id="ao">“曼殊室利，<a id="a-p"></a>假使充满此赡部洲预流、<a id="a-q"></a>一来、<a id="a-r"></a>不还、<a id="a-s"></a>阿罗汉、<a id="a-t"></a>独觉，<a id="a-u"></a>如粟、<a id="a-v"></a>稻、<a id="a-w"></a>麻、<a id="a-x"></a>竹、<a id="a-y"></a>荻、<a id="a-z"></a>芦苇、<a id="a-10"></a>甘蔗林等中无间隙。<a id="a-11"></a>有暴恶人起极嗔恚，<a id="a-12"></a>皆悉杀害尔所圣者。<a id="a-13"></a>曼殊室利，<a id="a-14"></a>于意云何？<a id="a-15"></a>彼人由斯获罪多不？<a id="a-16"></a>”</p>
  <p id="a17">曼殊室利即白佛言：<a id="a-18"></a>“甚多，<a id="a-19"></a>世尊！<a id="a-1A"></a>甚多，<a id="a-1B"></a>善逝！<a id="a-1C"></a>杀一圣者尚堕无间大地狱中一劫受苦，<a id="a-1D"></a>何况杀害尔所圣者！<a id="a-1E"></a>彼所获罪不可称计。<a id="a-1F"></a>”</p>
  <p id="a1G">佛告曼殊室利菩萨：<a id="a-1H"></a>“若有毁谤此经典者，<a id="a-1I"></a>其罪过前百倍、<a id="a-1J"></a>千倍乃至邬波尼杀昙倍。</p>
  <p id="a1K">“曼殊室利，<a id="a-1L"></a>假使充满东胜身洲预流、<a id="a-1M"></a>一来、<a id="a-1N"></a>不还、<a id="a-1O"></a>阿罗汉、<a id="a-1P"></a>独觉，<a id="a-1Q"></a>如粟、<a id="a-1R"></a>稻、<a id="a-1S"></a>麻、<a id="a-1T"></a>竹、<a id="a-1U"></a>荻、<a id="a-1V"></a>芦苇、<a id="a-1W"></a>甘蔗林等中无间隙。<a id="a-1X"></a>有暴恶人起极嗔恚，<a id="a-1Y"></a>皆悉杀害尔所圣者。<a id="a-1Z"></a>曼殊室利，<a id="a-1a"></a>于意云何？<a id="a-1b"></a>彼人由斯获罪多不？<a id="a-1c"></a>”</p>
  <p id="a1d">曼殊室利即白佛言：<a id="a-1e"></a>“甚多，<a id="a-1f"></a>世尊！<a id="a-1g"></a>甚多，<a id="a-1h"></a>善逝！<a id="a-1i"></a>杀一圣者尚堕无间大地狱中一劫受苦，<a id="a-1j"></a>何况杀害尔所圣者！<a id="a-1k"></a>彼所获罪不可称计。<a id="a-1l"></a>”</p>
  <p id="a1m">佛告曼殊室利菩萨：<a id="a-1n"></a>“若有毁谤此经典者，<a id="a-1o"></a>其罪过前百倍、<a id="a-1p"></a>千倍乃至邬波尼杀昙倍。</p>
  <p id="a1q">“曼殊室利，<a id="a-1r"></a>假使充满西牛货洲预流、<a id="a-1s"></a>一来、<a id="a-1t"></a>不还、<a id="a-1u"></a>阿罗汉、<a id="a-1v"></a>独觉，<a id="a-1w"></a>如粟、<a id="a-1x"></a>稻、<a id="a-1y"></a>麻、<a id="a-1z"></a>竹、<a id="a-20"></a>荻、<a id="a-21"></a>芦苇、<a id="a-22"></a>甘蔗林等中无间隙。<a id="a-23"></a>有暴恶人起极嗔恚，<a id="a-24"></a>皆悉杀害尔所圣者。<a id="a-25"></a>曼殊室利，<a id="a-26"></a>于意云何？<a id="a-27"></a>彼人由斯获罪多不？<a id="a-28"></a>”</p>
  <p id="a29">曼殊室利即白佛言：<a id="a-2A"></a>“甚多，<a id="a-2B"></a>世尊！<a id="a-2C"></a>甚多，<a id="a-2D"></a>善逝！<a id="a-2E"></a>杀一圣者尚堕无间大地狱中一劫受苦，<a id="a-2F"></a>何况杀害尔所圣者！<a id="a-2G"></a>彼所获罪不可称计。<a id="a-2H"></a>”</p>
  <p id="a2I">佛告曼殊室利菩萨：<a id="a-2J"></a>“若有毁谤此经典者，<a id="a-2K"></a>其罪过前百倍、<a id="a-2L"></a>千倍乃至邬波尼杀昙倍。</p>
  <p id="a2M">“曼殊室利，<a id="a-2N"></a>假使充满北俱卢洲预流、<a id="a-2O"></a>一来、<a id="a-2P"></a>不还、<a id="a-2Q"></a>阿罗汉、<a id="a-2R"></a>独觉，<a id="a-2S"></a>如粟、<a id="a-2T"></a>稻、<a id="a-2U"></a>麻、<a id="a-2V"></a>竹、<a id="a-2W"></a>荻、<a id="a-2X"></a>芦苇、<a id="a-2Y"></a>甘蔗林等中无间隙。<a id="a-2Z"></a>有暴恶人起极嗔恚，<a id="a-2a"></a>皆悉杀害尔所圣者。<a id="a-2b"></a>曼殊室利，<a id="a-2c"></a>于意云何？<a id="a-2d"></a>彼人由斯获罪多不？<a id="a-2e"></a>”</p>
  <p id="a2f">曼殊室利即白佛言：<a id="a-2g"></a>“甚多，<a id="a-2h"></a>世尊！<a id="a-2i"></a>甚多，<a id="a-2j"></a>善逝！<a id="a-2k"></a>杀一圣者尚堕无间大地狱中一劫受苦，<a id="a-2l"></a>何况杀害尔所圣者！<a id="a-2m"></a>彼所获罪不可称计。<a id="a-2n"></a>”</p>
  <p id="a2o">佛告曼殊室利菩萨：<a id="a-2p"></a>“若有毁谤此经典者，<a id="a-2q"></a>其罪过前百倍、<a id="a-2r"></a>千倍乃至邬波尼杀昙倍。</p>
  <p id="a2s">“曼殊室利，<a id="a-2t"></a>假使碎此四大洲界悉为极微，<a id="a-2u"></a>一一极微各为一佛。<a id="a-2v"></a>有一极恶邪见众生，<a id="a-2w"></a>起毒害心杀尔所佛，<a id="a-2x"></a>劫夺一切法财、<a id="a-2y"></a>资财，<a id="a-2z"></a>破灭世间法王、<a id="a-30"></a>法药。<a id="a-31"></a>曼殊室利，<a id="a-32"></a>于意云何？<a id="a-33"></a>彼恶众生获罪多不？<a id="a-34"></a>”</p>
  <p id="a35">曼殊室利即白佛言：<a id="a-36"></a>“甚多，<a id="a-37"></a>世尊！<a id="a-38"></a>甚多，<a id="a-39"></a>善逝！<a id="a-3A"></a>彼所获罪无量无边不可思议、<a id="a-3B"></a>不可称计，<a id="a-3C"></a>我于彼事尚不忍闻，<a id="a-3D"></a>况能说其获罪多少！<a id="a-3E"></a>若害一佛犹堕无间大地狱中多劫受苦，<a id="a-3F"></a>况杀尔所诸佛世尊，<a id="a-3G"></a>如是众生定受无间大地狱苦无有出期。<a id="a-3H"></a>”</p>
  <p id="a3I">佛告曼殊室利菩萨：<a id="a-3J"></a>“若有毁谤障礙此经，<a id="a-3K"></a>不令演说、<a id="a-3L"></a>流通、<a id="a-3M"></a>供养，<a id="a-3N"></a>其罪过前百倍、<a id="a-3O"></a>千倍乃至邬波尼杀昙倍。</p>
  <p id="a3P">“曼殊室利，<a id="a-3Q"></a>假使三千大千世界一切有情，<a id="a-3R"></a>各经百千无数大劫，<a id="a-3S"></a>备修种种诸菩萨行，<a id="a-3T"></a>皆证无上正等菩提，<a id="a-3U"></a>彼恶众生罪业重故，<a id="a-3V"></a>犹未能出大地狱苦。<a id="a-3W"></a>曼殊室利，<a id="a-3X"></a>彼恶众生于十方界无间地狱，<a id="a-3Y"></a>无一不经多劫受苦，<a id="a-3Z"></a>况余地狱、<a id="a-3a"></a>傍生、<a id="a-3b"></a>鬼界！<a id="a-3c"></a>何以故？<a id="a-3d"></a>彼愚痴者毁坏十方三世诸佛法身母故。<a id="a-3e"></a>设彼经前极微数劫受重苦已，<a id="a-3f"></a>出三恶趣来生人中，<a id="a-3g"></a>得大恶疾，<a id="a-3h"></a>一切医药所不能救。<a id="a-3i"></a>复经尔所极微数劫，<a id="a-3j"></a>生便无舌或无手等，<a id="a-3k"></a>各经尔所极微数劫。<a id="a-3l"></a>曼殊室利，<a id="a-3m"></a>我以神力住世一劫或一劫余，<a id="a-3n"></a>说彼众生毁谤、<a id="a-3o"></a>障礙此经罪报亦不能尽。<a id="a-3p"></a>曼殊室利，<a id="a-3q"></a>诸有智者欲得现在、<a id="a-3r"></a>未来安乐，<a id="a-3s"></a>勿于此经毁谤、<a id="a-3t"></a>障礙。<a id="a-3u"></a>”</p>
  <p data-pb></p>
  <h2 id="a3v">第六分二行品第十五</h2>
  <p id="a3w">佛告曼殊室利菩萨言：<a id="a-3x"></a>“善男子，<a id="a-3y"></a>若菩萨摩诃萨行深般若波罗蜜多，<a id="a-3z"></a>宜应成就前后般若波罗蜜多。<a id="a-40"></a>何以故？<a id="a-41"></a>诸菩萨摩诃萨有二种行：<a id="a-42"></a>成就般若，<a id="a-43"></a>化导有情。<a id="a-44"></a>”</p>
  <p id="a45">尔时，<a id="a-46"></a>曼殊室利菩萨便白佛言：<a id="a-47"></a>“世尊，<a id="a-48"></a>云何诸菩萨摩诃萨成就般若、<a id="a-49"></a>化导有情？<a id="a-4A"></a>”</p>
  <p id="a4B">佛告曼殊室利菩萨言：<a id="a-4C"></a>“善男子，<a id="a-4D"></a>若菩萨摩诃萨从初般若乃至后际，<a id="a-4E"></a>离功用心说法无尽中无间隙，<a id="a-4F"></a>为脱有情恶趣三有令住善趣，<a id="a-4G"></a>或令证得三乘圣果。<a id="a-4H"></a>曼殊室利，<a id="a-4I"></a>是名菩萨摩诃萨众行深般若波罗蜜多化导有情。<a id="a-4J"></a>曼殊室利，<a id="a-4K"></a>若菩萨摩诃萨行深般若波罗蜜多，<a id="a-4L"></a>成就无边无为般若，<a id="a-4M"></a>是名菩萨摩诃萨众自行般若。<a id="a-4N"></a>何以故？<a id="a-4O"></a>此能圆满一切德故。<a id="a-4P"></a>”</p>
  <p id="a4Q">曼殊室利复白佛言：<a id="a-4R"></a>“诸菩萨摩诃萨行深般若波罗蜜多，<a id="a-4S"></a>修何法行能与一切智相应？<a id="a-4T"></a>”</p>
  <p id="a4U">佛告曼殊室利菩萨言：<a id="a-4V"></a>“善男子，<a id="a-4W"></a>若菩萨摩诃萨行深般若波罗蜜多，<a id="a-4X"></a>修一切智真实之法，<a id="a-4Y"></a>远离思议，<a id="a-4Z"></a>微妙无相甚深理趣，<a id="a-4a"></a>不可观察极难通达，<a id="a-4b"></a>常住寂静清凉遍满，<a id="a-4c"></a>无有分别无著无礙；<a id="a-4d"></a>随顺正理不可执取，<a id="a-4e"></a>极静大寂，<a id="a-4f"></a>一切法中无上无等。<a id="a-4g"></a>曼殊室利，<a id="a-4h"></a>诸菩萨摩诃萨行深般若波罗蜜多，<a id="a-4i"></a>修此法行能与一切智相应。<a id="a-4j"></a>”</p>
  <p id="a4k">曼殊室利复白佛言：<a id="a-4l"></a>“诸菩萨摩诃萨于何境界行深般若波罗蜜多？<a id="a-4m"></a>”</p>
  <p id="a4n">佛告曼殊室利菩萨言：<a id="a-4o"></a>“善男子，<a id="a-4p"></a>诸菩萨摩诃萨决定应于甚深境界、<a id="a-4q"></a>广大境界、<a id="a-4r"></a>功德境界行深般若波罗蜜多。</p>
  <p id="a4s">“曼殊室利，<a id="a-4t"></a>甚深境者，<a id="a-4u"></a>体是无为，<a id="a-4v"></a>不著二边亦不相离，<a id="a-4w"></a>自性清净诸障解脱，<a id="a-4x"></a>不可思议，<a id="a-4y"></a>不可称计，<a id="a-4z"></a>不共一切声闻、<a id="a-50"></a>独觉。</p>
  <p id="a51">“曼殊室利，<a id="a-52"></a>广大境者，<a id="a-53"></a>诸佛如来一切功德，<a id="a-54"></a>大悲、<a id="a-55"></a>般若二法为性，<a id="a-56"></a>离分别相无功用心，<a id="a-57"></a>利乐有情无时暂舍，<a id="a-58"></a>诸所说法皆称彼意。</p>
  <p id="a59">“曼殊室利，<a id="a-5A"></a>功德境者，<a id="a-5B"></a>诸菩萨摩诃萨行深般若波罗蜜多，<a id="a-5C"></a>所与相应一切功德、<a id="a-5D"></a>三十二相、<a id="a-5E"></a>八十随好。<a id="a-5F"></a>随诸有情根欲性行，<a id="a-5G"></a>所乐种种形相差别，<a id="a-5H"></a>佛威神力悉能示现，<a id="a-5I"></a>所谓或现升睹史多，<a id="a-5J"></a>或现从天下生赡部，<a id="a-5K"></a>或现处胎，<a id="a-5L"></a>或现初生，<a id="a-5M"></a>或现童子，<a id="a-5N"></a>或现游戏，<a id="a-5O"></a>或现出家，<a id="a-5P"></a>或现苦行，<a id="a-5Q"></a>或现往诣菩提树下，<a id="a-5R"></a>或现证得无上菩提，<a id="a-5S"></a>或现转法轮，<a id="a-5T"></a>或现般涅槃，<a id="a-5U"></a>如是示现诸相差别，<a id="a-5V"></a>皆为有情解脱生死。</p>
  <p id="a5W">“曼殊室利，<a id="a-5X"></a>如是名为诸菩萨摩诃萨甚深般若波罗蜜多所行境界。<a id="a-5Y"></a>”</p>
  <p id="a5Z">曼殊室利便白佛言：<a id="a-5a"></a>“希有，<a id="a-5b"></a>世尊！<a id="a-5c"></a>菩萨如是甚深般若波罗蜜多，<a id="a-5d"></a>是佛境界不可思议。<a id="a-5e"></a>”</p>
  <p id="a5f">佛告曼殊室利菩萨：<a id="a-5g"></a>“如是，<a id="a-5h"></a>如是，<a id="a-5i"></a>如汝所说，<a id="a-5j"></a>甚深般若波罗蜜多是不共法、<a id="a-5k"></a>不可思议。<a id="a-5l"></a>何以故？<a id="a-5m"></a>一切异生、<a id="a-5n"></a>声闻、<a id="a-5o"></a>独觉不能通达，<a id="a-5p"></a>非其境故，<a id="a-5q"></a>除佛世尊无能得者。<a id="a-5r"></a>何以故？<a id="a-5s"></a>诸法真如义甚深故。<a id="a-5t"></a>自在不动无漏界摄，<a id="a-5u"></a>令有情类利乐圆满，<a id="a-5v"></a>是故名为诸佛境界过语言道胜义谛摄，<a id="a-5w"></a>远离寻伺分别思议，<a id="a-5x"></a>非世间法所能比喻，<a id="a-5y"></a>一切法中最为上品，<a id="a-5z"></a>不在生死、<a id="a-60"></a>不住涅槃。</p>
  <p id="a61">“曼殊室利，<a id="a-62"></a>诸菩萨摩诃萨行深般若波罗蜜多，<a id="a-63"></a>凡有五事不可思议：<a id="a-64"></a>一者、<a id="a-65"></a>自性；<a id="a-66"></a>二者、<a id="a-67"></a>方处；<a id="a-68"></a>三者、<a id="a-69"></a>诸住；<a id="a-6A"></a>四者、<a id="a-6B"></a>一异；<a id="a-6C"></a>五者、<a id="a-6D"></a>利乐。</p>
  <p id="a6E">“曼殊室利，<a id="a-6F"></a>云何自性不可思议？<a id="a-6G"></a>即色真如求不可得，<a id="a-6H"></a>离色真如求不可得，<a id="a-6I"></a>受、<a id="a-6J"></a>想、<a id="a-6K"></a>行、<a id="a-6L"></a>识亦复如是；<a id="a-6M"></a>即眼真如求不可得，<a id="a-6N"></a>离眼真如求不可得，<a id="a-6O"></a>耳、<a id="a-6P"></a>鼻、<a id="a-6Q"></a>舌、<a id="a-6R"></a>身、<a id="a-6S"></a>意亦如是；<a id="a-6T"></a>即色真如求不可得，<a id="a-6U"></a>离色真如求不可得，<a id="a-6V"></a>声、<a id="a-6W"></a>香、<a id="a-6X"></a>味、<a id="a-6Y"></a>触、<a id="a-6Z"></a>法亦如是；<a id="a-6a"></a>即眼识真如求不可得，<a id="a-6b"></a>离眼识真如求不可得，<a id="a-6c"></a>耳、<a id="a-6d"></a>鼻、<a id="a-6e"></a>舌、<a id="a-6f"></a>身、<a id="a-6g"></a>意识亦尔；<a id="a-6h"></a>即地界真如求不可得，<a id="a-6i"></a>离地界真如求不可得，<a id="a-6j"></a>水、<a id="a-6k"></a>火、<a id="a-6l"></a>风、<a id="a-6m"></a>空、<a id="a-6n"></a>识界亦尔；<a id="a-6o"></a>有法真如求不可得，<a id="a-6p"></a>无法真如求不可得，<a id="a-6q"></a>是故自性不可思议。</p>
  <p id="a6r">“曼殊室利，<a id="a-6s"></a>云何方处不可思议？<a id="a-6t"></a>如是真如若在欲界不可思议，<a id="a-6u"></a>若离欲界不可思议，<a id="a-6v"></a>色、<a id="a-6w"></a>无色界亦复如是；<a id="a-6x"></a>若在东方不可思议，<a id="a-6y"></a>若离东方不可思议，<a id="a-6z"></a>南西北方、<a id="a-70"></a>四维、<a id="a-71"></a>上下亦复如是，<a id="a-72"></a>是故方处不可思议。</p>
  <p id="a73">“曼殊室利，<a id="a-74"></a>云何诸住不可思议？<a id="a-75"></a>若安乐住不可思议，<a id="a-76"></a>若寂静住不可思议，<a id="a-77"></a>若有心住不可思议，<a id="a-78"></a>若无心住不可思议，<a id="a-79"></a>是故诸住不可思议。</p>
  <p id="a7A">“曼殊室利，<a id="a-7B"></a>云何一异不可思议？<a id="a-7C"></a>三世如来同在一处，<a id="a-7D"></a>自性清净无漏界摄，<a id="a-7E"></a>若一、<a id="a-7F"></a>若异不可思议，<a id="a-7G"></a>是故一异不可思议。</p>
  <p id="a7H">“曼殊室利，<a id="a-7I"></a>云何利乐不可思议？<a id="a-7J"></a>智慧神力同一法界，<a id="a-7K"></a>般若、<a id="a-7L"></a>方便二相平等，<a id="a-7M"></a>能作有情无量利乐不可宣说、<a id="a-7N"></a>过语言境，<a id="a-7O"></a>而顺有情根性差别作种种说、<a id="a-7P"></a>种种示现；<a id="a-7Q"></a>三十二相、<a id="a-7R"></a>八十随好，<a id="a-7S"></a>随有情心皆能示现。<a id="a-7T"></a>”</p>
  <p id="a7U">曼殊室利白言：<a id="a-7V"></a>“世尊，<a id="a-7W"></a>何等名为三十二相、<a id="a-7X"></a>八十随好？<a id="a-7Y"></a>”</p>
  <p id="a7Z">佛告曼殊室利菩萨言：<a id="a-7a"></a>“善男子，<a id="a-7b"></a>如来相好无量无边，<a id="a-7c"></a>我若广说不可穷尽，<a id="a-7d"></a>但随世间所乐，<a id="a-7e"></a>略说三十二相、<a id="a-7f"></a>八十随好。</p>
  <p id="a7g">“曼殊室利，<a id="a-7h"></a>云何名为三十二相？<a id="a-7i"></a>如来足下有平满相，<a id="a-7j"></a>妙善安住犹如奁底，<a id="a-7k"></a>地虽高下，<a id="a-7l"></a>随足所蹈皆悉坦然无不等触，<a id="a-7m"></a>是为第一。<a id="a-7n"></a>如来足下千辐轮文，<a id="a-7o"></a>辋毂众相无不圆满，<a id="a-7p"></a>是为第二。<a id="a-7q"></a>如来手足悉皆柔软，<a id="a-7r"></a>如睹罗绵胜过一切，<a id="a-7s"></a>是为第三。<a id="a-7t"></a>如来手足指皆纤长，<a id="a-7u"></a>圆妙过人以表长寿，<a id="a-7v"></a>是为第四。<a id="a-7w"></a>如来手足一一指间，<a id="a-7x"></a>犹如雁王咸有鞔网，<a id="a-7y"></a>金色交络文同绮画，<a id="a-7z"></a>是为第五。<a id="a-80"></a>如来足跟广长圆满，<a id="a-81"></a>与趺相称胜余有情，<a id="a-82"></a>是为第六。<a id="a-83"></a>如来足趺修高充满，<a id="a-84"></a>柔软妙好与跟相称，<a id="a-85"></a>是为第七。<a id="a-86"></a>如来双腨渐次纤圆，<a id="a-87"></a>如医泥耶仙鹿王腨，<a id="a-88"></a>是为第八。<a id="a-89"></a>如来双臂修直[月+庸]圆，<a id="a-8A"></a>如象王鼻平立摩膝，<a id="a-8B"></a>是为第九。<a id="a-8C"></a>如来阴相势峰藏密，<a id="a-8D"></a>其犹龙马亦如象王，<a id="a-8E"></a>是为第十。<a id="a-8F"></a>如来毛孔各一毛生，<a id="a-8G"></a>柔润、<a id="a-8H"></a>绀青、<a id="a-8I"></a>右旋宛转，<a id="a-8J"></a>是第十一。<a id="a-8K"></a>如来发毛端皆上靡，<a id="a-8L"></a>右旋宛转、<a id="a-8M"></a>柔润、<a id="a-8N"></a>绀青，<a id="a-8O"></a>严金色身甚可爱乐，<a id="a-8P"></a>是第十二。<a id="a-8Q"></a>如来身皮细薄润滑，<a id="a-8R"></a>尘垢、<a id="a-8S"></a>水等皆所不住，<a id="a-8T"></a>是第十三。<a id="a-8U"></a>如来身皮皆真金色，<a id="a-8V"></a>光洁晃耀如妙金台，<a id="a-8W"></a>众宝庄严众所乐见，<a id="a-8X"></a>是第十四。<a id="a-8Y"></a>如来两足、<a id="a-8Z"></a>二手、<a id="a-8a"></a>掌中、<a id="a-8b"></a>颈及双肩七处充满，<a id="a-8c"></a>光净柔软甚可爱乐，<a id="a-8d"></a>是第十五。<a id="a-8e"></a>如来肩项圆满殊妙，<a id="a-8f"></a>是第十六。<a id="a-8g"></a>如来髆腋悉皆充实，<a id="a-8h"></a>是第十七。<a id="a-8i"></a>如来容仪洪满端直，<a id="a-8j"></a>是第十八。<a id="a-8k"></a>如来身相修广端严，<a id="a-8l"></a>是第十九。<a id="a-8m"></a>如来体相纵广量等，<a id="a-8n"></a>周匝圆满如诺瞿陀，<a id="a-8o"></a>是第二十。<a id="a-8p"></a>如来颔臆并身上半，<a id="a-8q"></a>威容广大如师子王，<a id="a-8r"></a>是二十一。<a id="a-8s"></a>如来身光面各一寻，<a id="a-8t"></a>是二十二。<a id="a-8u"></a>如来齿相四十齐平，<a id="a-8v"></a>净密、<a id="a-8w"></a>根深、<a id="a-8x"></a>白踰珂雪，<a id="a-8y"></a>是二十三。<a id="a-8z"></a>如来四牙鲜白锋利，<a id="a-90"></a>是二十四。<a id="a-91"></a>如来常得味中上味，<a id="a-92"></a>喉脉直故，<a id="a-93"></a>能引身中千支节脉所有上味，<a id="a-94"></a>是二十五。<a id="a-95"></a>如来舌相薄净广长，<a id="a-96"></a>能覆面轮至耳毛际，<a id="a-97"></a>是二十六。<a id="a-98"></a>如来梵音词韵宏雅，<a id="a-99"></a>随众多少无不等闻，<a id="a-9A"></a>其声洪震犹如天鼓，<a id="a-9B"></a>发言婉约如频迦音，<a id="a-9C"></a>是二十七。<a id="a-9D"></a>如来眼睫犹若牛王，<a id="a-9E"></a>绀青、<a id="a-9F"></a>齐整、<a id="a-9G"></a>不相杂乱，<a id="a-9H"></a>是二十八。<a id="a-9I"></a>如来眼睛绀青鲜白，<a id="a-9J"></a>红环间饰皎洁分明，<a id="a-9K"></a>是二十九。<a id="a-9L"></a>如来面轮其犹满月，<a id="a-9M"></a>眉相皎净如天帝弓，<a id="a-9N"></a>是第三十。<a id="a-9O"></a>如来眉间有白毫相，<a id="a-9P"></a>右旋柔软如睹罗绵，<a id="a-9Q"></a>鲜白光净踰珂雪等，<a id="a-9R"></a>是三十一。<a id="a-9S"></a>如来顶上乌瑟腻沙，<a id="a-9T"></a>高显周圆犹如天盖，<a id="a-9U"></a>是三十二。<a id="a-9V"></a>是名如来三十二相。</p>
  <p id="a9W">“曼殊室利，<a id="a-9X"></a>云何名为八十随好？<a id="a-9Y"></a>如来指爪狭长薄润，<a id="a-9Z"></a>光洁鲜净如华赤铜，<a id="a-9a"></a>是为第一。<a id="a-9b"></a>如来手足指圆纤长，<a id="a-9c"></a>[月+庸]直柔软节骨不现，<a id="a-9d"></a>是为第二。<a id="a-9e"></a>如来手足各等无差，<a id="a-9f"></a>于诸指间悉皆充密，<a id="a-9g"></a>是为第三。<a id="a-9h"></a>如来手足圆满如意，<a id="a-9i"></a>软净光泽色如莲华，<a id="a-9j"></a>是为第四。<a id="a-9k"></a>如来筋脉盘结坚固、<a id="a-9l"></a>深隐不现，<a id="a-9m"></a>是为第五。<a id="a-9n"></a>如来两踝俱隐不现，<a id="a-9o"></a>是为第六。<a id="a-9p"></a>如来行步直进详审如龙象王，<a id="a-9q"></a>是为第七。<a id="a-9r"></a>如来行步威容齐肃如师子王，<a id="a-9s"></a>是为第八。<a id="a-9t"></a>如来行步安平庠序不过不减犹若牛王，<a id="a-9u"></a>是为第九。<a id="a-9v"></a>如来行步进止威仪譬如鹅王，<a id="a-9w"></a>是为第十。<a id="a-9x"></a>如来回顾必皆右旋，<a id="a-9y"></a>如龙象王举身随转，<a id="a-9z"></a>是第十一。<a id="a-A0"></a>如来支节渐次[月+庸]圆、<a id="a-A1"></a>妙善安布，<a id="a-A2"></a>是第十二。<a id="a-A3"></a>如来骨节交结无隙犹若龙盘，<a id="a-A4"></a>是第十三。<a id="a-A5"></a>如来膝轮妙善安布、<a id="a-A6"></a>坚固圆满，<a id="a-A7"></a>是第十四。<a id="a-A8"></a>如来隐处其文妙好，<a id="a-A9"></a>威势具足圆满清净，<a id="a-AA"></a>是第十五。<a id="a-AB"></a>如来身支润滑柔软，<a id="a-AC"></a>光悦鲜净尘垢不著，<a id="a-AD"></a>是第十六。<a id="a-AE"></a>如来身容敦肃无畏常不怯弱，<a id="a-AF"></a>是第十七。<a id="a-AG"></a>如来身支坚固稠密善相属著，<a id="a-AH"></a>是第十八。<a id="a-AI"></a>如来身支安定敦重，<a id="a-AJ"></a>常不掉动圆满无坏，<a id="a-AK"></a>是第十九。<a id="a-AL"></a>如来身相犹若仙王，<a id="a-AM"></a>周匝端严光净离翳，<a id="a-AN"></a>是第二十。<a id="a-AO"></a>如来身有周匝圆光，<a id="a-AP"></a>于行等时恒自照耀，<a id="a-AQ"></a>是二十一。<a id="a-AR"></a>如来腹形方正无欠，<a id="a-AS"></a>柔软不现众相庄严，<a id="a-AT"></a>是二十二。<a id="a-AU"></a>如来脐深、<a id="a-AV"></a>右旋圆妙、<a id="a-AW"></a>清净光泽，<a id="a-AX"></a>是二十三。<a id="a-AY"></a>如来脐厚、<a id="a-AZ"></a>不凹不凸、<a id="a-Aa"></a>周匝妙好，<a id="a-Ab"></a>是二十四。<a id="a-Ac"></a>如来皮肤远离疥癣，<a id="a-Ad"></a>亦无黡点、<a id="a-Ae"></a>疣赘等过，<a id="a-Af"></a>是二十五。<a id="a-Ag"></a>如来手掌充满柔软，<a id="a-Ah"></a>足下安平，<a id="a-Ai"></a>是二十六。<a id="a-Aj"></a>如来手文深长、<a id="a-Ak"></a>明直、<a id="a-Al"></a>润泽、<a id="a-Am"></a>无断，<a id="a-An"></a>是二十七。<a id="a-Ao"></a>如来唇色光润丹晖，<a id="a-Ap"></a>如频婆果上下相称，<a id="a-Aq"></a>是二十八。<a id="a-Ar"></a>如来面门不长不短、<a id="a-As"></a>不大不小，<a id="a-At"></a>如量端严，<a id="a-Au"></a>是二十九。<a id="a-Av"></a>如来舌相软薄广长如赤铜色，<a id="a-Aw"></a>是第三十。<a id="a-Ax"></a>如来发声威震深远，<a id="a-Ay"></a>如象王吼明朗清彻，<a id="a-Az"></a>是三十一。<a id="a-B0"></a>如来音韵美妙具足如深谷响，<a id="a-B1"></a>是三十二。<a id="a-B2"></a>如来鼻高修而且直，<a id="a-B3"></a>其孔不现，<a id="a-B4"></a>是三十三。<a id="a-B5"></a>如来诸齿方整鲜白，<a id="a-B6"></a>是三十四。<a id="a-B7"></a>如来诸牙圆白光洁渐次锋利，<a id="a-B8"></a>是三十五。<a id="a-B9"></a>如来目净青白分明，<a id="a-BA"></a>是三十六。<a id="a-BB"></a>如来眼相修广，<a id="a-BC"></a>譬如青莲华叶甚可爱乐，<a id="a-BD"></a>是三十七。<a id="a-BE"></a>如来眼睫上下齐整、<a id="a-BF"></a>稠密不白，<a id="a-BG"></a>是三十八。<a id="a-BH"></a>如来双眉长而不白、<a id="a-BI"></a>致而细软，<a id="a-BJ"></a>是三十九。<a id="a-BK"></a>如来双眉绮靡，<a id="a-BL"></a>顺次绀瑠璃色，<a id="a-BM"></a>是第四十。<a id="a-BN"></a>如来双眉高显光润形如初月，<a id="a-BO"></a>是四十一。<a id="a-BP"></a>如来耳厚、<a id="a-BQ"></a>广大、<a id="a-BR"></a>修长、<a id="a-BS"></a>轮埵成就，<a id="a-BT"></a>是四十二。<a id="a-BU"></a>如来两耳绮丽齐平离诸过失，<a id="a-BV"></a>是四十三。<a id="a-BW"></a>如来容仪能令见者无损无染皆生爱敬，<a id="a-BX"></a>是四十四。<a id="a-BY"></a>如来额广、<a id="a-BZ"></a>圆满、<a id="a-Ba"></a>平正、<a id="a-Bb"></a>形相殊妙，<a id="a-Bc"></a>是四十五。<a id="a-Bd"></a>如来身分上半圆满，<a id="a-Be"></a>如师子王威严无对，<a id="a-Bf"></a>是四十六。<a id="a-Bg"></a>如来首发修长、<a id="a-Bh"></a>绀青、<a id="a-Bi"></a>稠密不白，<a id="a-Bj"></a>是四十七。<a id="a-Bk"></a>如来首发香洁、<a id="a-Bl"></a>细软、<a id="a-Bm"></a>润泽、<a id="a-Bn"></a>旋转，<a id="a-Bo"></a>是四十八。<a id="a-Bp"></a>如来首发齐整无乱亦不交杂，<a id="a-Bq"></a>是四十九。<a id="a-Br"></a>如来首发坚固不断永无阤落，<a id="a-Bs"></a>是第五十。<a id="a-Bt"></a>如来首发光滑殊妙、<a id="a-Bu"></a>尘垢不著，<a id="a-Bv"></a>是五十一。<a id="a-Bw"></a>如来身分坚固充实踰那罗延，<a id="a-Bx"></a>是五十二。<a id="a-By"></a>如来身体长大端直，<a id="a-Bz"></a>是五十三。<a id="a-C0"></a>如来众窍清净圆好，<a id="a-C1"></a>是五十四。<a id="a-C2"></a>如来身支势力殊胜无与等者，<a id="a-C3"></a>是五十五。<a id="a-C4"></a>如来身相众所乐观常无厌足，<a id="a-C5"></a>是五十六。<a id="a-C6"></a>如来面轮修广得所，<a id="a-C7"></a>皎洁光净如秋满月，<a id="a-C8"></a>是五十七。<a id="a-C9"></a>如来颜色舒泰光显，<a id="a-CA"></a>含笑先言有向无背，<a id="a-CB"></a>是五十八。<a id="a-CC"></a>如来面貌光泽熙怡，<a id="a-CD"></a>远离颦蹙、<a id="a-CE"></a>青赤等过，<a id="a-CF"></a>是五十九。<a id="a-CG"></a>如来身支清净无垢、<a id="a-CH"></a>常无臭秽，<a id="a-CI"></a>是第六十。<a id="a-CJ"></a>如来所有诸毛孔中，<a id="a-CK"></a>常出如意微妙之香，<a id="a-CL"></a>是六十一。<a id="a-CM"></a>如来面门常出最上殊胜之香，<a id="a-CN"></a>是六十二。<a id="a-CO"></a>如来首相周圆妙好，<a id="a-CP"></a>如末达那亦犹天盖，<a id="a-CQ"></a>是六十三。<a id="a-CR"></a>如来身毛绀青光净，<a id="a-CS"></a>如孔雀项红辉绮饰，<a id="a-CT"></a>色类赤铜，<a id="a-CU"></a>是六十四。<a id="a-CV"></a>如来法音，<a id="a-CW"></a>随众大小不增不减应理无著，<a id="a-CX"></a>是六十五。<a id="a-CY"></a>如来顶相无能见者，<a id="a-CZ"></a>是六十六。<a id="a-Ca"></a>如来手足指约分明，<a id="a-Cb"></a>庄严妙好如赤铜色，<a id="a-Cc"></a>是六十七。<a id="a-Cd"></a>如来行时，<a id="a-Ce"></a>其足去地如四指量而现印文，<a id="a-Cf"></a>是六十八。<a id="a-Cg"></a>如来自持不待他持，<a id="a-Ch"></a>身无倾动亦不逶迤，<a id="a-Ci"></a>是六十九。<a id="a-Cj"></a>如来威德远震一切，<a id="a-Ck"></a>恶心闻喜、<a id="a-Cl"></a>恐怖见安，<a id="a-Cm"></a>是第七十。<a id="a-Cn"></a>如来音声不高不下，<a id="a-Co"></a>随众生意和悦与言，<a id="a-Cp"></a>是七十一。<a id="a-Cq"></a>如来能随诸有情类言音意乐而为说法，<a id="a-Cr"></a>是七十二。<a id="a-Cs"></a>如来一音演说正法，<a id="a-Ct"></a>随有情类各令得解，<a id="a-Cu"></a>是七十三。<a id="a-Cv"></a>如来说法咸依次第必有因缘，<a id="a-Cw"></a>言无不善，<a id="a-Cx"></a>是七十四。<a id="a-Cy"></a>如来等观诸有情类，<a id="a-Cz"></a>赞善毁恶而无爱憎，<a id="a-D0"></a>是七十五。<a id="a-D1"></a>如来所为先观后作，<a id="a-D2"></a>轨范具足令识善净，<a id="a-D3"></a>是七十六。<a id="a-D4"></a>如来相好，<a id="a-D5"></a>一切有情无能观尽，<a id="a-D6"></a>是七十七。<a id="a-D7"></a>如来顶骨坚实圆满，<a id="a-D8"></a>是七十八。<a id="a-D9"></a>如来颜容常少不老、<a id="a-DA"></a>好巡旧处，<a id="a-DB"></a>是七十九。<a id="a-DC"></a>如来手足及胸臆前，<a id="a-DD"></a>皆有吉祥喜旋德相，<a id="a-DE"></a>文同绮画、<a id="a-DF"></a>色类朱丹，<a id="a-DG"></a>是第八十。<a id="a-DH"></a>是名如来八十随好。<a id="a-DI"></a>”</p>
  <p data-pb></p>
  <h2 id="aDJ">第六分赞叹品第十六</h2>
  <p id="aDK">尔时，<a id="a-DL"></a>曼殊室利菩萨即从座起顶礼佛足，<a id="a-DM"></a>偏覆左肩，<a id="a-DN"></a>右膝著地，<a id="a-DO"></a>合掌恭敬而白佛言：<a id="a-DP"></a>“如来功德希有、<a id="a-DQ"></a>无等、<a id="a-DR"></a>不可思议，<a id="a-DS"></a>过去、<a id="a-DT"></a>未来、<a id="a-DU"></a>现在诸佛皆无有异。<a id="a-DV"></a>若见如来或闻功德，<a id="a-DW"></a>此有情类亦难思议。<a id="a-DX"></a>今重见佛转大法轮，<a id="a-DY"></a>得未曾有欢喜踊跃。<a id="a-DZ"></a>”</p>
  <p id="aDa">作是语已，<a id="a-Db"></a>即升虚空七多罗树，<a id="a-Dc"></a>合掌赞曰：</p>
  <p id="aDd">“一切有情类，<a id="a-De"></a>唯佛最为尊，</p>
  <p id="aDf">尚无有等者，<a id="a-Dg"></a>况复当有胜？</p>
  <p id="aDh">我法二俱空，<a id="a-Di"></a>妙理无等等，</p>
  <p id="aDj">唯我佛世尊，<a id="a-Dk"></a>能等无等等。</p>
  <p id="aDl">烦恼并习气，<a id="a-Dm"></a>俱尽永无余，</p>
  <p id="aDn">能知一切法，<a id="a-Do"></a>无不皆明了。</p>
  <p id="aDp">若智若说法，<a id="a-Dq"></a>无能及佛者，</p>
  <p id="aDr">三千大千界，<a id="a-Ds"></a>唯佛独为尊。</p>
  <p id="aDt">十力无畏等，<a id="a-Du"></a>定有非虚妄，</p>
  <p id="aDv">帝释与梵王，<a id="a-Dw"></a>咸所不能得。</p>
  <p id="aDx">世尊大恩德，<a id="a-Dy"></a>普洽诸有情，</p>
  <p id="aDz">此事难思议，<a id="a-E0"></a>定无能及者。</p>
  <p id="aE1">能以微妙慧，<a id="a-E2"></a>及方便善巧，</p>
  <p id="aE3">化导诸有情，<a id="a-E4"></a>皆令得利乐。<a id="a-E5"></a>”</p>
  <p id="aE6">尔时，<a id="a-E7"></a>会中有一天子名曰妙色，<a id="a-E8"></a>即从座起顶礼佛足，<a id="a-E9"></a>偏覆左肩，<a id="a-EA"></a>右膝著地，<a id="a-EB"></a>合掌向佛以颂赞曰：</p>
  <p id="aEC">“有说世间等佛者，<a id="a-ED"></a>彼言非实为虚诳；</p>
  <p id="aEE">若说法王最极尊，<a id="a-EF"></a>此言非妄为谛语。</p>
  <p id="aEG">人天之俦正问难，<a id="a-EH"></a>无有能折我大师，</p>
  <p id="aEI">善逝降魔伏外道，<a id="a-EJ"></a>将导世间至解脱。</p>
  <p id="aEK">清净四辩无穷说，<a id="a-EL"></a>甘露妙药施有情，</p>
  <p id="aEM">遍观诸法智无礙，<a id="a-EN"></a>一切刹那不减失。</p>
  <p id="aEO">大悲平等视有情，<a id="a-EP"></a>清净之心世不染，</p>
  <p id="aEQ">善能了知根欲性，<a id="a-ER"></a>随所乐闻而应说。</p>
  <p id="aES">烦恼差别非一种，<a id="a-ET"></a>为示无量对治门，</p>
  <p id="aEU">唯佛巧说彼因缘，<a id="a-EV"></a>专为利乐有情故。</p>
  <p id="aEW">值佛闻法不得圣，<a id="a-EX"></a>如是有情度极难，</p>
  <p id="aEY">如来大名应渴仰，<a id="a-EZ"></a>若得见者无限善。</p>
  <p id="aEa">佛智能令心清净，<a id="a-Eb"></a>得闻正教出生死，</p>
  <p id="aEc">闻佛名号大吉祥，<a id="a-Ed"></a>常念世尊恒喜乐。</p>
  <p id="aEe">发心诣佛生慧解，<a id="a-Ef"></a>如教勤修成种智，</p>
  <p id="aEg">戒品清净无垢浊，<a id="a-Eh"></a>静虑第一心澄明。</p>
  <p id="aEi">智慧最胜难倾动，<a id="a-Ej"></a>法海清净如甘露，</p>
  <p id="aEk">一切有情喜放逸，<a id="a-El"></a>诸佛专精离世间。</p>
  <p id="aEm">等慈有情如一子，<a id="a-En"></a>恩德深厚无能报，</p>
  <p id="aEo">先说能破结贼法，<a id="a-Ep"></a>久摧天魔幻化军。</p>
  <p id="aEq">世尊已说三有过，<a id="a-Er"></a>广示涅槃无量德，</p>
  <p id="aEs">百千大劫甚难闻，<a id="a-Et"></a>故我至诚今赞礼。<a id="a-Eu"></a>”</p>
  <p id="aEv">尔时，<a id="a-Ew"></a>会中有一天子名曰善名，<a id="a-Ex"></a>即从座起顶礼佛足，<a id="a-Ey"></a>偏覆左肩，<a id="a-Ez"></a>右膝著地，<a id="a-F0"></a>合掌向佛以颂赞言：</p>
  <p id="aF1">“如来平等行大慈，<a id="a-F2"></a>设可度智与他者，</p>
  <p id="aF3">尚令天授最前得，<a id="a-F4"></a>况复其余有情类！</p>
  <p id="aF5">我今不惬为空过，<a id="a-F6"></a>修持大行报佛恩，</p>
  <p id="aF7">有唯自证无漏灭，<a id="a-F8"></a>彼于佛恩未为报，</p>
  <p id="aF9">若有修行佛深教，<a id="a-FA"></a>乃得名为佛真子。</p>
  <p id="aFB">佛久勤苦为有情，<a id="a-FC"></a>无上大恩罕能报，</p>
  <p id="aFD">大慈开显真妙法，<a id="a-FE"></a>令众修行兼化他。</p>
  <p id="aFF">若佛不出于世间，<a id="a-FG"></a>一切有情受大苦，</p>
  <p id="aFH">则无人天唯恶趣，<a id="a-FI"></a>但闻种种苦音声。</p>
  <p id="aFJ">诸趣受苦无能免，<a id="a-FK"></a>烦恼系缚有情故，</p>
  <p id="aFL">佛欲解脱诸毒结，<a id="a-FM"></a>翻为大悲之所萦。</p>
  <p id="aFN">如来是世大福田，<a id="a-FO"></a>依教正修离恶趣，</p>
  <p id="aFP">若违佛教不修行，<a id="a-FQ"></a>彼定不得生人天。</p>
  <p id="aFR">有于佛所起恶心，<a id="a-FS"></a>或复不乐闻深法，</p>
  <p id="aFT">是等有情甚可愍，<a id="a-FU"></a>决定永当处黑暗。</p>
  <p id="aFV">如佛世尊自知智，<a id="a-FW"></a>其等如来乃能了，</p>
  <p id="aFX">佛智非我所测量，<a id="a-FY"></a>稽首敬礼十方佛。</p>
  <p id="aFZ">无畏智力不共法，<a id="a-Fa"></a>唯佛世尊独圆备，</p>
  <p id="aFb">相好庄严微妙香，<a id="a-Fc"></a>观者无厌超众色；</p>
  <p id="aFd">三种开敷不暂息，<a id="a-Fe"></a>清净佛华我今礼。</p>
  <p id="aFf">唯佛善知无上觉，<a id="a-Fg"></a>能永出离诸险难，</p>
  <p id="aFh">佛为第一最无上，<a id="a-Fi"></a>稽首归命两足尊。</p>
  <p id="aFj">佛以功德正法水，<a id="a-Fk"></a>普能洗除诸垢秽，</p>
  <p id="aFl">世尊本来内外净，<a id="a-Fm"></a>我今顶礼真净身。<a id="a-Fn"></a>”</p>
  <p id="aFo">尔时，<a id="a-Fp"></a>堪忍界主大梵天王，<a id="a-Fq"></a>即从座起顶礼佛足，<a id="a-Fr"></a>偏覆左肩，<a id="a-Fs"></a>右膝著地，<a id="a-Ft"></a>合掌向佛以颂赞言：</p>
  <p id="aFu">“如来具足胜福慧，<a id="a-Fv"></a>利乐有情无暂息，</p>
  <p id="aFw">常雨甘露济饥渴，<a id="a-Fx"></a>我今稽首能利他。</p>
  <p id="aFy">世间最胜可敬者，<a id="a-Fz"></a>彼类犹来供养佛，</p>
  <p id="aG0">诸恶斯尽众善备，<a id="a-G1"></a>我今稽首无等尊。</p>
  <p id="aG2">普为济拔诸有情，<a id="a-G3"></a>靡有一行不修学，</p>
  <p id="aG4">令度生死得安乐，<a id="a-G5"></a>我今稽首救世师。</p>
  <p id="aG6">稽首微妙金色身，<a id="a-G7"></a>稽首所说甘露法，</p>
  <p id="aG8">稽首清净无垢智，<a id="a-G9"></a>稽首一切功德林。<a id="a-GA"></a>”</p>
  <p id="aGB">尔时，<a id="a-GC"></a>佛告大梵天言：<a id="a-GD"></a>“善哉！<a id="a-GE"></a>善哉！<a id="a-GF"></a>如汝所赞。<a id="a-GG"></a>如来此事是实非虚。<a id="a-GH"></a>何以故？<a id="a-GI"></a>诸佛世尊于无量劫，<a id="a-GJ"></a>修集种种福德智慧，<a id="a-GK"></a>由斯果位无不备足。<a id="a-GL"></a>所以者何？<a id="a-GM"></a>如来具足布施、<a id="a-GN"></a>净戒、<a id="a-GO"></a>安忍、<a id="a-GP"></a>精进、<a id="a-GQ"></a>静虑、<a id="a-GR"></a>般若波罗蜜多，<a id="a-GS"></a>身、<a id="a-GT"></a>语、<a id="a-GU"></a>意三无不清净，<a id="a-GV"></a>故能通达真如、<a id="a-GW"></a>实际，<a id="a-GX"></a>住实际故所言不虚。<a id="a-GY"></a>”</p>
  <p id="aGZ">时，<a id="a-Ga"></a>大梵王顶礼佛足，<a id="a-Gb"></a>合掌恭敬复白佛言：<a id="a-Gc"></a>“惟愿世尊以神通力，<a id="a-Gd"></a>令此般若波罗蜜多久住世间利乐一切！<a id="a-Ge"></a>”</p>
  <p id="aGf">尔时，<a id="a-Gg"></a>佛告大梵天王：<a id="a-Gh"></a>“十方三世一切如来以大神通，<a id="a-Gi"></a>咸共护念甚深般若波罗蜜多久住世间利乐一切，<a id="a-Gj"></a>天魔、<a id="a-Gk"></a>梵志、<a id="a-Gl"></a>外道、<a id="a-Gm"></a>沙门，<a id="a-Gn"></a>皆无有能灭坏障礙。<a id="a-Go"></a>何以故？<a id="a-Gp"></a>我念过去有佛名曰宝月如来，<a id="a-Gq"></a>十号圆满，<a id="a-Gr"></a>国名无毁，<a id="a-Gs"></a>劫名喜赞。<a id="a-Gt"></a>彼佛有二苾蒭弟子，<a id="a-Gu"></a>作大法师善说深法，<a id="a-Gv"></a>一名智盛、<a id="a-Gw"></a>二名谛授，<a id="a-Gx"></a>常随彼佛转正法轮，<a id="a-Gy"></a>经一劫中宣说如是甚深般若波罗蜜多，<a id="a-Gz"></a>三千大千百亿魔众悉皆受化发菩提心。<a id="a-H0"></a>是故此经，<a id="a-H1"></a>诸天魔等皆无有力灭坏障礙。<a id="a-H2"></a>”</p>
  <p id="aH3">尔时，<a id="a-H4"></a>寂静慧菩萨摩诃萨即从座起顶礼佛足，<a id="a-H5"></a>偏覆左肩，<a id="a-H6"></a>右膝著地，<a id="a-H7"></a>合掌恭敬而白佛言：<a id="a-H8"></a>“宝月如来住在何所？<a id="a-H9"></a>为犹住世？<a id="a-HA"></a>为已涅槃？<a id="a-HB"></a>”</p>
  <p id="aHC">尔时，<a id="a-HD"></a>世尊告寂静慧言：<a id="a-HE"></a>“善男子，<a id="a-HF"></a>东方去此过十千亿诸佛世界，<a id="a-HG"></a>曾有世界名曰无毁，<a id="a-HH"></a>其中如来寿十千劫。<a id="a-HI"></a>彼佛世界常说如是甚深般若波罗蜜多，<a id="a-HJ"></a>彼诸天魔及外道等，<a id="a-HK"></a>于此经典不能障礙，<a id="a-HL"></a>皆发无上正等觉心。<a id="a-HM"></a>智盛苾蒭即是今者曼殊室利，<a id="a-HN"></a>谛授苾蒭即是今者最胜天王，<a id="a-HO"></a>此二菩萨方便善巧，<a id="a-HP"></a>种种拥护甚深般若波罗蜜多令久住世。<a id="a-HQ"></a>十方佛国若说如是甚深般若波罗蜜多，<a id="a-HR"></a>此二菩萨即往听受，<a id="a-HS"></a>如我今者说是法门放大光明，<a id="a-HT"></a>寻光来集。<a id="a-HU"></a>”</p>
  <p data-pb></p>
  <h2 id="aHV">第六分付嘱品第十七</h2>
  <p id="aHW">尔时，<a id="a-HX"></a>佛告阿难陀言：<a id="a-HY"></a>“汝可受持甚深般若波罗蜜多，<a id="a-HZ"></a>勿令忘失！<a id="a-Ha"></a>”</p>
  <p id="aHb">时，<a id="a-Hc"></a>阿难陀即从座起顶礼佛足，<a id="a-Hd"></a>偏覆左肩，<a id="a-He"></a>右膝著地，<a id="a-Hf"></a>合掌恭敬而白佛言：<a id="a-Hg"></a>“云何受持如是经典？<a id="a-Hh"></a>”</p>
  <p id="aHi">于是佛告阿难陀言：<a id="a-Hj"></a>“受持此经有十种法：<a id="a-Hk"></a>一者、<a id="a-Hl"></a>书写；<a id="a-Hm"></a>二者、<a id="a-Hn"></a>供养；<a id="a-Ho"></a>三者、<a id="a-Hp"></a>施他；<a id="a-Hq"></a>四者、<a id="a-Hr"></a>谛听；<a id="a-Hs"></a>五者、<a id="a-Ht"></a>披读；<a id="a-Hu"></a>六者、<a id="a-Hv"></a>受持；<a id="a-Hw"></a>七者、<a id="a-Hx"></a>广说；<a id="a-Hy"></a>八者、<a id="a-Hz"></a>讽诵；<a id="a-I0"></a>九者、<a id="a-I1"></a>思惟；<a id="a-I2"></a>十者、<a id="a-I3"></a>修习。<a id="a-I4"></a>依斯十法受持此经。<a id="a-I5"></a>譬如世间一切草、<a id="a-I6"></a>木、<a id="a-I7"></a>华、<a id="a-I8"></a>果、<a id="a-I9"></a>药等皆依大地；<a id="a-IA"></a>如是一切殊胜善法皆依般若波罗蜜多。<a id="a-IB"></a>如转轮王若住在世七宝常现；<a id="a-IC"></a>甚深般若波罗蜜多亦复如是，<a id="a-ID"></a>若住在世三宝不灭。<a id="a-IE"></a>”</p>
  <p id="aIF">尔时，<a id="a-IG"></a>大众瞻仰尊颜，<a id="a-IH"></a>异口同音俱伤叹曰：<a id="a-II"></a>“如来灭后，<a id="a-IJ"></a>谁能荷担如是世尊大法重担，<a id="a-IK"></a>谓于无量无边大劫修集所得无上菩提？<a id="a-IL"></a>”</p>
  <p id="aIM">尔时，<a id="a-IN"></a>众中便有一万二千菩萨为护此法，<a id="a-IO"></a>即从座起顶礼佛足，<a id="a-IP"></a>偏覆左肩，<a id="a-IQ"></a>右膝著地，<a id="a-IR"></a>合掌恭敬而说颂言：</p>
  <p id="aIS">“我等舍身命，<a id="a-IT"></a>不求未来福，</p>
  <p id="aIU">护持佛所说，<a id="a-IV"></a>此甚深法要。<a id="a-IW"></a>”</p>
  <p id="aIX">尔时，<a id="a-IY"></a>众中五百天子贤王为首，<a id="a-IZ"></a>复从座起顶礼佛足，<a id="a-Ia"></a>偏覆左肩，<a id="a-Ib"></a>右膝著地，<a id="a-Ic"></a>合掌恭敬而说颂言：</p>
  <p id="aId">“为度诸有情，<a id="a-Ie"></a>成大悲愿力，</p>
  <p id="aIf">护持佛所说，<a id="a-Ig"></a>此甚深法要。<a id="a-Ih"></a>”</p>
  <p id="aIi">时，<a id="a-Ij"></a>天帝释、<a id="a-Ik"></a>持髻梵王、<a id="a-Il"></a>毗沙门王，<a id="a-Im"></a>皆从座起顶礼佛足，<a id="a-In"></a>偏覆左肩，<a id="a-Io"></a>右膝著地，<a id="a-Ip"></a>合掌恭敬而说颂言：</p>
  <p id="aIq">“能疗一切病，<a id="a-Ir"></a>世尊今所说，</p>
  <p id="aIs">般若微妙药，<a id="a-It"></a>我等顶戴持。<a id="a-Iu"></a>”</p>
  <p id="aIv">执金刚神亦从座起顶礼佛足，<a id="a-Iw"></a>偏覆左肩，<a id="a-Ix"></a>右膝著地，<a id="a-Iy"></a>合掌恭敬而说颂言：</p>
  <p id="aIz">“法本无名字，<a id="a-J0"></a>佛以名字说，</p>
  <p id="aJ1">大悲真教法，<a id="a-J2"></a>我今顶戴持。<a id="a-J3"></a>”</p>
  <p id="aJ4">尔时，<a id="a-J5"></a>佛告持髻梵言：<a id="a-J6"></a>“梵天当知，<a id="a-J7"></a>佛赞三事最为无上，<a id="a-J8"></a>何等为三？<a id="a-J9"></a>一者、<a id="a-JA"></a>发菩提心；<a id="a-JB"></a>二者、<a id="a-JC"></a>护持正法；<a id="a-JD"></a>三者、<a id="a-JE"></a>如教修行。<a id="a-JF"></a>如是三法最为无上，<a id="a-JG"></a>能修行者真供养佛。<a id="a-JH"></a>我若住世一劫或一劫余，<a id="a-JI"></a>说此功德亦不能尽。<a id="a-JJ"></a>护持如来一四句颂，<a id="a-JK"></a>所获功德尚不可尽，<a id="a-JL"></a>况能护持三世佛母甚深般若波罗蜜多！<a id="a-JM"></a>何以故？<a id="a-JN"></a>三世诸佛皆因般若波罗蜜多而得生故。<a id="a-JO"></a>以法供养真供养佛，<a id="a-JP"></a>若以资财非真供养，<a id="a-JQ"></a>故法供养最为第一。<a id="a-JR"></a>若有护持佛正法者，<a id="a-JS"></a>当知彼类三世安乐。<a id="a-JT"></a>是故，<a id="a-JU"></a>梵天，<a id="a-JV"></a>常应拥护甚深般若波罗蜜多，<a id="a-JW"></a>汝由护法，<a id="a-JX"></a>已当得见贤劫千佛悉为请主。<a id="a-JY"></a>梵天当知，<a id="a-JZ"></a>于此秽土护持正法须臾之间，<a id="a-Ja"></a>胜净土中若经一劫或一劫余所获功德，<a id="a-Jb"></a>故应精勤护持正法。<a id="a-Jc"></a>”</p>
  <p id="aJd">世尊复告天帝释言：<a id="a-Je"></a>“憍尸迦，<a id="a-Jf"></a>甚深般若波罗蜜多随所在处，<a id="a-Jg"></a>当知即是如来生处、<a id="a-Jh"></a>得菩提处、<a id="a-Ji"></a>转法轮处、<a id="a-Jj"></a>入涅槃处。<a id="a-Jk"></a>何以故？<a id="a-Jl"></a>憍尸迦，<a id="a-Jm"></a>一切菩萨、<a id="a-Jn"></a>一切善法、<a id="a-Jo"></a>一切如来皆从此生。<a id="a-Jp"></a>若有法师宣说如是甚深般若波罗蜜多，<a id="a-Jq"></a>此地即为佛所行处。<a id="a-Jr"></a>诸有情类于法师所，<a id="a-Js"></a>当生善友、<a id="a-Jt"></a>尊重佛心恭敬、<a id="a-Ju"></a>欢喜、<a id="a-Jv"></a>供养、<a id="a-Jw"></a>赞叹。<a id="a-Jx"></a>若我住世一劫或一劫余，<a id="a-Jy"></a>说此法师流传此经所获功德亦不能尽。<a id="a-Jz"></a>憍尸迦，<a id="a-K0"></a>若此法师所行之处，<a id="a-K1"></a>善男子等有能刺血洒地供养，<a id="a-K2"></a>未足为多。<a id="a-K3"></a>何以故？<a id="a-K4"></a>无上法轮难受持故。<a id="a-K5"></a>”</p>
  <p id="aK6">时，<a id="a-K7"></a>天帝释白言：<a id="a-K8"></a>“世尊，<a id="a-K9"></a>未来世中说此经处，<a id="a-KA"></a>我及眷属皆当拥护彼地方所及说法师，<a id="a-KB"></a>若见此经所在之处，<a id="a-KC"></a>即生前说四种处心。<a id="a-KD"></a>”</p>
  <p id="aKE">尔时，<a id="a-KF"></a>世尊赞天帝释：<a id="a-KG"></a>“汝能如是，<a id="a-KH"></a>善哉！<a id="a-KI"></a>善哉！<a id="a-KJ"></a>吾以此经付嘱于汝，<a id="a-KK"></a>宜于来世拥护流通。<a id="a-KL"></a>”</p>
  <p id="aKM">时，<a id="a-KN"></a>天帝释即白佛言：<a id="a-KO"></a>“我等诸天得生善趣，<a id="a-KP"></a>皆由般若波罗蜜多，<a id="a-KQ"></a>发菩提心亦复由此，<a id="a-KR"></a>是故我等不顾身命拥护世尊如是深法。<a id="a-KS"></a>”</p>
  <p id="aKT">时，<a id="a-KU"></a>佛复赞天帝释言：<a id="a-KV"></a>“善哉！<a id="a-KW"></a>善哉！<a id="a-KX"></a>如说能作。<a id="a-KY"></a>”</p>
  <p id="aKZ">时，<a id="a-Ka"></a>薄伽梵说是经已，<a id="a-Kb"></a>最胜天王及十方界诸大菩萨、<a id="a-Kc"></a>一切声闻、<a id="a-Kd"></a>天、<a id="a-Ke"></a>龙、<a id="a-Kf"></a>药叉、<a id="a-Kg"></a>健达缚、<a id="a-Kh"></a>阿素洛、<a id="a-Ki"></a>揭路荼、<a id="a-Kj"></a>紧捺洛、<a id="a-Kk"></a>莫呼洛伽、<a id="a-Kl"></a>人非人等，<a id="a-Km"></a>闻佛所说，<a id="a-Kn"></a>皆大欢喜、<a id="a-Ko"></a>信受奉行。</p>
 </body>
</html>