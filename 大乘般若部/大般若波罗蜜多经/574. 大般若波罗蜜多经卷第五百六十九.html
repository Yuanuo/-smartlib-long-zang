<!doctype html>
<html id="z3IBT6f9F" data-ver="1255">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第五百六十九</h1>
  <h2 id="a2">第六分法性品第六</h2>
  <p id="a3">尔时，<a id="a-4"></a>最胜复从座起，<a id="a-5"></a>偏覆左肩，<a id="a-6"></a>右膝著地，<a id="a-7"></a>合掌恭敬而白佛言：<a id="a-8"></a>“希有，<a id="a-9"></a>世尊！<a id="a-A"></a>善说诸佛微妙功德及大威神！<a id="a-B"></a>诸佛如来因何得此微妙功德及大威神？<a id="a-C"></a>惟愿世尊分别解说！<a id="a-D"></a>”</p>
  <p id="aE">佛告最胜：<a id="a-F"></a>“天王当知，<a id="a-G"></a>如来所行及所得果，<a id="a-H"></a>甚深微妙不可思议。<a id="a-I"></a>”</p>
  <p id="aJ">最胜白言：<a id="a-K"></a>“佛行何法说为深妙不可思议？<a id="a-L"></a>”</p>
  <p id="aM">佛言：<a id="a-N"></a>“如来法性因果甚深微妙不可思议，<a id="a-O"></a>功德威神及所说法利乐他事亦复如是。<a id="a-P"></a>”</p>
  <p id="aQ">最胜复言：<a id="a-R"></a>“云何法性甚深微妙不可思议？<a id="a-S"></a>”</p>
  <p id="aT">佛言：<a id="a-U"></a>“天王，<a id="a-V"></a>如来法性在有情类蕴、<a id="a-W"></a>界、<a id="a-X"></a>处中，<a id="a-Y"></a>从无始来展转相续，<a id="a-Z"></a>烦恼不染本性清净，<a id="a-a"></a>诸心、<a id="a-b"></a>意、<a id="a-c"></a>识不能缘起，<a id="a-d"></a>余寻伺等不能分别，<a id="a-e"></a>邪念思惟不能缘虑，<a id="a-f"></a>远离邪念无明不生，<a id="a-g"></a>是故不从十二缘起说名无相，<a id="a-h"></a>非所作法、<a id="a-i"></a>无生、<a id="a-j"></a>无灭、<a id="a-k"></a>无边、<a id="a-l"></a>无尽、<a id="a-m"></a>自相常住。<a id="a-n"></a>天王当知，<a id="a-o"></a>诸菩萨摩诃萨行深般若波罗蜜多，<a id="a-p"></a>能知法性清净如是，<a id="a-q"></a>无染无著远离垢秽，<a id="a-r"></a>从诸烦恼超然解脱。<a id="a-s"></a>此性即名诸佛法本，<a id="a-t"></a>福德智慧因之而起，<a id="a-u"></a>本性明净不可思议。<a id="a-v"></a>天王，<a id="a-w"></a>我今当说譬喻，<a id="a-x"></a>汝应谛听，<a id="a-y"></a>善思念之！<a id="a-z"></a>”</p>
  <p id="a10">王言：<a id="a-11"></a>“世尊，<a id="a-12"></a>唯然！<a id="a-13"></a>愿说！<a id="a-14"></a>”</p>
  <p id="a15">佛告最胜：<a id="a-16"></a>“天王当知，<a id="a-17"></a>譬如无价如意宝珠，<a id="a-18"></a>装饰莹治皎洁可爱，<a id="a-19"></a>体极圆净无有垢浊，<a id="a-1A"></a>堕在淤泥经时已久，<a id="a-1B"></a>有人拾得欢喜取之，<a id="a-1C"></a>勤加守护不令堕落；<a id="a-1D"></a>法性亦然，<a id="a-1E"></a>虽在烦恼不为所染，<a id="a-1F"></a>后复显现。<a id="a-1G"></a>天王，<a id="a-1H"></a>诸佛悉知有情本性清净，<a id="a-1I"></a>客尘烦恼之所覆蔽不能悟入。<a id="a-1J"></a>是故菩萨行深般若波罗蜜多，<a id="a-1K"></a>应作是念：<a id="a-1L"></a>‘我当精勤为有情说甚深般若波罗蜜多，<a id="a-1M"></a>除其烦恼令得悟入。<a id="a-1N"></a>一切有情本性皆净，<a id="a-1O"></a>当起尊敬不应轻陵，<a id="a-1P"></a>应同大师如法供养。<a id="a-1Q"></a>’此诸菩萨由作是念，<a id="a-1R"></a>便能生起般若大悲；<a id="a-1S"></a>菩萨如是行深般若波罗蜜多，<a id="a-1T"></a>即能证入不退转地。<a id="a-1U"></a>是诸菩萨行深般若波罗蜜多，<a id="a-1V"></a>复作是念：<a id="a-1W"></a>‘此诸烦恼无力、<a id="a-1X"></a>无能、<a id="a-1Y"></a>自体虚妄、<a id="a-1Z"></a>违清净法。<a id="a-1a"></a>何以故？<a id="a-1b"></a>背一切智顺生死故。<a id="a-1c"></a>清净法性为诸法本，<a id="a-1d"></a>自性本无，<a id="a-1e"></a>虚妄烦恼皆从邪念颠倒而生。<a id="a-1f"></a>’</p>
  <p id="a1g">“天王当知，<a id="a-1h"></a>譬如四大依虚空立，<a id="a-1i"></a>虚空无依；<a id="a-1j"></a>烦恼亦尔，<a id="a-1k"></a>依于法性，<a id="a-1l"></a>法性无依。<a id="a-1m"></a>是诸菩萨行深般若波罗蜜多，<a id="a-1n"></a>如实观知不起违逆，<a id="a-1o"></a>以随顺故烦恼不生。<a id="a-1p"></a>是诸菩萨观察烦恼不生染著，<a id="a-1q"></a>谓作是念：<a id="a-1r"></a>‘若自染著，<a id="a-1s"></a>云何说法令他出离？<a id="a-1t"></a>’是故菩萨断灭著心，<a id="a-1u"></a>如实说教解有情缚。<a id="a-1v"></a>是诸菩萨复作是念：<a id="a-1w"></a>‘若生死中有一烦恼能益有情，<a id="a-1x"></a>我则摄受，<a id="a-1y"></a>然无是事，<a id="a-1z"></a>故应断灭。<a id="a-20"></a>’是诸菩萨复作是念：<a id="a-21"></a>‘如昔诸佛行深般若波罗蜜多断诸烦恼，<a id="a-22"></a>我亦应尔。<a id="a-23"></a>何以故？<a id="a-24"></a>诸佛如来昔在因地，<a id="a-25"></a>亦如是学成菩提故。<a id="a-26"></a>’是诸菩萨由此二缘，<a id="a-27"></a>方便善巧观知法性：<a id="a-28"></a>如是法性无量无边，<a id="a-29"></a>为诸烦恼之所隐覆，<a id="a-2A"></a>随生死流沉没六趣，<a id="a-2B"></a>长夜轮转随有情故名有情性。</p>
  <p id="a2C">“天王当知，<a id="a-2D"></a>诸菩萨摩诃萨行深般若波罗蜜多，<a id="a-2E"></a>起厌离心除五境欲，<a id="a-2F"></a>灭诸分别修无上道，<a id="a-2G"></a>是时此性名为出离，<a id="a-2H"></a>超一切苦故名寂静，<a id="a-2I"></a>是究竟法世所乐求，<a id="a-2J"></a>一切种智常住微妙，<a id="a-2K"></a>因此法性能得自在受法王位。</p>
  <p id="a2L">“天王当知，<a id="a-2M"></a>诸菩萨摩诃萨行深般若波罗蜜多，<a id="a-2N"></a>初、<a id="a-2O"></a>中、<a id="a-2P"></a>后位观察法性，<a id="a-2Q"></a>一切平等本来寂静，<a id="a-2R"></a>不为诸法之所挂礙，<a id="a-2S"></a>犹如虚空不为色礙。<a id="a-2T"></a>是诸菩萨行深般若波罗蜜多，<a id="a-2U"></a>如实观知诸佛所说，<a id="a-2V"></a>一切妙行如量修行，<a id="a-2W"></a>法性功德不可具说，<a id="a-2X"></a>无有二相过一异境，<a id="a-2Y"></a>平等一相寻伺不行。<a id="a-2Z"></a>菩萨如是行深般若波罗蜜多，<a id="a-2a"></a>能除二相：<a id="a-2b"></a>我相、<a id="a-2c"></a>法相。<a id="a-2d"></a>一切异生为执所缚，<a id="a-2e"></a>不识、<a id="a-2f"></a>不见、<a id="a-2g"></a>不得法性。<a id="a-2h"></a>是诸菩萨行深般若波罗蜜多，<a id="a-2i"></a>则能通达如是法性在诸有情无二、<a id="a-2j"></a>无别。<a id="a-2k"></a>何以故？<a id="a-2l"></a>诸法真如无异相故。</p>
  <p id="a2m">“天王当知，<a id="a-2n"></a>诸菩萨摩诃萨行深般若波罗蜜多，<a id="a-2o"></a>依此法性修习善根，<a id="a-2p"></a>来入三有饶益有情，<a id="a-2q"></a>虽现无常而非真实。<a id="a-2r"></a>何以故？<a id="a-2s"></a>是诸菩萨行深般若波罗蜜多，<a id="a-2t"></a>如实观知真法性故，<a id="a-2u"></a>具足方便大悲愿力不舍有情；<a id="a-2v"></a>二乘异生既无如是大悲愿力，<a id="a-2w"></a>是故不见圆净法性，<a id="a-2x"></a>不能如实饶益有情。</p>
  <p id="a2y">“天王当知，<a id="a-2z"></a>诸菩萨摩诃萨行深般若波罗蜜多，<a id="a-30"></a>能如是观真净法性，<a id="a-31"></a>一切圣者如实悟入，<a id="a-32"></a>无能修者、<a id="a-33"></a>无所修法，<a id="a-34"></a>无能行者、<a id="a-35"></a>无所行法，<a id="a-36"></a>无心、<a id="a-37"></a>无心所，<a id="a-38"></a>无业、<a id="a-39"></a>无异熟，<a id="a-3A"></a>无苦、<a id="a-3B"></a>无乐。<a id="a-3C"></a>如是观者名得平等，<a id="a-3D"></a>无异远离随顺广大，<a id="a-3E"></a>无我、<a id="a-3F"></a>我所、<a id="a-3G"></a>无高、<a id="a-3H"></a>无下，<a id="a-3I"></a>真实无尽常住明净。<a id="a-3J"></a>所以者何？<a id="a-3K"></a>一切圣法由此成熟，<a id="a-3L"></a>因是性故显现圣者，<a id="a-3M"></a>诸佛如来无边功德不共之法从此性生、<a id="a-3N"></a>由是性出，<a id="a-3O"></a>一切圣者戒、<a id="a-3P"></a>定、<a id="a-3Q"></a>慧品从此性生，<a id="a-3R"></a>诸佛菩萨甚深般若波罗蜜多从此性出。<a id="a-3S"></a>是性寂静过诸名相，<a id="a-3T"></a>性是真实远离颠倒，<a id="a-3U"></a>性不变异故称真如，<a id="a-3V"></a>是圣智境故名胜义，<a id="a-3W"></a>非有非无、<a id="a-3X"></a>非常非断、<a id="a-3Y"></a>非生死非涅槃、<a id="a-3Z"></a>非染非净、<a id="a-3a"></a>离一离异、<a id="a-3b"></a>无相无名。</p>
  <p id="a3c">“天王当知，<a id="a-3d"></a>此诸菩萨复作是念：<a id="a-3e"></a>‘法性离相，<a id="a-3f"></a>诸法离相无二无别。<a id="a-3g"></a>’何以故？<a id="a-3h"></a>诸法离相即法性离相，<a id="a-3i"></a>法性离相即有情离相，<a id="a-3j"></a>有情离相即法界离相，<a id="a-3k"></a>法界离相即诸法离相，<a id="a-3l"></a>如是离相求不可得。<a id="a-3m"></a>法性真如、<a id="a-3n"></a>有情真如无二无别，<a id="a-3o"></a>有情真如、<a id="a-3p"></a>法性真如无二无别，<a id="a-3q"></a>法性真如、<a id="a-3r"></a>诸法真如无二无别，<a id="a-3s"></a>诸法真如、<a id="a-3t"></a>诸佛真如无二无别，<a id="a-3u"></a>法性真如、<a id="a-3v"></a>三世真如不相违逆，<a id="a-3w"></a>过去真如、<a id="a-3x"></a>未来真如不相违逆，<a id="a-3y"></a>未来真如、<a id="a-3z"></a>现在真如不相违逆，<a id="a-40"></a>现在真如、<a id="a-41"></a>过去真如不相违逆，<a id="a-42"></a>三世真如即蕴、<a id="a-43"></a>界、<a id="a-44"></a>处真如，<a id="a-45"></a>蕴、<a id="a-46"></a>界、<a id="a-47"></a>处真如即染净真如，<a id="a-48"></a>染净真如即生死、<a id="a-49"></a>涅槃真如，<a id="a-4A"></a>生死、<a id="a-4B"></a>涅槃真如即一切法真如。</p>
  <p id="a4C">“天王当知，<a id="a-4D"></a>真如名为无异、<a id="a-4E"></a>无变、<a id="a-4F"></a>无生、<a id="a-4G"></a>无灭，<a id="a-4H"></a>自性真实，<a id="a-4I"></a>以无诤故说名真如；<a id="a-4J"></a>如实知见诸法不生，<a id="a-4K"></a>诸法虽生真如不动，<a id="a-4L"></a>真如虽生诸法而真如不生，<a id="a-4M"></a>是名法身。<a id="a-4N"></a>清净不变如虚空无等等，<a id="a-4O"></a>一切三界无有一法所能及者，<a id="a-4P"></a>遍有情身无与等者；<a id="a-4Q"></a>清净离垢本来不染，<a id="a-4R"></a>自性明净、<a id="a-4S"></a>自性不生、<a id="a-4T"></a>自性不起，<a id="a-4U"></a>在心意识非心意识，<a id="a-4V"></a>性即是空、<a id="a-4W"></a>无相、<a id="a-4X"></a>无愿；<a id="a-4Y"></a>遍虚空界诸有情处一切平等，<a id="a-4Z"></a>无量、<a id="a-4a"></a>无边、<a id="a-4b"></a>不异、<a id="a-4c"></a>不别；<a id="a-4d"></a>非色、<a id="a-4e"></a>受、<a id="a-4f"></a>想、<a id="a-4g"></a>行、<a id="a-4h"></a>识，<a id="a-4i"></a>不离色、<a id="a-4j"></a>受、<a id="a-4k"></a>想、<a id="a-4l"></a>行、<a id="a-4m"></a>识，<a id="a-4n"></a>非地、<a id="a-4o"></a>水、<a id="a-4p"></a>火、<a id="a-4q"></a>风大，<a id="a-4r"></a>不离地、<a id="a-4s"></a>水、<a id="a-4t"></a>火、<a id="a-4u"></a>风大；<a id="a-4v"></a>无生，<a id="a-4w"></a>不离生；<a id="a-4x"></a>虽逆生死，<a id="a-4y"></a>不顺涅槃；<a id="a-4z"></a>眼不能见，<a id="a-50"></a>耳不能闻，<a id="a-51"></a>鼻不能嗅，<a id="a-52"></a>舌不能尝，<a id="a-53"></a>身不能觉，<a id="a-54"></a>意不能知；<a id="a-55"></a>不在心意识，<a id="a-56"></a>不离心意识。</p>
  <p id="a57">“天王当知，<a id="a-58"></a>是名法性。<a id="a-59"></a>诸菩萨摩诃萨行深般若波罗蜜多，<a id="a-5A"></a>以能通达此法性故修行清净，<a id="a-5B"></a>能于三千大千世界诸赡部洲城邑聚落示现色身；<a id="a-5C"></a>所现身者非色非相而现色相，<a id="a-5D"></a>虽非六根所行境界，<a id="a-5E"></a>而化有情常无休息，<a id="a-5F"></a>为说此身无常、<a id="a-5G"></a>无我、<a id="a-5H"></a>是苦、<a id="a-5I"></a>非净，<a id="a-5J"></a>知诸有情有寂静性故，<a id="a-5K"></a>为示现无量种身，<a id="a-5L"></a>方便善巧令彼受化，<a id="a-5M"></a>知一切身都无作者亦无受者如木石等，<a id="a-5N"></a>而为有情说清净行。<a id="a-5O"></a>菩萨如是行深般若波罗蜜多，<a id="a-5P"></a>通达法性即得自在，<a id="a-5Q"></a>无有移动而起智业，<a id="a-5R"></a>游戏神通种种示现，<a id="a-5S"></a>安住自在而能示现种种威仪，<a id="a-5T"></a>自在能趣一切相智，<a id="a-5U"></a>皆悉通达一切法性。</p>
  <p id="a5V">“天王当知，<a id="a-5W"></a>甚深般若波罗蜜多如是自在是无尽相，<a id="a-5X"></a>遍一切处无色现色，<a id="a-5Y"></a>自在遍观诸有情心见如实心性，<a id="a-5Z"></a>自在忆念无边无数劫，<a id="a-5a"></a>相续不断自在变化，<a id="a-5b"></a>住解脱相自在漏尽，<a id="a-5c"></a>为有情故不证漏尽自在出世，<a id="a-5d"></a>是圣智境自在甚深，<a id="a-5e"></a>声闻、<a id="a-5f"></a>独觉不能测量，<a id="a-5g"></a>自在坚牢魔不能坏，<a id="a-5h"></a>坐菩提座成就佛法最为第一，<a id="a-5i"></a>自在随顺转妙法轮，<a id="a-5j"></a>自在调化一切有情，<a id="a-5k"></a>自在受位得法自在。</p>
  <p id="a5l">“天王当知，<a id="a-5m"></a>诸菩萨摩诃萨行深般若波罗蜜多，<a id="a-5n"></a>如实通达甚深法性，<a id="a-5o"></a>得是自在，<a id="a-5p"></a>修是自在，<a id="a-5q"></a>即得一切静虑、<a id="a-5r"></a>解脱、<a id="a-5s"></a>等持、<a id="a-5t"></a>等至，<a id="a-5u"></a>不系三界。<a id="a-5v"></a>所以者何？<a id="a-5w"></a>远离一切虚妄分别、<a id="a-5x"></a>烦恼系缚、<a id="a-5y"></a>颠倒执相。<a id="a-5z"></a>若欲受生，<a id="a-60"></a>于生自在，<a id="a-61"></a>远离系缚；<a id="a-62"></a>若欲现灭，<a id="a-63"></a>于灭自在。<a id="a-64"></a>随其生处，<a id="a-65"></a>恒摄大乘成熟佛法，<a id="a-66"></a>能于十方推求佛法竟不可得，<a id="a-67"></a>知一切法同一佛法非常非断。<a id="a-68"></a>何以故？<a id="a-69"></a>推求此法不可得故，<a id="a-6A"></a>以如实理求不可得。<a id="a-6B"></a>此法不可说有说无，<a id="a-6C"></a>亦无名相过此境界，<a id="a-6D"></a>若离名相即是平等，<a id="a-6E"></a>若法平等即无执著，<a id="a-6F"></a>无可执著是法真实，<a id="a-6G"></a>若著真实即是虚妄，<a id="a-6H"></a>以不著故即非虚妄，<a id="a-6I"></a>无所滞著心即无礙，<a id="a-6J"></a>无礙即无障，<a id="a-6K"></a>无障即无诤，<a id="a-6L"></a>若法无诤即同虚空不系三界。<a id="a-6M"></a>若一切处无所系属，<a id="a-6N"></a>是法无色、<a id="a-6O"></a>无相、<a id="a-6P"></a>无形，<a id="a-6Q"></a>若法无色、<a id="a-6R"></a>无相、<a id="a-6S"></a>无形，<a id="a-6T"></a>应知是法随彼境界而离能知亦离所知。<a id="a-6U"></a>何以故？<a id="a-6V"></a>是中无有少法可觉、<a id="a-6W"></a>少法能觉，<a id="a-6X"></a>是名菩萨行深般若波罗蜜多通达平等。</p>
  <p id="a6Y">“天王当知，<a id="a-6Z"></a>诸菩萨摩诃萨行深般若波罗蜜多，<a id="a-6a"></a>观察发起大慈、<a id="a-6b"></a>大悲、<a id="a-6c"></a>大喜、<a id="a-6d"></a>大舍，<a id="a-6e"></a>都不见我，<a id="a-6f"></a>不见有情，<a id="a-6g"></a>乃至不见知者、<a id="a-6h"></a>见者，<a id="a-6i"></a>虽行布施而无所舍，<a id="a-6j"></a>虽持净戒而离戒相，<a id="a-6k"></a>虽修安忍而心无尽，<a id="a-6l"></a>虽修精进而离其相，<a id="a-6m"></a>虽修静虑而无所寂，<a id="a-6n"></a>虽修般若而无所缘，<a id="a-6o"></a>虽修念住而无所取，<a id="a-6p"></a>虽修正断而心平等，<a id="a-6q"></a>虽修神足而离戏论，<a id="a-6r"></a>虽修根、<a id="a-6s"></a>力而不分别有情诸根及离愆失，<a id="a-6t"></a>虽修觉支而无分别，<a id="a-6u"></a>虽修道支而无功用，<a id="a-6v"></a>虽修净信而无所著，<a id="a-6w"></a>自然智慧忆念诸法平等智心，<a id="a-6x"></a>修诸妙定无分别心，<a id="a-6y"></a>观察妙慧无止息心，<a id="a-6z"></a>修奢摩他无所见心，<a id="a-70"></a>修毗钵舍那无所念心，<a id="a-71"></a>修佛随念通达法界平等之心，<a id="a-72"></a>修法随念无所住心，<a id="a-73"></a>修僧随念本心清净，<a id="a-74"></a>教化有情不起分别法界之心摄一切法，<a id="a-75"></a>如虚空心严净佛土，<a id="a-76"></a>无所得心得无生忍，<a id="a-77"></a>无进退心得不退转，<a id="a-78"></a>远离相心不见有相，<a id="a-79"></a>三界平等心庄严菩提座，<a id="a-7A"></a>无所觉心知一切法，<a id="a-7B"></a>虽转法轮不见说、<a id="a-7C"></a>听，<a id="a-7D"></a>虽现涅槃而知生死本性平等。</p>
  <p id="a7E">“天王当知，<a id="a-7F"></a>诸菩萨摩诃萨行深般若波罗蜜多，<a id="a-7G"></a>如是观法，<a id="a-7H"></a>不见能观，<a id="a-7I"></a>不见所观，<a id="a-7J"></a>即时能得游戏自在。<a id="a-7K"></a>何以故？<a id="a-7L"></a>自心清净能见一切有情净故。<a id="a-7M"></a>天王当知，<a id="a-7N"></a>譬如虚空遍满一切，<a id="a-7O"></a>是诸菩萨行深般若波罗蜜多心亦如是。<a id="a-7P"></a>”</p>
  <p id="a7Q">说此法时，<a id="a-7R"></a>众中八万四千天人俱发无上正等觉心，<a id="a-7S"></a>三万二千菩萨得无生法忍，<a id="a-7T"></a>八万四千有情远尘离垢生净法眼，<a id="a-7U"></a>一万二千苾蒭诸漏永尽。</p>
  <p id="a7V">尔时，<a id="a-7W"></a>佛告最胜天言：<a id="a-7X"></a>“天王当知，<a id="a-7Y"></a>诸菩萨摩诃萨行深般若波罗蜜多，<a id="a-7Z"></a>心得清净深如大海，<a id="a-7a"></a>福德智慧不可测量，<a id="a-7b"></a>能现出世诸功德宝，<a id="a-7c"></a>有情用之乃至菩提无有竭尽，<a id="a-7d"></a>菩萨福德亦复不减。<a id="a-7e"></a>犹如大海多出众宝，<a id="a-7f"></a>菩萨智慧甚深难入，<a id="a-7g"></a>声闻、<a id="a-7h"></a>独觉无能涉者；<a id="a-7i"></a>亦如大海小兽不入，<a id="a-7j"></a>菩萨智慧广大无边。<a id="a-7k"></a>何以故？<a id="a-7l"></a>无著、<a id="a-7m"></a>无住、<a id="a-7n"></a>无色、<a id="a-7o"></a>无相。<a id="a-7p"></a>菩萨智慧从初至后次第转深，<a id="a-7q"></a>初菩提心，<a id="a-7r"></a>后一切智。<a id="a-7s"></a>菩萨法尔不与烦恼恶友共住，<a id="a-7t"></a>世间智慧若入菩萨智慧海中，<a id="a-7u"></a>一相、<a id="a-7v"></a>一味，<a id="a-7w"></a>所谓无相、<a id="a-7x"></a>趣一切智无分别味。<a id="a-7y"></a>菩萨智慧观一切法不见增减。<a id="a-7z"></a>何以故？<a id="a-80"></a>通达平等深法性故。<a id="a-81"></a>菩萨所有大慈悲力不违本愿，<a id="a-82"></a>一切圣者之所依处，<a id="a-83"></a>为诸有情永劫说法无有穷尽。<a id="a-84"></a>天王，<a id="a-85"></a>菩萨行深般若波罗蜜多，<a id="a-86"></a>通达如是甚深法性。</p>
  <p id="a87">“天王，<a id="a-88"></a>菩萨善能通达世俗谛法，<a id="a-89"></a>虽说诸色而非实有，<a id="a-8A"></a>推求此色终不取著，<a id="a-8B"></a>受、<a id="a-8C"></a>想、<a id="a-8D"></a>行、<a id="a-8E"></a>识亦复如是；<a id="a-8F"></a>虽说地界而非实有，<a id="a-8G"></a>推求地界终不取著，<a id="a-8H"></a>水、<a id="a-8I"></a>火、<a id="a-8J"></a>风、<a id="a-8K"></a>空、<a id="a-8L"></a>识界亦复如是；<a id="a-8M"></a>虽说眼处而非实有，<a id="a-8N"></a>推求眼处终不取著，<a id="a-8O"></a>耳、<a id="a-8P"></a>鼻、<a id="a-8Q"></a>舌、<a id="a-8R"></a>身、<a id="a-8S"></a>意处亦复如是；<a id="a-8T"></a>虽说色处而非实有，<a id="a-8U"></a>推求色处终不取著，<a id="a-8V"></a>声、<a id="a-8W"></a>香、<a id="a-8X"></a>味、<a id="a-8Y"></a>触、<a id="a-8Z"></a>法处亦复如是；<a id="a-8a"></a>虽复说我而非实有，<a id="a-8b"></a>推求此我终不取著，<a id="a-8c"></a>有情乃至知者见者亦复如是；<a id="a-8d"></a>虽说世间而非实有，<a id="a-8e"></a>推求世间终不取著；<a id="a-8f"></a>虽说世法而非实有，<a id="a-8g"></a>推求世法终不取著；<a id="a-8h"></a>虽说佛法而非实有，<a id="a-8i"></a>推求佛法终不取著；<a id="a-8j"></a>虽说菩提而非实有，<a id="a-8k"></a>推求菩提终不取著。</p>
  <p id="a8l">“天王当知，<a id="a-8m"></a>凡有言说，<a id="a-8n"></a>名世俗谛此非真实；<a id="a-8o"></a>若无世俗，<a id="a-8p"></a>即不可说有胜义谛。<a id="a-8q"></a>是诸菩萨通达世俗谛不违胜义谛，<a id="a-8r"></a>由通达故，<a id="a-8s"></a>知一切法无生无灭、<a id="a-8t"></a>无成无坏、<a id="a-8u"></a>无此无彼，<a id="a-8v"></a>远离语言文字戏论。</p>
  <p id="a8w">“天王当知，<a id="a-8x"></a>胜义谛者离言寂静，<a id="a-8y"></a>圣智境界无变坏法，<a id="a-8z"></a>若佛出世、<a id="a-90"></a>若不出世性相常住，<a id="a-91"></a>是名菩萨通达胜义。<a id="a-92"></a>”</p>
  <p id="a93">尔时，<a id="a-94"></a>最胜便白佛言：<a id="a-95"></a>“若一切法无生无灭，<a id="a-96"></a>自性空离，<a id="a-97"></a>云何有佛出现世间及转法轮？<a id="a-98"></a>云何菩萨于无生法而见有生？<a id="a-99"></a>”</p>
  <p id="a9A">佛告最胜：<a id="a-9B"></a>“天王当知，<a id="a-9C"></a>诸法无灭是故无生。<a id="a-9D"></a>何以故？<a id="a-9E"></a>性不变故，<a id="a-9F"></a>但由世俗见有生灭，<a id="a-9G"></a>皆是虚妄非真实有。<a id="a-9H"></a>若诸菩萨行深般若波罗蜜多，<a id="a-9I"></a>方便善巧见因缘法，<a id="a-9J"></a>知世俗谛空无所有，<a id="a-9K"></a>不见坚实，<a id="a-9L"></a>非有似有，<a id="a-9M"></a>如幻、<a id="a-9N"></a>如梦、<a id="a-9O"></a>如响、<a id="a-9P"></a>如像、<a id="a-9Q"></a>如光影、<a id="a-9R"></a>如阳焰、<a id="a-9S"></a>如变化事、<a id="a-9T"></a>如寻香城，<a id="a-9U"></a>摇动不安从因缘起。<a id="a-9V"></a>是诸菩萨以妙般若观诸法空，<a id="a-9W"></a>广说乃至从因缘起，<a id="a-9X"></a>作是思惟：<a id="a-9Y"></a>‘此等诸法今见有生、<a id="a-9Z"></a>有住、<a id="a-9a"></a>有灭，<a id="a-9b"></a>何因缘生？<a id="a-9c"></a>何因缘灭？<a id="a-9d"></a>’既思惟已，<a id="a-9e"></a>即如实知无明因缘故生诸行，<a id="a-9f"></a>依行生识，<a id="a-9g"></a>广说乃至由有故生，<a id="a-9h"></a>生即有老，<a id="a-9i"></a>老故有死及愁叹苦忧恼。<a id="a-9j"></a>是故修行为断无明，<a id="a-9k"></a>无明若断余十一支展转随灭，<a id="a-9l"></a>如身若断命等随灭。</p>
  <p id="a9m">“天王当知，<a id="a-9n"></a>邪见外道为求解脱，<a id="a-9o"></a>但欲断死不知断生，<a id="a-9p"></a>若法不生即无有灭。<a id="a-9q"></a>譬如有人块掷师子，<a id="a-9r"></a>师子逐人而块自息；<a id="a-9s"></a>菩萨亦尔，<a id="a-9t"></a>但断其生而死自灭。<a id="a-9u"></a>犬唯逐块不知逐人，<a id="a-9v"></a>块终不息；<a id="a-9w"></a>外道亦尔，<a id="a-9x"></a>不知断生终不离死。<a id="a-9y"></a>菩萨如是行深般若波罗蜜多，<a id="a-9z"></a>善知因缘诸法生灭。</p>
  <p id="aA0">“天王当知，<a id="a-A1"></a>诸菩萨摩诃萨行深般若波罗蜜多，<a id="a-A2"></a>知缘生法空无所有，<a id="a-A3"></a>不起我慢；<a id="a-A4"></a>生富贵家，<a id="a-A5"></a>不起豪富、<a id="a-A6"></a>尊贵二慢；<a id="a-A7"></a>生贫贱家，<a id="a-A8"></a>自知宿业不甚清净得果下劣，<a id="a-A9"></a>心起厌离便求出家，<a id="a-AA"></a>作如是念：<a id="a-AB"></a>‘如我此身杂业所得，<a id="a-AC"></a>更修净业令自清净，<a id="a-AD"></a>使他亦尔。<a id="a-AE"></a>’自既求度亦复度他，<a id="a-AF"></a>自求出离亦解他缚，<a id="a-AG"></a>以是因缘，<a id="a-AH"></a>便起精进远离懈怠，<a id="a-AI"></a>障道恶法皆应断除，<a id="a-AJ"></a>助道善法皆应增长，<a id="a-AK"></a>勤修精进作是思惟：<a id="a-AL"></a>‘我负重担，<a id="a-AM"></a>应当自灭一切烦恼，<a id="a-AN"></a>度脱有情不应懈怠。<a id="a-AO"></a>’</p>
  <p id="aAP">“是诸菩萨亲近师长，<a id="a-AQ"></a>多闻、<a id="a-AR"></a>少闻、<a id="a-AS"></a>有智、<a id="a-AT"></a>无智、<a id="a-AU"></a>持戒、<a id="a-AV"></a>破戒俱生佛想恭敬同学，<a id="a-AW"></a>思惟：<a id="a-AX"></a>‘我今依师学习，<a id="a-AY"></a>修善未满应令满足，<a id="a-AZ"></a>烦恼未尽应断令尽，<a id="a-Aa"></a>守护善法舍离不善，<a id="a-Ab"></a>具一切智怜愍世间，<a id="a-Ac"></a>大悲福田烦恼寂静。<a id="a-Ad"></a>天人师者是我大师，<a id="a-Ae"></a>善得胜利，<a id="a-Af"></a>一切天人皆事法主以为大师。<a id="a-Ag"></a>’是诸菩萨作是思惟：<a id="a-Ah"></a>‘佛说净戒，<a id="a-Ai"></a>设为身命亦不毁犯。<a id="a-Aj"></a>如世尊说，<a id="a-Ak"></a>随顺佛教，<a id="a-Al"></a>即供养佛、<a id="a-Am"></a>婆罗门等。<a id="a-An"></a>’种种饮食信心施与，<a id="a-Ao"></a>如法受用，<a id="a-Ap"></a>不令彼人空无果报，<a id="a-Aq"></a>食者、<a id="a-Ar"></a>施者俱得利益。<a id="a-As"></a>婆罗门等以沙门名，<a id="a-At"></a>而于菩萨作福田想。<a id="a-Au"></a>菩萨应当如理如量修行正法，<a id="a-Av"></a>即令显现沙门功德、<a id="a-Aw"></a>福田功德。<a id="a-Ax"></a>菩萨如是自行化他未尝休废。</p>
  <p id="aAy">“是诸菩萨行深般若波罗蜜多，<a id="a-Az"></a>如是修行则能随顺一切世间，<a id="a-B0"></a>见瞋忿者生下劣心，<a id="a-B1"></a>见憍慢者起无我想，<a id="a-B2"></a>见邪曲者起正直想，<a id="a-B3"></a>见诳语者起如实言，<a id="a-B4"></a>于恶言者常说爱语，<a id="a-B5"></a>见刚强者示现柔和，<a id="a-B6"></a>见躁毒者则生慈忍，<a id="a-B7"></a>见邪法者则生大慈，<a id="a-B8"></a>见苦恼者则生大悲，<a id="a-B9"></a>见悭嫉者则行布施。<a id="a-BA"></a>此诸菩萨行深般若波罗蜜多，<a id="a-BB"></a>如是随顺世间智故生净佛土。<a id="a-BC"></a>何以故？<a id="a-BD"></a>持戒无缺，<a id="a-BE"></a>离诸杂秽，<a id="a-BF"></a>修平等心，<a id="a-BG"></a>于有情所具大善根，<a id="a-BH"></a>不著名利，<a id="a-BI"></a>有清净信无所希望，<a id="a-BJ"></a>勤行精进不生懈怠，<a id="a-BK"></a>修诸静虑离散乱法，<a id="a-BL"></a>以微妙慧而习多闻，<a id="a-BM"></a>诸根无缺具足利智，<a id="a-BN"></a>常修大慈远离瞋恼，<a id="a-BO"></a>以是因缘生净佛土。<a id="a-BP"></a>”</p>
  <p id="aBQ">尔时，<a id="a-BR"></a>最胜便白佛言：<a id="a-BS"></a>“如佛所说修戒等法生净佛土，<a id="a-BT"></a>为要备修，<a id="a-BU"></a>为随修一生净佛土？<a id="a-BV"></a>”</p>
  <p id="aBW">佛告最胜：<a id="a-BX"></a>“天王当知，<a id="a-BY"></a>若有菩萨于前所说种种法中，<a id="a-BZ"></a>净修一行即备众法，<a id="a-Ba"></a>如是一行亦生净土。<a id="a-Bb"></a>何以故？<a id="a-Bc"></a>一一行中具众行故。</p>
  <p id="aBd">“是诸菩萨生净佛土不为胎污。<a id="a-Be"></a>何以故？<a id="a-Bf"></a>是诸菩萨造作佛像修营僧园，<a id="a-Bg"></a>佛制多前香泥涂地烧香供养，<a id="a-Bh"></a>或布妙花，<a id="a-Bi"></a>或以香汤灌洗佛像，<a id="a-Bj"></a>于僧园内扫洒泥涂，<a id="a-Bk"></a>父母师僧慈心供侍，<a id="a-Bl"></a>同学善友及诸沙门以平等心恭敬供养，<a id="a-Bm"></a>持此善根与诸有情共回向无上正等菩提，<a id="a-Bn"></a>令诸有情皆得清净，<a id="a-Bo"></a>菩萨如是即得离欲。<a id="a-Bp"></a>何以故？<a id="a-Bq"></a>心无取著不染朋党，<a id="a-Br"></a>背诸境界远离爱缘，<a id="a-Bs"></a>于妙欲境心不爱染，<a id="a-Bt"></a>佛所说戒如实修行，<a id="a-Bu"></a>于四供养少欲喜足，<a id="a-Bv"></a>趣得支身心常怖畏，<a id="a-Bw"></a>恒乐寂静远离之法。</p>
  <p id="aBx">“如是菩萨不著俗事，<a id="a-By"></a>即得净命，<a id="a-Bz"></a>无伪威仪欺诈语意，<a id="a-C0"></a>谓施主前终不伪现，<a id="a-C1"></a>安庠徐步视前六肘，<a id="a-C2"></a>不顾左右邪命威仪，<a id="a-C3"></a>无施主时即便纵诞；<a id="a-C4"></a>又对施主不为利养，<a id="a-C5"></a>出顺彼意细语美言，<a id="a-C6"></a>无施主时语便粗鄙；<a id="a-C7"></a>见他行施，<a id="a-C8"></a>心实起贪而言不须，<a id="a-C9"></a>不得便恼；<a id="a-CA"></a>语现少欲，<a id="a-CB"></a>心多贪利。</p>
  <p id="aCC">“是诸菩萨无如是等求利之相，<a id="a-CD"></a>若见施主终不发言：<a id="a-CE"></a>‘三衣弊坏，<a id="a-CF"></a>什物阙少，<a id="a-CG"></a>或须医药。<a id="a-CH"></a>’又对施主终不发言：<a id="a-CI"></a>‘某甲施主施我此物，<a id="a-CJ"></a>彼人谓我持戒、<a id="a-CK"></a>多闻、<a id="a-CL"></a>大悲心净。<a id="a-CM"></a>’虽尔赞叹我无此德，<a id="a-CN"></a>唯勤修善报施主恩。</p>
  <p id="aCO">“是诸菩萨不对白衣自赞毁他而求名利，<a id="a-CP"></a>见施余人不生瞋恼，<a id="a-CQ"></a>终不谄曲而以取财，<a id="a-CR"></a>不诈亲善害他取物，<a id="a-CS"></a>不希他辱戏弄取财。<a id="a-CT"></a>施主拟施若所赞人、<a id="a-CU"></a>或说法者、<a id="a-CV"></a>或复大众，<a id="a-CW"></a>或未别拟，<a id="a-CX"></a>或施未决，<a id="a-CY"></a>菩萨终不入中取分。<a id="a-CZ"></a>若受施财终不执著：<a id="a-Ca"></a>‘此是我物，<a id="a-Cb"></a>此是我有。<a id="a-Cc"></a>’寻当回施诸余沙门或婆罗门、<a id="a-Cd"></a>师僧、<a id="a-Ce"></a>父母及余贫乏平等受用。<a id="a-Cf"></a>若财物尽不以为忧，<a id="a-Cg"></a>少日不得心无苦恼。</p>
  <p id="aCh">“是诸菩萨若受他施、<a id="a-Ci"></a>若回施他二俱清净，<a id="a-Cj"></a>行清净故心不疲劳。<a id="a-Ck"></a>何以故？<a id="a-Cl"></a>是诸菩萨为利有情久处生死而不厌患，<a id="a-Cm"></a>若有魔事众苦逼切，<a id="a-Cn"></a>心无退转；<a id="a-Co"></a>若人欲行二乘之道，<a id="a-Cp"></a>即为说法不惮劬劳，<a id="a-Cq"></a>菩萨自修菩提分法终无厌倦。</p>
  <p id="aCr">“此诸菩萨如是精进，<a id="a-Cs"></a>则能随顺佛正教行。<a id="a-Ct"></a>何以故？<a id="a-Cu"></a>此诸菩萨远离放逸，<a id="a-Cv"></a>心常谨慎，<a id="a-Cw"></a>善自摄身不造诸恶，<a id="a-Cx"></a>语、<a id="a-Cy"></a>意亦尔。<a id="a-Cz"></a>虽处现在恒惧未来，<a id="a-D0"></a>断诸恶法令永不起，<a id="a-D1"></a>言必附理，<a id="a-D2"></a>常说法教非法不言，<a id="a-D3"></a>弃杂秽业修纯净行，<a id="a-D4"></a>不毁佛教，<a id="a-D5"></a>远离烦恼不净之法，<a id="a-D6"></a>是则护持如来正教，<a id="a-D7"></a>诸恶不善皆断离之。</p>
  <p id="aD8">“此诸菩萨如是随顺清净佛教，<a id="a-D9"></a>若见有情舒颜含笑远离颦蹙。<a id="a-DA"></a>所以者何？<a id="a-DB"></a>心离秽浊诸根清净，<a id="a-DC"></a>离瞋恚垢内无恨结。<a id="a-DD"></a>菩萨如是，<a id="a-DE"></a>即得多闻观察生死，<a id="a-DF"></a>能如实知贪、<a id="a-DG"></a>瞋、<a id="a-DH"></a>痴火烧然迷乱，<a id="a-DI"></a>亦如实觉有为无常，<a id="a-DJ"></a>一切行苦，<a id="a-DK"></a>诸法无我，<a id="a-DL"></a>世间有情耽著戏论，<a id="a-DM"></a>又如实觉一切法中唯有涅槃最为寂静，<a id="a-DN"></a>闻他说法，<a id="a-DO"></a>即能思义传以授人，<a id="a-DP"></a>发大慈悲起坚固念。<a id="a-DQ"></a>若不闻法即无思修，<a id="a-DR"></a>是故闻慧如众字本，<a id="a-DS"></a>一切智慧因之而生。</p>
  <p id="aDT">“既得多闻则护正法。<a id="a-DU"></a>若未来世正法灭时，<a id="a-DV"></a>有诸有情乐勤修行，<a id="a-DW"></a>不值法炬，<a id="a-DX"></a>无人为说甚深法要，<a id="a-DY"></a>菩萨尔时即为宣畅甚深般若波罗蜜多，<a id="a-DZ"></a>令诸有情修戒、<a id="a-Da"></a>定、<a id="a-Db"></a>慧，<a id="a-Dc"></a>因而赞曰：<a id="a-Dd"></a>‘汝善男子，<a id="a-De"></a>能于如是正法灭时，<a id="a-Df"></a>发菩提心求无上觉，<a id="a-Dg"></a>为欲利乐一切有情。<a id="a-Dh"></a>如是般若波罗蜜多甚深经典，<a id="a-Di"></a>三世诸佛之所行处，<a id="a-Dj"></a>汝若勤修大觉非远。<a id="a-Dk"></a>何以故？<a id="a-Dl"></a>甚深般若波罗蜜多与大菩提不相离故。<a id="a-Dm"></a>如人种谷其苗已秀，<a id="a-Dn"></a>当知是人获果不久；<a id="a-Do"></a>菩萨亦尔，<a id="a-Dp"></a>求大菩提得闻般若波罗蜜多，<a id="a-Dq"></a>当知去佛决定非远。<a id="a-Dr"></a>善男子等，<a id="a-Ds"></a>若有舍离甚深般若波罗蜜多，<a id="a-Dt"></a>更依余经求无上觉，<a id="a-Du"></a>若能证得，<a id="a-Dv"></a>必无是处。<a id="a-Dw"></a>譬如王子舍其父王，<a id="a-Dx"></a>更就余人求为太子，<a id="a-Dy"></a>决不可得；<a id="a-Dz"></a>菩萨亦尔，<a id="a-E0"></a>求一切智必因般若波罗蜜多，<a id="a-E1"></a>若依余经定不能得。<a id="a-E2"></a>譬如犊子若欲须乳必依其母，<a id="a-E3"></a>若就余牛则不可得；<a id="a-E4"></a>菩萨亦尔，<a id="a-E5"></a>求大菩提要依般若波罗蜜多，<a id="a-E6"></a>若依余法必不能证。<a id="a-E7"></a>’</p>
  <p id="aE8">“天王当知，<a id="a-E9"></a>诸菩萨摩诃萨亲近般若波罗蜜多为法王子，<a id="a-EA"></a>相好严身诸根无缺，<a id="a-EB"></a>行佛行处，<a id="a-EC"></a>觉佛所觉，<a id="a-ED"></a>救护一切苦恼有情，<a id="a-EE"></a>善能通达佛所说教，<a id="a-EF"></a>常修梵行远离染浊，<a id="a-EG"></a>守护诸佛一切智城，<a id="a-EH"></a>是诸菩萨为法王子，<a id="a-EI"></a>释、<a id="a-EJ"></a>梵、<a id="a-EK"></a>护世皆共尊重。<a id="a-EL"></a>何以故？<a id="a-EM"></a>行菩萨道已得不退，<a id="a-EN"></a>一切恶魔不能倾动，<a id="a-EO"></a>安住佛法，<a id="a-EP"></a>通达一切空平等理，<a id="a-EQ"></a>不信外缘。<a id="a-ER"></a>如是安住佛法智慧，<a id="a-ES"></a>不与声闻、<a id="a-ET"></a>独觉等共，<a id="a-EU"></a>超过世间住无生忍。</p>
  <p id="aEV">“是诸菩萨能如实知一切有情贪、<a id="a-EW"></a>瞋、<a id="a-EX"></a>痴品上、<a id="a-EY"></a>中、<a id="a-EZ"></a>下异，<a id="a-Ea"></a>亦如实知善及坚固心品差别。<a id="a-Eb"></a>如实知已，<a id="a-Ec"></a>各各为说诸对治门，<a id="a-Ed"></a>如是善能化有情类。<a id="a-Ee"></a>是诸菩萨，<a id="a-Ef"></a>若有有情应见佛身而得度者，<a id="a-Eg"></a>即现佛身而为说法；<a id="a-Eh"></a>见菩萨身而得度者，<a id="a-Ei"></a>现菩萨身而为说法；<a id="a-Ej"></a>见独觉身而得度者，<a id="a-Ek"></a>现独觉身而为说法；<a id="a-El"></a>见声闻身而得度者，<a id="a-Em"></a>现声闻身而为说法；<a id="a-En"></a>若见释、<a id="a-Eo"></a>梵、<a id="a-Ep"></a>婆罗门、<a id="a-Eq"></a>刹帝利、<a id="a-Er"></a>长者、<a id="a-Es"></a>居士等身而得度者，<a id="a-Et"></a>即皆现之而为说法。<a id="a-Eu"></a>菩萨如是行深般若波罗蜜多方便善巧，<a id="a-Ev"></a>化诸有情令得度脱。</p>
  <p id="aEw">“是诸菩萨心性慈和正直软善，<a id="a-Ex"></a>无诸谄曲嫉妒垢秽，<a id="a-Ey"></a>心常清净离粗恶语，<a id="a-Ez"></a>多行忍辱亲狎有情。<a id="a-F0"></a>菩萨如是行深般若波罗蜜多，<a id="a-F1"></a>在处安乐。<a id="a-F2"></a>所以者何？<a id="a-F3"></a>具足正见及清净见、<a id="a-F4"></a>清净之行，<a id="a-F5"></a>所行境界与心相应，<a id="a-F6"></a>若心相违、<a id="a-F7"></a>恶不善法境界、<a id="a-F8"></a>秽处斯则不行。</p>
  <p id="aF9">“是诸菩萨见同学人深心欢喜，<a id="a-FA"></a>若财若法皆共受用，<a id="a-FB"></a>唯行佛道，<a id="a-FC"></a>唯佛为师。<a id="a-FD"></a>菩萨如是在处安乐，<a id="a-FE"></a>具诸摄法而摄有情，<a id="a-FF"></a>以利益施、<a id="a-FG"></a>若安乐施、<a id="a-FH"></a>若无尽施摄诸有情，<a id="a-FI"></a>以利益语、<a id="a-FJ"></a>若有义语、<a id="a-FK"></a>若如法语、<a id="a-FL"></a>若不异语摄诸有情，<a id="a-FM"></a>以财利益平等、<a id="a-FN"></a>若身利益平等、<a id="a-FO"></a>若命利益平等、<a id="a-FP"></a>若资具利益平等摄诸有情。</p>
  <p id="aFQ">“天王当知，<a id="a-FR"></a>利益施者即是法施，<a id="a-FS"></a>安乐施者即是财施，<a id="a-FT"></a>无尽施者即示正道；<a id="a-FU"></a>利益语者令生善法，<a id="a-FV"></a>有义语者令见正理，<a id="a-FW"></a>如法语者随顺佛教，<a id="a-FX"></a>不异语者说如实法；<a id="a-FY"></a>财利益平等者谓可饮食及衣服等，<a id="a-FZ"></a>身利益平等者如以摄卫利益己身令他亦尔，<a id="a-Fa"></a>命利益平等者谓诸珍宝名为外命，<a id="a-Fb"></a>资具利益平等者谓象马等一切净财。<a id="a-Fc"></a>是诸菩萨行深般若波罗蜜多，<a id="a-Fd"></a>自行与他皆悉同等。</p>
  <p id="aFe">“是诸菩萨受生端正，<a id="a-Ff"></a>常能修习寂静威仪、<a id="a-Fg"></a>不伪威仪、<a id="a-Fh"></a>清净威仪，<a id="a-Fi"></a>众所乐见内外温善，<a id="a-Fj"></a>观者无厌能悦人意，<a id="a-Fk"></a>一切有情咸所爱重，<a id="a-Fl"></a>其有见者皆发善心，<a id="a-Fm"></a>瞋忿者见心则和解。<a id="a-Fn"></a>此诸菩萨如是端正堪为依止，<a id="a-Fo"></a>等护有情令烦恼灭，<a id="a-Fp"></a>能引有情出离生死，<a id="a-Fq"></a>无边旷野能度有情，<a id="a-Fr"></a>世间险难无眷属者为作亲友，<a id="a-Fs"></a>烦恼病者为作良医，<a id="a-Ft"></a>无救护者为作救护，<a id="a-Fu"></a>无归依者为作归依，<a id="a-Fv"></a>无明有情为作法炬。</p>
  <p id="aFw">“如是菩萨为诸有情作所依止，<a id="a-Fx"></a>善疗众病如药树王。<a id="a-Fy"></a>如有树王名为善见，<a id="a-Fz"></a>根茎枝叶及诸花果色、<a id="a-G0"></a>香、<a id="a-G1"></a>味、<a id="a-G2"></a>触皆能疗病；<a id="a-G3"></a>此诸菩萨亦复如是，<a id="a-G4"></a>从初发心乃至究竟，<a id="a-G5"></a>常为有情疗烦恼疾。<a id="a-G6"></a>菩萨多有福德智慧，<a id="a-G7"></a>诸有见闻众病皆愈。</p>
  <p id="aG8">“是诸菩萨功德相应，<a id="a-G9"></a>随力所堪供养三宝，<a id="a-GA"></a>有疾病者皆施医药，<a id="a-GB"></a>若见饥渴即施饮食，<a id="a-GC"></a>若寒冻者即施衣服，<a id="a-GD"></a>亲教轨范尽心承事，<a id="a-GE"></a>同学法人合掌恭敬，<a id="a-GF"></a>造僧住处给施园田，<a id="a-GG"></a>随有资财时时施与，<a id="a-GH"></a>所有仆隶如法料理，<a id="a-GI"></a>闻有名德、<a id="a-GJ"></a>梵志、<a id="a-GK"></a>沙门、<a id="a-GL"></a>修正行者时时谘觐。</p>
  <p id="aGM">“此诸菩萨能生众善，<a id="a-GN"></a>有巧方便化度有情，<a id="a-GO"></a>住此佛土身不动摇，<a id="a-GP"></a>而游无边诸佛世界佛、<a id="a-GQ"></a>菩萨所谘受正法，<a id="a-GR"></a>或现供养无量如来，<a id="a-GS"></a>或现修习助菩提分，<a id="a-GT"></a>或现供养初成佛者，<a id="a-GU"></a>或现自身成等正觉，<a id="a-GV"></a>或现为众转妙法轮，<a id="a-GW"></a>或现涅槃作大饶益，<a id="a-GX"></a>或应度者为现化身，<a id="a-GY"></a>皆令得见获得利乐；<a id="a-GZ"></a>虽作如是种种佛事，<a id="a-Ga"></a>而不作意亦无分别。<a id="a-Gb"></a>”</p>
  <p id="aGc">尔时，<a id="a-Gd"></a>最胜便白佛言：<a id="a-Ge"></a>“世尊，<a id="a-Gf"></a>云何此诸菩萨作种种化无分别心？<a id="a-Gg"></a>”</p>
  <p id="aGh">佛言：<a id="a-Gi"></a>“天王，<a id="a-Gj"></a>譬如日月虽照一切而不分别：<a id="a-Gk"></a>‘我发光明能有所照。<a id="a-Gl"></a>’然有情类自业势力，<a id="a-Gm"></a>感得日月昼夜巡照；<a id="a-Gn"></a>此诸菩萨亦复如是，<a id="a-Go"></a>虽现化身而无分别。<a id="a-Gp"></a>何以故？<a id="a-Gq"></a>有情各有宿世善业，<a id="a-Gr"></a>菩萨昔发度有情愿，<a id="a-Gs"></a>由此愿力，<a id="a-Gt"></a>随彼所念即现化身，<a id="a-Gu"></a>故无分别。<a id="a-Gv"></a>此诸菩萨方便善巧，<a id="a-Gw"></a>能作如是化有情事，<a id="a-Gx"></a>速趣无上正等菩提。<a id="a-Gy"></a>何以故？<a id="a-Gz"></a>此诸菩萨布施圆满，<a id="a-H0"></a>持戒清净无穿缺杂，<a id="a-H1"></a>戒品清净过诸声闻及独觉等，<a id="a-H2"></a>具足安忍、<a id="a-H3"></a>精进、<a id="a-H4"></a>静虑、<a id="a-H5"></a>般若、<a id="a-H6"></a>巧便、<a id="a-H7"></a>妙愿、<a id="a-H8"></a>力、<a id="a-H9"></a>智及诸如来不共功德，<a id="a-HA"></a>超诸声闻、<a id="a-HB"></a>独觉地故。</p>
  <p id="aHC">“天王当知，<a id="a-HD"></a>菩萨初地乃至十地行深般若波罗蜜多，<a id="a-HE"></a>修如是行能证无上正等菩提。<a id="a-HF"></a>”</p>
  <p id="aHG">说是法时，<a id="a-HH"></a>二万天子远尘离垢生净法眼，<a id="a-HI"></a>三万菩萨得无生忍，<a id="a-HJ"></a>八万四千诸天及人俱发无上正等觉心，<a id="a-HK"></a>无量百千诸健达缚及紧捺洛绕鹫峰山欢喜合掌赞叹如来，<a id="a-HL"></a>无量百千诸药叉众绕鹫峰山欢喜合掌雨众妙花而供养佛。</p>
  <p id="aHM">十方无量殑伽沙等诸佛世界，<a id="a-HN"></a>各有无量菩萨来集赞叹：<a id="a-HO"></a>“如来世尊善为诸菩萨说甚深般若波罗蜜多。<a id="a-HP"></a>因是般若波罗蜜多，<a id="a-HQ"></a>得有人天四向、<a id="a-HR"></a>四果，<a id="a-HS"></a>及有独觉道与菩提，<a id="a-HT"></a>亦有菩萨十地、<a id="a-HU"></a>十度，<a id="a-HV"></a>如来十力、<a id="a-HW"></a>四无所畏、<a id="a-HX"></a>四无礙解、<a id="a-HY"></a>大慈、<a id="a-HZ"></a>大悲、<a id="a-Ha"></a>大喜、<a id="a-Hb"></a>大舍、<a id="a-Hc"></a>十八佛不共法、<a id="a-Hd"></a>一切相智、<a id="a-He"></a>一切智等无边佛法皆由般若波罗蜜多而得成办。<a id="a-Hf"></a>如世间事皆依虚空，<a id="a-Hg"></a>虚空无依；<a id="a-Hh"></a>甚深般若波罗蜜多亦复如是，<a id="a-Hi"></a>为众法本，<a id="a-Hj"></a>而自无依。<a id="a-Hk"></a>愿令我等于当来世，<a id="a-Hl"></a>为诸菩萨摩诃萨等宣说般若波罗蜜多，<a id="a-Hm"></a>如今世尊所说无异。<a id="a-Hn"></a>”作是语已，<a id="a-Ho"></a>持诸香花奉散如来及诸众会。</p>
  <p id="aHp">时，<a id="a-Hq"></a>有无量鹫峰山中旧住天神及余集者，<a id="a-Hr"></a>空中赞曰：<a id="a-Hs"></a>“希有，<a id="a-Ht"></a>世尊！<a id="a-Hu"></a>我等忆念无量诸佛已曾于此鹫峰山中，<a id="a-Hv"></a>为诸大众宣说般若波罗蜜多，<a id="a-Hw"></a>如今无异。<a id="a-Hx"></a>”</p>
  <p id="aHy">尔时，<a id="a-Hz"></a>最胜便白佛言：<a id="a-I0"></a>“空中天神宁有智慧知佛境界久近差别，<a id="a-I1"></a>言无量佛已曾于此宣说般若波罗蜜多？<a id="a-I2"></a>”</p>
  <p id="aI3">佛言：<a id="a-I4"></a>“天王，<a id="a-I5"></a>此天神众皆是安住不可思议解脱菩萨，<a id="a-I6"></a>是故能知过去佛境久近差别。<a id="a-I7"></a>天王，<a id="a-I8"></a>我昔为菩萨时，<a id="a-I9"></a>亦曾生彼天神趣中，<a id="a-IA"></a>见无量佛证得无上正等菩提，<a id="a-IB"></a>为诸众会宣说妙法乃至涅槃，<a id="a-IC"></a>我常敬礼合掌赞叹。<a id="a-ID"></a>何以故？<a id="a-IE"></a>彼天神趣寿量长远，<a id="a-IF"></a>见闻往昔无边事故。<a id="a-IG"></a>”</p>
  <p id="aIH">尔时，<a id="a-II"></a>众中有一天子名曰光德，<a id="a-IJ"></a>即从座起，<a id="a-IK"></a>偏覆左肩，<a id="a-IL"></a>右膝著地，<a id="a-IM"></a>合掌向佛白言：<a id="a-IN"></a>“世尊，<a id="a-IO"></a>诸佛菩萨应居净土，<a id="a-IP"></a>云何世尊出现于此秽恶充满堪忍世界？<a id="a-IQ"></a>”</p>
  <p id="aIR">佛告光德：<a id="a-IS"></a>“天子当知，<a id="a-IT"></a>诸佛如来所居之处，<a id="a-IU"></a>皆无杂秽即是净土。<a id="a-IV"></a>”</p>
  <p id="aIW">于是如来以神通力，<a id="a-IX"></a>令此三千大千世界，<a id="a-IY"></a>地平如掌瑠璃所成，<a id="a-IZ"></a>无诸山陵、<a id="a-Ia"></a>堆阜、<a id="a-Ib"></a>荆棘，<a id="a-Ic"></a>处处皆有宝聚、<a id="a-Id"></a>香花、<a id="a-Ie"></a>软草、<a id="a-If"></a>泉池、<a id="a-Ig"></a>八功德水、<a id="a-Ih"></a>七宝阶陛、<a id="a-Ii"></a>花果草木，<a id="a-Ij"></a>咸说：<a id="a-Ik"></a>“菩萨不退法轮无诸异生、<a id="a-Il"></a>声闻、<a id="a-Im"></a>独觉。<a id="a-In"></a>虽有菩萨从十方来，<a id="a-Io"></a>不闻余声，<a id="a-Ip"></a>唯常闻说甚深般若波罗蜜多。<a id="a-Iq"></a>”处处莲花如车轮量，<a id="a-Ir"></a>青红赤白众宝庄严；<a id="a-Is"></a>诸花台中皆有菩萨结跏趺坐思惟大乘，<a id="a-It"></a>见此如来处大集会为菩萨众说甚深法，<a id="a-Iu"></a>无量百千释、<a id="a-Iv"></a>梵、<a id="a-Iw"></a>护世供养、<a id="a-Ix"></a>赞叹、<a id="a-Iy"></a>恭敬围绕。</p>
  <p id="aIz">尔时，<a id="a-J0"></a>光德见斯事已踊跃欢喜，<a id="a-J1"></a>赞叹佛言：<a id="a-J2"></a>“甚奇，<a id="a-J3"></a>世尊！<a id="a-J4"></a>希有，<a id="a-J5"></a>善逝！<a id="a-J6"></a>如来所说真实不虚，<a id="a-J7"></a>诸佛如来所居之处，<a id="a-J8"></a>皆无杂秽即是净土。<a id="a-J9"></a>如佛所说其义无二，<a id="a-JA"></a>有情薄福见净为秽。<a id="a-JB"></a>世尊，<a id="a-JC"></a>若善男子、<a id="a-JD"></a>善女人等，<a id="a-JE"></a>得闻般若波罗蜜多功德名字，<a id="a-JF"></a>甚为希有！<a id="a-JG"></a>况能书写、<a id="a-JH"></a>受持读诵、<a id="a-JI"></a>为他演说！<a id="a-JJ"></a>”</p>
  <p id="aJK">佛告光德：<a id="a-JL"></a>“天子当知，<a id="a-JM"></a>若善男子、<a id="a-JN"></a>善女人等无量大劫以无礙心，<a id="a-JO"></a>施诸有情种种财物。<a id="a-JP"></a>有善男子、<a id="a-JQ"></a>善女人等，<a id="a-JR"></a>以清净信书写此经，<a id="a-JS"></a>转施他人受持读诵，<a id="a-JT"></a>所获功德甚多于前。<a id="a-JU"></a>何以故？<a id="a-JV"></a>财施有竭，<a id="a-JW"></a>法施无穷。<a id="a-JX"></a>何以故？<a id="a-JY"></a>财施但能得世间果，<a id="a-JZ"></a>人天乐果曾得还失，<a id="a-Ja"></a>今虽暂得而后必退；<a id="a-Jb"></a>若以法施得未曾得，<a id="a-Jc"></a>所谓涅槃，<a id="a-Jd"></a>定无退义。</p>
  <p id="aJe">“设有教化三千大千世界有情，<a id="a-Jf"></a>皆令安住十善业道。<a id="a-Jg"></a>若善男子、<a id="a-Jh"></a>善女人等，<a id="a-Ji"></a>以净信心受持读诵甚深般若波罗蜜多，<a id="a-Jj"></a>为他演说，<a id="a-Jk"></a>功德胜彼无量无边。<a id="a-Jl"></a>何以故？<a id="a-Jm"></a>一切善法皆由般若波罗蜜多而得生故。<a id="a-Jn"></a>设有教化三千大千世界有情，<a id="a-Jo"></a>皆令证得四向、<a id="a-Jp"></a>四果、<a id="a-Jq"></a>独觉菩提。<a id="a-Jr"></a>若善男子、<a id="a-Js"></a>善女人等，<a id="a-Jt"></a>以净信心受持读诵、<a id="a-Ju"></a>书写般若波罗蜜多，<a id="a-Jv"></a>功德胜前无量无数。<a id="a-Jw"></a>何以故？<a id="a-Jx"></a>声闻、<a id="a-Jy"></a>独觉皆由般若波罗蜜多而得生故。<a id="a-Jz"></a>诸菩萨法皆从般若波罗蜜多而得出现，<a id="a-K0"></a>因此般若波罗蜜多有佛出世，<a id="a-K1"></a>是故般若波罗蜜多随所在处，<a id="a-K2"></a>当知即是妙菩提座，<a id="a-K3"></a>亦是如来转法轮处。<a id="a-K4"></a>善男子等，<a id="a-K5"></a>应念此处常有如来、<a id="a-K6"></a>应、<a id="a-K7"></a>正等觉。<a id="a-K8"></a>何以故？<a id="a-K9"></a>一切诸佛皆由般若波罗蜜多而得生故。<a id="a-KA"></a>若人供养如来形像所获功德，<a id="a-KB"></a>不如供养甚深般若波罗蜜多。<a id="a-KC"></a>何以故？<a id="a-KD"></a>三世诸佛皆因般若波罗蜜多而得有故。<a id="a-KE"></a>”</p>
 </body>
</html>