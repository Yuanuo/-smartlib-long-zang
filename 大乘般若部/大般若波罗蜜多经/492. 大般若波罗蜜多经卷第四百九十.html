<!doctype html>
<html id="z3IBT3d7v" data-ver="1196">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第四百九十</h1>
  <h2 id="a2">第三分善现品第三之九</h2>
  <p id="a3">“复次，<a id="a-4"></a>善现，<a id="a-5"></a>诸菩萨摩诃萨大乘相者，<a id="a-6"></a>谓四无礙解。<a id="a-7"></a>何等为四？<a id="a-8"></a>一者、<a id="a-9"></a>义无礙解，<a id="a-A"></a>二者、<a id="a-B"></a>法无礙解，<a id="a-C"></a>三者、<a id="a-D"></a>词无礙解，<a id="a-E"></a>四者、<a id="a-F"></a>辩无礙解。<a id="a-G"></a>善现，<a id="a-H"></a>如是四无礙解，<a id="a-I"></a>以无所得而为方便，<a id="a-J"></a>当知是为菩萨摩诃萨行深般若波罗蜜多时大乘之相。</p>
  <p id="aK">“复次，<a id="a-L"></a>善现，<a id="a-M"></a>诸菩萨摩诃萨大乘相者，<a id="a-N"></a>谓十八佛不共法。<a id="a-O"></a>何等十八？<a id="a-P"></a>谓诸如来、<a id="a-Q"></a>应、<a id="a-R"></a>正等觉，<a id="a-S"></a>始从证得无上正等菩提夜，<a id="a-T"></a>乃至入无余依涅槃夜，<a id="a-U"></a>于其中间，<a id="a-V"></a>常无误失，<a id="a-W"></a>无卒暴音，<a id="a-X"></a>无忘失念，<a id="a-Y"></a>无种种想，<a id="a-Z"></a>无不定心，<a id="a-a"></a>无不择舍，<a id="a-b"></a>志欲无退，<a id="a-c"></a>精进无退，<a id="a-d"></a>念无退，<a id="a-e"></a>定无退，<a id="a-f"></a>慧无退，<a id="a-g"></a>解脱知见无退，<a id="a-h"></a>一切身业智为前导随智而转，<a id="a-i"></a>一切语业智为前导随智而转，<a id="a-j"></a>一切意业智为前导随智而转，<a id="a-k"></a>于过去世所起智见无著无礙，<a id="a-l"></a>于未来世所起智见无著无礙，<a id="a-m"></a>于现在世所起智见无著无礙。<a id="a-n"></a>如是十八佛不共法，<a id="a-o"></a>无不皆以无所得而为方便，<a id="a-p"></a>当知是为诸菩萨摩诃萨行深般若波罗蜜多时大乘之相。</p>
  <p id="aq">“复次，<a id="a-r"></a>善现，<a id="a-s"></a>诸菩萨摩诃萨大乘相者，<a id="a-t"></a>谓诸文字陀罗尼门。<a id="a-u"></a>何等文字陀罗尼门？<a id="a-v"></a>谓字平等性、<a id="a-w"></a>语平等性入诸字门。<a id="a-x"></a>云何字平等性、<a id="a-y"></a>语平等性入诸字门？</p>
  <p id="az">“善现当知，<a id="a-10"></a>若菩萨摩诃萨行深般若波罗蜜多时，<a id="a-11"></a>以无所得而为方便，<a id="a-12"></a>入[(哀-口)@可]字门，<a id="a-13"></a>悟一切法本不生故；<a id="a-14"></a>入洛字门，<a id="a-15"></a>悟一切法离尘垢故；<a id="a-16"></a>入跛字门，<a id="a-17"></a>悟一切法胜义教故；<a id="a-18"></a>入者字门，<a id="a-19"></a>悟一切法远离死生，<a id="a-1A"></a>若死若生皆无所得为方便故；<a id="a-1B"></a>入娜字门，<a id="a-1C"></a>悟一切法远离名相，<a id="a-1D"></a>若名若相皆无所得为方便故；<a id="a-1E"></a>入砢字门，<a id="a-1F"></a>悟一切法出世间故，<a id="a-1G"></a>爱染因缘不现前故；<a id="a-1H"></a>入柁字门，<a id="a-1I"></a>悟一切法调伏寂静真如平等无分别故；<a id="a-1J"></a>入婆字门，<a id="a-1K"></a>悟一切法离缚解故；<a id="a-1L"></a>入荼字门，<a id="a-1M"></a>悟一切法离热矫秽得清净故；<a id="a-1N"></a>入沙字门，<a id="a-1O"></a>悟一切法无挂礙故；<a id="a-1P"></a>入缚字门，<a id="a-1Q"></a>悟一切法言音道断故；<a id="a-1R"></a>入[多+页]字门，<a id="a-1S"></a>悟一切法真如不动故；<a id="a-1T"></a>入也字门，<a id="a-1U"></a>悟一切法如实不生故；<a id="a-1V"></a>入瑟吒字门，<a id="a-1W"></a>悟一切法制伏任持相不可得故；<a id="a-1X"></a>入迦字门，<a id="a-1Y"></a>悟一切法作者不可得故；<a id="a-1Z"></a>入娑字门，<a id="a-1a"></a>悟一切法时平等性不可得故；<a id="a-1b"></a>入磨字门，<a id="a-1c"></a>悟一切法我所执性不可得故；<a id="a-1d"></a>入伽字门，<a id="a-1e"></a>悟一切法行动取性不可得故；<a id="a-1f"></a>入他字门，<a id="a-1g"></a>悟一切法所依处性不可得故；<a id="a-1h"></a>入阇字门，<a id="a-1i"></a>悟一切法能、<a id="a-1j"></a>所生起不可得故；<a id="a-1k"></a>入湿缚字门，<a id="a-1l"></a>悟一切法安隐之性不可得故；<a id="a-1m"></a>入达字门，<a id="a-1n"></a>悟一切法能持界性不可得故；<a id="a-1o"></a>入舍字门，<a id="a-1p"></a>悟一切法奢摩他性不可得故；<a id="a-1q"></a>入佉字门，<a id="a-1r"></a>悟一切法如太虚空，<a id="a-1s"></a>平等之性不可得故；<a id="a-1t"></a>入羼字门，<a id="a-1u"></a>悟一切法穷尽之性不可得故；<a id="a-1v"></a>入萨[多+页]字门，<a id="a-1w"></a>悟一切法任持之性不可得故；<a id="a-1x"></a>入若字门，<a id="a-1y"></a>悟一切法能所知性不可得故；<a id="a-1z"></a>入刺他字门，<a id="a-20"></a>悟一切法执著义性不可得故；<a id="a-21"></a>入呵字门，<a id="a-22"></a>悟一切法能为因性不可得故；<a id="a-23"></a>入薄字门，<a id="a-24"></a>悟一切法可破坏性不可得故；<a id="a-25"></a>入绰字门，<a id="a-26"></a>悟一切法欲乐覆性不可得故；<a id="a-27"></a>入飒磨字门，<a id="a-28"></a>悟一切法可忆念性不可得故；<a id="a-29"></a>入嗑缚字门，<a id="a-2A"></a>悟一切法可呼召性不可得故；<a id="a-2B"></a>入蹉字门，<a id="a-2C"></a>悟一切法离勇健故；<a id="a-2D"></a>入键字门，<a id="a-2E"></a>悟一切法厚平等性不可得故；<a id="a-2F"></a>入搋字门，<a id="a-2G"></a>悟一切法积集之性不可得故；<a id="a-2H"></a>入拿字门，<a id="a-2I"></a>悟一切法离喧杂故；<a id="a-2J"></a>入颇字门，<a id="a-2K"></a>悟一切法无果报故；<a id="a-2L"></a>入塞迦字门，<a id="a-2M"></a>悟一切法离蕴性故；<a id="a-2N"></a>入逸娑字门，<a id="a-2O"></a>悟一切法衰老性相不可得故；<a id="a-2P"></a>入酌字门，<a id="a-2Q"></a>悟一切法无足迹故；<a id="a-2R"></a>入吒字门，<a id="a-2S"></a>悟一切法相驱迫性不可得故；<a id="a-2T"></a>入择字门，<a id="a-2U"></a>悟一切法究竟处所不可得故。</p>
  <p id="a2V">“善现当知，<a id="a-2W"></a>此择字门是能悟入法空边际，<a id="a-2X"></a>除此诸字表诸法空，<a id="a-2Y"></a>更不可得。<a id="a-2Z"></a>所以者何？<a id="a-2a"></a>此诸字义，<a id="a-2b"></a>不可宣说，<a id="a-2c"></a>不可显示，<a id="a-2d"></a>不可书持，<a id="a-2e"></a>不可执取，<a id="a-2f"></a>不可观察，<a id="a-2g"></a>离诸相故。<a id="a-2h"></a>善现当知，<a id="a-2i"></a>譬如虚空，<a id="a-2j"></a>是一切物所归趣处。<a id="a-2k"></a>此诸字门亦复如是，<a id="a-2l"></a>诸法空义皆入此门方得显了。</p>
  <p id="a2m">“善现当知，<a id="a-2n"></a>入此[(哀-口)@可]字等，<a id="a-2o"></a>名入诸字门。<a id="a-2p"></a>诸菩萨摩诃萨若于如是入诸字门得善巧智，<a id="a-2q"></a>是菩萨摩诃萨于诸言音所诠、<a id="a-2r"></a>所表皆无挂礙，<a id="a-2s"></a>于一切法平等空性尽能证持，<a id="a-2t"></a>于众言音咸得善巧。<a id="a-2u"></a>若菩萨摩诃萨能听如是入诸字门印相、<a id="a-2v"></a>印句，<a id="a-2w"></a>闻已受持、<a id="a-2x"></a>读诵通利、<a id="a-2y"></a>为他解说无所执著，<a id="a-2z"></a>不徇名誉、<a id="a-30"></a>利养恭敬，<a id="a-31"></a>由此因缘得三十种功德胜利。<a id="a-32"></a>何等三十？<a id="a-33"></a>谓得强忆念，<a id="a-34"></a>得胜惭愧，<a id="a-35"></a>得坚固力，<a id="a-36"></a>得法旨趣，<a id="a-37"></a>得增上觉，<a id="a-38"></a>得殊胜慧，<a id="a-39"></a>得无礙辩，<a id="a-3A"></a>得总持门，<a id="a-3B"></a>得无疑惑，<a id="a-3C"></a>得违顺语不生爱恚，<a id="a-3D"></a>得无高下平等而住，<a id="a-3E"></a>得于有情言音善巧，<a id="a-3F"></a>得蕴善巧，<a id="a-3G"></a>得界善巧，<a id="a-3H"></a>得处善巧，<a id="a-3I"></a>得谛善巧，<a id="a-3J"></a>得缘起善巧，<a id="a-3K"></a>得因善巧，<a id="a-3L"></a>得缘善巧，<a id="a-3M"></a>得法善巧，<a id="a-3N"></a>得根胜劣智善巧，<a id="a-3O"></a>得他心智善巧，<a id="a-3P"></a>得神境智善巧，<a id="a-3Q"></a>得天耳智善巧，<a id="a-3R"></a>得宿住随念智善巧，<a id="a-3S"></a>得死生智善巧，<a id="a-3T"></a>得漏尽智善巧，<a id="a-3U"></a>得处非处智善巧，<a id="a-3V"></a>得往来智善巧，<a id="a-3W"></a>得威仪路智善巧，<a id="a-3X"></a>是为三十功德胜利。</p>
  <p id="a3Y">“善现当知，<a id="a-3Z"></a>若菩萨摩诃萨行深般若波罗蜜多时，<a id="a-3a"></a>以无所得而为方便，<a id="a-3b"></a>得如是文字陀罗尼门，<a id="a-3c"></a>当知是为菩萨摩诃萨行深般若波罗蜜多时大乘之相。</p>
  <p id="a3d">“复次，<a id="a-3e"></a>善现，<a id="a-3f"></a>汝次所问‘齐何当知诸菩萨摩诃萨发趣大乘？<a id="a-3g"></a>’者，<a id="a-3h"></a>善现当知，<a id="a-3i"></a>若菩萨摩诃萨勤行六种波罗蜜多从一地趣一地，<a id="a-3j"></a>齐此当知诸菩萨摩诃萨发趣大乘。<a id="a-3k"></a>”</p>
  <p id="a3l">具寿善现便白佛言：<a id="a-3m"></a>“云何菩萨摩诃萨勤行六种波罗蜜多从一地趣一地？<a id="a-3n"></a>”</p>
  <p id="a3o">佛告善现：<a id="a-3p"></a>“若菩萨摩诃萨知一切法无所从来亦无所趣。<a id="a-3q"></a>所以者何？<a id="a-3r"></a>以一切法无去无来、<a id="a-3s"></a>无从无趣，<a id="a-3t"></a>由彼诸法无变坏故。<a id="a-3u"></a>是菩萨摩诃萨于所从趣地不念、<a id="a-3v"></a>不思惟，<a id="a-3w"></a>虽修治地业而不见彼地，<a id="a-3x"></a>是为菩萨摩诃萨勤行六种波罗蜜多从一地趣一地。<a id="a-3y"></a>”</p>
  <p id="a3z">具寿善现复白佛言：<a id="a-40"></a>“云何菩萨摩诃萨修治地业？<a id="a-41"></a>”</p>
  <p id="a42">佛告善现：<a id="a-43"></a>“诸菩萨摩诃萨住初地时，<a id="a-44"></a>应善修治十种胜业。<a id="a-45"></a>何等为十？<a id="a-46"></a>一者、<a id="a-47"></a>以无所得而为方便，<a id="a-48"></a>应善修治净胜意乐业，<a id="a-49"></a>利益事相不可得故；<a id="a-4A"></a>二者、<a id="a-4B"></a>以无所得而为方便，<a id="a-4C"></a>应善修治一切有情平等心业，<a id="a-4D"></a>一切有情不可得故；<a id="a-4E"></a>三者、<a id="a-4F"></a>以无所得而为方便，<a id="a-4G"></a>应善修治一切舍施业，<a id="a-4H"></a>施者、<a id="a-4I"></a>受者及所施物不可得故；<a id="a-4J"></a>四者、<a id="a-4K"></a>以无所得而为方便，<a id="a-4L"></a>应善修治亲近善友业，<a id="a-4M"></a>于诸善友无执著故；<a id="a-4N"></a>五者、<a id="a-4O"></a>以无所得而为方便，<a id="a-4P"></a>应善修治勤求正法业，<a id="a-4Q"></a>诸所求法不可得故；<a id="a-4R"></a>六者、<a id="a-4S"></a>以无所得而为方便，<a id="a-4T"></a>应善修治常乐出家业，<a id="a-4U"></a>所舍居家不可得故；<a id="a-4V"></a>七者、<a id="a-4W"></a>以无所得而为方便，<a id="a-4X"></a>应善修治爱敬佛身业，<a id="a-4Y"></a>诸相好因不可得故；<a id="a-4Z"></a>八者、<a id="a-4a"></a>以无所得而为方便，<a id="a-4b"></a>应善修治开阐法教业，<a id="a-4c"></a>所分别法不可得故；<a id="a-4d"></a>九者、<a id="a-4e"></a>以无所得而为方便，<a id="a-4f"></a>应善修治破坏憍慢业，<a id="a-4g"></a>诸兴盛法不可得故；<a id="a-4h"></a>十者、<a id="a-4i"></a>以无所得而为方便，<a id="a-4j"></a>应善修治常乐谛语业，<a id="a-4k"></a>一切语言不可得故。<a id="a-4l"></a>善现当知，<a id="a-4m"></a>诸菩萨摩诃萨住初地时，<a id="a-4n"></a>应善修治此十胜业，<a id="a-4o"></a>由斯初地速得圆满。</p>
  <p id="a4p">“复次，<a id="a-4q"></a>善现，<a id="a-4r"></a>诸菩萨摩诃萨住第二地时，<a id="a-4s"></a>应于八法修习思惟速令圆满。<a id="a-4t"></a>何等为八？<a id="a-4u"></a>一者、<a id="a-4v"></a>清净尸罗；<a id="a-4w"></a>二者、<a id="a-4x"></a>知恩报恩；<a id="a-4y"></a>三者、<a id="a-4z"></a>住安忍力；<a id="a-50"></a>四者、<a id="a-51"></a>受胜欢喜；<a id="a-52"></a>五者、<a id="a-53"></a>不舍有情；<a id="a-54"></a>六者、<a id="a-55"></a>常起大悲；<a id="a-56"></a>七者、<a id="a-57"></a>于诸师长以敬信心，<a id="a-58"></a>谘承供养如事诸佛；<a id="a-59"></a>八者、<a id="a-5A"></a>勤求修习波罗蜜多。<a id="a-5B"></a>善现当知，<a id="a-5C"></a>诸菩萨摩诃萨住第二地时，<a id="a-5D"></a>于此八法应正思惟，<a id="a-5E"></a>应勤修学令速圆满。</p>
  <p id="a5F">“复次，<a id="a-5G"></a>善现，<a id="a-5H"></a>诸菩萨摩诃萨住第三地时，<a id="a-5I"></a>应于五法精勤安住。<a id="a-5J"></a>何等为五？<a id="a-5K"></a>一者、<a id="a-5L"></a>勤求多闻恒无厌足，<a id="a-5M"></a>于所闻法不著文字；<a id="a-5N"></a>二者、<a id="a-5O"></a>以无染心常行法施，<a id="a-5P"></a>虽广开化而不自高；<a id="a-5Q"></a>三者、<a id="a-5R"></a>为严净土种诸善根，<a id="a-5S"></a>虽用回向而不自举；<a id="a-5T"></a>四者、<a id="a-5U"></a>为化有情虽不厌倦无边生死而不憍逸；<a id="a-5V"></a>五者、<a id="a-5W"></a>虽住惭愧而无所执。<a id="a-5X"></a>善现当知，<a id="a-5Y"></a>诸菩萨摩诃萨住第三地时，<a id="a-5Z"></a>应常安住如是五法无得暂舍。</p>
  <p id="a5a">“复次，<a id="a-5b"></a>善现，<a id="a-5c"></a>诸菩萨摩诃萨住第四地时，<a id="a-5d"></a>应于十法受持不舍。<a id="a-5e"></a>何等为十？<a id="a-5f"></a>一者、<a id="a-5g"></a>住阿练若常不舍离；<a id="a-5h"></a>二者、<a id="a-5i"></a>常乐少欲；<a id="a-5j"></a>三者、<a id="a-5k"></a>常乐喜足；<a id="a-5l"></a>四者、<a id="a-5m"></a>常不舍离杜多功德；<a id="a-5n"></a>五者、<a id="a-5o"></a>于诸学处常不弃舍；<a id="a-5p"></a>六者、<a id="a-5q"></a>于诸欲乐深生厌离；<a id="a-5r"></a>七者、<a id="a-5s"></a>常乐发起涅槃俱心；<a id="a-5t"></a>八者、<a id="a-5u"></a>于一切物常乐弃舍；<a id="a-5v"></a>九者、<a id="a-5w"></a>于一切时心不沉没；<a id="a-5x"></a>十者、<a id="a-5y"></a>于一切事常无恋著。<a id="a-5z"></a>善现当知，<a id="a-60"></a>诸菩萨摩诃萨住第四地时，<a id="a-61"></a>于如是十法应受持不舍。</p>
  <p id="a62">“复次，<a id="a-63"></a>善现，<a id="a-64"></a>诸菩萨摩诃萨住第五地时，<a id="a-65"></a>应远离十法。<a id="a-66"></a>何等为十？<a id="a-67"></a>一者、<a id="a-68"></a>应远离居家；<a id="a-69"></a>二者、<a id="a-6A"></a>应远离苾蒭尼；<a id="a-6B"></a>三者、<a id="a-6C"></a>应远离家悭；<a id="a-6D"></a>四者、<a id="a-6E"></a>应远离众会忿诤；<a id="a-6F"></a>五者、<a id="a-6G"></a>应远离自赞毁他；<a id="a-6H"></a>六者、<a id="a-6I"></a>应远离十恶业道；<a id="a-6J"></a>七者、<a id="a-6K"></a>应远离增上慢傲；<a id="a-6L"></a>八者、<a id="a-6M"></a>应远离颠倒；<a id="a-6N"></a>九者、<a id="a-6O"></a>应远离犹豫；<a id="a-6P"></a>十者、<a id="a-6Q"></a>应远离贪、<a id="a-6R"></a>瞋、<a id="a-6S"></a>痴。<a id="a-6T"></a>善现当知，<a id="a-6U"></a>诸菩萨摩诃萨住第五地时，<a id="a-6V"></a>于此十法常应远离。</p>
  <p id="a6W">“复次，<a id="a-6X"></a>善现，<a id="a-6Y"></a>诸菩萨摩诃萨住第六地时，<a id="a-6Z"></a>应圆满六法，<a id="a-6a"></a>应远离六法。<a id="a-6b"></a>云何名为圆满六法？<a id="a-6c"></a>谓应圆满布施等六波罗蜜多。<a id="a-6d"></a>云何名为远离六法？<a id="a-6e"></a>谓应远离六下劣心。<a id="a-6f"></a>何等为六？<a id="a-6g"></a>一者、<a id="a-6h"></a>应远离声闻心；<a id="a-6i"></a>二者、<a id="a-6j"></a>应远离独觉心；<a id="a-6k"></a>三者、<a id="a-6l"></a>应远离热恼心；<a id="a-6m"></a>四者、<a id="a-6n"></a>应远离见乞者来不喜愁恼心；<a id="a-6o"></a>五者、<a id="a-6p"></a>应远离舍所有物追恋忧悔心；<a id="a-6q"></a>六者、<a id="a-6r"></a>应远离于来求者方便矫乱心。<a id="a-6s"></a>善现当知，<a id="a-6t"></a>诸菩萨摩诃萨住第六地时，<a id="a-6u"></a>常应圆满前说六法，<a id="a-6v"></a>及应远离后说六法。</p>
  <p id="a6w">“复次，<a id="a-6x"></a>善现，<a id="a-6y"></a>诸菩萨摩诃萨住第七地时，<a id="a-6z"></a>于二十法常应远离，<a id="a-70"></a>于二十法常应圆满。<a id="a-71"></a>云何名为于二十法常应远离？<a id="a-72"></a>一者、<a id="a-73"></a>常应远离我执乃至见者执；<a id="a-74"></a>二者、<a id="a-75"></a>常应远离断执；<a id="a-76"></a>三者、<a id="a-77"></a>常应远离常执；<a id="a-78"></a>四者、<a id="a-79"></a>常应远离相想执；<a id="a-7A"></a>五者、<a id="a-7B"></a>常应远离见执；<a id="a-7C"></a>六者、<a id="a-7D"></a>常应远离名色执；<a id="a-7E"></a>七者、<a id="a-7F"></a>常应远离蕴执；<a id="a-7G"></a>八者、<a id="a-7H"></a>常应远离处执；<a id="a-7I"></a>九者、<a id="a-7J"></a>常应远离界执；<a id="a-7K"></a>十者、<a id="a-7L"></a>常应远离谛执；<a id="a-7M"></a>十一者、<a id="a-7N"></a>常应远离缘起执；<a id="a-7O"></a>十二者、<a id="a-7P"></a>常应远离住著三界执；<a id="a-7Q"></a>十三者、<a id="a-7R"></a>常应远离一切法执；<a id="a-7S"></a>十四者、<a id="a-7T"></a>常应远离于一切法如理、<a id="a-7U"></a>不如理执；<a id="a-7V"></a>十五者、<a id="a-7W"></a>常应远离依佛见执；<a id="a-7X"></a>十六者、<a id="a-7Y"></a>常应远离依法见执；<a id="a-7Z"></a>十七者、<a id="a-7a"></a>常应远离依僧见执；<a id="a-7b"></a>十八者、<a id="a-7c"></a>常应远离依戒见执；<a id="a-7d"></a>十九者、<a id="a-7e"></a>常应远离依空见执；<a id="a-7f"></a>二十者、<a id="a-7g"></a>常应远离厌怖空性。<a id="a-7h"></a>云何名为于二十法常应圆满？<a id="a-7i"></a>一者、<a id="a-7j"></a>常应圆满通达空；<a id="a-7k"></a>二者、<a id="a-7l"></a>常应圆满证无相；<a id="a-7m"></a>三者、<a id="a-7n"></a>常应圆满知无愿；<a id="a-7o"></a>四者、<a id="a-7p"></a>常应圆满三轮清净；<a id="a-7q"></a>五者、<a id="a-7r"></a>常应圆满悲愍有情，<a id="a-7s"></a>及于有情无所执著；<a id="a-7t"></a>六者、<a id="a-7u"></a>常应圆满于一切法平等性见，<a id="a-7v"></a>及于此中无所执著；<a id="a-7w"></a>七者、<a id="a-7x"></a>常应圆满于诸有情平等性见，<a id="a-7y"></a>及于此中无所执著；<a id="a-7z"></a>八者、<a id="a-80"></a>常应圆满于真理趣究竟通达，<a id="a-81"></a>及于此中无所执著；<a id="a-82"></a>九者、<a id="a-83"></a>常应圆满无生忍智；<a id="a-84"></a>十者、<a id="a-85"></a>常应圆满说一切法一相理趣；<a id="a-86"></a>十一者、<a id="a-87"></a>常应圆满灭除分别；<a id="a-88"></a>十二者、<a id="a-89"></a>常应圆满远离诸想；<a id="a-8A"></a>十三者、<a id="a-8B"></a>常应圆满远离诸见；<a id="a-8C"></a>十四者、<a id="a-8D"></a>常应圆满远离烦恼；<a id="a-8E"></a>十五者、<a id="a-8F"></a>常应圆满善巧止观；<a id="a-8G"></a>十六者、<a id="a-8H"></a>常应圆满调伏心性；<a id="a-8I"></a>十七者、<a id="a-8J"></a>常应圆满寂静心性；<a id="a-8K"></a>十八者、<a id="a-8L"></a>常应圆满无礙智性；<a id="a-8M"></a>十九者、<a id="a-8N"></a>常应圆满无所爱染；<a id="a-8O"></a>二十者、<a id="a-8P"></a>常应圆满随心所欲往诸佛土，<a id="a-8Q"></a>于佛众会自现其身。<a id="a-8R"></a>善现当知，<a id="a-8S"></a>诸菩萨摩诃萨住第七地时，<a id="a-8T"></a>于前二十法常应远离，<a id="a-8U"></a>于后二十法常应圆满。</p>
  <p id="a8V">“复次，<a id="a-8W"></a>善现，<a id="a-8X"></a>诸菩萨摩诃萨住第八地时，<a id="a-8Y"></a>于四种法常应圆满。<a id="a-8Z"></a>何等为四？<a id="a-8a"></a>一者、<a id="a-8b"></a>常应圆满悟入一切有情心行；<a id="a-8c"></a>二者、<a id="a-8d"></a>常应圆满游戏神通；<a id="a-8e"></a>三者、<a id="a-8f"></a>常应圆满见诸佛土，<a id="a-8g"></a>如其所见而自严净种种佛土；<a id="a-8h"></a>四者、<a id="a-8i"></a>常应圆满承事供养诸佛世尊，<a id="a-8j"></a>于如来身如实观察。<a id="a-8k"></a>善现，<a id="a-8l"></a>当知诸菩萨摩诃萨住第八地时，<a id="a-8m"></a>于此四法常应圆满。</p>
  <p id="a8n">“复次，<a id="a-8o"></a>善现，<a id="a-8p"></a>诸菩萨摩诃萨住第九地时，<a id="a-8q"></a>于四种法常应圆满。<a id="a-8r"></a>何等为四？<a id="a-8s"></a>一者、<a id="a-8t"></a>常应圆满根胜劣智；<a id="a-8u"></a>二者、<a id="a-8v"></a>常应圆满严净佛土；<a id="a-8w"></a>三者、<a id="a-8x"></a>常应圆满如幻等持数入诸定；<a id="a-8y"></a>四者、<a id="a-8z"></a>常应圆满随诸有情善根应熟故，<a id="a-90"></a>入诸有自现化生。<a id="a-91"></a>善现当知，<a id="a-92"></a>诸菩萨摩诃萨住第九地时，<a id="a-93"></a>于此四法常应圆满。</p>
  <p id="a94">“复次，<a id="a-95"></a>善现，<a id="a-96"></a>诸菩萨摩诃萨住第十地时，<a id="a-97"></a>于十二法常应圆满。<a id="a-98"></a>何等十二？<a id="a-99"></a>一者、<a id="a-9A"></a>常应圆满摄受无边处所大愿，<a id="a-9B"></a>随有所愿皆令证得；<a id="a-9C"></a>二者、<a id="a-9D"></a>常应圆满随诸天、<a id="a-9E"></a>龙、<a id="a-9F"></a>药叉、<a id="a-9G"></a>健达缚、<a id="a-9H"></a>阿素洛、<a id="a-9I"></a>揭路荼、<a id="a-9J"></a>紧捺洛、<a id="a-9K"></a>莫呼洛伽、<a id="a-9L"></a>人非人等异类音智；<a id="a-9M"></a>三者、<a id="a-9N"></a>常应圆满无礙辩说；<a id="a-9O"></a>四者、<a id="a-9P"></a>常应圆满入胎具足；<a id="a-9Q"></a>五者、<a id="a-9R"></a>常应圆满出生具足；<a id="a-9S"></a>六者、<a id="a-9T"></a>常应圆满家族具足；<a id="a-9U"></a>七者、<a id="a-9V"></a>常应圆满种姓具足；<a id="a-9W"></a>八者、<a id="a-9X"></a>常应圆满眷属具足；<a id="a-9Y"></a>九者、<a id="a-9Z"></a>常应圆满生身具足；<a id="a-9a"></a>十者、<a id="a-9b"></a>常应圆满出家具足；<a id="a-9c"></a>十一者、<a id="a-9d"></a>常应圆满庄严菩提树具足；<a id="a-9e"></a>十二者、<a id="a-9f"></a>常应圆满一切功德成办具足。<a id="a-9g"></a>善现当知，<a id="a-9h"></a>诸菩萨摩诃萨住第十地时，<a id="a-9i"></a>常应圆满此十二法。<a id="a-9j"></a>善现当知，<a id="a-9k"></a>若菩萨摩诃萨住第十地已，<a id="a-9l"></a>于前所修诸地胜法皆得圆满，<a id="a-9m"></a>与诸如来应言无异。<a id="a-9n"></a>”</p>
  <p id="a9o">具寿善现白言：<a id="a-9p"></a>“世尊，<a id="a-9q"></a>云何菩萨摩诃萨以无所得而为方便，<a id="a-9r"></a>应善修治净胜意乐业？<a id="a-9s"></a>”</p>
  <p id="a9t">佛告善现：<a id="a-9u"></a>“若菩萨摩诃萨以一切智智相应作意，<a id="a-9v"></a>修集一切殊胜善根，<a id="a-9w"></a>是为菩萨摩诃萨以无所得而为方便，<a id="a-9x"></a>应善修治净胜意乐业。<a id="a-9y"></a>”</p>
  <p id="a9z">“世尊，<a id="a-A0"></a>云何菩萨摩诃萨以无所得而为方便，<a id="a-A1"></a>应善修治一切有情平等心业？<a id="a-A2"></a>”</p>
  <p id="aA3">“善现，<a id="a-A4"></a>若菩萨摩诃萨以一切智智相应作意，<a id="a-A5"></a>引发慈、<a id="a-A6"></a>悲、<a id="a-A7"></a>喜、<a id="a-A8"></a>舍四无量心，<a id="a-A9"></a>是为菩萨摩诃萨以无所得而为方便，<a id="a-AA"></a>应善修治一切有情平等心业。<a id="a-AB"></a>”</p>
  <p id="aAC">“世尊，<a id="a-AD"></a>云何菩萨摩诃萨以无所得而为方便，<a id="a-AE"></a>应善修治一切舍施业？<a id="a-AF"></a>”</p>
  <p id="aAG">“善现，<a id="a-AH"></a>若菩萨摩诃萨于诸有情，<a id="a-AI"></a>无所分别而行布施，<a id="a-AJ"></a>是为菩萨摩诃萨以无所得而为方便，<a id="a-AK"></a>应善修治一切舍施业。<a id="a-AL"></a>”</p>
  <p id="aAM">“世尊，<a id="a-AN"></a>云何菩萨摩诃萨以无所得而为方便，<a id="a-AO"></a>应善修治亲近善友业？<a id="a-AP"></a>”</p>
  <p id="aAQ">“善现，<a id="a-AR"></a>若菩萨摩诃萨见诸善友劝化有情令其修习一切智智，<a id="a-AS"></a>即便亲近、<a id="a-AT"></a>恭敬供养、<a id="a-AU"></a>尊重赞叹，<a id="a-AV"></a>谘受正法，<a id="a-AW"></a>昼夜承奉无懈倦心，<a id="a-AX"></a>是为菩萨摩诃萨以无所得而为方便，<a id="a-AY"></a>应善修治亲近善友业。<a id="a-AZ"></a>”</p>
  <p id="aAa">“世尊，<a id="a-Ab"></a>云何菩萨摩诃萨以无所得而为方便，<a id="a-Ac"></a>应善修治勤求正法业？<a id="a-Ad"></a>”</p>
  <p id="aAe">“善现，<a id="a-Af"></a>若菩萨摩诃萨以一切智智相应作意，<a id="a-Ag"></a>勤求如来无上正法，<a id="a-Ah"></a>不堕声闻、<a id="a-Ai"></a>独觉等地，<a id="a-Aj"></a>是为菩萨摩诃萨以无所得而为方便，<a id="a-Ak"></a>应善修治勤求正法业。<a id="a-Al"></a>”</p>
  <p id="aAm">“世尊，<a id="a-An"></a>云何菩萨摩诃萨以无所得而为方便，<a id="a-Ao"></a>应善修治常乐出家业？<a id="a-Ap"></a>”</p>
  <p id="aAq">“善现，<a id="a-Ar"></a>若菩萨摩诃萨一切生处，<a id="a-As"></a>恒厌居家喧杂迫迮犹如牢狱，<a id="a-At"></a>常欣佛法清净出家，<a id="a-Au"></a>寂静无为如空无礙，<a id="a-Av"></a>是为菩萨摩诃萨以无所得而为方便，<a id="a-Aw"></a>应善修治常乐出家业。<a id="a-Ax"></a>”</p>
  <p id="aAy">“世尊，<a id="a-Az"></a>云何菩萨摩诃萨以无所得而为方便，<a id="a-B0"></a>应善修治爱敬佛身业？<a id="a-B1"></a>”</p>
  <p id="aB2">“善现，<a id="a-B3"></a>若菩萨摩诃萨才一睹见佛形相已，<a id="a-B4"></a>乃至证得一切智智，<a id="a-B5"></a>终不舍于念佛作意，<a id="a-B6"></a>是为菩萨摩诃萨以无所得而为方便，<a id="a-B7"></a>应善修治爱敬佛身业。<a id="a-B8"></a>”</p>
  <p id="aB9">“世尊，<a id="a-BA"></a>云何菩萨摩诃萨以无所得而为方便，<a id="a-BB"></a>应善修治开阐法教业？<a id="a-BC"></a>”</p>
  <p id="aBD">“善现，<a id="a-BE"></a>若菩萨摩诃萨于佛在世及涅槃后，<a id="a-BF"></a>为诸有情开阐法教，<a id="a-BG"></a>初中后善，<a id="a-BH"></a>文义巧妙，<a id="a-BI"></a>纯一圆满清白梵行，<a id="a-BJ"></a>所谓契经、<a id="a-BK"></a>应颂、<a id="a-BL"></a>记莂、<a id="a-BM"></a>讽颂、<a id="a-BN"></a>自说、<a id="a-BO"></a>本事、<a id="a-BP"></a>本生、<a id="a-BQ"></a>缘起、<a id="a-BR"></a>譬喻、<a id="a-BS"></a>方广、<a id="a-BT"></a>希法及与论议，<a id="a-BU"></a>是为菩萨摩诃萨以无所得而为方便，<a id="a-BV"></a>应善修治开阐法教业。<a id="a-BW"></a>”</p>
  <p id="aBX">“世尊，<a id="a-BY"></a>云何菩萨摩诃萨以无所得而为方便，<a id="a-BZ"></a>应善修治破坏憍慢业？<a id="a-Ba"></a>”</p>
  <p id="aBb">“善现，<a id="a-Bc"></a>若菩萨摩诃萨常怀谦敬伏憍慢心，<a id="a-Bd"></a>由此不生下姓卑族，<a id="a-Be"></a>是为菩萨摩诃萨以无所得而为方便，<a id="a-Bf"></a>应善修治破坏憍慢业。<a id="a-Bg"></a>”</p>
  <p id="aBh">“世尊，<a id="a-Bi"></a>云何菩萨摩诃萨以无所得而为方便，<a id="a-Bj"></a>应善修治常乐谛语业？<a id="a-Bk"></a>”</p>
  <p id="aBl">“善现，<a id="a-Bm"></a>若菩萨摩诃萨称知而说，<a id="a-Bn"></a>言行相符，<a id="a-Bo"></a>是为菩萨摩诃萨以无所得而为方便，<a id="a-Bp"></a>应善修治常乐谛语业。</p>
  <p id="aBq">“善现当知，<a id="a-Br"></a>诸菩萨摩诃萨住初地时，<a id="a-Bs"></a>应善修治此十胜业令速圆满。<a id="a-Bt"></a>”</p>
  <p id="aBu">“世尊，<a id="a-Bv"></a>云何菩萨摩诃萨清净尸罗？<a id="a-Bw"></a>”</p>
  <p id="aBx">“善现，<a id="a-By"></a>若菩萨摩诃萨不起声闻、<a id="a-Bz"></a>独觉等心及余破戒障菩提法，<a id="a-C0"></a>是为菩萨摩诃萨清净尸罗。<a id="a-C1"></a>”</p>
  <p id="aC2">“世尊，<a id="a-C3"></a>云何菩萨摩诃萨知恩报恩？<a id="a-C4"></a>”</p>
  <p id="aC5">“善现，<a id="a-C6"></a>若菩萨摩诃萨行诸菩萨殊胜行时，<a id="a-C7"></a>得他少恩尚能重报，<a id="a-C8"></a>况多恩惠而当不酬？<a id="a-C9"></a>是为菩萨摩诃萨知恩报恩。<a id="a-CA"></a>”</p>
  <p id="aCB">“世尊，<a id="a-CC"></a>云何菩萨摩诃萨住安忍力？<a id="a-CD"></a>”</p>
  <p id="aCE">“善现，<a id="a-CF"></a>若菩萨摩诃萨一切有情设皆侵害，<a id="a-CG"></a>而能于彼无恚害心，<a id="a-CH"></a>是为菩萨摩诃萨住安忍力。<a id="a-CI"></a>”</p>
  <p id="aCJ">“世尊，<a id="a-CK"></a>云何菩萨摩诃萨受胜欢喜？<a id="a-CL"></a>”</p>
  <p id="aCM">“善现，<a id="a-CN"></a>若菩萨摩诃萨见诸有情于三乘行已得成熟，<a id="a-CO"></a>深心欢喜，<a id="a-CP"></a>是为菩萨摩诃萨受胜欢喜。<a id="a-CQ"></a>”</p>
  <p id="aCR">“世尊，<a id="a-CS"></a>云何菩萨摩诃萨不舍有情？<a id="a-CT"></a>”</p>
  <p id="aCU">“善现，<a id="a-CV"></a>若菩萨摩诃萨常普济拔一切有情令离苦难，<a id="a-CW"></a>是为菩萨摩诃萨不舍有情。<a id="a-CX"></a>”</p>
  <p id="aCY">“世尊，<a id="a-CZ"></a>云何菩萨摩诃萨常起大悲？<a id="a-Ca"></a>”</p>
  <p id="aCb">“善现，<a id="a-Cc"></a>若菩萨摩诃萨行诸菩萨殊胜行时，<a id="a-Cd"></a>常作是念：<a id="a-Ce"></a>‘我为饶益一切有情，<a id="a-Cf"></a>假使各如无量无数殑伽沙劫，<a id="a-Cg"></a>在大地狱受诸重苦，<a id="a-Ch"></a>或烧、<a id="a-Ci"></a>或煮、<a id="a-Cj"></a>或斫、<a id="a-Ck"></a>或截，<a id="a-Cl"></a>若刺、<a id="a-Cm"></a>若悬、<a id="a-Cn"></a>若磨、<a id="a-Co"></a>若捣，<a id="a-Cp"></a>受如是等无量苦事，<a id="a-Cq"></a>乃至令彼诸有情类乘如来乘而入圆寂。<a id="a-Cr"></a>如是一切有情界尽，<a id="a-Cs"></a>我大悲心尝无懈废。<a id="a-Ct"></a>’是为菩萨摩诃萨常起大悲。<a id="a-Cu"></a>”</p>
  <p id="aCv">“世尊，<a id="a-Cw"></a>云何菩萨摩诃萨于诸师长以敬信心，<a id="a-Cx"></a>谘承供养如事诸佛？<a id="a-Cy"></a>”</p>
  <p id="aCz">“善现，<a id="a-D0"></a>若菩萨摩诃萨为求无上正等菩提，<a id="a-D1"></a>恭顺师长无所顾恋，<a id="a-D2"></a>是为菩萨摩诃萨于诸师长以敬信心，<a id="a-D3"></a>谘承供养如事诸佛。<a id="a-D4"></a>”</p>
  <p id="aD5">“世尊，<a id="a-D6"></a>云何菩萨摩诃萨勤求修习波罗蜜多？<a id="a-D7"></a>”</p>
  <p id="aD8">“善现，<a id="a-D9"></a>若菩萨摩诃萨普于一切波罗蜜多，<a id="a-DA"></a>专心修学不顾余事，<a id="a-DB"></a>为欲成熟一切有情，<a id="a-DC"></a>是为菩萨摩诃萨勤求修习波罗蜜多。<a id="a-DD"></a>”</p>
  <p id="aDE">“善现当知，<a id="a-DF"></a>诸菩萨摩诃萨住第二地时，<a id="a-DG"></a>于此八法应思应学令速圆满。<a id="a-DH"></a>”</p>
  <p id="aDI">“世尊，<a id="a-DJ"></a>云何菩萨摩诃萨勤求多闻恒无厌足，<a id="a-DK"></a>于所闻法不著文字？<a id="a-DL"></a>”</p>
  <p id="aDM">“善现，<a id="a-DN"></a>若菩萨摩诃萨发勤精进，<a id="a-DO"></a>作是念言：<a id="a-DP"></a>‘若此佛土、<a id="a-DQ"></a>若十方界一切如来、<a id="a-DR"></a>应、<a id="a-DS"></a>正等觉所说正法，<a id="a-DT"></a>我当听闻、<a id="a-DU"></a>受持读诵，<a id="a-DV"></a>修学究竟令无所遗，<a id="a-DW"></a>而于其中不著文字。<a id="a-DX"></a>’是为菩萨摩诃萨勤求多闻恒无厌足，<a id="a-DY"></a>于所闻法不著文字。<a id="a-DZ"></a>”</p>
  <p id="aDa">“世尊，<a id="a-Db"></a>云何菩萨摩诃萨以无染心常行法施，<a id="a-Dc"></a>虽广开化而不自高？<a id="a-Dd"></a>”</p>
  <p id="aDe">“善现，<a id="a-Df"></a>若菩萨摩诃萨为诸有情宣说正法，<a id="a-Dg"></a>尚不自为持此善根回向菩提，<a id="a-Dh"></a>况求余事？<a id="a-Di"></a>虽多化导而不憍逸，<a id="a-Dj"></a>是为菩萨摩诃萨以无染心常行法施，<a id="a-Dk"></a>虽广开化而不自高。<a id="a-Dl"></a>”</p>
  <p id="aDm">“世尊，<a id="a-Dn"></a>云何菩萨摩诃萨为严净佛土种诸善根，<a id="a-Do"></a>虽用回向而不自举？<a id="a-Dp"></a>”</p>
  <p id="aDq">“善现，<a id="a-Dr"></a>若菩萨摩诃萨勇猛精进修诸善根，<a id="a-Ds"></a>为欲庄严诸佛净国，<a id="a-Dt"></a>及为清净自他心土，<a id="a-Du"></a>虽为是事而不自高，<a id="a-Dv"></a>是为菩萨摩诃萨为严净佛土种诸善根，<a id="a-Dw"></a>虽用回向而不自举。<a id="a-Dx"></a>”</p>
  <p id="aDy">“世尊，<a id="a-Dz"></a>云何菩萨摩诃萨为化有情，<a id="a-E0"></a>虽不厌倦无边生死而不憍逸？<a id="a-E1"></a>”</p>
  <p id="aE2">“善现，<a id="a-E3"></a>若菩萨摩诃萨为欲成熟一切有情，<a id="a-E4"></a>种诸善根严净佛土，<a id="a-E5"></a>乃至未满一切智智、<a id="a-E6"></a>未总成就一切佛法，<a id="a-E7"></a>虽受无边生死勤苦而无厌倦亦不自高，<a id="a-E8"></a>是为菩萨摩诃萨为化有情，<a id="a-E9"></a>虽不厌倦无边生死而不憍逸。<a id="a-EA"></a>”</p>
  <p id="aEB">“世尊，<a id="a-EC"></a>云何菩萨摩诃萨虽住惭愧而无所执？<a id="a-ED"></a>”</p>
  <p id="aEE">“善现，<a id="a-EF"></a>若菩萨摩诃萨专求无上正等菩提，<a id="a-EG"></a>于诸声闻、<a id="a-EH"></a>独觉作意具惭愧故终不暂起，<a id="a-EI"></a>而于其中亦无所执不生厌毁，<a id="a-EJ"></a>是为菩萨摩诃萨虽住惭愧而无所执。<a id="a-EK"></a>”</p>
  <p id="aEL">“善现当知，<a id="a-EM"></a>诸菩萨摩诃萨住第三地时，<a id="a-EN"></a>应常安住如是五法，<a id="a-EO"></a>精勤修习令速圆满。<a id="a-EP"></a>”</p>
  <p id="aEQ">“世尊，<a id="a-ER"></a>云何菩萨摩诃萨住阿练若常不舍离？<a id="a-ES"></a>”</p>
  <p id="aET">“善现，<a id="a-EU"></a>若菩萨摩诃萨为求无上正等菩提，<a id="a-EV"></a>超诸声闻、<a id="a-EW"></a>独觉等地故，<a id="a-EX"></a>常不舍阿练若处，<a id="a-EY"></a>是为菩萨摩诃萨住阿练若常不舍离。<a id="a-EZ"></a>”</p>
  <p id="aEa">“世尊，<a id="a-Eb"></a>云何菩萨摩诃萨常乐少欲？<a id="a-Ec"></a>”</p>
  <p id="aEd">“善现，<a id="a-Ee"></a>若菩萨摩诃萨尚不自为希求无上正等菩提，<a id="a-Ef"></a>况欲世间及二乘事？<a id="a-Eg"></a>是为菩萨摩诃萨常乐少欲。<a id="a-Eh"></a>”</p>
  <p id="aEi">“世尊，<a id="a-Ej"></a>云何菩萨摩诃萨常乐喜足？<a id="a-Ek"></a>”</p>
  <p id="aEl">“善现，<a id="a-Em"></a>若菩萨摩诃萨专求无上正等菩提故，<a id="a-En"></a>于余事不生执著，<a id="a-Eo"></a>是为菩萨摩诃萨常乐喜足。<a id="a-Ep"></a>”</p>
  <p id="aEq">“世尊，<a id="a-Er"></a>云何菩萨摩诃萨常不舍离杜多功德？<a id="a-Es"></a>”</p>
  <p id="aEt">“善现，<a id="a-Eu"></a>若菩萨摩诃萨常于深佛法起谛察法忍，<a id="a-Ev"></a>是为菩萨摩诃萨常不舍离杜多功德。<a id="a-Ew"></a>”</p>
  <p id="aEx">“世尊，<a id="a-Ey"></a>云何菩萨摩诃萨于诸学处常不弃舍？<a id="a-Ez"></a>”</p>
  <p id="aF0">“善现，<a id="a-F1"></a>若菩萨摩诃萨于所学戒坚守不移，<a id="a-F2"></a>而于其中能不取相，<a id="a-F3"></a>是为菩萨摩诃萨于诸学处常不弃舍。<a id="a-F4"></a>”</p>
  <p id="aF5">“世尊，<a id="a-F6"></a>云何菩萨摩诃萨于诸欲乐深生厌离？<a id="a-F7"></a>”</p>
  <p id="aF8">“善现，<a id="a-F9"></a>若菩萨摩诃萨于妙欲乐不起欲心，<a id="a-FA"></a>是为菩萨摩诃萨于诸欲乐深生厌离。<a id="a-FB"></a>”</p>
  <p id="aFC">“世尊，<a id="a-FD"></a>云何菩萨摩诃萨常乐发起涅槃俱心？<a id="a-FE"></a>”</p>
  <p id="aFF">“善现，<a id="a-FG"></a>若菩萨摩诃萨达一切法常无起作，<a id="a-FH"></a>是为菩萨摩诃萨常乐发起涅槃俱心。<a id="a-FI"></a>”</p>
  <p id="aFJ">“世尊，<a id="a-FK"></a>云何菩萨摩诃萨于一切物常乐弃舍？<a id="a-FL"></a>”</p>
  <p id="aFM">“善现，<a id="a-FN"></a>若菩萨摩诃萨于内外法常不执取，<a id="a-FO"></a>是为菩萨摩诃萨于一切物常乐弃舍。<a id="a-FP"></a>”</p>
  <p id="aFQ">“世尊，<a id="a-FR"></a>云何菩萨摩诃萨于一切时心不沉没？<a id="a-FS"></a>”</p>
  <p id="aFT">“善现，<a id="a-FU"></a>若菩萨摩诃萨于诸识住心常不著，<a id="a-FV"></a>是为菩萨摩诃萨于一切时心不沉没。<a id="a-FW"></a>”</p>
  <p id="aFX">“世尊，<a id="a-FY"></a>云何菩萨摩诃萨于一切事常无恋著？<a id="a-FZ"></a>”</p>
  <p id="aFa">“善现，<a id="a-Fb"></a>若菩萨摩诃萨于一切事无所思惟，<a id="a-Fc"></a>是为菩萨摩诃萨于一切事常无恋著。</p>
  <p id="aFd">“善现当知，<a id="a-Fe"></a>诸菩萨摩诃萨住第四地时，<a id="a-Ff"></a>于如是十法常应受持无得暂舍。<a id="a-Fg"></a>”</p>
  <p id="aFh">“世尊，<a id="a-Fi"></a>云何菩萨摩诃萨应远离居家？<a id="a-Fj"></a>”</p>
  <p id="aFk">“善现，<a id="a-Fl"></a>若菩萨摩诃萨志性好游诸佛国土，<a id="a-Fm"></a>随所生处常乐出家，<a id="a-Fn"></a>剃除须发，<a id="a-Fo"></a>执持应器，<a id="a-Fp"></a>披三法服，<a id="a-Fq"></a>现作沙门，<a id="a-Fr"></a>是为菩萨摩诃萨应远离居家。<a id="a-Fs"></a>”</p>
  <p id="aFt">“世尊，<a id="a-Fu"></a>云何菩萨摩诃萨应远离苾蒭尼？<a id="a-Fv"></a>”</p>
  <p id="aFw">“善现，<a id="a-Fx"></a>若菩萨摩诃萨常应远离诸苾蒭尼，<a id="a-Fy"></a>不与共居如弹指顷，<a id="a-Fz"></a>亦复于彼不起异心，<a id="a-G0"></a>是为菩萨摩诃萨应远离苾蒭尼。<a id="a-G1"></a>”</p>
  <p id="aG2">“世尊，<a id="a-G3"></a>云何菩萨摩诃萨应远离家悭？<a id="a-G4"></a>”</p>
  <p id="aG5">“善现，<a id="a-G6"></a>若菩萨摩诃萨作是思惟：<a id="a-G7"></a>‘我应长夜利益安乐一切有情，<a id="a-G8"></a>令此有情自由福力感得如是好施主家，<a id="a-G9"></a>故我于中不应悭嫉。<a id="a-GA"></a>’既思惟已远离家悭，<a id="a-GB"></a>是为菩萨摩诃萨应远离家悭。<a id="a-GC"></a>”</p>
  <p id="aGD">“世尊，<a id="a-GE"></a>云何菩萨摩诃萨应远离众会忿诤？<a id="a-GF"></a>”</p>
  <p id="aGG">“善现，<a id="a-GH"></a>若菩萨摩诃萨作是思惟：<a id="a-GI"></a>‘若处众会，<a id="a-GJ"></a>其中或有声闻、<a id="a-GK"></a>独觉，<a id="a-GL"></a>或说二乘相应法要，<a id="a-GM"></a>令我退失大菩提心，<a id="a-GN"></a>是故定应远离众会。<a id="a-GO"></a>’复作是念：<a id="a-GP"></a>‘诸忿诤者，<a id="a-GQ"></a>能使有情发起瞋害，<a id="a-GR"></a>造作种种恶不善业，<a id="a-GS"></a>尚违善趣，<a id="a-GT"></a>况大菩提？<a id="a-GU"></a>是故定应远离忿诤。<a id="a-GV"></a>’是为菩萨摩诃萨应远离众会忿诤。<a id="a-GW"></a>”</p>
  <p id="aGX">“世尊，<a id="a-GY"></a>云何菩萨摩诃萨应远离自赞毁他？<a id="a-GZ"></a>”</p>
  <p id="aGa">“善现，<a id="a-Gb"></a>若菩萨摩诃萨于内外法都无所见，<a id="a-Gc"></a>故应远离自赞毁他，<a id="a-Gd"></a>是为菩萨摩诃萨应远离自赞毁他。<a id="a-Ge"></a>”</p>
  <p id="aGf">“世尊，<a id="a-Gg"></a>云何菩萨摩诃萨应远离十恶业道？<a id="a-Gh"></a>”</p>
  <p id="aGi">“善现，<a id="a-Gj"></a>若菩萨摩诃萨作是思惟：<a id="a-Gk"></a>‘如是十恶，<a id="a-Gl"></a>尚当能礙人天善趣，<a id="a-Gm"></a>况于圣道及大菩提而不为障？<a id="a-Gn"></a>故我于彼定应远离。<a id="a-Go"></a>’是为菩萨摩诃萨应远离十恶业道。<a id="a-Gp"></a>”</p>
  <p id="aGq">“世尊，<a id="a-Gr"></a>云何菩萨摩诃萨应远离增上慢傲？<a id="a-Gs"></a>”</p>
  <p id="aGt">“善现，<a id="a-Gu"></a>若菩萨摩诃萨都不见有内外诸法可能发起增上慢傲，<a id="a-Gv"></a>是故定应远离如是增上慢傲，<a id="a-Gw"></a>是为菩萨摩诃萨应远离增上慢傲。<a id="a-Gx"></a>”</p>
  <p id="aGy">“世尊，<a id="a-Gz"></a>云何菩萨摩诃萨应远离颠倒？<a id="a-H0"></a>”</p>
  <p id="aH1">“善现，<a id="a-H2"></a>若菩萨摩诃萨观颠倒事都不可得，<a id="a-H3"></a>是故定应远离颠倒，<a id="a-H4"></a>是为菩萨摩诃萨应远离颠倒。<a id="a-H5"></a>”</p>
  <p id="aH6">“世尊，<a id="a-H7"></a>云何菩萨摩诃萨应远离犹豫？<a id="a-H8"></a>”</p>
  <p id="aH9">“善现，<a id="a-HA"></a>若菩萨摩诃萨观犹豫事都不可得，<a id="a-HB"></a>是故定应远离犹豫，<a id="a-HC"></a>是为菩萨摩诃萨应远离犹豫。<a id="a-HD"></a>”</p>
  <p id="aHE">“世尊，<a id="a-HF"></a>云何菩萨摩诃萨应远离贪、<a id="a-HG"></a>瞋、<a id="a-HH"></a>痴？<a id="a-HI"></a>”</p>
  <p id="aHJ">“善现，<a id="a-HK"></a>若菩萨摩诃萨都不见有贪、<a id="a-HL"></a>瞋、<a id="a-HM"></a>痴事，<a id="a-HN"></a>故应远离如是三毒，<a id="a-HO"></a>是为菩萨摩诃萨应远离贪、<a id="a-HP"></a>瞋、<a id="a-HQ"></a>痴。</p>
  <p id="aHR">“善现当知，<a id="a-HS"></a>诸菩萨摩诃萨住第五地时，<a id="a-HT"></a>于此十法常应远离不应习近。<a id="a-HU"></a>”</p>
  <p id="aHV">“世尊，<a id="a-HW"></a>云何菩萨摩诃萨应圆满六波罗蜜多？<a id="a-HX"></a>”</p>
  <p id="aHY">“善现，<a id="a-HZ"></a>若菩萨摩诃萨圆满六种波罗蜜多，<a id="a-Ha"></a>超诸声闻、<a id="a-Hb"></a>独觉等地。<a id="a-Hc"></a>又住此六波罗蜜多三乘圣众能度五种所知彼岸。<a id="a-Hd"></a>何等为五？<a id="a-He"></a>一者、<a id="a-Hf"></a>过去，<a id="a-Hg"></a>二者、<a id="a-Hh"></a>未来，<a id="a-Hi"></a>三者、<a id="a-Hj"></a>现在，<a id="a-Hk"></a>四者、<a id="a-Hl"></a>无为，<a id="a-Hm"></a>五者、<a id="a-Hn"></a>不可说。<a id="a-Ho"></a>是故菩萨定应圆满布施等六波罗蜜多，<a id="a-Hp"></a>是为菩萨摩诃萨应圆满六波罗蜜多。<a id="a-Hq"></a>”</p>
  <p id="aHr">“世尊，<a id="a-Hs"></a>云何菩萨摩诃萨应远离声闻心？<a id="a-Ht"></a>”</p>
  <p id="aHu">“善现，<a id="a-Hv"></a>若菩萨摩诃萨作如是念：<a id="a-Hw"></a>‘声闻乘心，<a id="a-Hx"></a>非证无上菩提之道，<a id="a-Hy"></a>故应远离。<a id="a-Hz"></a>所以者何？<a id="a-I0"></a>厌生死故。<a id="a-I1"></a>’是为菩萨摩诃萨应远离声闻心。<a id="a-I2"></a>”</p>
  <p id="aI3">“世尊，<a id="a-I4"></a>云何菩萨摩诃萨应远离独觉心？<a id="a-I5"></a>”</p>
  <p id="aI6">“善现，<a id="a-I7"></a>若菩萨摩诃萨作如是念：<a id="a-I8"></a>‘独觉乘心，<a id="a-I9"></a>非证无上菩提之道，<a id="a-IA"></a>故应远离。<a id="a-IB"></a>所以者何？<a id="a-IC"></a>乐涅槃故。<a id="a-ID"></a>’是为菩萨摩诃萨应远离独觉心。<a id="a-IE"></a>”</p>
  <p id="aIF">“世尊，<a id="a-IG"></a>云何菩萨摩诃萨应远离热恼心？<a id="a-IH"></a>”</p>
  <p id="aII">“善现，<a id="a-IJ"></a>若菩萨摩诃萨作如是念：<a id="a-IK"></a>‘怖畏生死热恼之心，<a id="a-IL"></a>非证无上菩提之道，<a id="a-IM"></a>故应远离。<a id="a-IN"></a>所以者何？<a id="a-IO"></a>畏生死故。<a id="a-IP"></a>’是为菩萨摩诃萨应远离热恼心。<a id="a-IQ"></a>”</p>
  <p id="aIR">“世尊，<a id="a-IS"></a>云何菩萨摩诃萨应远离见乞者来不喜愁恼心？<a id="a-IT"></a>”</p>
  <p id="aIU">“善现，<a id="a-IV"></a>若菩萨摩诃萨作如是念：<a id="a-IW"></a>‘此不喜愁恼心，<a id="a-IX"></a>非证无上菩提之道，<a id="a-IY"></a>故应远离。<a id="a-IZ"></a>所以者何？<a id="a-Ia"></a>违慈悲故。<a id="a-Ib"></a>’是为菩萨摩诃萨应远离见乞者来不喜愁恼心。<a id="a-Ic"></a>”</p>
  <p id="aId">“世尊，<a id="a-Ie"></a>云何菩萨摩诃萨应远离舍所有物追恋忧悔心？<a id="a-If"></a>”</p>
  <p id="aIg">“善现，<a id="a-Ih"></a>若菩萨摩诃萨作如是念：<a id="a-Ii"></a>‘此追悔心，<a id="a-Ij"></a>非证无上菩提之道，<a id="a-Ik"></a>故应远离。<a id="a-Il"></a>所以者何？<a id="a-Im"></a>违本愿故。<a id="a-In"></a>谓我先发菩提心时，<a id="a-Io"></a>作是愿言：<a id="a-Ip"></a>诸我所有，<a id="a-Iq"></a>于来求者，<a id="a-Ir"></a>随欲不空。<a id="a-Is"></a>云何今时施已追悔？<a id="a-It"></a>’是为菩萨摩诃萨应远离舍所有物追恋忧悔心。<a id="a-Iu"></a>”</p>
  <p id="aIv">“世尊，<a id="a-Iw"></a>云何菩萨摩诃萨应远离于来求者方便矫乱心？<a id="a-Ix"></a>”</p>
  <p id="aIy">“善现，<a id="a-Iz"></a>若菩萨摩诃萨作如是念：<a id="a-J0"></a>‘此矫乱心，<a id="a-J1"></a>非证无上菩提之道，<a id="a-J2"></a>故应远离。<a id="a-J3"></a>所以者何？<a id="a-J4"></a>违本誓故。<a id="a-J5"></a>谓我先发菩提心时，<a id="a-J6"></a>作是誓言：<a id="a-J7"></a>凡我所有，<a id="a-J8"></a>施来求者，<a id="a-J9"></a>随欲不空。<a id="a-JA"></a>云何今时而矫乱彼？<a id="a-JB"></a>’是为菩萨摩诃萨应远离于来求者方便矫乱心。</p>
  <p id="aJC">“善现当知，<a id="a-JD"></a>诸菩萨摩诃萨住第六地时，<a id="a-JE"></a>应常圆满前说六法，<a id="a-JF"></a>及应远离后说六法，<a id="a-JG"></a>而于其中无所执取。<a id="a-JH"></a>”</p>
 </body>
</html>