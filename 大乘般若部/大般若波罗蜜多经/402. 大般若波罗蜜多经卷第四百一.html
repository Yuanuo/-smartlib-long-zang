<!doctype html>
<html id="z3IBSzN6T" data-ver="1485">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第四百一</h1>
  <h2 id="a2">第二分缘起品第一</h2>
  <p id="a3">如是我闻：<a id="a-4"></a>一时，<a id="a-5"></a>薄伽梵住王舍城鹫峰山中，<a id="a-6"></a>与大苾蒭众五千人俱。<a id="a-7"></a>皆阿罗汉，<a id="a-8"></a>诸漏已尽，<a id="a-9"></a>无复烦恼得真自在，<a id="a-A"></a>心善解脱，<a id="a-B"></a>慧善解脱，<a id="a-C"></a>如调慧马亦如大龙，<a id="a-D"></a>已作所作，<a id="a-E"></a>已办所办，<a id="a-F"></a>弃诸重担，<a id="a-G"></a>逮得己利，<a id="a-H"></a>尽诸有结，<a id="a-I"></a>正知解脱，<a id="a-J"></a>至心自在第一究竟。<a id="a-K"></a>除阿难陀，<a id="a-L"></a>独居学地，<a id="a-M"></a>得预流果。<a id="a-N"></a>具寿善现而为上首。</p>
  <p id="aO">复有五百苾蒭尼众皆阿罗汉，<a id="a-P"></a>尊者持誉而为上首。</p>
  <p id="aQ">复有无量邬波索迦、<a id="a-R"></a>邬波斯迦，<a id="a-S"></a>皆已见谛。</p>
  <p id="aT">复有无量无数菩萨摩诃萨众，<a id="a-U"></a>一切皆得诸陀罗尼及三摩地；<a id="a-V"></a>常居空住，<a id="a-W"></a>行无相境，<a id="a-X"></a>无分别愿恒现在前，<a id="a-Y"></a>于诸法性具平等忍；<a id="a-Z"></a>得无礙辩，<a id="a-a"></a>不退神通；<a id="a-b"></a>言行清高，<a id="a-c"></a>翘勤匪懈，<a id="a-d"></a>演畅正法无所希求；<a id="a-e"></a>应理称机，<a id="a-f"></a>离诸矫诳，<a id="a-g"></a>于深法忍到究竟趣；<a id="a-h"></a>断诸怖畏，<a id="a-i"></a>降伏众魔，<a id="a-j"></a>灭一切惑，<a id="a-k"></a>摧诸业障，<a id="a-l"></a>智慧辩才善巧具足；<a id="a-m"></a>已无数劫大誓庄严，<a id="a-n"></a>含笑先言，<a id="a-o"></a>舒颜和视；<a id="a-p"></a>赞颂美妙，<a id="a-q"></a>辩说无穷，<a id="a-r"></a>威德尊严处众无畏；<a id="a-s"></a>气调闲雅，<a id="a-t"></a>进趣合仪，<a id="a-u"></a>巧演如流，<a id="a-v"></a>多劫无尽；<a id="a-w"></a>善观诸法皆同幻事、<a id="a-x"></a>阳焰、<a id="a-y"></a>梦境、<a id="a-z"></a>水月、<a id="a-10"></a>响声，<a id="a-11"></a>亦如空花、<a id="a-12"></a>镜像、<a id="a-13"></a>光影，<a id="a-14"></a>又等变化及寻香城，<a id="a-15"></a>知皆无实，<a id="a-16"></a>唯现似有；<a id="a-17"></a>心不下劣，<a id="a-18"></a>无畏泰然，<a id="a-19"></a>一切法门皆能悟入；<a id="a-1A"></a>有情胜解心行所趣，<a id="a-1B"></a>通达无礙而拔济之；<a id="a-1C"></a>成最上忍，<a id="a-1D"></a>善知实性，<a id="a-1E"></a>摄受大愿无边佛土；<a id="a-1F"></a>普于十方无数诸佛，<a id="a-1G"></a>等持正念常能现前；<a id="a-1H"></a>为度有情历事诸佛，<a id="a-1I"></a>劝请久住，<a id="a-1J"></a>转正法轮；<a id="a-1K"></a>灭诸随眠、<a id="a-1L"></a>见趣、<a id="a-1M"></a>缠垢，<a id="a-1N"></a>游戏无量百千等持，<a id="a-1O"></a>引发无边殊胜善法。<a id="a-1P"></a>是诸菩萨摩诃萨众具如是等无量功德，<a id="a-1Q"></a>其名曰：<a id="a-1R"></a>贤护菩萨、<a id="a-1S"></a>宝性菩萨、<a id="a-1T"></a>导师菩萨、<a id="a-1U"></a>仁授菩萨、<a id="a-1V"></a>星授菩萨、<a id="a-1W"></a>常授菩萨、<a id="a-1X"></a>德藏菩萨、<a id="a-1Y"></a>上慧菩萨、<a id="a-1Z"></a>宝藏菩萨、<a id="a-1a"></a>胜慧菩萨、<a id="a-1b"></a>增长慧菩萨、<a id="a-1c"></a>不虚见菩萨、<a id="a-1d"></a>善发趣菩萨、<a id="a-1e"></a>善勇猛菩萨、<a id="a-1f"></a>常精进菩萨、<a id="a-1g"></a>常加行菩萨、<a id="a-1h"></a>不舍轭菩萨、<a id="a-1i"></a>日藏菩萨、<a id="a-1j"></a>无比慧菩萨、<a id="a-1k"></a>观自在菩萨、<a id="a-1l"></a>得大势菩萨、<a id="a-1m"></a>妙吉祥菩萨、<a id="a-1n"></a>金刚慧菩萨、<a id="a-1o"></a>宝印手菩萨、<a id="a-1p"></a>常举手菩萨、<a id="a-1q"></a>慈氏菩萨。<a id="a-1r"></a>如是等无量百千俱胝那庾多菩萨摩诃萨皆法王子，<a id="a-1s"></a>堪绍尊位而为上首。</p>
  <p id="a1t">尔时，<a id="a-1u"></a>世尊于师子座上，<a id="a-1v"></a>自敷尼师坛，<a id="a-1w"></a>结跏趺坐，<a id="a-1x"></a>端身正愿，<a id="a-1y"></a>住对面念，<a id="a-1z"></a>入等持王妙三摩地。<a id="a-20"></a>诸三摩地皆摄入此三摩地中，<a id="a-21"></a>是所流故。</p>
  <p id="a22">尔时，<a id="a-23"></a>世尊正知正念，<a id="a-24"></a>从等持王安庠而起，<a id="a-25"></a>以净天眼观察十方殑伽沙等诸佛世界，<a id="a-26"></a>举身怡悦，<a id="a-27"></a>从两足下千辐轮相，<a id="a-28"></a>各放六十百千俱胝那庾多光；<a id="a-29"></a>从足十指，<a id="a-2A"></a>两趺、<a id="a-2B"></a>两跟、<a id="a-2C"></a>四踝、<a id="a-2D"></a>两胫、<a id="a-2E"></a>两腨，<a id="a-2F"></a>两膝、<a id="a-2G"></a>两髀、<a id="a-2H"></a>两股、<a id="a-2I"></a>腰胁、<a id="a-2J"></a>腹背、<a id="a-2K"></a>脐中、<a id="a-2L"></a>心上、<a id="a-2M"></a>胸臆德字、<a id="a-2N"></a>两乳、<a id="a-2O"></a>两腋、<a id="a-2P"></a>两肩、<a id="a-2Q"></a>两膊、<a id="a-2R"></a>两肘、<a id="a-2S"></a>两臂、<a id="a-2T"></a>两腕、<a id="a-2U"></a>两手、<a id="a-2V"></a>两掌、<a id="a-2W"></a>十指、<a id="a-2X"></a>项胭、<a id="a-2Y"></a>颐颔、<a id="a-2Z"></a>颊额、<a id="a-2a"></a>头顶、<a id="a-2b"></a>两眉、<a id="a-2c"></a>两眼、<a id="a-2d"></a>两耳、<a id="a-2e"></a>两鼻、<a id="a-2f"></a>口四牙、<a id="a-2g"></a>四十齿、<a id="a-2h"></a>眉间毫相，<a id="a-2i"></a>一一身分各放六十百千俱胝那庾多光。<a id="a-2j"></a>此一一光各照三千大千世界，<a id="a-2k"></a>从此展转遍照十方殑伽沙等诸佛世界。<a id="a-2l"></a>其中有情遇斯光者，<a id="a-2m"></a>必得无上正等菩提。</p>
  <p id="a2n">尔时，<a id="a-2o"></a>世尊举身毛孔皆悉熙怡，<a id="a-2p"></a>各出六十百千俱胝那庾多光。<a id="a-2q"></a>是一一光各照三千大千世界，<a id="a-2r"></a>从此展转遍照十方殑伽沙等诸佛世界。<a id="a-2s"></a>其中有情遇斯光者，<a id="a-2t"></a>必得无上正等菩提。</p>
  <p id="a2u">尔时，<a id="a-2v"></a>世尊演身常光照此三千大千世界，<a id="a-2w"></a>从此展转遍照十方殑伽沙等诸佛世界。<a id="a-2x"></a>其中有情遇斯光者，<a id="a-2y"></a>必得无上正等菩提。</p>
  <p id="a2z">尔时，<a id="a-30"></a>世尊从其面门出广长舌相，<a id="a-31"></a>遍覆三千大千世界，<a id="a-32"></a>熙怡微笑。<a id="a-33"></a>复从舌相流出无量百千俱胝那庾多光。<a id="a-34"></a>其光杂色，<a id="a-35"></a>从此杂色一一光中现宝莲花。<a id="a-36"></a>其花千叶，<a id="a-37"></a>皆真金色，<a id="a-38"></a>众宝庄严。<a id="a-39"></a>如是光、<a id="a-3A"></a>花遍三千界，<a id="a-3B"></a>从此展转周流十方殑伽沙等诸佛世界。<a id="a-3C"></a>诸花台中皆有化佛，<a id="a-3D"></a>结跏趺坐，<a id="a-3E"></a>演妙法音。<a id="a-3F"></a>一一法音，<a id="a-3G"></a>皆说六种波罗蜜多相应之法。<a id="a-3H"></a>有情闻者，<a id="a-3I"></a>必得无上正等菩提。</p>
  <p id="a3J">尔时，<a id="a-3K"></a>世尊不起于座，<a id="a-3L"></a>复入师子游戏等持，<a id="a-3M"></a>现神通力，<a id="a-3N"></a>令此三千大千世界六种变动，<a id="a-3O"></a>谓：<a id="a-3P"></a>动、<a id="a-3Q"></a>极动、<a id="a-3R"></a>等极动，<a id="a-3S"></a>踊、<a id="a-3T"></a>极踊、<a id="a-3U"></a>等极踊，<a id="a-3V"></a>震、<a id="a-3W"></a>极震、<a id="a-3X"></a>等极震，<a id="a-3Y"></a>击、<a id="a-3Z"></a>极击、<a id="a-3a"></a>等极击，<a id="a-3b"></a>吼、<a id="a-3c"></a>极吼、<a id="a-3d"></a>等极吼，<a id="a-3e"></a>爆、<a id="a-3f"></a>极爆、<a id="a-3g"></a>等极爆。<a id="a-3h"></a>又令此界东涌西没、<a id="a-3i"></a>西涌东没、<a id="a-3j"></a>南涌北没、<a id="a-3k"></a>北涌南没、<a id="a-3l"></a>中涌边没、<a id="a-3m"></a>边涌中没。<a id="a-3n"></a>其地清净光泽细软，<a id="a-3o"></a>生诸有情利益安乐。<a id="a-3p"></a>时，<a id="a-3q"></a>此三千大千世界所有地狱、<a id="a-3r"></a>傍生、<a id="a-3s"></a>鬼界，<a id="a-3t"></a>及余无暇险恶趣坑，<a id="a-3u"></a>一切有情皆离苦难，<a id="a-3v"></a>从此舍命得生人中及六欲天，<a id="a-3w"></a>皆忆宿住，<a id="a-3x"></a>欢喜踊跃，<a id="a-3y"></a>同诣佛所，<a id="a-3z"></a>以殷净心顶礼佛足。<a id="a-40"></a>从此展转周遍十方殑伽沙等诸佛世界，<a id="a-41"></a>以佛神力六种变动。<a id="a-42"></a>时，<a id="a-43"></a>彼世界诸恶趣等一切有情皆离苦难，<a id="a-44"></a>从彼舍命得生人中及六欲天，<a id="a-45"></a>皆忆宿住，<a id="a-46"></a>欢喜踊跃，<a id="a-47"></a>各于本界同诣佛所，<a id="a-48"></a>顶礼佛足。</p>
  <p id="a49">时，<a id="a-4A"></a>此三千大千世界及余十方殑伽沙等世界有情，<a id="a-4B"></a>盲者能视，<a id="a-4C"></a>聋者能听，<a id="a-4D"></a>哑者能言，<a id="a-4E"></a>狂者得念，<a id="a-4F"></a>乱者得定，<a id="a-4G"></a>贫者得富，<a id="a-4H"></a>露者得衣，<a id="a-4I"></a>饥者得食，<a id="a-4J"></a>渴者得饮，<a id="a-4K"></a>病者得除愈，<a id="a-4L"></a>丑者得端严，<a id="a-4M"></a>形残者得具足，<a id="a-4N"></a>根缺者得圆满，<a id="a-4O"></a>迷闷者得醒悟，<a id="a-4P"></a>疲顿者得安适。<a id="a-4Q"></a>时，<a id="a-4R"></a>诸有情等心相向，<a id="a-4S"></a>如父如母、<a id="a-4T"></a>如兄如弟、<a id="a-4U"></a>如姊如妹、<a id="a-4V"></a>如友如亲，<a id="a-4W"></a>离邪语业命，<a id="a-4X"></a>修正语业命，<a id="a-4Y"></a>离十恶业道、<a id="a-4Z"></a>修十善业道，<a id="a-4a"></a>离恶寻思、<a id="a-4b"></a>修善寻思，<a id="a-4c"></a>离非梵行、<a id="a-4d"></a>修正梵行，<a id="a-4e"></a>好净弃秽、<a id="a-4f"></a>乐静舍喧，<a id="a-4g"></a>身意泰然忽生妙乐，<a id="a-4h"></a>如修行者入第三定。<a id="a-4i"></a>复有胜慧欻尔现前，<a id="a-4j"></a>咸作是思：<a id="a-4k"></a>“布施、<a id="a-4l"></a>调伏、<a id="a-4m"></a>安忍、<a id="a-4n"></a>勇进、<a id="a-4o"></a>寂静、<a id="a-4p"></a>谛观，<a id="a-4q"></a>远离放逸，<a id="a-4r"></a>修行梵行，<a id="a-4s"></a>于诸有情慈、<a id="a-4t"></a>悲、<a id="a-4u"></a>喜、<a id="a-4v"></a>舍，<a id="a-4w"></a>不相扰恼，<a id="a-4x"></a>岂不善哉！<a id="a-4y"></a>”</p>
  <p id="a4z">尔时，<a id="a-50"></a>世尊在师子座，<a id="a-51"></a>光明殊特，<a id="a-52"></a>威德巍巍，<a id="a-53"></a>映蔽三千大千世界并余十方殑伽沙等诸佛国土，<a id="a-54"></a>苏迷卢山、<a id="a-55"></a>轮围山等及余一切龙神天宫乃至净居皆悉不现；<a id="a-56"></a>如秋满月，<a id="a-57"></a>晖映众星；<a id="a-58"></a>如夏日轮，<a id="a-59"></a>光夺诸色；<a id="a-5A"></a>如四大宝妙高山王，<a id="a-5B"></a>掩蔽诸山丧其光彩。<a id="a-5C"></a>佛以神力现本色身，<a id="a-5D"></a>令此三千大千世界一切有情皆悉睹见。</p>
  <p id="a5E">时，<a id="a-5F"></a>此三千大千世界无量无数净居诸天，<a id="a-5G"></a>下至欲界四大王众天，<a id="a-5H"></a>及余一切人非人等，<a id="a-5I"></a>皆见如来处师子座，<a id="a-5J"></a>威光显曜如大金山，<a id="a-5K"></a>欢喜踊跃，<a id="a-5L"></a>叹未曾有，<a id="a-5M"></a>各持种种上妙花鬘、<a id="a-5N"></a>涂散等香、<a id="a-5O"></a>衣服、<a id="a-5P"></a>璎珞、<a id="a-5Q"></a>宝幢、<a id="a-5R"></a>幡盖、<a id="a-5S"></a>伎乐、<a id="a-5T"></a>诸珍，<a id="a-5U"></a>及无量种天青莲花、<a id="a-5V"></a>天赤莲花、<a id="a-5W"></a>天白莲花、<a id="a-5X"></a>天香莲花、<a id="a-5Y"></a>天黄莲花、<a id="a-5Z"></a>天红莲花、<a id="a-5a"></a>天金钱树花及香叶花，<a id="a-5b"></a>并余无量水陆生花，<a id="a-5c"></a>持诣佛所，<a id="a-5d"></a>奉散佛上。<a id="a-5e"></a>以佛神力，<a id="a-5f"></a>诸花鬘等旋转上踊合成花台，<a id="a-5g"></a>量等三千大千世界，<a id="a-5h"></a>垂天花盖、<a id="a-5i"></a>宝铎、<a id="a-5j"></a>珠幡，<a id="a-5k"></a>绮饰纷纶，<a id="a-5l"></a>甚可爱乐。</p>
  <p id="a5m">时，<a id="a-5n"></a>此佛土微妙庄严，<a id="a-5o"></a>犹如西方极乐世界。<a id="a-5p"></a>佛光晖映三千大千，<a id="a-5q"></a>物类虚空皆同金色。<a id="a-5r"></a>十方各等殑伽河沙诸佛世界，<a id="a-5s"></a>亦复如是。</p>
  <p id="a5t">时，<a id="a-5u"></a>此三千大千佛土，<a id="a-5v"></a>以佛神力，<a id="a-5w"></a>一切天人各各见佛正坐其前，<a id="a-5x"></a>咸谓如来独为说法。</p>
  <p id="a5y">尔时，<a id="a-5z"></a>世尊不起于座，<a id="a-60"></a>熙怡微笑，<a id="a-61"></a>从其面门放大光明，<a id="a-62"></a>遍照三千大千佛土，<a id="a-63"></a>并余十方殑伽沙等诸佛世界。<a id="a-64"></a>时，<a id="a-65"></a>此三千大千佛土一切有情，<a id="a-66"></a>寻佛光明，<a id="a-67"></a>普见十方殑伽沙等诸佛世界一切如来、<a id="a-68"></a>应、<a id="a-69"></a>正等觉，<a id="a-6A"></a>声闻、<a id="a-6B"></a>菩萨众会围绕，<a id="a-6C"></a>及余一切有情、<a id="a-6D"></a>无情品类差别。<a id="a-6E"></a>时，<a id="a-6F"></a>彼十方殑伽沙等诸佛世界一切有情，<a id="a-6G"></a>寻佛光明，<a id="a-6H"></a>亦见此土释迦牟尼如来、<a id="a-6I"></a>应、<a id="a-6J"></a>正等觉，<a id="a-6K"></a>声闻、<a id="a-6L"></a>菩萨众会围绕，<a id="a-6M"></a>及余一切有情、<a id="a-6N"></a>无情品类差别。</p>
  <p id="a6O">尔时，<a id="a-6P"></a>东方尽殑伽沙等世界，<a id="a-6Q"></a>最后世界名曰多宝，<a id="a-6R"></a>佛号宝性，<a id="a-6S"></a>现为菩萨说大般若波罗蜜多。</p>
  <p id="a6T">彼有菩萨名曰普光，<a id="a-6U"></a>见此大光、<a id="a-6V"></a>大地变动及佛身相，<a id="a-6W"></a>心怀犹豫，<a id="a-6X"></a>前诣佛所，<a id="a-6Y"></a>白言：<a id="a-6Z"></a>“世尊，<a id="a-6a"></a>何因何缘而有此瑞？<a id="a-6b"></a>”</p>
  <p id="a6c">时，<a id="a-6d"></a>宝性佛告普光言：<a id="a-6e"></a>“从此西方尽殑伽沙等世界，<a id="a-6f"></a>最后世界名曰堪忍，<a id="a-6g"></a>佛号释迦牟尼，<a id="a-6h"></a>将为菩萨说大般若波罗蜜多。<a id="a-6i"></a>彼佛神力，<a id="a-6j"></a>故现斯瑞。<a id="a-6k"></a>”</p>
  <p id="a6l">普光闻已，<a id="a-6m"></a>欢喜踊跃，<a id="a-6n"></a>白言：<a id="a-6o"></a>“世尊，<a id="a-6p"></a>我今请往堪忍世界，<a id="a-6q"></a>观礼供养释迦牟尼佛及菩萨众，<a id="a-6r"></a>唯愿听许！<a id="a-6s"></a>”</p>
  <p id="a6t">时，<a id="a-6u"></a>宝性佛告普光言：<a id="a-6v"></a>“善哉！<a id="a-6w"></a>善哉！<a id="a-6x"></a>随汝意往。<a id="a-6y"></a>”</p>
  <p id="a6z">即以千茎金色莲花，<a id="a-70"></a>其花千叶，<a id="a-71"></a>众宝庄严，<a id="a-72"></a>授与普光而诲之曰：<a id="a-73"></a>“汝持此花至释迦牟尼佛所，<a id="a-74"></a>如我词曰：<a id="a-75"></a>‘宝性如来致问无量：<a id="a-76"></a>少病少恼、<a id="a-77"></a>起居轻利、<a id="a-78"></a>气力调和、<a id="a-79"></a>安乐住不？<a id="a-7A"></a>世事可忍不？<a id="a-7B"></a>众生易度不？<a id="a-7C"></a>持此莲花，<a id="a-7D"></a>以寄世尊而为佛事。<a id="a-7E"></a>’汝至彼界应住正知，<a id="a-7F"></a>勿以慢心观彼佛土及诸大众而自毁伤。<a id="a-7G"></a>所以者何？<a id="a-7H"></a>彼诸菩萨威德难及，<a id="a-7I"></a>悲愿熏心，<a id="a-7J"></a>以大因缘而生彼土。<a id="a-7K"></a>”</p>
  <p id="a7L">普光菩萨受花奉敕，<a id="a-7M"></a>与无量百千俱胝那庾多菩萨，<a id="a-7N"></a>及无数百千童男童女，<a id="a-7O"></a>顶礼佛足，<a id="a-7P"></a>右绕奉辞，<a id="a-7Q"></a>各持无量上妙供具发引而来。<a id="a-7R"></a>所经东方诸佛世界，<a id="a-7S"></a>一一佛所供养恭敬，<a id="a-7T"></a>尊重赞叹，<a id="a-7U"></a>无空过者。<a id="a-7V"></a>到此佛所，<a id="a-7W"></a>顶礼双足，<a id="a-7X"></a>绕百千匝，<a id="a-7Y"></a>却住一面。</p>
  <p id="a7Z">普光菩萨前白佛言：<a id="a-7a"></a>“世尊，<a id="a-7b"></a>从此东方尽殑伽沙等世界，<a id="a-7c"></a>最后世界名曰多宝，<a id="a-7d"></a>佛号宝性，<a id="a-7e"></a>致问世尊无量：<a id="a-7f"></a>少病少恼、<a id="a-7g"></a>起居轻利、<a id="a-7h"></a>气力调和、<a id="a-7i"></a>安乐住不？<a id="a-7j"></a>世事可忍不？<a id="a-7k"></a>众生易度不？<a id="a-7l"></a>持此千茎金色莲花，<a id="a-7m"></a>以寄世尊而为佛事。<a id="a-7n"></a>”</p>
  <p id="a7o">时，<a id="a-7p"></a>释迦牟尼佛受此莲花，<a id="a-7q"></a>还散东方诸佛世界。<a id="a-7r"></a>佛神力故，<a id="a-7s"></a>令此莲花遍诸佛土。<a id="a-7t"></a>诸花台中，<a id="a-7u"></a>各有化佛结跏趺坐，<a id="a-7v"></a>为诸菩萨说大般若波罗蜜多。<a id="a-7w"></a>有情闻者，<a id="a-7x"></a>必得无上正等菩提。<a id="a-7y"></a>是时，<a id="a-7z"></a>普光及诸眷属见此事已，<a id="a-80"></a>欢喜踊跃，<a id="a-81"></a>叹未曾有，<a id="a-82"></a>各随善根供具多少，<a id="a-83"></a>供养恭敬、<a id="a-84"></a>尊重赞叹佛菩萨已，<a id="a-85"></a>退坐一面。<a id="a-86"></a>余东方界皆亦如是。</p>
  <p id="a87">尔时，<a id="a-88"></a>南方尽殑伽沙等世界，<a id="a-89"></a>最后世界名离一切忧，<a id="a-8A"></a>佛号无忧德，<a id="a-8B"></a>现为菩萨说大般若波罗蜜多。<a id="a-8C"></a>彼有菩萨名曰离忧，<a id="a-8D"></a>见此大光、<a id="a-8E"></a>大地变动及佛身相，<a id="a-8F"></a>心怀犹豫，<a id="a-8G"></a>前诣佛所，<a id="a-8H"></a>白言：<a id="a-8I"></a>“世尊，<a id="a-8J"></a>何因何缘而有此瑞？<a id="a-8K"></a>”</p>
  <p id="a8L">时，<a id="a-8M"></a>无忧德佛告离忧言：<a id="a-8N"></a>“从此北方尽殑伽沙等世界，<a id="a-8O"></a>最后世界名曰堪忍，<a id="a-8P"></a>佛号释迦牟尼，<a id="a-8Q"></a>将为菩萨说大般若波罗蜜多。<a id="a-8R"></a>彼佛神力，<a id="a-8S"></a>故现斯瑞。<a id="a-8T"></a>”</p>
  <p id="a8U">离忧闻已，<a id="a-8V"></a>欢喜踊跃，<a id="a-8W"></a>白言：<a id="a-8X"></a>“世尊，<a id="a-8Y"></a>我今请往堪忍世界，<a id="a-8Z"></a>观礼供养释迦牟尼佛及菩萨众，<a id="a-8a"></a>唯愿听许！<a id="a-8b"></a>”</p>
  <p id="a8c">时，<a id="a-8d"></a>无忧德佛告离忧言：<a id="a-8e"></a>“善哉！<a id="a-8f"></a>善哉！<a id="a-8g"></a>随汝意往。<a id="a-8h"></a>”</p>
  <p id="a8i">即以千茎金色莲花，<a id="a-8j"></a>其花千叶，<a id="a-8k"></a>众宝庄严，<a id="a-8l"></a>授与离忧而诲之曰：<a id="a-8m"></a>“汝持此花至释迦牟尼佛所，<a id="a-8n"></a>如我词曰：<a id="a-8o"></a>‘无忧德佛致问无量：<a id="a-8p"></a>少病少恼、<a id="a-8q"></a>起居轻利、<a id="a-8r"></a>气力调和、<a id="a-8s"></a>安乐住不？<a id="a-8t"></a>世事可忍不？<a id="a-8u"></a>众生易度不？<a id="a-8v"></a>持此莲花，<a id="a-8w"></a>以寄世尊而为佛事。<a id="a-8x"></a>’汝至彼界应住正知，<a id="a-8y"></a>勿以慢心观彼佛土及诸大众而自毁伤。<a id="a-8z"></a>所以者何？<a id="a-90"></a>彼诸菩萨威德难及，<a id="a-91"></a>悲愿熏心，<a id="a-92"></a>以大因缘而生彼土。<a id="a-93"></a>”</p>
  <p id="a94">离忧菩萨受花奉敕，<a id="a-95"></a>与无量百千俱胝那庾多菩萨，<a id="a-96"></a>及无数百千童男童女，<a id="a-97"></a>顶礼佛足，<a id="a-98"></a>右绕奉辞，<a id="a-99"></a>各持无量上妙供具发引而来。<a id="a-9A"></a>所经南方诸佛世界，<a id="a-9B"></a>一一佛所供养恭敬，<a id="a-9C"></a>尊重赞叹，<a id="a-9D"></a>无空过者。<a id="a-9E"></a>到此佛所，<a id="a-9F"></a>顶礼双足，<a id="a-9G"></a>绕百千匝，<a id="a-9H"></a>却住一面。</p>
  <p id="a9I">离忧菩萨前白佛言：<a id="a-9J"></a>“世尊，<a id="a-9K"></a>从此南方尽殑伽沙等世界，<a id="a-9L"></a>最后世界名离一切忧，<a id="a-9M"></a>佛号无忧德，<a id="a-9N"></a>致问世尊无量：<a id="a-9O"></a>少病少恼、<a id="a-9P"></a>起居轻利、<a id="a-9Q"></a>气力调和、<a id="a-9R"></a>安乐住不？<a id="a-9S"></a>世事可忍不？<a id="a-9T"></a>众生易度不？<a id="a-9U"></a>持此千茎金色莲花，<a id="a-9V"></a>以寄世尊而为佛事。<a id="a-9W"></a>”</p>
  <p id="a9X">时，<a id="a-9Y"></a>释迦牟尼佛受此莲花，<a id="a-9Z"></a>还散南方诸佛世界。<a id="a-9a"></a>佛神力故，<a id="a-9b"></a>令此莲花遍诸佛土。<a id="a-9c"></a>诸花台中，<a id="a-9d"></a>各有化佛结跏趺坐，<a id="a-9e"></a>为诸菩萨说大般若波罗蜜多。<a id="a-9f"></a>有情闻者，<a id="a-9g"></a>必得无上正等菩提。<a id="a-9h"></a>是时，<a id="a-9i"></a>离忧及诸眷属见此事已，<a id="a-9j"></a>欢喜踊跃，<a id="a-9k"></a>叹未曾有，<a id="a-9l"></a>各随善根供具多少，<a id="a-9m"></a>供养恭敬、<a id="a-9n"></a>尊重赞叹佛菩萨已，<a id="a-9o"></a>退坐一面。<a id="a-9p"></a>余南方界皆亦如是。</p>
  <p id="a9q">尔时，<a id="a-9r"></a>西方尽殑伽沙等世界，<a id="a-9s"></a>最后世界名近寂静，<a id="a-9t"></a>佛号宝焰，<a id="a-9u"></a>现为菩萨说大般若波罗蜜多。<a id="a-9v"></a>彼有菩萨名曰行慧，<a id="a-9w"></a>见此大光、<a id="a-9x"></a>大地变动及佛身相，<a id="a-9y"></a>心怀犹豫，<a id="a-9z"></a>前诣佛所，<a id="a-A0"></a>白言：<a id="a-A1"></a>“世尊，<a id="a-A2"></a>何因何缘而有此瑞？<a id="a-A3"></a>”</p>
  <p id="aA4">时，<a id="a-A5"></a>宝焰佛告行慧言：<a id="a-A6"></a>“从此东方尽殑伽沙等世界，<a id="a-A7"></a>最后世界名曰堪忍，<a id="a-A8"></a>佛号释迦牟尼，<a id="a-A9"></a>将为菩萨说大般若波罗蜜多。<a id="a-AA"></a>彼佛神力，<a id="a-AB"></a>故现斯瑞。<a id="a-AC"></a>”</p>
  <p id="aAD">行慧闻已，<a id="a-AE"></a>欢喜踊跃，<a id="a-AF"></a>白言：<a id="a-AG"></a>“世尊，<a id="a-AH"></a>我今请往堪忍世界，<a id="a-AI"></a>观礼供养释迦牟尼佛及菩萨众，<a id="a-AJ"></a>唯愿听许！<a id="a-AK"></a>”</p>
  <p id="aAL">时，<a id="a-AM"></a>宝焰佛告行慧言：<a id="a-AN"></a>“善哉！<a id="a-AO"></a>善哉！<a id="a-AP"></a>随汝意往。<a id="a-AQ"></a>”</p>
  <p id="aAR">即以千茎金色莲花，<a id="a-AS"></a>其花千叶，<a id="a-AT"></a>众宝庄严，<a id="a-AU"></a>授与行慧而诲之曰：<a id="a-AV"></a>“汝持此花至释迦牟尼佛所，<a id="a-AW"></a>如我词曰：<a id="a-AX"></a>‘宝焰如来致问无量：<a id="a-AY"></a>少病少恼、<a id="a-AZ"></a>起居轻利、<a id="a-Aa"></a>气力调和、<a id="a-Ab"></a>安乐住不？<a id="a-Ac"></a>世事可忍不？<a id="a-Ad"></a>众生易度不？<a id="a-Ae"></a>持此莲花，<a id="a-Af"></a>以寄世尊而为佛事。<a id="a-Ag"></a>’汝至彼界应住正知，<a id="a-Ah"></a>勿以慢心观彼佛土及诸大众而自毁伤。<a id="a-Ai"></a>所以者何？<a id="a-Aj"></a>彼诸菩萨威德难及，<a id="a-Ak"></a>悲愿熏心，<a id="a-Al"></a>以大因缘而生彼土。<a id="a-Am"></a>”</p>
  <p id="aAn">行慧菩萨受花奉敕，<a id="a-Ao"></a>与无量百千俱胝那庾多菩萨，<a id="a-Ap"></a>及无数百千童男童女，<a id="a-Aq"></a>顶礼佛足，<a id="a-Ar"></a>右绕奉辞，<a id="a-As"></a>各持无量上妙供具发引而来。<a id="a-At"></a>所经西方诸佛世界，<a id="a-Au"></a>一一佛所供养恭敬，<a id="a-Av"></a>尊重赞叹，<a id="a-Aw"></a>无空过者。<a id="a-Ax"></a>到此佛所，<a id="a-Ay"></a>顶礼双足，<a id="a-Az"></a>绕百千匝，<a id="a-B0"></a>却住一面。</p>
  <p id="aB1">行慧菩萨前白佛言：<a id="a-B2"></a>“世尊，<a id="a-B3"></a>从此西方尽殑伽沙等世界，<a id="a-B4"></a>最后世界名近寂静，<a id="a-B5"></a>佛号宝焰，<a id="a-B6"></a>致问世尊无量：<a id="a-B7"></a>少病少恼、<a id="a-B8"></a>起居轻利、<a id="a-B9"></a>气力调和、<a id="a-BA"></a>安乐住不？<a id="a-BB"></a>世事可忍不？<a id="a-BC"></a>众生易度不？<a id="a-BD"></a>持此千茎金色莲花，<a id="a-BE"></a>以寄世尊而为佛事。<a id="a-BF"></a>”</p>
  <p id="aBG">时，<a id="a-BH"></a>释迦牟尼佛受此莲花，<a id="a-BI"></a>还散西方诸佛世界。<a id="a-BJ"></a>佛神力故，<a id="a-BK"></a>令此莲花遍诸佛土。<a id="a-BL"></a>诸花台中，<a id="a-BM"></a>各有化佛结跏趺坐，<a id="a-BN"></a>为诸菩萨说大般若波罗蜜多。<a id="a-BO"></a>有情闻者，<a id="a-BP"></a>必得无上正等菩提。<a id="a-BQ"></a>是时，<a id="a-BR"></a>行慧及诸眷属见此事已，<a id="a-BS"></a>欢喜踊跃，<a id="a-BT"></a>叹未曾有，<a id="a-BU"></a>各随善根供具多少，<a id="a-BV"></a>供养恭敬、<a id="a-BW"></a>尊重赞叹佛菩萨已，<a id="a-BX"></a>退坐一面。<a id="a-BY"></a>余西方界皆亦如是。</p>
  <p id="aBZ">尔时，<a id="a-Ba"></a>北方尽殑伽沙等世界，<a id="a-Bb"></a>最后世界名曰最胜，<a id="a-Bc"></a>佛号胜帝，<a id="a-Bd"></a>现为菩萨说大般若波罗蜜多。<a id="a-Be"></a>彼有菩萨名曰胜授，<a id="a-Bf"></a>见此大光、<a id="a-Bg"></a>大地变动及佛身相，<a id="a-Bh"></a>心怀犹豫，<a id="a-Bi"></a>前诣佛所，<a id="a-Bj"></a>白言：<a id="a-Bk"></a>“世尊，<a id="a-Bl"></a>何因何缘而有此瑞？<a id="a-Bm"></a>”</p>
  <p id="aBn">时，<a id="a-Bo"></a>胜帝佛告胜授言：<a id="a-Bp"></a>“从此南方尽殑伽沙等世界，<a id="a-Bq"></a>最后世界名曰堪忍，<a id="a-Br"></a>佛号释迦牟尼，<a id="a-Bs"></a>将为菩萨说大般若波罗蜜多。<a id="a-Bt"></a>彼佛神力，<a id="a-Bu"></a>故现斯瑞。<a id="a-Bv"></a>”</p>
  <p id="aBw">胜授闻已，<a id="a-Bx"></a>欢喜踊跃，<a id="a-By"></a>白言：<a id="a-Bz"></a>“世尊，<a id="a-C0"></a>我今请往堪忍世界，<a id="a-C1"></a>观礼供养释迦牟尼佛及菩萨众，<a id="a-C2"></a>唯愿听许！<a id="a-C3"></a>”</p>
  <p id="aC4">时，<a id="a-C5"></a>胜帝佛告胜授言：<a id="a-C6"></a>“善哉！<a id="a-C7"></a>善哉！<a id="a-C8"></a>随汝意往。<a id="a-C9"></a>”</p>
  <p id="aCA">即以千茎金色莲花，<a id="a-CB"></a>其花千叶，<a id="a-CC"></a>众宝庄严，<a id="a-CD"></a>授与胜授而诲之曰：<a id="a-CE"></a>“汝持此花至释迦牟尼佛所，<a id="a-CF"></a>如我词曰：<a id="a-CG"></a>‘胜帝如来致问无量：<a id="a-CH"></a>少病少恼、<a id="a-CI"></a>起居轻利、<a id="a-CJ"></a>气力调和、<a id="a-CK"></a>安乐住不？<a id="a-CL"></a>世事可忍不？<a id="a-CM"></a>众生易度不？<a id="a-CN"></a>持此莲花，<a id="a-CO"></a>以寄世尊而为佛事。<a id="a-CP"></a>’汝至彼界应住正知，<a id="a-CQ"></a>勿以慢心观彼佛土及诸大众而自毁伤。<a id="a-CR"></a>所以者何？<a id="a-CS"></a>彼诸菩萨威德难及，<a id="a-CT"></a>悲愿熏心，<a id="a-CU"></a>以大因缘而生彼土。<a id="a-CV"></a>”</p>
  <p id="aCW">胜授菩萨受花奉敕，<a id="a-CX"></a>与无量百千俱胝那庾多菩萨，<a id="a-CY"></a>及无数百千童男童女，<a id="a-CZ"></a>顶礼佛足，<a id="a-Ca"></a>右绕奉辞，<a id="a-Cb"></a>各持无量上妙供具发引而来。<a id="a-Cc"></a>所经北方诸佛世界，<a id="a-Cd"></a>一一佛所供养恭敬，<a id="a-Ce"></a>尊重赞叹，<a id="a-Cf"></a>无空过者。<a id="a-Cg"></a>到此佛所，<a id="a-Ch"></a>顶礼双足，<a id="a-Ci"></a>绕百千匝，<a id="a-Cj"></a>却住一面。</p>
  <p id="aCk">胜授菩萨前白佛言：<a id="a-Cl"></a>“世尊，<a id="a-Cm"></a>从此北方尽殑伽沙等世界，<a id="a-Cn"></a>最后世界名曰最胜，<a id="a-Co"></a>佛号胜帝，<a id="a-Cp"></a>致问世尊无量：<a id="a-Cq"></a>少病少恼、<a id="a-Cr"></a>起居轻利、<a id="a-Cs"></a>气力调和、<a id="a-Ct"></a>安乐住不？<a id="a-Cu"></a>世事可忍不？<a id="a-Cv"></a>众生易度不？<a id="a-Cw"></a>持此千茎金色莲花，<a id="a-Cx"></a>以寄世尊而为佛事。<a id="a-Cy"></a>”</p>
  <p id="aCz">时，<a id="a-D0"></a>释迦牟尼佛受此莲花，<a id="a-D1"></a>还散北方诸佛世界。<a id="a-D2"></a>佛神力故，<a id="a-D3"></a>令此莲花遍诸佛土。<a id="a-D4"></a>诸花台中，<a id="a-D5"></a>各有化佛结跏趺坐，<a id="a-D6"></a>为诸菩萨说大般若波罗蜜多。<a id="a-D7"></a>有情闻者，<a id="a-D8"></a>必得无上正等菩提。<a id="a-D9"></a>是时，<a id="a-DA"></a>胜授及诸眷属见此事已，<a id="a-DB"></a>欢喜踊跃，<a id="a-DC"></a>叹未曾有，<a id="a-DD"></a>各随善根供具多少，<a id="a-DE"></a>供养恭敬、<a id="a-DF"></a>尊重赞叹佛菩萨已，<a id="a-DG"></a>退坐一面。<a id="a-DH"></a>余北方界皆亦如是。</p>
  <p id="aDI">尔时，<a id="a-DJ"></a>东北方尽殑伽沙等世界，<a id="a-DK"></a>最后世界名定庄严，<a id="a-DL"></a>佛号定象胜德，<a id="a-DM"></a>现为菩萨说大般若波罗蜜多。<a id="a-DN"></a>彼有菩萨名离尘勇猛，<a id="a-DO"></a>见此大光、<a id="a-DP"></a>大地变动及佛身相，<a id="a-DQ"></a>心怀犹豫，<a id="a-DR"></a>前诣佛所，<a id="a-DS"></a>白言：<a id="a-DT"></a>“世尊，<a id="a-DU"></a>何因何缘而有此瑞？<a id="a-DV"></a>”</p>
  <p id="aDW">时，<a id="a-DX"></a>定象胜德佛告离尘勇猛言：<a id="a-DY"></a>“从此西南方尽殑伽沙等世界，<a id="a-DZ"></a>最后世界名曰堪忍，<a id="a-Da"></a>佛号释迦牟尼，<a id="a-Db"></a>将为菩萨说大般若波罗蜜多。<a id="a-Dc"></a>彼佛神力，<a id="a-Dd"></a>故现斯瑞。<a id="a-De"></a>”</p>
  <p id="aDf">离尘勇猛闻已，<a id="a-Dg"></a>欢喜踊跃，<a id="a-Dh"></a>白言：<a id="a-Di"></a>“世尊，<a id="a-Dj"></a>我今请往堪忍世界，<a id="a-Dk"></a>观礼供养释迦牟尼佛及菩萨众，<a id="a-Dl"></a>唯愿听许！<a id="a-Dm"></a>”</p>
  <p id="aDn">时，<a id="a-Do"></a>定象胜德佛告离尘勇猛言：<a id="a-Dp"></a>“善哉！<a id="a-Dq"></a>善哉！<a id="a-Dr"></a>随汝意往。<a id="a-Ds"></a>”</p>
  <p id="aDt">即以千茎金色莲花，<a id="a-Du"></a>其花千叶，<a id="a-Dv"></a>众宝庄严，<a id="a-Dw"></a>授离尘勇猛而诲之曰：<a id="a-Dx"></a>“汝持此花至释迦牟尼佛所，<a id="a-Dy"></a>如我词曰：<a id="a-Dz"></a>‘定象胜德如来致问无量：<a id="a-E0"></a>少病少恼、<a id="a-E1"></a>起居轻利、<a id="a-E2"></a>气力调和、<a id="a-E3"></a>安乐住不？<a id="a-E4"></a>世事可忍不？<a id="a-E5"></a>众生易度不？<a id="a-E6"></a>持此莲花，<a id="a-E7"></a>以寄世尊而为佛事。<a id="a-E8"></a>’汝至彼界应住正知，<a id="a-E9"></a>勿以慢心观彼佛土及诸大众而自毁伤。<a id="a-EA"></a>所以者何？<a id="a-EB"></a>彼诸菩萨威德难及，<a id="a-EC"></a>悲愿熏心，<a id="a-ED"></a>以大因缘而生彼界。<a id="a-EE"></a>”</p>
  <p id="aEF">离尘勇猛菩萨受花奉敕，<a id="a-EG"></a>与无量百千俱胝那庾多菩萨，<a id="a-EH"></a>及无数百千童男童女，<a id="a-EI"></a>顶礼佛足，<a id="a-EJ"></a>右绕奉辞，<a id="a-EK"></a>各持无量上妙供具发引而来。<a id="a-EL"></a>所经东北方诸佛世界，<a id="a-EM"></a>一一佛所供养恭敬，<a id="a-EN"></a>尊重赞叹，<a id="a-EO"></a>无空过者。<a id="a-EP"></a>到此佛所，<a id="a-EQ"></a>顶礼双足，<a id="a-ER"></a>绕百千匝，<a id="a-ES"></a>却住一面。</p>
  <p id="aET">离尘勇猛菩萨前白佛言：<a id="a-EU"></a>“世尊，<a id="a-EV"></a>从此东北方尽殑伽沙等世界，<a id="a-EW"></a>最后世界名定庄严，<a id="a-EX"></a>佛号定象胜德，<a id="a-EY"></a>致问世尊无量：<a id="a-EZ"></a>少病少恼、<a id="a-Ea"></a>起居轻利、<a id="a-Eb"></a>气力调和、<a id="a-Ec"></a>安乐住不？<a id="a-Ed"></a>世事可忍不？<a id="a-Ee"></a>众生易度不？<a id="a-Ef"></a>持此千茎金色莲花，<a id="a-Eg"></a>以寄世尊而为佛事。<a id="a-Eh"></a>”</p>
  <p id="aEi">时，<a id="a-Ej"></a>释迦牟尼佛受此莲花，<a id="a-Ek"></a>还散东北方诸佛世界。<a id="a-El"></a>佛神力故，<a id="a-Em"></a>令此莲花遍诸佛土。<a id="a-En"></a>诸花台中，<a id="a-Eo"></a>各有化佛结跏趺坐，<a id="a-Ep"></a>为诸菩萨说大般若波罗蜜多。<a id="a-Eq"></a>有情闻者，<a id="a-Er"></a>必得无上正等菩提。<a id="a-Es"></a>时，<a id="a-Et"></a>离尘勇猛及诸眷属见此事已，<a id="a-Eu"></a>欢喜踊跃，<a id="a-Ev"></a>叹未曾有，<a id="a-Ew"></a>各随善根供具多少，<a id="a-Ex"></a>供养恭敬、<a id="a-Ey"></a>尊重赞叹佛菩萨已，<a id="a-Ez"></a>退坐一面。<a id="a-F0"></a>余东北方皆亦如是。</p>
  <p id="aF1">尔时，<a id="a-F2"></a>东南方尽殑伽沙等世界，<a id="a-F3"></a>最后世界名妙觉庄严甚可爱乐，<a id="a-F4"></a>佛号莲花胜德，<a id="a-F5"></a>现为菩萨说大般若波罗蜜多。<a id="a-F6"></a>彼有菩萨名莲花手，<a id="a-F7"></a>见此大光、<a id="a-F8"></a>大地变动及佛身相，<a id="a-F9"></a>心怀犹豫，<a id="a-FA"></a>前诣佛所，<a id="a-FB"></a>白言：<a id="a-FC"></a>“世尊，<a id="a-FD"></a>何因何缘而有此瑞？<a id="a-FE"></a>”</p>
  <p id="aFF">时，<a id="a-FG"></a>莲花胜德佛告莲花手言：<a id="a-FH"></a>“从此西北方尽殑伽沙等世界，<a id="a-FI"></a>最后世界名曰堪忍，<a id="a-FJ"></a>佛号释迦牟尼，<a id="a-FK"></a>将为菩萨说大般若波罗蜜多。<a id="a-FL"></a>彼佛神力，<a id="a-FM"></a>故现斯瑞。<a id="a-FN"></a>”</p>
  <p id="aFO">莲花手闻已，<a id="a-FP"></a>欢喜踊跃，<a id="a-FQ"></a>白言：<a id="a-FR"></a>“世尊，<a id="a-FS"></a>我今请往堪忍世界，<a id="a-FT"></a>观礼供养释迦牟尼佛及菩萨众，<a id="a-FU"></a>唯愿听许！<a id="a-FV"></a>”</p>
  <p id="aFW">时，<a id="a-FX"></a>莲花胜德佛告莲花手言：<a id="a-FY"></a>“善哉！<a id="a-FZ"></a>善哉！<a id="a-Fa"></a>随汝意往。<a id="a-Fb"></a>”</p>
  <p id="aFc">即以千茎金色莲花，<a id="a-Fd"></a>其花千叶，<a id="a-Fe"></a>众宝庄严，<a id="a-Ff"></a>授莲花手而诲之曰：<a id="a-Fg"></a>“汝持此花至释迦牟尼佛所，<a id="a-Fh"></a>如我词曰：<a id="a-Fi"></a>‘莲花胜德如来致问无量：<a id="a-Fj"></a>少病少恼、<a id="a-Fk"></a>起居轻利、<a id="a-Fl"></a>气力调和、<a id="a-Fm"></a>安乐住不？<a id="a-Fn"></a>世事可忍不？<a id="a-Fo"></a>众生易度不？<a id="a-Fp"></a>持此莲花，<a id="a-Fq"></a>以寄世尊而为佛事。<a id="a-Fr"></a>’汝至彼界应住正知，<a id="a-Fs"></a>勿以慢心观彼佛土及诸大众而自毁伤。<a id="a-Ft"></a>所以者何？<a id="a-Fu"></a>彼诸菩萨威德难及，<a id="a-Fv"></a>悲愿熏心，<a id="a-Fw"></a>以大因缘而生彼土。<a id="a-Fx"></a>”</p>
  <p id="aFy">莲花手菩萨受花奉敕，<a id="a-Fz"></a>与无量百千俱胝那庾多菩萨，<a id="a-G0"></a>及无数百千童男童女，<a id="a-G1"></a>顶礼佛足，<a id="a-G2"></a>右绕奉辞，<a id="a-G3"></a>各持无量上妙供具发引而来。<a id="a-G4"></a>所经东南方诸佛世界，<a id="a-G5"></a>一一佛所供养恭敬，<a id="a-G6"></a>尊重赞叹，<a id="a-G7"></a>无空过者。<a id="a-G8"></a>到此佛所，<a id="a-G9"></a>顶礼双足，<a id="a-GA"></a>绕百千匝，<a id="a-GB"></a>却住一面。</p>
  <p id="aGC">莲花手菩萨前白佛言：<a id="a-GD"></a>“世尊，<a id="a-GE"></a>从此东南方尽殑伽沙等世界，<a id="a-GF"></a>最后世界名妙觉庄严甚可爱乐，<a id="a-GG"></a>佛号莲花胜德，<a id="a-GH"></a>致问世尊无量：<a id="a-GI"></a>少病少恼、<a id="a-GJ"></a>起居轻利、<a id="a-GK"></a>气力调和、<a id="a-GL"></a>安乐住不？<a id="a-GM"></a>世事可忍不？<a id="a-GN"></a>众生易度不？<a id="a-GO"></a>持此千茎金色莲花，<a id="a-GP"></a>以寄世尊而为佛事。<a id="a-GQ"></a>”</p>
  <p id="aGR">时，<a id="a-GS"></a>释迦牟尼佛受此莲花，<a id="a-GT"></a>还散东南方诸佛世界。<a id="a-GU"></a>佛神力故，<a id="a-GV"></a>令此莲花遍诸佛土。<a id="a-GW"></a>诸花台中，<a id="a-GX"></a>各有化佛结跏趺坐，<a id="a-GY"></a>为诸菩萨说大般若波罗蜜多。<a id="a-GZ"></a>有情闻者，<a id="a-Ga"></a>必得无上正等菩提。<a id="a-Gb"></a>时，<a id="a-Gc"></a>莲花手及诸眷属见此事已，<a id="a-Gd"></a>欢喜踊跃，<a id="a-Ge"></a>叹未曾有，<a id="a-Gf"></a>各随善根供具多少，<a id="a-Gg"></a>供养恭敬、<a id="a-Gh"></a>尊重赞叹佛菩萨已，<a id="a-Gi"></a>退坐一面。<a id="a-Gj"></a>余东南方皆亦如是。</p>
  <p id="aGk">尔时，<a id="a-Gl"></a>西南方尽殑伽沙等世界，<a id="a-Gm"></a>最后世界名离尘聚，<a id="a-Gn"></a>佛号日轮遍照胜德，<a id="a-Go"></a>现为菩萨说大般若波罗蜜多。<a id="a-Gp"></a>彼有菩萨名日光明，<a id="a-Gq"></a>见此大光、<a id="a-Gr"></a>大地变动及佛身相，<a id="a-Gs"></a>心怀犹豫，<a id="a-Gt"></a>前诣佛所，<a id="a-Gu"></a>白言：<a id="a-Gv"></a>“世尊，<a id="a-Gw"></a>何因何缘而有此瑞？<a id="a-Gx"></a>”</p>
  <p id="aGy">时，<a id="a-Gz"></a>日轮遍照胜德佛告日光明菩萨言：<a id="a-H0"></a>“从此东北方尽殑伽沙等世界，<a id="a-H1"></a>最后世界名曰堪忍，<a id="a-H2"></a>佛号释迦牟尼，<a id="a-H3"></a>将为菩萨说大般若波罗蜜多。<a id="a-H4"></a>彼佛神力，<a id="a-H5"></a>故现斯瑞。<a id="a-H6"></a>”</p>
  <p id="aH7">日光明闻已，<a id="a-H8"></a>欢喜踊跃，<a id="a-H9"></a>白言：<a id="a-HA"></a>“世尊，<a id="a-HB"></a>我今请往堪忍世界，<a id="a-HC"></a>观礼供养释迦牟尼佛及菩萨众，<a id="a-HD"></a>唯愿听许！<a id="a-HE"></a>”</p>
  <p id="aHF">时，<a id="a-HG"></a>日轮遍照胜德佛告日光明言：<a id="a-HH"></a>“善哉！<a id="a-HI"></a>善哉！<a id="a-HJ"></a>随汝意往。<a id="a-HK"></a>”</p>
  <p id="aHL">即以千茎金色莲花，<a id="a-HM"></a>其花千叶，<a id="a-HN"></a>众宝庄严，<a id="a-HO"></a>授日光明而诲之曰：<a id="a-HP"></a>“汝持此花至释迦牟尼佛所，<a id="a-HQ"></a>如我词曰：<a id="a-HR"></a>‘日轮遍照胜德如来致问无量：<a id="a-HS"></a>少病少恼、<a id="a-HT"></a>起居轻利、<a id="a-HU"></a>气力调和、<a id="a-HV"></a>安乐住不？<a id="a-HW"></a>世事可忍不？<a id="a-HX"></a>众生易度不？<a id="a-HY"></a>持此莲花，<a id="a-HZ"></a>以寄世尊而为佛事。<a id="a-Ha"></a>’汝至彼界应住正知，<a id="a-Hb"></a>勿以慢心观彼佛土及诸大众而自毁伤。<a id="a-Hc"></a>所以者何？<a id="a-Hd"></a>彼诸菩萨威德难及，<a id="a-He"></a>悲愿熏心，<a id="a-Hf"></a>以大因缘而生彼土。<a id="a-Hg"></a>”</p>
  <p id="aHh">日光明菩萨受花奉敕，<a id="a-Hi"></a>与无量百千俱胝那庾多菩萨，<a id="a-Hj"></a>及无数百千童男童女，<a id="a-Hk"></a>顶礼佛足，<a id="a-Hl"></a>右绕奉辞，<a id="a-Hm"></a>各持无量上妙供具发引而来。<a id="a-Hn"></a>所经西南方诸佛世界，<a id="a-Ho"></a>一一佛所供养恭敬，<a id="a-Hp"></a>尊重赞叹，<a id="a-Hq"></a>无空过者。<a id="a-Hr"></a>到此佛所，<a id="a-Hs"></a>顶礼双足，<a id="a-Ht"></a>绕百千匝，<a id="a-Hu"></a>却住一面。</p>
  <p id="aHv">日光明菩萨前白佛言：<a id="a-Hw"></a>“世尊，<a id="a-Hx"></a>从此西南方尽殑伽沙等世界，<a id="a-Hy"></a>最后世界名离尘聚，<a id="a-Hz"></a>佛号日轮遍照胜德，<a id="a-I0"></a>致问世尊无量：<a id="a-I1"></a>少病少恼、<a id="a-I2"></a>起居轻利、<a id="a-I3"></a>气力调和、<a id="a-I4"></a>安乐住不？<a id="a-I5"></a>世事可忍不？<a id="a-I6"></a>众生易度不？<a id="a-I7"></a>持此千茎金色莲花，<a id="a-I8"></a>以寄世尊而为佛事。<a id="a-I9"></a>”</p>
  <p id="aIA">时，<a id="a-IB"></a>释迦牟尼佛受此莲花，<a id="a-IC"></a>还散西南方诸佛世界。<a id="a-ID"></a>佛神力故，<a id="a-IE"></a>令此莲花遍诸佛土。<a id="a-IF"></a>诸花台中，<a id="a-IG"></a>各有化佛结跏趺坐，<a id="a-IH"></a>为诸菩萨说大般若波罗蜜多。<a id="a-II"></a>有情闻者，<a id="a-IJ"></a>必得无上正等菩提。<a id="a-IK"></a>时，<a id="a-IL"></a>日光明及诸眷属见此事已，<a id="a-IM"></a>欢喜踊跃，<a id="a-IN"></a>叹未曾有，<a id="a-IO"></a>各随善根供具多少，<a id="a-IP"></a>供养恭敬、<a id="a-IQ"></a>尊重赞叹佛菩萨已，<a id="a-IR"></a>退坐一面。<a id="a-IS"></a>余西南方皆亦如是。</p>
  <p id="aIT">尔时，<a id="a-IU"></a>西北方尽殑伽沙等世界，<a id="a-IV"></a>最后世界名真自在，<a id="a-IW"></a>佛号一宝盖胜，<a id="a-IX"></a>现为菩萨说大般若波罗蜜多。<a id="a-IY"></a>彼有菩萨名曰宝胜，<a id="a-IZ"></a>见此大光、<a id="a-Ia"></a>大地变动及佛身相，<a id="a-Ib"></a>心怀犹豫，<a id="a-Ic"></a>前诣佛所，<a id="a-Id"></a>白言：<a id="a-Ie"></a>“世尊，<a id="a-If"></a>何因何缘而有此瑞？<a id="a-Ig"></a>”</p>
  <p id="aIh">时，<a id="a-Ii"></a>一宝盖胜佛告宝胜言：<a id="a-Ij"></a>“从此东南方尽殑伽沙等世界，<a id="a-Ik"></a>最后世界名曰堪忍，<a id="a-Il"></a>佛号释迦牟尼，<a id="a-Im"></a>将为菩萨说大般若波罗蜜多。<a id="a-In"></a>彼佛神力，<a id="a-Io"></a>故现斯瑞。<a id="a-Ip"></a>”</p>
  <p id="aIq">宝胜闻已，<a id="a-Ir"></a>欢喜踊跃，<a id="a-Is"></a>白言：<a id="a-It"></a>“世尊，<a id="a-Iu"></a>我今请往堪忍世界，<a id="a-Iv"></a>观礼供养释迦牟尼佛及菩萨众，<a id="a-Iw"></a>唯愿听许！<a id="a-Ix"></a>”</p>
  <p id="aIy">时，<a id="a-Iz"></a>一宝盖胜佛告宝胜言：<a id="a-J0"></a>“善哉！<a id="a-J1"></a>善哉！<a id="a-J2"></a>随汝意往。<a id="a-J3"></a>”</p>
  <p id="aJ4">即以千茎金色莲花，<a id="a-J5"></a>其花千叶，<a id="a-J6"></a>众宝庄严，<a id="a-J7"></a>授与宝胜而诲之曰：<a id="a-J8"></a>“汝持此花至释迦牟尼佛所，<a id="a-J9"></a>如我词曰：<a id="a-JA"></a>‘一宝盖胜如来致问无量：<a id="a-JB"></a>少病少恼、<a id="a-JC"></a>起居轻利、<a id="a-JD"></a>气力调和、<a id="a-JE"></a>安乐住不？<a id="a-JF"></a>世事可忍不？<a id="a-JG"></a>众生易度不？<a id="a-JH"></a>持此莲花，<a id="a-JI"></a>以寄世尊而为佛事。<a id="a-JJ"></a>’汝至彼界应住正知，<a id="a-JK"></a>勿以慢心观彼佛土及诸大众而自毁伤。<a id="a-JL"></a>所以者何？<a id="a-JM"></a>彼诸菩萨威德难及，<a id="a-JN"></a>悲愿熏心，<a id="a-JO"></a>以大因缘而生彼土。<a id="a-JP"></a>”</p>
  <p id="aJQ">宝胜菩萨受花奉敕，<a id="a-JR"></a>与无量百千俱胝那庾多菩萨，<a id="a-JS"></a>及无数百千童男童女，<a id="a-JT"></a>顶礼佛足，<a id="a-JU"></a>右绕奉辞，<a id="a-JV"></a>各持无量上妙供具发引而来。<a id="a-JW"></a>所经西北方诸佛世界，<a id="a-JX"></a>一一佛所供养恭敬，<a id="a-JY"></a>尊重赞叹，<a id="a-JZ"></a>无空过者。<a id="a-Ja"></a>到此佛所，<a id="a-Jb"></a>顶礼双足，<a id="a-Jc"></a>绕百千匝，<a id="a-Jd"></a>却住一面。</p>
  <p id="aJe">宝胜菩萨前白佛言：<a id="a-Jf"></a>“世尊，<a id="a-Jg"></a>从此西北方尽殑伽沙等世界，<a id="a-Jh"></a>最后世界名真自在，<a id="a-Ji"></a>佛号一宝盖胜，<a id="a-Jj"></a>致问世尊无量：<a id="a-Jk"></a>少病少恼、<a id="a-Jl"></a>起居轻利、<a id="a-Jm"></a>气力调和、<a id="a-Jn"></a>安乐住不？<a id="a-Jo"></a>世事可忍不？<a id="a-Jp"></a>众生易度不？<a id="a-Jq"></a>持此千茎金色莲花，<a id="a-Jr"></a>以寄世尊而为佛事。<a id="a-Js"></a>”</p>
  <p id="aJt">时，<a id="a-Ju"></a>释迦牟尼佛受此莲花，<a id="a-Jv"></a>还散西北方诸佛世界。<a id="a-Jw"></a>佛神力故，<a id="a-Jx"></a>令此莲花遍诸佛土。<a id="a-Jy"></a>诸花台中，<a id="a-Jz"></a>各有化佛结跏趺坐，<a id="a-K0"></a>为诸菩萨说大般若波罗蜜多。<a id="a-K1"></a>有情闻者，<a id="a-K2"></a>必得无上正等菩提。<a id="a-K3"></a>是时，<a id="a-K4"></a>宝胜及诸眷属见此事已，<a id="a-K5"></a>欢喜踊跃，<a id="a-K6"></a>叹未曾有，<a id="a-K7"></a>各随善根供具多少，<a id="a-K8"></a>供养恭敬、<a id="a-K9"></a>尊重赞叹佛菩萨已，<a id="a-KA"></a>退坐一面。<a id="a-KB"></a>余西北方皆亦如是。</p>
  <p id="aKC">尔时，<a id="a-KD"></a>下方尽殑伽沙等世界，<a id="a-KE"></a>最后世界名曰莲花，<a id="a-KF"></a>佛号莲花德，<a id="a-KG"></a>现为菩萨说大般若波罗蜜多。<a id="a-KH"></a>彼有菩萨名莲花胜，<a id="a-KI"></a>见此大光、<a id="a-KJ"></a>大地变动及佛身相，<a id="a-KK"></a>心怀犹豫，<a id="a-KL"></a>前诣佛所，<a id="a-KM"></a>白言：<a id="a-KN"></a>“世尊，<a id="a-KO"></a>何因何缘而有此瑞？<a id="a-KP"></a>”</p>
  <p id="aKQ">时，<a id="a-KR"></a>莲花德佛告莲花胜言：<a id="a-KS"></a>“从此上方尽殑伽沙等世界，<a id="a-KT"></a>最后世界名曰堪忍，<a id="a-KU"></a>佛号释迦牟尼，<a id="a-KV"></a>将为菩萨说大般若波罗蜜多。<a id="a-KW"></a>彼佛神力，<a id="a-KX"></a>故现斯瑞。<a id="a-KY"></a>”</p>
  <p id="aKZ">莲花胜闻已，<a id="a-Ka"></a>欢喜踊跃，<a id="a-Kb"></a>白言：<a id="a-Kc"></a>“世尊，<a id="a-Kd"></a>我今请往堪忍世界，<a id="a-Ke"></a>观礼供养释迦牟尼佛及菩萨众，<a id="a-Kf"></a>唯愿听许！<a id="a-Kg"></a>”</p>
  <p id="aKh">时，<a id="a-Ki"></a>莲花德佛告莲花胜言：<a id="a-Kj"></a>“善哉！<a id="a-Kk"></a>善哉！<a id="a-Kl"></a>随汝意往。<a id="a-Km"></a>”</p>
  <p id="aKn">即以千茎金色莲花，<a id="a-Ko"></a>其花千叶，<a id="a-Kp"></a>众宝庄严，<a id="a-Kq"></a>授莲花胜而诲之曰：<a id="a-Kr"></a>“汝持此花至释迦牟尼佛所，<a id="a-Ks"></a>如我词曰：<a id="a-Kt"></a>‘莲花德如来致问无量：<a id="a-Ku"></a>少病少恼、<a id="a-Kv"></a>起居轻利、<a id="a-Kw"></a>气力调和、<a id="a-Kx"></a>安乐住不？<a id="a-Ky"></a>世事可忍不？<a id="a-Kz"></a>众生易度不？<a id="a-L0"></a>持此莲花，<a id="a-L1"></a>以寄世尊而为佛事。<a id="a-L2"></a>’汝至彼界应住正知，<a id="a-L3"></a>勿以慢心观彼佛土及诸大众而自毁伤。<a id="a-L4"></a>所以者何？<a id="a-L5"></a>彼诸菩萨威德难及，<a id="a-L6"></a>悲愿熏心，<a id="a-L7"></a>以大因缘而生彼土。<a id="a-L8"></a>”</p>
  <p id="aL9">莲花胜菩萨受花奉敕，<a id="a-LA"></a>与无量百千俱胝那庾多菩萨，<a id="a-LB"></a>及无数百千童男童女，<a id="a-LC"></a>顶礼佛足，<a id="a-LD"></a>右绕奉辞，<a id="a-LE"></a>各持无量上妙供具发引而来。<a id="a-LF"></a>所经下方诸佛世界，<a id="a-LG"></a>一一佛所供养恭敬，<a id="a-LH"></a>尊重赞叹，<a id="a-LI"></a>无空过者。<a id="a-LJ"></a>到此佛所，<a id="a-LK"></a>顶礼双足，<a id="a-LL"></a>绕百千匝，<a id="a-LM"></a>却住一面。</p>
  <p id="aLN">莲花胜菩萨前白佛言：<a id="a-LO"></a>“世尊，<a id="a-LP"></a>从此下方尽殑伽沙等世界，<a id="a-LQ"></a>最后世界名曰莲花，<a id="a-LR"></a>佛号莲花德，<a id="a-LS"></a>致问世尊无量：<a id="a-LT"></a>少病少恼、<a id="a-LU"></a>起居轻利、<a id="a-LV"></a>气力调和、<a id="a-LW"></a>安乐住不？<a id="a-LX"></a>世事可忍不？<a id="a-LY"></a>众生易度不？<a id="a-LZ"></a>持此千茎金色莲花，<a id="a-La"></a>以寄世尊而为佛事。<a id="a-Lb"></a>”</p>
  <p id="aLc">时，<a id="a-Ld"></a>释迦牟尼佛受此莲花，<a id="a-Le"></a>还散下方诸佛世界。<a id="a-Lf"></a>佛神力故，<a id="a-Lg"></a>令此莲花遍诸佛土。<a id="a-Lh"></a>诸花台中，<a id="a-Li"></a>各有化佛结跏趺坐，<a id="a-Lj"></a>为诸菩萨说大般若波罗蜜多。<a id="a-Lk"></a>有情闻者，<a id="a-Ll"></a>必得无上正等菩提。<a id="a-Lm"></a>时，<a id="a-Ln"></a>莲花胜及诸眷属见此事已，<a id="a-Lo"></a>欢喜踊跃，<a id="a-Lp"></a>叹未曾有，<a id="a-Lq"></a>各随善根供具多少，<a id="a-Lr"></a>供养恭敬、<a id="a-Ls"></a>尊重赞叹佛菩萨已，<a id="a-Lt"></a>退坐一面。<a id="a-Lu"></a>余下方界皆亦如是。</p>
  <p id="aLv">尔时，<a id="a-Lw"></a>上方尽殑伽沙等世界，<a id="a-Lx"></a>最后世界名曰欢喜，<a id="a-Ly"></a>佛号喜德，<a id="a-Lz"></a>现为菩萨说大般若波罗蜜多。<a id="a-M0"></a>彼有菩萨名曰喜授，<a id="a-M1"></a>见此大光、<a id="a-M2"></a>大地变动及佛身相，<a id="a-M3"></a>心怀犹豫，<a id="a-M4"></a>前诣佛所，<a id="a-M5"></a>白言：<a id="a-M6"></a>“世尊，<a id="a-M7"></a>何因何缘而有此瑞？<a id="a-M8"></a>”</p>
  <p id="aM9">时，<a id="a-MA"></a>喜德佛告喜授言：<a id="a-MB"></a>“从此下方尽殑伽沙等世界，<a id="a-MC"></a>最后世界名曰堪忍，<a id="a-MD"></a>佛号释迦牟尼，<a id="a-ME"></a>将为菩萨说大般若波罗蜜多。<a id="a-MF"></a>彼佛神力，<a id="a-MG"></a>故现斯瑞。<a id="a-MH"></a>”</p>
  <p id="aMI">喜授闻已，<a id="a-MJ"></a>欢喜踊跃，<a id="a-MK"></a>白言：<a id="a-ML"></a>“世尊，<a id="a-MM"></a>我今请往堪忍世界，<a id="a-MN"></a>观礼供养释迦牟尼佛及菩萨众，<a id="a-MO"></a>唯愿听许！<a id="a-MP"></a>”</p>
  <p id="aMQ">时，<a id="a-MR"></a>喜德佛告喜授言：<a id="a-MS"></a>“善哉！<a id="a-MT"></a>善哉！<a id="a-MU"></a>随汝意往。<a id="a-MV"></a>”</p>
  <p id="aMW">即以千茎金色莲花，<a id="a-MX"></a>其花千叶，<a id="a-MY"></a>众宝庄严，<a id="a-MZ"></a>授与喜授而诲之曰：<a id="a-Ma"></a>“汝持此花至释迦牟尼佛所，<a id="a-Mb"></a>如我词曰：<a id="a-Mc"></a>‘喜德如来致问无量：<a id="a-Md"></a>少病少恼、<a id="a-Me"></a>起居轻利、<a id="a-Mf"></a>气力调和、<a id="a-Mg"></a>安乐住不？<a id="a-Mh"></a>世事可忍不？<a id="a-Mi"></a>众生易度不？<a id="a-Mj"></a>持此莲花，<a id="a-Mk"></a>以寄世尊而为佛事。<a id="a-Ml"></a>’汝至彼界应住正知，<a id="a-Mm"></a>勿以慢心观彼佛土及诸大众而自毁伤。<a id="a-Mn"></a>所以者何？<a id="a-Mo"></a>彼诸菩萨威德难及，<a id="a-Mp"></a>悲愿熏心，<a id="a-Mq"></a>以大因缘而生彼土。<a id="a-Mr"></a>”</p>
  <p id="aMs">喜授菩萨受花奉敕，<a id="a-Mt"></a>与无量百千俱胝那庾多菩萨，<a id="a-Mu"></a>及无数百千童男童女，<a id="a-Mv"></a>顶礼佛足，<a id="a-Mw"></a>右绕奉辞，<a id="a-Mx"></a>各持无量上妙供具发引而来。<a id="a-My"></a>所经上方诸佛世界，<a id="a-Mz"></a>一一佛所供养恭敬，<a id="a-N0"></a>尊重赞叹，<a id="a-N1"></a>无空过者。<a id="a-N2"></a>到此佛所，<a id="a-N3"></a>顶礼双足，<a id="a-N4"></a>绕百千匝，<a id="a-N5"></a>却住一面。</p>
  <p id="aN6">喜授菩萨前白佛言：<a id="a-N7"></a>“世尊，<a id="a-N8"></a>从此上方尽殑伽沙等世界，<a id="a-N9"></a>最后世界名曰欢喜，<a id="a-NA"></a>佛号喜德，<a id="a-NB"></a>致问世尊无量：<a id="a-NC"></a>少病少恼、<a id="a-ND"></a>起居轻利、<a id="a-NE"></a>气力调和、<a id="a-NF"></a>安乐住不？<a id="a-NG"></a>世事可忍不？<a id="a-NH"></a>众生易度不？<a id="a-NI"></a>持此千茎金色莲花，<a id="a-NJ"></a>以寄世尊而为佛事。<a id="a-NK"></a>”</p>
  <p id="aNL">时，<a id="a-NM"></a>释迦牟尼佛受此莲花，<a id="a-NN"></a>还散上方诸佛世界。<a id="a-NO"></a>佛神力故，<a id="a-NP"></a>令此莲花遍诸佛土。<a id="a-NQ"></a>诸花台中，<a id="a-NR"></a>皆有化佛结跏趺坐，<a id="a-NS"></a>为诸菩萨说大般若波罗蜜多。<a id="a-NT"></a>有情闻者，<a id="a-NU"></a>必得无上正等菩提。<a id="a-NV"></a>是时，<a id="a-NW"></a>喜授及诸眷属见此事已，<a id="a-NX"></a>欢喜踊跃，<a id="a-NY"></a>叹未曾有，<a id="a-NZ"></a>各随善根供具多少，<a id="a-Na"></a>供养恭敬、<a id="a-Nb"></a>尊重赞叹佛菩萨已，<a id="a-Nc"></a>退坐一面。<a id="a-Nd"></a>余上方界皆亦如是。</p>
  <p id="aNe">尔时，<a id="a-Nf"></a>于此三千大千堪忍世界，<a id="a-Ng"></a>众宝充满，<a id="a-Nh"></a>诸妙香花遍布其地，<a id="a-Ni"></a>宝幢、<a id="a-Nj"></a>幡盖处处行列，<a id="a-Nk"></a>花树、<a id="a-Nl"></a>果树、<a id="a-Nm"></a>香树、<a id="a-Nn"></a>鬘树、<a id="a-No"></a>衣树、<a id="a-Np"></a>宝树、<a id="a-Nq"></a>诸杂饰树，<a id="a-Nr"></a>周遍庄严甚可爱乐。<a id="a-Ns"></a>如众莲花世界普花如来净土，<a id="a-Nt"></a>曼殊室利童子、<a id="a-Nu"></a>善住慧菩萨，<a id="a-Nv"></a>及余无量大威德菩萨摩诃萨，<a id="a-Nw"></a>本所居土。</p>
 </body>
</html>