<!doctype html>
<html id="z3IBT749U" data-ver="983">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第五百七十九</h1>
  <h2 id="a2">第十一布施波罗蜜多分之一</h2>
  <p id="a3">如是我闻：<a id="a-4"></a>一时，<a id="a-5"></a>薄伽梵在室罗筏住誓多林给孤独园，<a id="a-6"></a>与大苾蒭众千二百人俱。</p>
  <p id="a7">尔时，<a id="a-8"></a>世尊告舍利子：<a id="a-9"></a>“诸菩萨摩诃萨修行布施波罗蜜多，<a id="a-A"></a>时经久如方得圆满？<a id="a-B"></a>”</p>
  <p id="aC">时，<a id="a-D"></a>舍利子便白佛言：<a id="a-E"></a>“无上正法，<a id="a-F"></a>佛为根本，<a id="a-G"></a>佛为导首，<a id="a-H"></a>佛为所依。<a id="a-I"></a>唯愿世尊宣说开示，<a id="a-J"></a>令苾蒭众闻已受持！<a id="a-K"></a>”</p>
  <p id="aL">世尊尔时再三命劝舍利子言：<a id="a-M"></a>“汝今应为诸菩萨摩诃萨宣说布施波罗蜜多。<a id="a-N"></a>”</p>
  <p id="aO">尔时，<a id="a-P"></a>具寿舍利子蒙佛再三殷勤命劝，<a id="a-Q"></a>承佛神力，<a id="a-R"></a>先以布施波罗蜜多教诫教授诸菩萨摩诃萨言：<a id="a-S"></a>“若菩萨摩诃萨欲证无上正等菩提，<a id="a-T"></a>应缘一切智智，<a id="a-U"></a>以大悲为上首，<a id="a-V"></a>修行布施波罗蜜多。<a id="a-W"></a>若菩萨摩诃萨缘一切智智，<a id="a-X"></a>大悲为上首，<a id="a-Y"></a>修行布施波罗蜜多，<a id="a-Z"></a>是菩萨摩诃萨则能摄受一切智智，<a id="a-a"></a>疾证无上正等菩提。<a id="a-b"></a>复次，<a id="a-c"></a>诸菩萨摩诃萨宁以无记心行于布施或不行施，<a id="a-d"></a>终不以回向二乘地心而行布施。<a id="a-e"></a>何以故？<a id="a-f"></a>诸菩萨摩诃萨应怖声闻、<a id="a-g"></a>独觉地故。<a id="a-h"></a>”</p>
  <p id="ai">尔时，<a id="a-j"></a>满慈子问舍利子言：<a id="a-k"></a>“何因何缘，<a id="a-l"></a>诸菩萨摩诃萨应怖声闻及独觉地？<a id="a-m"></a>”</p>
  <p id="an">舍利子言：<a id="a-o"></a>“勿谓菩萨摩诃萨众谓一切智与二乘等故我令怖。<a id="a-p"></a>”</p>
  <p id="aq">时，<a id="a-r"></a>满慈子复问具寿舍利子言：<a id="a-s"></a>“诸菩萨施与声闻施有何差别？<a id="a-t"></a>”</p>
  <p id="au">舍利子言：<a id="a-v"></a>“声闻行施回向涅槃、<a id="a-w"></a>阿罗汉果，<a id="a-x"></a>菩萨行施回向菩提、<a id="a-y"></a>一切智智，<a id="a-z"></a>是谓差别。</p>
  <p id="a10">“又，<a id="a-11"></a>满慈子，<a id="a-12"></a>如有二人俱行布施。<a id="a-13"></a>一缘王位而求胜果，<a id="a-14"></a>彼行施时作如是念：<a id="a-15"></a>‘愿我由此作大国王，<a id="a-16"></a>统领八方皆得自在。<a id="a-17"></a>’彼随此愿后得为王，<a id="a-18"></a>匡化世间自在安乐。<a id="a-19"></a>一缘臣位而求胜果，<a id="a-1A"></a>彼行施时作如是念：<a id="a-1B"></a>‘愿我由此得作大臣，<a id="a-1C"></a>王所爱念委任驱策，<a id="a-1D"></a>随王所欲皆得成办。<a id="a-1E"></a>’彼由此愿，<a id="a-1F"></a>终不为王。<a id="a-1G"></a>虽此二人俱行布施，<a id="a-1H"></a>而随所愿果有胜劣。<a id="a-1I"></a>菩萨、<a id="a-1J"></a>声闻行施亦尔，<a id="a-1K"></a>谓诸菩萨行布施时，<a id="a-1L"></a>缘一切智智，<a id="a-1M"></a>大悲为上首，<a id="a-1N"></a>以所修行与有情共回向无上正等菩提，<a id="a-1O"></a>由此能得一切智智。<a id="a-1P"></a>若声闻众行布施时，<a id="a-1Q"></a>缘声闻果自求解脱，<a id="a-1R"></a>不求无上正等菩提。<a id="a-1S"></a>菩萨、<a id="a-1T"></a>声闻虽俱行施，<a id="a-1U"></a>而随意愿果有胜劣，<a id="a-1V"></a>一由施故得一切智智，<a id="a-1W"></a>一由施故得声闻果，<a id="a-1X"></a>是谓差别。</p>
  <p id="a1Y">“又，<a id="a-1Z"></a>满慈子，<a id="a-1a"></a>譬如有人修行布施，<a id="a-1b"></a>求作长者或作居士，<a id="a-1c"></a>复有一人修行布施，<a id="a-1d"></a>愿为长者、<a id="a-1e"></a>居士僮仆，<a id="a-1f"></a>当知菩萨、<a id="a-1g"></a>声闻行施胜劣意愿亦复如是。<a id="a-1h"></a>”</p>
  <p id="a1i">尔时，<a id="a-1j"></a>满慈子赞舍利子言：<a id="a-1k"></a>“所说譬喻甚为希有！<a id="a-1l"></a>善能开显二施差别，<a id="a-1m"></a>我亦当说二施譬喻。<a id="a-1n"></a>谓如有人持百千宝诣巨富者，<a id="a-1o"></a>作如是言：<a id="a-1p"></a>‘今以此物奉上仁者，<a id="a-1q"></a>愿相摄受作亲僮仆，<a id="a-1r"></a>所有事业我皆能办。<a id="a-1s"></a>’诸声闻众行施亦然，<a id="a-1t"></a>愿作如来亲近弟子，<a id="a-1u"></a>菩萨不尔，<a id="a-1v"></a>是谓差别。<a id="a-1w"></a>又，<a id="a-1x"></a>舍利子，<a id="a-1y"></a>如有女人舍王宫乐，<a id="a-1z"></a>持百千宝窃诣长者或商主家，<a id="a-20"></a>而语彼言：<a id="a-21"></a>‘今奉此宝，<a id="a-22"></a>愿相纳受以为妻室，<a id="a-23"></a>毕身承事终不亏违。<a id="a-24"></a>’如是声闻修行布施，<a id="a-25"></a>但欲求作如来弟子，<a id="a-26"></a>菩萨不然，<a id="a-27"></a>是谓差别。<a id="a-28"></a>”</p>
  <p id="a29">时，<a id="a-2A"></a>舍利子便赞具寿满慈子言：<a id="a-2B"></a>“善能辩说二施譬喻甚为希有！<a id="a-2C"></a>谓诸声闻无巧方便，<a id="a-2D"></a>所行布施取声闻果；<a id="a-2E"></a>若诸菩萨有巧方便，<a id="a-2F"></a>所行布施普为摄受一切有情，<a id="a-2G"></a>得一切智。</p>
  <p id="a2H">“又，<a id="a-2I"></a>满慈子，<a id="a-2J"></a>若菩萨摩诃萨欲证无上正等菩提，<a id="a-2K"></a>一切行中应先行施，<a id="a-2L"></a>作如是念：<a id="a-2M"></a>‘我今所造此惠施业，<a id="a-2N"></a>施十方界一切有情，<a id="a-2O"></a>令永解脱恶趣生死：<a id="a-2P"></a>未发无上菩提心者，<a id="a-2Q"></a>令速发心；<a id="a-2R"></a>已发无上菩提心者，<a id="a-2S"></a>令永不退；<a id="a-2T"></a>若于无上正等菩提已不退者，<a id="a-2U"></a>令速圆满一切智智。<a id="a-2V"></a>’如是菩萨思惟外境不离内心，<a id="a-2W"></a>摄诸善根令其渐次皆得增长。<a id="a-2X"></a>是诸菩萨若时若时摄受善根护令不退，<a id="a-2Y"></a>此诸菩萨尔时尔时展转邻近一切智智，<a id="a-2Z"></a>是诸菩萨若时若时渐得邻近一切智智，<a id="a-2a"></a>此诸菩萨尔时尔时善根圆满，<a id="a-2b"></a>趣向无上正等菩提，<a id="a-2c"></a>能尽未来利乐一切。</p>
  <p id="a2d">“又，<a id="a-2e"></a>满慈子，<a id="a-2f"></a>诸菩萨摩诃萨修行布施，<a id="a-2g"></a>作是思惟：<a id="a-2h"></a>‘若诸有情眼所照处，<a id="a-2i"></a>愿彼一切皆得如是我所惠舍饮食等物。<a id="a-2j"></a>若诸有情受我所施饮食等物，<a id="a-2k"></a>随己所须少分受用，<a id="a-2l"></a>持余转施他诸有情。<a id="a-2m"></a>彼诸有情少分受用，<a id="a-2n"></a>复持转施诸余有情。<a id="a-2o"></a>如是展转，<a id="a-2p"></a>尽有情界皆同受用我所施物。<a id="a-2q"></a>我由如是布施因缘，<a id="a-2r"></a>摄受善根量无边际。<a id="a-2s"></a>复持如是无量善根，<a id="a-2t"></a>普施十方诸有情类，<a id="a-2u"></a>皆永解脱恶趣生死：<a id="a-2v"></a>未发无上菩提心者，<a id="a-2w"></a>令速发心；<a id="a-2x"></a>已发无上菩提心者，<a id="a-2y"></a>令永不退；<a id="a-2z"></a>若于无上正等菩提已不退者，<a id="a-30"></a>令速圆满一切智智。<a id="a-31"></a>’是诸菩萨若时若时摄受善根展转增长，<a id="a-32"></a>此诸菩萨尔时尔时摄受一切波罗蜜多，<a id="a-33"></a>是诸菩萨若时若时摄受一切波罗蜜多，<a id="a-34"></a>此诸菩萨尔时尔时展转邻近一切智智。<a id="a-35"></a>当知如是诸菩萨众方便善巧，<a id="a-36"></a>虽施少物而获无量布施善根。<a id="a-37"></a>何以故？<a id="a-38"></a>满慈子，<a id="a-39"></a>以布施心境无分限，<a id="a-3A"></a>回向证得一切智故。</p>
  <p id="a3B">“又，<a id="a-3C"></a>满慈子，<a id="a-3D"></a>诸菩萨摩诃萨修行布施，<a id="a-3E"></a>生如是心：<a id="a-3F"></a>‘我施善根勿招余果，<a id="a-3G"></a>唯证无上正等菩提，<a id="a-3H"></a>能尽未来利乐一切。<a id="a-3I"></a>如是回向无上菩提非余果者，<a id="a-3J"></a>乃名布施波罗蜜多，<a id="a-3K"></a>普令一切波罗蜜多皆得圆满。<a id="a-3L"></a>若无后心缘一切智回向无上正等菩提，<a id="a-3M"></a>虽行布施而非布施波罗蜜多，<a id="a-3N"></a>亦不能令余所修习波罗蜜多速得圆满，<a id="a-3O"></a>亦不能得一切智智。<a id="a-3P"></a>’</p>
  <p id="a3Q">“又，<a id="a-3R"></a>满慈子，<a id="a-3S"></a>诸菩萨摩诃萨虽少布施，<a id="a-3T"></a>若能回向无上菩提，<a id="a-3U"></a>当知彼施其量深广，<a id="a-3V"></a>定能证得一切智故。<a id="a-3W"></a>诸菩萨摩诃萨虽多布施，<a id="a-3X"></a>若不回向无上菩提，<a id="a-3Y"></a>当知彼施其量浅狭，<a id="a-3Z"></a>不能证得一切智故。</p>
  <p id="a3a">“又，<a id="a-3b"></a>满慈子，<a id="a-3c"></a>若菩萨摩诃萨修行布施，<a id="a-3d"></a>不起后心回向无上正等菩提，<a id="a-3e"></a>亦不缘于一切智智，<a id="a-3f"></a>是菩萨摩诃萨虽行布施，<a id="a-3g"></a>而非布施波罗蜜多，<a id="a-3h"></a>能招生死非一切智。<a id="a-3i"></a>若菩萨摩诃萨修行布施，<a id="a-3j"></a>能起后心回向无上正等菩提，<a id="a-3k"></a>亦复缘于一切智智，<a id="a-3l"></a>是菩萨摩诃萨所行布施，<a id="a-3m"></a>名为布施波罗蜜多，<a id="a-3n"></a>不招生死得一切智。</p>
  <p id="a3o">“又，<a id="a-3p"></a>满慈子，<a id="a-3q"></a>若菩萨摩诃萨虽行布施而不执著，<a id="a-3r"></a>虽能回向无上菩提亦不执著，<a id="a-3s"></a>虽能缘于一切智智亦不执著，<a id="a-3t"></a>是菩萨摩诃萨方便善巧，<a id="a-3u"></a>修行布施波罗蜜多速得圆满，<a id="a-3v"></a>亦令一切波罗蜜多究竟圆满，<a id="a-3w"></a>疾证无上正等菩提，<a id="a-3x"></a>能尽未来利乐一切。<a id="a-3y"></a>”</p>
  <p id="a3z">尔时，<a id="a-40"></a>满慈子问舍利子言：<a id="a-41"></a>“尊者所说如是法要，<a id="a-42"></a>为自辩才，<a id="a-43"></a>为承佛力？<a id="a-44"></a>”</p>
  <p id="a45">舍利子言：<a id="a-46"></a>“我承佛力说是法要，<a id="a-47"></a>非自辩才。<a id="a-48"></a>”</p>
  <p id="a49">时，<a id="a-4A"></a>舍利子复告具寿满慈子言：<a id="a-4B"></a>“假使十方无量无数无边世界一切有情，<a id="a-4C"></a>为欲证得阿罗汉果，<a id="a-4D"></a>经如殑伽沙数大劫，<a id="a-4E"></a>以诸财物，<a id="a-4F"></a>或施无量无数异生，<a id="a-4G"></a>或施无量无数声闻，<a id="a-4H"></a>或施无量无数独觉，<a id="a-4I"></a>彼所获福无量无数不可思议。<a id="a-4J"></a>有菩萨摩诃萨缘彼布施，<a id="a-4K"></a>作是念言：<a id="a-4L"></a>‘彼诸有情所获福聚我皆随喜。<a id="a-4M"></a>’是菩萨摩诃萨复持如是随喜俱行诸福业事所有善根，<a id="a-4N"></a>普施十方诸有情类，<a id="a-4O"></a>愿彼一切皆永解脱恶趣生死：<a id="a-4P"></a>未发无上菩提心者，<a id="a-4Q"></a>令速发心；<a id="a-4R"></a>已发无上菩提心者，<a id="a-4S"></a>令永不退；<a id="a-4T"></a>若于无上正等菩提已不退者，<a id="a-4U"></a>令速圆满一切智智。<a id="a-4V"></a>是菩萨摩诃萨由此随喜回向善根，<a id="a-4W"></a>一切智智速得圆满。<a id="a-4X"></a>是菩萨摩诃萨所有随喜回向善根，<a id="a-4Y"></a>于前有情布施福聚，<a id="a-4Z"></a>百倍为胜，<a id="a-4a"></a>千倍为胜，<a id="a-4b"></a>乃至邬波尼杀昙倍亦复为胜。<a id="a-4c"></a>如是菩萨所有随喜回向之心，<a id="a-4d"></a>超胜世间诸有情类所行施福，<a id="a-4e"></a>是为菩萨方便善巧，<a id="a-4f"></a>虽少用功而福无量。</p>
  <p id="a4g">“又，<a id="a-4h"></a>满慈子，<a id="a-4i"></a>假使十方无量无数无边世界一切有情，<a id="a-4j"></a>住如殑伽沙数大劫，<a id="a-4k"></a>恒以无量无边供具奉施诸佛及苾蒭僧，<a id="a-4l"></a>彼由此缘获福无量。<a id="a-4m"></a>有菩萨摩诃萨缘彼福聚深心随喜，<a id="a-4n"></a>作是念言：<a id="a-4o"></a>‘彼十方界诸有情类，<a id="a-4p"></a>能于如是真净福田，<a id="a-4q"></a>恭敬供养身心无惓，<a id="a-4r"></a>善哉！<a id="a-4s"></a>善哉！<a id="a-4t"></a>我于彼福深生随喜。<a id="a-4u"></a>’是菩萨摩诃萨因随喜心所生福聚，<a id="a-4v"></a>于十方界一切有情施佛及僧所有功德，<a id="a-4w"></a>百倍为胜，<a id="a-4x"></a>千倍为胜，<a id="a-4y"></a>乃至邬波尼杀昙倍亦复为胜。<a id="a-4z"></a>如是菩萨随喜之心，<a id="a-50"></a>超诸世间所行施福。<a id="a-51"></a>如四洲界所有珠宝、<a id="a-52"></a>火药等光虽能照曜，<a id="a-53"></a>而彼一切皆为月轮所发光明之所映夺，<a id="a-54"></a>如是十方诸有情类所行施福虽无量无边，<a id="a-55"></a>而为菩萨随喜之心所引善根之所映夺。<a id="a-56"></a>如四洲界所有光明，<a id="a-57"></a>皆为日光之所映夺，<a id="a-58"></a>如是十方诸有情类所行施福，<a id="a-59"></a>皆为菩萨随喜善根之所映夺。</p>
  <p id="a5A">“又，<a id="a-5B"></a>满慈子，<a id="a-5C"></a>如多百千迦遮末尼聚在一处，<a id="a-5D"></a>虽有种种杂色光明，<a id="a-5E"></a>若有持一吠瑠璃宝置其聚上，<a id="a-5F"></a>令彼一切杂色光明悉皆隐没。<a id="a-5G"></a>如是十方诸有情类，<a id="a-5H"></a>虽住无量殑伽沙劫，<a id="a-5I"></a>恒以种种上妙乐具，<a id="a-5J"></a>施有情类或施佛、<a id="a-5K"></a>僧，<a id="a-5L"></a>而一菩萨于彼福聚起随喜心，<a id="a-5M"></a>所获功德胜彼福聚百倍、<a id="a-5N"></a>千倍乃至邬波尼杀昙倍。</p>
  <p id="a5O">“又，<a id="a-5P"></a>满慈子，<a id="a-5Q"></a>如多百千世间凡马集在一处，<a id="a-5R"></a>轮王马宝若入其中，<a id="a-5S"></a>令彼一切威光隐没。<a id="a-5T"></a>如是十方诸有情类，<a id="a-5U"></a>虽住无量殑伽沙劫，<a id="a-5V"></a>修行布施集诸善根，<a id="a-5W"></a>而一菩萨于彼善根，<a id="a-5X"></a>深心随喜所获功德，<a id="a-5Y"></a>胜彼善根百倍、<a id="a-5Z"></a>千倍乃至邬波尼杀昙倍。</p>
  <p id="a5a">“如是菩萨随喜俱心，<a id="a-5b"></a>映夺世间施福业事，<a id="a-5c"></a>是故菩萨欲证无上正等菩提，<a id="a-5d"></a>于诸有情所作功德应深随喜。</p>
  <p id="a5e">“又，<a id="a-5f"></a>满慈子，<a id="a-5g"></a>诸菩萨摩诃萨应持所起随喜心俱诸福业事，<a id="a-5h"></a>施十方界一切有情，<a id="a-5i"></a>愿彼十方诸有情类，<a id="a-5j"></a>皆永解脱恶趣生死：<a id="a-5k"></a>未发无上菩提心者，<a id="a-5l"></a>令速发心；<a id="a-5m"></a>已发无上菩提心者，<a id="a-5n"></a>令永不退；<a id="a-5o"></a>若于无上正等菩提已不退者，<a id="a-5p"></a>令速圆满一切智智。<a id="a-5q"></a>是诸菩萨若时若时舍诸善根施有情类，<a id="a-5r"></a>此诸菩萨尔时尔时展转邻近一切智智；<a id="a-5s"></a>是诸菩萨若时若时于己善根不执我所，<a id="a-5t"></a>此诸菩萨尔时尔时能以善根回施有情，<a id="a-5u"></a>愿皆离苦得永安乐；<a id="a-5v"></a>是诸菩萨若时若时舍己善根施有情类，<a id="a-5w"></a>此诸菩萨尔时尔时虽不修习菩提资粮，<a id="a-5x"></a>而能邻近一切智智；<a id="a-5y"></a>是诸菩萨若时若时于己善根不执我所，<a id="a-5z"></a>施十方界一切有情，<a id="a-60"></a>愿皆离苦得永安乐，<a id="a-61"></a>此诸菩萨尔时尔时善根增进，<a id="a-62"></a>邻近无上正等菩提，<a id="a-63"></a>能疾证得一切智智；<a id="a-64"></a>是诸菩萨若时若时于己善根不执我所，<a id="a-65"></a>此诸菩萨尔时尔时摄受无量殊胜善根。<a id="a-66"></a>何以故？<a id="a-67"></a>满慈子，<a id="a-68"></a>此菩萨心境无分限，<a id="a-69"></a>回向证得一切智故。</p>
  <p id="a6A">“如是菩萨随喜俱心方便善巧，<a id="a-6B"></a>虽持随喜所引善根回施有情，<a id="a-6C"></a>而于善根及有情类都无所执；<a id="a-6D"></a>虽愿有情解脱恶趣及生死苦，<a id="a-6E"></a>而于恶趣及生死苦都无所执；<a id="a-6F"></a>虽愿摄受诸有情类，<a id="a-6G"></a>令发无上正等觉心，<a id="a-6H"></a>而于发心都无所执；<a id="a-6I"></a>虽愿摄受诸有情类，<a id="a-6J"></a>令于无上正等菩提永不退转，<a id="a-6K"></a>而于此位都无所执；<a id="a-6L"></a>虽愿摄受诸有情类，<a id="a-6M"></a>令菩萨行速得圆满，<a id="a-6N"></a>疾能证得一切智智，<a id="a-6O"></a>而于此位都无所执；<a id="a-6P"></a>虽愿自得一切智智，<a id="a-6Q"></a>而于此智亦无所执。<a id="a-6R"></a>如是菩萨无所执见，<a id="a-6S"></a>当知是为方便善巧。<a id="a-6T"></a>如是菩萨随喜回向俱行之心，<a id="a-6U"></a>皆有方便善巧力故，<a id="a-6V"></a>能普任持诸余菩萨摩诃萨众，<a id="a-6W"></a>令获殊胜利益安乐，<a id="a-6X"></a>及自摄受一切智智，<a id="a-6Y"></a>疾证无上正等菩提。</p>
  <p id="a6Z">“又，<a id="a-6a"></a>满慈子，<a id="a-6b"></a>设十方界一切有情，<a id="a-6c"></a>住如殑伽沙数大劫，<a id="a-6d"></a>恒以种种上妙供具，<a id="a-6e"></a>奉施诸佛及苾蒭僧，<a id="a-6f"></a>供养恭敬、<a id="a-6g"></a>尊重赞叹修诸福业。<a id="a-6h"></a>有一菩萨持一钵饭施佛及僧，<a id="a-6i"></a>其福胜彼百倍、<a id="a-6j"></a>千倍乃至邬波尼杀昙倍。<a id="a-6k"></a>所以者何？<a id="a-6l"></a>以此菩萨不见施者，<a id="a-6m"></a>不见受者，<a id="a-6n"></a>不见施物，<a id="a-6o"></a>虽观诸法本性皆空，<a id="a-6p"></a>而行施时常不远离回向发愿，<a id="a-6q"></a>谓持施福与有情共回向无上正等菩提，<a id="a-6r"></a>愿同证得一切智智。<a id="a-6s"></a>是故菩萨行布施时，<a id="a-6t"></a>于诸有情所行施福，<a id="a-6u"></a>百倍为胜，<a id="a-6v"></a>千倍为胜，<a id="a-6w"></a>乃至邬波尼杀昙倍亦复为胜，<a id="a-6x"></a>由斯定证无上菩提，<a id="a-6y"></a>利益安乐诸有情类。</p>
  <p id="a6z">“又，<a id="a-70"></a>满慈子，<a id="a-71"></a>诸菩萨摩诃萨修行布施，<a id="a-72"></a>应起是心：<a id="a-73"></a>‘我今惠舍如是财物，<a id="a-74"></a>诸所引发殊胜善根，<a id="a-75"></a>普施十方诸有情类，<a id="a-76"></a>在地狱者，<a id="a-77"></a>速出地狱；<a id="a-78"></a>住傍生者，<a id="a-79"></a>速脱傍生；<a id="a-7A"></a>居鬼界者，<a id="a-7B"></a>速离鬼界；<a id="a-7C"></a>人天趣中有忧苦者，<a id="a-7D"></a>愿彼一切忧苦永息；<a id="a-7E"></a>厌生死者，<a id="a-7F"></a>速出三界；<a id="a-7G"></a>十方无量无边有情未发无上菩提心者，<a id="a-7H"></a>令速发心；<a id="a-7I"></a>已发无上菩提心者，<a id="a-7J"></a>令永不退；<a id="a-7K"></a>若于无上正等菩提已不退者，<a id="a-7L"></a>令速圆满一切智智。<a id="a-7M"></a>’是诸菩萨若时若时舍诸善根施有情类，<a id="a-7N"></a>此诸菩萨尔时尔时摄受布施波罗蜜多；<a id="a-7O"></a>是诸菩萨若时若时摄受布施波罗蜜多，<a id="a-7P"></a>此诸菩萨尔时尔时增长一切波罗蜜多；<a id="a-7Q"></a>是诸菩萨若时若时增长一切波罗蜜多，<a id="a-7R"></a>此诸菩萨尔时尔时摄受无量殊胜善根；<a id="a-7S"></a>是诸菩萨若时若时摄受无量殊胜善根，<a id="a-7T"></a>此诸菩萨尔时尔时展转亲近一切智智。<a id="a-7U"></a>如是菩萨方便善巧，<a id="a-7V"></a>虽少用功而获多福。<a id="a-7W"></a>是故菩萨欲证无上正等菩提，<a id="a-7X"></a>常应勤修方便善巧。</p>
  <p id="a7Y">“又，<a id="a-7Z"></a>满慈子，<a id="a-7a"></a>是诸菩萨若时若时于己善根不执我所，<a id="a-7b"></a>此诸菩萨尔时尔时摄受无量无边善根。<a id="a-7c"></a>所以者何？<a id="a-7d"></a>此诸菩萨欲令无量无边有情，<a id="a-7e"></a>咸疾证得一切智智。<a id="a-7f"></a>如是菩萨能舍一切，<a id="a-7g"></a>于他善根尚能回舍施余无量无边有情，<a id="a-7h"></a>况自善根而不能舍？<a id="a-7i"></a>尚能惠舍所有善根，<a id="a-7j"></a>况余珍财而不能舍？<a id="a-7k"></a>如是菩萨能舍一切色、<a id="a-7l"></a>非色物，<a id="a-7m"></a>能舍一切自他所有殊胜善根，<a id="a-7n"></a>乃至能舍一切智智，<a id="a-7o"></a>施诸有情令同证得。</p>
  <p id="a7p">“如是菩萨大师子吼：<a id="a-7q"></a>‘我于诸法都无所见，<a id="a-7r"></a>我于一切有色无色内外诸物亦无所见，<a id="a-7s"></a>虽无所见而皆能舍。<a id="a-7t"></a>’如是菩萨作是念言：<a id="a-7u"></a>‘我都不见若法若物，<a id="a-7v"></a>而不能舍施诸有情。<a id="a-7w"></a>’如是菩萨当证无上正等觉时，<a id="a-7x"></a>以所证得一切智智观察世间，<a id="a-7y"></a>大师子吼：<a id="a-7z"></a>‘我于诸法都无所见，<a id="a-80"></a>我于一切有色无色内外诸物亦无所见，<a id="a-81"></a>虽无所见而皆能舍，<a id="a-82"></a>谓不见有若法若物，<a id="a-83"></a>于诸有情而不能施。<a id="a-84"></a>’如是菩萨常作是念：<a id="a-85"></a>‘我当证得无上觉时，<a id="a-86"></a>于一切法都无所见，<a id="a-87"></a>虽无所见而于诸法无不现证、<a id="a-88"></a>无不遍知。<a id="a-89"></a>’由诸菩萨能舍一切，<a id="a-8A"></a>是故证得无上觉时，<a id="a-8B"></a>于一切法能究竟舍；<a id="a-8C"></a>由舍究竟，<a id="a-8D"></a>于一切法无不现证、<a id="a-8E"></a>无不遍知。<a id="a-8F"></a>如如于法无所不舍，<a id="a-8G"></a>如是如是都不见法；<a id="a-8H"></a>如如于法都无所见，<a id="a-8I"></a>如是如是于一切法无不现证、<a id="a-8J"></a>无不遍知。<a id="a-8K"></a>如是菩萨若内若外皆悉能舍，<a id="a-8L"></a>于内外法悉能舍故都无所见，<a id="a-8M"></a>由于诸法无所见故，<a id="a-8N"></a>证得无上正等觉时，<a id="a-8O"></a>于一切法无不现证、<a id="a-8P"></a>无不遍知，<a id="a-8Q"></a>能尽未来利乐一切。</p>
  <p id="a8R">“又，<a id="a-8S"></a>满慈子，<a id="a-8T"></a>诸菩萨众应如是学清净布施波罗蜜多，<a id="a-8U"></a>若诸菩萨能如是学清净布施波罗蜜多；<a id="a-8V"></a>乃得名为真净菩萨，<a id="a-8W"></a>常不远离一切智心。<a id="a-8X"></a>若时菩萨常不远离一切智心，<a id="a-8Y"></a>是时菩萨一切恶魔尚不得便，<a id="a-8Z"></a>况余药叉、<a id="a-8a"></a>毕舍遮等能得其便？<a id="a-8b"></a>若诸有情能得如是菩萨便者，<a id="a-8c"></a>必无是处。<a id="a-8d"></a>所以者何？<a id="a-8e"></a>若地方所有诸菩萨修行布施波罗蜜多，<a id="a-8f"></a>作意思惟一切智智时无暂舍，<a id="a-8g"></a>此地方所人及非人皆不得便。<a id="a-8h"></a>何以故？<a id="a-8i"></a>满慈子，<a id="a-8j"></a>若常思惟一切智智，<a id="a-8k"></a>如是作意不可思议、<a id="a-8l"></a>广大、<a id="a-8m"></a>甚深、<a id="a-8n"></a>世间希有，<a id="a-8o"></a>以一切智不可思议、<a id="a-8p"></a>广大、<a id="a-8q"></a>甚深、<a id="a-8r"></a>难测量故。</p>
  <p id="a8s">“又，<a id="a-8t"></a>满慈子，<a id="a-8u"></a>若诸菩萨能如是学大菩提行，<a id="a-8v"></a>于诸有情有大恩德，<a id="a-8w"></a>能善养育一切有情，<a id="a-8x"></a>谓令世间诸有情类，<a id="a-8y"></a>无诸灾难断恶修善。<a id="a-8z"></a>由此因缘，<a id="a-90"></a>诸菩萨众在菩萨位，<a id="a-91"></a>常能利乐一切异生、<a id="a-92"></a>声闻、<a id="a-93"></a>独觉。<a id="a-94"></a>若诸菩萨当证无上正等觉时，<a id="a-95"></a>亦于有情有大恩德，<a id="a-96"></a>能善养育一切有情，<a id="a-97"></a>谓说正法令断烦恼，<a id="a-98"></a>由斯无量无边有情皆得涅槃毕竟安乐。</p>
  <p id="a99">“是故菩萨当证无上正等觉时，<a id="a-9A"></a>普于异生、<a id="a-9B"></a>声闻、<a id="a-9C"></a>独觉为最为胜、<a id="a-9D"></a>为尊为高、<a id="a-9E"></a>为妙为微妙、<a id="a-9F"></a>为上为无上、<a id="a-9G"></a>无等无等等。<a id="a-9H"></a>般涅槃后，<a id="a-9I"></a>亦于有情有大恩德，<a id="a-9J"></a>能善养育一切有情，<a id="a-9K"></a>谓于如来窣堵波所供养恭敬、<a id="a-9L"></a>尊重赞叹，<a id="a-9M"></a>奉施种种上妙花鬘、<a id="a-9N"></a>涂散等香、<a id="a-9O"></a>衣服、<a id="a-9P"></a>璎珞、<a id="a-9Q"></a>宝幢、<a id="a-9R"></a>幡盖、<a id="a-9S"></a>妓乐、<a id="a-9T"></a>灯明，<a id="a-9U"></a>由此因缘，<a id="a-9V"></a>彼有情类种植无量殊胜善根，<a id="a-9W"></a>或闻如来涅槃法要，<a id="a-9X"></a>精勤修学证般涅槃。<a id="a-9Y"></a>若于如来窣堵波所，<a id="a-9Z"></a>下至奉献一香一花，<a id="a-9a"></a>世尊记彼皆当离欲，<a id="a-9b"></a>多有毕竟得般涅槃。<a id="a-9c"></a>如是菩萨住菩萨位，<a id="a-9d"></a>于诸有情有大恩德，<a id="a-9e"></a>能善养育一切有情；<a id="a-9f"></a>证得无上正等觉时，<a id="a-9g"></a>亦于有情有大恩德，<a id="a-9h"></a>能善养育一切有情；<a id="a-9i"></a>般涅槃后，<a id="a-9j"></a>亦于有情有大恩德，<a id="a-9k"></a>能善养育一切有情。<a id="a-9l"></a>以诸菩萨常于有情有大恩德，<a id="a-9m"></a>能善养育一切有情故，<a id="a-9n"></a>于世间最尊、<a id="a-9o"></a>最胜，<a id="a-9p"></a>唯除诸佛无能及者。</p>
  <p id="a9q">“又，<a id="a-9r"></a>满慈子，<a id="a-9s"></a>若诸菩萨成就如是殊胜功德，<a id="a-9t"></a>是诸菩萨常于有情作大饶益。<a id="a-9u"></a>譬如真金常能饶益一切有情，<a id="a-9v"></a>谓未烧炼、<a id="a-9w"></a>或已烧炼，<a id="a-9x"></a>未作严具、<a id="a-9y"></a>已作严具，<a id="a-9z"></a>若未转易、<a id="a-A0"></a>或已转易，<a id="a-A1"></a>常能饶益一切有情。<a id="a-A2"></a>如是菩萨修菩提行，<a id="a-A3"></a>住菩萨位，<a id="a-A4"></a>能于有情作大饶益；<a id="a-A5"></a>证得无上正等觉时，<a id="a-A6"></a>亦于有情作大饶益；<a id="a-A7"></a>般涅槃后，<a id="a-A8"></a>亦于有情作大饶益。</p>
  <p id="aA9">“又，<a id="a-AA"></a>满慈子，<a id="a-AB"></a>如日月轮巡四洲界，<a id="a-AC"></a>与诸有情作大饶益，<a id="a-AD"></a>谓四洲界一切有情，<a id="a-AE"></a>由日月轮光明照触作诸事业，<a id="a-AF"></a>又能了知若昼、<a id="a-AG"></a>若夜、<a id="a-AH"></a>半月、<a id="a-AI"></a>满月、<a id="a-AJ"></a>时、<a id="a-AK"></a>年等异。<a id="a-AL"></a>又诸花果、<a id="a-AM"></a>苗稼、<a id="a-AN"></a>草木，<a id="a-AO"></a>因日月轮光明照故，<a id="a-AP"></a>生长成熟资养有情。<a id="a-AQ"></a>如是菩萨修菩提行，<a id="a-AR"></a>住菩萨位，<a id="a-AS"></a>于诸有情作大饶益；<a id="a-AT"></a>证得无上正等觉时，<a id="a-AU"></a>亦于有情作大饶益；<a id="a-AV"></a>般涅槃后，<a id="a-AW"></a>亦于有情作大饶益。</p>
  <p id="aAX">“又，<a id="a-AY"></a>满慈子，<a id="a-AZ"></a>诸菩萨众成就如是广大功德，<a id="a-Aa"></a>常与有情作大饶益。<a id="a-Ab"></a>譬如商主多有珍财，<a id="a-Ac"></a>能令百千商侣眷属，<a id="a-Ad"></a>皆得充足诸资生具，<a id="a-Ae"></a>乃至死后，<a id="a-Af"></a>诸有情类由彼珍财亦得丰乐。<a id="a-Ag"></a>如是菩萨行菩提行，<a id="a-Ah"></a>住菩萨位，<a id="a-Ai"></a>尚能利乐无量有情，<a id="a-Aj"></a>况得菩提、<a id="a-Ak"></a>般涅槃后具大势力，<a id="a-Al"></a>而不能令诸弟子等利益安乐。</p>
  <p id="aAm">“又，<a id="a-An"></a>满慈子，<a id="a-Ao"></a>如是菩萨常能利乐一切有情，<a id="a-Ap"></a>谓菩萨位、<a id="a-Aq"></a>若成正觉、<a id="a-Ar"></a>若般涅槃，<a id="a-As"></a>常于有情作大饶益未曾暂舍。<a id="a-At"></a>如有善士具善士相，<a id="a-Au"></a>能自安乐，<a id="a-Av"></a>亦能安乐诸余有情，<a id="a-Aw"></a>善摄珍财，<a id="a-Ax"></a>善能分布，<a id="a-Ay"></a>故名善士。<a id="a-Az"></a>如是菩萨善摄种种功德珍财，<a id="a-B0"></a>在菩萨位，<a id="a-B1"></a>善能利乐无量有情；<a id="a-B2"></a>证得无上正等觉时，<a id="a-B3"></a>亦善利乐无量有情；<a id="a-B4"></a>般涅槃后，<a id="a-B5"></a>亦善利乐无量有情，<a id="a-B6"></a>谓涅槃后功德势力亦善利乐诸弟子等。</p>
  <p id="aB7">“又，<a id="a-B8"></a>满慈子，<a id="a-B9"></a>如是菩萨若菩萨位、<a id="a-BA"></a>若得菩提、<a id="a-BB"></a>若涅槃后，<a id="a-BC"></a>常能利乐一切有情无时暂舍。<a id="a-BD"></a>如彼善士具善士相，<a id="a-BE"></a>能令自他俱得安乐，<a id="a-BF"></a>远离种种不如意事；<a id="a-BG"></a>诸菩萨众亦复如是，<a id="a-BH"></a>能令自他常得安乐，<a id="a-BI"></a>远离种种恶业烦恼，<a id="a-BJ"></a>不堕恶趣生死轮回，<a id="a-BK"></a>得般涅槃毕竟安乐，<a id="a-BL"></a>或成正觉饶益一切。</p>
  <p id="aBM">“又，<a id="a-BN"></a>满慈子，<a id="a-BO"></a>如刹帝利灌顶王种堪绍王位，<a id="a-BP"></a>若为太子、<a id="a-BQ"></a>若作王时，<a id="a-BR"></a>安乐一切沙门、<a id="a-BS"></a>梵志及余有情。<a id="a-BT"></a>若命终后，<a id="a-BU"></a>亦能安乐国土有情令无衰恼，<a id="a-BV"></a>谓由彼王功德余势，<a id="a-BW"></a>国土丰乐无怨贼等。<a id="a-BX"></a>如是菩萨行菩提行、<a id="a-BY"></a>住菩萨位，<a id="a-BZ"></a>已能安乐一切有情；<a id="a-Ba"></a>证得无上正等觉时，<a id="a-Bb"></a>亦能安乐一切有情；<a id="a-Bc"></a>般涅槃后，<a id="a-Bd"></a>亦能安乐一切有情，<a id="a-Be"></a>谓涅槃后无量有情，<a id="a-Bf"></a>于窣堵波供养恭敬、<a id="a-Bg"></a>尊重赞叹获无量福，<a id="a-Bh"></a>听闻正法、<a id="a-Bi"></a>受持读诵、<a id="a-Bj"></a>如理思惟、<a id="a-Bk"></a>为他演说亦得无边功德胜利。<a id="a-Bl"></a>诸有情类于佛世尊般涅槃后，<a id="a-Bm"></a>若念如来所有戒蕴、<a id="a-Bn"></a>定蕴、<a id="a-Bo"></a>慧蕴、<a id="a-Bp"></a>解脱蕴、<a id="a-Bq"></a>解脱知见蕴，<a id="a-Br"></a>彼有情类，<a id="a-Bs"></a>由此因缘不堕恶趣，<a id="a-Bt"></a>生天人中恒受快乐，<a id="a-Bu"></a>或有证得三乘涅槃，<a id="a-Bv"></a>能令自他毕竟安乐。<a id="a-Bw"></a>彼有情类于现身中，<a id="a-Bx"></a>人非人等不能为害，<a id="a-By"></a>诸怖畏事不能侵恼。<a id="a-Bz"></a>何以故？<a id="a-C0"></a>满慈子，<a id="a-C1"></a>念佛功德能灭世间人非人等怖畏事故。<a id="a-C2"></a>”</p>
  <p id="aC3">尔时，<a id="a-C4"></a>佛赞舍利子言：<a id="a-C5"></a>“善哉！<a id="a-C6"></a>善哉！<a id="a-C7"></a>如汝所说，<a id="a-C8"></a>若有情类能念如来所有戒蕴、<a id="a-C9"></a>定蕴、<a id="a-CA"></a>慧蕴、<a id="a-CB"></a>解脱蕴、<a id="a-CC"></a>解脱知见蕴，<a id="a-CD"></a>彼有情类能灭世间人非人等诸怖畏事。<a id="a-CE"></a>”</p>
  <p id="aCF">时，<a id="a-CG"></a>舍利子便白佛言：<a id="a-CH"></a>“希有，<a id="a-CI"></a>世尊！<a id="a-CJ"></a>如来成就如是清净广大妙法。<a id="a-CK"></a>”</p>
  <p id="aCL">尔时，<a id="a-CM"></a>世尊告舍利子：<a id="a-CN"></a>“应知菩萨亦有成就如是清净广大妙法。<a id="a-CO"></a>”</p>
  <p id="aCP">舍利子言：<a id="a-CQ"></a>“何谓菩萨所成清净广大妙法？<a id="a-CR"></a>”</p>
  <p id="aCS">佛言：<a id="a-CT"></a>“菩萨所成清净广大妙法，<a id="a-CU"></a>谓发无上正等觉心不复退转。<a id="a-CV"></a>何以故？<a id="a-CW"></a>舍利子，<a id="a-CX"></a>最极清净广大妙法，<a id="a-CY"></a>谓如来性、<a id="a-CZ"></a>自然觉性、<a id="a-Ca"></a>无上正等菩提之性。<a id="a-Cb"></a>若诸菩萨已发无上正等觉心不复退转，<a id="a-Cc"></a>定当成就如是清净广大妙法。<a id="a-Cd"></a>”</p>
  <p id="aCe">时，<a id="a-Cf"></a>舍利子复告具寿满慈子言：<a id="a-Cg"></a>“诸菩萨众应起是心：<a id="a-Ch"></a>‘若诸有情来至我所，<a id="a-Ci"></a>求索种种资生之具，<a id="a-Cj"></a>我当发起决定施心，<a id="a-Ck"></a>不应发起无资具心。<a id="a-Cl"></a>设我现无所索资具，<a id="a-Cm"></a>要当方便求觅施与，<a id="a-Cn"></a>终不发起如是之心：<a id="a-Co"></a>我既现无所索资具，<a id="a-Cp"></a>不应方便为彼求觅。<a id="a-Cq"></a>若余有情自施彼者，<a id="a-Cr"></a>我当随喜；<a id="a-Cs"></a>若不欲施，<a id="a-Ct"></a>我当种种方便劝发，<a id="a-Cu"></a>要令求者所愿满足。<a id="a-Cv"></a>’如是菩萨或施有情所须资具，<a id="a-Cw"></a>或自供侍师长、<a id="a-Cx"></a>病者，<a id="a-Cy"></a>所作福业皆与有情平等共有回向无上正等菩提，<a id="a-Cz"></a>欲尽未来利乐一切，<a id="a-D0"></a>令脱恶趣或生死苦，<a id="a-D1"></a>令得涅槃或一切智。<a id="a-D2"></a>若诸有情自行布施修余福业，<a id="a-D3"></a>菩萨劝彼回向无上正等菩提。<a id="a-D4"></a>如是菩萨所获福聚，<a id="a-D5"></a>于余有情布施福业，<a id="a-D6"></a>百倍为胜，<a id="a-D7"></a>千倍为胜，<a id="a-D8"></a>乃至邬波尼杀昙倍亦复为胜。<a id="a-D9"></a>所以者何？<a id="a-DA"></a>菩萨劝发回向之心，<a id="a-DB"></a>能令自身及有情类俱证无上正等菩提。</p>
  <p id="aDC">“又，<a id="a-DD"></a>满慈子，<a id="a-DE"></a>诸菩萨众修行布施波罗蜜多，<a id="a-DF"></a>先应修习方便善巧；<a id="a-DG"></a>随所修习方便善巧，<a id="a-DH"></a>修行布施；<a id="a-DI"></a>随所修行布施福业，<a id="a-DJ"></a>回向无上正等菩提，<a id="a-DK"></a>愿诸有情皆同证得一切智智。<a id="a-DL"></a>如是菩萨方便善巧，<a id="a-DM"></a>能令自他俱获胜利。<a id="a-DN"></a>若诸菩萨修行布施，<a id="a-DO"></a>不先修习方便善巧，<a id="a-DP"></a>设经殑伽沙数劫住修行布施，<a id="a-DQ"></a>不能发心与有情共回向菩提，<a id="a-DR"></a>不能摄受所修布施波罗蜜多，<a id="a-DS"></a>不能证得本所希求一切智智。</p>
  <p id="aDT">“又，<a id="a-DU"></a>满慈子，<a id="a-DV"></a>设诸有情持广大器，<a id="a-DW"></a>量等三千大千世界，<a id="a-DX"></a>至菩萨所语菩萨言：<a id="a-DY"></a>‘我等今须满此器物，<a id="a-DZ"></a>愿疾施与。<a id="a-Da"></a>’菩萨于彼不起异心，<a id="a-Db"></a>但起是心：<a id="a-Dc"></a>‘定当施与。<a id="a-Dd"></a>’谓终不起瞋恨之心：<a id="a-De"></a>‘如是有情轻触于我。<a id="a-Df"></a>’亦复不起不施与心，<a id="a-Dg"></a>谓：<a id="a-Dh"></a>‘我如何施彼多物。<a id="a-Di"></a>’亦复不起无财宝心，<a id="a-Dj"></a>谓：<a id="a-Dk"></a>‘我云何能办尔许种种财宝，<a id="a-Dl"></a>满彼有情所持量等大千界器？<a id="a-Dm"></a>’但作是念：<a id="a-Dn"></a>‘我今为彼修胜神通，<a id="a-Do"></a>种种方便集诸财宝，<a id="a-Dp"></a>必令求者所愿满足。<a id="a-Dq"></a>’菩萨尔时炽然精进，<a id="a-Dr"></a>作大加行求胜神通，<a id="a-Ds"></a>欲集珍财施来求者，<a id="a-Dt"></a>摄受精进波罗蜜多；<a id="a-Du"></a>既得神通多集财宝，<a id="a-Dv"></a>施来求者令满所愿，<a id="a-Dw"></a>摄受布施波罗蜜多。<a id="a-Dx"></a>如是名为诸菩萨众修行布施波罗蜜多，<a id="a-Dy"></a>发广大心常无厌惓，<a id="a-Dz"></a>由斯疾证无上菩提，<a id="a-E0"></a>能尽未来利乐一切。</p>
  <p id="aE1">“又，<a id="a-E2"></a>满慈子，<a id="a-E3"></a>诸菩萨摩诃萨应愍有情而行布施，<a id="a-E4"></a>应住慈心与有情乐而行布施，<a id="a-E5"></a>应住悲心拔有情苦而行布施，<a id="a-E6"></a>应住喜心庆有情类离苦得乐而行布施，<a id="a-E7"></a>应住舍心于有情类平等饶益而行布施。<a id="a-E8"></a>如是施已应生是心：<a id="a-E9"></a>‘我所作福及所作善，<a id="a-EA"></a>普施十方诸有情类，<a id="a-EB"></a>令永解脱恶趣生死：<a id="a-EC"></a>未发无上菩提心者，<a id="a-ED"></a>令速发心；<a id="a-EE"></a>已发无上菩提心者，<a id="a-EF"></a>令永不退；<a id="a-EG"></a>若于无上正等菩提已不退者，<a id="a-EH"></a>令速圆满一切智智。<a id="a-EI"></a>’是诸菩萨若时若时舍福善根施有情类，<a id="a-EJ"></a>此诸菩萨尔时尔时善根增长。<a id="a-EK"></a>是诸菩萨若时若时以所修善，<a id="a-EL"></a>与有情共回向无上正等菩提，<a id="a-EM"></a>愿同证得一切智智，<a id="a-EN"></a>此诸菩萨尔时尔时善根增益。</p>
  <p id="aEO">“又，<a id="a-EP"></a>满慈子，<a id="a-EQ"></a>譬如真金，<a id="a-ER"></a>若时若时熔炼烧打，<a id="a-ES"></a>尔时尔时光色转盛；<a id="a-ET"></a>若时若时光色转盛，<a id="a-EU"></a>尔时尔时展转调柔堪为器具。<a id="a-EV"></a>如是菩萨若时若时以所作善，<a id="a-EW"></a>与有情共回向无上正等菩提，<a id="a-EX"></a>愿同证得一切智智，<a id="a-EY"></a>尔时尔时善根转盛；<a id="a-EZ"></a>若时若时善根转盛，<a id="a-Ea"></a>尔时尔时展转邻近一切智智。</p>
  <p id="aEb">“又，<a id="a-Ec"></a>满慈子，<a id="a-Ed"></a>如有女人磨莹镜面，<a id="a-Ee"></a>若时若时加功磨莹，<a id="a-Ef"></a>尔时尔时镜转明净，<a id="a-Eg"></a>若时若时镜转明净，<a id="a-Eh"></a>尔时尔时镜面无垢众像皆现。<a id="a-Ei"></a>如是菩萨若时若时以所作福及所作善，<a id="a-Ej"></a>决定回向一切智智，<a id="a-Ek"></a>尔时尔时能普施与十方世界一切有情，<a id="a-El"></a>令永解脱恶趣生死：<a id="a-Em"></a>未发无上菩提心者，<a id="a-En"></a>令速发心；<a id="a-Eo"></a>已发无上菩提心者，<a id="a-Ep"></a>令永不退；<a id="a-Eq"></a>若于无上正等菩提已不退者，<a id="a-Er"></a>令速圆满一切智智。<a id="a-Es"></a>此诸菩萨若时若时舍己善根施有情类，<a id="a-Et"></a>尔时尔时善根转盛；<a id="a-Eu"></a>若时若时善根转盛，<a id="a-Ev"></a>尔时尔时展转邻近一切智智。<a id="a-Ew"></a>如是菩萨方便善巧，<a id="a-Ex"></a>回向所求一切智智，<a id="a-Ey"></a>令诸功德渐渐增长，<a id="a-Ez"></a>疾证无上正等菩提，<a id="a-F0"></a>能尽未来饶益一切。</p>
  <p id="aF1">“又，<a id="a-F2"></a>满慈子，<a id="a-F3"></a>云何菩萨多行布施摄受少福？<a id="a-F4"></a>云何菩萨少行布施摄受多福？<a id="a-F5"></a>云何菩萨少行布施摄受少福？<a id="a-F6"></a>云何菩萨多行布施摄受多福？<a id="a-F7"></a>若诸菩萨虽经殑伽沙数大劫，<a id="a-F8"></a>恒舍无量无数珍财，<a id="a-F9"></a>普施十方诸有情类，<a id="a-FA"></a>而不回向无上菩提，<a id="a-FB"></a>愿与有情皆同证得一切智智，<a id="a-FC"></a>如是菩萨多行布施摄受少福。<a id="a-FD"></a>若诸菩萨虽经少时，<a id="a-FE"></a>施有情类少分财物，<a id="a-FF"></a>而能回向无上菩提，<a id="a-FG"></a>愿与有情皆同证得一切智智，<a id="a-FH"></a>如是菩萨少行布施摄受多福。<a id="a-FI"></a>若诸菩萨经于少时，<a id="a-FJ"></a>施有情类少分财物，<a id="a-FK"></a>不能回向无上菩提，<a id="a-FL"></a>愿与有情皆同证得一切智智，<a id="a-FM"></a>如是菩萨少行布施摄受少福。<a id="a-FN"></a>若诸菩萨经于殑伽沙数大劫，<a id="a-FO"></a>恒舍无量无数珍财，<a id="a-FP"></a>普施十方诸有情类，<a id="a-FQ"></a>复能回向无上菩提，<a id="a-FR"></a>愿与有情皆同证得一切智智，<a id="a-FS"></a>如是菩萨多行布施摄受多福。<a id="a-FT"></a>是故菩萨摩诃萨众欲证无上正等菩提，<a id="a-FU"></a>应以善根与有情共回向无上正等菩提，<a id="a-FV"></a>愿与有情皆同证得一切智智。</p>
  <p id="aFW">“若菩萨摩诃萨欲能摄受无量福蕴，<a id="a-FX"></a>与诸有情作大饶益，<a id="a-FY"></a>疾能证得一切智智，<a id="a-FZ"></a>常应不离一切智智相应作意，<a id="a-Fa"></a>修行布施波罗蜜多。<a id="a-Fb"></a>若菩萨摩诃萨常不远离一切智智相应作意，<a id="a-Fc"></a>修行布施波罗蜜多，<a id="a-Fd"></a>是菩萨摩诃萨便能摄受无量福蕴，<a id="a-Fe"></a>疾证无上正等菩提，<a id="a-Ff"></a>与诸有情作大饶益。<a id="a-Fg"></a>何以故？<a id="a-Fh"></a>满慈子，<a id="a-Fi"></a>若诸菩萨常不远离一切智智相应作意，<a id="a-Fj"></a>修行布施波罗蜜多，<a id="a-Fk"></a>是诸菩萨刹那刹那功德善根渐渐增长，<a id="a-Fl"></a>由斯疾证无上菩提，<a id="a-Fm"></a>能尽未来利乐一切。<a id="a-Fn"></a>是故菩萨欲与有情常作利益安乐事者，<a id="a-Fo"></a>一切行中常勤修习方便善巧，<a id="a-Fp"></a>回向无上正等菩提，<a id="a-Fq"></a>愿与有情作大饶益。</p>
 </body>
</html>