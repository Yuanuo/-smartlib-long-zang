<!doctype html>
<html id="z3IBT6t9N" data-ver="47">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若经第八会那伽室利分序</h1>
  <h2 id="a2">唐西明寺沙门玄则制</h2>
  <p id="a3">载惟清规外涤，<a id="a-4"></a>乃照晋于襟灵；<a id="a-5"></a>神理内康，<a id="a-6"></a>俄发挥于事业。<a id="a-7"></a>若不讯诸动寂，<a id="a-8"></a>将或谬以随迎。<a id="a-9"></a>是故妙祥资舍卫之禀，<a id="a-A"></a>龙祥扣分卫之节，<a id="a-B"></a>挫举下而迂足，<a id="a-C"></a>措屈伸而矫手；<a id="a-D"></a>虑不虑以思惟，<a id="a-E"></a>行无行以发趣。<a id="a-F"></a>食夫幻食，<a id="a-G"></a>反类悬匏；<a id="a-H"></a>资以无资，<a id="a-I"></a>翻同冽井。<a id="a-J"></a>俄而纵观空术，<a id="a-K"></a>澄襟海定，<a id="a-L"></a>孕生灵为水性，<a id="a-M"></a>罄功德为珍府，<a id="a-N"></a>晏六动而不摇，<a id="a-O"></a>走三乘以终驻。<a id="a-P"></a>无宰不宰，<a id="a-Q"></a>黜心王而利见；<a id="a-R"></a>无亲不亲，<a id="a-S"></a>恢善友而遥集。<a id="a-T"></a>是令近事取钵，<a id="a-U"></a>骇修臂之不存；<a id="a-V"></a>应供投襟，<a id="a-W"></a>兀抚心其已灭。<a id="a-X"></a>譬蜃楼切景，<a id="a-Y"></a>知积气以忘跻；<a id="a-Z"></a>鸾镜含姿，<a id="a-a"></a>悟唯空而辍揽。<a id="a-b"></a>故能自近而鉴远，<a id="a-c"></a>由真以立俗，<a id="a-d"></a>识危生之露集，<a id="a-e"></a>知幻质之泡浮，<a id="a-f"></a>电倏青紫之辉，<a id="a-g"></a>云空轩盖之影。<a id="a-h"></a>文约理赡，<a id="a-i"></a>昔秘今传；<a id="a-j"></a>虽一轴且单译，<a id="a-k"></a>而三复固多重味矣！</p>
 </body>
</html>