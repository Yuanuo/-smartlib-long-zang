<!doctype html>
<html id="z3IBT6m9I" data-ver="1273">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第五百七十二</h1>
  <h2 id="a2">第六分显德品第十一</h2>
  <p id="a3">尔时，<a id="a-4"></a>曼殊室利菩萨摩诃萨从座而起，<a id="a-5"></a>顶礼佛足，<a id="a-6"></a>偏覆左肩，<a id="a-7"></a>右膝著地，<a id="a-8"></a>合掌恭敬白言：<a id="a-9"></a>“世尊，<a id="a-A"></a>诸菩萨摩诃萨经几劫数行深般若波罗蜜多，<a id="a-B"></a>供养几佛，<a id="a-C"></a>而能对扬如来所说甚深般若波罗蜜多如最胜天王者？<a id="a-D"></a>”</p>
  <p id="aE">佛告曼殊室利菩萨摩诃萨言：<a id="a-F"></a>“善男子，<a id="a-G"></a>如此之事不可思议，<a id="a-H"></a>若非无量百千大劫修集众行种诸善根，<a id="a-I"></a>则不得闻甚深般若波罗蜜多功德名字。<a id="a-J"></a>善男子，<a id="a-K"></a>十方各如殑伽沙界，<a id="a-L"></a>其中所有诸殑伽沙尚可知数，<a id="a-M"></a>是菩萨摩诃萨行深般若波罗蜜多，<a id="a-N"></a>所经劫数、<a id="a-O"></a>供养几佛俱不可知。</p>
  <p id="aP">“善男子，<a id="a-Q"></a>过去无量无数无边难思议劫，<a id="a-R"></a>有佛出世名曰多闻，<a id="a-S"></a>十号具足，<a id="a-T"></a>劫名增上，<a id="a-U"></a>国名日光。<a id="a-V"></a>多闻如来为诸菩萨摩诃萨说清净法门言：<a id="a-W"></a>‘善男子，<a id="a-X"></a>汝应精勤修诸善法，<a id="a-Y"></a>勿顾身命。<a id="a-Z"></a>’</p>
  <p id="aa">“时，<a id="a-b"></a>彼会中有一菩萨名精进力，<a id="a-c"></a>即从座起顶礼佛足，<a id="a-d"></a>偏覆左肩，<a id="a-e"></a>右膝著地，<a id="a-f"></a>合掌恭敬而白佛言：<a id="a-g"></a>‘世尊所说：<a id="a-h"></a>汝应精勤修诸善法，<a id="a-i"></a>勿顾身命。<a id="a-j"></a>如我解佛所说义者，<a id="a-k"></a>诸菩萨摩诃萨宜应懈怠不修善法，<a id="a-l"></a>乃能速证无上菩提。<a id="a-m"></a>所以者何？<a id="a-n"></a>若诸菩萨勤修众善，<a id="a-o"></a>是则不能久住生死利乐有情；<a id="a-p"></a>然诸菩萨行深般若波罗蜜多，<a id="a-q"></a>伏断烦恼久住生死，<a id="a-r"></a>终不自为速证涅槃，<a id="a-s"></a>但为利乐诸有情故。<a id="a-t"></a>菩萨以处生死为乐，<a id="a-u"></a>不以涅槃而为乐也！<a id="a-v"></a>何以故？<a id="a-w"></a>诸菩萨摩诃萨以化有情而为乐故，<a id="a-x"></a>谓随所乐方便善巧，<a id="a-y"></a>说授法门令得安乐。<a id="a-z"></a>若勤修善便速尽漏，<a id="a-10"></a>不能利乐一切有情。<a id="a-11"></a>是故菩萨观察生死多诸苦恼，<a id="a-12"></a>起大悲心不舍有情成就本愿。</p>
  <p id="a13">“‘世尊，<a id="a-14"></a>诸菩萨摩诃萨具方便力久住生死，<a id="a-15"></a>得见无量无边如来，<a id="a-16"></a>听受无量无边正法，<a id="a-17"></a>化导无量无边有情，<a id="a-18"></a>是故菩萨为如是事不厌生死、<a id="a-19"></a>不乐涅槃。<a id="a-1A"></a>世尊，<a id="a-1B"></a>诸菩萨摩诃萨若观生死而起厌怖、<a id="a-1C"></a>欣乐涅槃则堕非道，<a id="a-1D"></a>不能利乐一切有情，<a id="a-1E"></a>通达如来甚深境界。<a id="a-1F"></a>云何非道？<a id="a-1G"></a>谓乐声闻及独觉地，<a id="a-1H"></a>于有情类无大悲心。<a id="a-1I"></a>所以者何？<a id="a-1J"></a>声闻、<a id="a-1K"></a>独觉所行之道，<a id="a-1L"></a>非诸菩萨摩诃萨道。<a id="a-1M"></a>何以故？<a id="a-1N"></a>声闻、<a id="a-1O"></a>独觉厌怖生死、<a id="a-1P"></a>欣乐涅槃，<a id="a-1Q"></a>不能具足福德智慧，<a id="a-1R"></a>以是义故非菩萨道。<a id="a-1S"></a>’</p>
  <p id="a1T">“时，<a id="a-1U"></a>多闻佛即便赞叹精进力言：<a id="a-1V"></a>‘善哉！<a id="a-1W"></a>善哉！<a id="a-1X"></a>如汝所说。<a id="a-1Y"></a>诸菩萨摩诃萨应修自行，<a id="a-1Z"></a>勿习非道。<a id="a-1a"></a>’</p>
  <p id="a1b">“时，<a id="a-1c"></a>精进力白言：<a id="a-1d"></a>‘世尊，<a id="a-1e"></a>何谓菩萨自所行道？<a id="a-1f"></a>’</p>
  <p id="a1g">“多闻佛言：<a id="a-1h"></a>‘菩萨成就一切福慧，<a id="a-1i"></a>以大悲力不舍有情，<a id="a-1j"></a>远离声闻及独觉地，<a id="a-1k"></a>得无生忍不舍三界；<a id="a-1l"></a>无所希望生长善根，<a id="a-1m"></a>方便善巧修行一切波罗蜜多；<a id="a-1n"></a>以智慧力无分别心生长善根，<a id="a-1o"></a>成就尽智无量功德；<a id="a-1p"></a>虽知诸法无一可生，<a id="a-1q"></a>而方便现生；<a id="a-1r"></a>虽知有情无一实有，<a id="a-1s"></a>而方便化导；<a id="a-1t"></a>知一切法皆离自性，<a id="a-1u"></a>观诸佛土犹如虚空，<a id="a-1v"></a>而能巧便严净佛土；<a id="a-1w"></a>知一切佛法身无像，<a id="a-1x"></a>方便示现相好庄严，<a id="a-1y"></a>随诸有情心所好乐，<a id="a-1z"></a>即能方便而授与之。<a id="a-20"></a>菩萨身心虽常寂静，<a id="a-21"></a>而说诸法化导有情，<a id="a-22"></a>亦以巧便远离喧杂，<a id="a-23"></a>修诸寂定知自性空，<a id="a-24"></a>悉能通达甚深智慧，<a id="a-25"></a>能以方便为他说法，<a id="a-26"></a>不证声闻、<a id="a-27"></a>独觉乘果，<a id="a-28"></a>勤求如来所证解脱，<a id="a-29"></a>不舍菩萨一切道行。<a id="a-2A"></a>善男子，<a id="a-2B"></a>是名菩萨自所行道。<a id="a-2C"></a>’</p>
  <p id="a2D">“曼殊室利，<a id="a-2E"></a>时精进力从彼如来闻说菩萨所行境界，<a id="a-2F"></a>得未曾有，<a id="a-2G"></a>寻即复白多闻佛言：<a id="a-2H"></a>‘希有，<a id="a-2I"></a>世尊！<a id="a-2J"></a>如我解佛所说义者，<a id="a-2K"></a>菩萨具足方便善巧，<a id="a-2L"></a>观一切法无非是道。<a id="a-2M"></a>譬如虚空含容众色，<a id="a-2N"></a>如是菩萨具大方便，<a id="a-2O"></a>所行之道摄一切法。<a id="a-2P"></a>又如虚空，<a id="a-2Q"></a>一切草木、<a id="a-2R"></a>华果、<a id="a-2S"></a>香树因之生长，<a id="a-2T"></a>如是诸物于虚空界不能染净、<a id="a-2U"></a>不令嗔喜；<a id="a-2V"></a>如是菩萨具大方便甚深般若波罗蜜多，<a id="a-2W"></a>观一切法皆悉是道，<a id="a-2X"></a>谓异生法、<a id="a-2Y"></a>若声闻法、<a id="a-2Z"></a>若独觉法、<a id="a-2a"></a>若菩萨法、<a id="a-2b"></a>若如来法。<a id="a-2c"></a>何以故？<a id="a-2d"></a>是诸菩萨所通达故。</p>
  <p id="a2e">“‘譬如大火若遇草木必无退还，<a id="a-2f"></a>是诸草木皆顺益火发其光明；<a id="a-2g"></a>如是诸法无不皆顺菩萨道，<a id="a-2h"></a>故名菩萨道。<a id="a-2i"></a>譬如金刚自体坚密，<a id="a-2j"></a>刀不能斫，<a id="a-2k"></a>火不能烧，<a id="a-2l"></a>水不能烂，<a id="a-2m"></a>毒不能害；<a id="a-2n"></a>如是菩萨方便智慧，<a id="a-2o"></a>独觉、<a id="a-2p"></a>声闻及诸外道一切烦恼所不能坏。<a id="a-2q"></a>如水清珠能清浊水，<a id="a-2r"></a>如是菩萨甚深般若波罗蜜多，<a id="a-2s"></a>能使有情一切烦恼悉得清净。<a id="a-2t"></a>譬如良药、<a id="a-2u"></a>妙宝神珠，<a id="a-2v"></a>毒不共居，<a id="a-2w"></a>能消众毒；<a id="a-2x"></a>如是菩萨行深般若波罗蜜多方便善巧，<a id="a-2y"></a>不与一切烦恼共居，<a id="a-2z"></a>而能断灭一切烦恼。<a id="a-30"></a>以是因缘，<a id="a-31"></a>所有诸法皆是菩萨摩诃萨道。<a id="a-32"></a>’</p>
  <p id="a33">“曼殊室利，<a id="a-34"></a>彼精进力说是法时，<a id="a-35"></a>八千菩萨俱发无上正等觉心，<a id="a-36"></a>二百菩萨得无生忍。<a id="a-37"></a>曼殊室利，<a id="a-38"></a>彼精进力即是今者最胜天王。<a id="a-39"></a>”</p>
  <p id="a3A">尔时，<a id="a-3B"></a>曼殊室利菩萨复白佛言：<a id="a-3C"></a>“世尊，<a id="a-3D"></a>云何诸菩萨摩诃萨行深般若波罗蜜多，<a id="a-3E"></a>得坚固力护持正法？<a id="a-3F"></a>”</p>
  <p id="a3G">佛告曼殊室利菩萨言：<a id="a-3H"></a>“善男子，<a id="a-3I"></a>若菩萨摩诃萨宁弃身命不舍正法，<a id="a-3J"></a>于他谦下不起憍慢，<a id="a-3K"></a>卑贱耻辱其心能忍，<a id="a-3L"></a>饥渴有情施好饮食，<a id="a-3M"></a>在危难者能施无畏，<a id="a-3N"></a>于诸疾病如法疗治，<a id="a-3O"></a>贫匮有情令丰财宝，<a id="a-3P"></a>诸佛灵庙修建严饰，<a id="a-3Q"></a>恶事掩遏善事光扬，<a id="a-3R"></a>忧苦有情则施安乐，<a id="a-3S"></a>是菩萨摩诃萨行深般若波罗蜜多，<a id="a-3T"></a>得坚固力护持正法。<a id="a-3U"></a>”</p>
  <p id="a3V">曼殊室利复白佛言：<a id="a-3W"></a>“世尊，<a id="a-3X"></a>云何诸菩萨摩诃萨行深般若波罗蜜多能调伏心？<a id="a-3Y"></a>”</p>
  <p id="a3Z">佛告曼殊室利菩萨言：<a id="a-3a"></a>“善男子，<a id="a-3b"></a>若菩萨摩诃萨行深般若波罗蜜多，<a id="a-3c"></a>不预他事先思后行，<a id="a-3d"></a>心性调直离谄曲行，<a id="a-3e"></a>不自矜高意常柔软，<a id="a-3f"></a>是菩萨摩诃萨能调伏心。<a id="a-3g"></a>”</p>
  <p id="a3h">曼殊室利复白佛言：<a id="a-3i"></a>“若菩萨摩诃萨行深般若波罗蜜多能调伏心，<a id="a-3j"></a>当生何趣？<a id="a-3k"></a>”</p>
  <p id="a3l">佛告曼殊室利菩萨言：<a id="a-3m"></a>“善男子，<a id="a-3n"></a>若菩萨摩诃萨行深般若波罗蜜多能调伏心，<a id="a-3o"></a>或生天上，<a id="a-3p"></a>或生人中。<a id="a-3q"></a>若生天上，<a id="a-3r"></a>则为帝释，<a id="a-3s"></a>或作梵王堪忍界主。<a id="a-3t"></a>若生人趣，<a id="a-3u"></a>作转轮王，<a id="a-3v"></a>或作余王、<a id="a-3w"></a>长者、<a id="a-3x"></a>居士。<a id="a-3y"></a>天上、<a id="a-3z"></a>人中常得值佛。<a id="a-40"></a>是菩萨摩诃萨行深般若波罗蜜多能调伏心，<a id="a-41"></a>生如是趣。<a id="a-42"></a>”</p>
  <p id="a43">曼殊室利复白佛言：<a id="a-44"></a>“世尊，<a id="a-45"></a>正信流出何法？<a id="a-46"></a>”</p>
  <p id="a47">佛告曼殊室利菩萨：<a id="a-48"></a>“正信流出得真善友。<a id="a-49"></a>”</p>
  <p id="a4A">“世尊，<a id="a-4B"></a>多闻流出何法？<a id="a-4C"></a>”</p>
  <p id="a4D">佛言：<a id="a-4E"></a>“多闻流出妙慧。<a id="a-4F"></a>”</p>
  <p id="a4G">“世尊，<a id="a-4H"></a>布施流出何法？<a id="a-4I"></a>”</p>
  <p id="a4J">佛言：<a id="a-4K"></a>“布施流出大富。<a id="a-4L"></a>”</p>
  <p id="a4M">“世尊，<a id="a-4N"></a>净戒流出何法？<a id="a-4O"></a>”</p>
  <p id="a4P">佛言：<a id="a-4Q"></a>“净戒流出善趣。<a id="a-4R"></a>”</p>
  <p id="a4S">“世尊，<a id="a-4T"></a>安忍流出何法？<a id="a-4U"></a>”</p>
  <p id="a4V">佛言：<a id="a-4W"></a>“安忍流出容受一切有情。<a id="a-4X"></a>”</p>
  <p id="a4Y">“世尊，<a id="a-4Z"></a>精进流出何法？<a id="a-4a"></a>”</p>
  <p id="a4b">佛言：<a id="a-4c"></a>“精进流出能办一切佛法。<a id="a-4d"></a>”</p>
  <p id="a4e">“世尊，<a id="a-4f"></a>静虑流出何法？<a id="a-4g"></a>”</p>
  <p id="a4h">佛言：<a id="a-4i"></a>“静虑流出远离一切散动。<a id="a-4j"></a>”</p>
  <p id="a4k">“世尊，<a id="a-4l"></a>般若流出何法？<a id="a-4m"></a>”</p>
  <p id="a4n">佛言：<a id="a-4o"></a>“般若流出远离一切烦恼。<a id="a-4p"></a>”</p>
  <p id="a4q">“世尊，<a id="a-4r"></a>听法流出何法？<a id="a-4s"></a>”</p>
  <p id="a4t">佛言：<a id="a-4u"></a>“听法流出远离一切疑网。<a id="a-4v"></a>”</p>
  <p id="a4w">“世尊，<a id="a-4x"></a>正问流出何法？<a id="a-4y"></a>”</p>
  <p id="a4z">佛言：<a id="a-50"></a>“正问流出于法决定妙智。<a id="a-51"></a>”</p>
  <p id="a52">“世尊，<a id="a-53"></a>居静流出何法？<a id="a-54"></a>”</p>
  <p id="a55">佛言：<a id="a-56"></a>“居静流出胜定及诸神通。<a id="a-57"></a>”</p>
  <p id="a58">“世尊，<a id="a-59"></a>正修流出何法？<a id="a-5A"></a>”</p>
  <p id="a5B">佛言：<a id="a-5C"></a>“正修流出厌道。<a id="a-5D"></a>”</p>
  <p id="a5E">“世尊，<a id="a-5F"></a>无常声流出何法？<a id="a-5G"></a>”</p>
  <p id="a5H">佛言：<a id="a-5I"></a>“无常声流出于境无所摄护。<a id="a-5J"></a>”</p>
  <p id="a5K">“世尊，<a id="a-5L"></a>苦声流出何法？<a id="a-5M"></a>”</p>
  <p id="a5N">佛言：<a id="a-5O"></a>“苦声流出无生。<a id="a-5P"></a>”</p>
  <p id="a5Q">“世尊，<a id="a-5R"></a>无我声流出何法？<a id="a-5S"></a>”</p>
  <p id="a5T">佛言：<a id="a-5U"></a>“无我声流出灭除我、<a id="a-5V"></a>我所执。<a id="a-5W"></a>”</p>
  <p id="a5X">“世尊，<a id="a-5Y"></a>空声流出何法？<a id="a-5Z"></a>”</p>
  <p id="a5a">佛言：<a id="a-5b"></a>“空声流出寂静。<a id="a-5c"></a>”</p>
  <p id="a5d">“世尊，<a id="a-5e"></a>正念流出何法？<a id="a-5f"></a>”</p>
  <p id="a5g">佛言：<a id="a-5h"></a>“正念流出圣见。<a id="a-5i"></a>”</p>
  <p id="a5j">“世尊，<a id="a-5k"></a>身心远离流出何法？<a id="a-5l"></a>”</p>
  <p id="a5m">佛言：<a id="a-5n"></a>“身心远离流出一切妙定神通。<a id="a-5o"></a>”</p>
  <p id="a5p">“世尊，<a id="a-5q"></a>圣道流出何法？<a id="a-5r"></a>”</p>
  <p id="a5s">佛言：<a id="a-5t"></a>“圣道流出圣果。<a id="a-5u"></a>”</p>
  <p id="a5v">“世尊，<a id="a-5w"></a>胜解流出何法？<a id="a-5x"></a>”</p>
  <p id="a5y">佛言：<a id="a-5z"></a>“胜解流出成就一切解脱。<a id="a-60"></a>”</p>
  <p id="a61">“世尊，<a id="a-62"></a>佛生流出何法？<a id="a-63"></a>”</p>
  <p id="a64">佛言：<a id="a-65"></a>“佛生流出一切菩提分法。<a id="a-66"></a>”</p>
  <p id="a67">尔时，<a id="a-68"></a>最胜前白佛言：<a id="a-69"></a>“云何佛生？<a id="a-6A"></a>”</p>
  <p id="a6B">佛告最胜：<a id="a-6C"></a>“如发无上正等觉心。<a id="a-6D"></a>”</p>
  <p id="a6E">“世尊，<a id="a-6F"></a>云何而发无上正等觉心？<a id="a-6G"></a>”</p>
  <p id="a6H">佛言：<a id="a-6I"></a>“天王，<a id="a-6J"></a>如生大悲。<a id="a-6K"></a>”</p>
  <p id="a6L">“世尊，<a id="a-6M"></a>云何而生大悲？<a id="a-6N"></a>”</p>
  <p id="a6O">佛言：<a id="a-6P"></a>“不舍一切有情。<a id="a-6Q"></a>”</p>
  <p id="a6R">“世尊，<a id="a-6S"></a>云何不舍有情？<a id="a-6T"></a>”</p>
  <p id="a6U">佛言：<a id="a-6V"></a>“应如不舍三宝。<a id="a-6W"></a>”</p>
  <p id="a6X">“世尊，<a id="a-6Y"></a>谁能不舍三宝？<a id="a-6Z"></a>”</p>
  <p id="a6a">佛言：<a id="a-6b"></a>“一切无烦恼者。<a id="a-6c"></a>”</p>
  <p id="a6d">尔时，<a id="a-6e"></a>最胜便白佛言：<a id="a-6f"></a>“甚奇，<a id="a-6g"></a>世尊！<a id="a-6h"></a>希有，<a id="a-6i"></a>善逝！<a id="a-6j"></a>诸佛秘密甚深微妙，<a id="a-6k"></a>虽说法空、<a id="a-6l"></a>无生、<a id="a-6m"></a>无灭、<a id="a-6n"></a>本来寂静，<a id="a-6o"></a>而不破坏善恶业果，<a id="a-6p"></a>远离断常。<a id="a-6q"></a>世尊，<a id="a-6r"></a>颇有有情闻如是法，<a id="a-6s"></a>不起敬信、<a id="a-6t"></a>生毁谤不？<a id="a-6u"></a>”</p>
  <p id="a6v">佛言：<a id="a-6w"></a>“亦有。<a id="a-6x"></a>”</p>
  <p id="a6y">“世尊，<a id="a-6z"></a>如是有情因过去世修行善业得受人身，<a id="a-70"></a>由近恶友于是深法不能敬信、<a id="a-71"></a>生毁谤心，<a id="a-72"></a>则为辜负过去善业。<a id="a-73"></a>诸佛恩德实为深重，<a id="a-74"></a>假使有人以己肉血，<a id="a-75"></a>供养诸佛亦不能报。<a id="a-76"></a>以佛恩故，<a id="a-77"></a>我等今者增长善根，<a id="a-78"></a>得大法乐，<a id="a-79"></a>住大自在，<a id="a-7A"></a>天、<a id="a-7B"></a>人恭敬。<a id="a-7C"></a>世尊，<a id="a-7D"></a>诸菩萨摩诃萨行深般若波罗蜜多，<a id="a-7E"></a>应知佛恩，<a id="a-7F"></a>亲近善友，<a id="a-7G"></a>当修佛行证佛菩提。<a id="a-7H"></a>”</p>
  <p id="a7I">说是法时，<a id="a-7J"></a>众中二万五千菩萨得无生忍，<a id="a-7K"></a>四万五千诸人天众俱发无上正等觉心，<a id="a-7L"></a>一万二千诸天子众远尘离垢生净法眼。</p>
  <p data-pb></p>
  <h2 id="a7M">第六分现化品第十二</h2>
  <p id="a7N">尔时，<a id="a-7O"></a>善思菩萨白最胜天王言：<a id="a-7P"></a>“佛所化身更能化不？<a id="a-7Q"></a>”</p>
  <p id="a7R">最胜答曰：<a id="a-7S"></a>“今对世尊以为明证，<a id="a-7T"></a>佛所化身更能化作殑伽沙数无量化佛，<a id="a-7U"></a>种种色像、<a id="a-7V"></a>神通、<a id="a-7W"></a>说法利乐有情。<a id="a-7X"></a>所以者何？<a id="a-7Y"></a>诸佛往昔愿力清净故能如是。<a id="a-7Z"></a>”</p>
  <p id="a7a">善思菩萨复作是言：<a id="a-7b"></a>“天王善能说甚深法，<a id="a-7c"></a>谓佛往昔愿力清净。<a id="a-7d"></a>惟愿天王请佛神力，<a id="a-7e"></a>令深般若波罗蜜多久住世间常无隐灭。<a id="a-7f"></a>”</p>
  <p id="a7g">最胜报曰：<a id="a-7h"></a>“善思当知，<a id="a-7i"></a>甚深般若波罗蜜多一切如来常共守护。<a id="a-7j"></a>何以故？<a id="a-7k"></a>文字宣说甚深般若波罗蜜多，<a id="a-7l"></a>如是文字不起、<a id="a-7m"></a>不尽，<a id="a-7n"></a>常无隐灭，<a id="a-7o"></a>其所显义亦不起、<a id="a-7p"></a>尽，<a id="a-7q"></a>常无隐灭，<a id="a-7r"></a>由此诸佛甚深般若波罗蜜多亦无隐灭。<a id="a-7s"></a>何以故？<a id="a-7t"></a>法不生故。<a id="a-7u"></a>若法无生亦则无灭，<a id="a-7v"></a>即是诸佛秘密之教。<a id="a-7w"></a>如是妙理，<a id="a-7x"></a>如来出世若不出世性相湛然，<a id="a-7y"></a>名曰真如，<a id="a-7z"></a>亦名法界，<a id="a-80"></a>亦名实际。<a id="a-81"></a>随顺因缘而不违逆，<a id="a-82"></a>是为正法，<a id="a-83"></a>其性常住永无隐灭。<a id="a-84"></a>”</p>
  <p id="a85">善思菩萨复问天王：<a id="a-86"></a>“更何等人能护正法？<a id="a-87"></a>”</p>
  <p id="a88">最胜答言：<a id="a-89"></a>“若不违逆一切法者能护正法。<a id="a-8A"></a>所以者何？<a id="a-8B"></a>不违正理，<a id="a-8C"></a>常无诤论名护正法。<a id="a-8D"></a>”</p>
  <p id="a8E">善思复问：<a id="a-8F"></a>“云何名为不违正理，<a id="a-8G"></a>常无诤论名护正法？<a id="a-8H"></a>”</p>
  <p id="a8I">最胜答曰：<a id="a-8J"></a>“若顺文字不违正理，<a id="a-8K"></a>常无诤论名护正法。<a id="a-8L"></a>何以故？<a id="a-8M"></a>世间愚夫皆著诸见，<a id="a-8N"></a>顺正理者则常说空，<a id="a-8O"></a>是故世间共兴诤论。<a id="a-8P"></a>如是愚夫爱重有法，<a id="a-8Q"></a>顺正理者于有则轻，<a id="a-8R"></a>世间说有常、<a id="a-8S"></a>乐、<a id="a-8T"></a>我、<a id="a-8U"></a>净，<a id="a-8V"></a>顺正理者说无常、<a id="a-8W"></a>苦、<a id="a-8X"></a>无我、<a id="a-8Y"></a>不净，<a id="a-8Z"></a>是故世间共兴诤论。<a id="a-8a"></a>诸愚夫类顺世间流，<a id="a-8b"></a>顺正理者逆世间流，<a id="a-8c"></a>是故世间共兴诤论。<a id="a-8d"></a>世间愚夫著蕴、<a id="a-8e"></a>界、<a id="a-8f"></a>处，<a id="a-8g"></a>顺正理者都无所著，<a id="a-8h"></a>是故世间共兴诤论。<a id="a-8i"></a>顺世愚夫不行正理，<a id="a-8j"></a>顺正理者与世相违，<a id="a-8k"></a>故常无诤名护正法。<a id="a-8l"></a>”</p>
  <p id="a8m">善思菩萨复问最胜：<a id="a-8n"></a>“今者天王为何所取？<a id="a-8o"></a>”</p>
  <p id="a8p">最胜答曰：<a id="a-8q"></a>“善思当知，<a id="a-8r"></a>我不取我亦不取法。<a id="a-8s"></a>”</p>
  <p id="a8t">善思又问：<a id="a-8u"></a>“云何不取？<a id="a-8v"></a>”</p>
  <p id="a8w">最胜答言：<a id="a-8x"></a>“我自性离，<a id="a-8y"></a>有情及法自性亦离，<a id="a-8z"></a>如是诸离亦不可得；<a id="a-90"></a>过去自性离，<a id="a-91"></a>未来、<a id="a-92"></a>现在自性亦离，<a id="a-93"></a>如是诸离亦不可得；<a id="a-94"></a>诸佛自性非离，<a id="a-95"></a>诸佛自性非不离；<a id="a-96"></a>诸佛土自性非离，<a id="a-97"></a>诸佛土自性非不离；<a id="a-98"></a>诸法自性非离，<a id="a-99"></a>诸法自性非不离。<a id="a-9A"></a>善思当知，<a id="a-9B"></a>如是之行名顺正理，<a id="a-9C"></a>无取、<a id="a-9D"></a>不取能护正法。<a id="a-9E"></a>”</p>
  <p id="a9F">尔时，<a id="a-9G"></a>善思菩萨赞最胜天王言：<a id="a-9H"></a>“善哉！<a id="a-9I"></a>善哉！<a id="a-9J"></a>大士，<a id="a-9K"></a>正士，<a id="a-9L"></a>能如是说甚深般若波罗蜜多，<a id="a-9M"></a>无取、<a id="a-9N"></a>无著、<a id="a-9O"></a>无文、<a id="a-9P"></a>无字，<a id="a-9Q"></a>灭诸戏论，<a id="a-9R"></a>离能分别及所分别。<a id="a-9S"></a>”</p>
  <p id="a9T">尔时，<a id="a-9U"></a>众中有一天子名曰贤德，<a id="a-9V"></a>从座而起顶礼佛足，<a id="a-9W"></a>偏覆左肩，<a id="a-9X"></a>右膝著地，<a id="a-9Y"></a>合掌恭敬而白佛言：<a id="a-9Z"></a>“世尊，<a id="a-9a"></a>最胜天王所说无分别者为是何法？<a id="a-9b"></a>”</p>
  <p id="a9c">佛告贤德：<a id="a-9d"></a>“天子当知，<a id="a-9e"></a>无分别者是寂静法。<a id="a-9f"></a>所以者何？<a id="a-9g"></a>能取、<a id="a-9h"></a>所取俱不可得，<a id="a-9i"></a>不生、<a id="a-9j"></a>不灭、<a id="a-9k"></a>离我、<a id="a-9l"></a>我所，<a id="a-9m"></a>如是名为无分别法。<a id="a-9n"></a>若菩萨摩诃萨如是观者能护正法，<a id="a-9o"></a>不见能护及所护法。<a id="a-9p"></a>”</p>
  <p id="a9q">说此法时，<a id="a-9r"></a>十千苾蒭心得解脱，<a id="a-9s"></a>二千天子远尘离垢生净法眼。</p>
  <p id="a9t">尔时，<a id="a-9u"></a>善思菩萨问最胜天王言：<a id="a-9v"></a>“何等辩才能说如是甚深之法？<a id="a-9w"></a>”</p>
  <p id="a9x">最胜答言：<a id="a-9y"></a>“一切烦恼习气无者所得辩才，<a id="a-9z"></a>能说如是甚深之法。<a id="a-A0"></a>过语言道不可思量胜义妙智如是辩才，<a id="a-A1"></a>能说如是甚深之法。<a id="a-A2"></a>”</p>
  <p id="aA3">善思菩萨问贤德天子言：<a id="a-A4"></a>“云何无生法中以辩才说？<a id="a-A5"></a>”</p>
  <p id="aA6">贤德天子答善思言：<a id="a-A7"></a>“若菩萨摩诃萨不住无生无灭法者，<a id="a-A8"></a>则无辩才说甚深法。<a id="a-A9"></a>何以故？<a id="a-AA"></a>远离戏论，<a id="a-AB"></a>不见所缘，<a id="a-AC"></a>不见能缘，<a id="a-AD"></a>心无所住，<a id="a-AE"></a>是故能说。<a id="a-AF"></a>不住我法，<a id="a-AG"></a>不住此彼，<a id="a-AH"></a>唯住清净胜义谛中，<a id="a-AI"></a>是故能说。<a id="a-AJ"></a>”</p>
  <p id="aAK">善思菩萨即白佛言：<a id="a-AL"></a>“甚奇，<a id="a-AM"></a>世尊！<a id="a-AN"></a>贤德天子实为希有！<a id="a-AO"></a>乃能通达甚深之法辩才无尽。<a id="a-AP"></a>”</p>
  <p id="aAQ">佛言：<a id="a-AR"></a>“善思，<a id="a-AS"></a>贤德天子从妙喜界不动佛所，<a id="a-AT"></a>而来至此堪忍世界听深般若波罗蜜多。<a id="a-AU"></a>汝等当知，<a id="a-AV"></a>贤德天子已于无量百千亿劫，<a id="a-AW"></a>修习希有陀罗尼门，<a id="a-AX"></a>经劫说法亦不穷尽。<a id="a-AY"></a>”</p>
  <p id="aAZ">善思菩萨复白佛言：<a id="a-Aa"></a>“何谓希有陀罗尼门？<a id="a-Ab"></a>”</p>
  <p id="aAc">佛言：<a id="a-Ad"></a>“善思，<a id="a-Ae"></a>此希有者名众法不入陀罗尼门。<a id="a-Af"></a>此陀罗尼门过诸文字，<a id="a-Ag"></a>言不能入，<a id="a-Ah"></a>心不能量，<a id="a-Ai"></a>内外法中皆不可得。</p>
  <p id="aAj">“善思当知，<a id="a-Ak"></a>无有少法能入此者，<a id="a-Al"></a>是故名为众法不入陀罗尼门。<a id="a-Am"></a>所以者何？<a id="a-An"></a>此法平等，<a id="a-Ao"></a>无高无下、<a id="a-Ap"></a>无入无出，<a id="a-Aq"></a>无一文字从外而入，<a id="a-Ar"></a>无一文字从内而出，<a id="a-As"></a>无一文字住此法中，<a id="a-At"></a>亦无文字共相见者，<a id="a-Au"></a>亦不分别法非、<a id="a-Av"></a>法异。<a id="a-Aw"></a>是诸文字说亦无减、<a id="a-Ax"></a>不说无增，<a id="a-Ay"></a>从本际来都无起作及坏灭者。<a id="a-Az"></a>如诸文字，<a id="a-B0"></a>心亦如是；<a id="a-B1"></a>如心，<a id="a-B2"></a>一切法亦如是。<a id="a-B3"></a>何以故？<a id="a-B4"></a>法离言语亦离思量，<a id="a-B5"></a>从本际来无生无灭故无入出，<a id="a-B6"></a>由此名为众法不入陀罗尼门。<a id="a-B7"></a>若能通达此法门者辩才无尽。<a id="a-B8"></a>所以者何？<a id="a-B9"></a>通达不断无尽法故。<a id="a-BA"></a>若有人能入虚空者，<a id="a-BB"></a>则能入此陀罗尼门。</p>
  <p id="aBC">“善思当知，<a id="a-BD"></a>若菩萨摩诃萨能通达此陀罗尼门，<a id="a-BE"></a>心得清净，<a id="a-BF"></a>身、<a id="a-BG"></a>语亦尔；<a id="a-BH"></a>所行顺理，<a id="a-BI"></a>般若坚固；<a id="a-BJ"></a>诸恶魔军无能娆者，<a id="a-BK"></a>一切外道不敢对扬；<a id="a-BL"></a>诸烦恼业莫之能坏，<a id="a-BM"></a>身力坚固心离怯弱；<a id="a-BN"></a>凡所演说辩才无尽，<a id="a-BO"></a>能宣深妙诸圣谛门；<a id="a-BP"></a>智慧多闻犹如大海，<a id="a-BQ"></a>安住寂定喻妙高山，<a id="a-BR"></a>如师子王处众无畏，<a id="a-BS"></a>世法不染犹净莲华，<a id="a-BT"></a>饶益有情譬之大地，<a id="a-BU"></a>洗除垢秽喻如大水，<a id="a-BV"></a>成熟世间方诸大火，<a id="a-BW"></a>增长善法同彼大风，<a id="a-BX"></a>清凉悦意类之朗月，<a id="a-BY"></a>能破众暗其犹烈日，<a id="a-BZ"></a>摧烦恼怨如威勇士，<a id="a-Ba"></a>心性调伏犹大象王，<a id="a-Bb"></a>能震法雷大龙为喻，<a id="a-Bc"></a>普雨众法譬之大云，<a id="a-Bd"></a>如大良医除烦恼病，<a id="a-Be"></a>犹大国主善御世间，<a id="a-Bf"></a>如四天王护有情类及护正法，<a id="a-Bg"></a>如天帝释于人天中富贵最胜心得自在，<a id="a-Bh"></a>如大梵王于堪忍界主领自在身得无礙，<a id="a-Bi"></a>如揭路荼示教有情，<a id="a-Bj"></a>如世间父能流法宝，<a id="a-Bk"></a>如毗沙门能出世间种种珍宝；<a id="a-Bl"></a>福德智慧之所庄严，<a id="a-Bm"></a>有情见者无不蒙益，<a id="a-Bn"></a>诸佛世尊之所称赞，<a id="a-Bo"></a>天、<a id="a-Bp"></a>龙等众咸拥护之。</p>
  <p id="aBq">“善思当知，<a id="a-Br"></a>诸菩萨摩诃萨若得如是陀罗尼门，<a id="a-Bs"></a>即能自在饶益有情，<a id="a-Bt"></a>方便说法而不穷尽，<a id="a-Bu"></a>心无疲倦不徇利誉，<a id="a-Bv"></a>法施平等无有悭嫉，<a id="a-Bw"></a>受持净戒三业无愆，<a id="a-Bx"></a>安忍清净离诸恚恼，<a id="a-By"></a>精进清净所作成立，<a id="a-Bz"></a>静虑清净善调伏心，<a id="a-C0"></a>般若清净永无疑惑，<a id="a-C1"></a>具四无量如大梵王，<a id="a-C2"></a>能善修行等持、<a id="a-C3"></a>等至，<a id="a-C4"></a>入出自在胜诸世间，<a id="a-C5"></a>修大觉因具诸福慧，<a id="a-C6"></a>受灌顶位得大自在。<a id="a-C7"></a>”</p>
  <p id="aC8">佛说如是总持门时，<a id="a-C9"></a>众中六万四千菩萨得不退转，<a id="a-CA"></a>三万菩萨得无生忍，<a id="a-CB"></a>二万天人远尘离垢生净法眼，<a id="a-CC"></a>无量无边人天等众俱发无上正等觉心。</p>
  <p data-pb></p>
  <h2 id="aCD">第六分陀罗尼品第十三</h2>
  <p id="aCE">尔时，<a id="a-CF"></a>曼殊室利菩萨摩诃萨即从座起顶礼佛足，<a id="a-CG"></a>遍覆左肩，<a id="a-CH"></a>右膝著地，<a id="a-CI"></a>合掌恭敬而白佛言：<a id="a-CJ"></a>“甚奇，<a id="a-CK"></a>世尊！<a id="a-CL"></a>如来所说，<a id="a-CM"></a>诸菩萨摩诃萨若得如是众法不入陀罗尼门，<a id="a-CN"></a>成就无量无边功德。<a id="a-CO"></a>”</p>
  <p id="aCP">佛告曼殊室利菩萨言：<a id="a-CQ"></a>“善男子，<a id="a-CR"></a>如是功德，<a id="a-CS"></a>假使如来百千年说亦未能尽。<a id="a-CT"></a>”</p>
  <p id="aCU">尔时，<a id="a-CV"></a>众中有一菩萨名寂静慧，<a id="a-CW"></a>即白曼殊室利菩萨摩诃萨言：<a id="a-CX"></a>“若菩萨摩诃萨证得如是陀罗尼门，<a id="a-CY"></a>为佛世尊之所称叹，<a id="a-CZ"></a>如是菩萨善得大利，<a id="a-Ca"></a>自行化彼皆悉不空。<a id="a-Cb"></a>”</p>
  <p id="aCc">时，<a id="a-Cd"></a>曼殊室利菩萨报寂静慧菩萨言：<a id="a-Ce"></a>“善男子，<a id="a-Cf"></a>胜义谛中无法可赞无色无相，<a id="a-Cg"></a>无色相者有何可赞？<a id="a-Ch"></a>无可赞故于何欢喜？<a id="a-Ci"></a>”</p>
  <p id="aCj">时，<a id="a-Ck"></a>寂静慧复作是言：<a id="a-Cl"></a>“我闻如来契经中说：<a id="a-Cm"></a>诸法自性无我、<a id="a-Cn"></a>我所，<a id="a-Co"></a>无能令喜亦无令嗔，<a id="a-Cp"></a>此法平等菩萨应学。<a id="a-Cq"></a>譬如大地依止水轮，<a id="a-Cr"></a>若凿井池得水受用，<a id="a-Cs"></a>其不凿者无由致之；<a id="a-Ct"></a>如是圣智法平等境遍一切法，<a id="a-Cu"></a>若有勤修般若巧便即便证得，<a id="a-Cv"></a>其不修者云何得之？<a id="a-Cw"></a>是故菩萨欲求无上正等菩提不应懈怠，<a id="a-Cx"></a>若勤精进，<a id="a-Cy"></a>如是所说法平等境则现在前。</p>
  <p id="aCz">“如生盲人不能见色，<a id="a-D0"></a>如是烦恼所盲有情，<a id="a-D1"></a>于平等法不能得见。<a id="a-D2"></a>如人有眼无外光明，<a id="a-D3"></a>不能睹见所有色像；<a id="a-D4"></a>如是行人虽有智慧，<a id="a-D5"></a>若无善友不能见法。<a id="a-D6"></a>如有天眼不假外明自能见色，<a id="a-D7"></a>如是菩萨预法流者自然胜进。<a id="a-D8"></a>譬如世间处胎藏者，<a id="a-D9"></a>虽渐增长而不自见；<a id="a-DA"></a>如是菩萨勤精进者，<a id="a-DB"></a>众行渐增亦不自见，<a id="a-DC"></a>而能成办一切佛法。<a id="a-DD"></a>如雪山中有妙药树，<a id="a-DE"></a>枝条、<a id="a-DF"></a>茎干不枯不折；<a id="a-DG"></a>如是菩萨勤修精进，<a id="a-DH"></a>所有胜行不退不失。</p>
  <p id="aDI">“如转轮王出现于世具七财宝，<a id="a-DJ"></a>如是菩萨发菩提心具七法宝，<a id="a-DK"></a>所谓布施、<a id="a-DL"></a>净戒、<a id="a-DM"></a>安忍、<a id="a-DN"></a>精进、<a id="a-DO"></a>静虑、<a id="a-DP"></a>般若、<a id="a-DQ"></a>巧便。<a id="a-DR"></a>如转轮王游四洲界，<a id="a-DS"></a>于有情类其心平等；<a id="a-DT"></a>如是菩萨以四摄事饶益有情，<a id="a-DU"></a>心常平等。<a id="a-DV"></a>如转轮王随所在处则无诤讼，<a id="a-DW"></a>如是菩萨如实说法亦无诤论。<a id="a-DX"></a>譬如三千大千世界初成，<a id="a-DY"></a>即有妙高山王及以大海；<a id="a-DZ"></a>如是菩萨初发无上正等觉心，<a id="a-Da"></a>即有般若及以大悲。<a id="a-Db"></a>譬如日出，<a id="a-Dc"></a>诸山高者其光先照；<a id="a-Dd"></a>如是菩萨得般若炬，<a id="a-De"></a>诸有高行根熟菩萨先蒙光照。<a id="a-Df"></a>譬如大地普能荷负，<a id="a-Dg"></a>一切草木、<a id="a-Dh"></a>华果、<a id="a-Di"></a>药树皆悉平等；<a id="a-Dj"></a>如是菩萨证得如是陀罗尼门，<a id="a-Dk"></a>于诸有情其心平等。<a id="a-Dl"></a>”</p>
  <p id="aDm">尔时，<a id="a-Dn"></a>佛赞寂静慧言：<a id="a-Do"></a>“善哉！<a id="a-Dp"></a>善哉！<a id="a-Dq"></a>如汝所说。<a id="a-Dr"></a>诸菩萨摩诃萨若得如是陀罗尼门，<a id="a-Ds"></a>诸有所说一文一字无非佛语，<a id="a-Dt"></a>如是所说远离色、<a id="a-Du"></a>声、<a id="a-Dv"></a>香、<a id="a-Dw"></a>味、<a id="a-Dx"></a>触、<a id="a-Dy"></a>法。<a id="a-Dz"></a>何以故？<a id="a-E0"></a>此所说法非世俗故无尽无边，<a id="a-E1"></a>能引一切身心轻利。<a id="a-E2"></a>假使百千佛前，<a id="a-E3"></a>说者亦不怯弱。<a id="a-E4"></a>所以者何？<a id="a-E5"></a>是菩萨摩诃萨佛加持故心无所著，<a id="a-E6"></a>谓不著我，<a id="a-E7"></a>不著有情，<a id="a-E8"></a>不著诸法，<a id="a-E9"></a>由此证得清净真如、<a id="a-EA"></a>清净法界、<a id="a-EB"></a>清净实际，<a id="a-EC"></a>得法无尽、<a id="a-ED"></a>文字无尽、<a id="a-EE"></a>辩说无尽，<a id="a-EF"></a>尔时即生殊胜欢喜，<a id="a-EG"></a>得妙慧故，<a id="a-EH"></a>得妙智故，<a id="a-EI"></a>无疑网故。<a id="a-EJ"></a>”</p>
  <p id="aEK">当佛说此总持门时，<a id="a-EL"></a>八千菩萨俱得如是众法不入陀罗尼门，<a id="a-EM"></a>复有一万二千菩萨得不退转，<a id="a-EN"></a>五千菩萨得无生忍，<a id="a-EO"></a>一万六千诸天子众远尘离垢生净法眼，<a id="a-EP"></a>无量无边诸有情类俱发无上正等觉心。</p>
  <p id="aEQ">尔时，<a id="a-ER"></a>佛告寂静慧言：<a id="a-ES"></a>“此陀罗尼能伏魔众、<a id="a-ET"></a>摧诸外道、<a id="a-EU"></a>坏嫉法人。<a id="a-EV"></a>然般若灯灭烦恼火，<a id="a-EW"></a>护说法者令至涅槃，<a id="a-EX"></a>调伏内心，<a id="a-EY"></a>善化外众，<a id="a-EZ"></a>容仪整肃见者欢喜，<a id="a-Ea"></a>为正行人平等说法，<a id="a-Eb"></a>如实观察有情根性，<a id="a-Ec"></a>授法应时非前非后。<a id="a-Ed"></a>”</p>
  <p id="aEe">佛说如是诸功德时，<a id="a-Ef"></a>于此三千大千世界，<a id="a-Eg"></a>一切大海、<a id="a-Eh"></a>妙高山王、<a id="a-Ei"></a>大地、<a id="a-Ej"></a>诸山皆悉震动。<a id="a-Ek"></a>尔时，<a id="a-El"></a>天雨微妙音华、<a id="a-Em"></a>大微妙音华、<a id="a-En"></a>妙灵瑞华、<a id="a-Eo"></a>大妙灵瑞华、<a id="a-Ep"></a>嗢钵罗华、<a id="a-Eq"></a>拘某陀华、<a id="a-Er"></a>钵特摩华、<a id="a-Es"></a>奔荼利华、<a id="a-Et"></a>迦末罗华，<a id="a-Eu"></a>诸天空中作众伎乐。</p>
  <p id="aEv">世尊复告寂静慧言：<a id="a-Ew"></a>“善男子，<a id="a-Ex"></a>过去无量无数无边难思议劫，<a id="a-Ey"></a>有佛出世名为宝月，<a id="a-Ez"></a>十号具足，<a id="a-F0"></a>国名无毁，<a id="a-F1"></a>劫名喜赞，<a id="a-F2"></a>声闻弟子三十二亿，<a id="a-F3"></a>菩萨弟子无量无边，<a id="a-F4"></a>然彼如来先无苦行及降魔事而证菩提。<a id="a-F5"></a>时，<a id="a-F6"></a>彼众中有一菩萨名宝功德，<a id="a-F7"></a>具妙辩才，<a id="a-F8"></a>能为有情种种说法。<a id="a-F9"></a>时，<a id="a-FA"></a>诸大众请彼如来不入涅槃久住于世。</p>
  <p id="aFB">“时，<a id="a-FC"></a>宝功德告大众言：<a id="a-FD"></a>‘诸佛世尊无生无灭，<a id="a-FE"></a>何用劝请不入涅槃？<a id="a-FF"></a>若太虚空入涅槃者，<a id="a-FG"></a>如来乃可入般涅槃；<a id="a-FH"></a>若有真如、<a id="a-FI"></a>法界、<a id="a-FJ"></a>实际、<a id="a-FK"></a>不思议界入涅槃者，<a id="a-FL"></a>如来乃可入般涅槃。<a id="a-FM"></a>所以者何？<a id="a-FN"></a>如来之法无成无坏、<a id="a-FO"></a>无染无净，<a id="a-FP"></a>非世间非出世间、<a id="a-FQ"></a>非有为非无为、<a id="a-FR"></a>非常非断。<a id="a-FS"></a>假令一口而有十舌，<a id="a-FT"></a>是一一舌复生百舌，<a id="a-FU"></a>是一一舌复生千舌，<a id="a-FV"></a>亦不能说如来成坏，<a id="a-FW"></a>乃至不能说有常断，<a id="a-FX"></a>云何大众劝请如来不入涅槃久住于世？<a id="a-FY"></a>’</p>
  <p id="aFZ">“彼宝功德说此法时，<a id="a-Fa"></a>八万六千诸菩萨众得不退转，<a id="a-Fb"></a>七千菩萨摩诃萨众俱得无边功德陀罗尼门、<a id="a-Fc"></a>悦意陀罗尼门、<a id="a-Fd"></a>无礙陀罗尼门、<a id="a-Fe"></a>欢喜陀罗尼门、<a id="a-Ff"></a>大悲陀罗尼门、<a id="a-Fg"></a>月爱陀罗尼门、<a id="a-Fh"></a>月光陀罗尼门、<a id="a-Fi"></a>日爱陀罗尼门、<a id="a-Fj"></a>日光陀罗尼门、<a id="a-Fk"></a>妙高山王陀罗尼门、<a id="a-Fl"></a>深广大海陀罗尼门、<a id="a-Fm"></a>功德宝王陀罗尼门，<a id="a-Fn"></a>三万六千人天大众远尘离垢生净法眼。<a id="a-Fo"></a>”</p>
  <p id="aFp">世尊复告寂静慧言：<a id="a-Fq"></a>“昔宝功德今汝身是，<a id="a-Fr"></a>由此因缘，<a id="a-Fs"></a>汝能说是陀罗尼门种种功德。<a id="a-Ft"></a>”</p>
  <p id="aFu">时，<a id="a-Fv"></a>曼殊室利菩萨摩诃萨而说颂言：</p>
  <p id="aFw">“总持犹妙药，<a id="a-Fx"></a>能疗众惑病，</p>
  <p id="aFy">亦如天甘露，<a id="a-Fz"></a>服者常安乐。<a id="a-G0"></a>”</p>
  <p id="aG1">时，<a id="a-G2"></a>功德华王菩萨摩诃萨复说颂言：</p>
  <p id="aG3">“总持无文字，<a id="a-G4"></a>文字显总持，</p>
  <p id="aG5">由般若大悲，<a id="a-G6"></a>离言以言说。<a id="a-G7"></a>”</p>
  <p id="aG8">尔时，<a id="a-G9"></a>珊睹史多天王即从座起顶礼佛足，<a id="a-GA"></a>偏覆左肩，<a id="a-GB"></a>右膝著地，<a id="a-GC"></a>合掌恭敬而白佛言：<a id="a-GD"></a>“诸佛功德不可思议，<a id="a-GE"></a>诸佛所说不可思议，<a id="a-GF"></a>诸大菩萨所行胜行所说妙法不可思议。<a id="a-GG"></a>我等诸天宿世所植善根深厚，<a id="a-GH"></a>得值如来闻说如是甚深妙法。<a id="a-GI"></a>”即以无量天妙华香奉散如来而为供养。</p>
  <p id="aGJ">尔时，<a id="a-GK"></a>佛告彼天王言：<a id="a-GL"></a>“天王当知，<a id="a-GM"></a>诸欲供养佛世尊者，<a id="a-GN"></a>当修三法：<a id="a-GO"></a>一者、<a id="a-GP"></a>发菩提心；<a id="a-GQ"></a>二者、<a id="a-GR"></a>护持正法；<a id="a-GS"></a>三者、<a id="a-GT"></a>如教修行。<a id="a-GU"></a>天王当知，<a id="a-GV"></a>若能修学此三法者，<a id="a-GW"></a>乃得名为真供养佛。<a id="a-GX"></a>假使如来一劫住世，<a id="a-GY"></a>说此供养所获功德亦不能尽。<a id="a-GZ"></a>是故，<a id="a-Ga"></a>天王，<a id="a-Gb"></a>若欲供养佛世尊者，<a id="a-Gc"></a>具此三法名真供养。<a id="a-Gd"></a>天王当知，<a id="a-Ge"></a>若有护佛一四句颂，<a id="a-Gf"></a>则为拥护过去、<a id="a-Gg"></a>未来、<a id="a-Gh"></a>现在诸佛所证无上正等菩提。<a id="a-Gi"></a>何以故？<a id="a-Gj"></a>诸佛世尊所证无上正等菩提从法生故。<a id="a-Gk"></a>法供养者名真供养，<a id="a-Gl"></a>诸供养中最为第一，<a id="a-Gm"></a>资财供养所不能比。<a id="a-Gn"></a>天王当知，<a id="a-Go"></a>我念过去无量无数难思议劫精勤修学菩萨道时，<a id="a-Gp"></a>闻虚空中天说颂曰：</p>
  <p id="aGq">“二人远离王贼等，<a id="a-Gr"></a>所不能侵大宝藏，</p>
  <p id="aGs">百千万劫法难闻，<a id="a-Gt"></a>得闻不持不施等。</p>
  <p id="aGu">大菩提心护正法，<a id="a-Gv"></a>如教修行心寂静，</p>
  <p id="aGw">自利利他心平等，<a id="a-Gx"></a>是则名真供养佛。<a id="a-Gy"></a>”</p>
  <p id="aGz">“天王当知，<a id="a-H0"></a>我于过去初闻此颂即为他说，<a id="a-H1"></a>时有八千诸有情类俱发无上正等觉心。<a id="a-H2"></a>是故，<a id="a-H3"></a>天王，<a id="a-H4"></a>以法供养最为第一。<a id="a-H5"></a>何以故？<a id="a-H6"></a>诸佛无上正等菩提从法生故。<a id="a-H7"></a>”</p>
  <p data-pb></p>
  <h2 id="aH8">第六分劝诫品第十四之一</h2>
  <p id="aH9">尔时，<a id="a-HA"></a>曼殊室利菩萨复从座起顶礼佛足，<a id="a-HB"></a>偏覆左肩，<a id="a-HC"></a>右膝著地，<a id="a-HD"></a>合掌恭敬而白佛言：<a id="a-HE"></a>“如来所说甚深般若波罗蜜多，<a id="a-HF"></a>颇有有情于当来世正法将灭时分转时能信受不？<a id="a-HG"></a>若善男子、<a id="a-HH"></a>善女人等，<a id="a-HI"></a>闻说是经信受不谤，<a id="a-HJ"></a>如此人等成何功德？<a id="a-HK"></a>”</p>
  <p id="aHL">佛告曼殊室利菩萨言：<a id="a-HM"></a>“善男子，<a id="a-HN"></a>于当来世正法将灭时分转时，<a id="a-HO"></a>有善男子、<a id="a-HP"></a>善女人等，<a id="a-HQ"></a>曾于无量无边佛所修行净戒、<a id="a-HR"></a>静虑、<a id="a-HS"></a>般若，<a id="a-HT"></a>是佛真子能信此经，<a id="a-HU"></a>所致功德不可称计。<a id="a-HV"></a>诸胜善法从般若生，<a id="a-HW"></a>若有人能信受不谤，<a id="a-HX"></a>我今为汝略以喻说。</p>
  <p id="aHY">“曼殊室利，<a id="a-HZ"></a>此赡部洲周匝七千踰缮那量，<a id="a-Ha"></a>北广南狭形如车箱，<a id="a-Hb"></a>其中人面亦复如是。<a id="a-Hc"></a>假使充满此赡部洲预流、<a id="a-Hd"></a>一来、<a id="a-He"></a>不还、<a id="a-Hf"></a>阿罗汉、<a id="a-Hg"></a>独觉，<a id="a-Hh"></a>如粟、<a id="a-Hi"></a>稻、<a id="a-Hj"></a>麻、<a id="a-Hk"></a>竹、<a id="a-Hl"></a>荻、<a id="a-Hm"></a>芦苇、<a id="a-Hn"></a>甘蔗林等中无间隙。<a id="a-Ho"></a>有善男子、<a id="a-Hp"></a>善女人等尽彼圣众寿量短长，<a id="a-Hq"></a>以诸世间上妙饮食、<a id="a-Hr"></a>衣服、<a id="a-Hs"></a>卧具及医药等，<a id="a-Ht"></a>起殷净心奉施供养；<a id="a-Hu"></a>般涅槃后各收驮都，<a id="a-Hv"></a>起窣堵波严饰供养；<a id="a-Hw"></a>或以七宝满赡部洲积至梵宫，<a id="a-Hx"></a>于诸圣众各别奉施尔所七宝，<a id="a-Hy"></a>毕自寿量昼夜三十牟呼栗多相续不断。<a id="a-Hz"></a>曼殊室利，<a id="a-I0"></a>于意云何？<a id="a-I1"></a>是善男子、<a id="a-I2"></a>善女人等，<a id="a-I3"></a>由此因缘获福多不？<a id="a-I4"></a>”</p>
  <p id="aI5">曼殊室利即白佛言：<a id="a-I6"></a>“甚多，<a id="a-I7"></a>世尊！<a id="a-I8"></a>甚多，<a id="a-I9"></a>善逝！<a id="a-IA"></a>”</p>
  <p id="aIB">佛告曼殊室利菩萨：<a id="a-IC"></a>“若善男子、<a id="a-ID"></a>善女人等能于此经信受不谤，<a id="a-IE"></a>所获福聚于前施福，<a id="a-IF"></a>百倍为胜，<a id="a-IG"></a>千倍为胜，<a id="a-IH"></a>乃至邬波尼杀昙倍亦复为胜。</p>
  <p id="aII">“曼殊室利，<a id="a-IJ"></a>东胜身洲周匝八千踰缮那量，<a id="a-IK"></a>形如半月，<a id="a-IL"></a>人面亦尔。<a id="a-IM"></a>假使充满东胜身洲预流、<a id="a-IN"></a>一来、<a id="a-IO"></a>不还、<a id="a-IP"></a>阿罗汉、<a id="a-IQ"></a>独觉，<a id="a-IR"></a>如粟、<a id="a-IS"></a>稻、<a id="a-IT"></a>麻、<a id="a-IU"></a>竹、<a id="a-IV"></a>荻、<a id="a-IW"></a>芦苇、<a id="a-IX"></a>甘蔗林等中无间隙。<a id="a-IY"></a>有善男子、<a id="a-IZ"></a>善女人等尽彼圣众寿量短长，<a id="a-Ia"></a>以诸世间上妙饮食、<a id="a-Ib"></a>衣服、<a id="a-Ic"></a>卧具及医药等，<a id="a-Id"></a>起殷净心奉施供养；<a id="a-Ie"></a>般涅槃后各收驮都，<a id="a-If"></a>起窣堵波严饰供养；<a id="a-Ig"></a>或以七宝满胜身洲积至梵宫，<a id="a-Ih"></a>于诸圣众各别奉施尔所七宝，<a id="a-Ii"></a>毕自寿量昼夜三十牟呼栗多相续不断。<a id="a-Ij"></a>曼殊室利，<a id="a-Ik"></a>于意云何？<a id="a-Il"></a>是善男子、<a id="a-Im"></a>善女人等，<a id="a-In"></a>由此因缘获福多不？<a id="a-Io"></a>”</p>
  <p id="aIp">曼殊室利即白佛言：<a id="a-Iq"></a>“甚多，<a id="a-Ir"></a>世尊！<a id="a-Is"></a>甚多，<a id="a-It"></a>善逝！<a id="a-Iu"></a>”</p>
  <p id="aIv">佛告曼殊室利菩萨：<a id="a-Iw"></a>“若善男子、<a id="a-Ix"></a>善女人等能于此经信受不谤，<a id="a-Iy"></a>所获福聚于前施福，<a id="a-Iz"></a>百倍为胜，<a id="a-J0"></a>千倍为胜，<a id="a-J1"></a>乃至邬波尼杀昙倍亦复为胜。</p>
  <p id="aJ2">“曼殊室利，<a id="a-J3"></a>西牛货洲周匝九千踰缮那量，<a id="a-J4"></a>形如满月，<a id="a-J5"></a>人面亦尔。<a id="a-J6"></a>假使充满西牛货洲预流、<a id="a-J7"></a>一来、<a id="a-J8"></a>不还、<a id="a-J9"></a>阿罗汉、<a id="a-JA"></a>独觉，<a id="a-JB"></a>如粟、<a id="a-JC"></a>稻、<a id="a-JD"></a>麻、<a id="a-JE"></a>竹、<a id="a-JF"></a>荻、<a id="a-JG"></a>芦苇、<a id="a-JH"></a>甘蔗林等中无间隙。<a id="a-JI"></a>有善男子、<a id="a-JJ"></a>善女人等尽彼圣众寿量短长，<a id="a-JK"></a>以诸世间上妙饮食、<a id="a-JL"></a>衣服、<a id="a-JM"></a>卧具及医药等，<a id="a-JN"></a>起殷净心奉施供养；<a id="a-JO"></a>般涅槃后各收驮都，<a id="a-JP"></a>起窣堵波严饰供养；<a id="a-JQ"></a>或以七宝满牛货洲积至梵宫，<a id="a-JR"></a>于诸圣众各别奉施尔所七宝，<a id="a-JS"></a>毕自寿量昼夜三十牟呼栗多相续不断。<a id="a-JT"></a>曼殊室利，<a id="a-JU"></a>于意云何？<a id="a-JV"></a>是善男子、<a id="a-JW"></a>善女人等，<a id="a-JX"></a>由此因缘获福多不？<a id="a-JY"></a>”</p>
  <p id="aJZ">曼殊室利即白佛言：<a id="a-Ja"></a>“甚多，<a id="a-Jb"></a>世尊！<a id="a-Jc"></a>甚多，<a id="a-Jd"></a>善逝！<a id="a-Je"></a>”</p>
  <p id="aJf">佛告曼殊室利菩萨：<a id="a-Jg"></a>“若善男子、<a id="a-Jh"></a>善女人等能于此经信受不谤，<a id="a-Ji"></a>所获福聚于前施福，<a id="a-Jj"></a>百倍为胜，<a id="a-Jk"></a>千倍为胜，<a id="a-Jl"></a>乃至邬波尼杀昙倍亦复为胜。</p>
  <p id="aJm">“曼殊室利，<a id="a-Jn"></a>北俱卢洲周匝十千踰缮那量，<a id="a-Jo"></a>其形方正，<a id="a-Jp"></a>人面亦尔。<a id="a-Jq"></a>假使充满北俱卢洲预流、<a id="a-Jr"></a>一来、<a id="a-Js"></a>不还、<a id="a-Jt"></a>阿罗汉、<a id="a-Ju"></a>独觉，<a id="a-Jv"></a>如粟、<a id="a-Jw"></a>稻、<a id="a-Jx"></a>麻、<a id="a-Jy"></a>竹、<a id="a-Jz"></a>荻、<a id="a-K0"></a>芦苇、<a id="a-K1"></a>甘蔗林等中无间隙。<a id="a-K2"></a>有善男子、<a id="a-K3"></a>善女人等尽彼圣众寿量短长，<a id="a-K4"></a>以诸世间上妙饮食、<a id="a-K5"></a>衣服、<a id="a-K6"></a>卧具及医药等，<a id="a-K7"></a>起殷净心奉施供养；<a id="a-K8"></a>般涅槃后各收驮都，<a id="a-K9"></a>起窣堵波严饰供养；<a id="a-KA"></a>或以七宝满俱卢洲积至梵宫，<a id="a-KB"></a>于诸圣众各别奉施尔所七宝，<a id="a-KC"></a>毕自寿量昼夜三十牟呼栗多相续不断。<a id="a-KD"></a>曼殊室利，<a id="a-KE"></a>于意云何？<a id="a-KF"></a>是善男子、<a id="a-KG"></a>善女人等，<a id="a-KH"></a>由此因缘获福多不？<a id="a-KI"></a>”</p>
  <p id="aKJ">曼殊室利即白佛言：<a id="a-KK"></a>“甚多，<a id="a-KL"></a>世尊！<a id="a-KM"></a>甚多，<a id="a-KN"></a>善逝！<a id="a-KO"></a>”</p>
  <p id="aKP">佛告曼殊室利菩萨：<a id="a-KQ"></a>“若善男子、<a id="a-KR"></a>善女人等能于此经信受不谤，<a id="a-KS"></a>所获福聚于前施福，<a id="a-KT"></a>百倍为胜，<a id="a-KU"></a>千倍为胜，<a id="a-KV"></a>乃至邬波尼杀昙倍亦复为胜。<a id="a-KW"></a>”</p>
 </body>
</html>