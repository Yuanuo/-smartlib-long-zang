<!doctype html>
<html id="z3IBT2u7h" data-ver="1132">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第四百七十七</h1>
  <h2 id="a2">第二分正定品第八十一</h2>
  <p id="a3">尔时，<a id="a-4"></a>具寿善现白佛言：<a id="a-5"></a>“世尊，<a id="a-6"></a>是诸菩萨摩诃萨为住正性定聚，<a id="a-7"></a>为住不定聚耶？<a id="a-8"></a>”</p>
  <p id="a9">佛告善现：<a id="a-A"></a>“是诸菩萨摩诃萨皆住正性定聚，<a id="a-B"></a>非不定聚。<a id="a-C"></a>”</p>
  <p id="aD">具寿善现复白佛言：<a id="a-E"></a>“是诸菩萨摩诃萨为住何等正性定聚？<a id="a-F"></a>声闻乘耶？<a id="a-G"></a>独觉乘耶？<a id="a-H"></a>菩萨乘耶？<a id="a-I"></a>”</p>
  <p id="aJ">佛告善现：<a id="a-K"></a>“是诸菩萨摩诃萨皆住菩萨正性定聚，<a id="a-L"></a>非住二乘正性定聚。<a id="a-M"></a>”</p>
  <p id="aN">具寿善现复白佛言：<a id="a-O"></a>“是诸菩萨摩诃萨为何时住正性定聚？<a id="a-P"></a>初发心耶？<a id="a-Q"></a>不退位耶？<a id="a-R"></a>最后有耶？<a id="a-S"></a>”</p>
  <p id="aT">佛告善现：<a id="a-U"></a>“是诸菩萨摩诃萨若初发心、<a id="a-V"></a>若不退位、<a id="a-W"></a>若最后有，<a id="a-X"></a>皆住菩萨正性定聚。<a id="a-Y"></a>”</p>
  <p id="aZ">具寿善现复白佛言：<a id="a-a"></a>“住正性定聚菩萨摩诃萨堕恶趣不？<a id="a-b"></a>”</p>
  <p id="ac">佛告善现：<a id="a-d"></a>“住正性定聚菩萨摩诃萨决定不堕诸恶趣中。<a id="a-e"></a>”</p>
  <p id="af">复告善现：<a id="a-g"></a>“于意云何？<a id="a-h"></a>第八、<a id="a-i"></a>预流、<a id="a-j"></a>一来、<a id="a-k"></a>不还、<a id="a-l"></a>阿罗汉、<a id="a-m"></a>独觉堕恶趣不？<a id="a-n"></a>”</p>
  <p id="ao">善现对曰：<a id="a-p"></a>“不也，<a id="a-q"></a>世尊。<a id="a-r"></a>”</p>
  <p id="as">佛告善现：<a id="a-t"></a>“诸菩萨摩诃萨亦复如是，<a id="a-u"></a>从初发心修行布施波罗蜜多乃至般若波罗蜜多，<a id="a-v"></a>及余无量无边佛法，<a id="a-w"></a>断诸恶法。<a id="a-x"></a>由此因缘，<a id="a-y"></a>堕诸恶趣，<a id="a-z"></a>无有是处；<a id="a-10"></a>生长寿天，<a id="a-11"></a>亦无是处，<a id="a-12"></a>谓于彼处诸胜善法不得现行。<a id="a-13"></a>是菩萨摩诃萨若生边鄙，<a id="a-14"></a>或生达絮、<a id="a-15"></a>蔑戾车中，<a id="a-16"></a>无有是处，<a id="a-17"></a>谓于彼处不能修行殊胜善法，<a id="a-18"></a>多起恶见不信因果，<a id="a-19"></a>常乐习行诸秽恶业，<a id="a-1A"></a>不闻佛名、<a id="a-1B"></a>法名、<a id="a-1C"></a>僧名，<a id="a-1D"></a>亦无四众，<a id="a-1E"></a>谓苾蒭、<a id="a-1F"></a>苾蒭尼、<a id="a-1G"></a>邬波索迦、<a id="a-1H"></a>邬波斯迦。<a id="a-1I"></a>是菩萨摩诃萨生邪见家，<a id="a-1J"></a>无有是处，<a id="a-1K"></a>谓生彼家执著种种诸恶见趣，<a id="a-1L"></a>拨无妙行、<a id="a-1M"></a>恶行及果，<a id="a-1N"></a>不修诸善，<a id="a-1O"></a>乐作诸恶，<a id="a-1P"></a>故诸菩萨不生彼家。<a id="a-1Q"></a>复次，<a id="a-1R"></a>善现，<a id="a-1S"></a>诸菩萨摩诃萨初发无上正等觉心，<a id="a-1T"></a>以胜意乐受行十种不善业道，<a id="a-1U"></a>无有是处。<a id="a-1V"></a>”</p>
  <p id="a1W">具寿善现复白佛言：<a id="a-1X"></a>“若菩萨摩诃萨从初发心成就如是功德善根，<a id="a-1Y"></a>不生恶处，<a id="a-1Z"></a>何以故如来每为众说自本生事多百千种，<a id="a-1a"></a>于中亦有生诸恶处，<a id="a-1b"></a>尔时善根为何所在？<a id="a-1c"></a>”</p>
  <p id="a1d">佛告善现：<a id="a-1e"></a>“诸菩萨摩诃萨不由秽业受恶趣身，<a id="a-1f"></a>但为饶益诸有情类，<a id="a-1g"></a>由故思愿而受彼身，<a id="a-1h"></a>是故不应引彼为难。<a id="a-1i"></a>”</p>
  <p id="a1j">复告善现：<a id="a-1k"></a>“于意云何？<a id="a-1l"></a>有诸独觉或阿罗汉，<a id="a-1m"></a>方便善巧如诸菩萨，<a id="a-1n"></a>成就殊胜方便善巧，<a id="a-1o"></a>受白象等傍生之身，<a id="a-1p"></a>见怨贼来欲为损害，<a id="a-1q"></a>便起无上安忍慈悲，<a id="a-1r"></a>欲令彼人得利乐故，<a id="a-1s"></a>自舍身命不害彼不？<a id="a-1t"></a>”</p>
  <p id="a1u">善现对曰：<a id="a-1v"></a>“诸独觉等无如是事。<a id="a-1w"></a>”</p>
  <p id="a1x">佛告善现：<a id="a-1y"></a>“由此因缘，<a id="a-1z"></a>当知菩萨为欲饶益诸有情故，<a id="a-20"></a>为大慈悲速圆满故，<a id="a-21"></a>虽现受种种傍生之身，<a id="a-22"></a>而不为傍生过失所染。<a id="a-23"></a>”</p>
  <p id="a24">具寿善现复白佛言：<a id="a-25"></a>“诸菩萨摩诃萨住何善根，<a id="a-26"></a>为欲饶益诸有情故受傍生身？<a id="a-27"></a>”</p>
  <p id="a28">佛告善现：<a id="a-29"></a>“诸菩萨摩诃萨有何善根不应圆满？<a id="a-2A"></a>然诸菩萨摩诃萨众为求无上正等菩提，<a id="a-2B"></a>一切善根皆应圆满，<a id="a-2C"></a>谓诸菩萨从初发心乃至安坐妙菩提座，<a id="a-2D"></a>无有善根不应圆满，<a id="a-2E"></a>要具圆满一切善法方得无上正等菩提。<a id="a-2F"></a>若一善法未能圆满而得无上正等菩提，<a id="a-2G"></a>无有是处。<a id="a-2H"></a>是故，<a id="a-2I"></a>菩萨从初发心乃至安坐妙菩提座，<a id="a-2J"></a>于其中间常学圆满一切善法，<a id="a-2K"></a>学已当得一切相智，<a id="a-2L"></a>永断一切习气相续，<a id="a-2M"></a>乃能证得一切智智。<a id="a-2N"></a>”</p>
  <p id="a2O">具寿善现复白佛言：<a id="a-2P"></a>“云何菩萨摩诃萨成就白法及真圣智，<a id="a-2Q"></a>而生恶趣受傍生身？<a id="a-2R"></a>”</p>
  <p id="a2S">佛告善现：<a id="a-2T"></a>“于意云何？<a id="a-2U"></a>如来成就一切白法真圣智不？<a id="a-2V"></a>”</p>
  <p id="a2W">善现对曰：<a id="a-2X"></a>“如来成就一切白法及真圣智。<a id="a-2Y"></a>”</p>
  <p id="a2Z">佛告善现：<a id="a-2a"></a>“于意云何？<a id="a-2b"></a>如来化作傍生趣身，<a id="a-2c"></a>饶益有情作佛事不？<a id="a-2d"></a>”</p>
  <p id="a2e">善现对曰：<a id="a-2f"></a>“如来化作傍生趣身，<a id="a-2g"></a>饶益有情作诸佛事。<a id="a-2h"></a>”</p>
  <p id="a2i">佛告善现：<a id="a-2j"></a>“于意云何？<a id="a-2k"></a>如来化作傍生身时，<a id="a-2l"></a>是实傍生受彼苦不？<a id="a-2m"></a>”</p>
  <p id="a2n">善现对曰：<a id="a-2o"></a>“如来化作傍生身时，<a id="a-2p"></a>非实傍生，<a id="a-2q"></a>不受彼苦。<a id="a-2r"></a>”</p>
  <p id="a2s">佛告善现：<a id="a-2t"></a>“诸菩萨摩诃萨亦复如是，<a id="a-2u"></a>虽成白法及真圣智，<a id="a-2v"></a>而为成熟诸有情故，<a id="a-2w"></a>方便善巧受傍生身，<a id="a-2x"></a>如应成熟诸有情类。</p>
  <p id="a2y">“复次，<a id="a-2z"></a>善现，<a id="a-30"></a>于意云何？<a id="a-31"></a>有阿罗汉诸漏永尽，<a id="a-32"></a>能化作身起诸事业，<a id="a-33"></a>由彼事业能发生他欢喜心不？<a id="a-34"></a>”</p>
  <p id="a35">善现对曰：<a id="a-36"></a>“有阿罗汉诸漏永尽，<a id="a-37"></a>能化作身起诸事业，<a id="a-38"></a>由彼事业能令他人生大欢喜。<a id="a-39"></a>”</p>
  <p id="a3A">佛告善现：<a id="a-3B"></a>“诸菩萨摩诃萨亦复如是，<a id="a-3C"></a>虽成白法及真圣智，<a id="a-3D"></a>而为饶益诸有情故，<a id="a-3E"></a>方便善巧受恶趣身，<a id="a-3F"></a>如应成熟诸有情类；<a id="a-3G"></a>虽受彼身而不同彼受诸苦恼，<a id="a-3H"></a>亦复不为彼趣过失之所杂染。</p>
  <p id="a3I">“复次，<a id="a-3J"></a>善现，<a id="a-3K"></a>于意云何？<a id="a-3L"></a>有工幻师或彼弟子，<a id="a-3M"></a>幻作种种象、<a id="a-3N"></a>马等事，<a id="a-3O"></a>令众人见欢喜踊跃，<a id="a-3P"></a>于彼有实象、<a id="a-3Q"></a>马等不？<a id="a-3R"></a>”</p>
  <p id="a3S">善现对曰：<a id="a-3T"></a>“于彼无实象、<a id="a-3U"></a>马等事。<a id="a-3V"></a>”</p>
  <p id="a3W">佛告善现：<a id="a-3X"></a>“诸菩萨摩诃萨亦复如是，<a id="a-3Y"></a>虽成白法及真圣智，<a id="a-3Z"></a>而为饶益诸有情故，<a id="a-3a"></a>现受种种傍生等身。<a id="a-3b"></a>虽受彼身而实非彼，<a id="a-3c"></a>亦不为彼过失所污。<a id="a-3d"></a>”</p>
  <p id="a3e">具寿善现复白佛言：<a id="a-3f"></a>“诸菩萨摩诃萨如是广大方便善巧，<a id="a-3g"></a>虽成就白法及真圣智，<a id="a-3h"></a>而为有情故受种种身，<a id="a-3i"></a>随其所应现作饶益。<a id="a-3j"></a>世尊，<a id="a-3k"></a>诸菩萨摩诃萨住何等法，<a id="a-3l"></a>能作如是方便善巧，<a id="a-3m"></a>虽受诸趣种种身形，<a id="a-3n"></a>而不为彼过失所污？<a id="a-3o"></a>”</p>
  <p id="a3p">佛告善现：<a id="a-3q"></a>“诸菩萨摩诃萨住深般若波罗蜜多，<a id="a-3r"></a>能作如是方便善巧。<a id="a-3s"></a>由斯方便善巧力故，<a id="a-3t"></a>虽往十方殑伽沙等诸佛世界现种种身，<a id="a-3u"></a>利益安乐彼有情类，<a id="a-3v"></a>而于其中不起染著。<a id="a-3w"></a>所以者何？<a id="a-3x"></a>是菩萨摩诃萨于一切法都无所得，<a id="a-3y"></a>谓都不得能染、<a id="a-3z"></a>所染及染因缘。<a id="a-40"></a>所以者何？<a id="a-41"></a>以一切法自性空故。<a id="a-42"></a>善现，<a id="a-43"></a>当知空不能染著空，<a id="a-44"></a>空亦不能染著余法，<a id="a-45"></a>亦无余法能染著空。<a id="a-46"></a>所以者何？<a id="a-47"></a>空中空性尚不可得，<a id="a-48"></a>况有余法而可得者？<a id="a-49"></a>如是名为不可得空。<a id="a-4A"></a>诸菩萨摩诃萨安住此中，<a id="a-4B"></a>能证无上正等菩提，<a id="a-4C"></a>为诸有情常作饶益。<a id="a-4D"></a>”</p>
  <p id="a4E">具寿善现复白佛言：<a id="a-4F"></a>“诸菩萨摩诃萨为但安住甚深般若波罗蜜多，<a id="a-4G"></a>能作如是方便善巧，<a id="a-4H"></a>为亦安住诸余法耶？<a id="a-4I"></a>”</p>
  <p id="a4J">佛告善现：<a id="a-4K"></a>“岂有余法非深般若波罗蜜多之所摄受？<a id="a-4L"></a>而汝今者生如是疑？<a id="a-4M"></a>”</p>
  <p id="a4N">具寿善现复白佛言：<a id="a-4O"></a>“甚深般若波罗蜜多既自性空，<a id="a-4P"></a>云何可说甚深般若波罗蜜多摄一切法？<a id="a-4Q"></a>非于空中可说有法摄与不摄。<a id="a-4R"></a>”</p>
  <p id="a4S">佛告善现：<a id="a-4T"></a>“岂不诸法诸法性空？<a id="a-4U"></a>”</p>
  <p id="a4V">善现对曰：<a id="a-4W"></a>“如是，<a id="a-4X"></a>如是。<a id="a-4Y"></a>”</p>
  <p id="a4Z">佛告善现：<a id="a-4a"></a>“若一切法一切法性空，<a id="a-4b"></a>岂不空中摄一切法？<a id="a-4c"></a>”</p>
  <p id="a4d">善现对曰：<a id="a-4e"></a>“如是，<a id="a-4f"></a>如是。<a id="a-4g"></a>”</p>
  <p id="a4h">佛告善现：<a id="a-4i"></a>“由此因缘，<a id="a-4j"></a>甚深般若波罗蜜多摄一切法。<a id="a-4k"></a>当知菩萨住深般若波罗蜜多，<a id="a-4l"></a>能作如是方便善巧。<a id="a-4m"></a>”</p>
  <p id="a4n">尔时，<a id="a-4o"></a>具寿善现白佛言：<a id="a-4p"></a>“世尊，<a id="a-4q"></a>云何菩萨摩诃萨行深般若波罗蜜多时，<a id="a-4r"></a>安住诸法自性空中，<a id="a-4s"></a>引发神通波罗蜜多，<a id="a-4t"></a>安住神通波罗蜜多，<a id="a-4u"></a>能往十方殑伽沙等诸佛世界，<a id="a-4v"></a>供养恭敬诸佛世尊，<a id="a-4w"></a>于诸佛所听受正法，<a id="a-4x"></a>种植无量殊胜善根？<a id="a-4y"></a>”</p>
  <p id="a4z">佛告善现：<a id="a-50"></a>“诸菩萨摩诃萨行深般若波罗蜜多时，<a id="a-51"></a>遍观十方殑伽沙等诸佛世界及诸佛众并所说法自性皆空，<a id="a-52"></a>唯有世俗假说名字说为世界、<a id="a-53"></a>佛众及法，<a id="a-54"></a>如是世俗假说名字亦自性空。</p>
  <p id="a55">“善现当知，<a id="a-56"></a>若十方界及诸佛众并所说法假说名字自性不空，<a id="a-57"></a>则所说空应成一分；<a id="a-58"></a>以所说空非成一分故，<a id="a-59"></a>一切法自性皆空，<a id="a-5A"></a>其理周圆无二无别。<a id="a-5B"></a>诸菩萨摩诃萨行深般若波罗蜜多时，<a id="a-5C"></a>由遍观空方便善巧，<a id="a-5D"></a>引发神通波罗蜜多，<a id="a-5E"></a>安住神通波罗蜜多，<a id="a-5F"></a>便能引发天眼、<a id="a-5G"></a>天耳、<a id="a-5H"></a>神境、<a id="a-5I"></a>他心、<a id="a-5J"></a>宿住、<a id="a-5K"></a>随念及知漏尽微妙通慧。</p>
  <p id="a5L">“善现当知，<a id="a-5M"></a>诸菩萨摩诃萨非离神通波罗蜜多，<a id="a-5N"></a>有能自在成熟有情、<a id="a-5O"></a>严净佛土，<a id="a-5P"></a>证得无上正等菩提。<a id="a-5Q"></a>是故神通波罗蜜多是菩提道。<a id="a-5R"></a>诸菩萨摩诃萨皆依此道求趣无上正等菩提，<a id="a-5S"></a>于求趣时能自圆满一切善法，<a id="a-5T"></a>亦能教他修诸善法；<a id="a-5U"></a>虽作是事，<a id="a-5V"></a>而于善法都无执著。<a id="a-5W"></a>所以者何？<a id="a-5X"></a>是菩萨摩诃萨知诸善法皆自性空。<a id="a-5Y"></a>非自性空有所执著，<a id="a-5Z"></a>若有执著则有爱味；<a id="a-5a"></a>由无执著亦无爱味，<a id="a-5b"></a>自性空中无爱味故，<a id="a-5c"></a>能味、<a id="a-5d"></a>所味及味因缘于空法中不可得故。</p>
  <p id="a5e">“善现当知，<a id="a-5f"></a>诸菩萨摩诃萨行深般若波罗蜜多时，<a id="a-5g"></a>安住神通波罗蜜多，<a id="a-5h"></a>引发天眼清净过人，<a id="a-5i"></a>用此天眼观一切法自性皆空。<a id="a-5j"></a>见一切法自性空故，<a id="a-5k"></a>不依法相造作诸业；<a id="a-5l"></a>虽为有情说如是法，<a id="a-5m"></a>而亦不得诸有情相及彼施设。<a id="a-5n"></a>是菩萨摩诃萨以无所得而为方便，<a id="a-5o"></a>引发菩萨殊胜神通，<a id="a-5p"></a>用此神通作所应作一切事业。</p>
  <p id="a5q">“是菩萨摩诃萨以极清净过人天眼，<a id="a-5r"></a>遍观十方殑伽沙等诸佛世界；<a id="a-5s"></a>见已引发神境智通，<a id="a-5t"></a>往彼饶益诸有情类，<a id="a-5u"></a>或以布施波罗蜜多乃至般若波罗蜜多而作饶益，<a id="a-5v"></a>或以四念住乃至八圣道支而作饶益，<a id="a-5w"></a>或以四静虑、<a id="a-5x"></a>四无量、<a id="a-5y"></a>四无色定而作饶益，<a id="a-5z"></a>或以八解脱乃至十遍处而作饶益，<a id="a-60"></a>或以空、<a id="a-61"></a>无相、<a id="a-62"></a>无愿解脱门而作饶益，<a id="a-63"></a>或以诸余殊胜善法而作饶益，<a id="a-64"></a>或以声闻、<a id="a-65"></a>独觉、<a id="a-66"></a>菩萨及诸佛法而作饶益。</p>
  <p id="a67">“是菩萨摩诃萨于十方界，<a id="a-68"></a>若见有情多悭贪者，<a id="a-69"></a>深生怜愍，<a id="a-6A"></a>说如是法：<a id="a-6B"></a>‘汝等有情当行布施！<a id="a-6C"></a>诸悭贪者受贫穷苦，<a id="a-6D"></a>由贫穷故无有威德，<a id="a-6E"></a>不能自益，<a id="a-6F"></a>况能益他？<a id="a-6G"></a>是故汝等当勤行施，<a id="a-6H"></a>既自安乐亦安乐他。<a id="a-6I"></a>勿以贫穷更相食啖，<a id="a-6J"></a>俱不解脱诸恶趣苦。<a id="a-6K"></a>’</p>
  <p id="a6L">“若见有情毁犯净戒，<a id="a-6M"></a>深生怜愍，<a id="a-6N"></a>说如是法：<a id="a-6O"></a>‘汝等有情当持净戒！<a id="a-6P"></a>诸破戒者受恶趣苦，<a id="a-6Q"></a>破戒之人无有威德，<a id="a-6R"></a>不能自益，<a id="a-6S"></a>况能益他？<a id="a-6T"></a>破戒因缘堕三恶趣，<a id="a-6U"></a>受苦异熟楚毒难忍，<a id="a-6V"></a>不能自救，<a id="a-6W"></a>况能救他？<a id="a-6X"></a>是故汝等当持净戒，<a id="a-6Y"></a>不应容纳破戒之心经刹那顷，<a id="a-6Z"></a>况经多时？<a id="a-6a"></a>勿自纵心，<a id="a-6b"></a>后生忧悔。<a id="a-6c"></a>’</p>
  <p id="a6d">“若见有情更相忿恚，<a id="a-6e"></a>展转结恨互相损恼，<a id="a-6f"></a>深生怜愍，<a id="a-6g"></a>说如是法：<a id="a-6h"></a>‘汝等有情当修安忍，<a id="a-6i"></a>勿相瞋忿结恨相害！<a id="a-6j"></a>诸忿恨心不顺善法，<a id="a-6k"></a>增长恶法招现衰损。<a id="a-6l"></a>汝等由此忿恨心故，<a id="a-6m"></a>身坏命终当堕恶趣，<a id="a-6n"></a>受诸极苦难有出期。<a id="a-6o"></a>是故汝等不应容纳忿恨之心经刹那顷，<a id="a-6p"></a>何况令其长时相续？<a id="a-6q"></a>汝等今者展转相缘，<a id="a-6r"></a>应起慈心作饶益事。<a id="a-6s"></a>’</p>
  <p id="a6t">“若见有情懒惰懈怠，<a id="a-6u"></a>深生怜愍，<a id="a-6v"></a>说如是法：<a id="a-6w"></a>‘汝等有情当勤精进，<a id="a-6x"></a>勿于善法懒惰懈怠！<a id="a-6y"></a>诸懈怠者，<a id="a-6z"></a>于诸善法及诸胜事，<a id="a-70"></a>皆不能成。<a id="a-71"></a>汝等由斯，<a id="a-72"></a>堕诸恶趣受无量苦。<a id="a-73"></a>是故汝等不应容纳懈怠之心经刹那顷，<a id="a-74"></a>何况令其长时相续？<a id="a-75"></a>’</p>
  <p id="a76">“若见有情失念散乱，<a id="a-77"></a>心不寂静，<a id="a-78"></a>深生怜愍，<a id="a-79"></a>说如是法：<a id="a-7A"></a>‘汝等有情当修静虑，<a id="a-7B"></a>勿生失念散乱之心！<a id="a-7C"></a>如是之心不顺善法，<a id="a-7D"></a>增长恶法招现衰损。<a id="a-7E"></a>汝等由此身坏命终，<a id="a-7F"></a>堕诸恶趣受无量苦。<a id="a-7G"></a>是故汝等不应容纳失念散乱相应之心经刹那顷，<a id="a-7H"></a>何况令其长时相续？<a id="a-7I"></a>’</p>
  <p id="a7J">“若见有情愚痴恶慧，<a id="a-7K"></a>深生怜愍，<a id="a-7L"></a>说如是法：<a id="a-7M"></a>‘汝等有情当修胜慧，<a id="a-7N"></a>勿起恶慧！<a id="a-7O"></a>起恶慧者，<a id="a-7P"></a>于诸善趣尚不能往，<a id="a-7Q"></a>况得解脱？<a id="a-7R"></a>汝等由此恶慧因缘，<a id="a-7S"></a>堕诸恶趣受无量苦。<a id="a-7T"></a>是故汝等不应容纳愚痴恶慧相应之心经刹那顷，<a id="a-7U"></a>何况令其长时相续？<a id="a-7V"></a>’</p>
  <p id="a7W">“若见有情多贪欲者深生怜愍，<a id="a-7X"></a>方便令其修不净观。<a id="a-7Y"></a>若见有情多瞋恚者深生怜愍，<a id="a-7Z"></a>方便令其修慈悲观。<a id="a-7a"></a>若见有情多愚痴者深生怜愍，<a id="a-7b"></a>方便令其修缘起观。<a id="a-7c"></a>若见有情多憍慢者深生怜愍，<a id="a-7d"></a>方便令其修界分别观。<a id="a-7e"></a>若见有情多寻伺者深生怜愍，<a id="a-7f"></a>方便令其修持息念。<a id="a-7g"></a>若见有情失正道者深生怜愍，<a id="a-7h"></a>方便教导令入正道，<a id="a-7i"></a>谓声闻道、<a id="a-7j"></a>或独觉道、<a id="a-7k"></a>或如来道，<a id="a-7l"></a>方便为彼说如是法：<a id="a-7m"></a>‘汝等所执皆自性空，<a id="a-7n"></a>非空法中可有所执，<a id="a-7o"></a>以无所执为空相故。<a id="a-7p"></a>’</p>
  <p id="a7q">“如是，<a id="a-7r"></a>善现，<a id="a-7s"></a>诸菩萨摩诃萨行深般若波罗蜜多时，<a id="a-7t"></a>安住神通波罗蜜多，<a id="a-7u"></a>方能自在宣说正法，<a id="a-7v"></a>利益安乐诸有情类。<a id="a-7w"></a>善现当知，<a id="a-7x"></a>若菩萨摩诃萨远离神通波罗蜜多，<a id="a-7y"></a>不能自在宣说正法，<a id="a-7z"></a>与诸有情作饶益事。<a id="a-80"></a>善现当知，<a id="a-81"></a>如鸟无翅，<a id="a-82"></a>不能自在飞翔虚空远有所至；<a id="a-83"></a>诸菩萨摩诃萨亦复如是，<a id="a-84"></a>若无神通波罗蜜多，<a id="a-85"></a>不能自在宣说正法，<a id="a-86"></a>与诸有情作饶益事。<a id="a-87"></a>是故，<a id="a-88"></a>善现，<a id="a-89"></a>诸菩萨摩诃萨行深般若波罗蜜多时，<a id="a-8A"></a>应引发神通波罗蜜多；<a id="a-8B"></a>若引发神通波罗蜜多，<a id="a-8C"></a>即能自在宣说正法，<a id="a-8D"></a>随意利乐诸有情类。</p>
  <p id="a8E">“善现当知，<a id="a-8F"></a>诸菩萨摩诃萨以极清净过人天眼，<a id="a-8G"></a>遍观十方殑伽沙等诸佛世界，<a id="a-8H"></a>及观生彼诸有情类；<a id="a-8I"></a>见已引发神境智通，<a id="a-8J"></a>经须臾间往到彼界，<a id="a-8K"></a>以他心智如实了知彼诸有情心、<a id="a-8L"></a>心所法，<a id="a-8M"></a>随其所应为说法要，<a id="a-8N"></a>谓说布施波罗蜜多乃至般若波罗蜜多，<a id="a-8O"></a>或说四念住乃至八圣道支，<a id="a-8P"></a>或说四静虑、<a id="a-8Q"></a>四无量、<a id="a-8R"></a>四无色定，<a id="a-8S"></a>或说八解脱乃至十遍处，<a id="a-8T"></a>或说空、<a id="a-8U"></a>无相、<a id="a-8V"></a>无愿解脱门，<a id="a-8W"></a>或说一切陀罗尼门、<a id="a-8X"></a>三摩地门，<a id="a-8Y"></a>或说内空乃至无性自性空，<a id="a-8Z"></a>或说真如乃至不思议界，<a id="a-8a"></a>或说苦、<a id="a-8b"></a>集、<a id="a-8c"></a>灭、<a id="a-8d"></a>道圣谛，<a id="a-8e"></a>或说因缘乃至增上缘，<a id="a-8f"></a>或说从缘所生诸法，<a id="a-8g"></a>或说无明乃至老死，<a id="a-8h"></a>或说种种蕴、<a id="a-8i"></a>处、<a id="a-8j"></a>界门，<a id="a-8k"></a>或说声闻道、<a id="a-8l"></a>或说独觉道、<a id="a-8m"></a>或说菩萨道、<a id="a-8n"></a>或说菩提、<a id="a-8o"></a>或说涅槃，<a id="a-8p"></a>令彼有情闻是法已，<a id="a-8q"></a>皆获殊胜利益安乐。</p>
  <p id="a8r">“是菩萨摩诃萨以极清净过人天耳，<a id="a-8s"></a>能闻一切人非人声；<a id="a-8t"></a>由此天耳，<a id="a-8u"></a>遍闻十方殑伽沙等诸佛世界一切如来、<a id="a-8v"></a>应、<a id="a-8w"></a>正等觉所说正法，<a id="a-8x"></a>闻已受持思惟义趣，<a id="a-8y"></a>随所闻法能为有情如实宣说，<a id="a-8z"></a>或说布施波罗蜜多乃至般若波罗蜜多，<a id="a-90"></a>广说乃至或说菩提、<a id="a-91"></a>或说涅槃，<a id="a-92"></a>令彼有情闻是法已，<a id="a-93"></a>皆获殊胜利益安乐。</p>
  <p id="a94">“是菩萨摩诃萨以极清净他心智通，<a id="a-95"></a>如实了知诸有情类心、<a id="a-96"></a>心所法，<a id="a-97"></a>随其所应为说法要，<a id="a-98"></a>谓说布施波罗蜜多乃至般若波罗蜜多，<a id="a-99"></a>广说乃至或说菩提、<a id="a-9A"></a>或说涅槃，<a id="a-9B"></a>令彼有情闻是法已，<a id="a-9C"></a>皆获殊胜利益安乐。</p>
  <p id="a9D">“是菩萨摩诃萨以净宿住随念智通，<a id="a-9E"></a>能忆自他诸本生事；<a id="a-9F"></a>由此宿住随念智通，<a id="a-9G"></a>如实念知过去诸佛及弟子众名等差别。<a id="a-9H"></a>若诸有情乐闻过去诸宿住事而得益者，<a id="a-9I"></a>便为宣说诸宿住事，<a id="a-9J"></a>因斯方便为说正法，<a id="a-9K"></a>谓说布施波罗蜜多乃至般若波罗蜜多，<a id="a-9L"></a>广说乃至或说菩提、<a id="a-9M"></a>或说涅槃，<a id="a-9N"></a>令彼有情闻是法已，<a id="a-9O"></a>皆获殊胜利益安乐。</p>
  <p id="a9P">“是菩萨摩诃萨以极迅速神境智通，<a id="a-9Q"></a>往到十方殑伽沙等诸佛世界，<a id="a-9R"></a>亲近供养诸佛世尊，<a id="a-9S"></a>于诸佛所种诸善根，<a id="a-9T"></a>还来本土为有情说诸佛土事，<a id="a-9U"></a>因斯方便为说正法，<a id="a-9V"></a>谓说布施波罗蜜多乃至般若波罗蜜多，<a id="a-9W"></a>广说乃至或说菩提、<a id="a-9X"></a>或说涅槃，<a id="a-9Y"></a>令诸有情闻是法已，<a id="a-9Z"></a>皆获殊胜利益安乐。</p>
  <p id="a9a">“是菩萨摩诃萨以随所得漏尽智通，<a id="a-9b"></a>如实了知诸有情类漏尽未尽，<a id="a-9c"></a>亦如实知漏尽方便，<a id="a-9d"></a>为未尽者宣说法要，<a id="a-9e"></a>谓说布施波罗蜜多乃至般若波罗蜜多，<a id="a-9f"></a>广说乃至或说菩提、<a id="a-9g"></a>或说涅槃，<a id="a-9h"></a>令诸有情闻是法已，<a id="a-9i"></a>皆获殊胜利益安乐。</p>
  <p id="a9j">“如是，<a id="a-9k"></a>善现，<a id="a-9l"></a>诸菩萨摩诃萨行深般若波罗蜜多时，<a id="a-9m"></a>应引发神通波罗蜜多。<a id="a-9n"></a>是菩萨摩诃萨修习神通波罗蜜多得圆满故，<a id="a-9o"></a>随意所乐受种种身，<a id="a-9p"></a>不为苦乐过失所染；<a id="a-9q"></a>如佛化身虽能施作种种事业，<a id="a-9r"></a>而不为彼苦乐过失之所杂染。</p>
  <p id="a9s">“如是，<a id="a-9t"></a>善现，<a id="a-9u"></a>诸菩萨摩诃萨行深般若波罗蜜多时，<a id="a-9v"></a>应游戏神通波罗蜜多；<a id="a-9w"></a>若游戏神通波罗蜜多，<a id="a-9x"></a>则能成熟有情、<a id="a-9y"></a>严净佛土，<a id="a-9z"></a>疾证无上正等菩提。<a id="a-A0"></a>善现当知，<a id="a-A1"></a>若菩萨摩诃萨不成熟有情、<a id="a-A2"></a>严净佛土，<a id="a-A3"></a>终不能得所求无上正等菩提。<a id="a-A4"></a>所以者何？<a id="a-A5"></a>诸菩萨摩诃萨若未圆满菩提资粮，<a id="a-A6"></a>必不能证所求无上正等菩提。<a id="a-A7"></a>”</p>
  <p id="aA8">具寿善现白言：<a id="a-A9"></a>“世尊，<a id="a-AA"></a>何等名为诸菩萨摩诃萨菩提资粮，<a id="a-AB"></a>诸菩萨摩诃萨圆满如是菩提资粮，<a id="a-AC"></a>方能证得所求无上正等菩提？<a id="a-AD"></a>”</p>
  <p id="aAE">佛告善现：<a id="a-AF"></a>“一切善法皆是菩萨菩提资粮。<a id="a-AG"></a>”</p>
  <p id="aAH">具寿善现复白佛言：<a id="a-AI"></a>“何等名为一切善法？<a id="a-AJ"></a>”</p>
  <p id="aAK">佛告善现：<a id="a-AL"></a>“诸菩萨摩诃萨从初发心修行布施波罗蜜多乃至般若波罗蜜多，<a id="a-AM"></a>于中都无分别执著，<a id="a-AN"></a>谓作是念：<a id="a-AO"></a>‘此是布施乃至般若，<a id="a-AP"></a>由此、<a id="a-AQ"></a>为此而修布施乃至般若。<a id="a-AR"></a>’是三分别执著都无，<a id="a-AS"></a>知一切法自性空故。<a id="a-AT"></a>由此所修布施等六波罗蜜多，<a id="a-AU"></a>能自饶益，<a id="a-AV"></a>亦能饶益一切有情，<a id="a-AW"></a>令出生死证涅槃故，<a id="a-AX"></a>说为善法，<a id="a-AY"></a>亦名菩萨菩提资粮，<a id="a-AZ"></a>亦名菩萨摩诃萨道。<a id="a-Aa"></a>过去、<a id="a-Ab"></a>未来、<a id="a-Ac"></a>现在菩萨摩诃萨众行此道故，<a id="a-Ad"></a>已得、<a id="a-Ae"></a>当得、<a id="a-Af"></a>今得无上正等菩提，<a id="a-Ag"></a>亦令有情已、<a id="a-Ah"></a>当、<a id="a-Ai"></a>今度生死大海得涅槃乐。</p>
  <p id="aAj">“复次，<a id="a-Ak"></a>善现，<a id="a-Al"></a>诸菩萨摩诃萨从初发心修行四念住乃至八圣道支，<a id="a-Am"></a>安住内空乃至无性自性空，<a id="a-An"></a>安住真如乃至不思议界，<a id="a-Ao"></a>安住苦、<a id="a-Ap"></a>集、<a id="a-Aq"></a>灭、<a id="a-Ar"></a>道圣谛，<a id="a-As"></a>修行四静虑、<a id="a-At"></a>四无量、<a id="a-Au"></a>四无色定，<a id="a-Av"></a>修行八解脱乃至十遍处，<a id="a-Aw"></a>修行空、<a id="a-Ax"></a>无相、<a id="a-Ay"></a>无愿解脱门，<a id="a-Az"></a>修行菩萨摩诃萨地，<a id="a-B0"></a>修行一切陀罗尼门、<a id="a-B1"></a>三摩地门，<a id="a-B2"></a>修行如来十力乃至十八佛不共法，<a id="a-B3"></a>修行无忘失法、<a id="a-B4"></a>恒住舍性，<a id="a-B5"></a>修行一切智、<a id="a-B6"></a>道相智、<a id="a-B7"></a>一切相智，<a id="a-B8"></a>于中都无分别执著，<a id="a-B9"></a>谓作是念：<a id="a-BA"></a>‘此是四念住乃至一切相智，<a id="a-BB"></a>由此、<a id="a-BC"></a>为此而修四念住乃至一切相智。<a id="a-BD"></a>’是三分别执著都无，<a id="a-BE"></a>知一切法自性空故。<a id="a-BF"></a>由此所修四念住乃至一切相智，<a id="a-BG"></a>能自饶益，<a id="a-BH"></a>亦能饶益一切有情，<a id="a-BI"></a>令出生死得涅槃故，<a id="a-BJ"></a>说为善法，<a id="a-BK"></a>亦名菩萨菩提资粮，<a id="a-BL"></a>亦名菩萨摩诃萨道。<a id="a-BM"></a>过去、<a id="a-BN"></a>未来、<a id="a-BO"></a>现在菩萨摩诃萨众行此道故，<a id="a-BP"></a>已得当得今得无上正等菩提，<a id="a-BQ"></a>亦令有情已当今度生死大海得涅槃乐。</p>
  <p id="aBR">“善现当知，<a id="a-BS"></a>复有无量诸菩萨众所修功德皆名善法，<a id="a-BT"></a>亦名菩萨菩提资粮，<a id="a-BU"></a>亦名菩萨摩诃萨道。<a id="a-BV"></a>诸菩萨摩诃萨要修如是诸胜善法令极圆满，<a id="a-BW"></a>方能证得一切智智；<a id="a-BX"></a>要已证得一切智智，<a id="a-BY"></a>乃能无倒转正法轮，<a id="a-BZ"></a>令诸有情究竟安乐。<a id="a-Ba"></a>”</p>
  <p data-pb></p>
  <h2 id="aBb">第二分佛法品第八十二</h2>
  <p id="aBc">尔时，<a id="a-Bd"></a>具寿善现白佛言：<a id="a-Be"></a>“世尊，<a id="a-Bf"></a>若此诸善法是菩萨法者，<a id="a-Bg"></a>复有何等是佛法耶？<a id="a-Bh"></a>”</p>
  <p id="aBi">佛告善现：<a id="a-Bj"></a>“即菩萨法亦是佛法。<a id="a-Bk"></a>谓诸菩萨于一切法觉一切相，<a id="a-Bl"></a>由此当得一切相智，<a id="a-Bm"></a>永断一切习气相续。<a id="a-Bn"></a>若诸如来、<a id="a-Bo"></a>应、<a id="a-Bp"></a>正等觉，<a id="a-Bq"></a>于一切法以一刹那相应妙慧现等觉已，<a id="a-Br"></a>证得无上正等菩提。<a id="a-Bs"></a>善现，<a id="a-Bt"></a>是名菩萨与佛二法差别，<a id="a-Bu"></a>如二圣者虽俱是圣，<a id="a-Bv"></a>而有行向、<a id="a-Bw"></a>住果差别，<a id="a-Bx"></a>所成就法非无有异。</p>
  <p id="aBy">“如是，<a id="a-Bz"></a>善现，<a id="a-C0"></a>若无间道中行于一切法，<a id="a-C1"></a>未离暗障、<a id="a-C2"></a>未到彼岸、<a id="a-C3"></a>未得自在、<a id="a-C4"></a>未得果时，<a id="a-C5"></a>名为菩萨。<a id="a-C6"></a>若解脱道中行于一切法，<a id="a-C7"></a>已离暗障、<a id="a-C8"></a>已到彼岸、<a id="a-C9"></a>已得自在、<a id="a-CA"></a>已得果时，<a id="a-CB"></a>乃名为佛。<a id="a-CC"></a>是为菩萨与佛有异，<a id="a-CD"></a>由位有异法非无别，<a id="a-CE"></a>而不可说法性有异。<a id="a-CF"></a>”</p>
  <p id="aCG">具寿善现复白佛言：<a id="a-CH"></a>“若一切法自相皆空，<a id="a-CI"></a>自相空中如何得有种种差别，<a id="a-CJ"></a>谓此是地狱，<a id="a-CK"></a>此是傍生，<a id="a-CL"></a>此是鬼界，<a id="a-CM"></a>此是人，<a id="a-CN"></a>此是天，<a id="a-CO"></a>此是种性地，<a id="a-CP"></a>此是第八地，<a id="a-CQ"></a>此是预流，<a id="a-CR"></a>此是一来，<a id="a-CS"></a>此是不还，<a id="a-CT"></a>此是阿罗汉，<a id="a-CU"></a>此是独觉，<a id="a-CV"></a>此是菩萨，<a id="a-CW"></a>此是如来？<a id="a-CX"></a>世尊，<a id="a-CY"></a>如是所说补特伽罗既不可得，<a id="a-CZ"></a>彼所造业亦不可得；<a id="a-Ca"></a>如所造业既不可得，<a id="a-Cb"></a>彼异熟果亦不可得。<a id="a-Cc"></a>”</p>
  <p id="aCd">佛告善现：<a id="a-Ce"></a>“如是，<a id="a-Cf"></a>如是，<a id="a-Cg"></a>如汝所说，<a id="a-Ch"></a>一切法自相空，<a id="a-Ci"></a>自相空中补特伽罗既无所有，<a id="a-Cj"></a>业果异熟亦无所有，<a id="a-Ck"></a>无所有中无差别相。<a id="a-Cl"></a>然诸有情于一切法自相空理不如实知，<a id="a-Cm"></a>造作诸业或善或恶，<a id="a-Cn"></a>由于善业造作增长生人天中，<a id="a-Co"></a>由于恶业造作增长堕三恶趣，<a id="a-Cp"></a>于善业中由于定业造作增长生于色界或无色界。<a id="a-Cq"></a>由此因缘，<a id="a-Cr"></a>诸菩萨摩诃萨修行布施波罗蜜多乃至般若波罗蜜多，<a id="a-Cs"></a>安住内空乃至无性自性空，<a id="a-Ct"></a>安住真如乃至不思议界，<a id="a-Cu"></a>安住苦、<a id="a-Cv"></a>集、<a id="a-Cw"></a>灭、<a id="a-Cx"></a>道圣谛，<a id="a-Cy"></a>修行四念住乃至八圣道支，<a id="a-Cz"></a>修行四静虑、<a id="a-D0"></a>四无量、<a id="a-D1"></a>四无色定，<a id="a-D2"></a>修行八解脱乃至十遍处，<a id="a-D3"></a>修行空、<a id="a-D4"></a>无相、<a id="a-D5"></a>无愿解脱门，<a id="a-D6"></a>修行极喜地乃至法云地，<a id="a-D7"></a>修行一切陀罗尼门、<a id="a-D8"></a>三摩地门，<a id="a-D9"></a>修行五眼、<a id="a-DA"></a>六神通，<a id="a-DB"></a>修行如来十力乃至十八佛不共法，<a id="a-DC"></a>修行无忘失法、<a id="a-DD"></a>恒住舍性，<a id="a-DE"></a>修行一切智、<a id="a-DF"></a>道相智、<a id="a-DG"></a>一切相智。</p>
  <p id="aDH">“善现，<a id="a-DI"></a>诸菩萨摩诃萨于如是等菩提分法，<a id="a-DJ"></a>无间无缺修令圆满；<a id="a-DK"></a>既圆满已，<a id="a-DL"></a>便能引发近助菩提金刚喻定，<a id="a-DM"></a>证得无上正等菩提，<a id="a-DN"></a>与诸有情作大饶益常无失坏，<a id="a-DO"></a>无失坏故令诸有情解脱生死诸苦恼事。<a id="a-DP"></a>”</p>
  <p id="aDQ">具寿善现复白佛言：<a id="a-DR"></a>“佛得无上正等觉已，<a id="a-DS"></a>为得诸趣生死法不？<a id="a-DT"></a>”</p>
  <p id="aDU">佛言：<a id="a-DV"></a>“不也。<a id="a-DW"></a>”</p>
  <p id="aDX">具寿善现复白佛言：<a id="a-DY"></a>“佛得无上正等觉已，<a id="a-DZ"></a>为得黑业、<a id="a-Da"></a>白业、<a id="a-Db"></a>黑白业、<a id="a-Dc"></a>非黑白业不？<a id="a-Dd"></a>”</p>
  <p id="aDe">佛言：<a id="a-Df"></a>“不也。<a id="a-Dg"></a>”</p>
  <p id="aDh">具寿善现复白佛言：<a id="a-Di"></a>“若佛不得诸趣生死及业差别，<a id="a-Dj"></a>如何施设此是地狱，<a id="a-Dk"></a>此是傍生，<a id="a-Dl"></a>此是鬼界，<a id="a-Dm"></a>此是人，<a id="a-Dn"></a>此是天，<a id="a-Do"></a>此是种性地，<a id="a-Dp"></a>此是第八地，<a id="a-Dq"></a>此是预流，<a id="a-Dr"></a>此是一来，<a id="a-Ds"></a>此是不还，<a id="a-Dt"></a>此是阿罗汉，<a id="a-Du"></a>此是独觉，<a id="a-Dv"></a>此是菩萨，<a id="a-Dw"></a>此是如来？<a id="a-Dx"></a>”</p>
  <p id="aDy">佛告善现：<a id="a-Dz"></a>“诸有情类自知诸法自相空不？<a id="a-E0"></a>”</p>
  <p id="aE1">善现对曰：<a id="a-E2"></a>“不也，<a id="a-E3"></a>世尊。<a id="a-E4"></a>”</p>
  <p id="aE5">佛告善现：<a id="a-E6"></a>“若诸有情自知诸法自相空者，<a id="a-E7"></a>诸菩萨摩诃萨便于无上正等菩提不应求证，<a id="a-E8"></a>方便善巧拔诸有情恶趣生死；<a id="a-E9"></a>以诸有情不知诸法自相空故，<a id="a-EA"></a>流转诸趣受无量苦，<a id="a-EB"></a>是故菩萨从诸佛所闻一切法自相空已，<a id="a-EC"></a>为欲饶益诸有情故，<a id="a-ED"></a>求证无上正等菩提，<a id="a-EE"></a>方便善巧拔诸有情恶趣生死。</p>
  <p id="aEF">“善现当知，<a id="a-EG"></a>诸菩萨摩诃萨常作是念：<a id="a-EH"></a>‘非一切法实有自相，<a id="a-EI"></a>如诸愚夫异生所执，<a id="a-EJ"></a>然彼分别颠倒力故，<a id="a-EK"></a>非实有中起实有想，<a id="a-EL"></a>谓无我中起于我想，<a id="a-EM"></a>无有情中起有情想，<a id="a-EN"></a>广说乃至无见者中起见者想，<a id="a-EO"></a>于无色中起于色想，<a id="a-EP"></a>无受、<a id="a-EQ"></a>想、<a id="a-ER"></a>行、<a id="a-ES"></a>识中起受、<a id="a-ET"></a>想、<a id="a-EU"></a>行、<a id="a-EV"></a>识想，<a id="a-EW"></a>乃至一切有为法中虚妄分别颠倒力故，<a id="a-EX"></a>非实谓实，<a id="a-EY"></a>非有执有，<a id="a-EZ"></a>由斯造作身、<a id="a-Ea"></a>语、<a id="a-Eb"></a>意业，<a id="a-Ec"></a>不能解脱恶趣生死。<a id="a-Ed"></a>我当拔济，<a id="a-Ee"></a>令得解脱。<a id="a-Ef"></a>’是菩萨摩诃萨作此念已，<a id="a-Eg"></a>行深般若波罗蜜多，<a id="a-Eh"></a>以诸善法摄在其中，<a id="a-Ei"></a>无倒修行诸菩萨行，<a id="a-Ej"></a>渐次圆满菩提资粮；<a id="a-Ek"></a>菩提资粮得圆满已，<a id="a-El"></a>证得无上正等菩提。<a id="a-Em"></a>得菩提已，<a id="a-En"></a>为诸有情宣说开示分别建立四圣谛义，<a id="a-Eo"></a>谓此是苦圣谛，<a id="a-Ep"></a>此是苦集圣谛，<a id="a-Eq"></a>此是苦灭圣谛，<a id="a-Er"></a>此是趣苦灭道圣谛。<a id="a-Es"></a>复以一切菩提分法，<a id="a-Et"></a>依通达智摄在如是四圣谛中；<a id="a-Eu"></a>复依一切菩提分法，<a id="a-Ev"></a>以微妙智施设建立佛、<a id="a-Ew"></a>法、<a id="a-Ex"></a>僧宝。<a id="a-Ey"></a>由此三宝出现世间，<a id="a-Ez"></a>诸有情类解脱生死。<a id="a-F0"></a>若诸有情不能归信佛、<a id="a-F1"></a>法、<a id="a-F2"></a>僧宝，<a id="a-F3"></a>造作诸业轮回诸趣受苦无穷，<a id="a-F4"></a>故应归依佛、<a id="a-F5"></a>法、<a id="a-F6"></a>僧宝。<a id="a-F7"></a>”</p>
  <p id="aF8">具寿善现复白佛言：<a id="a-F9"></a>“为由苦、<a id="a-FA"></a>集、<a id="a-FB"></a>灭、<a id="a-FC"></a>道圣谛，<a id="a-FD"></a>诸有情类得般涅槃？<a id="a-FE"></a>为由苦、<a id="a-FF"></a>集、<a id="a-FG"></a>灭、<a id="a-FH"></a>道圣智，<a id="a-FI"></a>诸有情类得般涅槃？<a id="a-FJ"></a>”</p>
  <p id="aFK">佛告善现：<a id="a-FL"></a>“非由苦、<a id="a-FM"></a>集、<a id="a-FN"></a>灭、<a id="a-FO"></a>道圣谛，<a id="a-FP"></a>诸有情类得般涅槃；<a id="a-FQ"></a>非由苦、<a id="a-FR"></a>集、<a id="a-FS"></a>灭、<a id="a-FT"></a>道圣智，<a id="a-FU"></a>诸有情类得般涅槃。<a id="a-FV"></a>善现，<a id="a-FW"></a>我说四圣谛平等性即是涅槃，<a id="a-FX"></a>如是涅槃不由苦、<a id="a-FY"></a>集、<a id="a-FZ"></a>灭、<a id="a-Fa"></a>道谛得，<a id="a-Fb"></a>不由苦、<a id="a-Fc"></a>集、<a id="a-Fd"></a>灭、<a id="a-Fe"></a>道智得，<a id="a-Ff"></a>但由般若波罗蜜多证平等性名得涅槃。<a id="a-Fg"></a>”</p>
  <p id="aFh">具寿善现复白佛言：<a id="a-Fi"></a>“何等名为苦、<a id="a-Fj"></a>集、<a id="a-Fk"></a>灭、<a id="a-Fl"></a>道平等性耶？<a id="a-Fm"></a>”</p>
  <p id="aFn">佛告善现：<a id="a-Fo"></a>“若于是处无苦、<a id="a-Fp"></a>集、<a id="a-Fq"></a>灭、<a id="a-Fr"></a>道谛，<a id="a-Fs"></a>无苦、<a id="a-Ft"></a>集、<a id="a-Fu"></a>灭、<a id="a-Fv"></a>道智，<a id="a-Fw"></a>名四圣谛平等之性，<a id="a-Fx"></a>此平等性即四圣谛。<a id="a-Fy"></a>所有真如、<a id="a-Fz"></a>法界、<a id="a-G0"></a>法性、<a id="a-G1"></a>不虚妄性、<a id="a-G2"></a>不变异性、<a id="a-G3"></a>平等性、<a id="a-G4"></a>离生性、<a id="a-G5"></a>法定、<a id="a-G6"></a>法住、<a id="a-G7"></a>实际、<a id="a-G8"></a>虚空界、<a id="a-G9"></a>不思议界，<a id="a-GA"></a>若佛出世、<a id="a-GB"></a>若不出世，<a id="a-GC"></a>性相常住，<a id="a-GD"></a>无失坏、<a id="a-GE"></a>无变易，<a id="a-GF"></a>如是名为苦、<a id="a-GG"></a>集、<a id="a-GH"></a>灭、<a id="a-GI"></a>道平等之性。<a id="a-GJ"></a>诸菩萨摩诃萨行深般若波罗蜜多时，<a id="a-GK"></a>为欲随觉此四圣谛平等性故行深般若波罗蜜多。<a id="a-GL"></a>若能随觉此四圣谛平等性时，<a id="a-GM"></a>名真随觉一切圣谛，<a id="a-GN"></a>疾证无上正等菩提。<a id="a-GO"></a>”</p>
  <p id="aGP">具寿善现复白佛言：<a id="a-GQ"></a>“云何菩萨摩诃萨行深般若波罗蜜多时，<a id="a-GR"></a>为欲随觉此四圣谛平等性故行深般若波罗蜜多。<a id="a-GS"></a>若能随觉此四圣谛平等性时，<a id="a-GT"></a>名真随觉一切圣谛，<a id="a-GU"></a>不堕声闻、<a id="a-GV"></a>独觉等地，<a id="a-GW"></a>趣入菩萨正性离生？<a id="a-GX"></a>”</p>
  <p id="aGY">佛告善现：<a id="a-GZ"></a>“诸菩萨摩诃萨行深般若波罗蜜多时，<a id="a-Ga"></a>无有少法不如实见；<a id="a-Gb"></a>于一切法如实见时，<a id="a-Gc"></a>于一切法都无所得；<a id="a-Gd"></a>于一切法无所得时，<a id="a-Ge"></a>则如实见一切法空，<a id="a-Gf"></a>谓如实见四谛所摄及所不摄诸法皆空；<a id="a-Gg"></a>如是见时，<a id="a-Gh"></a>能入菩萨正性离生；<a id="a-Gi"></a>由能入菩萨正性离生故，<a id="a-Gj"></a>便住菩萨种性地中；<a id="a-Gk"></a>既住菩萨种性地中，<a id="a-Gl"></a>则能决定不从顶堕。<a id="a-Gm"></a>若从顶堕，<a id="a-Gn"></a>应堕声闻或独觉地。<a id="a-Go"></a>是菩萨摩诃萨安住菩萨种性地中，<a id="a-Gp"></a>起四静虑及四无量、<a id="a-Gq"></a>四无色定。<a id="a-Gr"></a>是菩萨摩诃萨安住如是奢摩他地，<a id="a-Gs"></a>便能决择一切法性，<a id="a-Gt"></a>及随觉悟四圣谛理。<a id="a-Gu"></a>尔时，<a id="a-Gv"></a>菩萨虽遍知苦而能不起缘执苦心，<a id="a-Gw"></a>虽永断集而能不起缘执集心，<a id="a-Gx"></a>虽能证灭而能不起缘执灭心，<a id="a-Gy"></a>虽能修道而能不起缘执道心，<a id="a-Gz"></a>但起随顺趣向临入无上正等菩提之心，<a id="a-H0"></a>如实观察诸法实相。<a id="a-H1"></a>”</p>
  <p id="aH2">具寿善现复白佛言：<a id="a-H3"></a>“是菩萨摩诃萨云何观察诸法实相？<a id="a-H4"></a>”</p>
  <p id="aH5">佛告善现：<a id="a-H6"></a>“是菩萨摩诃萨观一切法无不皆空，<a id="a-H7"></a>是为观察诸法实相。<a id="a-H8"></a>”</p>
  <p id="aH9">具寿善现复白佛言：<a id="a-HA"></a>“是菩萨摩诃萨云何观察诸法皆空？<a id="a-HB"></a>”</p>
  <p id="aHC">佛告善现：<a id="a-HD"></a>“是菩萨摩诃萨于一切法如实观察皆自相空，<a id="a-HE"></a>如是观察诸法皆空。<a id="a-HF"></a>是菩萨摩诃萨以如是相毗钵舍那，<a id="a-HG"></a>如实观见诸法皆空，<a id="a-HH"></a>都不见有诸法自性可住彼性证得无上正等菩提。<a id="a-HI"></a>所以者何？<a id="a-HJ"></a>诸佛无上正等菩提及一切法，<a id="a-HK"></a>皆以无性而为自性，<a id="a-HL"></a>所谓色乃至识皆以无性而为自性，<a id="a-HM"></a>眼处乃至意处亦以无性而为自性，<a id="a-HN"></a>色处乃至法处亦以无性而为自性，<a id="a-HO"></a>眼界乃至意界亦以无性而为自性，<a id="a-HP"></a>色界乃至法界亦以无性而为自性，<a id="a-HQ"></a>眼识界乃至意识界亦以无性而为自性，<a id="a-HR"></a>眼触乃至意触亦以无性而为自性，<a id="a-HS"></a>眼触为缘所生诸受乃至意触为缘所生诸受亦以无性而为自性，<a id="a-HT"></a>地界乃至识界亦以无性而为自性，<a id="a-HU"></a>因缘乃至增上缘亦以无性而为自性，<a id="a-HV"></a>从缘所生诸法亦以无性而为自性，<a id="a-HW"></a>无明乃至老死亦以无性而为自性，<a id="a-HX"></a>布施波罗蜜多乃至般若波罗蜜多亦以无性而为自性，<a id="a-HY"></a>内空乃至无性自性空亦以无性而为自性，<a id="a-HZ"></a>真如乃至不思议界亦以无性而为自性，<a id="a-Ha"></a>苦、<a id="a-Hb"></a>集、<a id="a-Hc"></a>灭、<a id="a-Hd"></a>道圣谛亦以无性而为自性，<a id="a-He"></a>四念住乃至八圣道支亦以无性而为自性，<a id="a-Hf"></a>四静虑、<a id="a-Hg"></a>四无量、<a id="a-Hh"></a>四无色定亦以无性而为自性，<a id="a-Hi"></a>八解脱乃至十遍处亦以无性而为自性，<a id="a-Hj"></a>空、<a id="a-Hk"></a>无相、<a id="a-Hl"></a>无愿解脱门亦以无性而为自性，<a id="a-Hm"></a>净观地乃至如来地亦以无性而为自性，<a id="a-Hn"></a>极喜地乃至法云地亦以无性而为自性，<a id="a-Ho"></a>一切陀罗尼门、<a id="a-Hp"></a>三摩地门亦以无性而为自性，<a id="a-Hq"></a>五眼、<a id="a-Hr"></a>六神通亦以无性而为自性，<a id="a-Hs"></a>如来十力乃至十八佛不共法亦以无性而为自性，<a id="a-Ht"></a>三十二大士相、<a id="a-Hu"></a>八十随好亦以无性而为自性，<a id="a-Hv"></a>无忘失法、<a id="a-Hw"></a>恒住舍性亦以无性而为自性，<a id="a-Hx"></a>一切智、<a id="a-Hy"></a>道相智、<a id="a-Hz"></a>一切相智亦以无性而为自性，<a id="a-I0"></a>预流果乃至独觉菩提亦以无性而为自性，<a id="a-I1"></a>一切菩萨摩诃萨行亦以无性而为自性，<a id="a-I2"></a>诸佛无上正等菩提亦以无性而为自性。<a id="a-I3"></a>如是无性，<a id="a-I4"></a>非诸佛作，<a id="a-I5"></a>非独觉作，<a id="a-I6"></a>非菩萨作，<a id="a-I7"></a>非声闻作，<a id="a-I8"></a>亦非住果、<a id="a-I9"></a>行向者作。<a id="a-IA"></a>但为有情于一切法不知不见如实皆空故，<a id="a-IB"></a>诸菩萨摩诃萨众行深般若波罗蜜多方便善巧，<a id="a-IC"></a>如自所觉为诸有情如实宣说，<a id="a-ID"></a>令离执著解脱一切生老病死，<a id="a-IE"></a>得般涅槃究竟安乐。<a id="a-IF"></a>”</p>
 </body>
</html>