<!doctype html>
<html id="z3IBT1270" data-ver="1215">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第四百三十四</h1>
  <h2 id="a2">第二分大师品第三十八</h2>
  <p id="a3">尔时，<a id="a-4"></a>具寿舍利子白佛言：<a id="a-5"></a>“世尊，<a id="a-6"></a>如是般若波罗蜜多能作照明，<a id="a-7"></a>毕竟净故；<a id="a-8"></a>如是般若波罗蜜多皆应敬礼，<a id="a-9"></a>诸天人等所钦奉故；<a id="a-A"></a>如是般若波罗蜜多无所染著，<a id="a-B"></a>世间诸法不能污故；<a id="a-C"></a>如是般若波罗蜜多远离一切三界翳眩，<a id="a-D"></a>能除烦恼诸见暗故；<a id="a-E"></a>如是般若波罗蜜多最为上首，<a id="a-F"></a>于一切种菩提分法极尊胜故；<a id="a-G"></a>如是般若波罗蜜多能作安隐，<a id="a-H"></a>永断一切惊恐逼迫灾横事故；<a id="a-I"></a>如是般若波罗蜜多能施光明，<a id="a-J"></a>摄受诸有情令得五眼故；<a id="a-K"></a>如是般若波罗蜜多能示中道，<a id="a-L"></a>令失路者离二边故；<a id="a-M"></a>如是般若波罗蜜多善能发生一切相智，<a id="a-N"></a>永断一切烦恼相续并习气故；<a id="a-O"></a>如是般若波罗蜜多是诸菩萨摩诃萨母，<a id="a-P"></a>菩萨所修一切佛法从此生故；<a id="a-Q"></a>如是般若波罗蜜多不生不灭，<a id="a-R"></a>自相空故；<a id="a-S"></a>如是般若波罗蜜多离一切生死，<a id="a-T"></a>非常非坏故；<a id="a-U"></a>如是般若波罗蜜多能为依怙，<a id="a-V"></a>施诸有情正法宝故；<a id="a-W"></a>如是般若波罗蜜多能成圆满如来十力，<a id="a-X"></a>一切他论皆能伏故；<a id="a-Y"></a>如是般若波罗蜜多能转三转十二行相无上法轮，<a id="a-Z"></a>达一切法无转还故；<a id="a-a"></a>如是般若波罗蜜多能示诸法无倒自性，<a id="a-b"></a>显了无性自性空故。<a id="a-c"></a>世尊，<a id="a-d"></a>若诸菩萨若趣菩萨乘者、<a id="a-e"></a>若诸声闻若趣声闻乘者、<a id="a-f"></a>若诸独觉若趣独觉乘者，<a id="a-g"></a>于此般若波罗蜜多应云何住？<a id="a-h"></a>”</p>
  <p id="ai">佛言：<a id="a-j"></a>“舍利子，<a id="a-k"></a>是诸有情住此般若波罗蜜多应如大师，<a id="a-l"></a>供养礼敬如是般若波罗蜜多应如供养礼敬大师。<a id="a-m"></a>何以故？<a id="a-n"></a>舍利子，<a id="a-o"></a>大师不异般若波罗蜜多，<a id="a-p"></a>般若波罗蜜多不异大师，<a id="a-q"></a>大师即是般若波罗蜜多，<a id="a-r"></a>般若波罗蜜多即是大师。<a id="a-s"></a>舍利子，<a id="a-t"></a>一切如来、<a id="a-u"></a>应、<a id="a-v"></a>正等觉皆由般若波罗蜜多而得出现。<a id="a-w"></a>舍利子，<a id="a-x"></a>一切菩萨摩诃萨、<a id="a-y"></a>独觉、<a id="a-z"></a>阿罗汉乃至预流皆由般若波罗蜜多而得出现。<a id="a-10"></a>舍利子，<a id="a-11"></a>一切世间十善业道皆由般若波罗蜜多而得出现。<a id="a-12"></a>舍利子，<a id="a-13"></a>一切四静虑、<a id="a-14"></a>四无量、<a id="a-15"></a>四无色定、<a id="a-16"></a>五神通皆由般若波罗蜜多而得出现。<a id="a-17"></a>舍利子，<a id="a-18"></a>一切布施波罗蜜多乃至般若波罗蜜多皆由般若波罗蜜多而得出现。<a id="a-19"></a>舍利子，<a id="a-1A"></a>一切内空乃至无性自性空，<a id="a-1B"></a>四念住乃至八圣道支，<a id="a-1C"></a>如是乃至如来十力，<a id="a-1D"></a>乃至十八佛不共法，<a id="a-1E"></a>乃至一切相智，<a id="a-1F"></a>皆由般若波罗蜜多而得出现。<a id="a-1G"></a>”</p>
  <p id="a1H">时，<a id="a-1I"></a>天帝释作是念言：<a id="a-1J"></a>“今舍利子何因缘故问佛此事？<a id="a-1K"></a>”念已，<a id="a-1L"></a>即白舍利子言：<a id="a-1M"></a>“大德今者有何因缘发如是问？<a id="a-1N"></a>”</p>
  <p id="a1O">时，<a id="a-1P"></a>舍利子告帝释言：<a id="a-1Q"></a>“憍尸迦，<a id="a-1R"></a>诸菩萨摩诃萨由是般若波罗蜜多所摄持故方便善巧，<a id="a-1S"></a>能于过去、<a id="a-1T"></a>未来、<a id="a-1U"></a>现在十方世界，<a id="a-1V"></a>一切如来、<a id="a-1W"></a>应、<a id="a-1X"></a>正等觉从初发心至得无上正等菩提、<a id="a-1Y"></a>转妙法轮度无量众、<a id="a-1Z"></a>入无余依般涅槃界乃至法灭，<a id="a-1a"></a>于其中间所有一切功德善根，<a id="a-1b"></a>若诸声闻、<a id="a-1c"></a>独觉、<a id="a-1d"></a>菩萨余有情类功德善根，<a id="a-1e"></a>如是一切能以无相及无所得而为方便，<a id="a-1f"></a>合集称量现前随喜，<a id="a-1g"></a>既随喜已，<a id="a-1h"></a>与诸有情平等共有回向无上正等菩提，<a id="a-1i"></a>由是因缘故问此事。</p>
  <p id="a1j">“复次，<a id="a-1k"></a>憍尸迦，<a id="a-1l"></a>诸菩萨摩诃萨所学般若波罗蜜多，<a id="a-1m"></a>超胜布施、<a id="a-1n"></a>净戒、<a id="a-1o"></a>安忍、<a id="a-1p"></a>精进、<a id="a-1q"></a>静虑波罗蜜多无量倍数。<a id="a-1r"></a>憍尸迦，<a id="a-1s"></a>如生盲者，<a id="a-1t"></a>若百、<a id="a-1u"></a>若千、<a id="a-1v"></a>若多百千，<a id="a-1w"></a>无净眼者而为前导，<a id="a-1x"></a>犹尚不能近趣正道，<a id="a-1y"></a>况能远至安隐丰乐国邑王都？<a id="a-1z"></a>如是布施、<a id="a-20"></a>净戒、<a id="a-21"></a>安忍、<a id="a-22"></a>精进、<a id="a-23"></a>静虑波罗蜜多诸生盲众，<a id="a-24"></a>若无般若波罗蜜多净眼者导，<a id="a-25"></a>尚不能趣菩萨正道，<a id="a-26"></a>况能远达一切智城？</p>
  <p id="a27">“复次，<a id="a-28"></a>憍尸迦，<a id="a-29"></a>布施等五波罗蜜多，<a id="a-2A"></a>要由般若波罗蜜多所摄引故，<a id="a-2B"></a>名有目者；<a id="a-2C"></a>复由般若波罗蜜多所摄持故，<a id="a-2D"></a>此五方得到彼岸名。<a id="a-2E"></a>”</p>
  <p id="a2F">时，<a id="a-2G"></a>天帝释便白具寿舍利子言：<a id="a-2H"></a>“如大德说，<a id="a-2I"></a>布施等五波罗蜜多，<a id="a-2J"></a>要由般若波罗蜜多所摄持故，<a id="a-2K"></a>乃得名为到彼岸者，<a id="a-2L"></a>岂不应说要由布施乃至静虑波罗蜜多所摄持故，<a id="a-2M"></a>余五乃得到彼岸名？<a id="a-2N"></a>若尔，<a id="a-2O"></a>何缘独赞般若波罗蜜多？<a id="a-2P"></a>”</p>
  <p id="a2Q">舍利子言：<a id="a-2R"></a>“如是，<a id="a-2S"></a>如是，<a id="a-2T"></a>如汝所说，<a id="a-2U"></a>布施等六波罗蜜多互相摄持能到彼岸。<a id="a-2V"></a>然住般若波罗蜜多具大势力方便善巧，<a id="a-2W"></a>能速圆满所修布施、<a id="a-2X"></a>净戒、<a id="a-2Y"></a>安忍、<a id="a-2Z"></a>精进、<a id="a-2a"></a>静虑波罗蜜多，<a id="a-2b"></a>非住前五能办是事，<a id="a-2c"></a>是故般若波罗蜜多于前五种为最为胜、<a id="a-2d"></a>为尊为高、<a id="a-2e"></a>为妙为微妙、<a id="a-2f"></a>为上为无上、<a id="a-2g"></a>无等无等等。<a id="a-2h"></a>由是因缘，<a id="a-2i"></a>独赞般若超胜余五波罗蜜多。<a id="a-2j"></a>”</p>
  <p id="a2k">尔时，<a id="a-2l"></a>舍利子白佛言：<a id="a-2m"></a>“世尊，<a id="a-2n"></a>诸菩萨摩诃萨云何应引发般若波罗蜜多？<a id="a-2o"></a>”</p>
  <p id="a2p">佛言：<a id="a-2q"></a>“舍利子，<a id="a-2r"></a>诸菩萨摩诃萨不为引发色乃至识故，<a id="a-2s"></a>应引发般若波罗蜜多；<a id="a-2t"></a>不为引发眼处乃至意处故，<a id="a-2u"></a>应引发般若波罗蜜多；<a id="a-2v"></a>不为引发色处乃至法处故，<a id="a-2w"></a>应引发般若波罗蜜多；<a id="a-2x"></a>不为引发眼界乃至意界故，<a id="a-2y"></a>应引发般若波罗蜜多；<a id="a-2z"></a>不为引发色界乃至法界故，<a id="a-30"></a>应引发般若波罗蜜多；<a id="a-31"></a>不为引发眼识界乃至意识界故，<a id="a-32"></a>应引发般若波罗蜜多；<a id="a-33"></a>不为引发眼触乃至意触故，<a id="a-34"></a>应引发般若波罗蜜多；<a id="a-35"></a>不为引发眼触为缘所生诸受乃至意触为缘所生诸受故，<a id="a-36"></a>应引发般若波罗蜜多；<a id="a-37"></a>不为引发布施波罗蜜多乃至般若波罗蜜多故，<a id="a-38"></a>应引发般若波罗蜜多；<a id="a-39"></a>不为引发内空乃至无性自性空故，<a id="a-3A"></a>应引发般若波罗蜜多；<a id="a-3B"></a>不为引发四念住乃至八圣道支故，<a id="a-3C"></a>应引发般若波罗蜜多；<a id="a-3D"></a>如是乃至不为引发如来十力乃至十八佛不共法故，<a id="a-3E"></a>应引发般若波罗蜜多；<a id="a-3F"></a>不为引发一切智、<a id="a-3G"></a>道相智、<a id="a-3H"></a>一切相智故，<a id="a-3I"></a>应引发般若波罗蜜多；<a id="a-3J"></a>不为引发一切法故，<a id="a-3K"></a>应引发般若波罗蜜多。<a id="a-3L"></a>”</p>
  <p id="a3M">时，<a id="a-3N"></a>舍利子白言：<a id="a-3O"></a>“世尊，<a id="a-3P"></a>诸菩萨摩诃萨云何不为引发色乃至一切法故，<a id="a-3Q"></a>应引发般若波罗蜜多？<a id="a-3R"></a>”</p>
  <p id="a3S">佛言：<a id="a-3T"></a>“舍利子，<a id="a-3U"></a>以色乃至一切法无作、<a id="a-3V"></a>无生、<a id="a-3W"></a>无得、<a id="a-3X"></a>无坏、<a id="a-3Y"></a>无自性故，<a id="a-3Z"></a>诸菩萨摩诃萨不为引发色乃至一切法故，<a id="a-3a"></a>应引发般若波罗蜜多。<a id="a-3b"></a>”</p>
  <p id="a3c">时，<a id="a-3d"></a>舍利子复白佛言：<a id="a-3e"></a>“世尊，<a id="a-3f"></a>诸菩萨摩诃萨如是引发般若波罗蜜多与何法合？<a id="a-3g"></a>”</p>
  <p id="a3h">佛言：<a id="a-3i"></a>“舍利子，<a id="a-3j"></a>诸菩萨摩诃萨如是引发般若波罗蜜多不与一切法合，<a id="a-3k"></a>以不合故得名般若波罗蜜多。<a id="a-3l"></a>”</p>
  <p id="a3m">舍利子言：<a id="a-3n"></a>“如是般若波罗蜜多不与何等一切法合？<a id="a-3o"></a>”</p>
  <p id="a3p">世尊告曰：<a id="a-3q"></a>“如是般若波罗蜜多，<a id="a-3r"></a>不与善法合，<a id="a-3s"></a>不与非善法合；<a id="a-3t"></a>不与世间法合，<a id="a-3u"></a>不与出世间法合；<a id="a-3v"></a>不与有漏法合，<a id="a-3w"></a>不与无漏法合；<a id="a-3x"></a>不与有罪法合，<a id="a-3y"></a>不与无罪法合；<a id="a-3z"></a>不与有为法合，<a id="a-40"></a>不与无为法合。<a id="a-41"></a>何以故？<a id="a-42"></a>舍利子，<a id="a-43"></a>如是般若波罗蜜多于一切法无所得故，<a id="a-44"></a>不可说与如是法合。<a id="a-45"></a>”</p>
  <p id="a46">时，<a id="a-47"></a>天帝释白佛言：<a id="a-48"></a>“世尊，<a id="a-49"></a>如是般若波罗蜜多，<a id="a-4A"></a>岂亦不与一切相智合？<a id="a-4B"></a>”</p>
  <p id="a4C">佛言：<a id="a-4D"></a>“憍尸迦，<a id="a-4E"></a>如是，<a id="a-4F"></a>如是，<a id="a-4G"></a>如汝所说，<a id="a-4H"></a>如是般若波罗蜜多亦不与一切相智合，<a id="a-4I"></a>由此于彼无所得故。</p>
  <p id="a4J">“世尊，<a id="a-4K"></a>云何般若波罗蜜多于一切相智无合亦无得？<a id="a-4L"></a>”</p>
  <p id="a4M">“憍尸迦，<a id="a-4N"></a>非般若波罗蜜多于一切相智如名、<a id="a-4O"></a>如相、<a id="a-4P"></a>如其所作有合有得。<a id="a-4Q"></a>”</p>
  <p id="a4R">“世尊，<a id="a-4S"></a>云何般若波罗蜜多于一切相智亦可说有合有得？<a id="a-4T"></a>”</p>
  <p id="a4U">“憍尸迦，<a id="a-4V"></a>由般若波罗蜜多于一切相智如名相等，<a id="a-4W"></a>无受无取、<a id="a-4X"></a>无住无断、<a id="a-4Y"></a>无执无舍，<a id="a-4Z"></a>如是合得而无合得。<a id="a-4a"></a>憍尸迦，<a id="a-4b"></a>如是般若波罗蜜多于一切法亦如名相等，<a id="a-4c"></a>无受无取、<a id="a-4d"></a>无住无断、<a id="a-4e"></a>无执无舍，<a id="a-4f"></a>如是合得而无合得。<a id="a-4g"></a>”</p>
  <p id="a4h">时，<a id="a-4i"></a>天帝释复白佛言：<a id="a-4j"></a>“希有，<a id="a-4k"></a>世尊！<a id="a-4l"></a>如是般若波罗蜜多为一切法无生无灭、<a id="a-4m"></a>无作无成、<a id="a-4n"></a>无得无坏、<a id="a-4o"></a>无自性故而现在前，<a id="a-4p"></a>虽有合有得，<a id="a-4q"></a>而无合无得。<a id="a-4r"></a>如是理趣不可思议！<a id="a-4s"></a>”</p>
  <p id="a4t">尔时，<a id="a-4u"></a>具寿善现白佛言：<a id="a-4v"></a>“世尊，<a id="a-4w"></a>若菩萨摩诃萨修行般若波罗蜜多时，<a id="a-4x"></a>起如是想：<a id="a-4y"></a>‘如是般若波罗蜜多与诸法合，<a id="a-4z"></a>或不与诸法合。<a id="a-50"></a>’是菩萨摩诃萨俱舍般若波罗蜜多，<a id="a-51"></a>俱远般若波罗蜜多。<a id="a-52"></a>”</p>
  <p id="a53">佛言：<a id="a-54"></a>“善现，<a id="a-55"></a>复有因缘，<a id="a-56"></a>诸菩萨摩诃萨舍、<a id="a-57"></a>远般若波罗蜜多，<a id="a-58"></a>谓菩萨摩诃萨修行般若波罗蜜多时，<a id="a-59"></a>起如是想：<a id="a-5A"></a>‘如是般若波罗蜜多，<a id="a-5B"></a>无所有、<a id="a-5C"></a>非真实、<a id="a-5D"></a>不坚固、<a id="a-5E"></a>不自在。<a id="a-5F"></a>’是菩萨摩诃萨舍、<a id="a-5G"></a>远般若波罗蜜多。<a id="a-5H"></a>”</p>
  <p id="a5I">具寿善现复白佛言：<a id="a-5J"></a>“世尊，<a id="a-5K"></a>若菩萨摩诃萨信般若波罗蜜多时，<a id="a-5L"></a>为不信何法？<a id="a-5M"></a>”</p>
  <p id="a5N">佛言：<a id="a-5O"></a>“善现，<a id="a-5P"></a>若菩萨摩诃萨信般若波罗蜜多时，<a id="a-5Q"></a>则不信色，<a id="a-5R"></a>不信受、<a id="a-5S"></a>想、<a id="a-5T"></a>行、<a id="a-5U"></a>识；<a id="a-5V"></a>不信眼处，<a id="a-5W"></a>不信耳、<a id="a-5X"></a>鼻、<a id="a-5Y"></a>舌、<a id="a-5Z"></a>身、<a id="a-5a"></a>意处；<a id="a-5b"></a>不信色处，<a id="a-5c"></a>不信声、<a id="a-5d"></a>香、<a id="a-5e"></a>味、<a id="a-5f"></a>触、<a id="a-5g"></a>法处；<a id="a-5h"></a>不信眼界，<a id="a-5i"></a>不信耳、<a id="a-5j"></a>鼻、<a id="a-5k"></a>舌、<a id="a-5l"></a>身、<a id="a-5m"></a>意界；<a id="a-5n"></a>不信色界，<a id="a-5o"></a>不信声、<a id="a-5p"></a>香、<a id="a-5q"></a>味、<a id="a-5r"></a>触、<a id="a-5s"></a>法界；<a id="a-5t"></a>不信眼识界，<a id="a-5u"></a>不信耳、<a id="a-5v"></a>鼻、<a id="a-5w"></a>舌、<a id="a-5x"></a>身、<a id="a-5y"></a>意识界；<a id="a-5z"></a>不信眼触，<a id="a-60"></a>不信耳、<a id="a-61"></a>鼻、<a id="a-62"></a>舌、<a id="a-63"></a>身、<a id="a-64"></a>意触；<a id="a-65"></a>不信眼触为缘所生诸受，<a id="a-66"></a>不信耳、<a id="a-67"></a>鼻、<a id="a-68"></a>舌、<a id="a-69"></a>身、<a id="a-6A"></a>意触为缘所生诸受；<a id="a-6B"></a>不信布施波罗蜜多，<a id="a-6C"></a>不信净戒、<a id="a-6D"></a>安忍、<a id="a-6E"></a>精进、<a id="a-6F"></a>静虑波罗蜜多；<a id="a-6G"></a>不信内空，<a id="a-6H"></a>不信外空、<a id="a-6I"></a>内外空、<a id="a-6J"></a>空空、<a id="a-6K"></a>大空、<a id="a-6L"></a>胜义空、<a id="a-6M"></a>有为空、<a id="a-6N"></a>无为空、<a id="a-6O"></a>毕竟空、<a id="a-6P"></a>无际空、<a id="a-6Q"></a>散无散空、<a id="a-6R"></a>本性空、<a id="a-6S"></a>自共相空、<a id="a-6T"></a>一切法空、<a id="a-6U"></a>不可得空、<a id="a-6V"></a>无性空、<a id="a-6W"></a>自性空、<a id="a-6X"></a>无性自性空；<a id="a-6Y"></a>不信四念住，<a id="a-6Z"></a>不信四正断、<a id="a-6a"></a>四神足、<a id="a-6b"></a>五根、<a id="a-6c"></a>五力、<a id="a-6d"></a>七等觉支、<a id="a-6e"></a>八圣道支；<a id="a-6f"></a>如是乃至不信佛十力，<a id="a-6g"></a>不信四无所畏、<a id="a-6h"></a>四无礙解、<a id="a-6i"></a>大慈、<a id="a-6j"></a>大悲、<a id="a-6k"></a>大喜、<a id="a-6l"></a>大舍、<a id="a-6m"></a>十八佛不共法；<a id="a-6n"></a>不信预流果，<a id="a-6o"></a>不信一来、<a id="a-6p"></a>不还、<a id="a-6q"></a>阿罗汉果；<a id="a-6r"></a>不信独觉菩提；<a id="a-6s"></a>不信一切菩萨摩诃萨行，<a id="a-6t"></a>不信诸佛无上正等菩提；<a id="a-6u"></a>不信一切智，<a id="a-6v"></a>不信道相智、<a id="a-6w"></a>一切相智。<a id="a-6x"></a>”</p>
  <p id="a6y">时，<a id="a-6z"></a>具寿善现复白佛言：<a id="a-70"></a>“世尊，<a id="a-71"></a>云何菩萨摩诃萨信般若波罗蜜多时，<a id="a-72"></a>则不信色，<a id="a-73"></a>广说乃至不信一切相智？<a id="a-74"></a>”</p>
  <p id="a75">佛言：<a id="a-76"></a>“善现，<a id="a-77"></a>诸菩萨摩诃萨修行般若波罗蜜多时，<a id="a-78"></a>观一切色不可得故，<a id="a-79"></a>虽信般若波罗蜜多而不信色，<a id="a-7A"></a>广说乃至观一切相智不可得故，<a id="a-7B"></a>虽信般若波罗蜜多而不信一切相智。<a id="a-7C"></a>是故，<a id="a-7D"></a>善现，<a id="a-7E"></a>诸菩萨摩诃萨信般若波罗蜜多时，<a id="a-7F"></a>则不信色，<a id="a-7G"></a>广说乃至不信一切相智。<a id="a-7H"></a>”</p>
  <p id="a7I">尔时，<a id="a-7J"></a>具寿善现白佛言：<a id="a-7K"></a>“世尊，<a id="a-7L"></a>如是般若波罗蜜多是大波罗蜜多。<a id="a-7M"></a>”</p>
  <p id="a7N">佛言：<a id="a-7O"></a>“善现，<a id="a-7P"></a>汝缘何意作如是说：<a id="a-7Q"></a>如是般若波罗蜜多是大波罗蜜多？<a id="a-7R"></a>”</p>
  <p id="a7S">善现对曰：<a id="a-7T"></a>“世尊，<a id="a-7U"></a>由此般若波罗蜜多，<a id="a-7V"></a>于色乃至识不作大不作小，<a id="a-7W"></a>于眼处乃至意处不作大不作小，<a id="a-7X"></a>于色处乃至法处不作大不作小，<a id="a-7Y"></a>于眼界乃至意界不作大不作小，<a id="a-7Z"></a>于色界乃至法界不作大不作小，<a id="a-7a"></a>于眼识界乃至意识界不作大不作小，<a id="a-7b"></a>于眼触乃至意触不作大不作小，<a id="a-7c"></a>于眼触为缘所生诸受乃至意触为缘所生诸受不作大不作小，<a id="a-7d"></a>于布施波罗蜜多乃至般若波罗蜜多不作大不作小，<a id="a-7e"></a>于内空乃至无性自性空不作大不作小，<a id="a-7f"></a>于四念住乃至八圣道支不作大不作小，<a id="a-7g"></a>如是乃至于佛十力乃至十八佛不共法不作大不作小，<a id="a-7h"></a>于佛无上正等菩提不作大不作小，<a id="a-7i"></a>于诸如来、<a id="a-7j"></a>应、<a id="a-7k"></a>正等觉不作大不作小。<a id="a-7l"></a>世尊，<a id="a-7m"></a>我缘此意故说：<a id="a-7n"></a>般若波罗蜜多是大波罗蜜多。</p>
  <p id="a7o">“复次，<a id="a-7p"></a>世尊，<a id="a-7q"></a>由此般若波罗蜜多，<a id="a-7r"></a>于色不作集不作散，<a id="a-7s"></a>于受、<a id="a-7t"></a>想、<a id="a-7u"></a>行、<a id="a-7v"></a>识不作集不作散，<a id="a-7w"></a>如是乃至于佛无上正等菩提不作集不作散，<a id="a-7x"></a>于诸如来、<a id="a-7y"></a>应、<a id="a-7z"></a>正等觉不作集不作散。<a id="a-80"></a>世尊，<a id="a-81"></a>我缘此意故说：<a id="a-82"></a>般若波罗蜜多是大波罗蜜多。</p>
  <p id="a83">“复次，<a id="a-84"></a>世尊，<a id="a-85"></a>由此般若波罗蜜多，<a id="a-86"></a>于色不作量不作非量，<a id="a-87"></a>于受、<a id="a-88"></a>想、<a id="a-89"></a>行、<a id="a-8A"></a>识不作量不作非量，<a id="a-8B"></a>如是乃至于佛无上正等菩提不作量不作非量，<a id="a-8C"></a>于诸如来、<a id="a-8D"></a>应、<a id="a-8E"></a>正等觉不作量不作非量。<a id="a-8F"></a>世尊，<a id="a-8G"></a>我缘此意故说：<a id="a-8H"></a>般若波罗蜜多是大波罗蜜多。</p>
  <p id="a8I">“复次，<a id="a-8J"></a>世尊，<a id="a-8K"></a>由此般若波罗蜜多，<a id="a-8L"></a>于色不作广不作狭，<a id="a-8M"></a>于受、<a id="a-8N"></a>想、<a id="a-8O"></a>行、<a id="a-8P"></a>识不作广不作狭，<a id="a-8Q"></a>如是乃至于佛无上正等菩提不作广不作狭，<a id="a-8R"></a>于诸如来、<a id="a-8S"></a>应、<a id="a-8T"></a>正等觉不作广不作狭。<a id="a-8U"></a>世尊，<a id="a-8V"></a>我缘此意故说：<a id="a-8W"></a>般若波罗蜜多是大波罗蜜多。</p>
  <p id="a8X">“复次，<a id="a-8Y"></a>世尊，<a id="a-8Z"></a>由此般若波罗蜜多，<a id="a-8a"></a>于色不作强不作弱，<a id="a-8b"></a>于受、<a id="a-8c"></a>想、<a id="a-8d"></a>行、<a id="a-8e"></a>识不作强不作弱，<a id="a-8f"></a>如是乃至于佛无上正等菩提不作强不作弱，<a id="a-8g"></a>于诸如来、<a id="a-8h"></a>应、<a id="a-8i"></a>正等觉不作强不作弱。<a id="a-8j"></a>世尊，<a id="a-8k"></a>我缘此意故说：<a id="a-8l"></a>般若波罗蜜多是大波罗蜜多。</p>
  <p id="a8m">“复次，<a id="a-8n"></a>世尊，<a id="a-8o"></a>若菩萨摩诃萨新趣大乘依止般若乃至布施波罗蜜多，<a id="a-8p"></a>起如是想：<a id="a-8q"></a>‘如是般若波罗蜜多，<a id="a-8r"></a>于色不作大不作小，<a id="a-8s"></a>于受、<a id="a-8t"></a>想、<a id="a-8u"></a>行、<a id="a-8v"></a>识亦不作大不作小，<a id="a-8w"></a>乃至于佛无上正等菩提不作大不作小，<a id="a-8x"></a>于诸如来、<a id="a-8y"></a>应、<a id="a-8z"></a>正等觉亦不作大不作小。<a id="a-90"></a>如是般若波罗蜜多，<a id="a-91"></a>于色不作集不作散，<a id="a-92"></a>于受、<a id="a-93"></a>想、<a id="a-94"></a>行、<a id="a-95"></a>识亦不作集不作散，<a id="a-96"></a>乃至于佛无上正等菩提不作集不作散，<a id="a-97"></a>于诸如来、<a id="a-98"></a>应、<a id="a-99"></a>正等觉亦不作集不作散。<a id="a-9A"></a>如是般若波罗蜜多，<a id="a-9B"></a>于色不作量不作非量，<a id="a-9C"></a>于受、<a id="a-9D"></a>想、<a id="a-9E"></a>行、<a id="a-9F"></a>识亦不作量不作非量，<a id="a-9G"></a>乃至于佛无上正等菩提不作量不作非量，<a id="a-9H"></a>于诸如来、<a id="a-9I"></a>应、<a id="a-9J"></a>正等觉亦不作量不作非量。<a id="a-9K"></a>如是般若波罗蜜多，<a id="a-9L"></a>于色不作广不作狭，<a id="a-9M"></a>于受、<a id="a-9N"></a>想、<a id="a-9O"></a>行、<a id="a-9P"></a>识亦不作广不作狭，<a id="a-9Q"></a>乃至于佛无上正等菩提不作广不作狭，<a id="a-9R"></a>于诸如来、<a id="a-9S"></a>应、<a id="a-9T"></a>正等觉亦不作广不作狭。<a id="a-9U"></a>如是般若波罗蜜多，<a id="a-9V"></a>于色不作强不作弱，<a id="a-9W"></a>于受、<a id="a-9X"></a>想、<a id="a-9Y"></a>行、<a id="a-9Z"></a>识亦不作强不作弱，<a id="a-9a"></a>乃至于佛无上正等菩提不作强不作弱，<a id="a-9b"></a>于诸如来、<a id="a-9c"></a>应、<a id="a-9d"></a>正等觉亦不作强不作弱。<a id="a-9e"></a>’世尊，<a id="a-9f"></a>是菩萨摩诃萨由起此想，<a id="a-9g"></a>非行般若波罗蜜多。</p>
  <p id="a9h">“复次，<a id="a-9i"></a>世尊，<a id="a-9j"></a>若菩萨摩诃萨新趣大乘依止般若乃至布施波罗蜜多，<a id="a-9k"></a>起如是想：<a id="a-9l"></a>‘如是般若波罗蜜多，<a id="a-9m"></a>于色作大作小，<a id="a-9n"></a>于受、<a id="a-9o"></a>想、<a id="a-9p"></a>行、<a id="a-9q"></a>识亦作大作小，<a id="a-9r"></a>乃至于佛无上正等菩提作大作小，<a id="a-9s"></a>于诸如来、<a id="a-9t"></a>应、<a id="a-9u"></a>正等觉亦作大作小。<a id="a-9v"></a>如是般若波罗蜜多，<a id="a-9w"></a>于色作集作散，<a id="a-9x"></a>于受、<a id="a-9y"></a>想、<a id="a-9z"></a>行、<a id="a-A0"></a>识亦作集作散，<a id="a-A1"></a>乃至于佛无上正等菩提作集作散，<a id="a-A2"></a>于诸如来、<a id="a-A3"></a>应、<a id="a-A4"></a>正等觉亦作集作散。<a id="a-A5"></a>如是般若波罗蜜多，<a id="a-A6"></a>于色作量作非量，<a id="a-A7"></a>于受、<a id="a-A8"></a>想、<a id="a-A9"></a>行、<a id="a-AA"></a>识亦作量作非量，<a id="a-AB"></a>乃至于佛无上正等菩提作量作非量，<a id="a-AC"></a>于诸如来、<a id="a-AD"></a>应、<a id="a-AE"></a>正等觉亦作量作非量。<a id="a-AF"></a>如是般若波罗蜜多，<a id="a-AG"></a>于色作广作狭，<a id="a-AH"></a>于受、<a id="a-AI"></a>想、<a id="a-AJ"></a>行、<a id="a-AK"></a>识亦作广作狭，<a id="a-AL"></a>乃至于佛无上正等菩提作广作狭，<a id="a-AM"></a>于诸如来、<a id="a-AN"></a>应、<a id="a-AO"></a>正等觉亦作广作狭。<a id="a-AP"></a>如是般若波罗蜜多，<a id="a-AQ"></a>于色作强作弱，<a id="a-AR"></a>于受、<a id="a-AS"></a>想、<a id="a-AT"></a>行、<a id="a-AU"></a>识亦作强作弱，<a id="a-AV"></a>乃至于佛无上正等菩提作强作弱，<a id="a-AW"></a>于诸如来、<a id="a-AX"></a>应、<a id="a-AY"></a>正等觉亦作强作弱。<a id="a-AZ"></a>’世尊，<a id="a-Aa"></a>是菩萨摩诃萨由起此想，<a id="a-Ab"></a>非行般若波罗蜜多。</p>
  <p id="aAc">“复次，<a id="a-Ad"></a>世尊，<a id="a-Ae"></a>若菩萨摩诃萨新趣大乘不依般若乃至布施波罗蜜多，<a id="a-Af"></a>起如是想：<a id="a-Ag"></a>‘如是般若波罗蜜多，<a id="a-Ah"></a>于色不作大不作小，<a id="a-Ai"></a>于受、<a id="a-Aj"></a>想、<a id="a-Ak"></a>行、<a id="a-Al"></a>识亦不作大不作小，<a id="a-Am"></a>乃至于佛无上正等菩提不作大不作小，<a id="a-An"></a>于诸如来、<a id="a-Ao"></a>应、<a id="a-Ap"></a>正等觉亦不作大不作小。<a id="a-Aq"></a>如是般若波罗蜜多，<a id="a-Ar"></a>于色不作集不作散，<a id="a-As"></a>于受、<a id="a-At"></a>想、<a id="a-Au"></a>行、<a id="a-Av"></a>识亦不作集不作散，<a id="a-Aw"></a>乃至于佛无上正等菩提不作集不作散，<a id="a-Ax"></a>于诸如来、<a id="a-Ay"></a>应、<a id="a-Az"></a>正等觉亦不作集不作散。<a id="a-B0"></a>如是般若波罗蜜多，<a id="a-B1"></a>于色不作量不作非量，<a id="a-B2"></a>于受、<a id="a-B3"></a>想、<a id="a-B4"></a>行、<a id="a-B5"></a>识亦不作量不作非量，<a id="a-B6"></a>乃至于佛无上正等菩提不作量不作非量，<a id="a-B7"></a>于诸如来、<a id="a-B8"></a>应、<a id="a-B9"></a>正等觉亦不作量不作非量。<a id="a-BA"></a>如是般若波罗蜜多，<a id="a-BB"></a>于色不作广不作狭，<a id="a-BC"></a>于受、<a id="a-BD"></a>想、<a id="a-BE"></a>行、<a id="a-BF"></a>识亦不作广不作狭，<a id="a-BG"></a>乃至于佛无上正等菩提不作广不作狭，<a id="a-BH"></a>于诸如来、<a id="a-BI"></a>应、<a id="a-BJ"></a>正等觉亦不作广不作狭。<a id="a-BK"></a>如是般若波罗蜜多，<a id="a-BL"></a>于色不作强不作弱，<a id="a-BM"></a>于受、<a id="a-BN"></a>想、<a id="a-BO"></a>行、<a id="a-BP"></a>识亦不作强不作弱，<a id="a-BQ"></a>乃至于佛无上正等菩提不作强不作弱，<a id="a-BR"></a>于诸如来、<a id="a-BS"></a>应、<a id="a-BT"></a>正等觉亦不作强不作弱。<a id="a-BU"></a>’世尊，<a id="a-BV"></a>是菩萨摩诃萨由起此想，<a id="a-BW"></a>非行般若波罗蜜多。</p>
  <p id="aBX">“复次，<a id="a-BY"></a>世尊，<a id="a-BZ"></a>若菩萨摩诃萨新趣大乘不依般若乃至布施波罗蜜多，<a id="a-Ba"></a>起如是想：<a id="a-Bb"></a>‘如是般若波罗蜜多，<a id="a-Bc"></a>于色作大作小，<a id="a-Bd"></a>于受、<a id="a-Be"></a>想、<a id="a-Bf"></a>行、<a id="a-Bg"></a>识亦作大作小，<a id="a-Bh"></a>乃至于佛无上正等菩提作大作小，<a id="a-Bi"></a>于诸如来、<a id="a-Bj"></a>应、<a id="a-Bk"></a>正等觉亦作大作小。<a id="a-Bl"></a>如是般若波罗蜜多，<a id="a-Bm"></a>于色作集作散，<a id="a-Bn"></a>于受、<a id="a-Bo"></a>想、<a id="a-Bp"></a>行、<a id="a-Bq"></a>识亦作集作散，<a id="a-Br"></a>乃至于佛无上正等菩提作集作散，<a id="a-Bs"></a>于诸如来、<a id="a-Bt"></a>应、<a id="a-Bu"></a>正等觉亦作集作散。<a id="a-Bv"></a>如是般若波罗蜜多，<a id="a-Bw"></a>于色作量作非量，<a id="a-Bx"></a>于受、<a id="a-By"></a>想、<a id="a-Bz"></a>行、<a id="a-C0"></a>识亦作量作非量，<a id="a-C1"></a>乃至于佛无上正等菩提作量作非量，<a id="a-C2"></a>于诸如来、<a id="a-C3"></a>应、<a id="a-C4"></a>正等觉亦作量作非量。<a id="a-C5"></a>如是般若波罗蜜多，<a id="a-C6"></a>于色作广作狭，<a id="a-C7"></a>于受、<a id="a-C8"></a>想、<a id="a-C9"></a>行、<a id="a-CA"></a>识亦作广作狭，<a id="a-CB"></a>乃至于佛无上正等菩提作广作狭，<a id="a-CC"></a>于诸如来、<a id="a-CD"></a>应、<a id="a-CE"></a>正等觉亦作广作狭。<a id="a-CF"></a>如是般若波罗蜜多，<a id="a-CG"></a>于色作强作弱，<a id="a-CH"></a>于受、<a id="a-CI"></a>想、<a id="a-CJ"></a>行、<a id="a-CK"></a>识亦作强作弱，<a id="a-CL"></a>乃至于佛无上正等菩提作强作弱，<a id="a-CM"></a>于诸如来、<a id="a-CN"></a>应、<a id="a-CO"></a>正等觉亦作强作弱。<a id="a-CP"></a>’世尊，<a id="a-CQ"></a>是菩萨摩诃萨由起此想，<a id="a-CR"></a>非行般若波罗蜜多。<a id="a-CS"></a>何以故？</p>
  <p id="aCT">“世尊，<a id="a-CU"></a>若菩萨摩诃萨起如是想：<a id="a-CV"></a>‘如是般若波罗蜜多，<a id="a-CW"></a>于色若作大小、<a id="a-CX"></a>不作大小，<a id="a-CY"></a>于受、<a id="a-CZ"></a>想、<a id="a-Ca"></a>行、<a id="a-Cb"></a>识若作大小、<a id="a-Cc"></a>不作大小，<a id="a-Cd"></a>乃至于佛无上正等菩提若作大小、<a id="a-Ce"></a>不作大小，<a id="a-Cf"></a>于诸如来、<a id="a-Cg"></a>应、<a id="a-Ch"></a>正等觉若作大小、<a id="a-Ci"></a>不作大小。<a id="a-Cj"></a>如是般若波罗蜜多，<a id="a-Ck"></a>于色若作集散、<a id="a-Cl"></a>不作集散，<a id="a-Cm"></a>于受、<a id="a-Cn"></a>想、<a id="a-Co"></a>行、<a id="a-Cp"></a>识若作集散、<a id="a-Cq"></a>不作集散，<a id="a-Cr"></a>乃至于佛无上正等菩提若作集散、<a id="a-Cs"></a>不作集散，<a id="a-Ct"></a>于诸如来、<a id="a-Cu"></a>应、<a id="a-Cv"></a>正等觉若作集散、<a id="a-Cw"></a>不作集散。<a id="a-Cx"></a>如是般若波罗蜜多，<a id="a-Cy"></a>于色若作量非量、<a id="a-Cz"></a>不作量非量，<a id="a-D0"></a>于受、<a id="a-D1"></a>想、<a id="a-D2"></a>行、<a id="a-D3"></a>识若作量非量、<a id="a-D4"></a>不作量非量，<a id="a-D5"></a>乃至于佛无上正等菩提若作量非量、<a id="a-D6"></a>不作量非量，<a id="a-D7"></a>于诸如来、<a id="a-D8"></a>应、<a id="a-D9"></a>正等觉若作量非量、<a id="a-DA"></a>不作量非量。<a id="a-DB"></a>如是般若波罗蜜多，<a id="a-DC"></a>于色若作广狭、<a id="a-DD"></a>不作广狭，<a id="a-DE"></a>于受、<a id="a-DF"></a>想、<a id="a-DG"></a>行、<a id="a-DH"></a>识若作广狭、<a id="a-DI"></a>不作广狭，<a id="a-DJ"></a>乃至于佛无上正等菩提若作广狭、<a id="a-DK"></a>不作广狭，<a id="a-DL"></a>于诸如来、<a id="a-DM"></a>应、<a id="a-DN"></a>正等觉若作广狭、<a id="a-DO"></a>不作广狭。<a id="a-DP"></a>如是般若波罗蜜多，<a id="a-DQ"></a>于色若作强弱、<a id="a-DR"></a>不作强弱，<a id="a-DS"></a>于受、<a id="a-DT"></a>想、<a id="a-DU"></a>行、<a id="a-DV"></a>识若作强弱、<a id="a-DW"></a>不作强弱，<a id="a-DX"></a>乃至于佛无上正等菩提若作强弱、<a id="a-DY"></a>不作强弱，<a id="a-DZ"></a>于诸如来、<a id="a-Da"></a>应、<a id="a-Db"></a>正等觉若作强弱、<a id="a-Dc"></a>不作强弱。<a id="a-Dd"></a>’世尊，<a id="a-De"></a>如是一切皆非般若波罗蜜多等流果故。</p>
  <p id="aDf">“世尊，<a id="a-Dg"></a>若菩萨摩诃萨起如是想：<a id="a-Dh"></a>‘如是般若波罗蜜多，<a id="a-Di"></a>于色若作大小、<a id="a-Dj"></a>不作大小，<a id="a-Dk"></a>于受、<a id="a-Dl"></a>想、<a id="a-Dm"></a>行、<a id="a-Dn"></a>识若作大小、<a id="a-Do"></a>不作大小，<a id="a-Dp"></a>乃至于佛无上正等菩提若作大小、<a id="a-Dq"></a>不作大小，<a id="a-Dr"></a>于诸如来、<a id="a-Ds"></a>应、<a id="a-Dt"></a>正等觉若作大小、<a id="a-Du"></a>不作大小。<a id="a-Dv"></a>如是般若波罗蜜多，<a id="a-Dw"></a>于色若作集散、<a id="a-Dx"></a>不作集散，<a id="a-Dy"></a>于受、<a id="a-Dz"></a>想、<a id="a-E0"></a>行、<a id="a-E1"></a>识若作集散、<a id="a-E2"></a>不作集散，<a id="a-E3"></a>乃至于佛无上正等菩提若作集散、<a id="a-E4"></a>不作集散，<a id="a-E5"></a>于诸如来、<a id="a-E6"></a>应、<a id="a-E7"></a>正等觉若作集散、<a id="a-E8"></a>不作集散。<a id="a-E9"></a>如是般若波罗蜜多，<a id="a-EA"></a>于色若作量非量、<a id="a-EB"></a>不作量非量，<a id="a-EC"></a>于受、<a id="a-ED"></a>想、<a id="a-EE"></a>行、<a id="a-EF"></a>识若作量非量、<a id="a-EG"></a>不作量非量，<a id="a-EH"></a>乃至于佛无上正等菩提若作量非量、<a id="a-EI"></a>不作量非量，<a id="a-EJ"></a>于诸如来、<a id="a-EK"></a>应、<a id="a-EL"></a>正等觉若作量非量、<a id="a-EM"></a>不作量非量。<a id="a-EN"></a>如是般若波罗蜜多，<a id="a-EO"></a>于色若作广狭、<a id="a-EP"></a>不作广狭，<a id="a-EQ"></a>于受、<a id="a-ER"></a>想、<a id="a-ES"></a>行、<a id="a-ET"></a>识若作广狭、<a id="a-EU"></a>不作广狭，<a id="a-EV"></a>乃至于佛无上正等菩提若作广狭、<a id="a-EW"></a>不作广狭，<a id="a-EX"></a>于诸如来、<a id="a-EY"></a>应、<a id="a-EZ"></a>正等觉若作广狭、<a id="a-Ea"></a>不作广狭。<a id="a-Eb"></a>如是般若波罗蜜多，<a id="a-Ec"></a>于色若作强弱、<a id="a-Ed"></a>不作强弱，<a id="a-Ee"></a>于受、<a id="a-Ef"></a>想、<a id="a-Eg"></a>行、<a id="a-Eh"></a>识若作强弱、<a id="a-Ei"></a>不作强弱，<a id="a-Ej"></a>乃至于佛无上正等菩提若作强弱、<a id="a-Ek"></a>不作强弱，<a id="a-El"></a>于诸如来、<a id="a-Em"></a>应、<a id="a-En"></a>正等觉若作强弱、<a id="a-Eo"></a>不作强弱。<a id="a-Ep"></a>’世尊，<a id="a-Eq"></a>是菩萨摩诃萨名大有所得，<a id="a-Er"></a>非行般若波罗蜜多。<a id="a-Es"></a>何以故？<a id="a-Et"></a>非有所得想能证无上正等菩提故。<a id="a-Eu"></a>所以者何？</p>
  <p id="aEv">“世尊，<a id="a-Ew"></a>有情无生故，<a id="a-Ex"></a>当观般若波罗蜜多亦无生；<a id="a-Ey"></a>色无生故，<a id="a-Ez"></a>当观般若波罗蜜多亦无生；<a id="a-F0"></a>受、<a id="a-F1"></a>想、<a id="a-F2"></a>行、<a id="a-F3"></a>识无生故，<a id="a-F4"></a>当观般若波罗蜜多亦无生；<a id="a-F5"></a>如是乃至诸佛无上正等菩提无生故，<a id="a-F6"></a>当观般若波罗蜜多亦无生；<a id="a-F7"></a>一切如来、<a id="a-F8"></a>应、<a id="a-F9"></a>正等觉无生故，<a id="a-FA"></a>当观般若波罗蜜多亦无生。</p>
  <p id="aFB">“世尊，<a id="a-FC"></a>有情无自性故，<a id="a-FD"></a>当观般若波罗蜜多亦无自性；<a id="a-FE"></a>色无自性故，<a id="a-FF"></a>当观般若波罗蜜多亦无自性；<a id="a-FG"></a>受、<a id="a-FH"></a>想、<a id="a-FI"></a>行、<a id="a-FJ"></a>识无自性故，<a id="a-FK"></a>当观般若波罗蜜多亦无自性；<a id="a-FL"></a>如是乃至诸佛无上正等菩提无自性故，<a id="a-FM"></a>当观般若波罗蜜多亦无自性；<a id="a-FN"></a>一切如来、<a id="a-FO"></a>应、<a id="a-FP"></a>正等觉无自性故，<a id="a-FQ"></a>当观般若波罗蜜多亦无自性。</p>
  <p id="aFR">“世尊，<a id="a-FS"></a>有情无所有故，<a id="a-FT"></a>当观般若波罗蜜多亦无所有；<a id="a-FU"></a>色无所有故，<a id="a-FV"></a>当观般若波罗蜜多亦无所有；<a id="a-FW"></a>受、<a id="a-FX"></a>想、<a id="a-FY"></a>行、<a id="a-FZ"></a>识无所有故，<a id="a-Fa"></a>当观般若波罗蜜多亦无所有；<a id="a-Fb"></a>如是乃至诸佛无上正等菩提无所有故，<a id="a-Fc"></a>当观般若波罗蜜多亦无所有；<a id="a-Fd"></a>一切如来、<a id="a-Fe"></a>应、<a id="a-Ff"></a>正等觉无所有故，<a id="a-Fg"></a>当观般若波罗蜜多亦无所有。</p>
  <p id="aFh">“世尊，<a id="a-Fi"></a>有情空故，<a id="a-Fj"></a>当观般若波罗蜜多亦空；<a id="a-Fk"></a>色空故，<a id="a-Fl"></a>当观般若波罗蜜多亦空；<a id="a-Fm"></a>受、<a id="a-Fn"></a>想、<a id="a-Fo"></a>行、<a id="a-Fp"></a>识空故，<a id="a-Fq"></a>当观般若波罗蜜多亦空；<a id="a-Fr"></a>如是乃至诸佛无上正等菩提空故，<a id="a-Fs"></a>当观般若波罗蜜多亦空；<a id="a-Ft"></a>一切如来、<a id="a-Fu"></a>应、<a id="a-Fv"></a>正等觉空故，<a id="a-Fw"></a>当观般若波罗蜜多亦空。</p>
  <p id="aFx">“世尊，<a id="a-Fy"></a>有情远离故，<a id="a-Fz"></a>当观般若波罗蜜多亦远离；<a id="a-G0"></a>色远离故，<a id="a-G1"></a>当观般若波罗蜜多亦远离；<a id="a-G2"></a>受、<a id="a-G3"></a>想、<a id="a-G4"></a>行、<a id="a-G5"></a>识远离故，<a id="a-G6"></a>当观般若波罗蜜多亦远离；<a id="a-G7"></a>如是乃至诸佛无上正等菩提远离故，<a id="a-G8"></a>当观般若波罗蜜多亦远离；<a id="a-G9"></a>一切如来、<a id="a-GA"></a>应、<a id="a-GB"></a>正等觉远离故，<a id="a-GC"></a>当观般若波罗蜜多亦远离。</p>
  <p id="aGD">“世尊，<a id="a-GE"></a>有情不可得故，<a id="a-GF"></a>当观般若波罗蜜多亦不可得；<a id="a-GG"></a>色不可得故，<a id="a-GH"></a>当观般若波罗蜜多亦不可得；<a id="a-GI"></a>受、<a id="a-GJ"></a>想、<a id="a-GK"></a>行、<a id="a-GL"></a>识不可得故，<a id="a-GM"></a>当观般若波罗蜜多亦不可得；<a id="a-GN"></a>如是乃至诸佛无上正等菩提不可得故，<a id="a-GO"></a>当观般若波罗蜜多亦不可得；<a id="a-GP"></a>一切如来、<a id="a-GQ"></a>应、<a id="a-GR"></a>正等觉不可得故，<a id="a-GS"></a>当观般若波罗蜜多亦不可得。</p>
  <p id="aGT">“世尊，<a id="a-GU"></a>有情不可思议故，<a id="a-GV"></a>当观般若波罗蜜多亦不可思议；<a id="a-GW"></a>色不可思议故，<a id="a-GX"></a>当观般若波罗蜜多亦不可思议；<a id="a-GY"></a>受、<a id="a-GZ"></a>想、<a id="a-Ga"></a>行、<a id="a-Gb"></a>识不可思议故，<a id="a-Gc"></a>当观般若波罗蜜多亦不可思议；<a id="a-Gd"></a>如是乃至诸佛无上正等菩提不可思议故，<a id="a-Ge"></a>当观般若波罗蜜多亦不可思议；<a id="a-Gf"></a>一切如来、<a id="a-Gg"></a>应、<a id="a-Gh"></a>正等觉不可思议故，<a id="a-Gi"></a>当观般若波罗蜜多亦不可思议。</p>
  <p id="aGj">“世尊，<a id="a-Gk"></a>有情无坏灭故，<a id="a-Gl"></a>当观般若波罗蜜多亦无坏灭；<a id="a-Gm"></a>色无坏灭故，<a id="a-Gn"></a>当观般若波罗蜜多亦无坏灭；<a id="a-Go"></a>受、<a id="a-Gp"></a>想、<a id="a-Gq"></a>行、<a id="a-Gr"></a>识无坏灭故，<a id="a-Gs"></a>当观般若波罗蜜多亦无坏灭；<a id="a-Gt"></a>如是乃至诸佛无上正等菩提无坏灭故，<a id="a-Gu"></a>当观般若波罗蜜多亦无坏灭；<a id="a-Gv"></a>一切如来、<a id="a-Gw"></a>应、<a id="a-Gx"></a>正等觉无坏灭故，<a id="a-Gy"></a>当观般若波罗蜜多亦无坏灭。</p>
  <p id="aGz">“世尊，<a id="a-H0"></a>有情无觉知故，<a id="a-H1"></a>当观般若波罗蜜多亦无觉知；<a id="a-H2"></a>色无觉知故，<a id="a-H3"></a>当观般若波罗蜜多亦无觉知；<a id="a-H4"></a>受、<a id="a-H5"></a>想、<a id="a-H6"></a>行、<a id="a-H7"></a>识无觉知故，<a id="a-H8"></a>当观般若波罗蜜多亦无觉知；<a id="a-H9"></a>如是乃至诸佛无上正等菩提无觉知故，<a id="a-HA"></a>当观般若波罗蜜多亦无觉知；<a id="a-HB"></a>一切如来、<a id="a-HC"></a>应、<a id="a-HD"></a>正等觉无觉知故，<a id="a-HE"></a>当观般若波罗蜜多亦无觉知。</p>
  <p id="aHF">“世尊，<a id="a-HG"></a>有情力不成就故，<a id="a-HH"></a>当观般若波罗蜜多亦力不成就；<a id="a-HI"></a>色力不成就故，<a id="a-HJ"></a>当观般若波罗蜜多亦力不成就；<a id="a-HK"></a>受、<a id="a-HL"></a>想、<a id="a-HM"></a>行、<a id="a-HN"></a>识力不成就故，<a id="a-HO"></a>当观般若波罗蜜多亦力不成就；<a id="a-HP"></a>如是乃至诸佛无上正等菩提力不成就故，<a id="a-HQ"></a>当观般若波罗蜜多亦力不成就；<a id="a-HR"></a>一切如来、<a id="a-HS"></a>应、<a id="a-HT"></a>正等觉力不成就故，<a id="a-HU"></a>当观般若波罗蜜多亦力不成就。<a id="a-HV"></a>世尊，<a id="a-HW"></a>我缘此意故说：<a id="a-HX"></a>菩萨摩诃萨般若波罗蜜多是大波罗蜜多。<a id="a-HY"></a>”</p>
  <p data-pb></p>
  <h2 id="aHZ">第二分地狱品第三十九之一</h2>
  <p id="aHa">尔时，<a id="a-Hb"></a>具寿舍利子白佛言：<a id="a-Hc"></a>“世尊，<a id="a-Hd"></a>若菩萨摩诃萨于此般若波罗蜜多能信解者，<a id="a-He"></a>是菩萨摩诃萨从何处没来生此间？<a id="a-Hf"></a>发趣无上正等菩提已经几时？<a id="a-Hg"></a>曾亲供养几所如来、<a id="a-Hh"></a>应、<a id="a-Hi"></a>正等觉？<a id="a-Hj"></a>修习布施乃至般若波罗蜜多为已久如？<a id="a-Hk"></a>云何信解如是般若波罗蜜多甚深义趣？<a id="a-Hl"></a>”</p>
  <p id="aHm">佛告舍利子：<a id="a-Hn"></a>“若菩萨摩诃萨于此般若波罗蜜多能信解者，<a id="a-Ho"></a>是菩萨摩诃萨从十方殑伽沙等世界无量无数无边如来、<a id="a-Hp"></a>应、<a id="a-Hq"></a>正等觉法会中没来生此间。<a id="a-Hr"></a>是菩萨摩诃萨发趣无上正等菩提，<a id="a-Hs"></a>已经无量无数无边百千俱胝那庾多劫。<a id="a-Ht"></a>是菩萨摩诃萨已曾亲近供养无量无数无边、<a id="a-Hu"></a>不可思议、<a id="a-Hv"></a>不可称量如来、<a id="a-Hw"></a>应、<a id="a-Hx"></a>正等觉。<a id="a-Hy"></a>是菩萨摩诃萨从初发心，<a id="a-Hz"></a>常勤修习布施、<a id="a-I0"></a>净戒、<a id="a-I1"></a>安忍、<a id="a-I2"></a>精进、<a id="a-I3"></a>静虑般若波罗蜜多，<a id="a-I4"></a>已经无量无数无边百千俱胝那庾多劫。<a id="a-I5"></a>舍利子，<a id="a-I6"></a>是菩萨摩诃萨若见、<a id="a-I7"></a>若闻如是般若波罗蜜多，<a id="a-I8"></a>便作是念：<a id="a-I9"></a>‘我见大师，<a id="a-IA"></a>闻大师说。<a id="a-IB"></a>’舍利子，<a id="a-IC"></a>是菩萨摩诃萨以无相、<a id="a-ID"></a>无二、<a id="a-IE"></a>无所得为方便，<a id="a-IF"></a>能正信解如是般若波罗蜜多甚深义趣。<a id="a-IG"></a>”</p>
  <p id="aIH">尔时，<a id="a-II"></a>具寿善现白佛言：<a id="a-IJ"></a>“世尊，<a id="a-IK"></a>如佛所说，<a id="a-IL"></a>是菩萨摩诃萨若见、<a id="a-IM"></a>若闻如是般若波罗蜜多，<a id="a-IN"></a>便作是念：<a id="a-IO"></a>‘我见大师，<a id="a-IP"></a>闻大师说。<a id="a-IQ"></a>’世尊，<a id="a-IR"></a>甚深般若波罗蜜多为有能闻、<a id="a-IS"></a>能见者不？<a id="a-IT"></a>”</p>
  <p id="aIU">佛言：<a id="a-IV"></a>“善现，<a id="a-IW"></a>甚深般若波罗蜜多实无能闻及能见者。<a id="a-IX"></a>何以故？<a id="a-IY"></a>善现，<a id="a-IZ"></a>甚深般若波罗蜜多实非所闻、<a id="a-Ia"></a>所见法故。<a id="a-Ib"></a>善现，<a id="a-Ic"></a>般若波罗蜜多无见无闻，<a id="a-Id"></a>诸法钝故，<a id="a-Ie"></a>乃至布施波罗蜜多无见无闻，<a id="a-If"></a>诸法钝故；<a id="a-Ig"></a>内空无见无闻，<a id="a-Ih"></a>诸法钝故，<a id="a-Ii"></a>乃至无性自性空无见无闻，<a id="a-Ij"></a>诸法钝故；<a id="a-Ik"></a>四念住无见无闻，<a id="a-Il"></a>诸法钝故，<a id="a-Im"></a>乃至八圣道支无见无闻，<a id="a-In"></a>诸法钝故；<a id="a-Io"></a>如是乃至如来十力无见无闻，<a id="a-Ip"></a>诸法钝故，<a id="a-Iq"></a>乃至十八佛不共法无见无闻，<a id="a-Ir"></a>诸法钝故；<a id="a-Is"></a>诸佛无上正等菩提无见无闻，<a id="a-It"></a>诸法钝故，<a id="a-Iu"></a>一切如来、<a id="a-Iv"></a>应、<a id="a-Iw"></a>正等觉无见无闻，<a id="a-Ix"></a>诸法钝故。<a id="a-Iy"></a>”</p>
  <p id="aIz">具寿善现复白佛言：<a id="a-J0"></a>“世尊，<a id="a-J1"></a>诸菩萨摩诃萨已于无上正等菩提积行久如，<a id="a-J2"></a>乃能修学甚深般若波罗蜜多？<a id="a-J3"></a>”</p>
  <p id="aJ4">佛言：<a id="a-J5"></a>“善现，<a id="a-J6"></a>于此事中应分别说。<a id="a-J7"></a>善现，<a id="a-J8"></a>有菩萨摩诃萨从初发心即能修学甚深般若波罗蜜多，<a id="a-J9"></a>亦能修学静虑、<a id="a-JA"></a>精进、<a id="a-JB"></a>安忍、<a id="a-JC"></a>净戒、<a id="a-JD"></a>布施波罗蜜多。<a id="a-JE"></a>善现，<a id="a-JF"></a>是菩萨摩诃萨有方便善巧故，<a id="a-JG"></a>不坏诸法，<a id="a-JH"></a>不见诸法有增有减，<a id="a-JI"></a>常不远离布施波罗蜜多乃至般若波罗蜜多相应正行，<a id="a-JJ"></a>常不远离诸佛世尊及诸菩萨摩诃萨众，<a id="a-JK"></a>从一佛国趣一佛国，<a id="a-JL"></a>欲以种种上妙供具，<a id="a-JM"></a>供养恭敬、<a id="a-JN"></a>尊重赞叹诸佛世尊及诸菩萨摩诃萨等，<a id="a-JO"></a>随意能办，<a id="a-JP"></a>亦能于彼诸如来所种诸善根，<a id="a-JQ"></a>令速圆满。<a id="a-JR"></a>是菩萨摩诃萨随受身处，<a id="a-JS"></a>不堕母腹胞胎中生，<a id="a-JT"></a>心常不与烦恼杂住，<a id="a-JU"></a>亦曾不起二乘之心。<a id="a-JV"></a>是菩萨摩诃萨常不远离殊胜神通，<a id="a-JW"></a>从一佛国至一佛国，<a id="a-JX"></a>成熟有情、<a id="a-JY"></a>严净佛土。<a id="a-JZ"></a>善现，<a id="a-Ja"></a>是菩萨摩诃萨能正修学甚深般若波罗蜜多。</p>
 </body>
</html>