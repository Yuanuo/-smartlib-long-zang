<!doctype html>
<html id="z3IBSfH2" data-ver="1096">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第三</h1>
  <h2 id="a2">初分学观品第二之一</h2>
  <p id="a3">尔时，<a id="a-4"></a>世尊知诸世界，<a id="a-5"></a>若天、<a id="a-6"></a>魔、<a id="a-7"></a>梵，<a id="a-8"></a>若诸沙门，<a id="a-9"></a>若婆罗门，<a id="a-A"></a>若健达缚，<a id="a-B"></a>若阿素洛，<a id="a-C"></a>若诸龙神，<a id="a-D"></a>若诸菩萨摩诃萨众住最后身绍尊位者，<a id="a-E"></a>若余一切于法有缘人非人等，<a id="a-F"></a>皆来集会，<a id="a-G"></a>便告具寿舍利子言：<a id="a-H"></a>“若菩萨摩诃萨欲于一切法等觉一切相，<a id="a-I"></a>当学般若波罗蜜多。<a id="a-J"></a>”</p>
  <p id="aK">时，<a id="a-L"></a>舍利子闻佛所说，<a id="a-M"></a>欢喜踊跃，<a id="a-N"></a>即从座起，<a id="a-O"></a>前诣佛所，<a id="a-P"></a>顶礼双足，<a id="a-Q"></a>偏覆左肩，<a id="a-R"></a>右膝著地，<a id="a-S"></a>合掌恭敬而白佛言：<a id="a-T"></a>“世尊，<a id="a-U"></a>云何菩萨摩诃萨欲于一切法等觉一切相，<a id="a-V"></a>当学般若波罗蜜多？<a id="a-W"></a>”</p>
  <p id="aX">佛告具寿舍利子言：<a id="a-Y"></a>“舍利子，<a id="a-Z"></a>诸菩萨摩诃萨应以无住而为方便，<a id="a-a"></a>安住般若波罗蜜多，<a id="a-b"></a>所住、<a id="a-c"></a>能住不可得故。</p>
  <p id="ad">“诸菩萨摩诃萨应以无舍而为方便，<a id="a-e"></a>圆满布施波罗蜜多，<a id="a-f"></a>施者、<a id="a-g"></a>受者及所施物不可得故。</p>
  <p id="ah">“诸菩萨摩诃萨应以无护而为方便，<a id="a-i"></a>圆满净戒波罗蜜多，<a id="a-j"></a>犯、<a id="a-k"></a>无犯相不可得故。</p>
  <p id="al">“诸菩萨摩诃萨应以无取而为方便，<a id="a-m"></a>圆满安忍波罗蜜多，<a id="a-n"></a>动、<a id="a-o"></a>不动相不可得故。</p>
  <p id="ap">“诸菩萨摩诃萨应以无勤而为方便，<a id="a-q"></a>圆满精进波罗蜜多，<a id="a-r"></a>身心勤、<a id="a-s"></a>怠不可得故。</p>
  <p id="at">“诸菩萨摩诃萨应以无思而为方便，<a id="a-u"></a>圆满静虑波罗蜜多，<a id="a-v"></a>有味、<a id="a-w"></a>无味不可得故。</p>
  <p id="ax">“诸菩萨摩诃萨应以无著而为方便，<a id="a-y"></a>圆满般若波罗蜜多，<a id="a-z"></a>诸法性、<a id="a-10"></a>相不可得故。</p>
  <p id="a11">“复次，<a id="a-12"></a>舍利子，<a id="a-13"></a>诸菩萨摩诃萨安住般若波罗蜜多，<a id="a-14"></a>以无所得而为方便，<a id="a-15"></a>应圆满四念住、<a id="a-16"></a>四正断、<a id="a-17"></a>四神足、<a id="a-18"></a>五根、<a id="a-19"></a>五力、<a id="a-1A"></a>七等觉支、<a id="a-1B"></a>八圣道支，<a id="a-1C"></a>是三十七菩提分法不可得故。</p>
  <p id="a1D">“诸菩萨摩诃萨安住般若波罗蜜多，<a id="a-1E"></a>以无所得而为方便，<a id="a-1F"></a>应圆满空解脱门、<a id="a-1G"></a>无相解脱门、<a id="a-1H"></a>无愿解脱门，<a id="a-1I"></a>三解脱门不可得故。</p>
  <p id="a1J">“诸菩萨摩诃萨安住般若波罗蜜多，<a id="a-1K"></a>以无所得而为方便，<a id="a-1L"></a>应圆满四静虑、<a id="a-1M"></a>四无量、<a id="a-1N"></a>四无色定，<a id="a-1O"></a>静虑、<a id="a-1P"></a>无量及无色定不可得故。</p>
  <p id="a1Q">“诸菩萨摩诃萨安住般若波罗蜜多，<a id="a-1R"></a>以无所得而为方便，<a id="a-1S"></a>应圆满八解脱、<a id="a-1T"></a>八胜处、<a id="a-1U"></a>九次第定、<a id="a-1V"></a>十遍处，<a id="a-1W"></a>解脱、<a id="a-1X"></a>胜处、<a id="a-1Y"></a>等至、<a id="a-1Z"></a>遍处不可得故。</p>
  <p id="a1a">“诸菩萨摩诃萨安住般若波罗蜜多，<a id="a-1b"></a>以无所得而为方便，<a id="a-1c"></a>应圆满九想，<a id="a-1d"></a>谓胮胀想、<a id="a-1e"></a>脓烂想、<a id="a-1f"></a>异赤想、<a id="a-1g"></a>青瘀想、<a id="a-1h"></a>啄啖想、<a id="a-1i"></a>离散想、<a id="a-1j"></a>骸骨想、<a id="a-1k"></a>焚烧想、<a id="a-1l"></a>一切世间不可保想，<a id="a-1m"></a>如是诸想不可得故。</p>
  <p id="a1n">“诸菩萨摩诃萨安住般若波罗蜜多，<a id="a-1o"></a>以无所得而为方便，<a id="a-1p"></a>应圆满十随念，<a id="a-1q"></a>谓佛随念、<a id="a-1r"></a>法随念、<a id="a-1s"></a>僧随念、<a id="a-1t"></a>戒随念、<a id="a-1u"></a>舍随念、<a id="a-1v"></a>天随念、<a id="a-1w"></a>入出息随念、<a id="a-1x"></a>厌随念、<a id="a-1y"></a>死随念、<a id="a-1z"></a>身随念，<a id="a-20"></a>是诸随念不可得故。</p>
  <p id="a21">“诸菩萨摩诃萨安住般若波罗蜜多，<a id="a-22"></a>以无所得而为方便，<a id="a-23"></a>应圆满十想，<a id="a-24"></a>谓无常想、<a id="a-25"></a>苦想、<a id="a-26"></a>无我想、<a id="a-27"></a>不净想、<a id="a-28"></a>死想、<a id="a-29"></a>一切世间不可乐想、<a id="a-2A"></a>厌食想、<a id="a-2B"></a>断想、<a id="a-2C"></a>离想、<a id="a-2D"></a>灭想，<a id="a-2E"></a>如是诸想不可得故。</p>
  <p id="a2F">“诸菩萨摩诃萨安住般若波罗蜜多，<a id="a-2G"></a>以无所得而为方便，<a id="a-2H"></a>应圆满十一智，<a id="a-2I"></a>谓苦智、<a id="a-2J"></a>集智、<a id="a-2K"></a>灭智、<a id="a-2L"></a>道智、<a id="a-2M"></a>尽智、<a id="a-2N"></a>无生智、<a id="a-2O"></a>法智、<a id="a-2P"></a>类智、<a id="a-2Q"></a>世俗智、<a id="a-2R"></a>他心智、<a id="a-2S"></a>如说智，<a id="a-2T"></a>如是诸智不可得故。</p>
  <p id="a2U">“诸菩萨摩诃萨安住般若波罗蜜多，<a id="a-2V"></a>以无所得而为方便，<a id="a-2W"></a>应圆满有寻有伺三摩地、<a id="a-2X"></a>无寻唯伺三摩地、<a id="a-2Y"></a>无寻无伺三摩地，<a id="a-2Z"></a>是三等持不可得故。</p>
  <p id="a2a">“诸菩萨摩诃萨安住般若波罗蜜多，<a id="a-2b"></a>以无所得而为方便，<a id="a-2c"></a>应圆满未知当知根、<a id="a-2d"></a>已知根、<a id="a-2e"></a>具知根，<a id="a-2f"></a>如是诸根不可得故。</p>
  <p id="a2g">“诸菩萨摩诃萨安住般若波罗蜜多，<a id="a-2h"></a>以无所得而为方便，<a id="a-2i"></a>应圆满不净处观、<a id="a-2j"></a>遍满处观、<a id="a-2k"></a>一切智智及奢摩他、<a id="a-2l"></a>毗钵舍那，<a id="a-2m"></a>如是五种不可得故。</p>
  <p id="a2n">“诸菩萨摩诃萨安住般若波罗蜜多，<a id="a-2o"></a>以无所得而为方便，<a id="a-2p"></a>应圆满四摄事、<a id="a-2q"></a>四胜住、<a id="a-2r"></a>三明、<a id="a-2s"></a>五眼、<a id="a-2t"></a>六神通、<a id="a-2u"></a>六波罗蜜多，<a id="a-2v"></a>如是六种不可得故。</p>
  <p id="a2w">“诸菩萨摩诃萨安住般若波罗蜜多，<a id="a-2x"></a>以无所得而为方便，<a id="a-2y"></a>应圆满七圣财、<a id="a-2z"></a>八大士觉、<a id="a-30"></a>九有情居智、<a id="a-31"></a>陀罗尼门、<a id="a-32"></a>三摩地门，<a id="a-33"></a>如是五种不可得故。</p>
  <p id="a34">“诸菩萨摩诃萨安住般若波罗蜜多，<a id="a-35"></a>以无所得而为方便，<a id="a-36"></a>应圆满十地、<a id="a-37"></a>十行、<a id="a-38"></a>十忍、<a id="a-39"></a>二十增上意乐，<a id="a-3A"></a>如是四种不可得故。</p>
  <p id="a3B">“诸菩萨摩诃萨安住般若波罗蜜多，<a id="a-3C"></a>以无所得而为方便，<a id="a-3D"></a>应圆满如来十力、<a id="a-3E"></a>四无所畏、<a id="a-3F"></a>四无礙解、<a id="a-3G"></a>十八佛不共法、<a id="a-3H"></a>三十二大士相、<a id="a-3I"></a>八十随好，<a id="a-3J"></a>如是六种不可得故。</p>
  <p id="a3K">“诸菩萨摩诃萨安住般若波罗蜜多，<a id="a-3L"></a>以无所得而为方便，<a id="a-3M"></a>应圆满无忘失法、<a id="a-3N"></a>恒住舍性、<a id="a-3O"></a>一切智、<a id="a-3P"></a>道相智、<a id="a-3Q"></a>一切相智、<a id="a-3R"></a>一切相微妙智，<a id="a-3S"></a>如是六法不可得故。</p>
  <p id="a3T">“诸菩萨摩诃萨安住般若波罗蜜多，<a id="a-3U"></a>以无所得而为方便，<a id="a-3V"></a>应圆满大慈、<a id="a-3W"></a>大悲、<a id="a-3X"></a>大喜、<a id="a-3Y"></a>大舍及余无量无边佛法，<a id="a-3Z"></a>如是诸法不可得故。</p>
  <p id="a3a">“复次，<a id="a-3b"></a>舍利子，<a id="a-3c"></a>若菩萨摩诃萨欲疾证得一切智智，<a id="a-3d"></a>应学般若波罗蜜多。<a id="a-3e"></a>若菩萨摩诃萨欲疾圆满一切智、<a id="a-3f"></a>道相智、<a id="a-3g"></a>一切相智，<a id="a-3h"></a>应学般若波罗蜜多。<a id="a-3i"></a>若菩萨摩诃萨欲疾圆满一切有情心行相智、<a id="a-3j"></a>一切相微妙智，<a id="a-3k"></a>应学般若波罗蜜多。<a id="a-3l"></a>若菩萨摩诃萨欲拔一切烦恼习气，<a id="a-3m"></a>应学般若波罗蜜多。<a id="a-3n"></a>若菩萨摩诃萨欲入菩萨正性离生，<a id="a-3o"></a>应学般若波罗蜜多。<a id="a-3p"></a>若菩萨摩诃萨欲超声闻及独觉地，<a id="a-3q"></a>应学般若波罗蜜多。<a id="a-3r"></a>若菩萨摩诃萨欲住菩萨不退转地，<a id="a-3s"></a>应学般若波罗蜜多。<a id="a-3t"></a>若菩萨摩诃萨欲得六种捷速神通，<a id="a-3u"></a>应学般若波罗蜜多。<a id="a-3v"></a>若菩萨摩诃萨欲知一切有情心行所趣差别，<a id="a-3w"></a>应学般若波罗蜜多。</p>
  <p id="a3x">“若菩萨摩诃萨欲胜一切声闻、<a id="a-3y"></a>独觉智慧作用，<a id="a-3z"></a>应学般若波罗蜜多。<a id="a-40"></a>若菩萨摩诃萨欲得一切陀罗尼门、<a id="a-41"></a>三摩地门，<a id="a-42"></a>应学般若波罗蜜多。<a id="a-43"></a>若菩萨摩诃萨欲以一念随喜俱心，<a id="a-44"></a>超过一切声闻、<a id="a-45"></a>独觉所有布施，<a id="a-46"></a>应学般若波罗蜜多。<a id="a-47"></a>若菩萨摩诃萨欲以一念随喜俱心，<a id="a-48"></a>超过一切声闻、<a id="a-49"></a>独觉所有净戒，<a id="a-4A"></a>应学般若波罗蜜多。<a id="a-4B"></a>若菩萨摩诃萨欲以一念随喜俱心，<a id="a-4C"></a>超过一切声闻、<a id="a-4D"></a>独觉定、<a id="a-4E"></a>慧、<a id="a-4F"></a>解脱、<a id="a-4G"></a>解脱知见，<a id="a-4H"></a>应学般若波罗蜜多。<a id="a-4I"></a>若菩萨摩诃萨欲以一念随喜俱心，<a id="a-4J"></a>超过一切声闻、<a id="a-4K"></a>独觉静虑、<a id="a-4L"></a>解脱、<a id="a-4M"></a>等持、<a id="a-4N"></a>等至及余善法，<a id="a-4O"></a>应学般若波罗蜜多。<a id="a-4P"></a>若菩萨摩诃萨欲以一念所修善法，<a id="a-4Q"></a>超过一切异生、<a id="a-4R"></a>声闻、<a id="a-4S"></a>独觉善法，<a id="a-4T"></a>应学般若波罗蜜多。<a id="a-4U"></a>若菩萨摩诃萨欲行少分布施、<a id="a-4V"></a>净戒、<a id="a-4W"></a>安忍、<a id="a-4X"></a>精进、<a id="a-4Y"></a>静虑、<a id="a-4Z"></a>般若，<a id="a-4a"></a>为诸有情方便善巧，<a id="a-4b"></a>回向无上正等菩提，<a id="a-4c"></a>便得无量无边功德，<a id="a-4d"></a>应学般若波罗蜜多。</p>
  <p id="a4e">“复次，<a id="a-4f"></a>舍利子，<a id="a-4g"></a>若菩萨摩诃萨欲令所行布施、<a id="a-4h"></a>净戒、<a id="a-4i"></a>安忍、<a id="a-4j"></a>精进、<a id="a-4k"></a>静虑、<a id="a-4l"></a>般若波罗蜜多，<a id="a-4m"></a>离诸障礙速得圆满，<a id="a-4n"></a>应学般若波罗蜜多。<a id="a-4o"></a>若菩萨摩诃萨欲得世世常见诸佛，<a id="a-4p"></a>恒闻正法得佛觉悟，<a id="a-4q"></a>蒙佛忆念教诫教授，<a id="a-4r"></a>应学般若波罗蜜多。<a id="a-4s"></a>若菩萨摩诃萨欲得佛身，<a id="a-4t"></a>具三十二大丈夫相，<a id="a-4u"></a>八十随好圆满庄严，<a id="a-4v"></a>应学般若波罗蜜多。<a id="a-4w"></a>若菩萨摩诃萨欲得世世常忆宿住，<a id="a-4x"></a>终不忘失大菩提心，<a id="a-4y"></a>远离恶友，<a id="a-4z"></a>亲近善友，<a id="a-50"></a>恒修菩萨摩诃萨行，<a id="a-51"></a>应学般若波罗蜜多。<a id="a-52"></a>若菩萨摩诃萨欲得世世具大威德，<a id="a-53"></a>摧众魔怨，<a id="a-54"></a>伏诸外道，<a id="a-55"></a>应学般若波罗蜜多。<a id="a-56"></a>若菩萨摩诃萨欲得世世远离一切烦恼业障，<a id="a-57"></a>通达诸法心无挂礙，<a id="a-58"></a>应学般若波罗蜜多。<a id="a-59"></a>若菩萨摩诃萨欲得世世善心、<a id="a-5A"></a>善愿、<a id="a-5B"></a>善行相续，<a id="a-5C"></a>常无懈废，<a id="a-5D"></a>应学般若波罗蜜多。<a id="a-5E"></a>若菩萨摩诃萨欲生佛家入童真地，<a id="a-5F"></a>常不远离诸佛菩萨，<a id="a-5G"></a>应学般若波罗蜜多。<a id="a-5H"></a>若菩萨摩诃萨欲得世世具诸相好，<a id="a-5I"></a>端严如佛，<a id="a-5J"></a>一切有情见者欢喜，<a id="a-5K"></a>发起无上正等觉心，<a id="a-5L"></a>速能成办诸佛功德，<a id="a-5M"></a>应学般若波罗蜜多。<a id="a-5N"></a>若菩萨摩诃萨欲以种种胜善根力，<a id="a-5O"></a>随意能引上妙供具，<a id="a-5P"></a>供养恭敬、<a id="a-5Q"></a>尊重赞叹一切如来、<a id="a-5R"></a>应、<a id="a-5S"></a>正等觉，<a id="a-5T"></a>令诸善根速得圆满，<a id="a-5U"></a>应学般若波罗蜜多。<a id="a-5V"></a>若菩萨摩诃萨欲满一切有情所求饮食、<a id="a-5W"></a>衣服、<a id="a-5X"></a>床榻、<a id="a-5Y"></a>卧具、<a id="a-5Z"></a>病缘医药，<a id="a-5a"></a>种种花香、<a id="a-5b"></a>灯明、<a id="a-5c"></a>车乘、<a id="a-5d"></a>园林、<a id="a-5e"></a>舍宅、<a id="a-5f"></a>财谷、<a id="a-5g"></a>珍奇、<a id="a-5h"></a>宝饰、<a id="a-5i"></a>妓乐，<a id="a-5j"></a>及余种种上妙乐具，<a id="a-5k"></a>应学般若波罗蜜多。</p>
  <p id="a5l">“复次，<a id="a-5m"></a>舍利子，<a id="a-5n"></a>若菩萨摩诃萨欲善安立尽虚空界、<a id="a-5o"></a>法界、<a id="a-5p"></a>世界一切有情，<a id="a-5q"></a>皆令安住布施、<a id="a-5r"></a>净戒、<a id="a-5s"></a>安忍、<a id="a-5t"></a>精进、<a id="a-5u"></a>静虑、<a id="a-5v"></a>般若波罗蜜多，<a id="a-5w"></a>应学般若波罗蜜多。<a id="a-5x"></a>若菩萨摩诃萨欲得发起一念善心所获功德，<a id="a-5y"></a>乃至安坐妙菩提座，<a id="a-5z"></a>证得无上正等菩提亦不穷尽，<a id="a-60"></a>应学般若波罗蜜多。<a id="a-61"></a>若菩萨摩诃萨欲得十方诸佛世界一切如来、<a id="a-62"></a>应、<a id="a-63"></a>正等觉及诸菩萨摩诃萨众共所称赞，<a id="a-64"></a>应学般若波罗蜜多。<a id="a-65"></a>若菩萨摩诃萨欲一发心即能遍至十方各如殑伽沙界，<a id="a-66"></a>供养诸佛利乐有情，<a id="a-67"></a>应学般若波罗蜜多。<a id="a-68"></a>若菩萨摩诃萨欲一发声即能遍满十方各如殑伽沙界，<a id="a-69"></a>赞叹诸佛教诲有情，<a id="a-6A"></a>应学般若波罗蜜多。<a id="a-6B"></a>若菩萨摩诃萨欲一念顷安立十方殑伽沙等诸佛世界一切有情，<a id="a-6C"></a>皆令习学十善业道，<a id="a-6D"></a>受三归依，<a id="a-6E"></a>护持禁戒，<a id="a-6F"></a>应学般若波罗蜜多。<a id="a-6G"></a>若菩萨摩诃萨欲一念顷安立十方殑伽沙等诸佛世界一切有情，<a id="a-6H"></a>皆令习学四静虑、<a id="a-6I"></a>四无量、<a id="a-6J"></a>四无色定，<a id="a-6K"></a>获五神通，<a id="a-6L"></a>应学般若波罗蜜多。<a id="a-6M"></a>若菩萨摩诃萨欲一念顷安立十方殑伽沙等诸佛世界一切有情，<a id="a-6N"></a>令住大乘修菩萨行不毁余乘，<a id="a-6O"></a>应学般若波罗蜜多。<a id="a-6P"></a>若菩萨摩诃萨欲绍佛种令不断绝，<a id="a-6Q"></a>护菩萨家令不退转，<a id="a-6R"></a>严净佛土令速成办，<a id="a-6S"></a>应学般若波罗蜜多。</p>
  <p id="a6T">“复次，<a id="a-6U"></a>舍利子，<a id="a-6V"></a>若菩萨摩诃萨欲通达内空、<a id="a-6W"></a>外空、<a id="a-6X"></a>内外空、<a id="a-6Y"></a>空空、<a id="a-6Z"></a>大空、<a id="a-6a"></a>胜义空、<a id="a-6b"></a>有为空、<a id="a-6c"></a>无为空、<a id="a-6d"></a>毕竟空、<a id="a-6e"></a>无际空、<a id="a-6f"></a>散空、<a id="a-6g"></a>无变异空、<a id="a-6h"></a>本性空、<a id="a-6i"></a>自相空、<a id="a-6j"></a>共相空、<a id="a-6k"></a>一切法空、<a id="a-6l"></a>不可得空、<a id="a-6m"></a>无性空、<a id="a-6n"></a>自性空、<a id="a-6o"></a>无性自性空，<a id="a-6p"></a>应学般若波罗蜜多。<a id="a-6q"></a>若菩萨摩诃萨欲通达一切法真如、<a id="a-6r"></a>法界、<a id="a-6s"></a>法性、<a id="a-6t"></a>不虚妄性、<a id="a-6u"></a>不变异性、<a id="a-6v"></a>平等性、<a id="a-6w"></a>离生性、<a id="a-6x"></a>法定、<a id="a-6y"></a>法住、<a id="a-6z"></a>实际、<a id="a-70"></a>虚空界、<a id="a-71"></a>不思议界，<a id="a-72"></a>应学般若波罗蜜多。<a id="a-73"></a>若菩萨摩诃萨欲通达一切法尽所有性、<a id="a-74"></a>如所有性，<a id="a-75"></a>应学般若波罗蜜多。<a id="a-76"></a>若菩萨摩诃萨欲通达一切法因缘、<a id="a-77"></a>等无间缘、<a id="a-78"></a>所缘缘、<a id="a-79"></a>增上缘性，<a id="a-7A"></a>应学般若波罗蜜多。<a id="a-7B"></a>若菩萨摩诃萨欲通达一切法如幻、<a id="a-7C"></a>如梦、<a id="a-7D"></a>如响、<a id="a-7E"></a>如像、<a id="a-7F"></a>如光影、<a id="a-7G"></a>如阳焰、<a id="a-7H"></a>如空花、<a id="a-7I"></a>如寻香城、<a id="a-7J"></a>如变化事，<a id="a-7K"></a>唯心所现，<a id="a-7L"></a>性相俱空，<a id="a-7M"></a>应学般若波罗蜜多。</p>
  <p id="a7N">“若菩萨摩诃萨欲知三千大千世界虚空、<a id="a-7O"></a>大地、<a id="a-7P"></a>诸山、<a id="a-7Q"></a>大海、<a id="a-7R"></a>江河、<a id="a-7S"></a>池沼、<a id="a-7T"></a>涧谷、<a id="a-7U"></a>陂湖、<a id="a-7V"></a>地、<a id="a-7W"></a>水、<a id="a-7X"></a>火、<a id="a-7Y"></a>风诸极微量，<a id="a-7Z"></a>应学般若波罗蜜多。<a id="a-7a"></a>若菩萨摩诃萨欲析一毛以为百分，<a id="a-7b"></a>取一分毛，<a id="a-7c"></a>尽举三千大千世界大海、<a id="a-7d"></a>江河、<a id="a-7e"></a>池沼、<a id="a-7f"></a>涧谷、<a id="a-7g"></a>陂湖中水，<a id="a-7h"></a>弃置他方无边世界，<a id="a-7i"></a>而不恼触水族生类，<a id="a-7j"></a>应学般若波罗蜜多。<a id="a-7k"></a>若菩萨摩诃萨见有劫火遍烧三千大千世界，<a id="a-7l"></a>天地洞然，<a id="a-7m"></a>欲以一气吹令顿灭，<a id="a-7n"></a>应学般若波罗蜜多。<a id="a-7o"></a>若菩萨摩诃萨见有三千大千世界所依风轮飘击上涌，<a id="a-7p"></a>将吹三千大千世界苏迷卢山、<a id="a-7q"></a>大苏迷卢山、<a id="a-7r"></a>轮围山、<a id="a-7s"></a>大轮围山及余小山、<a id="a-7t"></a>大地等物碎如糠糩，<a id="a-7u"></a>欲以一指障彼风力令息不起，<a id="a-7v"></a>应学般若波罗蜜多。</p>
  <p id="a7w">“若菩萨摩诃萨欲于三千大千世界，<a id="a-7x"></a>一结跏坐充满虚空，<a id="a-7y"></a>应学般若波罗蜜多。<a id="a-7z"></a>若菩萨摩诃萨欲以一毛羂取三千大千世界苏迷卢山、<a id="a-80"></a>大苏迷卢山、<a id="a-81"></a>轮围山、<a id="a-82"></a>大轮围山及余小山、<a id="a-83"></a>大地等物，<a id="a-84"></a>掷过他方无量无数无边世界，<a id="a-85"></a>而不恼触诸有情类，<a id="a-86"></a>应学般若波罗蜜多。<a id="a-87"></a>若菩萨摩诃萨欲以一食、<a id="a-88"></a>一花、<a id="a-89"></a>一香、<a id="a-8A"></a>一幢、<a id="a-8B"></a>一盖、<a id="a-8C"></a>一幡、<a id="a-8D"></a>一帐、<a id="a-8E"></a>一灯、<a id="a-8F"></a>一衣、<a id="a-8G"></a>一妓乐等，<a id="a-8H"></a>供养恭敬、<a id="a-8I"></a>尊重赞叹十方各如殑伽沙界一切如来、<a id="a-8J"></a>应、<a id="a-8K"></a>正等觉及弟子众无不充足，<a id="a-8L"></a>应学般若波罗蜜多。<a id="a-8M"></a>若菩萨摩诃萨欲等安立十方各如殑伽沙界诸有情类，<a id="a-8N"></a>令住戒蕴、<a id="a-8O"></a>或住定蕴、<a id="a-8P"></a>或住慧蕴、<a id="a-8Q"></a>或住解脱蕴、<a id="a-8R"></a>或住解脱知见蕴、<a id="a-8S"></a>或住预流果、<a id="a-8T"></a>或住一来果、<a id="a-8U"></a>或住不还果、<a id="a-8V"></a>或住阿罗汉果、<a id="a-8W"></a>或住独觉菩提，<a id="a-8X"></a>乃至或令入无余依般涅槃界，<a id="a-8Y"></a>应学般若波罗蜜多。</p>
  <p id="a8Z">“复次，<a id="a-8a"></a>舍利子，<a id="a-8b"></a>若菩萨摩诃萨修行般若波罗蜜多，<a id="a-8c"></a>能如实知如是布施得大果报，<a id="a-8d"></a>谓如实知：<a id="a-8e"></a>如是布施得生刹帝利大族，<a id="a-8f"></a>如是布施得生婆罗门大族，<a id="a-8g"></a>如是布施得生长者大族，<a id="a-8h"></a>如是布施得生居士大族，<a id="a-8i"></a>如是布施得生四大王众天、<a id="a-8j"></a>或生三十三天、<a id="a-8k"></a>或生夜摩天、<a id="a-8l"></a>或生睹史多天、<a id="a-8m"></a>或生乐变化天、<a id="a-8n"></a>或生他化自在天，<a id="a-8o"></a>因是布施得初静虑、<a id="a-8p"></a>或第二静虑、<a id="a-8q"></a>或第三静虑、<a id="a-8r"></a>或第四静虑，<a id="a-8s"></a>因是布施得空无边处定、<a id="a-8t"></a>或识无边处定、<a id="a-8u"></a>或无所有处定、<a id="a-8v"></a>或非想非非想处定，<a id="a-8w"></a>因是布施得三十七菩提分法，<a id="a-8x"></a>因是布施得三解脱门，<a id="a-8y"></a>因是布施得八解脱、<a id="a-8z"></a>或八胜处、<a id="a-90"></a>或九次第定、<a id="a-91"></a>或十遍处，<a id="a-92"></a>因是布施得陀罗尼门或三摩地门，<a id="a-93"></a>因是布施得入菩萨正性离生，<a id="a-94"></a>因是布施得极喜地、<a id="a-95"></a>或离垢地、<a id="a-96"></a>或发光地、<a id="a-97"></a>或焰慧地、<a id="a-98"></a>或极难胜地、<a id="a-99"></a>或现前地、<a id="a-9A"></a>或远行地、<a id="a-9B"></a>或不动地、<a id="a-9C"></a>或善慧地、<a id="a-9D"></a>或法云地，<a id="a-9E"></a>因是布施得佛五眼或六神通，<a id="a-9F"></a>因是布施得佛十力、<a id="a-9G"></a>或四无所畏、<a id="a-9H"></a>或四无礙解、<a id="a-9I"></a>或十八佛不共法、<a id="a-9J"></a>或大慈大悲大喜大舍，<a id="a-9K"></a>因是布施得三十二大丈夫相或八十随好，<a id="a-9L"></a>因是布施得无忘失法或恒住舍性，<a id="a-9M"></a>因是布施得一切智、<a id="a-9N"></a>或道相智、<a id="a-9O"></a>或一切相智，<a id="a-9P"></a>因是布施得预流果、<a id="a-9Q"></a>或一来果、<a id="a-9R"></a>或不还果、<a id="a-9S"></a>或阿罗汉果、<a id="a-9T"></a>或独觉菩提、<a id="a-9U"></a>或得无上正等菩提。<a id="a-9V"></a>能如实知如是净戒、<a id="a-9W"></a>安忍、<a id="a-9X"></a>精进、<a id="a-9Y"></a>静虑、<a id="a-9Z"></a>般若，<a id="a-9a"></a>得大果报，<a id="a-9b"></a>亦复如是。</p>
  <p id="a9c">“复次，<a id="a-9d"></a>舍利子，<a id="a-9e"></a>若菩萨摩诃萨修行般若波罗蜜多能如实知：<a id="a-9f"></a>如是布施方便善巧能满布施波罗蜜多，<a id="a-9g"></a>如是布施方便善巧能满净戒波罗蜜多，<a id="a-9h"></a>如是布施方便善巧能满安忍波罗蜜多，<a id="a-9i"></a>如是布施方便善巧能满精进波罗蜜多，<a id="a-9j"></a>如是布施方便善巧能满静虑波罗蜜多，<a id="a-9k"></a>如是布施方便善巧能满般若波罗蜜多。</p>
  <p id="a9l">“能如实知：<a id="a-9m"></a>如是净戒方便善巧能满净戒波罗蜜多，<a id="a-9n"></a>如是净戒方便善巧能满安忍波罗蜜多，<a id="a-9o"></a>如是净戒方便善巧能满精进波罗蜜多，<a id="a-9p"></a>如是净戒方便善巧能满静虑波罗蜜多，<a id="a-9q"></a>如是净戒方便善巧能满般若波罗蜜多，<a id="a-9r"></a>如是净戒方便善巧能满布施波罗蜜多。</p>
  <p id="a9s">“能如实知：<a id="a-9t"></a>如是安忍方便善巧能满安忍波罗蜜多，<a id="a-9u"></a>如是安忍方便善巧能满精进波罗蜜多，<a id="a-9v"></a>如是安忍方便善巧能满静虑波罗蜜多，<a id="a-9w"></a>如是安忍方便善巧能满般若波罗蜜多，<a id="a-9x"></a>如是安忍方便善巧能满布施波罗蜜多，<a id="a-9y"></a>如是安忍方便善巧能满净戒波罗蜜多。</p>
  <p id="a9z">“能如实知：<a id="a-A0"></a>如是精进方便善巧能满精进波罗蜜多，<a id="a-A1"></a>如是精进方便善巧能满静虑波罗蜜多，<a id="a-A2"></a>如是精进方便善巧能满般若波罗蜜多，<a id="a-A3"></a>如是精进方便善巧能满布施波罗蜜多，<a id="a-A4"></a>如是精进方便善巧能满净戒波罗蜜多，<a id="a-A5"></a>如是精进方便善巧能满安忍波罗蜜多。</p>
  <p id="aA6">“能如实知：<a id="a-A7"></a>如是静虑方便善巧能满静虑波罗蜜多，<a id="a-A8"></a>如是静虑方便善巧能满般若波罗蜜多，<a id="a-A9"></a>如是静虑方便善巧能满布施波罗蜜多，<a id="a-AA"></a>如是静虑方便善巧能满净戒波罗蜜多，<a id="a-AB"></a>如是静虑方便善巧能满安忍波罗蜜多，<a id="a-AC"></a>如是静虑方便善巧能满精进波罗蜜多。</p>
  <p id="aAD">“能如实知：<a id="a-AE"></a>如是般若方便善巧能满般若波罗蜜多，<a id="a-AF"></a>如是般若方便善巧能满布施波罗蜜多，<a id="a-AG"></a>如是般若方便善巧能满净戒波罗蜜多，<a id="a-AH"></a>如是般若方便善巧能满安忍波罗蜜多，<a id="a-AI"></a>如是般若方便善巧能满精进波罗蜜多，<a id="a-AJ"></a>如是般若方便善巧能满静虑波罗蜜多。<a id="a-AK"></a>”</p>
  <p id="aAL">时，<a id="a-AM"></a>舍利子白佛言：<a id="a-AN"></a>“世尊，<a id="a-AO"></a>云何菩萨摩诃萨修行般若波罗蜜多能如实知如是布施、<a id="a-AP"></a>净戒、<a id="a-AQ"></a>安忍、<a id="a-AR"></a>精进、<a id="a-AS"></a>静虑、<a id="a-AT"></a>般若，<a id="a-AU"></a>由方便善巧故，<a id="a-AV"></a>能满布施、<a id="a-AW"></a>净戒、<a id="a-AX"></a>安忍、<a id="a-AY"></a>精进、<a id="a-AZ"></a>静虑、<a id="a-Aa"></a>般若波罗蜜多？<a id="a-Ab"></a>”</p>
  <p id="aAc">佛告具寿舍利子言：<a id="a-Ad"></a>“诸菩萨摩诃萨修行般若波罗蜜多能如实知，<a id="a-Ae"></a>若菩萨摩诃萨以无所得而为方便，<a id="a-Af"></a>修行布施波罗蜜多，<a id="a-Ag"></a>了达一切施者、<a id="a-Ah"></a>受者及所施物皆不可得，<a id="a-Ai"></a>如是布施方便善巧，<a id="a-Aj"></a>能满布施、<a id="a-Ak"></a>净戒、<a id="a-Al"></a>安忍、<a id="a-Am"></a>精进、<a id="a-An"></a>静虑、<a id="a-Ao"></a>般若波罗蜜多。<a id="a-Ap"></a>若菩萨摩诃萨以无所得而为方便，<a id="a-Aq"></a>修行净戒波罗蜜多，<a id="a-Ar"></a>了达一切犯、<a id="a-As"></a>无犯相皆不可得，<a id="a-At"></a>如是净戒方便善巧，<a id="a-Au"></a>能满净戒、<a id="a-Av"></a>安忍、<a id="a-Aw"></a>精进、<a id="a-Ax"></a>静虑、<a id="a-Ay"></a>般若、<a id="a-Az"></a>布施波罗蜜多。<a id="a-B0"></a>若菩萨摩诃萨以无所得而为方便，<a id="a-B1"></a>修行安忍波罗蜜多，<a id="a-B2"></a>了达一切动、<a id="a-B3"></a>不动相皆不可得，<a id="a-B4"></a>如是安忍方便善巧，<a id="a-B5"></a>能满安忍、<a id="a-B6"></a>精进、<a id="a-B7"></a>静虑、<a id="a-B8"></a>般若、<a id="a-B9"></a>布施、<a id="a-BA"></a>净戒波罗蜜多。<a id="a-BB"></a>若菩萨摩诃萨以无所得而为方便，<a id="a-BC"></a>修行精进波罗蜜多，<a id="a-BD"></a>了达一切身心勤、<a id="a-BE"></a>怠皆不可得，<a id="a-BF"></a>如是精进方便善巧，<a id="a-BG"></a>能满精进、<a id="a-BH"></a>静虑、<a id="a-BI"></a>般若、<a id="a-BJ"></a>布施、<a id="a-BK"></a>净戒、<a id="a-BL"></a>安忍波罗蜜多。<a id="a-BM"></a>若菩萨摩诃萨以无所得而为方便，<a id="a-BN"></a>修行静虑波罗蜜多，<a id="a-BO"></a>了达一切有味、<a id="a-BP"></a>无味皆不可得，<a id="a-BQ"></a>如是静虑方便善巧，<a id="a-BR"></a>能满静虑、<a id="a-BS"></a>般若、<a id="a-BT"></a>布施、<a id="a-BU"></a>净戒、<a id="a-BV"></a>安忍、<a id="a-BW"></a>精进波罗蜜多。<a id="a-BX"></a>若菩萨摩诃萨以无所得而为方便，<a id="a-BY"></a>修行般若波罗蜜多，<a id="a-BZ"></a>了达诸法若性、<a id="a-Ba"></a>若相皆不可得，<a id="a-Bb"></a>如是般若方便善巧，<a id="a-Bc"></a>能满般若、<a id="a-Bd"></a>布施、<a id="a-Be"></a>净戒、<a id="a-Bf"></a>安忍、<a id="a-Bg"></a>精进、<a id="a-Bh"></a>静虑波罗蜜多。</p>
  <p id="aBi">“复次，<a id="a-Bj"></a>舍利子，<a id="a-Bk"></a>若菩萨摩诃萨欲得过去、<a id="a-Bl"></a>未来、<a id="a-Bm"></a>现在一切如来、<a id="a-Bn"></a>应、<a id="a-Bo"></a>正等觉所有功德，<a id="a-Bp"></a>应学般若波罗蜜多。<a id="a-Bq"></a>若菩萨摩诃萨欲能遍到有为、<a id="a-Br"></a>无为诸法彼岸，<a id="a-Bs"></a>应学般若波罗蜜多。<a id="a-Bt"></a>若菩萨摩诃萨欲穷过去、<a id="a-Bu"></a>未来、<a id="a-Bv"></a>现在诸法真如、<a id="a-Bw"></a>法界、<a id="a-Bx"></a>法性、<a id="a-By"></a>无生、<a id="a-Bz"></a>实际，<a id="a-C0"></a>应学般若波罗蜜多。<a id="a-C1"></a>若菩萨摩诃萨欲与一切声闻、<a id="a-C2"></a>独觉而为导首，<a id="a-C3"></a>应学般若波罗蜜多。<a id="a-C4"></a>若菩萨摩诃萨欲与诸佛为亲侍者，<a id="a-C5"></a>应学般若波罗蜜多。<a id="a-C6"></a>若菩萨摩诃萨欲与诸佛为内眷属，<a id="a-C7"></a>应学般若波罗蜜多。<a id="a-C8"></a>若菩萨摩诃萨欲得世世具大眷属，<a id="a-C9"></a>应学般若波罗蜜多。<a id="a-CA"></a>若菩萨摩诃萨欲与菩萨常为眷属，<a id="a-CB"></a>应学般若波罗蜜多。</p>
  <p id="aCC">“若菩萨摩诃萨欲净身器，<a id="a-CD"></a>堪受世间供养恭敬，<a id="a-CE"></a>应学般若波罗蜜多。<a id="a-CF"></a>若菩萨摩诃萨欲永摧伏诸悭贪心，<a id="a-CG"></a>应学般若波罗蜜多。<a id="a-CH"></a>若菩萨摩诃萨欲永不起诸犯戒心，<a id="a-CI"></a>应学般若波罗蜜多。<a id="a-CJ"></a>若菩萨摩诃萨欲永除去诸忿恚心，<a id="a-CK"></a>应学般若波罗蜜多。<a id="a-CL"></a>若菩萨摩诃萨欲永弃舍诸懈怠心，<a id="a-CM"></a>应学般若波罗蜜多。<a id="a-CN"></a>若菩萨摩诃萨欲永静息诸散乱心，<a id="a-CO"></a>应学般若波罗蜜多。<a id="a-CP"></a>若菩萨摩诃萨欲永远离诸恶慧心，<a id="a-CQ"></a>应学般若波罗蜜多。<a id="a-CR"></a>若菩萨摩诃萨欲普安立一切有情于施性福业事、<a id="a-CS"></a>戒性福业事、<a id="a-CT"></a>修性福业事、<a id="a-CU"></a>供侍福业事、<a id="a-CV"></a>有依福业事，<a id="a-CW"></a>应学般若波罗蜜多。<a id="a-CX"></a>若菩萨摩诃萨欲得五眼，<a id="a-CY"></a>所谓肉眼、<a id="a-CZ"></a>天眼、<a id="a-Ca"></a>慧眼、<a id="a-Cb"></a>法眼、<a id="a-Cc"></a>佛眼，<a id="a-Cd"></a>应学般若波罗蜜多。</p>
  <p id="aCe">“复次，<a id="a-Cf"></a>舍利子，<a id="a-Cg"></a>若菩萨摩诃萨欲以天眼普见十方殑伽沙等诸佛世界一切如来、<a id="a-Ch"></a>应、<a id="a-Ci"></a>正等觉，<a id="a-Cj"></a>应学般若波罗蜜多。<a id="a-Ck"></a>若菩萨摩诃萨欲以天耳普闻十方殑伽沙等诸佛世界一切如来、<a id="a-Cl"></a>应、<a id="a-Cm"></a>正等觉所说正法，<a id="a-Cn"></a>应学般若波罗蜜多。<a id="a-Co"></a>若菩萨摩诃萨欲如实知十方各如殑伽沙界一切如来、<a id="a-Cp"></a>应、<a id="a-Cq"></a>正等觉心、<a id="a-Cr"></a>心所法，<a id="a-Cs"></a>应学般若波罗蜜多。<a id="a-Ct"></a>若菩萨摩诃萨欲于十方殑伽沙等诸佛世界，<a id="a-Cu"></a>一一佛所听闻正法常无懈废，<a id="a-Cv"></a>随所闻法乃至无上正等菩提终不忘失，<a id="a-Cw"></a>应学般若波罗蜜多。<a id="a-Cx"></a>若菩萨摩诃萨欲见过去、<a id="a-Cy"></a>未来、<a id="a-Cz"></a>现在十方世界种种佛土，<a id="a-D0"></a>应学般若波罗蜜多。<a id="a-D1"></a>若菩萨摩诃萨欲于过去、<a id="a-D2"></a>未来、<a id="a-D3"></a>现在十方诸佛所说一切契经、<a id="a-D4"></a>应颂、<a id="a-D5"></a>记莂、<a id="a-D6"></a>讽颂、<a id="a-D7"></a>自说、<a id="a-D8"></a>因缘、<a id="a-D9"></a>本事、<a id="a-DA"></a>本生、<a id="a-DB"></a>方广、<a id="a-DC"></a>希法、<a id="a-DD"></a>譬喻、<a id="a-DE"></a>论议，<a id="a-DF"></a>诸声闻等若闻不闻，<a id="a-DG"></a>皆能通达甚深义趣，<a id="a-DH"></a>应学般若波罗蜜多。<a id="a-DI"></a>若菩萨摩诃萨欲于过去、<a id="a-DJ"></a>未来、<a id="a-DK"></a>现在十方诸佛所说法门，<a id="a-DL"></a>自能受持、<a id="a-DM"></a>读诵通利、<a id="a-DN"></a>善解义趣、<a id="a-DO"></a>为他广说，<a id="a-DP"></a>应学般若波罗蜜多。<a id="a-DQ"></a>若菩萨摩诃萨欲于过去、<a id="a-DR"></a>未来、<a id="a-DS"></a>现在十方诸佛所说法门，<a id="a-DT"></a>自能如实如说修行，<a id="a-DU"></a>亦能方便劝他如实如说修行，<a id="a-DV"></a>应学般若波罗蜜多。</p>
  <p id="aDW">“若菩萨摩诃萨欲于十方殑伽沙等幽冥世界，<a id="a-DX"></a>及于一一世界中间日月等光所不照处为作光明，<a id="a-DY"></a>应学般若波罗蜜多。<a id="a-DZ"></a>若菩萨摩诃萨欲于十方殑伽沙等愚暗世界，<a id="a-Da"></a>其中有情邪见炽盛——不信恶行，<a id="a-Db"></a>不信妙行，<a id="a-Dc"></a>不信恶行、<a id="a-Dd"></a>妙行异熟，<a id="a-De"></a>不信前世，<a id="a-Df"></a>不信后世，<a id="a-Dg"></a>不信苦谛，<a id="a-Dh"></a>不信集谛，<a id="a-Di"></a>不信灭谛，<a id="a-Dj"></a>不信道谛，<a id="a-Dk"></a>不信布施、<a id="a-Dl"></a>净戒、<a id="a-Dm"></a>安忍、<a id="a-Dn"></a>精进、<a id="a-Do"></a>静虑、<a id="a-Dp"></a>般若等行能获世间、<a id="a-Dq"></a>出世间果，<a id="a-Dr"></a>不闻佛名、<a id="a-Ds"></a>法名、<a id="a-Dt"></a>僧名——方便开化令起正见，<a id="a-Du"></a>闻三宝名欢喜信受，<a id="a-Dv"></a>舍诸恶行修诸妙行，<a id="a-Dw"></a>应学般若波罗蜜多。<a id="a-Dx"></a>若菩萨摩诃萨欲令十方殑伽沙等世界有情，<a id="a-Dy"></a>以己威力，<a id="a-Dz"></a>盲者能视，<a id="a-E0"></a>聋者能听，<a id="a-E1"></a>哑者能言，<a id="a-E2"></a>狂者得念，<a id="a-E3"></a>乱者得定，<a id="a-E4"></a>贫者得富，<a id="a-E5"></a>露者得衣，<a id="a-E6"></a>饥者得食，<a id="a-E7"></a>渴者得饮，<a id="a-E8"></a>病者得除愈，<a id="a-E9"></a>丑者得端严，<a id="a-EA"></a>形残者得具足，<a id="a-EB"></a>根缺者得圆满，<a id="a-EC"></a>迷闷者得醒悟，<a id="a-ED"></a>疲顿者得安泰，<a id="a-EE"></a>应学般若波罗蜜多。<a id="a-EF"></a>若菩萨摩诃萨欲令十方殑伽沙等世界有情，<a id="a-EG"></a>以己威力，<a id="a-EH"></a>慈心相向，<a id="a-EI"></a>如父如母、<a id="a-EJ"></a>如兄如弟、<a id="a-EK"></a>如姊如妹、<a id="a-EL"></a>如友如亲不相违害，<a id="a-EM"></a>展转为作利益安乐，<a id="a-EN"></a>应学般若波罗蜜多。</p>
  <p id="aEO">“若菩萨摩诃萨欲令十方殑伽沙等世界有情，<a id="a-EP"></a>以己威力，<a id="a-EQ"></a>在恶趣者，<a id="a-ER"></a>皆脱恶趣来生善趣；<a id="a-ES"></a>在善趣者，<a id="a-ET"></a>常居善趣不堕恶趣，<a id="a-EU"></a>应学般若波罗蜜多。<a id="a-EV"></a>若菩萨摩诃萨欲令十方殑伽沙等世界有情，<a id="a-EW"></a>以己威力，<a id="a-EX"></a>习恶业者，<a id="a-EY"></a>皆修善业常无厌倦，<a id="a-EZ"></a>应学般若波罗蜜多。<a id="a-Ea"></a>若菩萨摩诃萨欲令十方殑伽沙等世界有情，<a id="a-Eb"></a>以己威力，<a id="a-Ec"></a>诸犯戒者皆住戒蕴，<a id="a-Ed"></a>诸散乱者皆住定蕴，<a id="a-Ee"></a>诸愚痴者皆住慧蕴，<a id="a-Ef"></a>未得解脱者皆住解脱蕴，<a id="a-Eg"></a>未得解脱知见者皆住解脱知见蕴，<a id="a-Eh"></a>应学般若波罗蜜多。<a id="a-Ei"></a>若菩萨摩诃萨欲令十方殑伽沙等世界有情，<a id="a-Ej"></a>以己威力，<a id="a-Ek"></a>未见谛者令得见谛，<a id="a-El"></a>住预流果、<a id="a-Em"></a>或一来果、<a id="a-En"></a>或不还果，<a id="a-Eo"></a>或令证得阿罗汉果，<a id="a-Ep"></a>或令证得独觉菩提，<a id="a-Eq"></a>或令证得乃至无上正等菩提，<a id="a-Er"></a>应学般若波罗蜜多。<a id="a-Es"></a>若菩萨摩诃萨欲学诸佛殊胜威仪，<a id="a-Et"></a>令诸有情观之无厌，<a id="a-Eu"></a>息一切恶，<a id="a-Ev"></a>生一切善，<a id="a-Ew"></a>应学般若波罗蜜多。</p>
  <p id="aEx">“复次，<a id="a-Ey"></a>舍利子，<a id="a-Ez"></a>若菩萨摩诃萨作是思惟：<a id="a-F0"></a>‘我于何时如象王视，<a id="a-F1"></a>为众说法容止肃然？<a id="a-F2"></a>’是菩萨摩诃萨欲成斯事，<a id="a-F3"></a>应学般若波罗蜜多。</p>
  <p id="aF4">“若菩萨摩诃萨作是思惟：<a id="a-F5"></a>‘我于何时身、<a id="a-F6"></a>语、<a id="a-F7"></a>意业皆悉清净，<a id="a-F8"></a>随智慧行？<a id="a-F9"></a>’是菩萨摩诃萨欲成斯事，<a id="a-FA"></a>应学般若波罗蜜多。</p>
  <p id="aFB">“若菩萨摩诃萨作是思惟：<a id="a-FC"></a>‘我于何时足不履地，<a id="a-FD"></a>如四指量，<a id="a-FE"></a>自在而行？<a id="a-FF"></a>’是菩萨摩诃萨欲成斯事，<a id="a-FG"></a>应学般若波罗蜜多。</p>
  <p id="aFH">“若菩萨摩诃萨作是思惟：<a id="a-FI"></a>‘我于何时当得无量百千俱胝那庾多四大王众天、<a id="a-FJ"></a>三十三天、<a id="a-FK"></a>夜摩天、<a id="a-FL"></a>睹史多天、<a id="a-FM"></a>乐变化天、<a id="a-FN"></a>他化自在天，<a id="a-FO"></a>梵众天——梵辅天、<a id="a-FP"></a>梵会天、<a id="a-FQ"></a>大梵天，<a id="a-FR"></a>光天——少光天、<a id="a-FS"></a>无量光天、<a id="a-FT"></a>极光净天，<a id="a-FU"></a>净天——少净天、<a id="a-FV"></a>无量净天、<a id="a-FW"></a>遍净天，<a id="a-FX"></a>广天——少广天、<a id="a-FY"></a>无量广天、<a id="a-FZ"></a>广果天，<a id="a-Fa"></a>无烦天、<a id="a-Fb"></a>无热天、<a id="a-Fc"></a>善现天、<a id="a-Fd"></a>善见天、<a id="a-Fe"></a>色究竟天及诸龙神，<a id="a-Ff"></a>供养恭敬、<a id="a-Fg"></a>尊重赞叹，<a id="a-Fh"></a>导从围绕诣菩提树？<a id="a-Fi"></a>’是菩萨摩诃萨欲成斯事，<a id="a-Fj"></a>应学般若波罗蜜多。</p>
  <p id="aFk">“若菩萨摩诃萨作是思惟：<a id="a-Fl"></a>‘我于何时当得无量百千俱胝那庾多四大王众天，<a id="a-Fm"></a>乃至色究竟天及诸龙神，<a id="a-Fn"></a>于菩提树下以宝衣为座？<a id="a-Fo"></a>’是菩萨摩诃萨欲成斯事，<a id="a-Fp"></a>应学般若波罗蜜多。</p>
  <p id="aFq">“若菩萨摩诃萨作是思惟：<a id="a-Fr"></a>‘我于何时菩提树下结跏趺坐，<a id="a-Fs"></a>以众妙相所庄严手而抚大地，<a id="a-Ft"></a>令彼地神并诸眷属俱时踊现为作证明？<a id="a-Fu"></a>’是菩萨摩诃萨欲成斯事，<a id="a-Fv"></a>应学般若波罗蜜多。</p>
  <p id="aFw">“若菩萨摩诃萨作是思惟：<a id="a-Fx"></a>‘我于何时坐菩提树降伏众魔，<a id="a-Fy"></a>证得无上正等菩提？<a id="a-Fz"></a>’是菩萨摩诃萨欲成斯事，<a id="a-G0"></a>应学般若波罗蜜多。</p>
  <p id="aG1">“若菩萨摩诃萨作是思惟：<a id="a-G2"></a>‘我于何时证得无上正等觉已，<a id="a-G3"></a>随地方所行住坐卧悉为金刚？<a id="a-G4"></a>’是菩萨摩诃萨欲成斯事，<a id="a-G5"></a>应学般若波罗蜜多。</p>
  <p id="aG6">“若菩萨摩诃萨作是思惟：<a id="a-G7"></a>‘我于何时当舍国位，<a id="a-G8"></a>出家之日即成无上正等菩提，<a id="a-G9"></a>还于是日转妙法轮，<a id="a-GA"></a>即令无量无数有情，<a id="a-GB"></a>远尘离垢生净法眼；<a id="a-GC"></a>复令无量无数有情，<a id="a-GD"></a>永尽诸漏，<a id="a-GE"></a>心慧解脱；<a id="a-GF"></a>亦令无量无数有情，<a id="a-GG"></a>皆于无上正等菩提得不退转？<a id="a-GH"></a>’是菩萨摩诃萨欲成斯事，<a id="a-GI"></a>应学般若波罗蜜多。</p>
  <p id="aGJ">“若菩萨摩诃萨作是思惟：<a id="a-GK"></a>‘我于何时当得无上正等菩提，<a id="a-GL"></a>无量无数声闻、<a id="a-GM"></a>菩萨为弟子众，<a id="a-GN"></a>一说法时，<a id="a-GO"></a>无量无数诸有情类不起于座同时证得阿罗汉果，<a id="a-GP"></a>无量无数诸有情类不起于座同于无上正等菩提得不退转？<a id="a-GQ"></a>’是菩萨摩诃萨欲成斯事，<a id="a-GR"></a>应学般若波罗蜜多。</p>
  <p id="aGS">“若菩萨摩诃萨作是思惟：<a id="a-GT"></a>‘我于何时寿量无尽，<a id="a-GU"></a>身有无量无边光明，<a id="a-GV"></a>相好庄严，<a id="a-GW"></a>观者无厌；<a id="a-GX"></a>行时虽有千叶莲花自然涌现，<a id="a-GY"></a>每承其足，<a id="a-GZ"></a>而令地上现千辐轮；<a id="a-Ga"></a>举步经行，<a id="a-Gb"></a>大地震动，<a id="a-Gc"></a>然不扰恼地居有情；<a id="a-Gd"></a>欲回顾时，<a id="a-Ge"></a>举身皆转，<a id="a-Gf"></a>足之所履尽金刚际，<a id="a-Gg"></a>如车轮量地亦随转？<a id="a-Gh"></a>’是菩萨摩诃萨欲成斯事，<a id="a-Gi"></a>应学般若波罗蜜多。</p>
  <p id="aGj">“若菩萨摩诃萨作是思惟：<a id="a-Gk"></a>‘我于何时举身支节皆放无量无数光明，<a id="a-Gl"></a>遍照十方无边世界，<a id="a-Gm"></a>随所照处，<a id="a-Gn"></a>为诸有情作大饶益？<a id="a-Go"></a>’是菩萨摩诃萨欲成斯事，<a id="a-Gp"></a>应学般若波罗蜜多。</p>
  <p id="aGq">“若菩萨摩诃萨作是思惟：<a id="a-Gr"></a>‘我于何时当得无上正等菩提，<a id="a-Gs"></a>我佛土中无有一切贪欲、<a id="a-Gt"></a>瞋恚、<a id="a-Gu"></a>愚痴等名，<a id="a-Gv"></a>亦不闻有地狱、<a id="a-Gw"></a>傍生、<a id="a-Gx"></a>鬼界恶趣？<a id="a-Gy"></a>’是菩萨摩诃萨欲成斯事，<a id="a-Gz"></a>应学般若波罗蜜多。</p>
  <p id="aH0">“若菩萨摩诃萨作是思惟：<a id="a-H1"></a>‘我于何时当得无上正等菩提，<a id="a-H2"></a>我佛土中诸有情类成就妙慧如余佛土，<a id="a-H3"></a>每作念言布施、<a id="a-H4"></a>调伏、<a id="a-H5"></a>安忍、<a id="a-H6"></a>勇进、<a id="a-H7"></a>寂静、<a id="a-H8"></a>谛观，<a id="a-H9"></a>离诸放逸，<a id="a-HA"></a>勤修梵行，<a id="a-HB"></a>于诸有情慈、<a id="a-HC"></a>悲、<a id="a-HD"></a>喜、<a id="a-HE"></a>舍，<a id="a-HF"></a>不相恼触，<a id="a-HG"></a>岂不善哉？<a id="a-HH"></a>’是菩萨摩诃萨欲成斯事，<a id="a-HI"></a>应学般若波罗蜜多。</p>
  <p id="aHJ">“若菩萨摩诃萨作是思惟：<a id="a-HK"></a>‘我于何时当得无上正等菩提，<a id="a-HL"></a>我佛土中诸有情类成就种种殊胜功德，<a id="a-HM"></a>余佛土中诸佛菩萨咸共称赞？<a id="a-HN"></a>’是菩萨摩诃萨欲成斯事，<a id="a-HO"></a>应学般若波罗蜜多。</p>
  <p id="aHP">“若菩萨摩诃萨作是思惟：<a id="a-HQ"></a>‘我于何时当得无上正等菩提，<a id="a-HR"></a>化事既周般涅槃后，<a id="a-HS"></a>正法无有灭尽之期，<a id="a-HT"></a>常为有情作饶益事？<a id="a-HU"></a>’是菩萨摩诃萨欲成斯事，<a id="a-HV"></a>应学般若波罗蜜多。</p>
  <p id="aHW">“若菩萨摩诃萨作是思惟：<a id="a-HX"></a>‘我于何时当得无上正等菩提，<a id="a-HY"></a>十方各如殑伽沙界诸有情类闻我名者，<a id="a-HZ"></a>必得无上正等菩提？<a id="a-Ha"></a>’是菩萨摩诃萨欲成斯事，<a id="a-Hb"></a>应学般若波罗蜜多。</p>
  <p id="aHc">“舍利子，<a id="a-Hd"></a>诸菩萨摩诃萨欲得此等无量无数不可思议希有功德，<a id="a-He"></a>应学般若波罗蜜多。<a id="a-Hf"></a>”</p>
 </body>
</html>