<!doctype html>
<html id="z3IBT6z9R" data-ver="55">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若经第十会般若理趣分序</h1>
  <h2 id="a2">唐西明寺沙门玄则制</h2>
  <p id="a3">般若理趣分者，<a id="a-4"></a>盖乃核诸会之旨归，<a id="a-5"></a>绾积篇之宗绪；<a id="a-6"></a>眇词筌而动眷，<a id="a-7"></a>烛意象以兴言。<a id="a-8"></a>是以瞬德宝之所丛，<a id="a-9"></a>则金刚之慧为极睎，<a id="a-A"></a>观照之攸炫，<a id="a-B"></a>则圆镜之智居尊。<a id="a-C"></a>所以上集天宫，<a id="a-D"></a>因自在而为心表；<a id="a-E"></a>傍开宝殿，<a id="a-F"></a>寄摩尼而作说标。<a id="a-G"></a>明般若之胜规，<a id="a-H"></a>乃庶行之渊府。<a id="a-I"></a>故能长驱大地，<a id="a-J"></a>枕策上乘，<a id="a-K"></a>既得一以仪真，<a id="a-L"></a>且吹万以甄俗。<a id="a-M"></a>行位兼积，<a id="a-N"></a>耸德山而秀峙；<a id="a-O"></a>句义毕圆，<a id="a-P"></a>吞教海而澄廓。<a id="a-Q"></a>尔其摄真净器，<a id="a-R"></a>入广大轮，<a id="a-S"></a>性印磊以成文，<a id="a-T"></a>智冠嶷以腾质。<a id="a-U"></a>然后即灌顶位，<a id="a-V"></a>披总持门，<a id="a-W"></a>以寂灭心，<a id="a-X"></a>住平等性，<a id="a-Y"></a>涤除戏论，<a id="a-Z"></a>说无所说，<a id="a-a"></a>绝弃妄想，<a id="a-b"></a>思不可思。<a id="a-c"></a>足使愉忿共情，<a id="a-d"></a>亲怨等观。<a id="a-e"></a>名字斯假，<a id="a-f"></a>同法界之甚深，<a id="a-g"></a>障漏未销，<a id="a-h"></a>均菩提之远离。<a id="a-i"></a>信乎！<a id="a-j"></a>心凝旨夐，<a id="a-k"></a>义皎词明，<a id="a-l"></a>言理则理邃环中，<a id="a-m"></a>谈趣则趣冲垓表。<a id="a-n"></a>虽一轴单译，<a id="a-o"></a>而具该诸分，<a id="a-p"></a>若不留连此旨，<a id="a-q"></a>咀咏斯文，<a id="a-r"></a>何能指晤迷津，<a id="a-s"></a>搜奇密藏矣！</p>
 </body>
</html>