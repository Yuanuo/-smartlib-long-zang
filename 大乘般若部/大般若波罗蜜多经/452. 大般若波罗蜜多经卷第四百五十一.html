<!doctype html>
<html id="z3IBT207H" data-ver="1170">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第四百五十一</h1>
  <h2 id="a2">第二分梦行品第五十六</h2>
  <p id="a3">尔时，<a id="a-4"></a>具寿舍利子问善现言：<a id="a-5"></a>“若菩萨摩诃萨梦中行此三三摩地，<a id="a-6"></a>于深般若波罗蜜多有增益不？<a id="a-7"></a>”</p>
  <p id="a8">善现答言：<a id="a-9"></a>“若菩萨摩诃萨昼时行此三三摩地，<a id="a-A"></a>于深般若波罗蜜多有增益者，<a id="a-B"></a>彼梦中行亦有增益。<a id="a-C"></a>何以故？<a id="a-D"></a>舍利子，<a id="a-E"></a>昼与梦中，<a id="a-F"></a>无差别故。<a id="a-G"></a>舍利子，<a id="a-H"></a>若菩萨摩诃萨昼行般若波罗蜜多，<a id="a-I"></a>既名修习甚深般若波罗蜜多；<a id="a-J"></a>是菩萨摩诃萨梦中行般若波罗蜜多，<a id="a-K"></a>亦名修习甚深般若波罗蜜多，<a id="a-L"></a>三三摩地于深般若波罗蜜多能为增益应亦如是。<a id="a-M"></a>”</p>
  <p id="aN">时，<a id="a-O"></a>舍利子问善现言：<a id="a-P"></a>“诸菩萨摩诃萨梦中造业为有增益有损减不？<a id="a-Q"></a>佛说有为虚妄不实、<a id="a-R"></a>如梦所造，<a id="a-S"></a>云何彼业能有增益亦有损减？<a id="a-T"></a>所以者何？<a id="a-U"></a>非于梦中所造诸业能有增减，<a id="a-V"></a>要至觉时忆想分别梦中所造，<a id="a-W"></a>乃有增益或有损减。<a id="a-X"></a>”</p>
  <p id="aY">善现答言：<a id="a-Z"></a>“诸有昼日断他命已，<a id="a-a"></a>于夜梦中忆想分别深自庆快；<a id="a-b"></a>或复有人梦断他命，<a id="a-c"></a>谓在觉时生大欢喜。<a id="a-d"></a>如是二业，<a id="a-e"></a>于意云何？<a id="a-f"></a>”</p>
  <p id="ag">时，<a id="a-h"></a>舍利子问善现言：<a id="a-i"></a>“无所缘事，<a id="a-j"></a>若思、<a id="a-k"></a>若业俱不得生；<a id="a-l"></a>要有所缘，<a id="a-m"></a>思、<a id="a-n"></a>业方起。<a id="a-o"></a>梦中思、<a id="a-p"></a>业，<a id="a-q"></a>缘何而生？<a id="a-r"></a>”</p>
  <p id="as">善现答言：<a id="a-t"></a>“若梦、<a id="a-u"></a>若觉，<a id="a-v"></a>无所缘事，<a id="a-w"></a>思、<a id="a-x"></a>业不生；<a id="a-y"></a>要有所缘，<a id="a-z"></a>思、<a id="a-10"></a>业方起。<a id="a-11"></a>何以故？<a id="a-12"></a>舍利子，<a id="a-13"></a>要于见闻觉知法中有觉慧转，<a id="a-14"></a>由此起染或复起净；<a id="a-15"></a>若无见闻觉知，<a id="a-16"></a>诸法无觉慧转，<a id="a-17"></a>亦无染净。<a id="a-18"></a>由此故知，<a id="a-19"></a>若梦、<a id="a-1A"></a>若觉，<a id="a-1B"></a>有所缘事，<a id="a-1C"></a>思、<a id="a-1D"></a>业方生；<a id="a-1E"></a>无所缘事，<a id="a-1F"></a>思、<a id="a-1G"></a>业不起。<a id="a-1H"></a>”</p>
  <p id="a1I">时，<a id="a-1J"></a>舍利子问善现言：<a id="a-1K"></a>“佛说思、<a id="a-1L"></a>业皆离自性，<a id="a-1M"></a>云何可言有所缘起？<a id="a-1N"></a>”</p>
  <p id="a1O">善现答言：<a id="a-1P"></a>“虽诸思、<a id="a-1Q"></a>业及所缘事皆自性空，<a id="a-1R"></a>而由自心取相分别，<a id="a-1S"></a>故说思、<a id="a-1T"></a>业，<a id="a-1U"></a>有所缘生；<a id="a-1V"></a>若无所缘，<a id="a-1W"></a>思、<a id="a-1X"></a>业不起。<a id="a-1Y"></a>”</p>
  <p id="a1Z">时，<a id="a-1a"></a>舍利子问善现言：<a id="a-1b"></a>“若菩萨摩诃萨梦中修行布施、<a id="a-1c"></a>净戒、<a id="a-1d"></a>安忍、<a id="a-1e"></a>精进、<a id="a-1f"></a>静虑、<a id="a-1g"></a>般若波罗蜜多，<a id="a-1h"></a>持此善根与诸有情平等共有回向无上正等菩提，<a id="a-1i"></a>是菩萨摩诃萨为实回向所求无上正等觉不？<a id="a-1j"></a>”</p>
  <p id="a1k">善现报言：<a id="a-1l"></a>“慈氏菩萨，<a id="a-1m"></a>久已得受无上菩提不退转记，<a id="a-1n"></a>唯隔一生定当作佛，<a id="a-1o"></a>善能酬答一切问难，<a id="a-1p"></a>现在此会，<a id="a-1q"></a>宜请问之。<a id="a-1r"></a>补处慈尊，<a id="a-1s"></a>定应为答。<a id="a-1t"></a>”</p>
  <p id="a1u">时，<a id="a-1v"></a>舍利子如善现言，<a id="a-1w"></a>恭敬请问慈氏菩萨。</p>
  <p id="a1x">时，<a id="a-1y"></a>慈氏菩萨语舍利子言：<a id="a-1z"></a>“谓何等名慈氏能答？<a id="a-20"></a>为色耶？<a id="a-21"></a>为受、<a id="a-22"></a>想、<a id="a-23"></a>行、<a id="a-24"></a>识耶？<a id="a-25"></a>为色空耶？<a id="a-26"></a>为受、<a id="a-27"></a>想、<a id="a-28"></a>行、<a id="a-29"></a>识空耶？<a id="a-2A"></a>且色不能答，<a id="a-2B"></a>受、<a id="a-2C"></a>想、<a id="a-2D"></a>行、<a id="a-2E"></a>识亦不能答，<a id="a-2F"></a>色空不能答，<a id="a-2G"></a>受、<a id="a-2H"></a>想、<a id="a-2I"></a>行、<a id="a-2J"></a>识空亦不能答。<a id="a-2K"></a>何以故？<a id="a-2L"></a>舍利子，<a id="a-2M"></a>我都不见有法能答，<a id="a-2N"></a>我都不见有法所答，<a id="a-2O"></a>答处、<a id="a-2P"></a>答时及由此答亦皆不见。<a id="a-2Q"></a>我都不见有法能记，<a id="a-2R"></a>我都不见有法所记，<a id="a-2S"></a>记处、<a id="a-2T"></a>记时及由此记亦皆不见。<a id="a-2U"></a>所以者何？<a id="a-2V"></a>以一切法本性皆空，<a id="a-2W"></a>都无所有，<a id="a-2X"></a>无二无别，<a id="a-2Y"></a>毕竟推徵不可得故。<a id="a-2Z"></a>”</p>
  <p id="a2a">尔时，<a id="a-2b"></a>具寿舍利子复问慈氏菩萨摩诃萨言：<a id="a-2c"></a>“仁者所证法为如所说不？<a id="a-2d"></a>”</p>
  <p id="a2e">慈氏菩萨摩诃萨言：<a id="a-2f"></a>“我所证法非如所说。<a id="a-2g"></a>何以故？<a id="a-2h"></a>舍利子，<a id="a-2i"></a>我所证法不可说故。<a id="a-2j"></a>”</p>
  <p id="a2k">时，<a id="a-2l"></a>舍利子便作是念：<a id="a-2m"></a>“慈氏菩萨智慧深广，<a id="a-2n"></a>修一切种布施、<a id="a-2o"></a>净戒、<a id="a-2p"></a>安忍、<a id="a-2q"></a>精进、<a id="a-2r"></a>静虑、<a id="a-2s"></a>般若波罗蜜多久已圆满，<a id="a-2t"></a>用无所得而为方便，<a id="a-2u"></a>于所问难能如是答。<a id="a-2v"></a>”</p>
  <p id="a2w">尔时，<a id="a-2x"></a>佛告舍利子言：<a id="a-2y"></a>“于意云何？<a id="a-2z"></a>汝由是法证阿罗汉果，<a id="a-30"></a>为见此法性是可说不？<a id="a-31"></a>”</p>
  <p id="a32">舍利子言：<a id="a-33"></a>“不也，<a id="a-34"></a>世尊。<a id="a-35"></a>”</p>
  <p id="a36">佛告舍利子：<a id="a-37"></a>“诸菩萨摩诃萨行深般若波罗蜜多，<a id="a-38"></a>所证法性亦复如是不可宣说。<a id="a-39"></a>舍利子，<a id="a-3A"></a>是菩萨摩诃萨不作是念：<a id="a-3B"></a>‘我由此法于其无上正等菩提已得受记。<a id="a-3C"></a>’不作是念：<a id="a-3D"></a>‘我由此法当证无上正等菩提。<a id="a-3E"></a>’舍利子，<a id="a-3F"></a>是菩萨摩诃萨行深般若波罗蜜多不生犹豫：<a id="a-3G"></a>‘我于无上正等菩提为得、<a id="a-3H"></a>不得？<a id="a-3I"></a>’但作是念：<a id="a-3J"></a>‘我于无上正等菩提定当证得。<a id="a-3K"></a>’舍利子，<a id="a-3L"></a>是菩萨摩诃萨行深般若波罗蜜多闻甚深法，<a id="a-3M"></a>其心不惊、<a id="a-3N"></a>不恐、<a id="a-3O"></a>不怖、<a id="a-3P"></a>不沉、<a id="a-3Q"></a>不没、<a id="a-3R"></a>亦不忧悔，<a id="a-3S"></a>决定自知：<a id="a-3T"></a>‘我当证得所求无上正等菩提，<a id="a-3U"></a>利乐有情穷未来际。<a id="a-3V"></a>’”</p>
  <p data-pb></p>
  <h2 id="a3W">第二分愿行品第五十七</h2>
  <p id="a3X">尔时，<a id="a-3Y"></a>佛告具寿善现：<a id="a-3Z"></a>“有菩萨摩诃萨修行布施波罗蜜多，<a id="a-3a"></a>见诸有情饥渴所逼，<a id="a-3b"></a>衣服弊坏，<a id="a-3c"></a>卧具乏少，<a id="a-3d"></a>所欲资财皆不如意。<a id="a-3e"></a>见此事已，<a id="a-3f"></a>作是思惟：<a id="a-3g"></a>‘我当云何拔济如是诸有情类，<a id="a-3h"></a>令离悭贪，<a id="a-3i"></a>无所匮乏？<a id="a-3j"></a>’既思惟已，<a id="a-3k"></a>作是愿言：<a id="a-3l"></a>‘我当精勤无所顾恋，<a id="a-3m"></a>修行布施波罗蜜多，<a id="a-3n"></a>成熟有情，<a id="a-3o"></a>严净佛土，<a id="a-3p"></a>令速圆满疾证无上正等菩提。<a id="a-3q"></a>我佛土中，<a id="a-3r"></a>得无如是资具匮乏诸有情类。<a id="a-3s"></a>如四大王众天乃至他化自在天，<a id="a-3t"></a>受用种种上妙乐具；<a id="a-3u"></a>我佛土中诸有情类，<a id="a-3v"></a>亦受种种上妙乐具。<a id="a-3w"></a>’善现，<a id="a-3x"></a>是菩萨摩诃萨由此布施波罗蜜多，<a id="a-3y"></a>速得圆满疾证无上正等菩提。</p>
  <p id="a3z">“复次，<a id="a-40"></a>善现，<a id="a-41"></a>有菩萨摩诃萨修行净戒波罗蜜多，<a id="a-42"></a>见诸有情烦恼炽盛，<a id="a-43"></a>更相杀害乃至邪见，<a id="a-44"></a>由此因缘短寿多病，<a id="a-45"></a>颜容憔悴无有威德，<a id="a-46"></a>资财匮乏生下贱家，<a id="a-47"></a>肢体缺减，<a id="a-48"></a>众事鄙秽。<a id="a-49"></a>见此事已，<a id="a-4A"></a>作是思惟：<a id="a-4B"></a>‘我当云何拔济如是诸有情类，<a id="a-4C"></a>令其远离诸恶业果？<a id="a-4D"></a>’既思惟已，<a id="a-4E"></a>作是愿言：<a id="a-4F"></a>‘我当精勤无所顾恋，<a id="a-4G"></a>修行净戒波罗蜜多，<a id="a-4H"></a>成熟有情，<a id="a-4I"></a>严净佛土，<a id="a-4J"></a>令速圆满疾证无上正等菩提。<a id="a-4K"></a>我佛土中，<a id="a-4L"></a>得无如是众恶业果诸有情类，<a id="a-4M"></a>一切有情皆行十善，<a id="a-4N"></a>受长寿等殊胜果报。<a id="a-4O"></a>’善现，<a id="a-4P"></a>是菩萨摩诃萨由此净戒波罗蜜多，<a id="a-4Q"></a>速得圆满疾证无上正等菩提。</p>
  <p id="a4R">“复次，<a id="a-4S"></a>善现，<a id="a-4T"></a>有菩萨摩诃萨修行安忍波罗蜜多，<a id="a-4U"></a>见诸有情更相忿恚，<a id="a-4V"></a>口出矛[矛+賛]毁骂凌辱，<a id="a-4W"></a>以刀杖等互相残害，<a id="a-4X"></a>乃至断命恶心不舍。<a id="a-4Y"></a>见此事已，<a id="a-4Z"></a>作是思惟：<a id="a-4a"></a>‘我当云何拔济如是诸有情类，<a id="a-4b"></a>令其远离如是诸恶？<a id="a-4c"></a>’既思惟已，<a id="a-4d"></a>作是愿言：<a id="a-4e"></a>‘我当精勤无所顾恋，<a id="a-4f"></a>修行安忍波罗蜜多，<a id="a-4g"></a>成熟有情，<a id="a-4h"></a>严净佛土，<a id="a-4i"></a>令速圆满疾证无上正等菩提。<a id="a-4j"></a>我佛土中，<a id="a-4k"></a>得无如是烦恼恶业诸有情类，<a id="a-4l"></a>一切有情展转相视如父如母、<a id="a-4m"></a>兄弟姊妹、<a id="a-4n"></a>妻子眷属，<a id="a-4o"></a>不相乖违。<a id="a-4p"></a>’善现，<a id="a-4q"></a>是菩萨摩诃萨由此安忍波罗蜜多，<a id="a-4r"></a>速得圆满疾证无上正等菩提。</p>
  <p id="a4s">“复次，<a id="a-4t"></a>善现，<a id="a-4u"></a>有菩萨摩诃萨修行精进波罗蜜多，<a id="a-4v"></a>见诸有情懈怠懒惰，<a id="a-4w"></a>不勤精进，<a id="a-4x"></a>弃舍三乘，<a id="a-4y"></a>亦不能修人天善业。<a id="a-4z"></a>见此事已，<a id="a-50"></a>作是思惟：<a id="a-51"></a>‘我当云何拔济如是诸有情类，<a id="a-52"></a>令其远离懒惰懈怠？<a id="a-53"></a>’既思惟已，<a id="a-54"></a>作是愿言：<a id="a-55"></a>‘我当精勤无所顾恋，<a id="a-56"></a>修行精进波罗蜜多，<a id="a-57"></a>成熟有情，<a id="a-58"></a>严净佛土，<a id="a-59"></a>令速圆满疾证无上正等菩提。<a id="a-5A"></a>我佛土中，<a id="a-5B"></a>得无如是懒惰懈怠诸有情类，<a id="a-5C"></a>一切有情精进勇猛，<a id="a-5D"></a>勤修善趣及三乘因，<a id="a-5E"></a>生人天中速证解脱。<a id="a-5F"></a>’善现，<a id="a-5G"></a>是菩萨摩诃萨由此精进波罗蜜多，<a id="a-5H"></a>速得圆满疾证无上正等菩提。</p>
  <p id="a5I">“复次，<a id="a-5J"></a>善现，<a id="a-5K"></a>有菩萨摩诃萨修行静虑波罗蜜多，<a id="a-5L"></a>见诸有情五盖所覆，<a id="a-5M"></a>失诸静虑、<a id="a-5N"></a>无量、<a id="a-5O"></a>无色。<a id="a-5P"></a>见此事已，<a id="a-5Q"></a>作是思惟：<a id="a-5R"></a>‘我当云何拔济如是诸有情类，<a id="a-5S"></a>令其远离诸盖散动？<a id="a-5T"></a>’既思惟已，<a id="a-5U"></a>作是愿言：<a id="a-5V"></a>‘我当精勤无所顾恋，<a id="a-5W"></a>修行静虑波罗蜜多，<a id="a-5X"></a>成熟有情，<a id="a-5Y"></a>严净佛土，<a id="a-5Z"></a>令速圆满疾证无上正等菩提。<a id="a-5a"></a>我佛土中，<a id="a-5b"></a>得无如是具盖散动诸有情类，<a id="a-5c"></a>一切有情自在入出诸静虑等微妙胜定。<a id="a-5d"></a>’善现，<a id="a-5e"></a>是菩萨摩诃萨由此静虑波罗蜜多，<a id="a-5f"></a>速得圆满疾证无上正等菩提。</p>
  <p id="a5g">“复次，<a id="a-5h"></a>善现，<a id="a-5i"></a>有菩萨摩诃萨修行般若波罗蜜多，<a id="a-5j"></a>见诸有情愚痴恶慧，<a id="a-5k"></a>于世、<a id="a-5l"></a>出世正见俱失，<a id="a-5m"></a>拨无善恶业及业果，<a id="a-5n"></a>执断执常、<a id="a-5o"></a>执一执异、<a id="a-5p"></a>俱不俱等种种邪法。<a id="a-5q"></a>见此事已，<a id="a-5r"></a>作是思惟：<a id="a-5s"></a>‘我当云何拔济如是诸有情类，<a id="a-5t"></a>令其远离恶见邪执？<a id="a-5u"></a>’既思惟已，<a id="a-5v"></a>作是愿言：<a id="a-5w"></a>‘我当精勤无所顾恋，<a id="a-5x"></a>修行般若波罗蜜多，<a id="a-5y"></a>成熟有情，<a id="a-5z"></a>严净佛土，<a id="a-60"></a>令速圆满疾证无上正等菩提。<a id="a-61"></a>我佛土中，<a id="a-62"></a>得无如是恶慧邪执诸有情类，<a id="a-63"></a>一切有情成就正见，<a id="a-64"></a>种种妙慧具足庄严。<a id="a-65"></a>’善现，<a id="a-66"></a>是菩萨摩诃萨由此般若波罗蜜多，<a id="a-67"></a>速得圆满疾证无上正等菩提。<a id="a-68"></a>”</p>
  <p id="a69">“复次，<a id="a-6A"></a>善现，<a id="a-6B"></a>有菩萨摩诃萨具修六种波罗蜜多，<a id="a-6C"></a>见诸有情三聚差别。<a id="a-6D"></a>见此事已，<a id="a-6E"></a>作是思惟：<a id="a-6F"></a>‘我当云何方便济拔诸有情类，<a id="a-6G"></a>令离邪定及不定聚？<a id="a-6H"></a>’既思惟已，<a id="a-6I"></a>作是愿言：<a id="a-6J"></a>‘我当精勤无所顾恋，<a id="a-6K"></a>修行六种波罗蜜多，<a id="a-6L"></a>成熟有情，<a id="a-6M"></a>严净佛土，<a id="a-6N"></a>令速圆满疾证无上正等菩提。<a id="a-6O"></a>我佛土中，<a id="a-6P"></a>得无邪定及不定名，<a id="a-6Q"></a>一切有情皆住正定。<a id="a-6R"></a>’善现，<a id="a-6S"></a>是菩萨摩诃萨由此六种波罗蜜多，<a id="a-6T"></a>速得圆满疾能证得一切智智。<a id="a-6U"></a>”</p>
  <p id="a6V">“复次，<a id="a-6W"></a>善现，<a id="a-6X"></a>有菩萨摩诃萨具修六种波罗蜜多，<a id="a-6Y"></a>见诸有情堕三恶趣受诸剧苦。<a id="a-6Z"></a>见此事已，<a id="a-6a"></a>作是思惟：<a id="a-6b"></a>‘我当云何方便济拔，<a id="a-6c"></a>令其永离三恶趣苦？<a id="a-6d"></a>’既思惟已，<a id="a-6e"></a>作是愿言：<a id="a-6f"></a>‘我当精勤无所顾恋，<a id="a-6g"></a>修行六种波罗蜜多，<a id="a-6h"></a>成熟有情，<a id="a-6i"></a>严净佛土，<a id="a-6j"></a>令速圆满疾证无上正等菩提。<a id="a-6k"></a>我佛土中，<a id="a-6l"></a>得无如是三恶趣名，<a id="a-6m"></a>一切有情皆善趣摄。<a id="a-6n"></a>’善现，<a id="a-6o"></a>是菩萨摩诃萨由此六种波罗蜜多，<a id="a-6p"></a>速得圆满疾能证得一切智智。<a id="a-6q"></a>”</p>
  <p id="a6r">“复次，<a id="a-6s"></a>善现，<a id="a-6t"></a>有菩萨摩诃萨具修六种波罗蜜多，<a id="a-6u"></a>见诸有情由恶业障，<a id="a-6v"></a>所居大地高下不平，<a id="a-6w"></a>埠阜沟坑、<a id="a-6x"></a>秽草株杌、<a id="a-6y"></a>毒刺荆棘，<a id="a-6z"></a>不净充满。<a id="a-70"></a>见此事已，<a id="a-71"></a>作是思惟：<a id="a-72"></a>‘我当云何方便济拔诸有情类，<a id="a-73"></a>令永灭除诸恶业障，<a id="a-74"></a>所居之处地平如掌，<a id="a-75"></a>无诸秽草株杌等事？<a id="a-76"></a>’既思惟已，<a id="a-77"></a>作是愿言：<a id="a-78"></a>‘我当精勤无所顾恋，<a id="a-79"></a>修行六种波罗蜜多，<a id="a-7A"></a>成熟有情，<a id="a-7B"></a>严净佛土，<a id="a-7C"></a>令速圆满疾证无上正等菩提。<a id="a-7D"></a>我佛土中，<a id="a-7E"></a>得无如是诸杂秽业，<a id="a-7F"></a>所感大地平坦庄严，<a id="a-7G"></a>丰诸花果，<a id="a-7H"></a>甚可爱乐。<a id="a-7I"></a>’善现，<a id="a-7J"></a>是菩萨摩诃萨由此六种波罗蜜多，<a id="a-7K"></a>速得圆满疾能证得一切智智。</p>
  <p id="a7L">“复次，<a id="a-7M"></a>善现，<a id="a-7N"></a>有菩萨摩诃萨具修六种波罗蜜多，<a id="a-7O"></a>见诸有情薄福德故，<a id="a-7P"></a>所居大地无诸珍宝，<a id="a-7Q"></a>唯有种种土石瓦砾。<a id="a-7R"></a>见此事已，<a id="a-7S"></a>作是思惟：<a id="a-7T"></a>‘我当云何济拔如是多罪少福诸有情类，<a id="a-7U"></a>令所居处丰饶珍宝？<a id="a-7V"></a>’既思惟已，<a id="a-7W"></a>作是愿言：<a id="a-7X"></a>‘我当精勤无所顾恋，<a id="a-7Y"></a>修行六种波罗蜜多，<a id="a-7Z"></a>成熟有情，<a id="a-7a"></a>严净佛土，<a id="a-7b"></a>令速圆满疾证无上正等菩提。<a id="a-7c"></a>我佛土中，<a id="a-7d"></a>得无如是多罪少福诸有情类，<a id="a-7e"></a>金沙布地，<a id="a-7f"></a>处处皆有吠瑠璃等众妙珍奇，<a id="a-7g"></a>有情受用不生染著。<a id="a-7h"></a>’善现，<a id="a-7i"></a>是菩萨摩诃萨由此六种波罗蜜多，<a id="a-7j"></a>速得圆满疾能证得一切智智。</p>
  <p id="a7k">“复次，<a id="a-7l"></a>善现，<a id="a-7m"></a>有菩萨摩诃萨具修六种波罗蜜多，<a id="a-7n"></a>见诸有情凡所摄受多生爱著，<a id="a-7o"></a>发起种种恶不善业。<a id="a-7p"></a>见此事已，<a id="a-7q"></a>作是思惟：<a id="a-7r"></a>‘我当云何济拔如是多所摄受诸有情类，<a id="a-7s"></a>令其永离爱著恶业？<a id="a-7t"></a>’既思惟已，<a id="a-7u"></a>作是愿言：<a id="a-7v"></a>‘我当精勤无所顾恋，<a id="a-7w"></a>修行六种波罗蜜多，<a id="a-7x"></a>成熟有情，<a id="a-7y"></a>严净佛土，<a id="a-7z"></a>令速圆满疾证无上正等菩提。<a id="a-80"></a>我佛土中，<a id="a-81"></a>得无如是多所摄受诸有情类，<a id="a-82"></a>一切有情于色声等，<a id="a-83"></a>无所摄受不生爱著。<a id="a-84"></a>’善现，<a id="a-85"></a>是菩萨摩诃萨由此六种波罗蜜多，<a id="a-86"></a>速得圆满疾能证得一切智智。</p>
  <p id="a87">“复次，<a id="a-88"></a>善现，<a id="a-89"></a>有菩萨摩诃萨具修六种波罗蜜多，<a id="a-8A"></a>见诸有情有四色类贵贱差别，<a id="a-8B"></a>谓刹帝利、<a id="a-8C"></a>婆罗门等。<a id="a-8D"></a>见此事已，<a id="a-8E"></a>作是思惟：<a id="a-8F"></a>‘我当云何方便济拔诸有情类，<a id="a-8G"></a>令无如是贵贱差别？<a id="a-8H"></a>’既思惟已，<a id="a-8I"></a>作是愿言：<a id="a-8J"></a>‘我当精勤无所顾恋，<a id="a-8K"></a>修行六种波罗蜜多，<a id="a-8L"></a>成熟有情，<a id="a-8M"></a>严净佛土，<a id="a-8N"></a>令速圆满疾证无上正等菩提。<a id="a-8O"></a>我佛土中，<a id="a-8P"></a>得无如是四种色类贵贱差别，<a id="a-8Q"></a>一切有情同一色类，<a id="a-8R"></a>悉皆尊贵，<a id="a-8S"></a>人趣所摄。<a id="a-8T"></a>’善现，<a id="a-8U"></a>是菩萨摩诃萨由此六种波罗蜜多，<a id="a-8V"></a>速得圆满疾能证得一切智智。</p>
  <p id="a8W">“复次，<a id="a-8X"></a>善现，<a id="a-8Y"></a>有菩萨摩诃萨具修六种波罗蜜多，<a id="a-8Z"></a>见诸有情有下、<a id="a-8a"></a>中、<a id="a-8b"></a>上家族差别。<a id="a-8c"></a>见此事已，<a id="a-8d"></a>作是思惟：<a id="a-8e"></a>‘我当云何方便济拔诸有情类，<a id="a-8f"></a>令无如是下、<a id="a-8g"></a>中、<a id="a-8h"></a>上品家族差别？<a id="a-8i"></a>’既思惟已，<a id="a-8j"></a>作是愿言：<a id="a-8k"></a>‘我当精勤无所顾恋，<a id="a-8l"></a>修行六种波罗蜜多，<a id="a-8m"></a>成熟有情，<a id="a-8n"></a>严净佛土，<a id="a-8o"></a>令速圆满疾证无上正等菩提。<a id="a-8p"></a>我佛土中，<a id="a-8q"></a>得无如是下、<a id="a-8r"></a>中、<a id="a-8s"></a>上品家族差别，<a id="a-8t"></a>一切有情皆同上品。<a id="a-8u"></a>’善现，<a id="a-8v"></a>是菩萨摩诃萨由此六种波罗蜜多，<a id="a-8w"></a>速得圆满疾能证得一切智智。</p>
  <p id="a8x">“复次，<a id="a-8y"></a>善现，<a id="a-8z"></a>有菩萨摩诃萨具修六种波罗蜜多，<a id="a-90"></a>见诸有情端正丑陋形色差别。<a id="a-91"></a>见此事已，<a id="a-92"></a>作是思惟：<a id="a-93"></a>‘我当云何方便济拔诸有情类，<a id="a-94"></a>令无如是端正丑陋形色差别？<a id="a-95"></a>’既思惟已，<a id="a-96"></a>作是愿言：<a id="a-97"></a>‘我当精勤无所顾恋，<a id="a-98"></a>修行六种波罗蜜多，<a id="a-99"></a>成熟有情，<a id="a-9A"></a>严净佛土，<a id="a-9B"></a>令速圆满疾证无上正等菩提。<a id="a-9C"></a>我佛土中，<a id="a-9D"></a>得无如是端正丑陋形色差别诸有情类，<a id="a-9E"></a>一切有情皆真金色，<a id="a-9F"></a>端严殊妙，<a id="a-9G"></a>众所乐见，<a id="a-9H"></a>成就第一圆满净色。<a id="a-9I"></a>’善现，<a id="a-9J"></a>是菩萨摩诃萨由此六种波罗蜜多，<a id="a-9K"></a>速得圆满疾能证得一切智智。</p>
  <p id="a9L">“复次，<a id="a-9M"></a>善现，<a id="a-9N"></a>有菩萨摩诃萨具修六种波罗蜜多，<a id="a-9O"></a>见诸有情系属主宰，<a id="a-9P"></a>诸有所作不得自在。<a id="a-9Q"></a>见此事已，<a id="a-9R"></a>作是思惟：<a id="a-9S"></a>‘我当云何方便济拔诸有情类令得自在？<a id="a-9T"></a>’既思惟已，<a id="a-9U"></a>作是愿言：<a id="a-9V"></a>‘我当精勤无所顾恋，<a id="a-9W"></a>修行六种波罗蜜多，<a id="a-9X"></a>成熟有情，<a id="a-9Y"></a>严净佛土，<a id="a-9Z"></a>令速圆满疾证无上正等菩提。<a id="a-9a"></a>我佛土中，<a id="a-9b"></a>诸有情类得无主宰，<a id="a-9c"></a>诸有所作皆得自在，<a id="a-9d"></a>乃至不见主宰形像，<a id="a-9e"></a>亦复不闻主宰名字，<a id="a-9f"></a>唯有如来、<a id="a-9g"></a>应、<a id="a-9h"></a>正等觉，<a id="a-9i"></a>以法统摄名为法王。<a id="a-9j"></a>’善现，<a id="a-9k"></a>是菩萨摩诃萨由此六种波罗蜜多，<a id="a-9l"></a>速得圆满疾能证得一切智智。</p>
  <p id="a9m">“复次，<a id="a-9n"></a>善现，<a id="a-9o"></a>有菩萨摩诃萨具修六种波罗蜜多，<a id="a-9p"></a>见诸有情有地狱等诸趣差别。<a id="a-9q"></a>见此事已，<a id="a-9r"></a>作是思惟：<a id="a-9s"></a>‘我当云何济拔如是诸有情类，<a id="a-9t"></a>令无善恶诸趣差别？<a id="a-9u"></a>’既思惟已，<a id="a-9v"></a>作是愿言：<a id="a-9w"></a>‘我当精勤无所顾恋，<a id="a-9x"></a>修行六种波罗蜜多，<a id="a-9y"></a>成熟有情，<a id="a-9z"></a>严净佛土，<a id="a-A0"></a>令速圆满疾证无上正等菩提。<a id="a-A1"></a>我佛土中，<a id="a-A2"></a>得无善恶诸趣差别，<a id="a-A3"></a>乃至无有地狱、<a id="a-A4"></a>傍生、<a id="a-A5"></a>鬼界、<a id="a-A6"></a>阿素洛、<a id="a-A7"></a>人、<a id="a-A8"></a>天名字；<a id="a-A9"></a>一切有情皆同一类，<a id="a-AA"></a>等修一业，<a id="a-AB"></a>谓皆和合修行布施乃至般若波罗蜜多，<a id="a-AC"></a>安住内空乃至无性自性空，<a id="a-AD"></a>安住真如乃至不思议界，<a id="a-AE"></a>安住苦、<a id="a-AF"></a>集、<a id="a-AG"></a>灭、<a id="a-AH"></a>道圣谛，<a id="a-AI"></a>修行四念住乃至八圣道支，<a id="a-AJ"></a>修行四静虑、<a id="a-AK"></a>四无量、<a id="a-AL"></a>四无色定，<a id="a-AM"></a>修行八解脱、<a id="a-AN"></a>八胜处、<a id="a-AO"></a>九次第定、<a id="a-AP"></a>十遍处，<a id="a-AQ"></a>修行空、<a id="a-AR"></a>无相、<a id="a-AS"></a>无愿解脱门，<a id="a-AT"></a>修行陀罗尼门、<a id="a-AU"></a>三摩地门，<a id="a-AV"></a>修行五眼、<a id="a-AW"></a>六神通，<a id="a-AX"></a>修行佛十力乃至十八佛不共法，<a id="a-AY"></a>修行无忘失法、<a id="a-AZ"></a>恒住舍性，<a id="a-Aa"></a>修行一切智、<a id="a-Ab"></a>道相智、<a id="a-Ac"></a>一切相智，<a id="a-Ad"></a>修行菩萨摩诃萨行及佛无上正等菩提。<a id="a-Ae"></a>’善现，<a id="a-Af"></a>是菩萨摩诃萨由此六种波罗蜜多，<a id="a-Ag"></a>速得圆满疾能证得一切智智。</p>
  <p id="aAh">“复次，<a id="a-Ai"></a>善现，<a id="a-Aj"></a>有菩萨摩诃萨具修六种波罗蜜多，<a id="a-Ak"></a>见诸有情四生差别，<a id="a-Al"></a>所谓胎卵及湿化生。<a id="a-Am"></a>见此事已，<a id="a-An"></a>作是思惟：<a id="a-Ao"></a>‘我当云何方便济拔令无如是四生差别？<a id="a-Ap"></a>’既思惟已，<a id="a-Aq"></a>作是愿言：<a id="a-Ar"></a>‘我当精勤无所顾恋，<a id="a-As"></a>修行六种波罗蜜多，<a id="a-At"></a>成熟有情，<a id="a-Au"></a>严净佛土，<a id="a-Av"></a>令速圆满疾证无上正等菩提。<a id="a-Aw"></a>我佛土中，<a id="a-Ax"></a>得无如是四生差别，<a id="a-Ay"></a>诸有情类皆同化生。<a id="a-Az"></a>’善现，<a id="a-B0"></a>是菩萨摩诃萨由此六种波罗蜜多，<a id="a-B1"></a>速得圆满疾能证得一切智智。</p>
  <p id="aB2">“复次，<a id="a-B3"></a>善现，<a id="a-B4"></a>有菩萨摩诃萨具修六种波罗蜜多，<a id="a-B5"></a>见诸有情无五通慧，<a id="a-B6"></a>诸有所作不得自在。<a id="a-B7"></a>见此事已，<a id="a-B8"></a>作是思惟：<a id="a-B9"></a>‘我当云何方便济拔皆令获得五神通慧？<a id="a-BA"></a>’既思惟已，<a id="a-BB"></a>作是愿言：<a id="a-BC"></a>‘我当精勤无所顾恋，<a id="a-BD"></a>修行六种波罗蜜多，<a id="a-BE"></a>成熟有情，<a id="a-BF"></a>严净佛土，<a id="a-BG"></a>令速圆满疾证无上正等菩提。<a id="a-BH"></a>我佛土中诸有情类，<a id="a-BI"></a>五神通慧皆得自在。<a id="a-BJ"></a>’善现，<a id="a-BK"></a>是菩萨摩诃萨由此六种波罗蜜多，<a id="a-BL"></a>速得圆满疾能证得一切智智。</p>
  <p id="aBM">“复次，<a id="a-BN"></a>善现，<a id="a-BO"></a>有菩萨摩诃萨具修六种波罗蜜多，<a id="a-BP"></a>见诸有情受用段食，<a id="a-BQ"></a>身有种种大小便利，<a id="a-BR"></a>脓血臭秽甚可厌舍。<a id="a-BS"></a>见此事已，<a id="a-BT"></a>作是思惟：<a id="a-BU"></a>‘我当云何济拔如是受用段食诸有情类，<a id="a-BV"></a>令其身中无诸便秽？<a id="a-BW"></a>’既思惟已，<a id="a-BX"></a>作是愿言：<a id="a-BY"></a>‘我当精勤无所顾恋，<a id="a-BZ"></a>修行六种波罗蜜多，<a id="a-Ba"></a>成熟有情，<a id="a-Bb"></a>严净佛土，<a id="a-Bc"></a>令速圆满疾证无上正等菩提。<a id="a-Bd"></a>我佛土中诸有情类，<a id="a-Be"></a>唯同受用妙法喜食，<a id="a-Bf"></a>一切皆似极光净天，<a id="a-Bg"></a>内外身支无诸杂秽。<a id="a-Bh"></a>’善现，<a id="a-Bi"></a>是菩萨摩诃萨由此六种波罗蜜多，<a id="a-Bj"></a>速得圆满疾能证得一切智智。</p>
  <p id="aBk">“复次，<a id="a-Bl"></a>善现，<a id="a-Bm"></a>有菩萨摩诃萨具修六种波罗蜜多，<a id="a-Bn"></a>见诸有情身无光明，<a id="a-Bo"></a>诸有所作须求外照。<a id="a-Bp"></a>见此事已，<a id="a-Bq"></a>作是思惟：<a id="a-Br"></a>‘我当云何方便济拔诸有情类，<a id="a-Bs"></a>令离如是无光明身？<a id="a-Bt"></a>’既思惟已，<a id="a-Bu"></a>作是愿言：<a id="a-Bv"></a>‘我当精勤无所顾恋，<a id="a-Bw"></a>修行六种波罗蜜多，<a id="a-Bx"></a>成熟有情，<a id="a-By"></a>严净佛土，<a id="a-Bz"></a>令速圆满疾证无上正等菩提。<a id="a-C0"></a>我佛土中诸有情类，<a id="a-C1"></a>身具光明不假外照。<a id="a-C2"></a>’善现，<a id="a-C3"></a>是菩萨摩诃萨由此六种波罗蜜多，<a id="a-C4"></a>速得圆满疾能证得一切智智。</p>
  <p id="aC5">“复次，<a id="a-C6"></a>善现，<a id="a-C7"></a>有菩萨摩诃萨具修六种波罗蜜多，<a id="a-C8"></a>见诸有情所居之土，<a id="a-C9"></a>有昼、<a id="a-CA"></a>有夜、<a id="a-CB"></a>有月、<a id="a-CC"></a>半月，<a id="a-CD"></a>时节岁数转变非恒。<a id="a-CE"></a>见此事已，<a id="a-CF"></a>作是思惟：<a id="a-CG"></a>‘我当云何济拔如是诸有情类，<a id="a-CH"></a>令所居处无昼夜等时节变易？<a id="a-CI"></a>’既思惟已，<a id="a-CJ"></a>作是愿言：<a id="a-CK"></a>‘我当精勤无所顾恋，<a id="a-CL"></a>修行六种波罗蜜多，<a id="a-CM"></a>成熟有情，<a id="a-CN"></a>严净佛土，<a id="a-CO"></a>令速圆满疾证无上正等菩提。<a id="a-CP"></a>我佛土中，<a id="a-CQ"></a>得无昼夜、<a id="a-CR"></a>月半月等时节之名。<a id="a-CS"></a>’善现，<a id="a-CT"></a>是菩萨摩诃萨由此六种波罗蜜多，<a id="a-CU"></a>速得圆满疾能证得一切智智。</p>
  <p id="aCV">“复次，<a id="a-CW"></a>善现，<a id="a-CX"></a>有菩萨摩诃萨具修六种波罗蜜多，<a id="a-CY"></a>见诸有情寿量短促。<a id="a-CZ"></a>见此事已，<a id="a-Ca"></a>作是思惟：<a id="a-Cb"></a>‘我当云何方便济拔诸有情类，<a id="a-Cc"></a>令离如是寿量短促？<a id="a-Cd"></a>’既思惟已，<a id="a-Ce"></a>作是愿言：<a id="a-Cf"></a>‘我当精勤无所顾恋，<a id="a-Cg"></a>修行六种波罗蜜多，<a id="a-Ch"></a>成熟有情，<a id="a-Ci"></a>严净佛土，<a id="a-Cj"></a>令速圆满疾证无上正等菩提。<a id="a-Ck"></a>我佛土中诸有情类，<a id="a-Cl"></a>寿量长远，<a id="a-Cm"></a>劫数难知。<a id="a-Cn"></a>’善现，<a id="a-Co"></a>是菩萨摩诃萨由此六种波罗蜜多，<a id="a-Cp"></a>速得圆满疾能证得一切智智。</p>
  <p id="aCq">“复次，<a id="a-Cr"></a>善现，<a id="a-Cs"></a>有菩萨摩诃萨具修六种波罗蜜多，<a id="a-Ct"></a>见诸有情身无相好。<a id="a-Cu"></a>见此事已，<a id="a-Cv"></a>作是思惟：<a id="a-Cw"></a>‘我当云何方便济拔诸有情类令得相好？<a id="a-Cx"></a>’既思惟已，<a id="a-Cy"></a>作是愿言：<a id="a-Cz"></a>‘我当精勤无所顾恋，<a id="a-D0"></a>修行六种波罗蜜多，<a id="a-D1"></a>成熟有情，<a id="a-D2"></a>严净佛土，<a id="a-D3"></a>令速圆满疾证无上正等菩提。<a id="a-D4"></a>我佛土中诸有情类，<a id="a-D5"></a>身具相好圆满庄严，<a id="a-D6"></a>有情见之生净妙喜。<a id="a-D7"></a>’善现，<a id="a-D8"></a>是菩萨摩诃萨由此六种波罗蜜多，<a id="a-D9"></a>速得圆满疾能证得一切智智。</p>
  <p id="aDA">“复次，<a id="a-DB"></a>善现，<a id="a-DC"></a>有菩萨摩诃萨具修六种波罗蜜多，<a id="a-DD"></a>见有情类离诸善根。<a id="a-DE"></a>见此事已，<a id="a-DF"></a>作是思惟：<a id="a-DG"></a>‘我当云何济拔如是诸有情类令具善根？<a id="a-DH"></a>’既思惟已，<a id="a-DI"></a>作是愿言：<a id="a-DJ"></a>‘我当精勤无所顾恋，<a id="a-DK"></a>修行六种波罗蜜多，<a id="a-DL"></a>成熟有情，<a id="a-DM"></a>严净佛土，<a id="a-DN"></a>令速圆满疾证无上正等菩提。<a id="a-DO"></a>我佛土中诸有情类，<a id="a-DP"></a>一切成就胜妙善根；<a id="a-DQ"></a>由此善根能办种种上妙供具供养诸佛，<a id="a-DR"></a>乘此福力随所生处，<a id="a-DS"></a>复能供养诸佛世尊。<a id="a-DT"></a>’善现，<a id="a-DU"></a>是菩萨摩诃萨由此六种波罗蜜多，<a id="a-DV"></a>速得圆满疾能证得一切智智。<a id="a-DW"></a>”</p>
  <p id="aDX">“复次，<a id="a-DY"></a>善现，<a id="a-DZ"></a>有菩萨摩诃萨具修六种波罗蜜多，<a id="a-Da"></a>见诸有情具身心病。<a id="a-Db"></a>身病有四，<a id="a-Dc"></a>谓风、<a id="a-Dd"></a>热、<a id="a-De"></a>痰及诸杂病。<a id="a-Df"></a>心病亦四，<a id="a-Dg"></a>谓贪、<a id="a-Dh"></a>瞋、<a id="a-Di"></a>痴及慢等病。<a id="a-Dj"></a>见此事已，<a id="a-Dk"></a>作是思惟：<a id="a-Dl"></a>‘我当云何济拔如是身心病苦诸有情类？<a id="a-Dm"></a>’既思惟已，<a id="a-Dn"></a>作是愿言：<a id="a-Do"></a>‘我当精勤无所顾恋，<a id="a-Dp"></a>修行六种波罗蜜多，<a id="a-Dq"></a>成熟有情，<a id="a-Dr"></a>严净佛土，<a id="a-Ds"></a>令速圆满疾证无上正等菩提。<a id="a-Dt"></a>我佛土中诸有情类，<a id="a-Du"></a>身心清净无诸病苦，<a id="a-Dv"></a>乃至无有身心病名。<a id="a-Dw"></a>’善现，<a id="a-Dx"></a>是菩萨摩诃萨由此六种波罗蜜多，<a id="a-Dy"></a>速得圆满疾能证得一切智智。</p>
  <p id="aDz">“复次，<a id="a-E0"></a>善现，<a id="a-E1"></a>有菩萨摩诃萨具修六种波罗蜜多，<a id="a-E2"></a>见诸有情种种意乐三乘差别。<a id="a-E3"></a>见此事已，<a id="a-E4"></a>作是思惟：<a id="a-E5"></a>‘我当云何方便济拔诸有情类，<a id="a-E6"></a>令其弃舍二乘意乐，<a id="a-E7"></a>唯令乐趣无上大乘？<a id="a-E8"></a>’既思惟已，<a id="a-E9"></a>作是愿言：<a id="a-EA"></a>‘我当精勤无所顾恋，<a id="a-EB"></a>修行六种波罗蜜多，<a id="a-EC"></a>成熟有情，<a id="a-ED"></a>严净佛土，<a id="a-EE"></a>令速圆满疾证无上正等菩提。<a id="a-EF"></a>我佛土中诸有情类，<a id="a-EG"></a>唯求无上正等菩提，<a id="a-EH"></a>不乐声闻、<a id="a-EI"></a>独觉乘果，<a id="a-EJ"></a>乃至无有二乘之名。<a id="a-EK"></a>’善现，<a id="a-EL"></a>是菩萨摩诃萨由此六种波罗蜜多，<a id="a-EM"></a>速得圆满疾能证得一切智智。</p>
  <p id="aEN">“复次，<a id="a-EO"></a>善现，<a id="a-EP"></a>有菩萨摩诃萨具修六种波罗蜜多，<a id="a-EQ"></a>见诸有情起增上慢，<a id="a-ER"></a>未得谓得未证谓证。<a id="a-ES"></a>见此事已，<a id="a-ET"></a>作是思惟：<a id="a-EU"></a>‘我当云何济拔如是诸有情类，<a id="a-EV"></a>令其弃舍增上慢结？<a id="a-EW"></a>’既思惟已，<a id="a-EX"></a>作是愿言：<a id="a-EY"></a>‘我当精勤无所顾恋，<a id="a-EZ"></a>修行六种波罗蜜多，<a id="a-Ea"></a>成熟有情，<a id="a-Eb"></a>严净佛土，<a id="a-Ec"></a>令速圆满疾证无上正等菩提。<a id="a-Ed"></a>我佛土中，<a id="a-Ee"></a>得无如是增上慢者，<a id="a-Ef"></a>一切有情离增上慢。<a id="a-Eg"></a>’善现，<a id="a-Eh"></a>是菩萨摩诃萨由此六种波罗蜜多，<a id="a-Ei"></a>速得圆满疾能证得一切智智。</p>
  <p id="aEj">“复次，<a id="a-Ek"></a>善现，<a id="a-El"></a>有菩萨摩诃萨具修六种波罗蜜多，<a id="a-Em"></a>见有如来、<a id="a-En"></a>应、<a id="a-Eo"></a>正等觉光明寿量、<a id="a-Ep"></a>弟子众数皆有分限。<a id="a-Eq"></a>见此事已，<a id="a-Er"></a>作是思惟：<a id="a-Es"></a>‘我云何得光明寿量、<a id="a-Et"></a>弟子众数皆无分限？<a id="a-Eu"></a>’既思惟已，<a id="a-Ev"></a>作是愿言：<a id="a-Ew"></a>‘我当精勤无所顾恋，<a id="a-Ex"></a>修行六种波罗蜜多，<a id="a-Ey"></a>成熟有情，<a id="a-Ez"></a>严净佛土，<a id="a-F0"></a>令速圆满疾证无上正等菩提。<a id="a-F1"></a>令我尔时光明、<a id="a-F2"></a>寿量、<a id="a-F3"></a>弟子众数，<a id="a-F4"></a>皆无分限。<a id="a-F5"></a>’善现，<a id="a-F6"></a>是菩萨摩诃萨由此六种波罗蜜多，<a id="a-F7"></a>速得圆满疾能证得一切智智。</p>
  <p id="aF8">“复次，<a id="a-F9"></a>善现，<a id="a-FA"></a>有菩萨摩诃萨具修六种波罗蜜多，<a id="a-FB"></a>见有如来、<a id="a-FC"></a>应、<a id="a-FD"></a>正等觉所居之土周圆有量。<a id="a-FE"></a>见此事已，<a id="a-FF"></a>作是思惟：<a id="a-FG"></a>‘我当云何得所居土周圆无量？<a id="a-FH"></a>’既思惟已，<a id="a-FI"></a>作是愿言：<a id="a-FJ"></a>‘我当精勤无所顾恋，<a id="a-FK"></a>修行六种波罗蜜多，<a id="a-FL"></a>成熟有情，<a id="a-FM"></a>严净佛土，<a id="a-FN"></a>令速圆满疾证无上正等菩提。<a id="a-FO"></a>十方各如殑伽沙数大千世界合为一土，<a id="a-FP"></a>我住其中，<a id="a-FQ"></a>说法教化无量无数无边有情。<a id="a-FR"></a>’善现，<a id="a-FS"></a>是菩萨摩诃萨由此六种波罗蜜多，<a id="a-FT"></a>速得圆满疾能证得一切智智。</p>
  <p id="aFU">“复次，<a id="a-FV"></a>善现，<a id="a-FW"></a>有菩萨摩诃萨具修六种波罗蜜多，<a id="a-FX"></a>见诸有情生死长远，<a id="a-FY"></a>诸有情界其数无边。<a id="a-FZ"></a>见此事已，<a id="a-Fa"></a>作是思惟：<a id="a-Fb"></a>‘生死边际犹如虚空，<a id="a-Fc"></a>诸有情界亦如虚空，<a id="a-Fd"></a>虽无真实诸有情类，<a id="a-Fe"></a>流转生死及得解脱，<a id="a-Ff"></a>而诸有情妄执为有，<a id="a-Fg"></a>轮回生死受苦无边，<a id="a-Fh"></a>我当云何方便济拔？<a id="a-Fi"></a>’既思惟已，<a id="a-Fj"></a>作是愿言：<a id="a-Fk"></a>‘我当精勤无所顾恋，<a id="a-Fl"></a>修行六种波罗蜜多，<a id="a-Fm"></a>成熟有情，<a id="a-Fn"></a>严净佛土，<a id="a-Fo"></a>令速圆满疾证无上正等菩提。<a id="a-Fp"></a>为诸有情说无上法，<a id="a-Fq"></a>皆令解脱生死大苦，<a id="a-Fr"></a>亦令证知生死解脱都无所有毕竟皆空。<a id="a-Fs"></a>’善现，<a id="a-Ft"></a>是菩萨摩诃萨由此六种波罗蜜多，<a id="a-Fu"></a>速得圆满疾能证得一切智智。<a id="a-Fv"></a>”</p>
  <p data-pb></p>
  <h2 id="aFw">第二分殑伽天品第五十八</h2>
  <p id="aFx">尔时，<a id="a-Fy"></a>众中有一天女名殑伽天，<a id="a-Fz"></a>从座而起，<a id="a-G0"></a>顶礼佛足，<a id="a-G1"></a>偏覆左肩，<a id="a-G2"></a>右膝著地，<a id="a-G3"></a>合掌恭敬，<a id="a-G4"></a>白言：<a id="a-G5"></a>“世尊，<a id="a-G6"></a>我当具修布施、<a id="a-G7"></a>净戒、<a id="a-G8"></a>安忍、<a id="a-G9"></a>精进、<a id="a-GA"></a>静虑、<a id="a-GB"></a>般若波罗蜜多，<a id="a-GC"></a>成熟有情，<a id="a-GD"></a>严净佛土。<a id="a-GE"></a>所严净土，<a id="a-GF"></a>如今世尊为诸大众于此般若波罗蜜多甚深经中所说土相一切圆满。<a id="a-GG"></a>”</p>
  <p id="aGH">时，<a id="a-GI"></a>殑伽天作是语已，<a id="a-GJ"></a>即取种种金华、<a id="a-GK"></a>银华、<a id="a-GL"></a>水陆生华及自严具，<a id="a-GM"></a>并持金色天衣一双，<a id="a-GN"></a>恭敬至心奉散佛上。<a id="a-GO"></a>佛神力故，<a id="a-GP"></a>上涌空中宛转右旋，<a id="a-GQ"></a>于佛顶上化成四柱四角宝台，<a id="a-GR"></a>绮饰庄严甚可爱乐。<a id="a-GS"></a>于是天女持此善根，<a id="a-GT"></a>与诸有情平等共有回向无上正等菩提。</p>
  <p id="aGU">尔时，<a id="a-GV"></a>世尊知彼天女志愿深广，<a id="a-GW"></a>即便微笑。<a id="a-GX"></a>诸佛法尔，<a id="a-GY"></a>于微笑时，<a id="a-GZ"></a>种种色光从面门出。<a id="a-Ga"></a>今佛亦尔，<a id="a-Gb"></a>从其面门放种种光，<a id="a-Gc"></a>青黄赤白红紫碧绿，<a id="a-Gd"></a>遍照十方无量无边诸佛世界，<a id="a-Ge"></a>还来此土现大神变，<a id="a-Gf"></a>绕佛三匝入佛顶中。</p>
  <p id="aGg">时，<a id="a-Gh"></a>阿难陀见闻是已，<a id="a-Gi"></a>从座而起，<a id="a-Gj"></a>顶礼佛足，<a id="a-Gk"></a>偏覆左肩，<a id="a-Gl"></a>右膝著地，<a id="a-Gm"></a>合掌恭敬，<a id="a-Gn"></a>白言：<a id="a-Go"></a>“世尊，<a id="a-Gp"></a>何因何缘现此微笑？<a id="a-Gq"></a>诸佛现笑，<a id="a-Gr"></a>非无因缘。<a id="a-Gs"></a>”</p>
  <p id="aGt">尔时，<a id="a-Gu"></a>世尊告庆喜曰：<a id="a-Gv"></a>“今此天女，<a id="a-Gw"></a>于未来世当成如来、<a id="a-Gx"></a>应、<a id="a-Gy"></a>正等觉，<a id="a-Gz"></a>劫名星喻，<a id="a-H0"></a>佛号金华。<a id="a-H1"></a>庆喜当知，<a id="a-H2"></a>今此天女，<a id="a-H3"></a>即是最后所受女身；<a id="a-H4"></a>舍此身已，<a id="a-H5"></a>便受男身，<a id="a-H6"></a>尽未来际不复为女。<a id="a-H7"></a>从此没已，<a id="a-H8"></a>生于东方不动如来、<a id="a-H9"></a>应、<a id="a-HA"></a>正等觉甚可爱乐佛国土中，<a id="a-HB"></a>于彼佛所勤修梵行。<a id="a-HC"></a>此女彼界便号金华，<a id="a-HD"></a>修诸菩萨摩诃萨行。<a id="a-HE"></a>庆喜当知，<a id="a-HF"></a>金华菩萨从不动佛世界没已复生他方，<a id="a-HG"></a>从一佛土至一佛土，<a id="a-HH"></a>供养恭敬、<a id="a-HI"></a>尊重赞叹诸佛世尊，<a id="a-HJ"></a>于生生处常不离佛。<a id="a-HK"></a>如转轮王，<a id="a-HL"></a>从一台观至一台观欢娱受乐，<a id="a-HM"></a>乃至命终足不履地；<a id="a-HN"></a>金华菩萨亦复如是，<a id="a-HO"></a>从一佛国往一佛国，<a id="a-HP"></a>乃至无上正等菩提，<a id="a-HQ"></a>于生生中常见诸佛，<a id="a-HR"></a>恒闻正法，<a id="a-HS"></a>修菩萨行。<a id="a-HT"></a>”</p>
  <p id="aHU">尔时，<a id="a-HV"></a>庆喜窃作是念：<a id="a-HW"></a>“金华菩萨当作佛时，<a id="a-HX"></a>亦当宣说甚深般若波罗蜜多。<a id="a-HY"></a>彼会菩萨摩诃萨众，<a id="a-HZ"></a>其数多少，<a id="a-Ha"></a>应如今佛菩萨众会。<a id="a-Hb"></a>”</p>
  <p id="aHc">佛知其念，<a id="a-Hd"></a>告庆喜言：<a id="a-He"></a>“如是，<a id="a-Hf"></a>如是，<a id="a-Hg"></a>如汝所念。<a id="a-Hh"></a>金华菩萨当作佛时，<a id="a-Hi"></a>亦为众会宣说如是甚深般若波罗蜜多。<a id="a-Hj"></a>彼会菩萨摩诃萨众，<a id="a-Hk"></a>其数多少，<a id="a-Hl"></a>亦如今佛菩萨众会。<a id="a-Hm"></a>庆喜当知，<a id="a-Hn"></a>金华菩萨当作佛时，<a id="a-Ho"></a>出家弟子其数甚多不可称计，<a id="a-Hp"></a>谓不可数若百、<a id="a-Hq"></a>若千、<a id="a-Hr"></a>若百千等，<a id="a-Hs"></a>但可总说无量无边百千俱胝那庾多众。<a id="a-Ht"></a>庆喜当知，<a id="a-Hu"></a>金华菩萨当作佛时，<a id="a-Hv"></a>其土无有如此般若波罗蜜多经中所说种种过患。<a id="a-Hw"></a>”</p>
  <p id="aHx">尔时，<a id="a-Hy"></a>庆喜复白佛言：<a id="a-Hz"></a>“今此天女，<a id="a-I0"></a>先于何佛已发无上正等觉心，<a id="a-I1"></a>种诸善根回向发愿，<a id="a-I2"></a>今得遇佛供养恭敬，<a id="a-I3"></a>而得受于不退转记？<a id="a-I4"></a>”</p>
  <p id="aI5">佛告庆喜：<a id="a-I6"></a>“今此天女，<a id="a-I7"></a>于然灯佛已发无上正等觉心，<a id="a-I8"></a>种诸善根回向发愿，<a id="a-I9"></a>故今遇我供养恭敬，<a id="a-IA"></a>而得受于不退转记。<a id="a-IB"></a>庆喜当知，<a id="a-IC"></a>我于过去然灯佛所，<a id="a-ID"></a>以五茎华奉散彼佛回向发愿，<a id="a-IE"></a>然灯如来、<a id="a-IF"></a>应、<a id="a-IG"></a>正等觉知我根熟，<a id="a-IH"></a>与我受记：<a id="a-II"></a>‘汝未来世当得作佛，<a id="a-IJ"></a>号曰能寂，<a id="a-IK"></a>界名堪忍，<a id="a-IL"></a>劫号为贤。<a id="a-IM"></a>’</p>
  <p id="aIN">“天女尔时，<a id="a-IO"></a>闻佛授我大菩提记，<a id="a-IP"></a>欢喜踊跃，<a id="a-IQ"></a>即以金华奉散佛上，<a id="a-IR"></a>便发无上正等觉心，<a id="a-IS"></a>种诸善根回向发愿：<a id="a-IT"></a>‘使我来世，<a id="a-IU"></a>于此菩萨当作佛时，<a id="a-IV"></a>亦如今佛现前授我大菩提记。<a id="a-IW"></a>’故我今者与彼授记。<a id="a-IX"></a>”</p>
  <p id="aIY">尔时，<a id="a-IZ"></a>庆喜闻佛所说，<a id="a-Ia"></a>欢喜踊跃，<a id="a-Ib"></a>复白佛言：<a id="a-Ic"></a>“今此天女，<a id="a-Id"></a>久为无上正等菩提植众德本，<a id="a-Ie"></a>今得成熟，<a id="a-If"></a>是故如来、<a id="a-Ig"></a>应、<a id="a-Ih"></a>正等觉与彼受记。<a id="a-Ii"></a>”</p>
  <p id="aIj">佛告庆喜：<a id="a-Ik"></a>“如是，<a id="a-Il"></a>如是，<a id="a-Im"></a>如汝所说，<a id="a-In"></a>此殑伽天女，<a id="a-Io"></a>久为无上正等菩提植众德本，<a id="a-Ip"></a>今既成熟，<a id="a-Iq"></a>故我授彼所求无上正等菩提不退转记。<a id="a-Ir"></a>”</p>
 </body>
</html>