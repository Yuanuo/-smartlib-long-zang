<!doctype html>
<html id="z3IBT2R7V" data-ver="1169">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第四百六十五</h1>
  <h2 id="a2">第二分遍学品第七十二之二</h2>
  <p id="a3">尔时，<a id="a-4"></a>具寿善现白佛言：<a id="a-5"></a>“世尊，<a id="a-6"></a>若一切法皆无自性、<a id="a-7"></a>离诸戏论、<a id="a-8"></a>不可得者，<a id="a-9"></a>诸菩萨摩诃萨由何等道得入菩萨正性离生？<a id="a-A"></a>为声闻道？<a id="a-B"></a>为独觉道？<a id="a-C"></a>为如来道？<a id="a-D"></a>”</p>
  <p id="aE">佛告善现：<a id="a-F"></a>“诸菩萨摩诃萨不由声闻道、<a id="a-G"></a>不由独觉道、<a id="a-H"></a>不由如来道得入菩萨正性离生，<a id="a-I"></a>然于诸道遍学满已，<a id="a-J"></a>由菩萨道得入菩萨正性离生。<a id="a-K"></a>譬如第八，<a id="a-L"></a>先学诸道，<a id="a-M"></a>后由自道得入自乘正性离生，<a id="a-N"></a>乃至未起圆满果道，<a id="a-O"></a>未能证得自乘极果。<a id="a-P"></a>诸菩萨摩诃萨亦复如是，<a id="a-Q"></a>先于诸道遍学满已，<a id="a-R"></a>后由自道得入菩萨正性离生，<a id="a-S"></a>乃至未起金刚喻定，<a id="a-T"></a>犹未能得一切智智；<a id="a-U"></a>若起此定，<a id="a-V"></a>以一刹那相应般若，<a id="a-W"></a>乃能证得一切智智。<a id="a-X"></a>”</p>
  <p id="aY">具寿善现复白佛言：<a id="a-Z"></a>“若菩萨摩诃萨先于诸道遍学满已，<a id="a-a"></a>后由自道得入菩萨正性离生。<a id="a-b"></a>世尊，<a id="a-c"></a>岂不第八、<a id="a-d"></a>预流、<a id="a-e"></a>一来、<a id="a-f"></a>不还、<a id="a-g"></a>阿罗汉、<a id="a-h"></a>独觉、<a id="a-i"></a>如来向果，<a id="a-j"></a>其道各异？<a id="a-k"></a>世尊，<a id="a-l"></a>如是诸道设各异者，<a id="a-m"></a>云何菩萨摩诃萨先于诸道遍学满已，<a id="a-n"></a>后由自道得入菩萨正性离生？<a id="a-o"></a>谓诸菩萨摩诃萨若起第八道应成第八，<a id="a-p"></a>若起具见道应成预流，<a id="a-q"></a>若起进修道应成一来、<a id="a-r"></a>不还，<a id="a-s"></a>若起无学道应成阿罗汉，<a id="a-t"></a>若起独觉道应成独觉。</p>
  <p id="au">“世尊，<a id="a-v"></a>若菩萨摩诃萨成第八已，<a id="a-w"></a>能入菩萨正性离生，<a id="a-x"></a>必无是处；<a id="a-y"></a>不入菩萨正性离生，<a id="a-z"></a>而能证得一切智智，<a id="a-10"></a>亦无是处。<a id="a-11"></a>世尊，<a id="a-12"></a>若菩萨摩诃萨成预流、<a id="a-13"></a>一来、<a id="a-14"></a>不还、<a id="a-15"></a>阿罗汉、<a id="a-16"></a>独觉已，<a id="a-17"></a>能入菩萨正性离生，<a id="a-18"></a>必无是处；<a id="a-19"></a>不入菩萨正性离生，<a id="a-1A"></a>而能证得一切智智，<a id="a-1B"></a>亦无是处。<a id="a-1C"></a>世尊，<a id="a-1D"></a>云何令我如实了知诸菩萨摩诃萨要于诸道遍学满已，<a id="a-1E"></a>乃入菩萨正性离生而不违理？<a id="a-1F"></a>”</p>
  <p id="a1G">佛告善现：<a id="a-1H"></a>“如是，<a id="a-1I"></a>如是，<a id="a-1J"></a>如汝所说，<a id="a-1K"></a>若菩萨摩诃萨成第八已，<a id="a-1L"></a>广说乃至成独觉已，<a id="a-1M"></a>能入菩萨正性离生，<a id="a-1N"></a>必无是处；<a id="a-1O"></a>不入菩萨正性离生，<a id="a-1P"></a>而能证得一切智智，<a id="a-1Q"></a>亦无是处。<a id="a-1R"></a>”</p>
  <p id="a1S">具寿善现白言：<a id="a-1T"></a>“世尊，<a id="a-1U"></a>若尔，<a id="a-1V"></a>云何诸菩萨摩诃萨先于诸道遍学满已，<a id="a-1W"></a>后由自道得入菩萨正性离生？<a id="a-1X"></a>已入菩萨正性离生，<a id="a-1Y"></a>渐次证得一切智智，<a id="a-1Z"></a>永断一切习气相续？<a id="a-1a"></a>”</p>
  <p id="a1b">佛告善现：<a id="a-1c"></a>“诸菩萨摩诃萨从初发心，<a id="a-1d"></a>勇猛精进修行六种波罗蜜多，<a id="a-1e"></a>以胜智见超过八地，<a id="a-1f"></a>谓净观地乃至独觉地。<a id="a-1g"></a>虽于如是所说八地皆遍修学，<a id="a-1h"></a>而能以胜智见超过，<a id="a-1i"></a>由道相智得入菩萨正性离生；<a id="a-1j"></a>已入菩萨正性离生，<a id="a-1k"></a>渐次复由一切相智，<a id="a-1l"></a>证得圆满一切智智，<a id="a-1m"></a>永断一切习气相续。<a id="a-1n"></a>善现当知，<a id="a-1o"></a>第八者智，<a id="a-1p"></a>即是菩萨摩诃萨忍；<a id="a-1q"></a>预流、<a id="a-1r"></a>一来、<a id="a-1s"></a>不还、<a id="a-1t"></a>阿罗汉、<a id="a-1u"></a>独觉若智若断，<a id="a-1v"></a>亦是菩萨摩诃萨忍。<a id="a-1w"></a>如是，<a id="a-1x"></a>善现，<a id="a-1y"></a>诸菩萨摩诃萨先于诸道遍学满已，<a id="a-1z"></a>后由自道得入菩萨正性离生；<a id="a-20"></a>已入菩萨正性离生，<a id="a-21"></a>渐次证得一切智智；<a id="a-22"></a>既已证得一切智智，<a id="a-23"></a>以果饶益一切有情。<a id="a-24"></a>”</p>
  <p id="a25">尔时，<a id="a-26"></a>具寿善现白佛言：<a id="a-27"></a>“世尊，<a id="a-28"></a>如说菩萨摩诃萨众应学遍知一切道相，<a id="a-29"></a>若声闻道、<a id="a-2A"></a>若独觉道、<a id="a-2B"></a>若菩萨道、<a id="a-2C"></a>若如来道，<a id="a-2D"></a>知此等道一切种相名道相智，<a id="a-2E"></a>诸菩萨摩诃萨云何当起此道相智？<a id="a-2F"></a>”</p>
  <p id="a2G">佛告善现：<a id="a-2H"></a>“诸行、<a id="a-2I"></a>状、<a id="a-2J"></a>相能正显发道相智者，<a id="a-2K"></a>诸菩萨摩诃萨遍于如是诸行、<a id="a-2L"></a>状、<a id="a-2M"></a>相皆现等觉，<a id="a-2N"></a>现等觉已如实为他宣说开示、<a id="a-2O"></a>施设建立，<a id="a-2P"></a>令诸有情得无倒解，<a id="a-2Q"></a>随应趣向所求利乐。<a id="a-2R"></a>是菩萨摩诃萨应于一切音声语言皆得善巧陀罗尼门，<a id="a-2S"></a>由此善巧陀罗尼门发起种种音声语言，<a id="a-2T"></a>遍为三千大千世界诸有情类宣说正法，<a id="a-2U"></a>令知所闻皆如谷响，<a id="a-2V"></a>虽有领解而无执著。</p>
  <p id="a2W">“善现，<a id="a-2X"></a>诸菩萨摩诃萨由此因缘，<a id="a-2Y"></a>应学圆满诸道相智；<a id="a-2Z"></a>既学圆满道相智已，<a id="a-2a"></a>应如实知一切有情意乐、<a id="a-2b"></a>随眠种种差别，<a id="a-2c"></a>如应为作利益安乐，<a id="a-2d"></a>谓：<a id="a-2e"></a>如实知地狱有情意乐、<a id="a-2f"></a>随眠及彼因果，<a id="a-2g"></a>知已方便遮障彼道；<a id="a-2h"></a>亦如实知傍生有情意乐、<a id="a-2i"></a>随眠及彼因果，<a id="a-2j"></a>知已方便遮障彼道；<a id="a-2k"></a>亦如实知鬼界有情意乐、<a id="a-2l"></a>随眠及彼因果，<a id="a-2m"></a>知已方便遮障彼道；<a id="a-2n"></a>亦如实知诸龙、<a id="a-2o"></a>药叉、<a id="a-2p"></a>阿素洛等意乐、<a id="a-2q"></a>随眠及彼因果，<a id="a-2r"></a>知已方便遮障彼道；<a id="a-2s"></a>亦如实知人及欲天意乐、<a id="a-2t"></a>随眠及彼因果，<a id="a-2u"></a>知已方便遮障彼道；<a id="a-2v"></a>亦如实知梵众天乃至色究竟天意乐、<a id="a-2w"></a>随眠及彼因果，<a id="a-2x"></a>知已方便遮障彼道；<a id="a-2y"></a>亦如实知空无边处天乃至非想非非想处天意乐、<a id="a-2z"></a>随眠及彼因果，<a id="a-30"></a>知已方便遮障彼道；<a id="a-31"></a>亦如实知四念住乃至八圣道支及彼因果，<a id="a-32"></a>亦如实知三解脱门及彼因果，<a id="a-33"></a>亦如实知四静虑、<a id="a-34"></a>四无量、<a id="a-35"></a>四无色定及彼因果，<a id="a-36"></a>亦如实知八解脱、<a id="a-37"></a>八胜处、<a id="a-38"></a>九次第定、<a id="a-39"></a>十遍处及彼因果，<a id="a-3A"></a>亦如实知苦、<a id="a-3B"></a>集、<a id="a-3C"></a>灭、<a id="a-3D"></a>道圣谛及彼因果，<a id="a-3E"></a>亦如实知布施波罗蜜多乃至般若波罗蜜多及彼因果，<a id="a-3F"></a>亦如实知内空乃至无性自性空及彼因果，<a id="a-3G"></a>亦如实知真如乃至不思议界及彼因果，<a id="a-3H"></a>亦如实知净观地乃至如来地及彼因果，<a id="a-3I"></a>亦如实知极喜地乃至法云地及彼因果，<a id="a-3J"></a>亦如实知一切陀罗尼门、<a id="a-3K"></a>一切三摩地门及彼因果，<a id="a-3L"></a>亦如实知五眼、<a id="a-3M"></a>六神通及彼因果，<a id="a-3N"></a>亦如实知如来十力乃至十八佛不共法及彼因果，<a id="a-3O"></a>亦如实知无忘失法、<a id="a-3P"></a>恒住舍性及彼因果，<a id="a-3Q"></a>亦如实知一切智、<a id="a-3R"></a>道相智、<a id="a-3S"></a>一切相智及彼因果。<a id="a-3T"></a>善现，<a id="a-3U"></a>诸菩萨摩诃萨既如实知声闻等道及因果已，<a id="a-3V"></a>随其所应，<a id="a-3W"></a>安立有情于三乘道，<a id="a-3X"></a>令勤修学各得究竟。</p>
  <p id="a3Y">“善现，<a id="a-3Z"></a>诸菩萨摩诃萨应起如是诸道相智，<a id="a-3a"></a>若菩萨摩诃萨能学如是诸道相智，<a id="a-3b"></a>于诸有情种种界性、<a id="a-3c"></a>意乐、<a id="a-3d"></a>随眠皆能悟入；<a id="a-3e"></a>既悟入已，<a id="a-3f"></a>随其所宜为说正法，<a id="a-3g"></a>皆令获得所求胜果终不唐捐。<a id="a-3h"></a>所以者何？<a id="a-3i"></a>是菩萨摩诃萨善达有情诸根胜劣，<a id="a-3j"></a>如实解了一切有情往来死生心所差别，<a id="a-3k"></a>故所说法终不唐捐。<a id="a-3l"></a>善现，<a id="a-3m"></a>诸菩萨摩诃萨应行如是诸道般若波罗蜜多。<a id="a-3n"></a>所以者何？<a id="a-3o"></a>一切声闻、<a id="a-3p"></a>独觉、<a id="a-3q"></a>菩萨所应学道菩提分法，<a id="a-3r"></a>无不摄在甚深般若波罗蜜多，<a id="a-3s"></a>一切声闻、<a id="a-3t"></a>独觉、<a id="a-3u"></a>菩萨于此中学皆得究竟。<a id="a-3v"></a>”</p>
  <p id="a3w">尔时，<a id="a-3x"></a>具寿善现白佛言：<a id="a-3y"></a>“世尊，<a id="a-3z"></a>若一切种菩提分法乃至菩提，<a id="a-40"></a>如是一切非合、<a id="a-41"></a>非散、<a id="a-42"></a>无色、<a id="a-43"></a>无见、<a id="a-44"></a>无对、<a id="a-45"></a>一相，<a id="a-46"></a>所谓无相，<a id="a-47"></a>云何如是菩提分法能取菩提？<a id="a-48"></a>世尊，<a id="a-49"></a>一切非合、<a id="a-4A"></a>非散、<a id="a-4B"></a>无色、<a id="a-4C"></a>无见、<a id="a-4D"></a>无对、<a id="a-4E"></a>一相，<a id="a-4F"></a>所谓无相法，<a id="a-4G"></a>非于余法有取有舍。<a id="a-4H"></a>譬如虚空，<a id="a-4I"></a>于一切法无取无舍，<a id="a-4J"></a>自性空故；<a id="a-4K"></a>诸法亦尔，<a id="a-4L"></a>自性皆空，<a id="a-4M"></a>非于余法有取有舍，<a id="a-4N"></a>如何可言四念住等菩提分法能取菩提？<a id="a-4O"></a>”</p>
  <p id="a4P">佛告善现：<a id="a-4Q"></a>“如是，<a id="a-4R"></a>如是，<a id="a-4S"></a>如汝所说，<a id="a-4T"></a>以一切法自性皆空，<a id="a-4U"></a>无取无舍。<a id="a-4V"></a>然诸有情于一切法自性空义不能解了，<a id="a-4W"></a>为益彼故，<a id="a-4X"></a>方便宣说菩提分法能取菩提。</p>
  <p id="a4Y">“复次，<a id="a-4Z"></a>善现，<a id="a-4a"></a>若所有色、<a id="a-4b"></a>受、<a id="a-4c"></a>想、<a id="a-4d"></a>行、<a id="a-4e"></a>识，<a id="a-4f"></a>若眼处乃至意处，<a id="a-4g"></a>若色处乃至法处，<a id="a-4h"></a>若眼界乃至意界，<a id="a-4i"></a>若色界乃至法界，<a id="a-4j"></a>若眼识界乃至意识界，<a id="a-4k"></a>若眼触乃至意触，<a id="a-4l"></a>若眼触为缘所生诸受乃至意触为缘所生诸受，<a id="a-4m"></a>若地界乃至识界，<a id="a-4n"></a>若因缘乃至增上缘，<a id="a-4o"></a>若无明乃至老死，<a id="a-4p"></a>若布施波罗蜜多乃至般若波罗蜜多，<a id="a-4q"></a>若内空乃至无性自性空，<a id="a-4r"></a>若真如乃至不思议界，<a id="a-4s"></a>若苦、<a id="a-4t"></a>集、<a id="a-4u"></a>灭、<a id="a-4v"></a>道圣谛，<a id="a-4w"></a>若四念住乃至八圣道支，<a id="a-4x"></a>若四静虑、<a id="a-4y"></a>四无量、<a id="a-4z"></a>四无色定，<a id="a-50"></a>若三解脱门，<a id="a-51"></a>若八解脱乃至十遍处，<a id="a-52"></a>若净观地乃至如来地，<a id="a-53"></a>若极喜地乃至法云地，<a id="a-54"></a>若一切陀罗尼门、<a id="a-55"></a>三摩地门，<a id="a-56"></a>若五眼、<a id="a-57"></a>六神通，<a id="a-58"></a>若如来十力乃至十八佛不共法，<a id="a-59"></a>若三十二大士相、<a id="a-5A"></a>八十随好，<a id="a-5B"></a>若无忘失法、<a id="a-5C"></a>恒住舍性，<a id="a-5D"></a>若一切智、<a id="a-5E"></a>道相智、<a id="a-5F"></a>一切相智，<a id="a-5G"></a>若预流果乃至独觉菩提，<a id="a-5H"></a>若一切菩萨摩诃萨行，<a id="a-5I"></a>若诸佛无上正等菩提，<a id="a-5J"></a>若断烦恼习气相续，<a id="a-5K"></a>若一切智智，<a id="a-5L"></a>如是等一切法，<a id="a-5M"></a>皆于圣法毗奈耶中非合、<a id="a-5N"></a>非散、<a id="a-5O"></a>无色、<a id="a-5P"></a>无见、<a id="a-5Q"></a>无对、<a id="a-5R"></a>一相，<a id="a-5S"></a>所谓无相。<a id="a-5T"></a>如来为益诸有情类，<a id="a-5U"></a>令生正解入法实相，<a id="a-5V"></a>依世俗说，<a id="a-5W"></a>不依胜义。</p>
  <p id="a5X">“善现当知，<a id="a-5Y"></a>诸菩萨摩诃萨于如是一切法应学智见，<a id="a-5Z"></a>学智见已如实通达：<a id="a-5a"></a>如是诸法应可受用，<a id="a-5b"></a>如是诸法不应受用。<a id="a-5c"></a>”</p>
  <p id="a5d">具寿善现即白佛言：<a id="a-5e"></a>“诸菩萨摩诃萨于何等法学智见已，<a id="a-5f"></a>如实通达不应受用？<a id="a-5g"></a>于何等法学智见已，<a id="a-5h"></a>如实通达应可受用？<a id="a-5i"></a>”</p>
  <p id="a5j">佛告善现：<a id="a-5k"></a>“诸菩萨摩诃萨于诸声闻、<a id="a-5l"></a>独觉地法学智见已，<a id="a-5m"></a>如实通达不应受用；<a id="a-5n"></a>于一切智智相应诸法学智见已，<a id="a-5o"></a>如实通达一切种相应可受用。<a id="a-5p"></a>善现，<a id="a-5q"></a>诸菩萨摩诃萨于此圣法毗奈耶中，<a id="a-5r"></a>应如是学甚深般若波罗蜜多。<a id="a-5s"></a>”</p>
  <p id="a5t">具寿善现复白佛言：<a id="a-5u"></a>“世尊，<a id="a-5v"></a>所说圣法毗奈耶，<a id="a-5w"></a>圣法毗奈耶者，<a id="a-5x"></a>何谓圣法毗奈耶？<a id="a-5y"></a>”</p>
  <p id="a5z">佛告善现：<a id="a-60"></a>“若诸声闻、<a id="a-61"></a>若诸独觉、<a id="a-62"></a>若诸菩萨、<a id="a-63"></a>若诸如来，<a id="a-64"></a>与贪、<a id="a-65"></a>瞋、<a id="a-66"></a>痴非合非散，<a id="a-67"></a>与五顺下分结非合非散，<a id="a-68"></a>与五顺上分结非合非散，<a id="a-69"></a>与四静虑、<a id="a-6A"></a>四无量、<a id="a-6B"></a>四无色定非合非散，<a id="a-6C"></a>与四念住乃至八圣道支非合非散，<a id="a-6D"></a>与苦、<a id="a-6E"></a>集、<a id="a-6F"></a>灭、<a id="a-6G"></a>道圣谛非合非散，<a id="a-6H"></a>与三解脱门非合非散，<a id="a-6I"></a>与八解脱乃至十遍处非合非散，<a id="a-6J"></a>与净观地乃至如来地非合非散，<a id="a-6K"></a>与五眼、<a id="a-6L"></a>六神通非合非散，<a id="a-6M"></a>与布施波罗蜜多乃至般若波罗蜜多非合非散，<a id="a-6N"></a>与内空乃至无性自性空非合非散，<a id="a-6O"></a>与真如乃至不思议界非合非散，<a id="a-6P"></a>与极喜地乃至法云地非合非散，<a id="a-6Q"></a>与一切陀罗尼门三摩地门非合非散，<a id="a-6R"></a>与如来十力乃至十八佛不共法非合非散，<a id="a-6S"></a>与三十二大士相、<a id="a-6T"></a>八十随好非合非散，<a id="a-6U"></a>与无忘失法、<a id="a-6V"></a>恒住舍性非合非散，<a id="a-6W"></a>与一切智、<a id="a-6X"></a>道相智、<a id="a-6Y"></a>一切相智非合非散，<a id="a-6Z"></a>与预流果乃至独觉菩提非合非散，<a id="a-6a"></a>与一切菩萨摩诃萨行非合非散，<a id="a-6b"></a>与诸佛无上正等菩提非合非散，<a id="a-6c"></a>与永断一切烦恼习气相续非合非散，<a id="a-6d"></a>与一切智智非合非散，<a id="a-6e"></a>与有为界非合非散，<a id="a-6f"></a>与无为界非合非散。</p>
  <p id="a6g">“善现，<a id="a-6h"></a>彼名为圣者，<a id="a-6i"></a>此是彼圣法毗奈耶，<a id="a-6j"></a>是故名圣法毗奈耶。<a id="a-6k"></a>所以者何？<a id="a-6l"></a>此一切法无色、<a id="a-6m"></a>无见、<a id="a-6n"></a>无对、<a id="a-6o"></a>一相，<a id="a-6p"></a>所谓无相，<a id="a-6q"></a>彼诸圣者如实现见。<a id="a-6r"></a>善现当知，<a id="a-6s"></a>无色法与无色法非合非散，<a id="a-6t"></a>无见法与无见法非合非散，<a id="a-6u"></a>无对法与无对法非合非散，<a id="a-6v"></a>一相法与一相法非合非散，<a id="a-6w"></a>无相法与无相法非合非散。<a id="a-6x"></a>善现，<a id="a-6y"></a>诸菩萨摩诃萨于此无色、<a id="a-6z"></a>无见、<a id="a-70"></a>无对、<a id="a-71"></a>一相、<a id="a-72"></a>无相甚深般若波罗蜜多常应修学，<a id="a-73"></a>学已不取一切法相。<a id="a-74"></a>”</p>
  <p id="a75">尔时，<a id="a-76"></a>具寿善现白佛言：<a id="a-77"></a>“世尊，<a id="a-78"></a>诸菩萨摩诃萨岂不应于色相乃至识相学？<a id="a-79"></a>岂不应于眼处相乃至意处相学？<a id="a-7A"></a>岂不应于色处相乃至法处相学？<a id="a-7B"></a>岂不应于眼界相乃至意界相学？<a id="a-7C"></a>岂不应于色界相乃至法界相学？<a id="a-7D"></a>岂不应于眼识界相乃至意识界相学？<a id="a-7E"></a>岂不应于眼触相乃至意触相学？<a id="a-7F"></a>岂不应于眼触为缘所生诸受相乃至意触为缘所生诸受相学？<a id="a-7G"></a>岂不应于地界相乃至识界相学？<a id="a-7H"></a>岂不应于因缘相乃至增上缘相学？<a id="a-7I"></a>岂不应于无明相乃至老死相学？<a id="a-7J"></a>岂不应于布施波罗蜜多相乃至般若波罗蜜多相学？<a id="a-7K"></a>岂不应于内空相乃至无性自性空相学？<a id="a-7L"></a>岂不应于真如相乃至不思议界相学？<a id="a-7M"></a>岂不应于苦、<a id="a-7N"></a>集、<a id="a-7O"></a>灭、<a id="a-7P"></a>道圣谛相学？<a id="a-7Q"></a>岂不应于四静虑、<a id="a-7R"></a>四无量、<a id="a-7S"></a>四无色定相学？<a id="a-7T"></a>岂不应于四念住相乃至八圣道支相学？<a id="a-7U"></a>岂不应于八解脱相乃至十遍处相学？<a id="a-7V"></a>岂不应于空、<a id="a-7W"></a>无相、<a id="a-7X"></a>无愿解脱门相学？<a id="a-7Y"></a>岂不应于净观地相乃至如来地相学？<a id="a-7Z"></a>岂不应于极喜地相乃至法云地相学？<a id="a-7a"></a>岂不应于一切陀罗尼门三摩地门相学？<a id="a-7b"></a>岂不应于五眼、<a id="a-7c"></a>六神通相学？<a id="a-7d"></a>岂不应于如来十力相乃至十八佛不共法相学？<a id="a-7e"></a>岂不应于三十二大士相、<a id="a-7f"></a>八十随好相学？<a id="a-7g"></a>岂不应于无忘失法、<a id="a-7h"></a>恒住舍性相学？<a id="a-7i"></a>岂不应于一切智、<a id="a-7j"></a>道相智、<a id="a-7k"></a>一切相智相学？<a id="a-7l"></a>岂不应于预流果相乃至独觉菩提相学？<a id="a-7m"></a>岂不应于一切菩萨摩诃萨行诸佛无上正等菩提相学？<a id="a-7n"></a>岂不应于永断烦恼习气相续一切智智相学？<a id="a-7o"></a>岂不应于知苦、<a id="a-7p"></a>断集、<a id="a-7q"></a>证灭、<a id="a-7r"></a>修道相学？<a id="a-7s"></a>岂不应于顺逆缘起观相学？<a id="a-7t"></a>岂不应于一切圣者圣法相学？<a id="a-7u"></a>岂不应于有为界、<a id="a-7v"></a>无为界相学？</p>
  <p id="a7w">“世尊，<a id="a-7x"></a>若菩萨摩诃萨不于如是诸法相学，<a id="a-7y"></a>亦应不于诸行相学。<a id="a-7z"></a>世尊，<a id="a-80"></a>若菩萨摩诃萨于诸法相及诸行相既不能学，<a id="a-81"></a>云何能超一切声闻及独觉地？<a id="a-82"></a>若不能超一切声闻及独觉地，<a id="a-83"></a>云何能入菩萨正性离生？<a id="a-84"></a>若不能入菩萨正性离生，<a id="a-85"></a>云何能得一切智智？<a id="a-86"></a>若不能得一切智智，<a id="a-87"></a>云何能转妙法轮？<a id="a-88"></a>若不能转妙法轮，<a id="a-89"></a>云何能以三乘正法安立有情，<a id="a-8A"></a>令出无边生死苦海？<a id="a-8B"></a>”</p>
  <p id="a8C">佛告善现：<a id="a-8D"></a>“若一切法有实相者，<a id="a-8E"></a>诸菩萨摩诃萨应于中学；<a id="a-8F"></a>以一切法非有实相，<a id="a-8G"></a>是故菩萨摩诃萨众不于相学，<a id="a-8H"></a>亦复不于无相法学。<a id="a-8I"></a>所以者何？<a id="a-8J"></a>若佛出世、<a id="a-8K"></a>若不出世，<a id="a-8L"></a>法界常住，<a id="a-8M"></a>诸法一相，<a id="a-8N"></a>所谓无相。<a id="a-8O"></a>如是无相，<a id="a-8P"></a>既非有相亦非无相，<a id="a-8Q"></a>故不可学。<a id="a-8R"></a>”</p>
  <p id="a8S">尔时，<a id="a-8T"></a>具寿善现白佛言：<a id="a-8U"></a>“世尊，<a id="a-8V"></a>若一切法皆非有相亦非无相，<a id="a-8W"></a>云何菩萨摩诃萨能修般若波罗蜜多？<a id="a-8X"></a>世尊，<a id="a-8Y"></a>若菩萨摩诃萨不能修般若波罗蜜多，<a id="a-8Z"></a>应不能超诸声闻地及独觉地；<a id="a-8a"></a>若不能超诸声闻地及独觉地，<a id="a-8b"></a>应不能入菩萨正性离生；<a id="a-8c"></a>若不能入菩萨正性离生，<a id="a-8d"></a>应不能起菩萨无生法忍；<a id="a-8e"></a>若不能起菩萨无生法忍，<a id="a-8f"></a>应不能发菩萨胜妙神通；<a id="a-8g"></a>若不能发菩萨胜妙神通，<a id="a-8h"></a>应不能严净佛土成熟有情；<a id="a-8i"></a>若不能严净佛土成熟有情，<a id="a-8j"></a>应不能证得一切智智；<a id="a-8k"></a>若不能证得一切智智，<a id="a-8l"></a>应不能转妙法轮；<a id="a-8m"></a>若不能转妙法轮，<a id="a-8n"></a>则应不能安立有情令住预流果、<a id="a-8o"></a>或一来果、<a id="a-8p"></a>或不还果、<a id="a-8q"></a>或阿罗汉果、<a id="a-8r"></a>或独觉菩提、<a id="a-8s"></a>或复无上正等菩提，<a id="a-8t"></a>亦应不能安立有情令住施性福业事、<a id="a-8u"></a>或戒性福业事、<a id="a-8v"></a>或修性福业事，<a id="a-8w"></a>当获人天富乐自在。<a id="a-8x"></a>”</p>
  <p id="a8y">佛告善现：<a id="a-8z"></a>“如是，<a id="a-90"></a>如是，<a id="a-91"></a>如汝所说，<a id="a-92"></a>一切法非有相、<a id="a-93"></a>非无相。<a id="a-94"></a>若菩萨摩诃萨知一切法若有相、<a id="a-95"></a>若无相咸同一相，<a id="a-96"></a>所谓无相；<a id="a-97"></a>修此无相，<a id="a-98"></a>是修般若波罗蜜多。<a id="a-99"></a>”</p>
  <p id="a9A">具寿善现复白佛言：<a id="a-9B"></a>“云何菩萨摩诃萨修此无相，<a id="a-9C"></a>是修般若波罗蜜多？<a id="a-9D"></a>”</p>
  <p id="a9E">佛告善现：<a id="a-9F"></a>“若菩萨摩诃萨修除遣一切法，<a id="a-9G"></a>是修般若波罗蜜多。<a id="a-9H"></a>”</p>
  <p id="a9I">具寿善现复白佛言：<a id="a-9J"></a>“云何菩萨摩诃萨修除遣一切法，<a id="a-9K"></a>是修般若波罗蜜多？<a id="a-9L"></a>”</p>
  <p id="a9M">佛告善现：<a id="a-9N"></a>“若菩萨摩诃萨修除遣色、<a id="a-9O"></a>受、<a id="a-9P"></a>想、<a id="a-9Q"></a>行、<a id="a-9R"></a>识，<a id="a-9S"></a>是修般若波罗蜜多；<a id="a-9T"></a>修除遣眼处乃至意处，<a id="a-9U"></a>是修般若波罗蜜多；<a id="a-9V"></a>修除遣色处乃至法处，<a id="a-9W"></a>是修般若波罗蜜多；<a id="a-9X"></a>修除遣眼界乃至意界，<a id="a-9Y"></a>是修般若波罗蜜多；<a id="a-9Z"></a>修除遣色界乃至法界，<a id="a-9a"></a>是修般若波罗蜜多；<a id="a-9b"></a>修除遣眼识界乃至意识界，<a id="a-9c"></a>是修般若波罗蜜多；<a id="a-9d"></a>修除遣眼触乃至意触，<a id="a-9e"></a>是修般若波罗蜜多；<a id="a-9f"></a>修除遣眼触为缘所生诸受乃至意触为缘所生诸受，<a id="a-9g"></a>是修般若波罗蜜多；<a id="a-9h"></a>修除遣地界乃至识界，<a id="a-9i"></a>是修般若波罗蜜多；<a id="a-9j"></a>修除遣因缘乃至增上缘，<a id="a-9k"></a>是修般若波罗蜜多；<a id="a-9l"></a>修除遣无明乃至老死，<a id="a-9m"></a>是修般若波罗蜜多；<a id="a-9n"></a>修除遣不净观，<a id="a-9o"></a>是修般若波罗蜜多；<a id="a-9p"></a>修除遣四静虑、<a id="a-9q"></a>四无量、<a id="a-9r"></a>四无色定，<a id="a-9s"></a>是修般若波罗蜜多；<a id="a-9t"></a>修除遣佛随念、<a id="a-9u"></a>法随念、<a id="a-9v"></a>僧随念、<a id="a-9w"></a>戒随念、<a id="a-9x"></a>舍随念、<a id="a-9y"></a>天随念、<a id="a-9z"></a>寂静随念、<a id="a-A0"></a>持入出息随念，<a id="a-A1"></a>是修般若波罗蜜多；<a id="a-A2"></a>修除遣无常想、<a id="a-A3"></a>苦想、<a id="a-A4"></a>无我想、<a id="a-A5"></a>空想、<a id="a-A6"></a>集想、<a id="a-A7"></a>因想、<a id="a-A8"></a>生想、<a id="a-A9"></a>缘想、<a id="a-AA"></a>灭想、<a id="a-AB"></a>静想、<a id="a-AC"></a>妙想、<a id="a-AD"></a>离想、<a id="a-AE"></a>道想、<a id="a-AF"></a>如想、<a id="a-AG"></a>行想、<a id="a-AH"></a>出想，<a id="a-AI"></a>是修般若波罗蜜多；<a id="a-AJ"></a>修除遣我想、<a id="a-AK"></a>有情想乃至知者想、<a id="a-AL"></a>见者想，<a id="a-AM"></a>是修般若波罗蜜多；<a id="a-AN"></a>修除遣常想、<a id="a-AO"></a>乐想、<a id="a-AP"></a>我想、<a id="a-AQ"></a>净想，<a id="a-AR"></a>是修般若波罗蜜多；<a id="a-AS"></a>修除遣缘起想，<a id="a-AT"></a>是修般若波罗蜜多；<a id="a-AU"></a>修除遣圣谛想，<a id="a-AV"></a>是修般若波罗蜜多；<a id="a-AW"></a>修除遣四念住乃至八圣道支，<a id="a-AX"></a>是修般若波罗蜜多；<a id="a-AY"></a>修除遣三解脱门，<a id="a-AZ"></a>是修般若波罗蜜多；<a id="a-Aa"></a>修除遣八解脱乃至十遍处，<a id="a-Ab"></a>是修般若波罗蜜多；<a id="a-Ac"></a>修除遣有寻有伺三摩地、<a id="a-Ad"></a>无寻唯伺三摩地、<a id="a-Ae"></a>无寻无伺三摩地，<a id="a-Af"></a>是修般若波罗蜜多；<a id="a-Ag"></a>修除遣苦、<a id="a-Ah"></a>集、<a id="a-Ai"></a>灭、<a id="a-Aj"></a>道圣谛，<a id="a-Ak"></a>是修般若波罗蜜多；<a id="a-Al"></a>修除遣苦智、<a id="a-Am"></a>集智、<a id="a-An"></a>灭智、<a id="a-Ao"></a>道智、<a id="a-Ap"></a>法智、<a id="a-Aq"></a>类智、<a id="a-Ar"></a>世俗智、<a id="a-As"></a>他心智、<a id="a-At"></a>尽智、<a id="a-Au"></a>无生智、<a id="a-Av"></a>如说智，<a id="a-Aw"></a>是修般若波罗蜜多；<a id="a-Ax"></a>修除遣布施波罗蜜多乃至般若波罗蜜多，<a id="a-Ay"></a>是修般若波罗蜜多；<a id="a-Az"></a>修除遣内空乃至无性自性空，<a id="a-B0"></a>是修般若波罗蜜多；<a id="a-B1"></a>修除遣真如乃至不思议界，<a id="a-B2"></a>是修般若波罗蜜多；<a id="a-B3"></a>修除遣净观地乃至如来地，<a id="a-B4"></a>是修般若波罗蜜多；<a id="a-B5"></a>修除遣极喜地乃至法云地，<a id="a-B6"></a>是修般若波罗蜜多；<a id="a-B7"></a>修除遣一切陀罗尼门三摩地门，<a id="a-B8"></a>是修般若波罗蜜多；<a id="a-B9"></a>修除遣五眼、<a id="a-BA"></a>六神通，<a id="a-BB"></a>是修般若波罗蜜多；<a id="a-BC"></a>修除遣如来十力乃至十八佛不共法，<a id="a-BD"></a>是修般若波罗蜜多；<a id="a-BE"></a>修除遣三十二大士相、<a id="a-BF"></a>八十随好，<a id="a-BG"></a>是修般若波罗蜜多；<a id="a-BH"></a>修除遣无忘失法、<a id="a-BI"></a>恒住舍性，<a id="a-BJ"></a>是修般若波罗蜜多；<a id="a-BK"></a>修除遣一切智、<a id="a-BL"></a>道相智、<a id="a-BM"></a>一切相智，<a id="a-BN"></a>是修般若波罗蜜多；<a id="a-BO"></a>修除遣预流果乃至独觉菩提，<a id="a-BP"></a>是修般若波罗蜜多；<a id="a-BQ"></a>修除遣一切菩萨摩诃萨行，<a id="a-BR"></a>是修般若波罗蜜多；<a id="a-BS"></a>修除遣诸佛无上正等菩提，<a id="a-BT"></a>是修般若波罗蜜多；<a id="a-BU"></a>修除遣一切智智，<a id="a-BV"></a>是修般若波罗蜜多；<a id="a-BW"></a>修除遣永断一切烦恼习气相续，<a id="a-BX"></a>是修般若波罗蜜多。<a id="a-BY"></a>”</p>
  <p id="aBZ">具寿善现复白佛言：<a id="a-Ba"></a>“云何菩萨摩诃萨修除遣色、<a id="a-Bb"></a>受、<a id="a-Bc"></a>想、<a id="a-Bd"></a>行、<a id="a-Be"></a>识，<a id="a-Bf"></a>是修般若波罗蜜多？<a id="a-Bg"></a>如是乃至修除遣永断一切烦恼习气相续，<a id="a-Bh"></a>是修般若波罗蜜多？<a id="a-Bi"></a>”</p>
  <p id="aBj">佛告善现：<a id="a-Bk"></a>“诸菩萨摩诃萨行深般若波罗蜜多时，<a id="a-Bl"></a>若念有色、<a id="a-Bm"></a>受、<a id="a-Bn"></a>想、<a id="a-Bo"></a>行、<a id="a-Bp"></a>识，<a id="a-Bq"></a>非除遣色、<a id="a-Br"></a>受、<a id="a-Bs"></a>想、<a id="a-Bt"></a>行、<a id="a-Bu"></a>识，<a id="a-Bv"></a>非修般若波罗蜜多；<a id="a-Bw"></a>如是乃至若念有永断一切烦恼习气相续，<a id="a-Bx"></a>非除遣永断一切烦恼习气相续，<a id="a-By"></a>非修般若波罗蜜多。<a id="a-Bz"></a>然诸菩萨摩诃萨行深般若波罗蜜多时，<a id="a-C0"></a>不念有色、<a id="a-C1"></a>受、<a id="a-C2"></a>想、<a id="a-C3"></a>行、<a id="a-C4"></a>识，<a id="a-C5"></a>是除遣色、<a id="a-C6"></a>受、<a id="a-C7"></a>想、<a id="a-C8"></a>行、<a id="a-C9"></a>识，<a id="a-CA"></a>是修般若波罗蜜多；<a id="a-CB"></a>如是乃至不念有永断一切烦恼习气相续，<a id="a-CC"></a>是除遣永断一切烦恼习气相续，<a id="a-CD"></a>是修般若波罗蜜多。<a id="a-CE"></a>所以者何？<a id="a-CF"></a>非有想者能修般若波罗蜜多。<a id="a-CG"></a>是故，<a id="a-CH"></a>善现，<a id="a-CI"></a>若菩萨摩诃萨修除遣色、<a id="a-CJ"></a>受、<a id="a-CK"></a>想、<a id="a-CL"></a>行、<a id="a-CM"></a>识，<a id="a-CN"></a>是修般若波罗蜜多，<a id="a-CO"></a>如是乃至修除遣永断一切烦恼习气相续，<a id="a-CP"></a>是修般若波罗蜜多。</p>
  <p id="aCQ">“复次，<a id="a-CR"></a>善现，<a id="a-CS"></a>住有想者，<a id="a-CT"></a>不能修布施波罗蜜多乃至般若波罗蜜多，<a id="a-CU"></a>亦不能修四念住乃至八圣道支，<a id="a-CV"></a>亦不能住内空乃至无性自性空，<a id="a-CW"></a>亦不能住真如乃至不思议界，<a id="a-CX"></a>亦不能住苦集灭道圣谛，<a id="a-CY"></a>亦不能修空、<a id="a-CZ"></a>无相、<a id="a-Ca"></a>无愿解脱门，<a id="a-Cb"></a>亦不能修殊胜四静虑、<a id="a-Cc"></a>四无量、<a id="a-Cd"></a>四无色定，<a id="a-Ce"></a>亦不能修八解脱乃至十遍处，<a id="a-Cf"></a>亦不能修极喜地乃至法云地，<a id="a-Cg"></a>亦不能修一切陀罗尼门三摩地门，<a id="a-Ch"></a>亦不能修五眼、<a id="a-Ci"></a>六神通，<a id="a-Cj"></a>亦不能修如来十力乃至十八佛不共法，<a id="a-Ck"></a>亦不能修无忘失法、<a id="a-Cl"></a>恒住舍性，<a id="a-Cm"></a>亦不能修一切智、<a id="a-Cn"></a>道相智、<a id="a-Co"></a>一切相智，<a id="a-Cp"></a>亦不能修一切菩萨摩诃萨行，<a id="a-Cq"></a>亦不能修诸佛无上正等菩提，<a id="a-Cr"></a>亦不能修一切智智，<a id="a-Cs"></a>亦不能修永断一切烦恼习气相续。<a id="a-Ct"></a>所以者何？<a id="a-Cu"></a>住有想者，<a id="a-Cv"></a>必当执有我及我所，<a id="a-Cw"></a>由此执故便著二边，<a id="a-Cx"></a>著二边故决定不能解脱生死，<a id="a-Cy"></a>无道无涅槃，<a id="a-Cz"></a>云何能如实修六波罗蜜多乃至永断一切烦恼习气相续？<a id="a-D0"></a>”</p>
  <p id="aD1">具寿善现复白佛言：<a id="a-D2"></a>“何等是有？<a id="a-D3"></a>何等是非有？<a id="a-D4"></a>”</p>
  <p id="aD5">佛告善现：<a id="a-D6"></a>“二是有，<a id="a-D7"></a>不二是非有。<a id="a-D8"></a>”</p>
  <p id="aD9">善现复问：<a id="a-DA"></a>“云何为二？<a id="a-DB"></a>云何为不二？<a id="a-DC"></a>”</p>
  <p id="aDD">世尊告曰：<a id="a-DE"></a>“色想乃至识想为二，<a id="a-DF"></a>色想空乃至识想空为不二；<a id="a-DG"></a>眼处想乃至意处想为二，<a id="a-DH"></a>眼处想空乃至意处想空为不二；<a id="a-DI"></a>色处想乃至法处想为二，<a id="a-DJ"></a>色处想空乃至法处想空为不二；<a id="a-DK"></a>眼界想乃至意界想为二，<a id="a-DL"></a>眼界想空乃至意界想空为不二；<a id="a-DM"></a>色界想乃至法界想为二，<a id="a-DN"></a>色界想空乃至法界想空为不二；<a id="a-DO"></a>眼识界想乃至意识界想为二，<a id="a-DP"></a>眼识界想空乃至意识界想空为不二；<a id="a-DQ"></a>眼触想乃至意触想为二，<a id="a-DR"></a>眼触想空乃至意触想空为不二；<a id="a-DS"></a>眼触为缘所生诸受想乃至意触为缘所生诸受想为二，<a id="a-DT"></a>眼触为缘所生诸受想空乃至意触为缘所生诸受想空为不二；<a id="a-DU"></a>地界想乃至识界想为二，<a id="a-DV"></a>地界想空乃至识界想空为不二；<a id="a-DW"></a>因缘想乃至增上缘想为二，<a id="a-DX"></a>因缘想空乃至增上缘想空为不二；<a id="a-DY"></a>无明想乃至老死想为二，<a id="a-DZ"></a>无明想空乃至老死想空为不二；<a id="a-Da"></a>布施波罗蜜多想乃至般若波罗蜜多想为二，<a id="a-Db"></a>布施波罗蜜多想空乃至般若波罗蜜多想空为不二；<a id="a-Dc"></a>内空想乃至无性自性空想为二，<a id="a-Dd"></a>内空想空乃至无性自性空想空为不二；<a id="a-De"></a>真如想乃至不思议界想为二，<a id="a-Df"></a>真如想空乃至不思议界想空为不二；<a id="a-Dg"></a>苦、<a id="a-Dh"></a>集、<a id="a-Di"></a>灭、<a id="a-Dj"></a>道圣谛想为二，<a id="a-Dk"></a>苦、<a id="a-Dl"></a>集、<a id="a-Dm"></a>灭、<a id="a-Dn"></a>道圣谛想空为不二；<a id="a-Do"></a>四念住想乃至八圣道支想为二，<a id="a-Dp"></a>四念住想空乃至八圣道支想空为不二；<a id="a-Dq"></a>四静虑、<a id="a-Dr"></a>四无量、<a id="a-Ds"></a>四无色定想为二，<a id="a-Dt"></a>四静虑、<a id="a-Du"></a>四无量、<a id="a-Dv"></a>四无色定想空为不二；<a id="a-Dw"></a>八解脱想乃至十遍处想为二，<a id="a-Dx"></a>八解脱想空乃至十遍处想空为不二；<a id="a-Dy"></a>空、<a id="a-Dz"></a>无相、<a id="a-E0"></a>无愿解脱门想为二，<a id="a-E1"></a>空、<a id="a-E2"></a>无相、<a id="a-E3"></a>无愿解脱门想空为不二；<a id="a-E4"></a>净观地想乃至如来地想为二，<a id="a-E5"></a>净观地想空乃至如来地想空为不二；<a id="a-E6"></a>极喜地想乃至法云地想为二，<a id="a-E7"></a>极喜地想空乃至法云地想空为不二；<a id="a-E8"></a>陀罗尼门三摩地门想为二，<a id="a-E9"></a>陀罗尼门三摩地门想空为不二；<a id="a-EA"></a>五眼、<a id="a-EB"></a>六神通想为二，<a id="a-EC"></a>五眼、<a id="a-ED"></a>六神通想空为不二；<a id="a-EE"></a>如来十力想乃至十八佛不共法想为二；<a id="a-EF"></a>如来十力想空乃至十八佛不共法想空为不二；<a id="a-EG"></a>三十二大士相、<a id="a-EH"></a>八十随好想为二，<a id="a-EI"></a>三十二大士相、<a id="a-EJ"></a>八十随好想空为不二；<a id="a-EK"></a>无忘失法、<a id="a-EL"></a>恒住舍性想为二，<a id="a-EM"></a>无忘失法、<a id="a-EN"></a>恒住舍性想空为不二；<a id="a-EO"></a>一切智、<a id="a-EP"></a>道相智、<a id="a-EQ"></a>一切相智想为二，<a id="a-ER"></a>一切智、<a id="a-ES"></a>道相智、<a id="a-ET"></a>一切相智想空为不二；<a id="a-EU"></a>预流果想乃至独觉菩提想为二，<a id="a-EV"></a>预流果想空乃至独觉菩提想空为不二；<a id="a-EW"></a>一切菩萨摩诃萨行诸佛无上正等菩提想为二；<a id="a-EX"></a>一切菩萨摩诃萨行诸佛无上正等菩提想空为不二；<a id="a-EY"></a>有为界、<a id="a-EZ"></a>无为界想为二，<a id="a-Ea"></a>有为界、<a id="a-Eb"></a>无为界想空为不二。</p>
  <p id="aEc">“善现，<a id="a-Ed"></a>乃至一切想皆为二，<a id="a-Ee"></a>乃至一切二皆是有，<a id="a-Ef"></a>乃至一切有皆有生死，<a id="a-Eg"></a>有生死者不能解脱生老病死愁叹苦忧恼。<a id="a-Eh"></a>善现，<a id="a-Ei"></a>诸想空者皆为不二，<a id="a-Ej"></a>诸不二者皆是非有，<a id="a-Ek"></a>诸非有者皆无生死，<a id="a-El"></a>无生死者便能解脱生老病死愁叹苦忧恼。<a id="a-Em"></a>善现，<a id="a-En"></a>由是因缘，<a id="a-Eo"></a>当知一切有二想者，<a id="a-Ep"></a>定无布施、<a id="a-Eq"></a>净戒、<a id="a-Er"></a>安忍、<a id="a-Es"></a>精进、<a id="a-Et"></a>静虑、<a id="a-Eu"></a>般若波罗蜜多，<a id="a-Ev"></a>无得、<a id="a-Ew"></a>无现观，<a id="a-Ex"></a>下至顺忍彼尚非有，<a id="a-Ey"></a>况能遍知色、<a id="a-Ez"></a>受、<a id="a-F0"></a>想、<a id="a-F1"></a>行、<a id="a-F2"></a>识？<a id="a-F3"></a>如是乃至况能遍知一切智智？<a id="a-F4"></a>彼尚不能修四念住乃至八圣道支，<a id="a-F5"></a>况能得预流果乃至独觉菩提？<a id="a-F6"></a>况复能得一切智智，<a id="a-F7"></a>及能永断一切烦恼习气相续？<a id="a-F8"></a>”</p>
  <p data-pb></p>
  <h2 id="aF9">第二分渐次品第七十三之一</h2>
  <p id="aFA">尔时，<a id="a-FB"></a>具寿善现白佛言：<a id="a-FC"></a>“世尊，<a id="a-FD"></a>住有想者，<a id="a-FE"></a>若无顺忍，<a id="a-FF"></a>亦无修道、<a id="a-FG"></a>得果、<a id="a-FH"></a>现观；<a id="a-FI"></a>住无想者，<a id="a-FJ"></a>岂有顺忍，<a id="a-FK"></a>若净观地如是乃至若如来地，<a id="a-FL"></a>若修圣道因修圣道断诸烦恼？<a id="a-FM"></a>由此烦恼所覆障故，<a id="a-FN"></a>尚不能证声闻、<a id="a-FO"></a>独觉相应之地，<a id="a-FP"></a>况入菩萨正性离生？<a id="a-FQ"></a>若不能入菩萨正性离生，<a id="a-FR"></a>岂能证得一切智智？<a id="a-FS"></a>若不能证得一切智智，<a id="a-FT"></a>何能永断一切烦恼习气相续？<a id="a-FU"></a>世尊，<a id="a-FV"></a>若一切法都无所有、<a id="a-FW"></a>无生无灭、<a id="a-FX"></a>无染无净，<a id="a-FY"></a>如是诸法既都不生，<a id="a-FZ"></a>岂能证得一切智智？<a id="a-Fa"></a>”</p>
  <p id="aFb">佛告善现：<a id="a-Fc"></a>“如是，<a id="a-Fd"></a>如是，<a id="a-Fe"></a>如汝所说，<a id="a-Ff"></a>住无想者，<a id="a-Fg"></a>亦无顺忍，<a id="a-Fh"></a>乃至亦无永断烦恼习气相续。<a id="a-Fi"></a>若一切法都无所有、<a id="a-Fj"></a>无生无灭、<a id="a-Fk"></a>无染无净，<a id="a-Fl"></a>如是诸法既都不生，<a id="a-Fm"></a>岂能证得一切智智？<a id="a-Fn"></a>”</p>
  <p id="aFo">具寿善现复白佛言：<a id="a-Fp"></a>“诸菩萨摩诃萨行深般若波罗蜜多时，<a id="a-Fq"></a>为有有想、<a id="a-Fr"></a>有无想不？<a id="a-Fs"></a>为有色想、<a id="a-Ft"></a>受、<a id="a-Fu"></a>想、<a id="a-Fv"></a>行、<a id="a-Fw"></a>识想不？<a id="a-Fx"></a>如是乃至为有一切智智想不？<a id="a-Fy"></a>为有永断一切烦恼习气相续想不？<a id="a-Fz"></a>为有色想、<a id="a-G0"></a>有色断想不？<a id="a-G1"></a>为有受想行识想、<a id="a-G2"></a>有受想行识断想不？<a id="a-G3"></a>为有眼处乃至意处想、<a id="a-G4"></a>有眼处乃至意处断想不？<a id="a-G5"></a>为有色处乃至法处想、<a id="a-G6"></a>有色处乃至法处断想不？<a id="a-G7"></a>为有眼界乃至意界想、<a id="a-G8"></a>有眼界乃至意界断想不？<a id="a-G9"></a>为有色界乃至法界想、<a id="a-GA"></a>有色界乃至法界断想不？<a id="a-GB"></a>为有眼识界乃至意识界想、<a id="a-GC"></a>有眼识界乃至意识界断想不？<a id="a-GD"></a>为有眼触乃至意触想、<a id="a-GE"></a>有眼触乃至意触断想不？<a id="a-GF"></a>为有眼触为缘所生诸受乃至意触为缘所生诸受想、<a id="a-GG"></a>有眼触为缘所生诸受乃至意触为缘所生诸受断想不？<a id="a-GH"></a>为有地界乃至识界想、<a id="a-GI"></a>有地界乃至识界断想不？<a id="a-GJ"></a>为有因缘乃至增上缘想、<a id="a-GK"></a>有因缘乃至增上缘断想不？<a id="a-GL"></a>为有贪瞋痴想、<a id="a-GM"></a>有贪瞋痴断想不？<a id="a-GN"></a>为有无明乃至老死愁叹苦忧恼想，<a id="a-GO"></a>有无明乃至老死愁叹苦忧恼断想不？<a id="a-GP"></a>为有苦圣谛想、<a id="a-GQ"></a>有苦圣谛断想不？<a id="a-GR"></a>为有苦集圣谛想、<a id="a-GS"></a>有苦集圣谛断想不？<a id="a-GT"></a>为有苦灭圣谛想、<a id="a-GU"></a>有苦灭圣谛断想不？<a id="a-GV"></a>为有证苦灭道圣谛想、<a id="a-GW"></a>有证苦灭道圣谛断想不？<a id="a-GX"></a>如是乃至为有一切智智想、<a id="a-GY"></a>有证一切智智想不？<a id="a-GZ"></a>为有所断一切烦恼习气相续想、<a id="a-Ga"></a>有永断一切烦恼习气相续想不？<a id="a-Gb"></a>”</p>
  <p id="aGc">佛告善现：<a id="a-Gd"></a>“诸菩萨摩诃萨行深般若波罗蜜多时，<a id="a-Ge"></a>于一切法皆无有想亦无无想。<a id="a-Gf"></a>若无有想亦无无想，<a id="a-Gg"></a>当知即是菩萨顺忍，<a id="a-Gh"></a>亦是修道，<a id="a-Gi"></a>亦是得果，<a id="a-Gj"></a>亦是现观。</p>
  <p id="aGk">“复次，<a id="a-Gl"></a>善现，<a id="a-Gm"></a>诸菩萨摩诃萨以无性为圣道，<a id="a-Gn"></a>以无性为现观，<a id="a-Go"></a>达一切法皆以无性而为自性。<a id="a-Gp"></a>由是因缘，<a id="a-Gq"></a>当知一切法皆以无性为其自性。<a id="a-Gr"></a>”</p>
  <p id="aGs">具寿善现即白佛言：<a id="a-Gt"></a>“若一切法皆以无性为自性者，<a id="a-Gu"></a>云何如来、<a id="a-Gv"></a>应、<a id="a-Gw"></a>正等觉于一切法无性为性，<a id="a-Gx"></a>现等觉已说名为佛，<a id="a-Gy"></a>于一切法及诸境界得自在转？<a id="a-Gz"></a>”</p>
  <p id="aH0">佛告善现：<a id="a-H1"></a>“如是，<a id="a-H2"></a>如是，<a id="a-H3"></a>一切法皆以无性为自性。<a id="a-H4"></a>我本修学菩萨道时，<a id="a-H5"></a>无倒修行布施、<a id="a-H6"></a>净戒、<a id="a-H7"></a>安忍、<a id="a-H8"></a>精进、<a id="a-H9"></a>静虑、<a id="a-HA"></a>般若波罗蜜多，<a id="a-HB"></a>由此离欲恶不善法，<a id="a-HC"></a>有寻有伺，<a id="a-HD"></a>离生喜乐，<a id="a-HE"></a>入初静虑具足住；<a id="a-HF"></a>如是乃至断乐断苦，<a id="a-HG"></a>先喜忧没，<a id="a-HH"></a>不苦不乐，<a id="a-HI"></a>舍念清净，<a id="a-HJ"></a>入第四静虑具足住。<a id="a-HK"></a>我于尔时于诸静虑及静虑支，<a id="a-HL"></a>虽善取相而无所执，<a id="a-HM"></a>于诸静虑及静虑支不生味著，<a id="a-HN"></a>于诸静虑及静虑支都无所得。<a id="a-HO"></a>我于尔时于四静虑行相清净无所分别。<a id="a-HP"></a>我于尔时于诸静虑及静虑支虽善纯熟，<a id="a-HQ"></a>而不受彼所得果报，<a id="a-HR"></a>但依静虑令心引发神境天耳、<a id="a-HS"></a>他心、<a id="a-HT"></a>宿住、<a id="a-HU"></a>天眼、<a id="a-HV"></a>智通，<a id="a-HW"></a>于此五通虽善取相，<a id="a-HX"></a>而无所执亦不爱味，<a id="a-HY"></a>于诸通境都无所得，<a id="a-HZ"></a>亦不分别如空而住。<a id="a-Ha"></a>我于尔时观一切法平等，<a id="a-Hb"></a>平等无性为性，<a id="a-Hc"></a>以一刹那相应般若，<a id="a-Hd"></a>证得无上正等菩提，<a id="a-He"></a>谓如实知是苦圣谛、<a id="a-Hf"></a>是集圣谛、<a id="a-Hg"></a>是灭圣谛、<a id="a-Hh"></a>是道圣谛，<a id="a-Hi"></a>皆同一相所谓无相，<a id="a-Hj"></a>如是无相亦无所有；<a id="a-Hk"></a>由此成就如来十力、<a id="a-Hl"></a>四无所畏、<a id="a-Hm"></a>四无礙解、<a id="a-Hn"></a>大慈大悲大喜大舍、<a id="a-Ho"></a>并十八佛不共法等无量无数不可思议微妙功德，<a id="a-Hp"></a>以佛妙智安立有情三聚差别，<a id="a-Hq"></a>谓正性定聚、<a id="a-Hr"></a>邪性定聚及不定聚；<a id="a-Hs"></a>安立如是三聚别已，<a id="a-Ht"></a>随其所应方便化导，<a id="a-Hu"></a>令获殊胜利益安乐。<a id="a-Hv"></a>”</p>
  <p id="aHw">具寿善现复白佛言：<a id="a-Hx"></a>“云何如来应正等觉于一切法无性性中，<a id="a-Hy"></a>起四静虑，<a id="a-Hz"></a>发五神通，<a id="a-I0"></a>证大菩提具诸功德，<a id="a-I1"></a>安立利乐三聚有情？<a id="a-I2"></a>”</p>
  <p id="aI3">佛告善现：<a id="a-I4"></a>“若诸欲恶不善法等有少自性或复他性为自性者，<a id="a-I5"></a>我本修行菩萨道时，<a id="a-I6"></a>不应通达一切欲恶不善法等皆以无性为自性已，<a id="a-I7"></a>离欲恶等入初静虑，<a id="a-I8"></a>乃至能入第四静虑具足安住；<a id="a-I9"></a>以诸欲恶不善法等都无自性亦无他性，<a id="a-IA"></a>但以无性为自性故，<a id="a-IB"></a>我本修行菩萨道时，<a id="a-IC"></a>通达欲恶不善法等皆以无性为自性已，<a id="a-ID"></a>离欲恶等入初静虑，<a id="a-IE"></a>乃至能入第四静虑。</p>
  <p id="aIF">“复次，<a id="a-IG"></a>善现，<a id="a-IH"></a>若五神通有少自性或复他性为自性者，<a id="a-II"></a>我本修行菩萨道时，<a id="a-IJ"></a>不应通达一切神通皆以无性为自性已，<a id="a-IK"></a>发起种种自在神通，<a id="a-IL"></a>于诸境界妙用无礙；<a id="a-IM"></a>以诸神通都无自性亦无他性，<a id="a-IN"></a>但以无性为自性故，<a id="a-IO"></a>我本修行菩萨道时，<a id="a-IP"></a>通达神通皆以无性为自性已，<a id="a-IQ"></a>发起种种自在神通，<a id="a-IR"></a>于诸境界妙用无礙。</p>
  <p id="aIS">“复次，<a id="a-IT"></a>善现，<a id="a-IU"></a>若佛无上正等菩提有少自性或复他性为自性者，<a id="a-IV"></a>我本修行菩萨道时，<a id="a-IW"></a>不应通达诸佛无上正等菩提及诸功德皆以无性为自性已，<a id="a-IX"></a>证得无上正等菩提具诸功德；<a id="a-IY"></a>以佛无上正等菩提及诸功德都无自性亦无他性，<a id="a-IZ"></a>但以无性为自性故，<a id="a-Ia"></a>我本修行菩萨道时，<a id="a-Ib"></a>通达无上正等菩提皆以无性为自性已，<a id="a-Ic"></a>证得无上正等菩提具诸功德。</p>
  <p id="aId">“复次，<a id="a-Ie"></a>善现，<a id="a-If"></a>若诸有情有少自性或复他性为自性者，<a id="a-Ig"></a>我成佛已不应通达一切有情皆以无性为自性已，<a id="a-Ih"></a>安立有情三聚差别，<a id="a-Ii"></a>随其所应方便化导，<a id="a-Ij"></a>令获殊胜利益安乐；<a id="a-Ik"></a>以诸有情都无自性亦无他性，<a id="a-Il"></a>但以无性为自性故，<a id="a-Im"></a>我成佛已通达有情皆以无性为自性已，<a id="a-In"></a>安立有情三聚差别，<a id="a-Io"></a>随其所应方便化导，<a id="a-Ip"></a>令获殊胜利益安乐。<a id="a-Iq"></a>”</p>
 </body>
</html>