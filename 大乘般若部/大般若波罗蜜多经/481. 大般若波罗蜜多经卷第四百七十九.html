<!doctype html>
<html id="z3IBT357k" data-ver="1254">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第四百七十九</h1>
  <h2 id="a2">第三分缘起品第一</h2>
  <p id="a3">如是我闻：<a id="a-4"></a>一时，<a id="a-5"></a>薄伽梵住王舍城鹫峰山中，<a id="a-6"></a>与大苾蒭众五亿人俱。<a id="a-7"></a>皆阿罗汉，<a id="a-8"></a>诸漏已尽，<a id="a-9"></a>无复烦恼，<a id="a-A"></a>得真自在，<a id="a-B"></a>心善解脱，<a id="a-C"></a>慧善解脱，<a id="a-D"></a>如调慧马亦如大龙，<a id="a-E"></a>已作所作，<a id="a-F"></a>已办所办，<a id="a-G"></a>弃诸重担，<a id="a-H"></a>逮得己利，<a id="a-I"></a>尽诸有结，<a id="a-J"></a>正知解脱，<a id="a-K"></a>至心自在第一究竟，<a id="a-L"></a>除阿难陀独居学地，<a id="a-M"></a>舍利子等而为上首。</p>
  <p id="aN">复有五百苾蒭尼众，<a id="a-O"></a>皆阿罗汉，<a id="a-P"></a>耶输达罗而为上首。</p>
  <p id="aQ">复有多千邬波索迦、<a id="a-R"></a>邬波斯迦，<a id="a-S"></a>皆已见法。</p>
  <p id="aT">复有无量无数不可称、<a id="a-U"></a>不可量、<a id="a-V"></a>不可说无等等大菩萨僧，<a id="a-W"></a>一切皆得大陀罗尼胜三摩地；<a id="a-X"></a>安住空性，<a id="a-Y"></a>行无相境，<a id="a-Z"></a>愿无分别，<a id="a-a"></a>得一切法平等性忍；<a id="a-b"></a>具无礙解，<a id="a-c"></a>诸所演说深妙理趣辩才无尽；<a id="a-d"></a>游戏五通，<a id="a-e"></a>永无退失；<a id="a-f"></a>气调温雅，<a id="a-g"></a>一切钦承；<a id="a-h"></a>勤进勇锐，<a id="a-i"></a>无诸懈怠，<a id="a-j"></a>舍亲弃财，<a id="a-k"></a>忘身殉命；<a id="a-l"></a>不以矫诳有所贪求，<a id="a-m"></a>为诸有情而宣妙理；<a id="a-n"></a>证深法忍，<a id="a-o"></a>至等极趣，<a id="a-p"></a>得大无畏，<a id="a-q"></a>身意坦然；<a id="a-r"></a>超出众魔所作事业，<a id="a-s"></a>降烦恼敌，<a id="a-t"></a>息诸业障；<a id="a-u"></a>一切他论所不能伏，<a id="a-v"></a>声闻、<a id="a-w"></a>独觉不测其量；<a id="a-x"></a>于法于心皆得自在，<a id="a-y"></a>解脱所有业烦恼障；<a id="a-z"></a>于说众缘无不善巧，<a id="a-10"></a>契深缘起无尽理趣；<a id="a-11"></a>灭见、<a id="a-12"></a>随眠，<a id="a-13"></a>断诸缠结，<a id="a-14"></a>于众谛理智皆善证，<a id="a-15"></a>发弘誓愿已经多劫；<a id="a-16"></a>含笑先言，<a id="a-17"></a>容颜舒泰，<a id="a-18"></a>词韵和美，<a id="a-19"></a>妙辩无穷；<a id="a-1A"></a>处众尊严，<a id="a-1B"></a>威容肃穆，<a id="a-1C"></a>动止仪雅，<a id="a-1D"></a>无畏坦然，<a id="a-1E"></a>那庾多劫巧说无尽；<a id="a-1F"></a>观诸法门，<a id="a-1G"></a>犹如幻事、<a id="a-1H"></a>阳焰、<a id="a-1I"></a>梦境、<a id="a-1J"></a>水月、<a id="a-1K"></a>响声，<a id="a-1L"></a>既类空华、<a id="a-1M"></a>镜像、<a id="a-1N"></a>光影，<a id="a-1O"></a>亦如变化及寻香城，<a id="a-1P"></a>虽体实无而现似有；<a id="a-1Q"></a>于甚深理说无所畏，<a id="a-1R"></a>赞颂巧妙，<a id="a-1S"></a>心不下劣；<a id="a-1T"></a>善知有情种种胜解心行所趣微细差别，<a id="a-1U"></a>善能通达后际无礙，<a id="a-1V"></a>成就最胜无生法忍；<a id="a-1W"></a>如实悟入法平等性，<a id="a-1X"></a>摄受无边大愿佛土；<a id="a-1Y"></a>于十方界无数诸佛，<a id="a-1Z"></a>由等持力常念现前；<a id="a-1a"></a>一切如来出兴于世，<a id="a-1b"></a>皆能历事无空过者，<a id="a-1c"></a>亦能劝请久住世间，<a id="a-1d"></a>转正法轮度无量众；<a id="a-1e"></a>善能伏灭一切随眠及诸见趣、<a id="a-1f"></a>烦恼、<a id="a-1g"></a>缠垢，<a id="a-1h"></a>引发游戏百千等持，<a id="a-1i"></a>于诸法门能善悟入。<a id="a-1j"></a>是诸菩萨摩诃萨众，<a id="a-1k"></a>具如是等无量功德，<a id="a-1l"></a>经无数劫叹不能尽。<a id="a-1m"></a>其名曰：<a id="a-1n"></a>贤守菩萨、<a id="a-1o"></a>宝性菩萨、<a id="a-1p"></a>导师菩萨、<a id="a-1q"></a>仁授菩萨、<a id="a-1r"></a>星授菩萨、<a id="a-1s"></a>水天菩萨、<a id="a-1t"></a>帝授菩萨、<a id="a-1u"></a>上慧菩萨、<a id="a-1v"></a>观自在菩萨、<a id="a-1w"></a>得大势菩萨、<a id="a-1x"></a>妙吉祥菩萨、<a id="a-1y"></a>金刚慧菩萨、<a id="a-1z"></a>宝印手菩萨、<a id="a-20"></a>常举手菩萨、<a id="a-21"></a>慈氏菩萨，<a id="a-22"></a>如是等无量百千俱胝那庾多菩萨摩诃萨而为上首。</p>
  <p id="a23">尔时，<a id="a-24"></a>世尊于师子座上，<a id="a-25"></a>自敷尼师坛，<a id="a-26"></a>结跏趺坐，<a id="a-27"></a>端身正愿，<a id="a-28"></a>住对面念，<a id="a-29"></a>入等持王妙三摩地。<a id="a-2A"></a>诸三摩地皆摄入此三摩地中，<a id="a-2B"></a>是所流故。</p>
  <p id="a2C">尔时，<a id="a-2D"></a>世尊正知正念，<a id="a-2E"></a>从等持王安庠而起，<a id="a-2F"></a>以净天眼观察十方殑伽沙等诸佛世界，<a id="a-2G"></a>举身怡悦，<a id="a-2H"></a>从两足下千辐轮相，<a id="a-2I"></a>各放六十百千俱胝那庾多光。<a id="a-2J"></a>从足十指、<a id="a-2K"></a>两趺、<a id="a-2L"></a>两跟、<a id="a-2M"></a>两踝、<a id="a-2N"></a>两胫、<a id="a-2O"></a>两腨、<a id="a-2P"></a>两膝、<a id="a-2Q"></a>两髀、<a id="a-2R"></a>两股、<a id="a-2S"></a>腰胁、<a id="a-2T"></a>腹背、<a id="a-2U"></a>脐中、<a id="a-2V"></a>心上、<a id="a-2W"></a>胸臆德字、<a id="a-2X"></a>大士夫相、<a id="a-2Y"></a>两乳、<a id="a-2Z"></a>两腋、<a id="a-2a"></a>两肩、<a id="a-2b"></a>两膊、<a id="a-2c"></a>两肘、<a id="a-2d"></a>两臂、<a id="a-2e"></a>两腕、<a id="a-2f"></a>两手、<a id="a-2g"></a>两掌、<a id="a-2h"></a>十指、<a id="a-2i"></a>项咽、<a id="a-2j"></a>颐颔、<a id="a-2k"></a>颊额、<a id="a-2l"></a>头顶、<a id="a-2m"></a>两眉、<a id="a-2n"></a>两眼、<a id="a-2o"></a>两耳、<a id="a-2p"></a>两鼻、<a id="a-2q"></a>口四牙、<a id="a-2r"></a>四十齿、<a id="a-2s"></a>眉间毫相，<a id="a-2t"></a>一一身分各放六十百千俱胝那庾多光。<a id="a-2u"></a>此一一光各照三千大千世界，<a id="a-2v"></a>从此展转遍照十方殑伽沙等诸佛世界。<a id="a-2w"></a>其中有情触斯光者，<a id="a-2x"></a>必获无上正等菩提。</p>
  <p id="a2y">尔时，<a id="a-2z"></a>世尊一切毛孔皆悉熙怡，<a id="a-30"></a>各出六十百千俱胝那庾多光。<a id="a-31"></a>是一一光各照三千大千世界，<a id="a-32"></a>从此展转遍照十方殑伽沙等诸佛世界。<a id="a-33"></a>其中有情触斯光者，<a id="a-34"></a>必获无上正等菩提。</p>
  <p id="a35">尔时，<a id="a-36"></a>世尊演身常光照此三千大千世界，<a id="a-37"></a>从此展转遍照十方殑伽沙等诸佛世界。<a id="a-38"></a>其中有情触斯光者，<a id="a-39"></a>必获无上正等菩提。</p>
  <p id="a3A">尔时，<a id="a-3B"></a>世尊从其面门出广长舌相，<a id="a-3C"></a>遍覆三千大千世界，<a id="a-3D"></a>熙怡微笑，<a id="a-3E"></a>复从舌相流出无量百千俱胝那庾多光。<a id="a-3F"></a>其光杂色，<a id="a-3G"></a>从此杂色一一光中现宝莲华。<a id="a-3H"></a>其华千叶，<a id="a-3I"></a>皆真金色，<a id="a-3J"></a>众宝庄严。<a id="a-3K"></a>如是光、<a id="a-3L"></a>华遍三千界，<a id="a-3M"></a>从此展转周流十方殑伽沙等诸佛世界。<a id="a-3N"></a>诸华台中皆有化佛，<a id="a-3O"></a>结跏趺坐，<a id="a-3P"></a>演妙法音。<a id="a-3Q"></a>一一法音，<a id="a-3R"></a>皆说六种波罗蜜多相应之法。<a id="a-3S"></a>有情闻者，<a id="a-3T"></a>必获无上正等菩提。</p>
  <p id="a3U">尔时，<a id="a-3V"></a>世尊不起于座，<a id="a-3W"></a>复入师子游戏等持，<a id="a-3X"></a>现神通力，<a id="a-3Y"></a>令此三千大千世界六种变动，<a id="a-3Z"></a>东涌西没，<a id="a-3a"></a>西涌东没，<a id="a-3b"></a>南涌北没，<a id="a-3c"></a>北涌南没，<a id="a-3d"></a>中涌边没，<a id="a-3e"></a>边涌中没。<a id="a-3f"></a>其地清净，<a id="a-3g"></a>光泽细软，<a id="a-3h"></a>生诸有情利益安乐。<a id="a-3i"></a>时，<a id="a-3j"></a>此三千大千世界所有地狱、<a id="a-3k"></a>傍生、<a id="a-3l"></a>鬼界，<a id="a-3m"></a>及余无暇险恶趣坑，<a id="a-3n"></a>一切有情皆离苦难，<a id="a-3o"></a>从此舍命得生人中及六欲天，<a id="a-3p"></a>皆忆宿住，<a id="a-3q"></a>欢喜踊跃，<a id="a-3r"></a>同诣佛所，<a id="a-3s"></a>以淳净心顶礼佛足。<a id="a-3t"></a>从此展转周遍十方殑伽沙等诸佛世界，<a id="a-3u"></a>以佛神力六种变动。<a id="a-3v"></a>时，<a id="a-3w"></a>彼世界诸恶趣等，<a id="a-3x"></a>一切有情皆离苦难，<a id="a-3y"></a>从彼舍命得生人中及六欲天，<a id="a-3z"></a>皆忆宿住，<a id="a-40"></a>欢喜踊跃，<a id="a-41"></a>各于本界同诣佛所，<a id="a-42"></a>顶礼佛足。</p>
  <p id="a43">时，<a id="a-44"></a>此三千大千世界及余十方殑伽沙等世界有情，<a id="a-45"></a>盲者能视，<a id="a-46"></a>聋者能听，<a id="a-47"></a>哑者能言，<a id="a-48"></a>狂者得念，<a id="a-49"></a>乱者得定，<a id="a-4A"></a>贫者得富，<a id="a-4B"></a>露者得衣，<a id="a-4C"></a>饥者得食，<a id="a-4D"></a>渴者得饮，<a id="a-4E"></a>病者得除愈，<a id="a-4F"></a>丑者得端严，<a id="a-4G"></a>形残者得具足，<a id="a-4H"></a>根缺者得圆满，<a id="a-4I"></a>迷闷者得醒悟，<a id="a-4J"></a>疲顿者得安适。<a id="a-4K"></a>时，<a id="a-4L"></a>诸有情等心相向，<a id="a-4M"></a>如父如母，<a id="a-4N"></a>如兄如弟，<a id="a-4O"></a>如姊如妹，<a id="a-4P"></a>如友如亲，<a id="a-4Q"></a>离邪语业命、<a id="a-4R"></a>修正语业命，<a id="a-4S"></a>离十恶业道、<a id="a-4T"></a>修十善业道，<a id="a-4U"></a>离恶寻思、<a id="a-4V"></a>修善寻思，<a id="a-4W"></a>离非梵行、<a id="a-4X"></a>修正梵行，<a id="a-4Y"></a>好净弃秽、<a id="a-4Z"></a>乐静舍諠，<a id="a-4a"></a>身意泰然忽生妙乐，<a id="a-4b"></a>如修行者入第三定；<a id="a-4c"></a>复有胜慧欻尔现前，<a id="a-4d"></a>咸作是思：<a id="a-4e"></a>“布施、<a id="a-4f"></a>调伏、<a id="a-4g"></a>安忍、<a id="a-4h"></a>勇进、<a id="a-4i"></a>寂静、<a id="a-4j"></a>谛观，<a id="a-4k"></a>远离放逸，<a id="a-4l"></a>修行梵行，<a id="a-4m"></a>于诸有情慈、<a id="a-4n"></a>悲、<a id="a-4o"></a>喜、<a id="a-4p"></a>舍，<a id="a-4q"></a>不相恼触，<a id="a-4r"></a>岂不善哉！<a id="a-4s"></a>”</p>
  <p id="a4t">尔时，<a id="a-4u"></a>世尊在师子座，<a id="a-4v"></a>光明殊特，<a id="a-4w"></a>威德巍巍，<a id="a-4x"></a>映蔽三千大千世界并余十方殑伽沙等诸佛国土，<a id="a-4y"></a>苏迷卢山、<a id="a-4z"></a>轮围山等及余一切龙神天宫乃至净居皆悉不现；<a id="a-50"></a>如秋满月，<a id="a-51"></a>晖映众星；<a id="a-52"></a>如夏日轮，<a id="a-53"></a>光夺诸色；<a id="a-54"></a>如四大宝妙高山王，<a id="a-55"></a>掩蔽诸山丧其光彩。<a id="a-56"></a>佛以神力现本色身，<a id="a-57"></a>令此三千大千世界一切有情皆悉睹见。</p>
  <p id="a58">时，<a id="a-59"></a>此三千大千世界无量无数净居诸天，<a id="a-5A"></a>下至欲界四大王众天，<a id="a-5B"></a>及余一切人非人等，<a id="a-5C"></a>皆见如来处师子座，<a id="a-5D"></a>威光显曜如大金山，<a id="a-5E"></a>欢喜踊跃，<a id="a-5F"></a>叹未曾有，<a id="a-5G"></a>各持种种上妙花鬘、<a id="a-5H"></a>涂散等香、<a id="a-5I"></a>衣服、<a id="a-5J"></a>璎珞、<a id="a-5K"></a>宝幢、<a id="a-5L"></a>幡盖、<a id="a-5M"></a>伎乐诸珍，<a id="a-5N"></a>及无量种天青莲华、<a id="a-5O"></a>天赤莲华、<a id="a-5P"></a>天白莲华、<a id="a-5Q"></a>天香莲华、<a id="a-5R"></a>天黄莲华、<a id="a-5S"></a>天红莲华、<a id="a-5T"></a>天金钱树华及香叶，<a id="a-5U"></a>并余无量水陆生华，<a id="a-5V"></a>持诣佛所，<a id="a-5W"></a>奉散佛上。<a id="a-5X"></a>以佛神力，<a id="a-5Y"></a>诸华鬘等旋转上涌合成华台，<a id="a-5Z"></a>量等三千大千世界，<a id="a-5a"></a>垂天华盖、<a id="a-5b"></a>宝铎、<a id="a-5c"></a>珠幡，<a id="a-5d"></a>绮饰纷纶，<a id="a-5e"></a>甚可爱乐。</p>
  <p id="a5f">时，<a id="a-5g"></a>此佛土微妙庄严，<a id="a-5h"></a>犹如西方极乐世界。<a id="a-5i"></a>佛光辉映三千大千，<a id="a-5j"></a>物类虚空皆同金色。<a id="a-5k"></a>十方各等殑伽河沙诸佛世界，<a id="a-5l"></a>亦复如是。</p>
  <p id="a5m">时，<a id="a-5n"></a>此三千大千佛土以佛神力，<a id="a-5o"></a>一切天人各各见佛正坐其前，<a id="a-5p"></a>咸谓如来独为说法。</p>
  <p id="a5q">尔时，<a id="a-5r"></a>世尊不起于座，<a id="a-5s"></a>熙怡微笑，<a id="a-5t"></a>从其面门放大光明，<a id="a-5u"></a>遍照三千大千佛土，<a id="a-5v"></a>并余十方殑伽沙等诸佛世界。<a id="a-5w"></a>时，<a id="a-5x"></a>此三千大千佛土一切有情，<a id="a-5y"></a>寻佛光明，<a id="a-5z"></a>普见十方殑伽沙等诸佛世界一切如来、<a id="a-60"></a>应、<a id="a-61"></a>正等觉，<a id="a-62"></a>声闻、<a id="a-63"></a>菩萨众会围绕，<a id="a-64"></a>及余一切有情、<a id="a-65"></a>无情品类差别。<a id="a-66"></a>时，<a id="a-67"></a>彼十方殑伽沙等诸佛世界一切有情，<a id="a-68"></a>寻佛光明，<a id="a-69"></a>亦见此土释迦牟尼如来、<a id="a-6A"></a>应、<a id="a-6B"></a>正等觉，<a id="a-6C"></a>声闻、<a id="a-6D"></a>菩萨众会围绕，<a id="a-6E"></a>及余一切有情、<a id="a-6F"></a>无情品类差别。</p>
  <p id="a6G">尔时，<a id="a-6H"></a>东方尽殑伽沙等世界最后世界，<a id="a-6I"></a>名曰多宝，<a id="a-6J"></a>佛号宝性如来、<a id="a-6K"></a>应、<a id="a-6L"></a>正等觉，<a id="a-6M"></a>现为菩萨摩诃萨众说大般若波罗蜜多。</p>
  <p id="a6N">彼有菩萨名曰普光，<a id="a-6O"></a>见此大光、<a id="a-6P"></a>大地变动及佛身相，<a id="a-6Q"></a>心怀犹豫，<a id="a-6R"></a>前诣佛所，<a id="a-6S"></a>白言：<a id="a-6T"></a>“世尊，<a id="a-6U"></a>何因何缘而有此瑞？<a id="a-6V"></a>”</p>
  <p id="a6W">时，<a id="a-6X"></a>宝性佛告普光言：<a id="a-6Y"></a>“从此西方尽殑伽沙等世界，<a id="a-6Z"></a>最后世界名曰堪忍，<a id="a-6a"></a>佛号释迦牟尼如来、<a id="a-6b"></a>应、<a id="a-6c"></a>正等觉，<a id="a-6d"></a>现为菩萨摩诃萨众说大般若波罗蜜多。<a id="a-6e"></a>彼佛神力，<a id="a-6f"></a>故现斯瑞。<a id="a-6g"></a>”</p>
  <p id="a6h">普光闻已欢喜踊跃，<a id="a-6i"></a>白言：<a id="a-6j"></a>“世尊，<a id="a-6k"></a>我今请往堪忍世界，<a id="a-6l"></a>观礼供养释迦牟尼佛及菩萨众，<a id="a-6m"></a>唯愿听许！<a id="a-6n"></a>”</p>
  <p id="a6o">时，<a id="a-6p"></a>宝性佛告普光言：<a id="a-6q"></a>“今正是时，<a id="a-6r"></a>随汝意往。<a id="a-6s"></a>”即以千茎金色莲华，<a id="a-6t"></a>其华千叶，<a id="a-6u"></a>众宝庄严，<a id="a-6v"></a>授与普光而诲之曰：<a id="a-6w"></a>“汝持此华至释迦牟尼佛所，<a id="a-6x"></a>如我辞曰：<a id="a-6y"></a>‘宝性如来、<a id="a-6z"></a>应、<a id="a-70"></a>正等觉致问无量，<a id="a-71"></a>持此莲华以寄世尊而为佛事。<a id="a-72"></a>’汝至彼界应住正知，<a id="a-73"></a>勿以慢心观彼佛土及诸大众而自毁伤。<a id="a-74"></a>所以者何？<a id="a-75"></a>彼诸菩萨得无礙解陀罗尼门、<a id="a-76"></a>三摩地门神通自在，<a id="a-77"></a>住最后身，<a id="a-78"></a>堪绍佛位，<a id="a-79"></a>威德难及，<a id="a-7A"></a>悲愿熏心，<a id="a-7B"></a>以大因缘而生彼界。<a id="a-7C"></a>”</p>
  <p id="a7D">时，<a id="a-7E"></a>普光菩萨于宝性佛所受华奉敕，<a id="a-7F"></a>与无量百千俱胝那庾多菩萨摩诃萨，<a id="a-7G"></a>及无数百千童男、<a id="a-7H"></a>童女，<a id="a-7I"></a>顶礼佛足，<a id="a-7J"></a>右绕奉辞，<a id="a-7K"></a>各持无量上妙供具发引而来。<a id="a-7L"></a>所经东方诸佛世界，<a id="a-7M"></a>一一佛所供养恭敬，<a id="a-7N"></a>尊重赞叹，<a id="a-7O"></a>无空过者。<a id="a-7P"></a>到此佛所，<a id="a-7Q"></a>顶礼双足，<a id="a-7R"></a>绕百千匝，<a id="a-7S"></a>却住一面。</p>
  <p id="a7T">普光菩萨前白佛言：<a id="a-7U"></a>“世尊，<a id="a-7V"></a>从此东方尽殑伽沙等世界最后世界，<a id="a-7W"></a>名曰多宝，<a id="a-7X"></a>佛号宝性如来、<a id="a-7Y"></a>应、<a id="a-7Z"></a>正等觉，<a id="a-7a"></a>致问世尊无量。<a id="a-7b"></a>持此千茎金色莲华，<a id="a-7c"></a>以寄世尊而为佛事。<a id="a-7d"></a>”</p>
  <p id="a7e">时，<a id="a-7f"></a>释迦牟尼佛受此莲华，<a id="a-7g"></a>还散东方殑伽沙等诸佛世界。<a id="a-7h"></a>佛神力故，<a id="a-7i"></a>令此莲华遍诸佛土。<a id="a-7j"></a>诸华台中，<a id="a-7k"></a>各有化佛结跏趺坐，<a id="a-7l"></a>为诸菩萨说大般若波罗蜜多相应之法。<a id="a-7m"></a>有情闻者，<a id="a-7n"></a>必获无上正等菩提。<a id="a-7o"></a>是时，<a id="a-7p"></a>普光及诸眷属见此事已，<a id="a-7q"></a>欢喜踊跃，<a id="a-7r"></a>叹未曾有，<a id="a-7s"></a>各随善根供具多少，<a id="a-7t"></a>供养恭敬、<a id="a-7u"></a>尊重赞叹佛菩萨已，<a id="a-7v"></a>退坐一面。<a id="a-7w"></a>余东方界亦复如是。</p>
  <p id="a7x">尔时，<a id="a-7y"></a>南方尽殑伽沙等世界最后世界，<a id="a-7z"></a>名离一切忧，<a id="a-80"></a>佛号无忧德，<a id="a-81"></a>彼有菩萨名曰离忧。<a id="a-82"></a>西方尽殑伽沙等世界最后世界，<a id="a-83"></a>名近寂静，<a id="a-84"></a>佛号宝焰，<a id="a-85"></a>彼有菩萨名曰行慧。<a id="a-86"></a>北方尽殑伽沙等世界最后世界，<a id="a-87"></a>名曰最胜，<a id="a-88"></a>佛号胜帝，<a id="a-89"></a>彼有菩萨名曰胜授。<a id="a-8A"></a>东北方尽殑伽沙等世界最后世界，<a id="a-8B"></a>名定庄严，<a id="a-8C"></a>佛号定象胜德，<a id="a-8D"></a>彼有菩萨名离尘勇猛。<a id="a-8E"></a>东南方尽殑伽沙等世界最后世界，<a id="a-8F"></a>名妙觉庄严甚可爱乐，<a id="a-8G"></a>佛号莲华胜德，<a id="a-8H"></a>彼有菩萨名莲华手。<a id="a-8I"></a>西南方尽殑伽沙等世界最后世界，<a id="a-8J"></a>名离尘聚，<a id="a-8K"></a>佛号日轮遍照胜德，<a id="a-8L"></a>彼有菩萨名曰光明。<a id="a-8M"></a>西北方尽殑伽沙等世界最后世界，<a id="a-8N"></a>名真自在，<a id="a-8O"></a>佛号一宝盖胜，<a id="a-8P"></a>彼有菩萨名曰宝胜。<a id="a-8Q"></a>下方尽殑伽沙等世界最后世界，<a id="a-8R"></a>名曰莲华，<a id="a-8S"></a>佛号莲华德，<a id="a-8T"></a>彼有菩萨名莲华胜。<a id="a-8U"></a>上方尽殑伽沙等世界最后世界，<a id="a-8V"></a>名曰欢喜，<a id="a-8W"></a>佛号喜德，<a id="a-8X"></a>彼有菩萨名曰喜授。<a id="a-8Y"></a>如是一切皆如东方。</p>
  <p id="a8Z">尔时，<a id="a-8a"></a>于此三千大千堪忍世界，<a id="a-8b"></a>众宝充满，<a id="a-8c"></a>诸妙香花遍布其地，<a id="a-8d"></a>宝幢、<a id="a-8e"></a>幡盖处处行列，<a id="a-8f"></a>花树、<a id="a-8g"></a>果树、<a id="a-8h"></a>香树、<a id="a-8i"></a>鬘树、<a id="a-8j"></a>宝树、<a id="a-8k"></a>衣树、<a id="a-8l"></a>诸杂饰树，<a id="a-8m"></a>周遍庄严甚可爱乐。<a id="a-8n"></a>如众莲华世界普华如来佛土，<a id="a-8o"></a>妙吉祥菩萨、<a id="a-8p"></a>善住慧菩萨，<a id="a-8q"></a>及余无量大威德菩萨摩诃萨，<a id="a-8r"></a>本所住处。</p>
  <p data-pb></p>
  <h2 id="a8s">第三分舍利子品第二之一</h2>
  <p id="a8t">尔时，<a id="a-8u"></a>世尊知诸世界，<a id="a-8v"></a>若天、<a id="a-8w"></a>魔、<a id="a-8x"></a>梵，<a id="a-8y"></a>若诸沙门，<a id="a-8z"></a>若婆罗门，<a id="a-90"></a>若诸菩萨摩诃萨众绍尊位者，<a id="a-91"></a>若余一切于法有缘人非人等，<a id="a-92"></a>皆来集会，<a id="a-93"></a>便告具寿舍利子言：<a id="a-94"></a>“若菩萨摩诃萨欲于诸法等觉诸相，<a id="a-95"></a>应学般若波罗蜜多。<a id="a-96"></a>”</p>
  <p id="a97">时，<a id="a-98"></a>舍利子闻佛所说，<a id="a-99"></a>合掌恭敬而白佛言：<a id="a-9A"></a>“世尊，<a id="a-9B"></a>云何菩萨摩诃萨欲于诸法等觉诸相，<a id="a-9C"></a>应学般若波罗蜜多？<a id="a-9D"></a>”</p>
  <p id="a9E">佛告具寿舍利子言：<a id="a-9F"></a>“诸菩萨摩诃萨应以无住而为方便，<a id="a-9G"></a>安住般若波罗蜜多，<a id="a-9H"></a>所住、<a id="a-9I"></a>能住不可得故；<a id="a-9J"></a>应以无舍而为方便，<a id="a-9K"></a>圆满布施波罗蜜多，<a id="a-9L"></a>施者、<a id="a-9M"></a>受者不可得故；<a id="a-9N"></a>应以无护而为方便，<a id="a-9O"></a>圆满净戒波罗蜜多，<a id="a-9P"></a>犯、<a id="a-9Q"></a>无犯相不可得故；<a id="a-9R"></a>应以无取而为方便，<a id="a-9S"></a>圆满安忍波罗蜜多，<a id="a-9T"></a>动、<a id="a-9U"></a>不动相不可得故；<a id="a-9V"></a>应以无策而为方便，<a id="a-9W"></a>圆满精进波罗蜜多，<a id="a-9X"></a>身心勤、<a id="a-9Y"></a>怠不可得故；<a id="a-9Z"></a>应以无思而为方便，<a id="a-9a"></a>圆满静虑波罗蜜多，<a id="a-9b"></a>有味、<a id="a-9c"></a>无味不可得故；<a id="a-9d"></a>应以无执而为方便，<a id="a-9e"></a>圆满般若波罗蜜多，<a id="a-9f"></a>有、<a id="a-9g"></a>无性相不可得故。</p>
  <p id="a9h">“复次，<a id="a-9i"></a>舍利子，<a id="a-9j"></a>诸菩萨摩诃萨安住般若波罗蜜多，<a id="a-9k"></a>以无所得而为方便，<a id="a-9l"></a>应修四念住、<a id="a-9m"></a>四正断、<a id="a-9n"></a>四神足、<a id="a-9o"></a>五根、<a id="a-9p"></a>五力、<a id="a-9q"></a>七等觉支、<a id="a-9r"></a>八圣道支；<a id="a-9s"></a>应修空解脱门、<a id="a-9t"></a>无相解脱门、<a id="a-9u"></a>无愿解脱门；<a id="a-9v"></a>应修四静虑、<a id="a-9w"></a>四无量、<a id="a-9x"></a>四无色定；<a id="a-9y"></a>应修八解脱、<a id="a-9z"></a>九次第定；<a id="a-A0"></a>应修九想，<a id="a-A1"></a>何等为九？<a id="a-A2"></a>谓膖胀想、<a id="a-A3"></a>浓烂想、<a id="a-A4"></a>异赤想、<a id="a-A5"></a>青瘀想、<a id="a-A6"></a>啄啖想、<a id="a-A7"></a>离散想、<a id="a-A8"></a>骸骨想、<a id="a-A9"></a>焚烧想、<a id="a-AA"></a>厌坏想；<a id="a-AB"></a>应修十随念，<a id="a-AC"></a>何等为十？<a id="a-AD"></a>谓佛随念、<a id="a-AE"></a>法随念、<a id="a-AF"></a>僧随念、<a id="a-AG"></a>戒随念、<a id="a-AH"></a>舍随念、<a id="a-AI"></a>天随念、<a id="a-AJ"></a>入出息随念、<a id="a-AK"></a>厌随念、<a id="a-AL"></a>死随念、<a id="a-AM"></a>身随念；<a id="a-AN"></a>应修十想，<a id="a-AO"></a>何等为十？<a id="a-AP"></a>谓无常想、<a id="a-AQ"></a>苦想、<a id="a-AR"></a>无我想、<a id="a-AS"></a>不净想、<a id="a-AT"></a>死想、<a id="a-AU"></a>一切世间不可乐想、<a id="a-AV"></a>厌食想、<a id="a-AW"></a>断想、<a id="a-AX"></a>离想、<a id="a-AY"></a>灭想；<a id="a-AZ"></a>应修十一智，<a id="a-Aa"></a>何等十一？<a id="a-Ab"></a>谓苦智、<a id="a-Ac"></a>集智、<a id="a-Ad"></a>灭智、<a id="a-Ae"></a>道智、<a id="a-Af"></a>尽智、<a id="a-Ag"></a>无生智、<a id="a-Ah"></a>法智、<a id="a-Ai"></a>类智、<a id="a-Aj"></a>世俗智、<a id="a-Ak"></a>他心智、<a id="a-Al"></a>如说智；<a id="a-Am"></a>应修有寻有伺三摩地、<a id="a-An"></a>无寻唯伺三摩地、<a id="a-Ao"></a>无寻无伺三摩地；<a id="a-Ap"></a>应修未知当知根、<a id="a-Aq"></a>已知根、<a id="a-Ar"></a>具知根；<a id="a-As"></a>应修不净处观、<a id="a-At"></a>遍处观、<a id="a-Au"></a>一切智智；<a id="a-Av"></a>应修奢摩他、<a id="a-Aw"></a>毗钵舍那；<a id="a-Ax"></a>应修三明、<a id="a-Ay"></a>四无礙解、<a id="a-Az"></a>四无所畏；<a id="a-B0"></a>应修不退转五神通；<a id="a-B1"></a>应修六波罗蜜多、<a id="a-B2"></a>七圣财、<a id="a-B3"></a>八大士觉、<a id="a-B4"></a>九有情居智；<a id="a-B5"></a>应修如来十力、<a id="a-B6"></a>十八佛不共法；<a id="a-B7"></a>应修大慈大悲、<a id="a-B8"></a>大喜大舍；<a id="a-B9"></a>应修一切相微妙智等无量无边不可思议诸佛功德，<a id="a-BA"></a>如是诸法不可得故。</p>
  <p id="aBB">“复次，<a id="a-BC"></a>舍利子，<a id="a-BD"></a>若菩萨摩诃萨欲疾证得一切智智，<a id="a-BE"></a>应学般若波罗蜜多；<a id="a-BF"></a>欲疾圆满一切智、<a id="a-BG"></a>道相智、<a id="a-BH"></a>一切相智、<a id="a-BI"></a>一切有情心行相智，<a id="a-BJ"></a>应学般若波罗蜜多；<a id="a-BK"></a>欲拔一切烦恼习气，<a id="a-BL"></a>应学般若波罗蜜多；<a id="a-BM"></a>欲入菩萨正决定位，<a id="a-BN"></a>应学般若波罗蜜多；<a id="a-BO"></a>欲超声闻、<a id="a-BP"></a>独觉等地，<a id="a-BQ"></a>应学般若波罗蜜多；<a id="a-BR"></a>欲住菩萨不退转地，<a id="a-BS"></a>应学般若波罗蜜多；<a id="a-BT"></a>欲得殊胜六种神通，<a id="a-BU"></a>应学般若波罗蜜多；<a id="a-BV"></a>欲知一切有情心行转变差别，<a id="a-BW"></a>应学般若波罗蜜多；<a id="a-BX"></a>欲胜一切声闻、<a id="a-BY"></a>独觉智慧作用，<a id="a-BZ"></a>应学般若波罗蜜多；<a id="a-Ba"></a>欲得一切陀罗尼门、<a id="a-Bb"></a>三摩地门，<a id="a-Bc"></a>应学般若波罗蜜多；<a id="a-Bd"></a>欲以一念随喜之心超过一切声闻、<a id="a-Be"></a>独觉所有布施，<a id="a-Bf"></a>应学般若波罗蜜多；<a id="a-Bg"></a>欲以一念随喜之心超过一切声闻、<a id="a-Bh"></a>独觉所有净戒，<a id="a-Bi"></a>应学般若波罗蜜多；<a id="a-Bj"></a>欲以一念随喜之心超过一切声闻、<a id="a-Bk"></a>独觉定、<a id="a-Bl"></a>慧、<a id="a-Bm"></a>解脱、<a id="a-Bn"></a>解脱知见，<a id="a-Bo"></a>应学般若波罗蜜多；<a id="a-Bp"></a>欲以一念随喜之心超过一切声闻、<a id="a-Bq"></a>独觉静虑解脱等持等至及余善法，<a id="a-Br"></a>应学般若波罗蜜多；<a id="a-Bs"></a>欲以一念所修善法超过一切异生、<a id="a-Bt"></a>声闻、<a id="a-Bu"></a>独觉善法，<a id="a-Bv"></a>应学般若波罗蜜多；<a id="a-Bw"></a>欲行少分布施、<a id="a-Bx"></a>净戒、<a id="a-By"></a>安忍、<a id="a-Bz"></a>精进、<a id="a-C0"></a>静虑、<a id="a-C1"></a>般若，<a id="a-C2"></a>为诸有情方便善巧，<a id="a-C3"></a>平等回向一切智智，<a id="a-C4"></a>便得无量无数功德，<a id="a-C5"></a>应学般若波罗蜜多。</p>
  <p id="aC6">“复次，<a id="a-C7"></a>舍利子，<a id="a-C8"></a>若菩萨摩诃萨欲令所修布施、<a id="a-C9"></a>净戒、<a id="a-CA"></a>安忍、<a id="a-CB"></a>精进、<a id="a-CC"></a>静虑、<a id="a-CD"></a>般若波罗蜜多，<a id="a-CE"></a>速得圆满离诸障礙，<a id="a-CF"></a>应学般若波罗蜜多；<a id="a-CG"></a>欲得世世常见诸佛，<a id="a-CH"></a>恒闻正法，<a id="a-CI"></a>得佛觉悟，<a id="a-CJ"></a>蒙佛忆念，<a id="a-CK"></a>教诫教授，<a id="a-CL"></a>应学般若波罗蜜多；<a id="a-CM"></a>欲得佛身具三十二大丈夫相、<a id="a-CN"></a>八十随好具足庄严，<a id="a-CO"></a>应学般若波罗蜜多；<a id="a-CP"></a>欲生佛家入童真地，<a id="a-CQ"></a>常不远离诸佛菩萨，<a id="a-CR"></a>应学般若波罗蜜多；<a id="a-CS"></a>欲以种种胜善根力，<a id="a-CT"></a>随意能引上妙供具，<a id="a-CU"></a>供养恭敬、<a id="a-CV"></a>尊重赞叹一切如来、<a id="a-CW"></a>应、<a id="a-CX"></a>正等觉，<a id="a-CY"></a>令诸善根疾得成满，<a id="a-CZ"></a>应学般若波罗蜜多；<a id="a-Ca"></a>欲满一切有情所求饮食、<a id="a-Cb"></a>衣服、<a id="a-Cc"></a>床榻、<a id="a-Cd"></a>卧具、<a id="a-Ce"></a>病缘医药、<a id="a-Cf"></a>种种花香、<a id="a-Cg"></a>灯明、<a id="a-Ch"></a>车乘、<a id="a-Ci"></a>园林、<a id="a-Cj"></a>舍宅、<a id="a-Ck"></a>财谷、<a id="a-Cl"></a>珍宝、<a id="a-Cm"></a>严具、<a id="a-Cn"></a>妓乐，<a id="a-Co"></a>及余种种王等所受上妙乐具，<a id="a-Cp"></a>并世出世诸妙善法，<a id="a-Cq"></a>应学般若波罗蜜多。</p>
  <p id="aCr">“复次，<a id="a-Cs"></a>舍利子，<a id="a-Ct"></a>若菩萨摩诃萨欲普安立尽虚空界、<a id="a-Cu"></a>法界、<a id="a-Cv"></a>世界一切有情，<a id="a-Cw"></a>皆令安住布施、<a id="a-Cx"></a>净戒、<a id="a-Cy"></a>安忍、<a id="a-Cz"></a>精进、<a id="a-D0"></a>静虑、<a id="a-D1"></a>般若波罗蜜多，<a id="a-D2"></a>及余无边殊胜善法，<a id="a-D3"></a>应学般若波罗蜜多；<a id="a-D4"></a>欲得发起一念善心所获功德，<a id="a-D5"></a>乃至安坐妙菩提座，<a id="a-D6"></a>证得无上正等菩提亦不穷尽，<a id="a-D7"></a>应学般若波罗蜜多；<a id="a-D8"></a>欲得十方诸佛世界一切如来、<a id="a-D9"></a>应、<a id="a-DA"></a>正等觉，<a id="a-DB"></a>及诸菩萨摩诃萨众，<a id="a-DC"></a>咸共称叹护念与力，<a id="a-DD"></a>应学般若波罗蜜多；<a id="a-DE"></a>欲一发心即能遍到十方各如殑伽沙界，<a id="a-DF"></a>供养恭敬尊重赞叹一切如来、<a id="a-DG"></a>应、<a id="a-DH"></a>正等觉，<a id="a-DI"></a>及诸菩萨摩诃萨众，<a id="a-DJ"></a>利益安乐无量有情，<a id="a-DK"></a>应学般若波罗蜜多；<a id="a-DL"></a>欲以一音即能遍满十方各如殑伽沙界，<a id="a-DM"></a>赞叹诸佛教诫有情，<a id="a-DN"></a>应学般若波罗蜜多；<a id="a-DO"></a>欲绍三宝种使不断绝，<a id="a-DP"></a>利益安乐一切有情，<a id="a-DQ"></a>应学般若波罗蜜多。</p>
  <p id="aDR">“复次，<a id="a-DS"></a>舍利子，<a id="a-DT"></a>若菩萨摩诃萨欲通达内空、<a id="a-DU"></a>外空、<a id="a-DV"></a>内外空、<a id="a-DW"></a>大空、<a id="a-DX"></a>空空、<a id="a-DY"></a>胜义空、<a id="a-DZ"></a>有为空、<a id="a-Da"></a>无为空、<a id="a-Db"></a>毕竟空、<a id="a-Dc"></a>无际空、<a id="a-Dd"></a>散无散空、<a id="a-De"></a>本性空、<a id="a-Df"></a>自共相空、<a id="a-Dg"></a>一切法空、<a id="a-Dh"></a>无性空、<a id="a-Di"></a>无性自性空及所缘空、<a id="a-Dj"></a>增上空、<a id="a-Dk"></a>等无空等，<a id="a-Dl"></a>应学般若波罗蜜多。<a id="a-Dm"></a>若菩萨摩诃萨欲通达一切法、<a id="a-Dn"></a>真如、<a id="a-Do"></a>法界、<a id="a-Dp"></a>法性、<a id="a-Dq"></a>不虚妄性、<a id="a-Dr"></a>不变异性、<a id="a-Ds"></a>平等性、<a id="a-Dt"></a>离生性、<a id="a-Du"></a>法定、<a id="a-Dv"></a>法住、<a id="a-Dw"></a>实际，<a id="a-Dx"></a>应学般若波罗蜜多。<a id="a-Dy"></a>若菩萨摩诃萨欲知十方殑伽沙等三千大千世界，<a id="a-Dz"></a>所有大地虚空，<a id="a-E0"></a>诸山、<a id="a-E1"></a>大海、<a id="a-E2"></a>江河、<a id="a-E3"></a>池沼、<a id="a-E4"></a>涧谷、<a id="a-E5"></a>陂湖、<a id="a-E6"></a>地、<a id="a-E7"></a>水、<a id="a-E8"></a>火、<a id="a-E9"></a>风诸极微数，<a id="a-EA"></a>应学般若波罗蜜多。<a id="a-EB"></a>若菩萨摩诃萨见劫火起，<a id="a-EC"></a>遍烧三千大千世界，<a id="a-ED"></a>天地洞然，<a id="a-EE"></a>欲以一气吹令顿灭，<a id="a-EF"></a>应学般若波罗蜜多。<a id="a-EG"></a>若菩萨摩诃萨见风劫起，<a id="a-EH"></a>三千大千世界最下所依风轮飘击上涌，<a id="a-EI"></a>将吹三千大千世界苏迷卢山、<a id="a-EJ"></a>轮围山等诸所有物碎如朽叶，<a id="a-EK"></a>欲以一指障彼风力令息不起，<a id="a-EL"></a>应学般若波罗蜜多。<a id="a-EM"></a>若菩萨摩诃萨欲于三千大千世界，<a id="a-EN"></a>一结跏坐充满虚空，<a id="a-EO"></a>应学般若波罗蜜多。<a id="a-EP"></a>若菩萨摩诃萨欲以一毛系取三千大千世界苏迷卢山、<a id="a-EQ"></a>轮围山等诸所有物，<a id="a-ER"></a>掷过他方无量无数无边世界，<a id="a-ES"></a>而不损害其中有情，<a id="a-ET"></a>应学般若波罗蜜多。<a id="a-EU"></a>若菩萨摩诃萨欲以一食、<a id="a-EV"></a>一香、<a id="a-EW"></a>一花、<a id="a-EX"></a>一鬘、<a id="a-EY"></a>一衣、<a id="a-EZ"></a>一幢、<a id="a-Ea"></a>一盖、<a id="a-Eb"></a>一灯幡等诸供养具，<a id="a-Ec"></a>供养恭敬、<a id="a-Ed"></a>尊重赞叹十方各如殑伽沙界一切如来应正等觉及弟子众无不充足，<a id="a-Ee"></a>应学般若波罗蜜多。<a id="a-Ef"></a>若菩萨摩诃萨欲普安立十方各如殑伽沙界诸有情类，<a id="a-Eg"></a>令住戒蕴、<a id="a-Eh"></a>定蕴、<a id="a-Ei"></a>慧蕴、<a id="a-Ej"></a>解脱蕴、<a id="a-Ek"></a>解脱知见蕴，<a id="a-El"></a>或住预流、<a id="a-Em"></a>一来、<a id="a-En"></a>不还、<a id="a-Eo"></a>阿罗汉果、<a id="a-Ep"></a>独觉菩提，<a id="a-Eq"></a>乃至令入无余依涅槃界究竟安乐，<a id="a-Er"></a>应学般若波罗蜜多。</p>
  <p id="aEs">“复次，<a id="a-Et"></a>舍利子，<a id="a-Eu"></a>若菩萨摩诃萨修行般若波罗蜜多，<a id="a-Ev"></a>能如实知修行布施得大果报，<a id="a-Ew"></a>谓如实知：<a id="a-Ex"></a>如是布施得生刹帝利大族，<a id="a-Ey"></a>如是布施得生婆罗门大族，<a id="a-Ez"></a>如是布施得生长者大族，<a id="a-F0"></a>如是布施得生居士大族；<a id="a-F1"></a>又如实知如是布施得生四大王众天，<a id="a-F2"></a>如是布施得生三十三天，<a id="a-F3"></a>如是布施得生夜摩天，<a id="a-F4"></a>如是布施得生睹史多天，<a id="a-F5"></a>如是布施得生乐变化天，<a id="a-F6"></a>如是布施得生他化自在天；<a id="a-F7"></a>又如实知依此布施得初静虑定、<a id="a-F8"></a>或第二静虑定、<a id="a-F9"></a>或第三静虑定、<a id="a-FA"></a>或第四静虑定；<a id="a-FB"></a>又如实知依此布施得空无边处定、<a id="a-FC"></a>或识无边处定、<a id="a-FD"></a>或无所有处定、<a id="a-FE"></a>或非想非非想处定；<a id="a-FF"></a>又如实知依此布施起三十七菩提分法，<a id="a-FG"></a>由是因缘得预流果、<a id="a-FH"></a>或一来果、<a id="a-FI"></a>或不还果、<a id="a-FJ"></a>或阿罗汉果、<a id="a-FK"></a>或独觉菩提，<a id="a-FL"></a>或得无上正等菩提。<a id="a-FM"></a>能如实知修行净戒、<a id="a-FN"></a>安忍、<a id="a-FO"></a>精进、<a id="a-FP"></a>静虑、<a id="a-FQ"></a>般若，<a id="a-FR"></a>得大果报亦复如是。</p>
  <p id="aFS">“复次，<a id="a-FT"></a>舍利子，<a id="a-FU"></a>若菩萨摩诃萨修行般若波罗蜜多，<a id="a-FV"></a>能如实知如是布施方便善巧能满布施波罗蜜多，<a id="a-FW"></a>如是布施方便善巧能满净戒波罗蜜多，<a id="a-FX"></a>如是布施方便善巧能满安忍波罗蜜多，<a id="a-FY"></a>如是布施方便善巧能满精进波罗蜜多，<a id="a-FZ"></a>如是布施方便善巧能满静虑波罗蜜多，<a id="a-Fa"></a>如是布施方便善巧能满般若波罗蜜多；<a id="a-Fb"></a>又如实知如是净戒、<a id="a-Fc"></a>安忍、<a id="a-Fd"></a>精进、<a id="a-Fe"></a>静虑、<a id="a-Ff"></a>般若方便善巧各能满六波罗蜜多。<a id="a-Fg"></a>”</p>
  <p id="aFh">时，<a id="a-Fi"></a>舍利子白言：<a id="a-Fj"></a>“世尊，<a id="a-Fk"></a>云何菩萨摩诃萨修行般若波罗蜜多，<a id="a-Fl"></a>能如实知如是布施方便善巧能满布施乃至般若波罗蜜多？<a id="a-Fm"></a>能如实知如是净戒乃至般若方便善巧能满净戒乃至静虑波罗蜜多？<a id="a-Fn"></a>”</p>
  <p id="aFo">佛告尊者舍利子言：<a id="a-Fp"></a>“以无所得为方便故，<a id="a-Fq"></a>谓菩萨摩诃萨行布施时，<a id="a-Fr"></a>了达一切施受物相不可得故能满布施波罗蜜多，<a id="a-Fs"></a>犯无犯相不可得故能满净戒波罗蜜多，<a id="a-Ft"></a>动不动相不可得故能满安忍波罗蜜多，<a id="a-Fu"></a>身心勤怠不可得故能满精进波罗蜜多，<a id="a-Fv"></a>有乱、<a id="a-Fw"></a>无乱不可得故能满静虑波罗蜜多，<a id="a-Fx"></a>诸法性相不可得故能满般若波罗蜜多。<a id="a-Fy"></a>舍利子，<a id="a-Fz"></a>是为菩萨摩诃萨行布施时方便善巧能满六种波罗蜜多。<a id="a-G0"></a>如是，<a id="a-G1"></a>舍利子，<a id="a-G2"></a>菩萨摩诃萨行净戒时，<a id="a-G3"></a>乃至行般若时，<a id="a-G4"></a>方便善巧各能满六波罗蜜多。</p>
  <p id="aG5">“复次，<a id="a-G6"></a>舍利子，<a id="a-G7"></a>若菩萨摩诃萨欲得过去、<a id="a-G8"></a>未来、<a id="a-G9"></a>现在一切如来应正等觉殊胜功德，<a id="a-GA"></a>应学般若波罗蜜多。<a id="a-GB"></a>若菩萨摩诃萨欲达一切有为无为究竟彼岸，<a id="a-GC"></a>应学般若波罗蜜多。<a id="a-GD"></a>若菩萨摩诃萨欲达过去、<a id="a-GE"></a>未来、<a id="a-GF"></a>现在诸法真如法界法性无生实际，<a id="a-GG"></a>应学般若波罗蜜多。<a id="a-GH"></a>若菩萨摩诃萨欲与一切声闻、<a id="a-GI"></a>独觉常为导首，<a id="a-GJ"></a>应学般若波罗蜜多。<a id="a-GK"></a>若菩萨摩诃萨欲与诸佛为亲侍者，<a id="a-GL"></a>应学般若波罗蜜多。<a id="a-GM"></a>若菩萨摩诃萨欲与诸佛为内眷属，<a id="a-GN"></a>应学般若波罗蜜多。<a id="a-GO"></a>若菩萨摩诃萨欲得生生具大眷属，<a id="a-GP"></a>应学般若波罗蜜多。<a id="a-GQ"></a>若菩萨摩诃萨欲得菩萨常为眷属，<a id="a-GR"></a>应学般若波罗蜜多。<a id="a-GS"></a>若菩萨摩诃萨欲为世间真净福田，<a id="a-GT"></a>应学般若波罗蜜多。<a id="a-GU"></a>若菩萨摩诃萨欲伏悭贪心，<a id="a-GV"></a>息犯戒心，<a id="a-GW"></a>除忿恚心，<a id="a-GX"></a>舍懈怠心，<a id="a-GY"></a>静散乱心，<a id="a-GZ"></a>离恶慧心，<a id="a-Ga"></a>应学般若波罗蜜多。<a id="a-Gb"></a>若菩萨摩诃萨欲善安立一切有情于施性福业事，<a id="a-Gc"></a>戒性福业事，<a id="a-Gd"></a>修性福业事，<a id="a-Ge"></a>供侍福业事，<a id="a-Gf"></a>有依福业事，<a id="a-Gg"></a>应学般若波罗蜜多。</p>
  <p id="aGh">“复次，<a id="a-Gi"></a>舍利子，<a id="a-Gj"></a>若菩萨摩诃萨欲得五眼，<a id="a-Gk"></a>何等为五？<a id="a-Gl"></a>所谓肉眼、<a id="a-Gm"></a>天眼、<a id="a-Gn"></a>慧眼、<a id="a-Go"></a>法眼、<a id="a-Gp"></a>佛眼，<a id="a-Gq"></a>应学般若波罗蜜多。<a id="a-Gr"></a>若菩萨摩诃萨欲以天眼尽见十方殑伽沙等世界诸佛妙相好身，<a id="a-Gs"></a>应学般若波罗蜜多。<a id="a-Gt"></a>若菩萨摩诃萨欲以天耳遍闻十方殑伽沙等世界诸佛所说法要，<a id="a-Gu"></a>应学般若波罗蜜多。<a id="a-Gv"></a>若菩萨摩诃萨欲如实知十方各如殑伽沙界一切如来心、<a id="a-Gw"></a>心所法，<a id="a-Gx"></a>应学般若波罗蜜多。<a id="a-Gy"></a>若菩萨摩诃萨欲得普闻十方世界诸佛说法，<a id="a-Gz"></a>乃至无上正等菩提常无断绝，<a id="a-H0"></a>应学般若波罗蜜多。<a id="a-H1"></a>若菩萨摩诃萨欲见过去、<a id="a-H2"></a>未来、<a id="a-H3"></a>现在十方诸佛所有国土，<a id="a-H4"></a>应学般若波罗蜜多。<a id="a-H5"></a>若菩萨摩诃萨欲于过去、<a id="a-H6"></a>未来、<a id="a-H7"></a>现在十方诸佛所说契经、<a id="a-H8"></a>应颂、<a id="a-H9"></a>授记、<a id="a-HA"></a>讽颂、<a id="a-HB"></a>自说、<a id="a-HC"></a>因缘、<a id="a-HD"></a>本事、<a id="a-HE"></a>本生、<a id="a-HF"></a>方广、<a id="a-HG"></a>希法、<a id="a-HH"></a>譬喻、<a id="a-HI"></a>论议，<a id="a-HJ"></a>诸声闻等曾所未闻，<a id="a-HK"></a>皆能受持究竟通利，<a id="a-HL"></a>应学般若波罗蜜多。<a id="a-HM"></a>若菩萨摩诃萨欲于过去、<a id="a-HN"></a>未来、<a id="a-HO"></a>现在十方诸佛所说法门，<a id="a-HP"></a>既自受持究竟通利如说修行，<a id="a-HQ"></a>复能为他如实广说劝令修行，<a id="a-HR"></a>应学般若波罗蜜多。<a id="a-HS"></a>若菩萨摩诃萨欲于十方殑伽沙等幽冥世界，<a id="a-HT"></a>或世界中间无日月光处为作光明，<a id="a-HU"></a>应学般若波罗蜜多。<a id="a-HV"></a>若菩萨摩诃萨欲于十方殑伽沙等无量世界，<a id="a-HW"></a>其中众生成就邪见，<a id="a-HX"></a>不闻佛名、<a id="a-HY"></a>法名、<a id="a-HZ"></a>僧名，<a id="a-Ha"></a>不信因果，<a id="a-Hb"></a>而能化导令起正见，<a id="a-Hc"></a>闻三宝名深信因果，<a id="a-Hd"></a>应学般若波罗蜜多。<a id="a-He"></a>若菩萨摩诃萨欲令十方殑伽沙等世界有情，<a id="a-Hf"></a>以己威力盲者能视，<a id="a-Hg"></a>聋者能听，<a id="a-Hh"></a>哑者能言，<a id="a-Hi"></a>狂者得念，<a id="a-Hj"></a>乱者得定，<a id="a-Hk"></a>贫者得富，<a id="a-Hl"></a>露者得衣，<a id="a-Hm"></a>饥者得食，<a id="a-Hn"></a>渴者得饮，<a id="a-Ho"></a>病者得除愈，<a id="a-Hp"></a>丑者得端严，<a id="a-Hq"></a>形残者得具足，<a id="a-Hr"></a>根缺者得圆满，<a id="a-Hs"></a>迷闷者得醒悟，<a id="a-Ht"></a>疲顿者得安泰，<a id="a-Hu"></a>一切有情慈心相向，<a id="a-Hv"></a>堕恶趣者得生善趣，<a id="a-Hw"></a>习恶业者皆修善业，<a id="a-Hx"></a>诸犯戒者安住戒蕴，<a id="a-Hy"></a>未得定者安住定蕴，<a id="a-Hz"></a>有恶慧者安住慧蕴，<a id="a-I0"></a>无解脱者安住解脱蕴，<a id="a-I1"></a>无解脱知见者安住解脱知见蕴，<a id="a-I2"></a>未见谛者得预流果、<a id="a-I3"></a>或一来果、<a id="a-I4"></a>或不还果、<a id="a-I5"></a>或阿罗汉果、<a id="a-I6"></a>或独觉菩提，<a id="a-I7"></a>或复渐次证得无上正等菩提，<a id="a-I8"></a>应学般若波罗蜜多。<a id="a-I9"></a>若菩萨摩诃萨欲学如来应正等觉殊胜威仪，<a id="a-IA"></a>令诸有情观之无厌灭恶生善，<a id="a-IB"></a>应学般若波罗蜜多。</p>
  <p id="aIC">“复次，<a id="a-ID"></a>舍利子，<a id="a-IE"></a>若菩萨摩诃萨修行般若波罗蜜多，<a id="a-IF"></a>作如是念：<a id="a-IG"></a>‘我何时得如龙象视，<a id="a-IH"></a>容止肃然？<a id="a-II"></a>为众说法，<a id="a-IJ"></a>身语意业随智慧行，<a id="a-IK"></a>皆悉清净？<a id="a-IL"></a>于经行时，<a id="a-IM"></a>足不履地如四指量？<a id="a-IN"></a>’欲成是事，<a id="a-IO"></a>应学般若波罗蜜多。<a id="a-IP"></a>若菩萨摩诃萨修行般若波罗蜜多，<a id="a-IQ"></a>作如是念：<a id="a-IR"></a>‘我何时得无量百千俱胝那庾多四大王众天、<a id="a-IS"></a>三十三天、<a id="a-IT"></a>夜摩天、<a id="a-IU"></a>睹史多天、<a id="a-IV"></a>乐变化天、<a id="a-IW"></a>他化自在天，<a id="a-IX"></a>梵众天——梵辅天、<a id="a-IY"></a>梵会天、<a id="a-IZ"></a>大梵天，<a id="a-Ia"></a>光天——少光天、<a id="a-Ib"></a>无量光天、<a id="a-Ic"></a>极光净天，<a id="a-Id"></a>净天——少净天、<a id="a-Ie"></a>无量净天、<a id="a-If"></a>遍净天，<a id="a-Ig"></a>广天——少广天、<a id="a-Ih"></a>无量广天、<a id="a-Ii"></a>广果天，<a id="a-Ij"></a>无烦天、<a id="a-Ik"></a>无热天、<a id="a-Il"></a>善现天、<a id="a-Im"></a>善见天、<a id="a-In"></a>色究竟天，<a id="a-Io"></a>导从围绕诣菩提树；<a id="a-Ip"></a>是诸天众于菩提树下以天衣为座，<a id="a-Iq"></a>我于此座结跏趺坐，<a id="a-Ir"></a>以众妙相所庄严手而抚大地，<a id="a-Is"></a>使于地神并诸眷属，<a id="a-It"></a>俱时涌现降魔怨敌，<a id="a-Iu"></a>证得无上正等菩提；<a id="a-Iv"></a>从是已后，<a id="a-Iw"></a>若行若住，<a id="a-Ix"></a>若坐若卧，<a id="a-Iy"></a>随地方所悉为金刚？<a id="a-Iz"></a>’欲成是事，<a id="a-J0"></a>应学般若波罗蜜多。<a id="a-J1"></a>若菩萨摩诃萨修行般若波罗蜜多，<a id="a-J2"></a>作如是念：<a id="a-J3"></a>‘我何时得舍国出家，<a id="a-J4"></a>即于是日证得无上正等菩提，<a id="a-J5"></a>即于是日转妙法轮，<a id="a-J6"></a>即令无量无数有情远尘离垢生净法眼，<a id="a-J7"></a>复令无量无数有情永尽诸漏心慧解脱，<a id="a-J8"></a>亦令无量无数有情能于无上正等菩提得不退转？<a id="a-J9"></a>’欲成是事，<a id="a-JA"></a>应学般若波罗蜜多。<a id="a-JB"></a>若菩萨摩诃萨修行般若波罗蜜多，<a id="a-JC"></a>作如是念：<a id="a-JD"></a>‘我何时得无上菩提，<a id="a-JE"></a>无量无数声闻、<a id="a-JF"></a>菩萨为弟子众，<a id="a-JG"></a>一说法时，<a id="a-JH"></a>即令无量无数有情不起于座成阿罗汉，<a id="a-JI"></a>复令无量无数有情不起于座能于无上正等菩提得不退转？<a id="a-JJ"></a>’欲成是事，<a id="a-JK"></a>应学般若波罗蜜多。<a id="a-JL"></a>若菩萨摩诃萨修行般若波罗蜜多，<a id="a-JM"></a>作如是念：<a id="a-JN"></a>‘我何时得寿量无尽，<a id="a-JO"></a>无边光明，<a id="a-JP"></a>相好庄严，<a id="a-JQ"></a>观者无厌；<a id="a-JR"></a>虽复行时千叶莲华每承其足，<a id="a-JS"></a>而令地上现千辐轮；<a id="a-JT"></a>举步经行大地震动，<a id="a-JU"></a>而不扰恼地居有情；<a id="a-JV"></a>欲回顾时举身皆转，<a id="a-JW"></a>足之所履尽金刚际，<a id="a-JX"></a>如车轮量地皆随转；<a id="a-JY"></a>举身支节皆放光明，<a id="a-JZ"></a>遍照十方无边世界，<a id="a-Ja"></a>随所照处为诸有情作大饶益？<a id="a-Jb"></a>’欲成是事，<a id="a-Jc"></a>应学般若波罗蜜多。<a id="a-Jd"></a>若菩萨摩诃萨修行般若波罗蜜多，<a id="a-Je"></a>作如是念：<a id="a-Jf"></a>‘我得无上正等觉时，<a id="a-Jg"></a>愿所居土无有一切贪欲、<a id="a-Jh"></a>瞋恚、<a id="a-Ji"></a>愚痴等名。<a id="a-Jj"></a>其中有情成就妙慧，<a id="a-Jk"></a>由斯慧力作是思惟，<a id="a-Jl"></a>布施、<a id="a-Jm"></a>调伏、<a id="a-Jn"></a>安忍、<a id="a-Jo"></a>勇进、<a id="a-Jp"></a>寂静、<a id="a-Jq"></a>谛观，<a id="a-Jr"></a>离诸放逸，<a id="a-Js"></a>勤修梵行，<a id="a-Jt"></a>慈悲喜舍，<a id="a-Ju"></a>不恼有情，<a id="a-Jv"></a>如余佛土，<a id="a-Jw"></a>岂不善哉！<a id="a-Jx"></a>化事既周，<a id="a-Jy"></a>般涅槃后，<a id="a-Jz"></a>正法无有灭尽之期，<a id="a-K0"></a>常为有情作大饶益。<a id="a-K1"></a>’欲成是事，<a id="a-K2"></a>应学般若波罗蜜多。<a id="a-K3"></a>若菩萨摩诃萨修行般若波罗蜜多，<a id="a-K4"></a>作如是念：<a id="a-K5"></a>‘我得无上正等觉时，<a id="a-K6"></a>愿令十方殑伽沙等无量世界一切有情闻我名者，<a id="a-K7"></a>必得无上正等菩提。<a id="a-K8"></a>’欲成是事，<a id="a-K9"></a>应学般若波罗蜜多。<a id="a-KA"></a>舍利子，<a id="a-KB"></a>诸菩萨摩诃萨欲得此等无量无边殊胜功德，<a id="a-KC"></a>应学般若波罗蜜多。<a id="a-KD"></a>”</p>
 </body>
</html>