<!doctype html>
<html id="z3IBSzL6S" data-ver="70">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若经第二会序</h1>
  <h2 id="a2">唐西明寺沙门玄则制</h2>
  <p id="a3">观夫委契中道，<a id="a-4"></a>摅妙轨于无垠，<a id="a-5"></a>流赏一归，<a id="a-6"></a>漾玄津于有截，<a id="a-7"></a>何尝不首情而汲悟，<a id="a-8"></a>即事以排疑？<a id="a-9"></a>疑繁而诲自广，<a id="a-A"></a>悟初而访逾笃，<a id="a-B"></a>所以重指鹫阿，<a id="a-C"></a>再扣龙众。<a id="a-D"></a>慧命相聚，<a id="a-E"></a>则善现居宗；<a id="a-F"></a>法忍为群，<a id="a-G"></a>则妙祥端首。<a id="a-H"></a>既而摇区示警，<a id="a-I"></a>辟寓开严，<a id="a-J"></a>舌掩大千，<a id="a-K"></a>身分巨亿。<a id="a-L"></a>光泛慈影，<a id="a-M"></a>而六趣沾和；<a id="a-N"></a>声飏法言，<a id="a-O"></a>而十方动讯。<a id="a-P"></a>既骇殊观，<a id="a-Q"></a>方希秘奖，<a id="a-R"></a>或谓迹高类诞，<a id="a-S"></a>情昏伫析。<a id="a-T"></a>故尝言曰：<a id="a-U"></a>殉蠡管之察，<a id="a-V"></a>是病高深；<a id="a-W"></a>执蟪菌之辰，<a id="a-X"></a>终欺岁祀。<a id="a-Y"></a>夫以浅定微术，<a id="a-Z"></a>犹擅五通，<a id="a-a"></a>小善片言，<a id="a-b"></a>实应千里，<a id="a-c"></a>况埏孕群品，<a id="a-d"></a>弹压众灵，<a id="a-e"></a>万期一会，<a id="a-f"></a>穷冥极远。<a id="a-g"></a>是使微尘刹土不动而游，<a id="a-h"></a>恒沙诸佛不谋而证，<a id="a-i"></a>非般若至赜其孰能致此？<a id="a-j"></a>是用十空莹晒，<a id="a-k"></a>七如朗听，<a id="a-l"></a>虽恼趣森横，<a id="a-m"></a>寂岸层回，<a id="a-n"></a>莫不同幻蕊之开落，<a id="a-o"></a>不灭不生，<a id="a-p"></a>比梦象之妍媸，<a id="a-q"></a>无染无净，<a id="a-r"></a>飙谷投响，<a id="a-s"></a>则誉毁共销；<a id="a-t"></a>月池寖色，<a id="a-u"></a>则物我俱谢。<a id="a-v"></a>文优理诣，<a id="a-w"></a>感通悟永，<a id="a-x"></a>凡有八十五品、<a id="a-y"></a>七十八卷，<a id="a-z"></a>即旧大品、<a id="a-10"></a>光赞、<a id="a-11"></a>放光。<a id="a-12"></a>然大品之于光赞，<a id="a-13"></a>词倍丰而加美；<a id="a-14"></a>即明此分之于大品，<a id="a-15"></a>文益具而弥正。<a id="a-16"></a>攒辉校宝，<a id="a-17"></a>岂不盛欤！</p>
 </body>
</html>