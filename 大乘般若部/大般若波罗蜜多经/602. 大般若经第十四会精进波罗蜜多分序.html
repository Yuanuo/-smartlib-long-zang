<!doctype html>
<html id="z3IBT819h" data-ver="71">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若经第十四会精进波罗蜜多分序</h1>
  <h2 id="a2">唐西明寺沙门玄则制</h2>
  <p id="a3">观夫至运无动，<a id="a-4"></a>妙警伊寂，<a id="a-5"></a>梵轮冥退转之规，<a id="a-6"></a>慈航虚下济之影。<a id="a-7"></a>斯进德所以为贵，<a id="a-8"></a>勤音所由而作也。<a id="a-9"></a>其有揭情区而远荷，<a id="a-A"></a>指觉地以高骧，<a id="a-B"></a>比擐甲之精坚，<a id="a-C"></a>同策驷之遄夙，<a id="a-D"></a>则必任善以为轭，<a id="a-E"></a>引之无穷之路，<a id="a-F"></a>委身而作隶，<a id="a-G"></a>驱之罔极之期。<a id="a-H"></a>微五欲之宴安，<a id="a-I"></a>乃三塗之酖毒，<a id="a-J"></a>从四修之劳悴，<a id="a-K"></a>实万德之光敷。</p>
  <p id="aL">惟夫浅溜穿石，<a id="a-M"></a>小滴盈器，<a id="a-N"></a>钻燧之勤，<a id="a-O"></a>断干之渐，<a id="a-P"></a>皆积微不已。<a id="a-Q"></a>故在著可观，<a id="a-R"></a>蚓弱质而饮泉，<a id="a-S"></a>蟹壮容而寄穴，<a id="a-T"></a>骅镳怠矣，<a id="a-U"></a>驽驾先之，<a id="a-V"></a>矧乎摩诃衍心，<a id="a-W"></a>波罗蜜行。<a id="a-X"></a>其于勉刻，<a id="a-Y"></a>岂忘动静，<a id="a-Z"></a>故能千界如毁，<a id="a-a"></a>询一句以投之，<a id="a-b"></a>万流方割，<a id="a-c"></a>拯一命而游之。<a id="a-d"></a>假使驻补处以三祇，<a id="a-e"></a>终竞勇于初发，<a id="a-f"></a>虽复澹即空于万行，<a id="a-g"></a>乃均炽于昔耽，<a id="a-h"></a>不端倪其所欲行，<a id="a-i"></a>不翘伫其所当证，<a id="a-j"></a>抚尘劫之修如瞬，<a id="a-k"></a>仍如渴日，<a id="a-l"></a>视砂界之赴若邻，<a id="a-m"></a>犹殷夙夜。<a id="a-n"></a>故精进之于诸度也，<a id="a-o"></a>若衔捶之在群驭焉；<a id="a-p"></a>正勤之于道品也，<a id="a-q"></a>若盐梅之资列鼎焉。<a id="a-r"></a>正法源底，<a id="a-s"></a>由之而至！<a id="a-t"></a>圣人能事，<a id="a-u"></a>于兹而毕！<a id="a-v"></a>然后闻舍利之谈觉支，<a id="a-w"></a>则辍赏无地；<a id="a-x"></a>忆底沙之流赞颂，<a id="a-y"></a>则勃兴斯在。<a id="a-z"></a>三练之业允该，<a id="a-10"></a>六意之修奚极，<a id="a-11"></a>缅惟景躅，<a id="a-12"></a>岂遑宁处！<a id="a-13"></a>载咏玄章，<a id="a-14"></a>益荷昭趣。<a id="a-15"></a>文乃单卷，<a id="a-16"></a>事非重译，<a id="a-17"></a>庶将贸寸阴以尺璧，<a id="a-18"></a>甘夕死于朝闻矣！</p>
 </body>
</html>