<!doctype html>
<html id="z3IBT8L9r" data-ver="1329">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第五百九十七</h1>
  <h2 id="a2">第十六般若波罗蜜多分之五</h2>
  <p id="a3">尔时，<a id="a-4"></a>舍利子白佛言：<a id="a-5"></a>“世尊，<a id="a-6"></a>云何菩萨摩诃萨众依如是法行诸境相？<a id="a-7"></a>”</p>
  <p id="a8">于是佛告舍利子言：<a id="a-9"></a>“是诸菩萨摩诃萨众尚不得法，<a id="a-A"></a>何况非法？<a id="a-B"></a>尚不得道，<a id="a-C"></a>何况非道？<a id="a-D"></a>于净尸罗尚无所得亦无所执，<a id="a-E"></a>何况犯戒？<a id="a-F"></a>是诸菩萨不堕三界，<a id="a-G"></a>亦复不堕诸趣死生，<a id="a-H"></a>不著身命，<a id="a-I"></a>何况外境？<a id="a-J"></a>于生死流已作边际，<a id="a-K"></a>已度大海，<a id="a-L"></a>已超大难。</p>
  <p id="aM">“又，<a id="a-N"></a>舍利子，<a id="a-O"></a>是诸菩萨摩诃萨众依如是法行诸境相，<a id="a-P"></a>知一切境皆无境性。<a id="a-Q"></a>由此因缘，<a id="a-R"></a>是诸善士于一切境皆无住著。<a id="a-S"></a>如师子王不著众境，<a id="a-T"></a>是诸善士于诸境界无染、<a id="a-U"></a>无杂，<a id="a-V"></a>超一切境。<a id="a-W"></a>如大商主无能障礙，<a id="a-X"></a>是诸善士依如是法行诸境相无所执著。</p>
  <p id="aY">“又，<a id="a-Z"></a>舍利子，<a id="a-a"></a>我都不见此大众中有一菩萨，<a id="a-b"></a>于如是法不深信解，<a id="a-c"></a>于如是法疑惑、<a id="a-d"></a>犹豫。<a id="a-e"></a>又，<a id="a-f"></a>舍利子，<a id="a-g"></a>今此众中一切菩萨于如是法疑惑、<a id="a-h"></a>犹豫皆已永断。<a id="a-i"></a>此诸善士于如是法自无犹豫，<a id="a-j"></a>亦能永断一切有情所有疑惑。<a id="a-k"></a>是诸善士由此因缘，<a id="a-l"></a>于一切法皆不犹豫，<a id="a-m"></a>能为有情决定宣说一切法性都无所有。</p>
  <p id="an">“复次，<a id="a-o"></a>舍利子，<a id="a-p"></a>于当来世若有得闻如是法者，<a id="a-q"></a>于一切法亦得断除疑惑、<a id="a-r"></a>犹豫，<a id="a-s"></a>亦能永断一切有情所有疑惑，<a id="a-t"></a>谓为宣说如我今者所说法要。</p>
  <p id="au">“又，<a id="a-v"></a>舍利子，<a id="a-w"></a>我终不说薄少善根诸有情类，<a id="a-x"></a>能于此法深生信解。<a id="a-y"></a>薄少善根诸有情类，<a id="a-z"></a>非于此法有所容受，<a id="a-10"></a>如是法财非彼能用。<a id="a-11"></a>又，<a id="a-12"></a>舍利子，<a id="a-13"></a>薄少善根诸有情类，<a id="a-14"></a>于如是法尚不闻名，<a id="a-15"></a>况能受持、<a id="a-16"></a>思惟修习？<a id="a-17"></a>若有得闻如是法者，<a id="a-18"></a>我定记彼当得佛法，<a id="a-19"></a>彼当来世于诸佛法能师子吼，<a id="a-1A"></a>如我今者于大众中作师子吼、<a id="a-1B"></a>无所畏吼、<a id="a-1C"></a>大丈夫吼、<a id="a-1D"></a>自然智吼。</p>
  <p id="a1E">“又，<a id="a-1F"></a>舍利子，<a id="a-1G"></a>若有得闻如是所说甚深法要，<a id="a-1H"></a>下至能起一信乐心不生诽谤，<a id="a-1I"></a>我亦记彼当得无上正等菩提。<a id="a-1J"></a>何以故？<a id="a-1K"></a>舍利子，<a id="a-1L"></a>若诸有情闻甚深法欢喜信受，<a id="a-1M"></a>极难得故。<a id="a-1N"></a>又，<a id="a-1O"></a>舍利子，<a id="a-1P"></a>若诸有情闻甚深法深生信乐，<a id="a-1Q"></a>能发无上正等觉心，<a id="a-1R"></a>是诸有情复甚难得，<a id="a-1S"></a>我说成就广大善根，<a id="a-1T"></a>具大资粮著大甲胄，<a id="a-1U"></a>疾证无上正等菩提。<a id="a-1V"></a>若诸有情闻说如是甚深般若波罗蜜多，<a id="a-1W"></a>欢喜信乐数数听受，<a id="a-1X"></a>彼所获福无量无边，<a id="a-1Y"></a>况能受持、<a id="a-1Z"></a>转为他说！<a id="a-1a"></a>设未、<a id="a-1b"></a>已入正性离生，<a id="a-1c"></a>若于二乘不决定者，<a id="a-1d"></a>我皆记彼当得无上正等菩提，<a id="a-1e"></a>利乐有情，<a id="a-1f"></a>穷未来际常无断尽。</p>
  <p id="a1g">“复次，<a id="a-1h"></a>舍利子，<a id="a-1i"></a>若诸有情成下劣法，<a id="a-1j"></a>我不见彼于广大法有容受义。<a id="a-1k"></a>广大法者，<a id="a-1l"></a>谓佛菩提。<a id="a-1m"></a>又，<a id="a-1n"></a>舍利子，<a id="a-1o"></a>诸有情类多有成就下劣法者，<a id="a-1p"></a>所有信解亦皆下劣，<a id="a-1q"></a>不能种植广大善根，<a id="a-1r"></a>彼于如是甚深广大无染正法不能信受。</p>
  <p id="a1s">“又，<a id="a-1t"></a>舍利子，<a id="a-1u"></a>若诸有情成广大法，<a id="a-1v"></a>所有信解亦皆广大，<a id="a-1w"></a>发趣大乘，<a id="a-1x"></a>善办事业，<a id="a-1y"></a>善著甲胄，<a id="a-1z"></a>善能思择甚深义理，<a id="a-20"></a>善行大道无险正直，<a id="a-21"></a>远离稠林其相平等，<a id="a-22"></a>无诸荆棘、<a id="a-23"></a>瓦砾、<a id="a-24"></a>坑坎，<a id="a-25"></a>清净无秽、<a id="a-26"></a>不邪不曲，<a id="a-27"></a>利益世间、<a id="a-28"></a>安乐世间、<a id="a-29"></a>哀愍世间，<a id="a-2A"></a>与诸天、<a id="a-2B"></a>人作广大义利益安乐，<a id="a-2C"></a>与诸有情作大明照坚固梯隥，<a id="a-2D"></a>具大慈悲哀愍一切，<a id="a-2E"></a>于诸有情欲作利益、<a id="a-2F"></a>欲与安乐、<a id="a-2G"></a>欲令安隐，<a id="a-2H"></a>普施有情诸安乐具，<a id="a-2I"></a>如是有情即是菩萨。<a id="a-2J"></a>是摩诃萨善能受用大法财宝，<a id="a-2K"></a>是摩诃萨善能寻求大法财宝，<a id="a-2L"></a>最胜财宝属彼非余。<a id="a-2M"></a>所以者何？<a id="a-2N"></a>若有情类不近善友、<a id="a-2O"></a>未种善根，<a id="a-2P"></a>薄福德故下劣信解，<a id="a-2Q"></a>彼于如是广大、<a id="a-2R"></a>甚深、<a id="a-2S"></a>无染正法不能信受。<a id="a-2T"></a>我依如是诸有情类有差别故，<a id="a-2U"></a>密意说言：<a id="a-2V"></a>诸有情界种种差别，<a id="a-2W"></a>随类胜劣各相爱乐。<a id="a-2X"></a>下劣信解诸有情类，<a id="a-2Y"></a>还乐下劣信解有情；<a id="a-2Z"></a>广大信解诸有情类，<a id="a-2a"></a>还乐广大信解有情。<a id="a-2b"></a>”</p>
  <p id="a2c">尔时，<a id="a-2d"></a>舍利子白佛言：<a id="a-2e"></a>“世尊，<a id="a-2f"></a>如是般若波罗蜜多，<a id="a-2g"></a>以何等法为所行境？<a id="a-2h"></a>”</p>
  <p id="a2i">于是佛告舍利子言：<a id="a-2j"></a>“如是般若波罗蜜多，<a id="a-2k"></a>以无边法为所行境。<a id="a-2l"></a>譬如风界，<a id="a-2m"></a>行无边境；<a id="a-2n"></a>如是般若波罗蜜多，<a id="a-2o"></a>以无边法为所行境。<a id="a-2p"></a>如虚空界，<a id="a-2q"></a>行无边境；<a id="a-2r"></a>如是般若波罗蜜多，<a id="a-2s"></a>以无边法为所行境。<a id="a-2t"></a>又如风界，<a id="a-2u"></a>以太虚空为所行境；<a id="a-2v"></a>如是般若波罗蜜多，<a id="a-2w"></a>以诸法空为所行境。</p>
  <p id="a2x">“又，<a id="a-2y"></a>舍利子，<a id="a-2z"></a>如虚空界及如风界，<a id="a-30"></a>俱无处所而可见者，<a id="a-31"></a>亦复不为生起法相而现在前；<a id="a-32"></a>如是般若波罗蜜多，<a id="a-33"></a>于法都无可显示者，<a id="a-34"></a>亦复不为生起法相而现在前。</p>
  <p id="a35">“又，<a id="a-36"></a>舍利子，<a id="a-37"></a>如虚空界及如风界俱不可执，<a id="a-38"></a>非圆成实亦无色相而可算数；<a id="a-39"></a>如是般若波罗蜜多都不可执，<a id="a-3A"></a>非圆成实、<a id="a-3B"></a>非色等相算数可知。</p>
  <p id="a3C">“又，<a id="a-3D"></a>舍利子，<a id="a-3E"></a>如虚空界及如风界，<a id="a-3F"></a>无有少法是圆成实而可示现；<a id="a-3G"></a>如是般若波罗蜜多，<a id="a-3H"></a>无有少法是圆成实而可示现。<a id="a-3I"></a>”</p>
  <p id="a3J">时，<a id="a-3K"></a>舍利子复白佛言：<a id="a-3L"></a>“如是般若波罗蜜多以何为相？<a id="a-3M"></a>”</p>
  <p id="a3N">于是佛告舍利子言：<a id="a-3O"></a>“如是般若波罗蜜多都无有相。<a id="a-3P"></a>又，<a id="a-3Q"></a>舍利子，<a id="a-3R"></a>如虚空界及如风界，<a id="a-3S"></a>无有少法是圆成实可示其相；<a id="a-3T"></a>如是般若波罗蜜多，<a id="a-3U"></a>无有少法是圆成实可示其相。<a id="a-3V"></a>何以故？<a id="a-3W"></a>舍利子，<a id="a-3X"></a>如是般若波罗蜜多远离众相，<a id="a-3Y"></a>无有少相而可得者。</p>
  <p id="a3Z">“又，<a id="a-3a"></a>舍利子，<a id="a-3b"></a>如虚空界无礙著处，<a id="a-3c"></a>如是般若波罗蜜多无礙著处，<a id="a-3d"></a>由斯故说甚深般若波罗蜜多无著为相。</p>
  <p id="a3e">“又，<a id="a-3f"></a>舍利子，<a id="a-3g"></a>非无著法有相可得，<a id="a-3h"></a>然随世间名言理趣作如是说：<a id="a-3i"></a>甚深般若波罗蜜多无著为相。</p>
  <p id="a3j">“又，<a id="a-3k"></a>舍利子，<a id="a-3l"></a>虽说般若波罗蜜多无著为相，<a id="a-3m"></a>而此般若波罗蜜多无相可得故，<a id="a-3n"></a>不可说无著为相，<a id="a-3o"></a>以无著法无相状故。</p>
  <p id="a3p">“又，<a id="a-3q"></a>舍利子，<a id="a-3r"></a>言无著者，<a id="a-3s"></a>谓著遍知、<a id="a-3t"></a>著不可得、<a id="a-3u"></a>著如实性。<a id="a-3v"></a>遍知一切颠倒执著故名无著，<a id="a-3w"></a>非诸著中有著可得，<a id="a-3x"></a>由斯故说著如实性、<a id="a-3y"></a>著不可得。</p>
  <p id="a3z">“又，<a id="a-40"></a>舍利子，<a id="a-41"></a>言无著者，<a id="a-42"></a>即是般若波罗蜜多，<a id="a-43"></a>此即说为无著相智。</p>
  <p id="a44">“又，<a id="a-45"></a>舍利子，<a id="a-46"></a>诸法皆以无著为相，<a id="a-47"></a>以诸法相不可得故名无著相。<a id="a-48"></a>无有少法为起相故而现在前，<a id="a-49"></a>以于此中无相可得故名无相，<a id="a-4A"></a>以无相故说名无著。<a id="a-4B"></a>若一切法有少相者，<a id="a-4C"></a>应于此中有著可得，<a id="a-4D"></a>以一切法众相都无，<a id="a-4E"></a>是故此中无著可得，<a id="a-4F"></a>故说诸法无著为相。<a id="a-4G"></a>虽作是说而不如说，<a id="a-4H"></a>以无著相不可说故。<a id="a-4I"></a>所以者何？<a id="a-4J"></a>以无著相无所有故、<a id="a-4K"></a>性远离故、<a id="a-4L"></a>不可得故。</p>
  <p id="a4M">“又，<a id="a-4N"></a>舍利子，<a id="a-4O"></a>法无著相不可示现、<a id="a-4P"></a>无能显了，<a id="a-4Q"></a>然为有情方便示现，<a id="a-4R"></a>此无著相故不应执。</p>
  <p id="a4S">“又，<a id="a-4T"></a>舍利子，<a id="a-4U"></a>诸杂染相即是无相，<a id="a-4V"></a>非杂染法为起相故而现在前。</p>
  <p id="a4W">“又，<a id="a-4X"></a>舍利子，<a id="a-4Y"></a>诸杂染法颠倒现前，<a id="a-4Z"></a>诸颠倒者皆是无相，<a id="a-4a"></a>诸无相者皆不可说，<a id="a-4b"></a>故有相法即是无相。</p>
  <p id="a4c">“又，<a id="a-4d"></a>舍利子，<a id="a-4e"></a>诸清净法亦无有相。<a id="a-4f"></a>所以者何？<a id="a-4g"></a>诸杂染法尚无有相，<a id="a-4h"></a>况清净法而可有相？</p>
  <p id="a4i">“又，<a id="a-4j"></a>舍利子，<a id="a-4k"></a>若能遍知诸杂染法如实性者，<a id="a-4l"></a>彼诸杂染皆不可得，<a id="a-4m"></a>然诸有情由颠倒故起诸杂染。<a id="a-4n"></a>诸颠倒者皆非真实，<a id="a-4o"></a>若非真实，<a id="a-4p"></a>则无实体亦无实相，<a id="a-4q"></a>若能如是如实遍知即名清净。<a id="a-4r"></a>诸杂染相尚不可得，<a id="a-4s"></a>况清净相而有可得？<a id="a-4t"></a>是故杂染、<a id="a-4u"></a>清净二法，<a id="a-4v"></a>俱非有相、<a id="a-4w"></a>非圆成实。</p>
  <p id="a4x">“又，<a id="a-4y"></a>舍利子，<a id="a-4z"></a>诸法无相、<a id="a-50"></a>非圆成实说名无著，<a id="a-51"></a>故说诸法无著为相。<a id="a-52"></a>以一切法无著相故说名无著，<a id="a-53"></a>愚夫异生著无著相。</p>
  <p id="a54">“又，<a id="a-55"></a>舍利子，<a id="a-56"></a>如是名为说一切法无著为相。<a id="a-57"></a>此无著相当知即是智所行处，<a id="a-58"></a>亦是般若波罗蜜多所行之处。<a id="a-59"></a>此无著相智所行处亦名般若波罗蜜多，<a id="a-5A"></a>故说般若波罗蜜多行无边境，<a id="a-5B"></a>诸无著性当知说名行无边境。</p>
  <p id="a5C">“又，<a id="a-5D"></a>舍利子，<a id="a-5E"></a>所行处者，<a id="a-5F"></a>当知此显非所行处，<a id="a-5G"></a>甚深般若波罗蜜多非行处相可能显示。</p>
  <p id="a5H">“又，<a id="a-5I"></a>舍利子，<a id="a-5J"></a>所行境者，<a id="a-5K"></a>当知显示非所行境，<a id="a-5L"></a>以一切法如实之性，<a id="a-5M"></a>如所有性皆不可得故。<a id="a-5N"></a>一切法非所行境，<a id="a-5O"></a>以一切法无境性故。<a id="a-5P"></a>若能如是遍知诸法，<a id="a-5Q"></a>是则名为行一切境，<a id="a-5R"></a>虽作是说而不如说。<a id="a-5S"></a>若能如是遍知诸法都无所著，<a id="a-5T"></a>名无著相。<a id="a-5U"></a>由斯理趣，<a id="a-5V"></a>故说般若波罗蜜多无著为相。</p>
  <p id="a5W">“复次，<a id="a-5X"></a>舍利子，<a id="a-5Y"></a>如是所说如来智境甚深法要，<a id="a-5Z"></a>若欲宣说、<a id="a-5a"></a>分别、<a id="a-5b"></a>开示，<a id="a-5c"></a>助伴甚少。<a id="a-5d"></a>此中助伴，<a id="a-5e"></a>唯有见谛趣大菩提诸声闻等，<a id="a-5f"></a>及已不退转菩萨摩诃萨，<a id="a-5g"></a>并见具足补特伽罗，<a id="a-5h"></a>于无上乘不复退者。<a id="a-5i"></a>彼见具足补特伽罗，<a id="a-5j"></a>亦于如是甚深法要，<a id="a-5k"></a>能正修行远离疑惑，<a id="a-5l"></a>身证菩萨已得净忍，<a id="a-5m"></a>于斯法要定无疑惑。</p>
  <p id="a5n">“又，<a id="a-5o"></a>舍利子，<a id="a-5p"></a>愚夫异生，<a id="a-5q"></a>如是妙法非彼行地。</p>
  <p id="a5r">“又，<a id="a-5s"></a>舍利子，<a id="a-5t"></a>如是所说甚深般若波罗蜜多相应法教甚为难得，<a id="a-5u"></a>终不堕于下劣信解诸有情手。<a id="a-5v"></a>若诸有情曾事多佛，<a id="a-5w"></a>成就最胜清净善根，<a id="a-5x"></a>信解广大，<a id="a-5y"></a>如是所说甚深般若波罗蜜多相应法教乃堕其手。<a id="a-5z"></a>当知如是诸有情类，<a id="a-60"></a>已植无量广大善根，<a id="a-61"></a>成就调柔清净意乐，<a id="a-62"></a>已于过去无量佛所，<a id="a-63"></a>植菩提种，<a id="a-64"></a>发弘誓愿，<a id="a-65"></a>行菩萨行，<a id="a-66"></a>乘佛所乘，<a id="a-67"></a>亲近如来、<a id="a-68"></a>应、<a id="a-69"></a>正等觉，<a id="a-6A"></a>于甚深法如理请问，<a id="a-6B"></a>故此般若波罗蜜多相应法教堕在其手。<a id="a-6C"></a>当知如是诸有情类，<a id="a-6D"></a>或已证得无生法忍，<a id="a-6E"></a>或近当证无生法忍，<a id="a-6F"></a>故此般若波罗蜜多相应法教堕在其手。<a id="a-6G"></a>当知如是诸有情类，<a id="a-6H"></a>疾证无上正等菩提，<a id="a-6I"></a>除悲愿力不求速证。<a id="a-6J"></a>当知如是诸有情类，<a id="a-6K"></a>于诸佛所已得受记，<a id="a-6L"></a>或复不久当得受记。<a id="a-6M"></a>当知如是诸有情类，<a id="a-6N"></a>设未得佛现前受记，<a id="a-6O"></a>如已得佛现前记者。</p>
  <p id="a6P">“又，<a id="a-6Q"></a>舍利子，<a id="a-6R"></a>若诸有情善根未熟，<a id="a-6S"></a>薄福德故，<a id="a-6T"></a>尚不得闻如是般若波罗蜜多经典名字，<a id="a-6U"></a>况得手执读诵受持、<a id="a-6V"></a>书写、<a id="a-6W"></a>供养、<a id="a-6X"></a>为他广说？<a id="a-6Y"></a>彼能如是，<a id="a-6Z"></a>无有是处。<a id="a-6a"></a>若诸有情善根已熟，<a id="a-6b"></a>宿愿力故，<a id="a-6c"></a>得遇此经听闻、<a id="a-6d"></a>受持、<a id="a-6e"></a>书写、<a id="a-6f"></a>读诵、<a id="a-6g"></a>恭敬、<a id="a-6h"></a>供养、<a id="a-6i"></a>为他广说。</p>
  <p id="a6j">“又，<a id="a-6k"></a>舍利子，<a id="a-6l"></a>若诸有情善根增盛意乐调善，<a id="a-6m"></a>如是般若波罗蜜多相应法教乃堕其手。<a id="a-6n"></a>我记说：<a id="a-6o"></a>彼诸善男子、<a id="a-6p"></a>善女人等，<a id="a-6q"></a>或菩萨乘或声闻乘，<a id="a-6r"></a>由得此法深心爱乐，<a id="a-6s"></a>先虽懈怠，<a id="a-6t"></a>多乐睡眠，<a id="a-6u"></a>起不正知，<a id="a-6v"></a>不住正念，<a id="a-6w"></a>或心散乱，<a id="a-6x"></a>或耽饮食，<a id="a-6y"></a>或爱珍财，<a id="a-6z"></a>或好粗语，<a id="a-70"></a>或喜暴恶，<a id="a-71"></a>或怀傲慢，<a id="a-72"></a>或根暗钝无所了知；<a id="a-73"></a>彼由如是善根力故，<a id="a-74"></a>前所说过一切皆转。<a id="a-75"></a>由得如是甚深法要，<a id="a-76"></a>设是声闻转成菩萨，<a id="a-77"></a>于甚深法倍生爱乐，<a id="a-78"></a>于诸境界能不放逸，<a id="a-79"></a>于诸善法爱乐修行，<a id="a-7A"></a>勇猛正勤离诸懈怠，<a id="a-7B"></a>一心摄念守护诸根，<a id="a-7C"></a>不出粗言不行暴恶，<a id="a-7D"></a>恒修恭敬乐习多闻，<a id="a-7E"></a>精进炽然无所贪染，<a id="a-7F"></a>善能简择甚深法义。<a id="a-7G"></a>若欲圆满如是功德，<a id="a-7H"></a>当勤修学甚深法要。</p>
  <p id="a7I">“复次，<a id="a-7J"></a>舍利子，<a id="a-7K"></a>若诸菩萨或声闻乘，<a id="a-7L"></a>闻斯法要获殊胜果，<a id="a-7M"></a>谓闻如是甚深法要，<a id="a-7N"></a>决定不复行诸放逸，<a id="a-7O"></a>于诸恶法不生保信，<a id="a-7P"></a>善欲精进俱无退减，<a id="a-7Q"></a>于所修行不生慢缓，<a id="a-7R"></a>于外邪法不乐思求，<a id="a-7S"></a>于贪、<a id="a-7T"></a>恚、<a id="a-7U"></a>痴不多现起。<a id="a-7V"></a>如是等果无量无边，<a id="a-7W"></a>皆由得闻此深法要。</p>
  <p id="a7X">“又，<a id="a-7Y"></a>舍利子，<a id="a-7Z"></a>甚深法要非但耳闻即名为果，<a id="a-7a"></a>要不放逸精进修行，<a id="a-7b"></a>如实了知远离众恶，<a id="a-7c"></a>自他俱利乃名为果。<a id="a-7d"></a>又闻法者，<a id="a-7e"></a>谓于法要如实了知精勤修学，<a id="a-7f"></a>非于正法起异解行。<a id="a-7g"></a>若于正法起异解行，<a id="a-7h"></a>当知彼类不名闻法。</p>
  <p id="a7i">“又，<a id="a-7j"></a>舍利子，<a id="a-7k"></a>汝等皆应于所闻义方便善巧，<a id="a-7l"></a>起无倒解安住正行。<a id="a-7m"></a>若于法义起颠倒解不正修行，<a id="a-7n"></a>当知彼类于佛正法定无顺忍。</p>
  <p id="a7o">“又，<a id="a-7p"></a>舍利子，<a id="a-7q"></a>于我正法毗奈耶中如说行者乃得顺忍。<a id="a-7r"></a>言顺忍者，<a id="a-7s"></a>谓于正法无倒简择发起正行。</p>
  <p id="a7t">“又，<a id="a-7u"></a>舍利子，<a id="a-7v"></a>顺忍具足补特伽罗安住正行，<a id="a-7w"></a>当知决定不堕地狱、<a id="a-7x"></a>傍生、<a id="a-7y"></a>饿鬼诸恶趣中，<a id="a-7z"></a>疾能证得正法胜果。</p>
  <p id="a80">“又，<a id="a-81"></a>舍利子，<a id="a-82"></a>诸有情类不应保信微少善根，<a id="a-83"></a>谓彼即能脱诸恶趣，<a id="a-84"></a>勤行精进亦不可保，<a id="a-85"></a>乃至于法未具正见，<a id="a-86"></a>于诸恶趣犹有堕落。</p>
  <p id="a87">“又，<a id="a-88"></a>舍利子，<a id="a-89"></a>若于正法圆满修学得顺忍已，<a id="a-8A"></a>能不复造感恶趣业，<a id="a-8B"></a>不复懈怠起顺退分，<a id="a-8C"></a>于下劣位不恐退堕，<a id="a-8D"></a>于所修行心不慢缓。<a id="a-8E"></a>何以故？<a id="a-8F"></a>舍利子，<a id="a-8G"></a>彼于杂染清净分中能正遍知，<a id="a-8H"></a>得如实见达一切法，<a id="a-8I"></a>颠倒所起虚妄心现不生执著。<a id="a-8J"></a>彼于正法甚深义趣，<a id="a-8K"></a>已得正见具足顺忍，<a id="a-8L"></a>聪敏调柔住清净戒，<a id="a-8M"></a>律仪正行、<a id="a-8N"></a>轨则所行，<a id="a-8O"></a>由得顺忍无不具足。<a id="a-8P"></a>天、<a id="a-8Q"></a>龙、<a id="a-8R"></a>药叉、<a id="a-8S"></a>阿素洛等尚恭敬彼，<a id="a-8T"></a>何况诸人！<a id="a-8U"></a>天、<a id="a-8V"></a>龙、<a id="a-8W"></a>药叉、<a id="a-8X"></a>阿素洛等一切于彼尚应爱念、<a id="a-8Y"></a>归趣、<a id="a-8Z"></a>供养、<a id="a-8a"></a>守护、<a id="a-8b"></a>围绕，<a id="a-8c"></a>不令恶缘损坏身命及所修行，<a id="a-8d"></a>何况诸人！<a id="a-8e"></a>故应勤修正法顺忍，<a id="a-8f"></a>若得顺忍，<a id="a-8g"></a>天、<a id="a-8h"></a>龙、<a id="a-8i"></a>药叉、<a id="a-8j"></a>阿素洛等常随守护、<a id="a-8k"></a>恭敬供养曾无暂舍。<a id="a-8l"></a>”</p>
  <p id="a8m">时，<a id="a-8n"></a>舍利子告善现言：<a id="a-8o"></a>“云何具寿默然无说？<a id="a-8p"></a>云何不说甚深般若波罗蜜多？<a id="a-8q"></a>今者如来、<a id="a-8r"></a>应、<a id="a-8s"></a>正等觉现前为证，<a id="a-8t"></a>今此大众于深般若波罗蜜多是真法器，<a id="a-8u"></a>意乐清净愿闻深法。<a id="a-8v"></a>”</p>
  <p id="a8w">善现答言：<a id="a-8x"></a>“唯！<a id="a-8y"></a>舍利子，<a id="a-8z"></a>我于诸法都无所见，<a id="a-90"></a>是故我今默无所说。</p>
  <p id="a91">“又，<a id="a-92"></a>舍利子，<a id="a-93"></a>我都不见甚深般若波罗蜜多，<a id="a-94"></a>亦不见有诸菩萨众，<a id="a-95"></a>不见能说，<a id="a-96"></a>不见所说，<a id="a-97"></a>亦复不见由此、<a id="a-98"></a>为此、<a id="a-99"></a>因此、<a id="a-9A"></a>属此、<a id="a-9B"></a>依此而说。<a id="a-9C"></a>我于此中既无所见，<a id="a-9D"></a>云何令我为诸菩萨宣说般若波罗蜜多？<a id="a-9E"></a>设我欲说，<a id="a-9F"></a>谁是能说？<a id="a-9G"></a>谁是所说？<a id="a-9H"></a>亦复不知何由、<a id="a-9I"></a>何为、<a id="a-9J"></a>何因、<a id="a-9K"></a>何属、<a id="a-9L"></a>何依而说，<a id="a-9M"></a>我当云何宣说如是甚深般若波罗蜜多？</p>
  <p id="a9N">“又，<a id="a-9O"></a>舍利子，<a id="a-9P"></a>甚深般若波罗蜜多不可宣说、<a id="a-9Q"></a>不可显示、<a id="a-9R"></a>不可戏论。<a id="a-9S"></a>又，<a id="a-9T"></a>舍利子，<a id="a-9U"></a>甚深般若波罗蜜多无能宣说、<a id="a-9V"></a>无能显示、<a id="a-9W"></a>无能戏论。<a id="a-9X"></a>若能如是方便表示，<a id="a-9Y"></a>即显般若波罗蜜多。</p>
  <p id="a9Z">“又，<a id="a-9a"></a>舍利子，<a id="a-9b"></a>甚深般若波罗蜜多非过去、<a id="a-9c"></a>非未来、<a id="a-9d"></a>非现在。<a id="a-9e"></a>又，<a id="a-9f"></a>舍利子，<a id="a-9g"></a>甚深般若波罗蜜多不可以过去相说，<a id="a-9h"></a>不可以未来相说，<a id="a-9i"></a>不可以现在相说。</p>
  <p id="a9j">“又，<a id="a-9k"></a>舍利子，<a id="a-9l"></a>甚深般若波罗蜜多无相、<a id="a-9m"></a>无说。<a id="a-9n"></a>又，<a id="a-9o"></a>舍利子，<a id="a-9p"></a>我都不见甚深般若波罗蜜多有如是相，<a id="a-9q"></a>可以此相宣说般若波罗蜜多。</p>
  <p id="a9r">“又，<a id="a-9s"></a>舍利子，<a id="a-9t"></a>蕴、<a id="a-9u"></a>处、<a id="a-9v"></a>界等三世之相非深般若波罗蜜多，<a id="a-9w"></a>蕴、<a id="a-9x"></a>处、<a id="a-9y"></a>界等三世之相所有真如、<a id="a-9z"></a>不虚妄性、<a id="a-A0"></a>不变异性、<a id="a-A1"></a>如所有性是深般若波罗蜜多。<a id="a-A2"></a>又，<a id="a-A3"></a>舍利子，<a id="a-A4"></a>蕴、<a id="a-A5"></a>处、<a id="a-A6"></a>界等三世之相所有真如、<a id="a-A7"></a>不虚妄性、<a id="a-A8"></a>不变异性、<a id="a-A9"></a>如所有性，<a id="a-AA"></a>不可施设、<a id="a-AB"></a>不可显示、<a id="a-AC"></a>不可戏论，<a id="a-AD"></a>非语业等所能诠表。</p>
  <p id="aAE">“又，<a id="a-AF"></a>舍利子，<a id="a-AG"></a>甚深般若波罗蜜多，<a id="a-AH"></a>不由说示诸法相故而现在前，<a id="a-AI"></a>不由说示蕴、<a id="a-AJ"></a>处、<a id="a-AK"></a>界相故而现在前，<a id="a-AL"></a>不由说示行、<a id="a-AM"></a>非行相故而现在前，<a id="a-AN"></a>不由说示缘起相故而现在前，<a id="a-AO"></a>不由说示名色相故而现在前，<a id="a-AP"></a>不由说示我、<a id="a-AQ"></a>有情等相故而现在前，<a id="a-AR"></a>不由说示法界相故而现在前，<a id="a-AS"></a>不由说示有系、<a id="a-AT"></a>离系相故而现在前，<a id="a-AU"></a>不由说示因缘相故而现在前，<a id="a-AV"></a>不由说示苦乐相故而现在前，<a id="a-AW"></a>不由说示安立、<a id="a-AX"></a>非安立相故而现在前，<a id="a-AY"></a>不由说示生灭相故而现在前，<a id="a-AZ"></a>不由说示染净相故而现在前，<a id="a-Aa"></a>不由说示本性、<a id="a-Ab"></a>非本性相故而现在前，<a id="a-Ac"></a>不由说示世俗、<a id="a-Ad"></a>胜义相故而现在前，<a id="a-Ae"></a>不由说示谛实、<a id="a-Af"></a>虚妄相故而现在前，<a id="a-Ag"></a>不由说示移转、<a id="a-Ah"></a>趣入相故而现在前。<a id="a-Ai"></a>何以故？<a id="a-Aj"></a>舍利子，<a id="a-Ak"></a>甚深般若波罗蜜多离众相故，<a id="a-Al"></a>不可显示此是般若波罗蜜多、<a id="a-Am"></a>在此般若波罗蜜多、<a id="a-An"></a>由此般若波罗蜜多、<a id="a-Ao"></a>为此般若波罗蜜多、<a id="a-Ap"></a>因此般若波罗蜜多、<a id="a-Aq"></a>属此般若波罗蜜多、<a id="a-Ar"></a>依此般若波罗蜜多。</p>
  <p id="aAs">“又，<a id="a-At"></a>舍利子，<a id="a-Au"></a>我不见法，<a id="a-Av"></a>由此法故说示般若波罗蜜多。<a id="a-Aw"></a>又，<a id="a-Ax"></a>舍利子，<a id="a-Ay"></a>无有少法能显能取甚深般若波罗蜜多。<a id="a-Az"></a>又，<a id="a-B0"></a>舍利子，<a id="a-B1"></a>非深般若波罗蜜多能显能取诸蕴、<a id="a-B2"></a>处、<a id="a-B3"></a>界、<a id="a-B4"></a>缘起、<a id="a-B5"></a>明脱。<a id="a-B6"></a>又，<a id="a-B7"></a>舍利子，<a id="a-B8"></a>诸出世间妙慧通达亦复不能显取般若波罗蜜多。</p>
  <p id="aB9">“又，<a id="a-BA"></a>舍利子，<a id="a-BB"></a>如法不能显取诸法，<a id="a-BC"></a>如何显说甚深般若波罗蜜多？<a id="a-BD"></a>然舍利子，<a id="a-BE"></a>若能了知如是诸法真实理趣，<a id="a-BF"></a>即能了知宣说般若波罗蜜多。</p>
  <p id="aBG">“复次，<a id="a-BH"></a>舍利子，<a id="a-BI"></a>甚深般若波罗蜜多，<a id="a-BJ"></a>不由显示所有法故而现在前。<a id="a-BK"></a>又，<a id="a-BL"></a>舍利子，<a id="a-BM"></a>甚深般若波罗蜜多，<a id="a-BN"></a>不由显示蕴、<a id="a-BO"></a>处、<a id="a-BP"></a>界故而现在前，<a id="a-BQ"></a>不由显示名及色故而现在前，<a id="a-BR"></a>不由显示染净法故而现在前，<a id="a-BS"></a>不由显示诸缘起故而现在前，<a id="a-BT"></a>不由显示诸颠倒故而现在前，<a id="a-BU"></a>不由显示我、<a id="a-BV"></a>有情界等故而现在前，<a id="a-BW"></a>不由显示地、<a id="a-BX"></a>水、<a id="a-BY"></a>火、<a id="a-BZ"></a>风、<a id="a-Ba"></a>空、<a id="a-Bb"></a>识界故而现在前，<a id="a-Bc"></a>不由显示欲、<a id="a-Bd"></a>色、<a id="a-Be"></a>无色界故而现在前，<a id="a-Bf"></a>不由显示布施、<a id="a-Bg"></a>悭贪、<a id="a-Bh"></a>持戒、<a id="a-Bi"></a>犯戒、<a id="a-Bj"></a>安忍、<a id="a-Bk"></a>忿恚、<a id="a-Bl"></a>精进、<a id="a-Bm"></a>懈怠、<a id="a-Bn"></a>静虑、<a id="a-Bo"></a>散乱、<a id="a-Bp"></a>般若、<a id="a-Bq"></a>恶慧故而现在前，<a id="a-Br"></a>不由显示念住、<a id="a-Bs"></a>正断、<a id="a-Bt"></a>神足、<a id="a-Bu"></a>根、<a id="a-Bv"></a>力、<a id="a-Bw"></a>觉支、<a id="a-Bx"></a>道支、<a id="a-By"></a>静虑、<a id="a-Bz"></a>解脱、<a id="a-C0"></a>等持、<a id="a-C1"></a>等至、<a id="a-C2"></a>无量、<a id="a-C3"></a>神通故而现在前，<a id="a-C4"></a>不由显示诸谛道果故而现在前，<a id="a-C5"></a>不由显示声闻、<a id="a-C6"></a>独觉、<a id="a-C7"></a>菩萨、<a id="a-C8"></a>佛地法故而现在前，<a id="a-C9"></a>不由显示所有法智及非智故而现在前，<a id="a-CA"></a>不由显示尽无生智及灭智故而现在前，<a id="a-CB"></a>不由显示涅槃法故而现在前。</p>
  <p id="aCC">“又，<a id="a-CD"></a>舍利子，<a id="a-CE"></a>如无有法由显示法而现在前，<a id="a-CF"></a>我当云何宣说如是甚深般若波罗蜜多？<a id="a-CG"></a>然，<a id="a-CH"></a>舍利子，<a id="a-CI"></a>若能了知如是所说甚深般若波罗蜜多，<a id="a-CJ"></a>不由显示所有法故而现在前，<a id="a-CK"></a>即能了知甚深般若波罗蜜多，<a id="a-CL"></a>亦能宣说甚深般若波罗蜜多。</p>
  <p id="aCM">“又，<a id="a-CN"></a>舍利子，<a id="a-CO"></a>甚深般若波罗蜜多不为诸法有合有散而现在前。<a id="a-CP"></a>何以故？<a id="a-CQ"></a>舍利子，<a id="a-CR"></a>甚深般若波罗蜜多不为诸蕴、<a id="a-CS"></a>诸处、<a id="a-CT"></a>诸界有合有散，<a id="a-CU"></a>不为诸行有合有散，<a id="a-CV"></a>不为缘起有合有散，<a id="a-CW"></a>不为颠倒有合有散，<a id="a-CX"></a>不为欲、<a id="a-CY"></a>色、<a id="a-CZ"></a>无色界有合有散，<a id="a-Ca"></a>不为地、<a id="a-Cb"></a>水、<a id="a-Cc"></a>火、<a id="a-Cd"></a>风、<a id="a-Ce"></a>空、<a id="a-Cf"></a>识界有合有散，<a id="a-Cg"></a>不为我、<a id="a-Ch"></a>有情界等有合有散，<a id="a-Ci"></a>不为法界有合有散，<a id="a-Cj"></a>不为布施、<a id="a-Ck"></a>悭贪、<a id="a-Cl"></a>持戒、<a id="a-Cm"></a>犯戒、<a id="a-Cn"></a>安忍、<a id="a-Co"></a>忿恚、<a id="a-Cp"></a>精进、<a id="a-Cq"></a>懈怠、<a id="a-Cr"></a>静虑、<a id="a-Cs"></a>散乱、<a id="a-Ct"></a>般若、<a id="a-Cu"></a>恶慧有合有散，<a id="a-Cv"></a>不为念住、<a id="a-Cw"></a>正断、<a id="a-Cx"></a>神足、<a id="a-Cy"></a>根、<a id="a-Cz"></a>力、<a id="a-D0"></a>觉支、<a id="a-D1"></a>道支、<a id="a-D2"></a>静虑、<a id="a-D3"></a>解脱、<a id="a-D4"></a>等持、<a id="a-D5"></a>等至、<a id="a-D6"></a>无量、<a id="a-D7"></a>神通有合有散，<a id="a-D8"></a>不为诸谛道及道果有合有散，<a id="a-D9"></a>不为声闻、<a id="a-DA"></a>独觉、<a id="a-DB"></a>菩萨、<a id="a-DC"></a>佛地及法有合有散，<a id="a-DD"></a>不为过去、<a id="a-DE"></a>未来、<a id="a-DF"></a>现在三世平等有合有散，<a id="a-DG"></a>不为无著、<a id="a-DH"></a>尽无生智有合有散，<a id="a-DI"></a>不为涅槃有合有散而现在前。</p>
  <p id="aDJ">“又，<a id="a-DK"></a>舍利子，<a id="a-DL"></a>如无有法为法合散而现在前，<a id="a-DM"></a>我当云何宣说如是甚深般若波罗蜜多？<a id="a-DN"></a>然，<a id="a-DO"></a>舍利子，<a id="a-DP"></a>我观此义作如是说：<a id="a-DQ"></a>甚深般若波罗蜜多不可说示。<a id="a-DR"></a>又，<a id="a-DS"></a>舍利子，<a id="a-DT"></a>我都不见有如是法，<a id="a-DU"></a>可名能说，<a id="a-DV"></a>可名所说，<a id="a-DW"></a>可名由此、<a id="a-DX"></a>为此、<a id="a-DY"></a>因此、<a id="a-DZ"></a>属此、<a id="a-Da"></a>依此而有所说，<a id="a-Db"></a>云何令我为诸菩萨宣说般若波罗蜜多？<a id="a-Dc"></a>”</p>
  <p id="aDd">尔时，<a id="a-De"></a>世尊告善勇猛菩萨摩诃萨言：<a id="a-Df"></a>“善男子，<a id="a-Dg"></a>诸菩萨摩诃萨修行般若波罗蜜多，<a id="a-Dh"></a>于一切法都无所行。<a id="a-Di"></a>何以故？<a id="a-Dj"></a>善勇猛，<a id="a-Dk"></a>以一切法皆是颠倒之所等起，<a id="a-Dl"></a>非实非有邪伪虚妄。<a id="a-Dm"></a>又，<a id="a-Dn"></a>善勇猛，<a id="a-Do"></a>譬如于法有所行者，<a id="a-Dp"></a>皆行颠倒，<a id="a-Dq"></a>皆行不实；<a id="a-Dr"></a>如是菩萨若有所行，<a id="a-Ds"></a>应行颠倒，<a id="a-Dt"></a>应行不实。<a id="a-Du"></a>非诸菩萨是颠倒行及不实行之所显了，<a id="a-Dv"></a>亦非菩萨行颠倒行及不实行能行般若波罗蜜多。<a id="a-Dw"></a>又，<a id="a-Dx"></a>善勇猛，<a id="a-Dy"></a>颠倒、<a id="a-Dz"></a>不实则非所行，<a id="a-E0"></a>是故菩萨不于中行。</p>
  <p id="aE1">“又，<a id="a-E2"></a>善勇猛，<a id="a-E3"></a>言颠倒者即是虚妄、<a id="a-E4"></a>愚夫异生之所执著。<a id="a-E5"></a>如是诸法不如是有，<a id="a-E6"></a>如是所执不如其相，<a id="a-E7"></a>是故说名颠倒、<a id="a-E8"></a>不实。<a id="a-E9"></a>故诸菩萨不行颠倒、<a id="a-EA"></a>不行不实，<a id="a-EB"></a>由此菩萨名实语者，<a id="a-EC"></a>亦得说名无倒行者。<a id="a-ED"></a>若实无倒则无所行，<a id="a-EE"></a>故说菩萨行无所行、<a id="a-EF"></a>一切行断名菩萨行。<a id="a-EG"></a>此菩萨行不可显示是此、<a id="a-EH"></a>由此、<a id="a-EI"></a>在此、<a id="a-EJ"></a>从此，<a id="a-EK"></a>非诸菩萨行所显了。<a id="a-EL"></a>何以故？<a id="a-EM"></a>善勇猛，<a id="a-EN"></a>以诸菩萨息一切行行菩萨行，<a id="a-EO"></a>谓息异生、<a id="a-EP"></a>声闻、<a id="a-EQ"></a>独觉有取著行行菩萨行。</p>
  <p id="aER">“又，<a id="a-ES"></a>善勇猛，<a id="a-ET"></a>如是菩萨于诸佛法亦复不行，<a id="a-EU"></a>亦不执著此是佛法、<a id="a-EV"></a>由此佛法、<a id="a-EW"></a>在此佛法、<a id="a-EX"></a>属此佛法。<a id="a-EY"></a>如是菩萨亦复不行一切分别、<a id="a-EZ"></a>异分别行，<a id="a-Ea"></a>谓诸菩萨不行分别及异分别。<a id="a-Eb"></a>一切分别、<a id="a-Ec"></a>异分别断，<a id="a-Ed"></a>名菩萨行。<a id="a-Ee"></a>善勇猛，<a id="a-Ef"></a>分别者谓于诸法分别自性，<a id="a-Eg"></a>异分别者谓于诸法分别差别，<a id="a-Eh"></a>非一切法可得分别及异分别。<a id="a-Ei"></a>以一切法不可分别、<a id="a-Ej"></a>异分别故，<a id="a-Ek"></a>若分别法则于诸法作异分别，<a id="a-El"></a>然一切法远离分别及异分别。</p>
  <p id="aEm">“又，<a id="a-En"></a>善勇猛，<a id="a-Eo"></a>言分别者是谓一边，<a id="a-Ep"></a>异分别者是第二边，<a id="a-Eq"></a>非诸菩萨行边、<a id="a-Er"></a>无边。<a id="a-Es"></a>若诸菩萨于边、<a id="a-Et"></a>无边俱无所行，<a id="a-Eu"></a>是诸菩萨亦不见中，<a id="a-Ev"></a>若见中者则行于中，<a id="a-Ew"></a>若行中者则行于边，<a id="a-Ex"></a>非中有行、<a id="a-Ey"></a>有显、<a id="a-Ez"></a>有示、<a id="a-F0"></a>离行相故。<a id="a-F1"></a>又，<a id="a-F2"></a>善勇猛，<a id="a-F3"></a>所言中者，<a id="a-F4"></a>当知即是八支圣道。<a id="a-F5"></a>如是圣道于一切法都无所得而现在前，<a id="a-F6"></a>如是圣道于一切法都无所见而现在前。</p>
  <p id="aF7">“又，<a id="a-F8"></a>善勇猛，<a id="a-F9"></a>若时于法无修无遣，<a id="a-FA"></a>尔时名为止息之道。<a id="a-FB"></a>此止息道于一切法无修、<a id="a-FC"></a>无遣、<a id="a-FD"></a>超过修遣，<a id="a-FE"></a>证一切法平等实性。<a id="a-FF"></a>由证诸法平等实性，<a id="a-FG"></a>道相尚无，<a id="a-FH"></a>况见有道？<a id="a-FI"></a>又，<a id="a-FJ"></a>善勇猛，<a id="a-FK"></a>止息道者，<a id="a-FL"></a>谓阿罗汉漏尽苾蒭。<a id="a-FM"></a>何以故？<a id="a-FN"></a>善勇猛，<a id="a-FO"></a>彼遣道故，<a id="a-FP"></a>非修非遣故名为遣，<a id="a-FQ"></a>彼遣亦无故名为遣，<a id="a-FR"></a>以遣修故说名为遣。</p>
  <p id="aFS">“又，<a id="a-FT"></a>善勇猛，<a id="a-FU"></a>若有修遣应有所得不名为遣，<a id="a-FV"></a>此中遣者谓遣修性，<a id="a-FW"></a>此中无修故名为遣，<a id="a-FX"></a>以修无故遣亦非有，<a id="a-FY"></a>虽作是说而不如说。<a id="a-FZ"></a>何以故？<a id="a-Fa"></a>善勇猛，<a id="a-Fb"></a>遣不可说，<a id="a-Fc"></a>离遣性故。<a id="a-Fd"></a>复何所离？<a id="a-Fe"></a>谓颠倒法不复等起，<a id="a-Ff"></a>及不实法不复等起。</p>
  <p id="aFg">“又，<a id="a-Fh"></a>善勇猛，<a id="a-Fi"></a>非诸颠倒能起颠倒。<a id="a-Fj"></a>夫颠倒者无实所起，<a id="a-Fk"></a>非于此中有实起故。<a id="a-Fl"></a>若于此中有实所起不名颠倒，<a id="a-Fm"></a>以无实起故名颠倒。</p>
  <p id="aFn">“又，<a id="a-Fo"></a>善勇猛，<a id="a-Fp"></a>诸菩萨众随觉诸法离诸颠倒。<a id="a-Fq"></a>所以者何？<a id="a-Fr"></a>诸菩萨众了知颠倒皆非实有，<a id="a-Fs"></a>谓颠倒中无颠倒性。<a id="a-Ft"></a>由知颠倒实无所有，<a id="a-Fu"></a>非颠倒中有颠倒性故，<a id="a-Fv"></a>说菩萨随觉诸法离诸颠倒。<a id="a-Fw"></a>由觉诸法离诸颠倒，<a id="a-Fx"></a>不复于法更生颠倒。<a id="a-Fy"></a>若于此中无复颠倒，<a id="a-Fz"></a>则于此法亦无所行。<a id="a-G0"></a>何以故？<a id="a-G1"></a>善勇猛，<a id="a-G2"></a>一切颠倒皆有所行，<a id="a-G3"></a>由有所行则有等起，<a id="a-G4"></a>所行、<a id="a-G5"></a>等起皆由颠倒虚妄分别。<a id="a-G6"></a>诸菩萨众于所行法，<a id="a-G7"></a>皆无分别亦无等起，<a id="a-G8"></a>是故说名远离颠倒。<a id="a-G9"></a>由无颠倒则无所行，<a id="a-GA"></a>由无所行则无所起，<a id="a-GB"></a>故说菩萨行无所行。<a id="a-GC"></a>无所行者谓于诸法都无所行，<a id="a-GD"></a>亦不观察亦不示现有所行相，<a id="a-GE"></a>故说菩萨行无所行。<a id="a-GF"></a>若能如是行无所行，<a id="a-GG"></a>为行般若波罗蜜多。</p>
  <p id="aGH">“复次，<a id="a-GI"></a>善勇猛，<a id="a-GJ"></a>若菩萨摩诃萨不缘色行，<a id="a-GK"></a>是行般若波罗蜜多；<a id="a-GL"></a>不缘受、<a id="a-GM"></a>想、<a id="a-GN"></a>行、<a id="a-GO"></a>识行，<a id="a-GP"></a>是行般若波罗蜜多。<a id="a-GQ"></a>何以故？<a id="a-GR"></a>善勇猛，<a id="a-GS"></a>是诸菩萨知诸所缘性远离故。<a id="a-GT"></a>若知所缘其性远离，<a id="a-GU"></a>则无所行，<a id="a-GV"></a>故说菩萨行无所行。</p>
  <p id="aGW">“善勇猛，<a id="a-GX"></a>若菩萨摩诃萨不缘眼行，<a id="a-GY"></a>是行般若波罗蜜多；<a id="a-GZ"></a>不缘耳、<a id="a-Ga"></a>鼻、<a id="a-Gb"></a>舌、<a id="a-Gc"></a>身、<a id="a-Gd"></a>意行，<a id="a-Ge"></a>是行般若波罗蜜多。<a id="a-Gf"></a>何以故？<a id="a-Gg"></a>善勇猛，<a id="a-Gh"></a>是诸菩萨知诸所缘性非实故。<a id="a-Gi"></a>若知所缘其性非实，<a id="a-Gj"></a>则无所行，<a id="a-Gk"></a>故说菩萨行无所行。</p>
  <p id="aGl">“善勇猛，<a id="a-Gm"></a>若菩萨摩诃萨不缘色行，<a id="a-Gn"></a>是行般若波罗蜜多；<a id="a-Go"></a>不缘声、<a id="a-Gp"></a>香、<a id="a-Gq"></a>味、<a id="a-Gr"></a>触、<a id="a-Gs"></a>法行，<a id="a-Gt"></a>是行般若波罗蜜多。<a id="a-Gu"></a>何以故？<a id="a-Gv"></a>善勇猛，<a id="a-Gw"></a>是诸菩萨知诸所缘颠倒所起，<a id="a-Gx"></a>若颠倒起则非真实。<a id="a-Gy"></a>若知所缘颠倒所起性非真实，<a id="a-Gz"></a>则无所行，<a id="a-H0"></a>故说菩萨行无所行。</p>
  <p id="aH1">“善勇猛，<a id="a-H2"></a>若菩萨摩诃萨不缘眼识行，<a id="a-H3"></a>是行般若波罗蜜多；<a id="a-H4"></a>不缘耳、<a id="a-H5"></a>鼻、<a id="a-H6"></a>舌、<a id="a-H7"></a>身、<a id="a-H8"></a>意识行，<a id="a-H9"></a>是行般若波罗蜜多。<a id="a-HA"></a>何以故？<a id="a-HB"></a>善勇猛，<a id="a-HC"></a>是诸菩萨知诸所缘皆是虚妄。<a id="a-HD"></a>若知所缘皆是虚妄，<a id="a-HE"></a>则无所行，<a id="a-HF"></a>故说菩萨行无所行。</p>
  <p id="aHG">“善勇猛，<a id="a-HH"></a>若菩萨摩诃萨不缘名色行，<a id="a-HI"></a>是行般若波罗蜜多。<a id="a-HJ"></a>何以故？<a id="a-HK"></a>善勇猛，<a id="a-HL"></a>是诸菩萨觉诸所缘无所缘性。<a id="a-HM"></a>若觉所缘无所缘性，<a id="a-HN"></a>则无所行，<a id="a-HO"></a>故说菩萨行无所行。</p>
  <p id="aHP">“善勇猛，<a id="a-HQ"></a>若菩萨摩诃萨不缘我、<a id="a-HR"></a>有情等行，<a id="a-HS"></a>是行般若波罗蜜多。<a id="a-HT"></a>何以故？<a id="a-HU"></a>善勇猛，<a id="a-HV"></a>是诸菩萨如实知我、<a id="a-HW"></a>有情等想性非真实。<a id="a-HX"></a>若能知我、<a id="a-HY"></a>有情等想性非真实，<a id="a-HZ"></a>则于诸行都无所行；<a id="a-Ha"></a>若于诸行都无所行，<a id="a-Hb"></a>则离诸行，<a id="a-Hc"></a>故说菩萨行无所行。</p>
  <p id="aHd">“善勇猛，<a id="a-He"></a>若菩萨摩诃萨不行我想、<a id="a-Hf"></a>有情想乃至知者想、<a id="a-Hg"></a>见者想，<a id="a-Hh"></a>是行般若波罗蜜多。<a id="a-Hi"></a>何以故？<a id="a-Hj"></a>善勇猛，<a id="a-Hk"></a>是诸菩萨遣一切想。<a id="a-Hl"></a>若能遣除一切想者，<a id="a-Hm"></a>则于诸想都无所行，<a id="a-Hn"></a>故说菩萨行无所行。</p>
  <p id="aHo">“善勇猛，<a id="a-Hp"></a>若菩萨摩诃萨不行颠倒、<a id="a-Hq"></a>见趣、<a id="a-Hr"></a>诸盖，<a id="a-Hs"></a>是行般若波罗蜜多；<a id="a-Ht"></a>不缘颠倒、<a id="a-Hu"></a>见趣、<a id="a-Hv"></a>盖行，<a id="a-Hw"></a>是行般若波罗蜜多。<a id="a-Hx"></a>何以故？<a id="a-Hy"></a>善勇猛，<a id="a-Hz"></a>是诸菩萨知诸颠倒、<a id="a-I0"></a>见、<a id="a-I1"></a>盖所缘都非实有。<a id="a-I2"></a>若知颠倒、<a id="a-I3"></a>见、<a id="a-I4"></a>盖所行都非实有，<a id="a-I5"></a>则无所行，<a id="a-I6"></a>故说菩萨行无所行。</p>
  <p id="aI7">“善勇猛，<a id="a-I8"></a>若菩萨摩诃萨不缘缘起行，<a id="a-I9"></a>是行般若波罗蜜多。<a id="a-IA"></a>何以故？<a id="a-IB"></a>善勇猛，<a id="a-IC"></a>是诸菩萨遍知缘起及彼所缘。<a id="a-ID"></a>若诸菩萨遍知缘起及彼所缘，<a id="a-IE"></a>则无所行，<a id="a-IF"></a>故说菩萨行无所行。</p>
  <p id="aIG">“善勇猛，<a id="a-IH"></a>若菩萨摩诃萨不缘欲、<a id="a-II"></a>色、<a id="a-IJ"></a>无色界行，<a id="a-IK"></a>是行般若波罗蜜多。<a id="a-IL"></a>何以故？<a id="a-IM"></a>善勇猛，<a id="a-IN"></a>是诸菩萨普能除遣三界所缘。<a id="a-IO"></a>若诸菩萨普能除遣三界所缘，<a id="a-IP"></a>则无所行，<a id="a-IQ"></a>故说菩萨行无所行。</p>
  <p id="aIR">“善勇猛，<a id="a-IS"></a>若菩萨摩诃萨不缘布施、<a id="a-IT"></a>悭贪、<a id="a-IU"></a>持戒、<a id="a-IV"></a>犯戒、<a id="a-IW"></a>安忍、<a id="a-IX"></a>忿恚、<a id="a-IY"></a>精进、<a id="a-IZ"></a>懈怠、<a id="a-Ia"></a>静虑、<a id="a-Ib"></a>散乱、<a id="a-Ic"></a>般若、<a id="a-Id"></a>恶慧行，<a id="a-Ie"></a>是行般若波罗蜜多。<a id="a-If"></a>何以故？<a id="a-Ig"></a>善勇猛，<a id="a-Ih"></a>是诸菩萨遍知布施、<a id="a-Ii"></a>悭贪乃至般若、<a id="a-Ij"></a>恶慧所缘。<a id="a-Ik"></a>若诸菩萨遍知如是一切所缘，<a id="a-Il"></a>则无所行，<a id="a-Im"></a>故说菩萨行无所行。</p>
  <p id="aIn">“善勇猛，<a id="a-Io"></a>若菩萨摩诃萨不缘无倒念住、<a id="a-Ip"></a>正断、<a id="a-Iq"></a>神足、<a id="a-Ir"></a>根、<a id="a-Is"></a>力、<a id="a-It"></a>觉支、<a id="a-Iu"></a>道支、<a id="a-Iv"></a>静虑、<a id="a-Iw"></a>解脱、<a id="a-Ix"></a>等持、<a id="a-Iy"></a>等至、<a id="a-Iz"></a>无量、<a id="a-J0"></a>神通等行，<a id="a-J1"></a>是行般若波罗蜜多。<a id="a-J2"></a>何以故？<a id="a-J3"></a>善勇猛，<a id="a-J4"></a>是诸菩萨于诸所缘自在觉了亦能除遣。<a id="a-J5"></a>若诸菩萨于诸所缘自在觉了亦能除遣，<a id="a-J6"></a>则无所行，<a id="a-J7"></a>故说菩萨行无所行。</p>
  <p id="aJ8">“善勇猛，<a id="a-J9"></a>若菩萨摩诃萨不缘苦、<a id="a-JA"></a>集、<a id="a-JB"></a>灭、<a id="a-JC"></a>道谛行，<a id="a-JD"></a>是行般若波罗蜜多。<a id="a-JE"></a>何以故？<a id="a-JF"></a>善勇猛，<a id="a-JG"></a>是诸菩萨除遣苦、<a id="a-JH"></a>集、<a id="a-JI"></a>灭、<a id="a-JJ"></a>道所缘。<a id="a-JK"></a>若能除遣四谛所缘，<a id="a-JL"></a>则无所遣亦无所行，<a id="a-JM"></a>故说菩萨行无所行。</p>
  <p id="aJN">“善勇猛，<a id="a-JO"></a>若菩萨摩诃萨不缘明脱行，<a id="a-JP"></a>是行般若波罗蜜多。<a id="a-JQ"></a>何以故？<a id="a-JR"></a>善勇猛，<a id="a-JS"></a>是诸菩萨普能除遣明脱所缘。<a id="a-JT"></a>若能除遣明脱所缘，<a id="a-JU"></a>则无所行，<a id="a-JV"></a>故说菩萨行无所行。</p>
  <p id="aJW">“善勇猛，<a id="a-JX"></a>若菩萨摩诃萨不缘尽、<a id="a-JY"></a>无生、<a id="a-JZ"></a>无造作行，<a id="a-Ja"></a>是行般若波罗蜜多。<a id="a-Jb"></a>何以故？<a id="a-Jc"></a>善勇猛，<a id="a-Jd"></a>是诸菩萨普能除遣尽、<a id="a-Je"></a>无生、<a id="a-Jf"></a>无造所缘。<a id="a-Jg"></a>若能除遣此诸所缘，<a id="a-Jh"></a>则无所行，<a id="a-Ji"></a>故说菩萨行无所行。</p>
  <p id="aJj">“善勇猛，<a id="a-Jk"></a>若菩萨摩诃萨不缘地、<a id="a-Jl"></a>水、<a id="a-Jm"></a>火、<a id="a-Jn"></a>风、<a id="a-Jo"></a>空、<a id="a-Jp"></a>识界行，<a id="a-Jq"></a>是行般若波罗蜜多。<a id="a-Jr"></a>何以故？<a id="a-Js"></a>善勇猛，<a id="a-Jt"></a>是诸菩萨普能除遣地、<a id="a-Ju"></a>水、<a id="a-Jv"></a>火、<a id="a-Jw"></a>风、<a id="a-Jx"></a>空、<a id="a-Jy"></a>识界所缘。<a id="a-Jz"></a>若能除遣此诸所缘，<a id="a-K0"></a>则无所行，<a id="a-K1"></a>故说菩萨行无所行。</p>
  <p id="aK2">“善勇猛，<a id="a-K3"></a>若菩萨摩诃萨不缘声闻、<a id="a-K4"></a>独觉、<a id="a-K5"></a>菩萨、<a id="a-K6"></a>佛地行，<a id="a-K7"></a>是行般若波罗蜜多。<a id="a-K8"></a>何以故？<a id="a-K9"></a>善勇猛，<a id="a-KA"></a>是诸菩萨普能除遣声闻、<a id="a-KB"></a>独觉、<a id="a-KC"></a>菩萨、<a id="a-KD"></a>佛地所缘。<a id="a-KE"></a>若诸菩萨普能除遣声闻、<a id="a-KF"></a>独觉、<a id="a-KG"></a>菩萨、<a id="a-KH"></a>佛地所缘，<a id="a-KI"></a>则无所行，<a id="a-KJ"></a>故说菩萨行无所行。</p>
  <p id="aKK">“善勇猛，<a id="a-KL"></a>若菩萨摩诃萨不缘声闻、<a id="a-KM"></a>独觉、<a id="a-KN"></a>菩萨、<a id="a-KO"></a>佛法行，<a id="a-KP"></a>是行般若波罗蜜多。<a id="a-KQ"></a>何以故？<a id="a-KR"></a>善勇猛，<a id="a-KS"></a>是诸菩萨普能除遣声闻、<a id="a-KT"></a>独觉、<a id="a-KU"></a>菩萨、<a id="a-KV"></a>佛法所缘。<a id="a-KW"></a>若诸菩萨普能除遣声闻、<a id="a-KX"></a>独觉、<a id="a-KY"></a>菩萨、<a id="a-KZ"></a>佛法所缘，<a id="a-Ka"></a>则无所行，<a id="a-Kb"></a>故说菩萨行无所行。</p>
  <p id="aKc">“善勇猛，<a id="a-Kd"></a>若菩萨摩诃萨不缘涅槃行，<a id="a-Ke"></a>是行般若波罗蜜多。<a id="a-Kf"></a>何以故？<a id="a-Kg"></a>善勇猛，<a id="a-Kh"></a>是诸菩萨遍知涅槃所缘。<a id="a-Ki"></a>若诸菩萨遍知涅槃所缘，<a id="a-Kj"></a>则无所行，<a id="a-Kk"></a>故说菩萨行无所行。</p>
  <p id="aKl">“善勇猛，<a id="a-Km"></a>若菩萨摩诃萨不缘相好清净行，<a id="a-Kn"></a>是行般若波罗蜜多。<a id="a-Ko"></a>何以故？<a id="a-Kp"></a>善勇猛，<a id="a-Kq"></a>是诸菩萨普能除遣相好清净所缘。<a id="a-Kr"></a>若诸菩萨普能除遣相好清净所缘，<a id="a-Ks"></a>则无所行，<a id="a-Kt"></a>故说菩萨行无所行。</p>
  <p id="aKu">“善勇猛，<a id="a-Kv"></a>若菩萨摩诃萨不缘佛土清净行，<a id="a-Kw"></a>是行般若波罗蜜多。<a id="a-Kx"></a>何以故？<a id="a-Ky"></a>善勇猛，<a id="a-Kz"></a>是诸菩萨普能除遣佛土清净所缘。<a id="a-L0"></a>若诸菩萨普能除遣佛土清净所缘，<a id="a-L1"></a>则无所行，<a id="a-L2"></a>故说菩萨行无所行。</p>
  <p id="aL3">“善勇猛，<a id="a-L4"></a>若菩萨摩诃萨不缘声闻圆满功德行，<a id="a-L5"></a>是行般若波罗蜜多。<a id="a-L6"></a>何以故？<a id="a-L7"></a>善勇猛，<a id="a-L8"></a>是诸菩萨普能除遣声闻圆满功德所缘。<a id="a-L9"></a>若诸菩萨普能除遣声闻圆满功德所缘，<a id="a-LA"></a>则无所行，<a id="a-LB"></a>故说菩萨行无所行。</p>
  <p id="aLC">“善勇猛，<a id="a-LD"></a>若菩萨摩诃萨不缘菩萨圆满功德行，<a id="a-LE"></a>是行般若波罗蜜多。<a id="a-LF"></a>何以故？<a id="a-LG"></a>善勇猛，<a id="a-LH"></a>是诸菩萨普能除遣菩萨圆满功德所缘。<a id="a-LI"></a>若诸菩萨普能除遣菩萨圆满功德所缘，<a id="a-LJ"></a>则无所行，<a id="a-LK"></a>故说菩萨行无所行。</p>
  <p id="aLL">“善勇猛，<a id="a-LM"></a>若诸菩萨能如是行，<a id="a-LN"></a>为行般若波罗蜜多。<a id="a-LO"></a>若诸菩萨能行般若波罗蜜多，<a id="a-LP"></a>遍知一切所缘而行，<a id="a-LQ"></a>除遣一切所缘而行。</p>
 </body>
</html>