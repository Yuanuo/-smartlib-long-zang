<!doctype html>
<html id="z3IBT0U6i" data-ver="1129">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第四百一十六</h1>
  <h2 id="a2">第二分修治地品第十八之二</h2>
  <p id="a3">“云何菩萨摩诃萨住阿练若常不舍离？<a id="a-4"></a>善现，<a id="a-5"></a>若菩萨摩诃萨勤求无上正等菩提，<a id="a-6"></a>超诸声闻、<a id="a-7"></a>独觉等地，<a id="a-8"></a>是为菩萨摩诃萨住阿练若常不舍离。</p>
  <p id="a9">“云何菩萨摩诃萨常好少欲？<a id="a-A"></a>善现，<a id="a-B"></a>若菩萨摩诃萨尚不自为求大菩提，<a id="a-C"></a>况欲世间及二乘事？<a id="a-D"></a>是为菩萨摩诃萨常好少欲。</p>
  <p id="aE">“云何菩萨摩诃萨常好喜足？<a id="a-F"></a>善现，<a id="a-G"></a>若菩萨摩诃萨唯为证得一切智智故，<a id="a-H"></a>于余事无所执著，<a id="a-I"></a>是为菩萨摩诃萨常好喜足。</p>
  <p id="aJ">“云何菩萨摩诃萨常不舍离杜多功德？<a id="a-K"></a>善现，<a id="a-L"></a>若菩萨摩诃萨常于深法起谛察忍，<a id="a-M"></a>是为菩萨摩诃萨常不舍离杜多功德。</p>
  <p id="aN">“云何菩萨摩诃萨于诸学处常不弃舍？<a id="a-O"></a>善现，<a id="a-P"></a>若菩萨摩诃萨于所学处坚守不移，<a id="a-Q"></a>是为菩萨摩诃萨于诸学处常不弃舍。</p>
  <p id="aR">“云何菩萨摩诃萨于诸欲乐深生厌离？<a id="a-S"></a>善现，<a id="a-T"></a>若菩萨摩诃萨于妙欲乐不起欲心，<a id="a-U"></a>是为菩萨摩诃萨于诸欲乐深生厌离。</p>
  <p id="aV">“云何菩萨摩诃萨常乐发起寂灭俱心？<a id="a-W"></a>善现，<a id="a-X"></a>若菩萨摩诃萨知一切法曾无起作，<a id="a-Y"></a>是为菩萨摩诃萨常乐发起寂灭俱心。</p>
  <p id="aZ">“云何菩萨摩诃萨舍一切物？<a id="a-a"></a>善现，<a id="a-b"></a>若菩萨摩诃萨于内外法都不摄受，<a id="a-c"></a>是为菩萨摩诃萨舍一切物。</p>
  <p id="ad">“云何菩萨摩诃萨心不滞没？<a id="a-e"></a>善现，<a id="a-f"></a>若菩萨摩诃萨于诸识住曾不起心，<a id="a-g"></a>是为菩萨摩诃萨心不滞没。</p>
  <p id="ah">“云何菩萨摩诃萨于一切物常无顾恋？<a id="a-i"></a>善现，<a id="a-j"></a>若菩萨摩诃萨于一切事曾不思惟，<a id="a-k"></a>是为菩萨摩诃萨于一切物常无顾恋。</p>
  <p id="al">“善现，<a id="a-m"></a>诸菩萨摩诃萨住第四地时，<a id="a-n"></a>于如是十法应受持不舍离。</p>
  <p id="ao">“云何菩萨摩诃萨应远离居家？<a id="a-p"></a>善现，<a id="a-q"></a>若菩萨摩诃萨游诸佛土，<a id="a-r"></a>随所生处常乐出家，<a id="a-s"></a>剃除须发，<a id="a-t"></a>受持法服，<a id="a-u"></a>现作沙门，<a id="a-v"></a>是为菩萨摩诃萨应远离居家。</p>
  <p id="aw">“云何菩萨摩诃萨应远离苾蒭尼？<a id="a-x"></a>善现，<a id="a-y"></a>若菩萨摩诃萨常应远离诸苾蒭尼，<a id="a-z"></a>不与共居如弹指顷，<a id="a-10"></a>亦复于彼不起异心，<a id="a-11"></a>是为菩萨摩诃萨应远离苾蒭尼。</p>
  <p id="a12">“云何菩萨摩诃萨应远离家悭？<a id="a-13"></a>善现，<a id="a-14"></a>若菩萨摩诃萨作是思惟：<a id="a-15"></a>‘我应长夜利益安乐一切有情！<a id="a-16"></a>今此有情自由福力感得如是好施主家，<a id="a-17"></a>故我于中不应悭嫉。<a id="a-18"></a>’既思惟已，<a id="a-19"></a>远离家悭，<a id="a-1A"></a>是为菩萨摩诃萨应远离家悭。</p>
  <p id="a1B">“云何菩萨摩诃萨应远离众会忿诤？<a id="a-1C"></a>善现，<a id="a-1D"></a>若菩萨摩诃萨作是思惟：<a id="a-1E"></a>‘若处众会，<a id="a-1F"></a>其中或有声闻、<a id="a-1G"></a>独觉，<a id="a-1H"></a>或说彼乘相应法要，<a id="a-1I"></a>令我退失大菩提心，<a id="a-1J"></a>是故定应远离众会。<a id="a-1K"></a>’复作是念：<a id="a-1L"></a>‘诸忿诤者，<a id="a-1M"></a>能使有情发起瞋害，<a id="a-1N"></a>造作种种恶不善业，<a id="a-1O"></a>尚违善趣，<a id="a-1P"></a>况大菩提？<a id="a-1Q"></a>是故定应远离忿诤。<a id="a-1R"></a>’是为菩萨摩诃萨应远离众会忿诤。</p>
  <p id="a1S">“云何菩萨摩诃萨应远离自赞毁他？<a id="a-1T"></a>善现，<a id="a-1U"></a>若菩萨摩诃萨都不见有内外诸法，<a id="a-1V"></a>故应远离自赞毁他，<a id="a-1W"></a>是为菩萨摩诃萨应远离自赞毁他。</p>
  <p id="a1X">“云何菩萨摩诃萨应远离十不善业道？<a id="a-1Y"></a>善现，<a id="a-1Z"></a>若菩萨摩诃萨作是思惟：<a id="a-1a"></a>‘如是十种不善业道，<a id="a-1b"></a>尚当能礙人天善趣，<a id="a-1c"></a>况于圣道及大菩提而不为障？<a id="a-1d"></a>故我于彼定应远离。<a id="a-1e"></a>’是为菩萨摩诃萨应远离十不善业道。</p>
  <p id="a1f">“云何菩萨摩诃萨应远离增上慢傲？<a id="a-1g"></a>善现，<a id="a-1h"></a>若菩萨摩诃萨不见有法可能发起此慢傲者，<a id="a-1i"></a>故应远离，<a id="a-1j"></a>是为菩萨摩诃萨应远离增上慢傲。</p>
  <p id="a1k">“云何菩萨摩诃萨应远离颠倒？<a id="a-1l"></a>善现，<a id="a-1m"></a>若菩萨摩诃萨观颠倒事都不可得，<a id="a-1n"></a>是故定应远离颠倒，<a id="a-1o"></a>是为菩萨摩诃萨应远离颠倒。</p>
  <p id="a1p">“云何菩萨摩诃萨应远离犹豫？<a id="a-1q"></a>善现，<a id="a-1r"></a>若菩萨摩诃萨观犹豫事都不可得，<a id="a-1s"></a>是故定应远离犹豫，<a id="a-1t"></a>是为菩萨摩诃萨应远离犹豫。</p>
  <p id="a1u">“云何菩萨摩诃萨应远离贪瞋痴？<a id="a-1v"></a>善现，<a id="a-1w"></a>若菩萨摩诃萨都不见有贪、<a id="a-1x"></a>瞋、<a id="a-1y"></a>痴事，<a id="a-1z"></a>故应远离如是三法，<a id="a-20"></a>是为菩萨摩诃萨应远离贪、<a id="a-21"></a>瞋、<a id="a-22"></a>痴。<a id="a-23"></a>善现，<a id="a-24"></a>诸菩萨摩诃萨住第五地时，<a id="a-25"></a>应常远离如是十法。</p>
  <p id="a26">“云何菩萨摩诃萨应圆满六波罗蜜多？<a id="a-27"></a>善现，<a id="a-28"></a>若菩萨摩诃萨圆满六种波罗蜜多，<a id="a-29"></a>超诸声闻及独觉地。<a id="a-2A"></a>又住此六波罗蜜多，<a id="a-2B"></a>佛及二乘能度五种所知海岸。<a id="a-2C"></a>云何为五？<a id="a-2D"></a>一者、<a id="a-2E"></a>过去，<a id="a-2F"></a>二者、<a id="a-2G"></a>未来，<a id="a-2H"></a>三者、<a id="a-2I"></a>现在，<a id="a-2J"></a>四者、<a id="a-2K"></a>不可说，<a id="a-2L"></a>五者、<a id="a-2M"></a>无为。<a id="a-2N"></a>是为菩萨摩诃萨应圆满六波罗蜜多。</p>
  <p id="a2O">“云何菩萨摩诃萨应远离声闻心？<a id="a-2P"></a>善现，<a id="a-2Q"></a>若菩萨摩诃萨作如是念：<a id="a-2R"></a>‘诸声闻心，<a id="a-2S"></a>非证无上大菩提道，<a id="a-2T"></a>故应远离。<a id="a-2U"></a>所以者何？<a id="a-2V"></a>厌生死故。<a id="a-2W"></a>’是为菩萨摩诃萨应远离声闻心。</p>
  <p id="a2X">“云何菩萨摩诃萨应远离独觉心？<a id="a-2Y"></a>善现，<a id="a-2Z"></a>若菩萨摩诃萨作如是念：<a id="a-2a"></a>‘诸独觉心，<a id="a-2b"></a>非证无上大菩提道，<a id="a-2c"></a>故应远离。<a id="a-2d"></a>所以者何？<a id="a-2e"></a>乐涅槃故。<a id="a-2f"></a>’是为菩萨摩诃萨应远离独觉心。</p>
  <p id="a2g">“云何菩萨摩诃萨应远离热恼心？<a id="a-2h"></a>善现，<a id="a-2i"></a>若菩萨摩诃萨作如是念：<a id="a-2j"></a>‘此热恼心，<a id="a-2k"></a>非证无上大菩提道，<a id="a-2l"></a>故应远离。<a id="a-2m"></a>所以者何？<a id="a-2n"></a>畏生死故。<a id="a-2o"></a>’是为菩萨摩诃萨应远离热恼心。</p>
  <p id="a2p">“云何菩萨摩诃萨应远离见乞者来不喜愁戚心？<a id="a-2q"></a>善现，<a id="a-2r"></a>若菩萨摩诃萨作如是念：<a id="a-2s"></a>‘此愁戚心，<a id="a-2t"></a>非证无上大菩提道，<a id="a-2u"></a>故应远离。<a id="a-2v"></a>所以者何？<a id="a-2w"></a>违慈悲故。<a id="a-2x"></a>’是为菩萨摩诃萨应远离见乞者来不喜愁戚心。</p>
  <p id="a2y">“云何菩萨摩诃萨应远离舍所有物追恋忧悔心？<a id="a-2z"></a>善现，<a id="a-30"></a>若菩萨摩诃萨作如是念：<a id="a-31"></a>‘此追悔心，<a id="a-32"></a>非证无上大菩提道，<a id="a-33"></a>故应远离。<a id="a-34"></a>所以者何？<a id="a-35"></a>违本愿故。<a id="a-36"></a>谓我初发菩提心时，<a id="a-37"></a>作是愿言：<a id="a-38"></a>诸我所有施来求者随欲不空。<a id="a-39"></a>如何今时施已追悔？<a id="a-3A"></a>’是为菩萨摩诃萨应远离舍所有物追恋忧悔心。</p>
  <p id="a3B">“云何菩萨摩诃萨应远离于来求者方便矫诳心？<a id="a-3C"></a>善现，<a id="a-3D"></a>若菩萨摩诃萨作如是念：<a id="a-3E"></a>‘此矫诳心，<a id="a-3F"></a>非证无上大菩提道，<a id="a-3G"></a>故应远离。<a id="a-3H"></a>所以者何？<a id="a-3I"></a>违本誓故。<a id="a-3J"></a>谓我初发菩提心时，<a id="a-3K"></a>作是誓言：<a id="a-3L"></a>凡我所有，<a id="a-3M"></a>施来求者，<a id="a-3N"></a>随欲不空。<a id="a-3O"></a>如何今时而矫诳彼？<a id="a-3P"></a>’是为菩萨摩诃萨应远离于来求者方便矫诳心。</p>
  <p id="a3Q">“善现，<a id="a-3R"></a>诸菩萨摩诃萨住第六地时，<a id="a-3S"></a>常应圆满前说六法，<a id="a-3T"></a>及应远离后说六法。</p>
  <p id="a3U">“云何菩萨摩诃萨应远离我执乃至见者执？<a id="a-3V"></a>善现，<a id="a-3W"></a>若菩萨摩诃萨观我乃至见者毕竟非有、<a id="a-3X"></a>不可得故，<a id="a-3Y"></a>是为菩萨摩诃萨应远离我执乃至见者执。</p>
  <p id="a3Z">“云何菩萨摩诃萨应远离断执？<a id="a-3a"></a>善现，<a id="a-3b"></a>若菩萨摩诃萨观一切法毕竟不生、<a id="a-3c"></a>无断义故，<a id="a-3d"></a>是为菩萨摩诃萨应远离断执。</p>
  <p id="a3e">“云何菩萨摩诃萨应远离常执？<a id="a-3f"></a>善现，<a id="a-3g"></a>若菩萨摩诃萨观一切法性既不生、<a id="a-3h"></a>无常义故，<a id="a-3i"></a>是为菩萨摩诃萨应远离常执。</p>
  <p id="a3j">“云何菩萨摩诃萨应远离相想？<a id="a-3k"></a>善现，<a id="a-3l"></a>若菩萨摩诃萨观贪等惑无所有故，<a id="a-3m"></a>是为菩萨摩诃萨应远离相想。</p>
  <p id="a3n">“云何菩萨摩诃萨应远离见执？<a id="a-3o"></a>善现，<a id="a-3p"></a>若菩萨摩诃萨都不见有诸见性故，<a id="a-3q"></a>是为菩萨摩诃萨应远离见执。</p>
  <p id="a3r">“云何菩萨摩诃萨应远离名色执？<a id="a-3s"></a>善现，<a id="a-3t"></a>若菩萨摩诃萨观名色性都无所有、<a id="a-3u"></a>不可得故，<a id="a-3v"></a>是为菩萨摩诃萨应远离名色执。</p>
  <p id="a3w">“云何菩萨摩诃萨应远离蕴执？<a id="a-3x"></a>善现，<a id="a-3y"></a>若菩萨摩诃萨观诸蕴性都无所有、<a id="a-3z"></a>不可得故，<a id="a-40"></a>是为菩萨摩诃萨应远离蕴执。</p>
  <p id="a41">“云何菩萨摩诃萨应远离处执？<a id="a-42"></a>善现，<a id="a-43"></a>若菩萨摩诃萨观诸处性都无所有、<a id="a-44"></a>不可得故，<a id="a-45"></a>是为菩萨摩诃萨应远离处执。</p>
  <p id="a46">“云何菩萨摩诃萨应远离界执？<a id="a-47"></a>善现，<a id="a-48"></a>若菩萨摩诃萨观诸界性都无所有、<a id="a-49"></a>不可得故，<a id="a-4A"></a>是为菩萨摩诃萨应远离界执。</p>
  <p id="a4B">“云何菩萨摩诃萨应远离谛执？<a id="a-4C"></a>善现，<a id="a-4D"></a>若菩萨摩诃萨观诸谛性都无所有、<a id="a-4E"></a>不可得故，<a id="a-4F"></a>是为菩萨摩诃萨应远离谛执。</p>
  <p id="a4G">“云何菩萨摩诃萨应远离缘起执？<a id="a-4H"></a>善现，<a id="a-4I"></a>若菩萨摩诃萨观缘起性都无所有、<a id="a-4J"></a>不可得故，<a id="a-4K"></a>是为菩萨摩诃萨应远离缘起执。</p>
  <p id="a4L">“云何菩萨摩诃萨应远离住著三界执？<a id="a-4M"></a>善现，<a id="a-4N"></a>若菩萨摩诃萨观三界性都无所有、<a id="a-4O"></a>不可得故，<a id="a-4P"></a>是为菩萨摩诃萨应远离住著三界执。</p>
  <p id="a4Q">“云何菩萨摩诃萨应远离一切法执？<a id="a-4R"></a>善现，<a id="a-4S"></a>若菩萨摩诃萨观诸法性皆如虚空不可得故，<a id="a-4T"></a>是为菩萨摩诃萨应远离一切法执。</p>
  <p id="a4U">“云何菩萨摩诃萨应远离于一切法如理、<a id="a-4V"></a>不如理执？<a id="a-4W"></a>善现，<a id="a-4X"></a>若菩萨摩诃萨观诸法性都不可得，<a id="a-4Y"></a>无有如理、<a id="a-4Z"></a>不如理故，<a id="a-4a"></a>是为菩萨摩诃萨应远离于一切法如理、<a id="a-4b"></a>不如理执。</p>
  <p id="a4c">“云何菩萨摩诃萨应远离依佛见执？<a id="a-4d"></a>善现，<a id="a-4e"></a>若菩萨摩诃萨知依佛见执不得见佛故，<a id="a-4f"></a>是为菩萨摩诃萨应远离依佛见执。</p>
  <p id="a4g">“云何菩萨摩诃萨应远离依法见执？<a id="a-4h"></a>善现，<a id="a-4i"></a>若菩萨摩诃萨知真法性不可见故，<a id="a-4j"></a>是为菩萨摩诃萨应远离依法见执。</p>
  <p id="a4k">“云何菩萨摩诃萨应远离依僧见执？<a id="a-4l"></a>善现，<a id="a-4m"></a>若菩萨摩诃萨知和合众无相无为不可见故，<a id="a-4n"></a>是为菩萨摩诃萨应远离依僧见执。</p>
  <p id="a4o">“云何菩萨摩诃萨应远离依戒见执？<a id="a-4p"></a>善现，<a id="a-4q"></a>若菩萨摩诃萨知罪福性俱非有故，<a id="a-4r"></a>是为菩萨摩诃萨应远离依戒见执。</p>
  <p id="a4s">“云何菩萨摩诃萨应远离依空见执？<a id="a-4t"></a>善现，<a id="a-4u"></a>若菩萨摩诃萨观诸空法都无所有不可见故，<a id="a-4v"></a>是为菩萨摩诃萨应远离依空见执。</p>
  <p id="a4w">“云何菩萨摩诃萨应远离厌怖空性？<a id="a-4x"></a>善现，<a id="a-4y"></a>若菩萨摩诃萨观一切法自性皆空，<a id="a-4z"></a>非空与空有所违害，<a id="a-50"></a>故厌怖事俱不可得，<a id="a-51"></a>由此空法不应厌怖，<a id="a-52"></a>是为菩萨摩诃萨应远离厌怖空性。</p>
  <p id="a53">“云何菩萨摩诃萨应圆满通达空？<a id="a-54"></a>善现，<a id="a-55"></a>若菩萨摩诃萨知一切法自相皆空，<a id="a-56"></a>是为菩萨摩诃萨应圆满通达空。</p>
  <p id="a57">“云何菩萨摩诃萨应圆满证无相？<a id="a-58"></a>善现，<a id="a-59"></a>若菩萨摩诃萨不思惟一切相，<a id="a-5A"></a>是为菩萨摩诃萨应圆满证无相。</p>
  <p id="a5B">“云何菩萨摩诃萨应圆满知无愿？<a id="a-5C"></a>善现，<a id="a-5D"></a>若菩萨摩诃萨于三界法智皆不起，<a id="a-5E"></a>是为菩萨摩诃萨应圆满知无愿。</p>
  <p id="a5F">“云何菩萨摩诃萨应圆满三轮清净？<a id="a-5G"></a>善现，<a id="a-5H"></a>若菩萨摩诃萨具足清净十善业道，<a id="a-5I"></a>是为菩萨摩诃萨应圆满三轮清净。</p>
  <p id="a5J">“云何菩萨摩诃萨应圆满悲愍有情，<a id="a-5K"></a>及于有情无所执著？<a id="a-5L"></a>善现，<a id="a-5M"></a>若菩萨摩诃萨已得大悲及严净土都无所执，<a id="a-5N"></a>是为菩萨摩诃萨应圆满悲愍有情，<a id="a-5O"></a>及于有情无所执著。</p>
  <p id="a5P">“云何菩萨摩诃萨应圆满一切法平等见，<a id="a-5Q"></a>及于此中无所执著？<a id="a-5R"></a>善现，<a id="a-5S"></a>若菩萨摩诃萨于一切法不增不减都无所执，<a id="a-5T"></a>是为菩萨摩诃萨应圆满一切法平等见，<a id="a-5U"></a>及于此中无所执著。</p>
  <p id="a5V">“云何菩萨摩诃萨应圆满一切有情平等见，<a id="a-5W"></a>及于此中无所执著？<a id="a-5X"></a>善现，<a id="a-5Y"></a>若菩萨摩诃萨于诸有情不增不减都无所执，<a id="a-5Z"></a>是为菩萨摩诃萨应圆满一切有情平等见，<a id="a-5a"></a>及于此中无所执著。</p>
  <p id="a5b">“云何菩萨摩诃萨应圆满通达真实理趣，<a id="a-5c"></a>及于此中无所执著？<a id="a-5d"></a>善现，<a id="a-5e"></a>若菩萨摩诃萨于一切法真实理趣，<a id="a-5f"></a>虽如实通达而无所通达都无所执，<a id="a-5g"></a>是为菩萨摩诃萨应圆满通达真实理趣，<a id="a-5h"></a>及于此中无所执著。</p>
  <p id="a5i">“云何菩萨摩诃萨应圆满无生忍智？<a id="a-5j"></a>善现，<a id="a-5k"></a>若菩萨摩诃萨忍一切法无生、<a id="a-5l"></a>无灭、<a id="a-5m"></a>无所造作，<a id="a-5n"></a>及知名色毕竟不生，<a id="a-5o"></a>是为菩萨摩诃萨应圆满无生忍智。</p>
  <p id="a5p">“云何菩萨摩诃萨应圆满说一切法一相理趣？<a id="a-5q"></a>善现，<a id="a-5r"></a>若菩萨摩诃萨于一切法行不二相，<a id="a-5s"></a>是为菩萨摩诃萨应圆满说一切法一相理趣。</p>
  <p id="a5t">“云何菩萨摩诃萨应圆满灭除分别？<a id="a-5u"></a>善现，<a id="a-5v"></a>若菩萨摩诃萨于一切法不起分别，<a id="a-5w"></a>是为菩萨摩诃萨应圆满灭除分别。</p>
  <p id="a5x">“云何菩萨摩诃萨应圆满远离诸想？<a id="a-5y"></a>善现，<a id="a-5z"></a>若菩萨摩诃萨远离小大及无量想，<a id="a-60"></a>是为菩萨摩诃萨应圆满远离诸想。</p>
  <p id="a61">“云何菩萨摩诃萨应圆满远离诸见？<a id="a-62"></a>善现，<a id="a-63"></a>若菩萨摩诃萨远离声闻、<a id="a-64"></a>独觉地见，<a id="a-65"></a>是为菩萨摩诃萨应圆满远离诸见。</p>
  <p id="a66">“云何菩萨摩诃萨应圆满远离烦恼？<a id="a-67"></a>善现，<a id="a-68"></a>若菩萨摩诃萨弃舍一切有漏烦恼习气相续，<a id="a-69"></a>是为菩萨摩诃萨应圆满远离烦恼。</p>
  <p id="a6A">“云何菩萨摩诃萨应圆满止观地？<a id="a-6B"></a>善现，<a id="a-6C"></a>若菩萨摩诃萨修一切智、<a id="a-6D"></a>一切相智，<a id="a-6E"></a>是为菩萨摩诃萨应圆满止观地。</p>
  <p id="a6F">“云何菩萨摩诃萨应圆满调伏心性？<a id="a-6G"></a>善现，<a id="a-6H"></a>若菩萨摩诃萨不著三界，<a id="a-6I"></a>是为菩萨摩诃萨应圆满调伏心性。</p>
  <p id="a6J">“云何菩萨摩诃萨应圆满寂静心性？<a id="a-6K"></a>善现，<a id="a-6L"></a>若菩萨摩诃萨善摄六根，<a id="a-6M"></a>是为菩萨摩诃萨应圆满寂静心性。</p>
  <p id="a6N">“云何菩萨摩诃萨应圆满无礙智性？<a id="a-6O"></a>善现，<a id="a-6P"></a>若菩萨摩诃萨修得佛眼，<a id="a-6Q"></a>是为菩萨摩诃萨应圆满无礙智性。</p>
  <p id="a6R">“云何菩萨摩诃萨应圆满无所爱染？<a id="a-6S"></a>善现，<a id="a-6T"></a>若菩萨摩诃萨弃舍六处，<a id="a-6U"></a>是为菩萨摩诃萨应圆满无所爱染。</p>
  <p id="a6V">“云何菩萨摩诃萨应圆满随心所欲往诸佛土，<a id="a-6W"></a>于佛众会自现其身？<a id="a-6X"></a>善现，<a id="a-6Y"></a>若菩萨摩诃萨修胜神通，<a id="a-6Z"></a>往诸佛土承事供养诸佛世尊，<a id="a-6a"></a>请转法轮度有情类，<a id="a-6b"></a>是为菩萨摩诃萨应圆满随心所欲往诸佛土，<a id="a-6c"></a>于佛众会自现其身。</p>
  <p id="a6d">“善现，<a id="a-6e"></a>诸菩萨摩诃萨住第七地时，<a id="a-6f"></a>常应远离前二十法，<a id="a-6g"></a>及应圆满后二十法。</p>
  <p id="a6h">“云何菩萨摩诃萨应圆满悟入一切有情心行？<a id="a-6i"></a>善现，<a id="a-6j"></a>若菩萨摩诃萨用一心智，<a id="a-6k"></a>如实遍知一切有情心及心所，<a id="a-6l"></a>是为菩萨摩诃萨应圆满悟入一切有情心行。</p>
  <p id="a6m">“云何菩萨摩诃萨应圆满游戏诸神通？<a id="a-6n"></a>善现，<a id="a-6o"></a>若菩萨摩诃萨游戏种种自在神通，<a id="a-6p"></a>为欲亲近供养佛故，<a id="a-6q"></a>从一佛国趣一佛国，<a id="a-6r"></a>而能不生游佛国想。<a id="a-6s"></a>善现，<a id="a-6t"></a>是为菩萨摩诃萨应圆满游戏诸神通。</p>
  <p id="a6u">“云何菩萨摩诃萨应圆满见诸佛土，<a id="a-6v"></a>如其所见而自严净种种佛土？<a id="a-6w"></a>善现，<a id="a-6x"></a>若菩萨摩诃萨住一佛土，<a id="a-6y"></a>能见十方无边佛国，<a id="a-6z"></a>亦能示现，<a id="a-70"></a>而曾不生佛国土想。<a id="a-71"></a>又为成熟诸有情故，<a id="a-72"></a>现处三千大千世界转轮王位而自庄严，<a id="a-73"></a>亦能弃舍而无所执，<a id="a-74"></a>是为菩萨摩诃萨应圆满见诸佛土，<a id="a-75"></a>如其所见而自严净种种佛土。</p>
  <p id="a76">“云何菩萨摩诃萨应圆满供养承事诸佛世尊，<a id="a-77"></a>于如来身如实观察？<a id="a-78"></a>善现，<a id="a-79"></a>若菩萨摩诃萨为欲饶益诸有情故，<a id="a-7A"></a>于法义趣如实分别，<a id="a-7B"></a>如是名为以法供养承事诸佛。<a id="a-7C"></a>又谛观察诸佛法身，<a id="a-7D"></a>是为菩萨摩诃萨应圆满供养承事诸佛世尊，<a id="a-7E"></a>于如来身如实观察。</p>
  <p id="a7F">“善现，<a id="a-7G"></a>诸菩萨摩诃萨住第八地时，<a id="a-7H"></a>于此四法应勤圆满。</p>
  <p id="a7I">“云何菩萨摩诃萨应圆满根胜劣智？<a id="a-7J"></a>善现，<a id="a-7K"></a>若菩萨摩诃萨住佛十力，<a id="a-7L"></a>如实了知一切有情诸根胜劣，<a id="a-7M"></a>是为菩萨摩诃萨应圆满根胜劣智。</p>
  <p id="a7N">“云何菩萨摩诃萨应圆满严净佛土？<a id="a-7O"></a>善现，<a id="a-7P"></a>若菩萨摩诃萨以无所得而为方便，<a id="a-7Q"></a>严净一切有情心行，<a id="a-7R"></a>是为菩萨摩诃萨应圆满严净佛土。</p>
  <p id="a7S">“云何菩萨摩诃萨应圆满如幻等持数入诸定？<a id="a-7T"></a>善现，<a id="a-7U"></a>若菩萨摩诃萨住此等持，<a id="a-7V"></a>虽能成办一切事业，<a id="a-7W"></a>而心于法都无动转，<a id="a-7X"></a>又修等持极成熟故，<a id="a-7Y"></a>不作加行能数现前，<a id="a-7Z"></a>是为菩萨摩诃萨应圆满如幻等持数入诸定。</p>
  <p id="a7a">“云何菩萨摩诃萨应圆满随诸有情善根应熟，<a id="a-7b"></a>故入诸有自现化生？<a id="a-7c"></a>善现，<a id="a-7d"></a>若菩萨摩诃萨为欲成熟诸有情类，<a id="a-7e"></a>殊胜善根随其所宜，<a id="a-7f"></a>故入诸有而现受生，<a id="a-7g"></a>是为菩萨摩诃萨随诸有情善根应熟，<a id="a-7h"></a>故入诸有自现化生。</p>
  <p id="a7i">“善现，<a id="a-7j"></a>诸菩萨摩诃萨住第九地时，<a id="a-7k"></a>于此四法应勤圆满。</p>
  <p id="a7l">“云何菩萨摩诃萨应圆满摄受无边处所大愿，<a id="a-7m"></a>随有所愿皆令证得？<a id="a-7n"></a>善现，<a id="a-7o"></a>若菩萨摩诃萨已具修六波罗蜜多极圆满故，<a id="a-7p"></a>或为严净诸佛国土，<a id="a-7q"></a>或为成熟诸有情类，<a id="a-7r"></a>随心所愿皆能证得，<a id="a-7s"></a>是为菩萨摩诃萨应圆满摄受无边处所大愿，<a id="a-7t"></a>随有所愿皆令证得。</p>
  <p id="a7u">“云何菩萨摩诃萨应圆满随诸天、<a id="a-7v"></a>龙及药叉等异类音智？<a id="a-7w"></a>善现，<a id="a-7x"></a>若菩萨摩诃萨修习殊胜词无礙解，<a id="a-7y"></a>能善了知天、<a id="a-7z"></a>龙、<a id="a-80"></a>药叉、<a id="a-81"></a>健达缚、<a id="a-82"></a>阿素洛、<a id="a-83"></a>揭路荼、<a id="a-84"></a>紧捺洛、<a id="a-85"></a>莫呼洛伽、<a id="a-86"></a>人非人等言音差别，<a id="a-87"></a>是为菩萨摩诃萨应圆满随诸天、<a id="a-88"></a>龙及药叉等异类音智。</p>
  <p id="a89">“云何菩萨摩诃萨应圆满无礙辩说？<a id="a-8A"></a>善现，<a id="a-8B"></a>若菩萨摩诃萨修习殊胜辩无礙解，<a id="a-8C"></a>为诸有情能无尽说，<a id="a-8D"></a>是为菩萨摩诃萨应圆满无礙辩说。</p>
  <p id="a8E">“云何菩萨摩诃萨应圆满入胎具足？<a id="a-8F"></a>善现，<a id="a-8G"></a>若菩萨摩诃萨虽一切生处实恒化生，<a id="a-8H"></a>而为益有情现入胎藏，<a id="a-8I"></a>于中具足无边胜事，<a id="a-8J"></a>是为菩萨摩诃萨应圆满入胎具足。</p>
  <p id="a8K">“云何菩萨摩诃萨应圆满出生具足？<a id="a-8L"></a>善现，<a id="a-8M"></a>若菩萨摩诃萨于出胎时，<a id="a-8N"></a>示现种种希有胜事，<a id="a-8O"></a>令诸有情见者欢喜获大利乐，<a id="a-8P"></a>是为菩萨摩诃萨应圆满出生具足。</p>
  <p id="a8Q">“云何菩萨摩诃萨应圆满家族具足？<a id="a-8R"></a>善现，<a id="a-8S"></a>若菩萨摩诃萨或生刹帝利大族姓家、<a id="a-8T"></a>或生婆罗门大族姓家，<a id="a-8U"></a>父母真净，<a id="a-8V"></a>是为菩萨摩诃萨应圆满家族具足。</p>
  <p id="a8W">“云何菩萨摩诃萨应圆满种性具足？<a id="a-8X"></a>善现，<a id="a-8Y"></a>若菩萨摩诃萨常在过去诸菩萨摩诃萨种性中生，<a id="a-8Z"></a>是为菩萨摩诃萨应圆满种性具足。</p>
  <p id="a8a">“云何菩萨摩诃萨应圆满眷属具足？<a id="a-8b"></a>善现，<a id="a-8c"></a>若菩萨摩诃萨纯以无量无数菩萨摩诃萨众而为眷属，<a id="a-8d"></a>是为菩萨摩诃萨应圆满眷属具足。</p>
  <p id="a8e">“云何菩萨摩诃萨应圆满生身具足？<a id="a-8f"></a>善现，<a id="a-8g"></a>若菩萨摩诃萨于初生时，<a id="a-8h"></a>其身具足一切相好，<a id="a-8i"></a>放大光明遍照无边诸佛世界，<a id="a-8j"></a>亦令彼界六种变动，<a id="a-8k"></a>有情遇者无不蒙益，<a id="a-8l"></a>是为菩萨摩诃萨应圆满生身具足。</p>
  <p id="a8m">“云何菩萨摩诃萨应圆满出家具足？<a id="a-8n"></a>善现，<a id="a-8o"></a>若菩萨摩诃萨于出家时，<a id="a-8p"></a>无量无数百千俱胝那庾多众前后围绕尊重赞叹，<a id="a-8q"></a>往诣道场，<a id="a-8r"></a>剃除须发，<a id="a-8s"></a>服三法衣，<a id="a-8t"></a>受持应器，<a id="a-8u"></a>引导无量无边有情，<a id="a-8v"></a>令乘三乘而趣圆寂，<a id="a-8w"></a>是为菩萨摩诃萨应圆满出家具足。</p>
  <p id="a8x">“云何菩萨摩诃萨应圆满庄严菩提树具足？<a id="a-8y"></a>善现，<a id="a-8z"></a>若菩萨摩诃萨殊胜善根广大愿力，<a id="a-90"></a>感得如是大菩提树，<a id="a-91"></a>吠瑠璃宝以为其茎，<a id="a-92"></a>真金为根，<a id="a-93"></a>枝叶花果皆以上妙七宝所成，<a id="a-94"></a>其树高广遍覆三千大千佛土，<a id="a-95"></a>光明照曜周遍十方殑伽沙等诸佛世界，<a id="a-96"></a>是为菩萨摩诃萨应圆满庄严菩提树具足。</p>
  <p id="a97">“云何菩萨摩诃萨应圆满一切功德成办具足？<a id="a-98"></a>善现，<a id="a-99"></a>若菩萨摩诃萨满足殊胜福慧资粮，<a id="a-9A"></a>成熟有情，<a id="a-9B"></a>严净佛土，<a id="a-9C"></a>是为菩萨摩诃萨应圆满一切功德成办具足。</p>
  <p id="a9D">“善现，<a id="a-9E"></a>诸菩萨摩诃萨住第十地时，<a id="a-9F"></a>应勤圆满此十二法。</p>
  <p id="a9G">“云何菩萨摩诃萨住第十地已，<a id="a-9H"></a>与诸如来应言无别？<a id="a-9I"></a>善现，<a id="a-9J"></a>是菩萨摩诃萨已圆满六波罗蜜多，<a id="a-9K"></a>乃至已圆满十八佛不共法，<a id="a-9L"></a>具一切智、<a id="a-9M"></a>一切相智，<a id="a-9N"></a>若复永断一切烦恼习气相续，<a id="a-9O"></a>便住佛地。<a id="a-9P"></a>由此故说：<a id="a-9Q"></a>若菩萨摩诃萨住第十地已，<a id="a-9R"></a>与诸如来应言无别。</p>
  <p id="a9S">“善现，<a id="a-9T"></a>云何菩萨摩诃萨住第十地趣如来地？<a id="a-9U"></a>善现，<a id="a-9V"></a>是菩萨摩诃萨方便善巧，<a id="a-9W"></a>行六波罗蜜多、<a id="a-9X"></a>四念住乃至十八佛不共法，<a id="a-9Y"></a>超净观地、<a id="a-9Z"></a>种性地、<a id="a-9a"></a>第八地、<a id="a-9b"></a>具见地、<a id="a-9c"></a>薄地、<a id="a-9d"></a>离欲地、<a id="a-9e"></a>已办地、<a id="a-9f"></a>独觉地及菩萨地，<a id="a-9g"></a>又能永断一切烦恼习气相续，<a id="a-9h"></a>便成如来、<a id="a-9i"></a>应、<a id="a-9j"></a>正等觉，<a id="a-9k"></a>住如来地。<a id="a-9l"></a>善现，<a id="a-9m"></a>如是菩萨摩诃萨住第十地趣如来地。<a id="a-9n"></a>善现，<a id="a-9o"></a>齐此当知菩萨摩诃萨发趣大乘。</p>
  <p data-pb></p>
  <h2 id="a9p">第二分出住品第十九之一</h2>
  <p id="a9q">“复次，<a id="a-9r"></a>善现，<a id="a-9s"></a>汝问‘如是大乘从何处出？<a id="a-9t"></a>至何处住？<a id="a-9u"></a>’者，<a id="a-9v"></a>善现，<a id="a-9w"></a>如是大乘从三界中出，<a id="a-9x"></a>至一切智智中住，<a id="a-9y"></a>然以无二为方便故无出无住。<a id="a-9z"></a>所以者何？<a id="a-A0"></a>善现，<a id="a-A1"></a>若大乘、<a id="a-A2"></a>若一切智智，<a id="a-A3"></a>如是二法非相应非不相应，<a id="a-A4"></a>无色、<a id="a-A5"></a>无见、<a id="a-A6"></a>无对、<a id="a-A7"></a>一相，<a id="a-A8"></a>所谓无相。<a id="a-A9"></a>何以故？<a id="a-AA"></a>善现，<a id="a-AB"></a>无相之法，<a id="a-AC"></a>非已出住，<a id="a-AD"></a>非当出住，<a id="a-AE"></a>非今出住。<a id="a-AF"></a>所以者何？<a id="a-AG"></a>善现，<a id="a-AH"></a>诸有欲令无相之法有出住者，<a id="a-AI"></a>则为欲令法界空亦有出住，<a id="a-AJ"></a>然法界空不能从三界中出，<a id="a-AK"></a>亦不能至一切智智中住。<a id="a-AL"></a>何以故？<a id="a-AM"></a>法界空，<a id="a-AN"></a>法界空自性空故。</p>
  <p id="aAO">“善现，<a id="a-AP"></a>诸有欲令无相之法有出住者，<a id="a-AQ"></a>则为欲令真如空、<a id="a-AR"></a>实际、<a id="a-AS"></a>不思议界、<a id="a-AT"></a>安隐界、<a id="a-AU"></a>寂静界、<a id="a-AV"></a>断界、<a id="a-AW"></a>离界、<a id="a-AX"></a>灭界空亦有出住，<a id="a-AY"></a>然真如空乃至灭界空，<a id="a-AZ"></a>不能从三界中出，<a id="a-Aa"></a>亦不能至一切智智中住。<a id="a-Ab"></a>何以故？<a id="a-Ac"></a>真如空，<a id="a-Ad"></a>真如空自性空，<a id="a-Ae"></a>乃至灭界空，<a id="a-Af"></a>灭界空自性空故。</p>
  <p id="aAg">“善现，<a id="a-Ah"></a>诸有欲令无相之法有出住者，<a id="a-Ai"></a>则为欲令色空亦有出住，<a id="a-Aj"></a>然色空不能从三界中出，<a id="a-Ak"></a>亦不能至一切智智中住。<a id="a-Al"></a>何以故？<a id="a-Am"></a>色空，<a id="a-An"></a>色空自性空故。</p>
  <p id="aAo">“善现，<a id="a-Ap"></a>诸有欲令无相之法有出住者，<a id="a-Aq"></a>则为欲令受、<a id="a-Ar"></a>想、<a id="a-As"></a>行、<a id="a-At"></a>识空亦有出住，<a id="a-Au"></a>然受、<a id="a-Av"></a>想、<a id="a-Aw"></a>行、<a id="a-Ax"></a>识空不能从三界中出，<a id="a-Ay"></a>亦不能至一切智智中住。<a id="a-Az"></a>何以故？<a id="a-B0"></a>受、<a id="a-B1"></a>想、<a id="a-B2"></a>行、<a id="a-B3"></a>识空，<a id="a-B4"></a>受、<a id="a-B5"></a>想、<a id="a-B6"></a>行、<a id="a-B7"></a>识空自性空故。</p>
  <p id="aB8">“善现，<a id="a-B9"></a>诸有欲令无相之法有出住者，<a id="a-BA"></a>则为欲令眼处空亦有出住，<a id="a-BB"></a>然眼处空不能从三界中出，<a id="a-BC"></a>亦不能至一切智智中住。<a id="a-BD"></a>何以故？<a id="a-BE"></a>眼处空，<a id="a-BF"></a>眼处空自性空故。</p>
  <p id="aBG">“善现，<a id="a-BH"></a>诸有欲令无相之法有出住者，<a id="a-BI"></a>则为欲令耳、<a id="a-BJ"></a>鼻、<a id="a-BK"></a>舌、<a id="a-BL"></a>身、<a id="a-BM"></a>意处空亦有出住，<a id="a-BN"></a>然耳、<a id="a-BO"></a>鼻、<a id="a-BP"></a>舌、<a id="a-BQ"></a>身、<a id="a-BR"></a>意处空不能从三界中出，<a id="a-BS"></a>亦不能至一切智智中住。<a id="a-BT"></a>何以故？<a id="a-BU"></a>耳、<a id="a-BV"></a>鼻、<a id="a-BW"></a>舌、<a id="a-BX"></a>身、<a id="a-BY"></a>意处空，<a id="a-BZ"></a>耳、<a id="a-Ba"></a>鼻、<a id="a-Bb"></a>舌、<a id="a-Bc"></a>身、<a id="a-Bd"></a>意处空自性空故。</p>
  <p id="aBe">“善现，<a id="a-Bf"></a>诸有欲令无相之法有出住者，<a id="a-Bg"></a>则为欲令色处空亦有出住，<a id="a-Bh"></a>然色处空不能从三界中出，<a id="a-Bi"></a>亦不能至一切智智中住。<a id="a-Bj"></a>何以故？<a id="a-Bk"></a>色处空，<a id="a-Bl"></a>色处空自性空故。</p>
  <p id="aBm">“善现，<a id="a-Bn"></a>诸有欲令无相之法有出住者，<a id="a-Bo"></a>则为欲令声、<a id="a-Bp"></a>香、<a id="a-Bq"></a>味、<a id="a-Br"></a>触、<a id="a-Bs"></a>法处空亦有出住，<a id="a-Bt"></a>然声、<a id="a-Bu"></a>香、<a id="a-Bv"></a>味、<a id="a-Bw"></a>触、<a id="a-Bx"></a>法处空不能从三界中出，<a id="a-By"></a>亦不能至一切智智中住。<a id="a-Bz"></a>何以故？<a id="a-C0"></a>声、<a id="a-C1"></a>香、<a id="a-C2"></a>味、<a id="a-C3"></a>触、<a id="a-C4"></a>法处空，<a id="a-C5"></a>声、<a id="a-C6"></a>香、<a id="a-C7"></a>味、<a id="a-C8"></a>触、<a id="a-C9"></a>法处空自性空故。</p>
  <p id="aCA">“善现，<a id="a-CB"></a>诸有欲令无相之法有出住者，<a id="a-CC"></a>则为欲令眼界空亦有出住，<a id="a-CD"></a>然眼界空不能从三界中出，<a id="a-CE"></a>亦不能至一切智智中住。<a id="a-CF"></a>何以故？<a id="a-CG"></a>眼界空，<a id="a-CH"></a>眼界空自性空故。</p>
  <p id="aCI">“善现，<a id="a-CJ"></a>诸有欲令无相之法有出住者，<a id="a-CK"></a>则为欲令耳、<a id="a-CL"></a>鼻、<a id="a-CM"></a>舌、<a id="a-CN"></a>身、<a id="a-CO"></a>意界空亦有出住，<a id="a-CP"></a>然耳、<a id="a-CQ"></a>鼻、<a id="a-CR"></a>舌、<a id="a-CS"></a>身、<a id="a-CT"></a>意界空不能从三界中出，<a id="a-CU"></a>亦不能至一切智智中住。<a id="a-CV"></a>何以故？<a id="a-CW"></a>耳、<a id="a-CX"></a>鼻、<a id="a-CY"></a>舌、<a id="a-CZ"></a>身、<a id="a-Ca"></a>意界空，<a id="a-Cb"></a>耳、<a id="a-Cc"></a>鼻、<a id="a-Cd"></a>舌、<a id="a-Ce"></a>身、<a id="a-Cf"></a>意界空自性空故。</p>
  <p id="aCg">“善现，<a id="a-Ch"></a>诸有欲令无相之法有出住者，<a id="a-Ci"></a>则为欲令色界空亦有出住，<a id="a-Cj"></a>然色界空不能从三界中出，<a id="a-Ck"></a>亦不能至一切智智中住。<a id="a-Cl"></a>何以故？<a id="a-Cm"></a>色界空，<a id="a-Cn"></a>色界空自性空故。</p>
  <p id="aCo">“善现，<a id="a-Cp"></a>诸有欲令无相之法有出住者，<a id="a-Cq"></a>则为欲令声、<a id="a-Cr"></a>香、<a id="a-Cs"></a>味、<a id="a-Ct"></a>触、<a id="a-Cu"></a>法界空亦有出住，<a id="a-Cv"></a>然声、<a id="a-Cw"></a>香、<a id="a-Cx"></a>味、<a id="a-Cy"></a>触、<a id="a-Cz"></a>法界空不能从三界中出，<a id="a-D0"></a>亦不能至一切智智中住。<a id="a-D1"></a>何以故？<a id="a-D2"></a>声、<a id="a-D3"></a>香、<a id="a-D4"></a>味、<a id="a-D5"></a>触、<a id="a-D6"></a>法界空，<a id="a-D7"></a>声、<a id="a-D8"></a>香、<a id="a-D9"></a>味、<a id="a-DA"></a>触、<a id="a-DB"></a>法界空自性空故。</p>
  <p id="aDC">“善现，<a id="a-DD"></a>诸有欲令无相之法有出住者，<a id="a-DE"></a>则为欲令眼识界空亦有出住，<a id="a-DF"></a>然眼识界空不能从三界中出，<a id="a-DG"></a>亦不能至一切智智中住。<a id="a-DH"></a>何以故？<a id="a-DI"></a>眼识界空，<a id="a-DJ"></a>眼识界空自性空故。</p>
  <p id="aDK">“善现，<a id="a-DL"></a>诸有欲令无相之法有出住者，<a id="a-DM"></a>则为欲令耳、<a id="a-DN"></a>鼻、<a id="a-DO"></a>舌、<a id="a-DP"></a>身、<a id="a-DQ"></a>意识界空亦有出住，<a id="a-DR"></a>然耳、<a id="a-DS"></a>鼻、<a id="a-DT"></a>舌、<a id="a-DU"></a>身、<a id="a-DV"></a>意识界空不能从三界中出，<a id="a-DW"></a>亦不能至一切智智中住。<a id="a-DX"></a>何以故？<a id="a-DY"></a>耳、<a id="a-DZ"></a>鼻、<a id="a-Da"></a>舌、<a id="a-Db"></a>身、<a id="a-Dc"></a>意识界空，<a id="a-Dd"></a>耳、<a id="a-De"></a>鼻、<a id="a-Df"></a>舌、<a id="a-Dg"></a>身、<a id="a-Dh"></a>意识界空自性空故。</p>
  <p id="aDi">“善现，<a id="a-Dj"></a>诸有欲令无相之法有出住者，<a id="a-Dk"></a>则为欲令眼触空亦有出住，<a id="a-Dl"></a>然眼触空不能从三界中出，<a id="a-Dm"></a>亦不能至一切智智中住。<a id="a-Dn"></a>何以故？<a id="a-Do"></a>眼触空，<a id="a-Dp"></a>眼触空自性空故。</p>
  <p id="aDq">“善现，<a id="a-Dr"></a>诸有欲令无相之法有出住者，<a id="a-Ds"></a>则为欲令耳、<a id="a-Dt"></a>鼻、<a id="a-Du"></a>舌、<a id="a-Dv"></a>身、<a id="a-Dw"></a>意触空亦有出住，<a id="a-Dx"></a>然耳、<a id="a-Dy"></a>鼻、<a id="a-Dz"></a>舌、<a id="a-E0"></a>身、<a id="a-E1"></a>意触空不能从三界中出，<a id="a-E2"></a>亦不能至一切智智中住。<a id="a-E3"></a>何以故？<a id="a-E4"></a>耳、<a id="a-E5"></a>鼻、<a id="a-E6"></a>舌、<a id="a-E7"></a>身、<a id="a-E8"></a>意触空，<a id="a-E9"></a>耳、<a id="a-EA"></a>鼻、<a id="a-EB"></a>舌、<a id="a-EC"></a>身、<a id="a-ED"></a>意触空自性空故。</p>
  <p id="aEE">“善现，<a id="a-EF"></a>诸有欲令无相之法有出住者，<a id="a-EG"></a>则为欲令眼触为缘所生诸受空亦有出住，<a id="a-EH"></a>然眼触为缘所生诸受空不能从三界中出，<a id="a-EI"></a>亦不能至一切智智中住。<a id="a-EJ"></a>何以故？<a id="a-EK"></a>眼触为缘所生诸受空，<a id="a-EL"></a>眼触为缘所生诸受空自性空故。</p>
  <p id="aEM">“善现，<a id="a-EN"></a>诸有欲令无相之法有出住者，<a id="a-EO"></a>则为欲令耳、<a id="a-EP"></a>鼻、<a id="a-EQ"></a>舌、<a id="a-ER"></a>身、<a id="a-ES"></a>意触为缘所生诸受空亦有出住，<a id="a-ET"></a>然耳、<a id="a-EU"></a>鼻、<a id="a-EV"></a>舌、<a id="a-EW"></a>身、<a id="a-EX"></a>意触为缘所生诸受空不能从三界中出，<a id="a-EY"></a>亦不能至一切智智中住。<a id="a-EZ"></a>何以故？<a id="a-Ea"></a>耳、<a id="a-Eb"></a>鼻、<a id="a-Ec"></a>舌、<a id="a-Ed"></a>身、<a id="a-Ee"></a>意触为缘所生诸受空，<a id="a-Ef"></a>耳、<a id="a-Eg"></a>鼻、<a id="a-Eh"></a>舌、<a id="a-Ei"></a>身、<a id="a-Ej"></a>意触为缘所生诸受空自性空故。</p>
  <p id="aEk">“善现，<a id="a-El"></a>诸有欲令无相之法有出住者，<a id="a-Em"></a>则为欲令梦境空亦有出住，<a id="a-En"></a>然梦境空不能从三界中出，<a id="a-Eo"></a>亦不能至一切智智中住。<a id="a-Ep"></a>何以故？<a id="a-Eq"></a>梦境空，<a id="a-Er"></a>梦境空自性空故。</p>
  <p id="aEs">“善现，<a id="a-Et"></a>诸有欲令无相之法有出住者，<a id="a-Eu"></a>则为欲令幻事、<a id="a-Ev"></a>阳焰、<a id="a-Ew"></a>响、<a id="a-Ex"></a>像、<a id="a-Ey"></a>光影、<a id="a-Ez"></a>空花、<a id="a-F0"></a>变化空亦有出住，<a id="a-F1"></a>然幻事空乃至变化空不能从三界中出，<a id="a-F2"></a>亦不能至一切智智中住。<a id="a-F3"></a>何以故？<a id="a-F4"></a>幻事空，<a id="a-F5"></a>幻事空自性空，<a id="a-F6"></a>乃至变化空，<a id="a-F7"></a>变化空自性空故。</p>
  <p id="aF8">“善现，<a id="a-F9"></a>诸有欲令无相之法有出住者，<a id="a-FA"></a>则为欲令布施波罗蜜多空亦有出住，<a id="a-FB"></a>然布施波罗蜜多空不能从三界中出，<a id="a-FC"></a>亦不能至一切智智中住。<a id="a-FD"></a>何以故？<a id="a-FE"></a>布施波罗蜜多空，<a id="a-FF"></a>布施波罗蜜多空自性空故。</p>
  <p id="aFG">“善现，<a id="a-FH"></a>诸有欲令无相之法有出住者，<a id="a-FI"></a>则为欲令净戒、<a id="a-FJ"></a>安忍、<a id="a-FK"></a>精进、<a id="a-FL"></a>静虑、<a id="a-FM"></a>般若波罗蜜多空亦有出住，<a id="a-FN"></a>然净戒、<a id="a-FO"></a>安忍、<a id="a-FP"></a>精进、<a id="a-FQ"></a>静虑、<a id="a-FR"></a>般若波罗蜜多空不能从三界中出，<a id="a-FS"></a>亦不能至一切智智中住。<a id="a-FT"></a>何以故？<a id="a-FU"></a>净戒、<a id="a-FV"></a>安忍、<a id="a-FW"></a>精进、<a id="a-FX"></a>静虑、<a id="a-FY"></a>般若波罗蜜多空，<a id="a-FZ"></a>净戒、<a id="a-Fa"></a>安忍、<a id="a-Fb"></a>精进、<a id="a-Fc"></a>静虑、<a id="a-Fd"></a>般若波罗蜜多空自性空故。</p>
  <p id="aFe">“善现，<a id="a-Ff"></a>诸有欲令无相之法有出住者，<a id="a-Fg"></a>则为欲令内空空亦有出住，<a id="a-Fh"></a>然内空空不能从三界中出，<a id="a-Fi"></a>亦不能至一切智智中住。<a id="a-Fj"></a>何以故？<a id="a-Fk"></a>内空空，<a id="a-Fl"></a>内空空自性空故。</p>
  <p id="aFm">“善现，<a id="a-Fn"></a>诸有欲令无相之法有出住者，<a id="a-Fo"></a>则为欲令外空、<a id="a-Fp"></a>内外空、<a id="a-Fq"></a>空空、<a id="a-Fr"></a>大空、<a id="a-Fs"></a>胜义空、<a id="a-Ft"></a>有为空、<a id="a-Fu"></a>无为空、<a id="a-Fv"></a>毕竟空、<a id="a-Fw"></a>无际空、<a id="a-Fx"></a>散无散空、<a id="a-Fy"></a>本性空、<a id="a-Fz"></a>自共相空、<a id="a-G0"></a>一切法空、<a id="a-G1"></a>不可得空、<a id="a-G2"></a>无性空、<a id="a-G3"></a>自性空、<a id="a-G4"></a>无性自性空空亦有出住，<a id="a-G5"></a>然外空空乃至无性自性空空不能从三界中出，<a id="a-G6"></a>亦不能至一切智智中住。<a id="a-G7"></a>何以故？<a id="a-G8"></a>外空空，<a id="a-G9"></a>外空空自性空，<a id="a-GA"></a>乃至无性自性空空，<a id="a-GB"></a>无性自性空空自性空故。</p>
  <p id="aGC">“善现，<a id="a-GD"></a>诸有欲令无相之法有出住者，<a id="a-GE"></a>则为欲令四念住空亦有出住，<a id="a-GF"></a>然四念住空不能从三界中出，<a id="a-GG"></a>亦不能至一切智智中住。<a id="a-GH"></a>何以故？<a id="a-GI"></a>四念住空，<a id="a-GJ"></a>四念住空自性空故。</p>
  <p id="aGK">“善现，<a id="a-GL"></a>诸有欲令无相之法有出住者，<a id="a-GM"></a>则为欲令四正断、<a id="a-GN"></a>四神足、<a id="a-GO"></a>五根、<a id="a-GP"></a>五力、<a id="a-GQ"></a>七等觉支、<a id="a-GR"></a>八圣道支空亦有出住，<a id="a-GS"></a>然四正断空乃至八圣道支空不能从三界中出，<a id="a-GT"></a>亦不能至一切智智中住。<a id="a-GU"></a>何以故？<a id="a-GV"></a>四正断空，<a id="a-GW"></a>四正断空自性空，<a id="a-GX"></a>乃至八圣道支空，<a id="a-GY"></a>八圣道支空自性空故。</p>
  <p id="aGZ">“善现，<a id="a-Ga"></a>诸有欲令无相之法有出住者，<a id="a-Gb"></a>则为欲令乃至佛十力空亦有出住，<a id="a-Gc"></a>然佛十力空不能从三界中出，<a id="a-Gd"></a>亦不能至一切智智中住。<a id="a-Ge"></a>何以故？<a id="a-Gf"></a>佛十力空，<a id="a-Gg"></a>佛十力空自性空故。</p>
  <p id="aGh">“善现，<a id="a-Gi"></a>诸有欲令无相之法有出住者，<a id="a-Gj"></a>则为欲令四无所畏、<a id="a-Gk"></a>四无礙解、<a id="a-Gl"></a>大慈、<a id="a-Gm"></a>大悲、<a id="a-Gn"></a>大喜、<a id="a-Go"></a>大舍、<a id="a-Gp"></a>十八佛不共法空亦有出住，<a id="a-Gq"></a>然四无所畏乃至十八佛不共法空不能从三界中出，<a id="a-Gr"></a>亦不能至一切智智中住。<a id="a-Gs"></a>何以故？<a id="a-Gt"></a>四无所畏空，<a id="a-Gu"></a>四无所畏空自性空，<a id="a-Gv"></a>乃至十八佛不共法空，<a id="a-Gw"></a>十八佛不共法空自性空故。</p>
  <p id="aGx">“善现，<a id="a-Gy"></a>诸有欲令无相之法有出住者，<a id="a-Gz"></a>则为欲令诸预流者有恶趣生，<a id="a-H0"></a>诸一来者有频来生，<a id="a-H1"></a>诸不还者有欲界生，<a id="a-H2"></a>诸大菩萨有自利生，<a id="a-H3"></a>诸阿罗汉、<a id="a-H4"></a>独觉、<a id="a-H5"></a>如来有后有生，<a id="a-H6"></a>然无是事。<a id="a-H7"></a>何以故？<a id="a-H8"></a>诸预流等恶趣生等不可得故。</p>
  <p id="aH9">“善现，<a id="a-HA"></a>诸有欲令无相之法有出住者，<a id="a-HB"></a>则为欲令预流空亦有出住，<a id="a-HC"></a>然预流空不能从三界中出，<a id="a-HD"></a>亦不能至一切智智中住。<a id="a-HE"></a>何以故？<a id="a-HF"></a>预流空，<a id="a-HG"></a>预流空自性空故。</p>
  <p id="aHH">“善现，<a id="a-HI"></a>诸有欲令无相之法有出住者，<a id="a-HJ"></a>则为欲令一来、<a id="a-HK"></a>不还、<a id="a-HL"></a>阿罗汉、<a id="a-HM"></a>独觉、<a id="a-HN"></a>菩萨、<a id="a-HO"></a>如来空亦有出住，<a id="a-HP"></a>然一来空乃至如来空不能从三界中出，<a id="a-HQ"></a>亦不能至一切智智中住。<a id="a-HR"></a>何以故？<a id="a-HS"></a>一来空，<a id="a-HT"></a>一来空自性空，<a id="a-HU"></a>乃至如来空，<a id="a-HV"></a>如来空自性空故。</p>
  <p id="aHW">“善现，<a id="a-HX"></a>诸有欲令无相之法有出住者，<a id="a-HY"></a>则为欲令名字、<a id="a-HZ"></a>假想、<a id="a-Ha"></a>施设、<a id="a-Hb"></a>言说空亦有出住，<a id="a-Hc"></a>然名字、<a id="a-Hd"></a>假想、<a id="a-He"></a>施设、<a id="a-Hf"></a>言说空不能从三界中出，<a id="a-Hg"></a>亦不能至一切智智中住。<a id="a-Hh"></a>何以故？<a id="a-Hi"></a>名字、<a id="a-Hj"></a>假想、<a id="a-Hk"></a>施设、<a id="a-Hl"></a>言说空，<a id="a-Hm"></a>名字、<a id="a-Hn"></a>假想、<a id="a-Ho"></a>施设、<a id="a-Hp"></a>言说空自性空故。</p>
  <p id="aHq">“善现，<a id="a-Hr"></a>诸有欲令无相之法有出住者，<a id="a-Hs"></a>则为欲令无生无灭、<a id="a-Ht"></a>无染无净、<a id="a-Hu"></a>无相无为空亦有出住，<a id="a-Hv"></a>然无生无灭、<a id="a-Hw"></a>无染无净、<a id="a-Hx"></a>无相无为空不能从三界中出，<a id="a-Hy"></a>亦不能至一切智智中住。<a id="a-Hz"></a>何以故？<a id="a-I0"></a>无生无灭、<a id="a-I1"></a>无染无净、<a id="a-I2"></a>无相无为空，<a id="a-I3"></a>无生无灭、<a id="a-I4"></a>无染无净、<a id="a-I5"></a>无相无为空自性空故。</p>
  <p id="aI6">“善现，<a id="a-I7"></a>由此因缘，<a id="a-I8"></a>如是大乘从三界中出，<a id="a-I9"></a>至一切智智中住，<a id="a-IA"></a>然以无二为方便故无出无住。<a id="a-IB"></a>所以者何？<a id="a-IC"></a>无相之法无动转故。</p>
 </body>
</html>