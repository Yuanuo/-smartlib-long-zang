<!doctype html>
<html id="z3IBSzS6W" data-ver="1258">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第四百四</h1>
  <h2 id="a2">第二分观照品第三之三</h2>
  <p id="a3">尔时，<a id="a-4"></a>舍利子白佛言：<a id="a-5"></a>“世尊，<a id="a-6"></a>与般若波罗蜜多相应菩萨摩诃萨，<a id="a-7"></a>从何处没，<a id="a-8"></a>来生此间？<a id="a-9"></a>从此间没，<a id="a-A"></a>当生何处？<a id="a-B"></a>”</p>
  <p id="aC">佛告舍利子：<a id="a-D"></a>“与般若波罗蜜多相应菩萨摩诃萨，<a id="a-E"></a>有从余佛土没，<a id="a-F"></a>来生此间；<a id="a-G"></a>有从睹史多天没，<a id="a-H"></a>来生此间；<a id="a-I"></a>有从人中没，<a id="a-J"></a>还生此间。</p>
  <p id="aK">“舍利子，<a id="a-L"></a>若从余佛土没，<a id="a-M"></a>来生此者，<a id="a-N"></a>是菩萨摩诃萨疾与般若波罗蜜多相应。<a id="a-O"></a>由与般若波罗蜜多相应故，<a id="a-P"></a>转生便得深妙法门速现在前；<a id="a-Q"></a>从此已后，<a id="a-R"></a>恒与般若波罗蜜多疾得相应，<a id="a-S"></a>在所生处常值诸佛，<a id="a-T"></a>供养恭敬、<a id="a-U"></a>尊重赞叹，<a id="a-V"></a>能令般若波罗蜜多渐得增长。<a id="a-W"></a>若从睹史多天没，<a id="a-X"></a>来生此者，<a id="a-Y"></a>是菩萨摩诃萨即为一生所系。<a id="a-Z"></a>于六波罗蜜多常不忘失，<a id="a-a"></a>一切陀罗尼门、<a id="a-b"></a>三摩地门皆得自在。<a id="a-c"></a>若从人中没，<a id="a-d"></a>还生此者，<a id="a-e"></a>是菩萨摩诃萨除不退转。<a id="a-f"></a>其根昧钝，<a id="a-g"></a>不能疾与般若波罗蜜多相应，<a id="a-h"></a>一切陀罗尼门、<a id="a-i"></a>三摩地门皆未自在。</p>
  <p id="aj">“舍利子，<a id="a-k"></a>汝所问‘与般若波罗蜜多相应菩萨摩诃萨，<a id="a-l"></a>从此间没，<a id="a-m"></a>当生何处？<a id="a-n"></a>’者，<a id="a-o"></a>是菩萨摩诃萨从此没已，<a id="a-p"></a>生余佛土。<a id="a-q"></a>从一佛国至一佛国，<a id="a-r"></a>在在生处常得值遇诸佛世尊，<a id="a-s"></a>供养恭敬、<a id="a-t"></a>尊重赞叹，<a id="a-u"></a>乃至无上正等菩提。</p>
  <p id="av">“舍利子，<a id="a-w"></a>复有菩萨摩诃萨无方便善巧故，<a id="a-x"></a>入初静虑，<a id="a-y"></a>入第二、<a id="a-z"></a>第三、<a id="a-10"></a>第四静虑，<a id="a-11"></a>亦行六种波罗蜜多。<a id="a-12"></a>是菩萨摩诃萨得静虑故生长寿天，<a id="a-13"></a>随彼寿尽来生人中，<a id="a-14"></a>值遇诸佛，<a id="a-15"></a>供养恭敬、<a id="a-16"></a>尊重赞叹。<a id="a-17"></a>虽行六种波罗蜜多，<a id="a-18"></a>而根昧钝不甚明利。</p>
  <p id="a19">“舍利子，<a id="a-1A"></a>复有菩萨摩诃萨，<a id="a-1B"></a>入初静虑乃至第四静虑，<a id="a-1C"></a>亦行六种波罗蜜多。<a id="a-1D"></a>是菩萨摩诃萨无方便善巧故，<a id="a-1E"></a>舍诸静虑而生欲界。<a id="a-1F"></a>当知是菩萨摩诃萨亦根昧钝不甚明利。</p>
  <p id="a1G">“舍利子，<a id="a-1H"></a>复有菩萨摩诃萨入初静虑，<a id="a-1I"></a>入第二、<a id="a-1J"></a>第三、<a id="a-1K"></a>第四静虑；<a id="a-1L"></a>入慈无量，<a id="a-1M"></a>入悲、<a id="a-1N"></a>喜、<a id="a-1O"></a>舍无量；<a id="a-1P"></a>入空无边处定，<a id="a-1Q"></a>入识无边处、<a id="a-1R"></a>无所有处、<a id="a-1S"></a>非想非非想处定；<a id="a-1T"></a>修四念住、<a id="a-1U"></a>四正断、<a id="a-1V"></a>四神足、<a id="a-1W"></a>五根、<a id="a-1X"></a>五力、<a id="a-1Y"></a>七等觉支、<a id="a-1Z"></a>八圣道支；<a id="a-1a"></a>修佛十力、<a id="a-1b"></a>四无所畏、<a id="a-1c"></a>四无礙解、<a id="a-1d"></a>大慈、<a id="a-1e"></a>大悲、<a id="a-1f"></a>大喜、<a id="a-1g"></a>大舍、<a id="a-1h"></a>十八佛不共法。<a id="a-1i"></a>是菩萨摩诃萨有方便善巧故，<a id="a-1j"></a>不随静虑、<a id="a-1k"></a>无量、<a id="a-1l"></a>无色势力而生，<a id="a-1m"></a>但生有佛世界值遇诸佛，<a id="a-1n"></a>供养恭敬、<a id="a-1o"></a>尊重赞叹，<a id="a-1p"></a>常与般若波罗蜜多相应。<a id="a-1q"></a>当知是菩萨摩诃萨，<a id="a-1r"></a>此贤劫中定得无上正等菩提。</p>
  <p id="a1s">“舍利子，<a id="a-1t"></a>复有菩萨摩诃萨，<a id="a-1u"></a>入初静虑乃至第四静虑，<a id="a-1v"></a>入慈无量乃至舍无量，<a id="a-1w"></a>入空无边处定乃至非想非非想处定。<a id="a-1x"></a>是菩萨摩诃萨有方便善巧故，<a id="a-1y"></a>不随静虑、<a id="a-1z"></a>无量、<a id="a-20"></a>无色势力而生，<a id="a-21"></a>还生欲界若刹帝利大族、<a id="a-22"></a>若婆罗门大族、<a id="a-23"></a>若长者大族、<a id="a-24"></a>若居士大族，<a id="a-25"></a>为欲成熟诸有情故，<a id="a-26"></a>不为贪染后有故生。</p>
  <p id="a27">“舍利子，<a id="a-28"></a>复有菩萨摩诃萨，<a id="a-29"></a>入初静虑乃至第四静虑，<a id="a-2A"></a>入慈无量乃至舍无量，<a id="a-2B"></a>入空无边处定乃至非想非非想处定。<a id="a-2C"></a>是菩萨摩诃萨有方便善巧故，<a id="a-2D"></a>不随静虑、<a id="a-2E"></a>无量、<a id="a-2F"></a>无色势力而生，<a id="a-2G"></a>或生四大王众天，<a id="a-2H"></a>或生三十三天，<a id="a-2I"></a>或生夜摩天，<a id="a-2J"></a>或生睹史多天，<a id="a-2K"></a>或生乐变化天，<a id="a-2L"></a>或生他化自在天，<a id="a-2M"></a>为欲成熟诸有情故，<a id="a-2N"></a>及为严净诸佛土故，<a id="a-2O"></a>常值诸佛，<a id="a-2P"></a>供养恭敬、<a id="a-2Q"></a>尊重赞叹，<a id="a-2R"></a>无空过者。</p>
  <p id="a2S">“舍利子，<a id="a-2T"></a>复有菩萨摩诃萨修行般若波罗蜜多，<a id="a-2U"></a>有方便善巧故入初静虑，<a id="a-2V"></a>于此处没生梵世中作大梵王，<a id="a-2W"></a>威德炽盛胜余梵众多百千倍。<a id="a-2X"></a>从自天处游诸佛土，<a id="a-2Y"></a>从一佛国至一佛国。<a id="a-2Z"></a>其中有菩萨摩诃萨未证无上正等菩提者，<a id="a-2a"></a>劝证无上正等菩提，<a id="a-2b"></a>已证无上正等菩提未转法轮者请转法轮，<a id="a-2c"></a>为欲利乐诸有情故。</p>
  <p id="a2d">“舍利子，<a id="a-2e"></a>复有菩萨摩诃萨，<a id="a-2f"></a>修行般若波罗蜜多有方便善巧故，<a id="a-2g"></a>入初静虑乃至第四静虑，<a id="a-2h"></a>入慈无量乃至舍无量，<a id="a-2i"></a>入空无边处定乃至非想非非想处定，<a id="a-2j"></a>修四念住乃至八圣道支，<a id="a-2k"></a>于空解脱门、<a id="a-2l"></a>无相解脱门、<a id="a-2m"></a>无愿解脱门自在现前，<a id="a-2n"></a>不随静虑、<a id="a-2o"></a>无量、<a id="a-2p"></a>无色势力而生。<a id="a-2q"></a>是菩萨摩诃萨一生所系，<a id="a-2r"></a>现前承事亲近供养现在如来、<a id="a-2s"></a>应、<a id="a-2t"></a>正等觉，<a id="a-2u"></a>于是佛所勤修梵行，<a id="a-2v"></a>从此间没，<a id="a-2w"></a>生睹史多天。<a id="a-2x"></a>尽彼寿量，<a id="a-2y"></a>诸根无缺，<a id="a-2z"></a>具念正知，<a id="a-30"></a>无量无数百千俱胝那庾多天众围绕导从，<a id="a-31"></a>游戏神通来生人中，<a id="a-32"></a>证得无上正等菩提，<a id="a-33"></a>转妙法轮度无量众。</p>
  <p id="a34">“舍利子，<a id="a-35"></a>复有菩萨摩诃萨具六神通，<a id="a-36"></a>不生欲界，<a id="a-37"></a>不生色界，<a id="a-38"></a>不生无色界，<a id="a-39"></a>游诸佛土，<a id="a-3A"></a>从一佛国至一佛国，<a id="a-3B"></a>供养恭敬、<a id="a-3C"></a>尊重赞叹诸佛世尊，<a id="a-3D"></a>修菩萨行至得无上正等菩提。</p>
  <p id="a3E">“舍利子，<a id="a-3F"></a>复有菩萨摩诃萨具六神通游戏自在，<a id="a-3G"></a>从一佛国至一佛国，<a id="a-3H"></a>所经佛土无有声闻、<a id="a-3I"></a>独觉之名，<a id="a-3J"></a>唯有一乘真净行者。<a id="a-3K"></a>是菩萨摩诃萨于诸佛土供养恭敬、<a id="a-3L"></a>尊重赞叹诸佛世尊，<a id="a-3M"></a>修行般若波罗蜜多渐次增长，<a id="a-3N"></a>严净佛土、<a id="a-3O"></a>成熟有情。</p>
  <p id="a3P">“舍利子，<a id="a-3Q"></a>复有菩萨摩诃萨具六神通游戏自在，<a id="a-3R"></a>从一佛国至一佛国，<a id="a-3S"></a>所经佛土有情寿量不可数知。<a id="a-3T"></a>是菩萨摩诃萨于诸佛土供养恭敬、<a id="a-3U"></a>尊重赞叹诸佛世尊，<a id="a-3V"></a>修行般若波罗蜜多渐次增长，<a id="a-3W"></a>严净佛土、<a id="a-3X"></a>成熟有情。</p>
  <p id="a3Y">“舍利子，<a id="a-3Z"></a>复有菩萨摩诃萨具六神通游诸世界，<a id="a-3a"></a>有诸世界无三宝名，<a id="a-3b"></a>是菩萨摩诃萨往彼赞叹佛、<a id="a-3c"></a>法、<a id="a-3d"></a>僧宝，<a id="a-3e"></a>令诸有情深生净信，<a id="a-3f"></a>由斯长夜利益安乐。<a id="a-3g"></a>是菩萨摩诃萨于此命终，<a id="a-3h"></a>生有佛界，<a id="a-3i"></a>修菩萨行至得无上正等菩提。</p>
  <p id="a3j">“舍利子，<a id="a-3k"></a>复有菩萨摩诃萨从初发心勇猛精进，<a id="a-3l"></a>得初静虑乃至第四静虑，<a id="a-3m"></a>得慈无量乃至舍无量，<a id="a-3n"></a>得空无边处定乃至非想非非想处定，<a id="a-3o"></a>修四念住乃至八圣道支，<a id="a-3p"></a>修佛十力乃至一切相智。<a id="a-3q"></a>是菩萨摩诃萨不生欲界，<a id="a-3r"></a>不生色界，<a id="a-3s"></a>不生无色界，<a id="a-3t"></a>常生能益有情之处，<a id="a-3u"></a>利益安乐一切有情。</p>
  <p id="a3v">“舍利子，<a id="a-3w"></a>复有菩萨摩诃萨先已修习六波罗蜜多，<a id="a-3x"></a>初发心已便入菩萨正性离生，<a id="a-3y"></a>乃至证得不退转地。</p>
  <p id="a3z">“舍利子，<a id="a-40"></a>复有菩萨摩诃萨先已修习六波罗蜜多，<a id="a-41"></a>初发心已便能展转证得无上正等菩提，<a id="a-42"></a>转妙法轮度无量众，<a id="a-43"></a>于无余依大涅槃界而般涅槃。<a id="a-44"></a>般涅槃后，<a id="a-45"></a>所说正法若住一劫、<a id="a-46"></a>若一劫余，<a id="a-47"></a>利乐无边诸有情类。</p>
  <p id="a48">“舍利子，<a id="a-49"></a>复有菩萨摩诃萨先已修习六波罗蜜多，<a id="a-4A"></a>初发心已便能与般若波罗蜜多相应，<a id="a-4B"></a>与无量无数百千俱胝那庾多菩萨摩诃萨，<a id="a-4C"></a>前后围绕游诸佛土，<a id="a-4D"></a>从一佛国至一佛国，<a id="a-4E"></a>供养恭敬、<a id="a-4F"></a>尊重赞叹诸佛世尊，<a id="a-4G"></a>成熟有情、<a id="a-4H"></a>严净佛土。</p>
  <p id="a4I">“舍利子，<a id="a-4J"></a>复有菩萨摩诃萨修行般若波罗蜜多，<a id="a-4K"></a>得四静虑、<a id="a-4L"></a>四无量、<a id="a-4M"></a>四无色定，<a id="a-4N"></a>于中游戏先入初静虑，<a id="a-4O"></a>从初静虑起入灭尽定，<a id="a-4P"></a>从灭尽定起入第二静虑，<a id="a-4Q"></a>从第二静虑起入灭尽定，<a id="a-4R"></a>从灭尽定起入第三静虑，<a id="a-4S"></a>从第三静虑起入灭尽定，<a id="a-4T"></a>从灭尽定起入第四静虑，<a id="a-4U"></a>从第四静虑起入灭尽定，<a id="a-4V"></a>从灭尽定起入空无边处，<a id="a-4W"></a>从空无边处起入灭尽定，<a id="a-4X"></a>从灭尽定起入识无边处，<a id="a-4Y"></a>从识无边处起入灭尽定，<a id="a-4Z"></a>从灭尽定起入无所有处，<a id="a-4a"></a>从无所有处起入灭尽定，<a id="a-4b"></a>从灭尽定起入非想非非想处，<a id="a-4c"></a>从非想非非想处起入灭尽定，<a id="a-4d"></a>从灭尽定起入初静虑。<a id="a-4e"></a>舍利子，<a id="a-4f"></a>是菩萨摩诃萨修行般若波罗蜜多方便善巧，<a id="a-4g"></a>于诸胜定顺逆往还，<a id="a-4h"></a>次第超越游戏自在。</p>
  <p id="a4i">“舍利子，<a id="a-4j"></a>复有菩萨摩诃萨虽已得四念住、<a id="a-4k"></a>四正断、<a id="a-4l"></a>四神足、<a id="a-4m"></a>五根、<a id="a-4n"></a>五力、<a id="a-4o"></a>七等觉支、<a id="a-4p"></a>八圣道支，<a id="a-4q"></a>已修佛十力、<a id="a-4r"></a>四无所畏、<a id="a-4s"></a>四无礙解、<a id="a-4t"></a>大慈、<a id="a-4u"></a>大悲、<a id="a-4v"></a>大喜、<a id="a-4w"></a>大舍、<a id="a-4x"></a>十八佛不共法、<a id="a-4y"></a>一切智、<a id="a-4z"></a>道相智、<a id="a-50"></a>一切相智，<a id="a-51"></a>而不取预流果、<a id="a-52"></a>若一来果、<a id="a-53"></a>若不还果、<a id="a-54"></a>若阿罗汉果、<a id="a-55"></a>若独觉菩提、<a id="a-56"></a>若无上正等菩提。<a id="a-57"></a>是菩萨摩诃萨修行般若波罗蜜多方便善巧故，<a id="a-58"></a>令诸有情起四念住乃至八圣道支，<a id="a-59"></a>使得预流果乃至阿罗汉果、<a id="a-5A"></a>独觉菩提；<a id="a-5B"></a>或令有情修佛十力乃至一切相智，<a id="a-5C"></a>使得无上正等菩提。<a id="a-5D"></a>舍利子，<a id="a-5E"></a>此诸声闻、<a id="a-5F"></a>独觉果智，<a id="a-5G"></a>即是菩萨摩诃萨忍。<a id="a-5H"></a>舍利子，<a id="a-5I"></a>当知是菩萨摩诃萨住不退转地，<a id="a-5J"></a>与般若波罗蜜多相应能为斯事。</p>
  <p id="a5K">“舍利子，<a id="a-5L"></a>复有菩萨摩诃萨住六波罗蜜多，<a id="a-5M"></a>净睹史多天宫，<a id="a-5N"></a>当知是菩萨摩诃萨此贤劫中定当作佛。</p>
  <p id="a5O">“舍利子，<a id="a-5P"></a>复有菩萨摩诃萨修行般若波罗蜜多，<a id="a-5Q"></a>虽已得四静虑、<a id="a-5R"></a>四无量、<a id="a-5S"></a>四无色定，<a id="a-5T"></a>已得四念住、<a id="a-5U"></a>四正断、<a id="a-5V"></a>四神足、<a id="a-5W"></a>五根、<a id="a-5X"></a>五力、<a id="a-5Y"></a>七等觉支、<a id="a-5Z"></a>八圣道支，<a id="a-5a"></a>已修佛十力、<a id="a-5b"></a>四无所畏、<a id="a-5c"></a>四无礙解、<a id="a-5d"></a>大慈、<a id="a-5e"></a>大悲、<a id="a-5f"></a>大喜、<a id="a-5g"></a>大舍、<a id="a-5h"></a>十八佛不共法、<a id="a-5i"></a>一切智、<a id="a-5j"></a>道相智、<a id="a-5k"></a>一切相智，<a id="a-5l"></a>心趣菩提常无懈废，<a id="a-5m"></a>而于圣谛现未通达。<a id="a-5n"></a>舍利子当知，<a id="a-5o"></a>是菩萨摩诃萨一生所系。</p>
  <p id="a5p">“舍利子，<a id="a-5q"></a>复有菩萨摩诃萨修行六种波罗蜜多，<a id="a-5r"></a>游诸世界从一佛国至一佛国，<a id="a-5s"></a>严净佛土，<a id="a-5t"></a>安立有情于无上觉。<a id="a-5u"></a>舍利子，<a id="a-5v"></a>是菩萨摩诃萨要经无量无数大劫，<a id="a-5w"></a>乃证无上正等菩提。</p>
  <p id="a5x">“舍利子，<a id="a-5y"></a>复有菩萨摩诃萨安住六种波罗蜜多，<a id="a-5z"></a>常勤精进饶益有情，<a id="a-60"></a>口常不说引无义语，<a id="a-61"></a>身、<a id="a-62"></a>意不起引无义业。</p>
  <p id="a63">“舍利子，<a id="a-64"></a>复有菩萨摩诃萨修行六种波罗蜜多，<a id="a-65"></a>常勤精进饶益有情，<a id="a-66"></a>从一佛国至一佛国，<a id="a-67"></a>断诸有情三恶趣道。</p>
  <p id="a68">“舍利子，<a id="a-69"></a>复有菩萨摩诃萨虽具住六波罗蜜多，<a id="a-6A"></a>常以布施波罗蜜多而为上首，<a id="a-6B"></a>勇猛修习诸菩萨行，<a id="a-6C"></a>惠诸有情一切乐具常无懈息，<a id="a-6D"></a>须食与食、<a id="a-6E"></a>须饮与饮、<a id="a-6F"></a>须乘与乘、<a id="a-6G"></a>须衣与衣，<a id="a-6H"></a>花香、<a id="a-6I"></a>璎珞、<a id="a-6J"></a>房舍、<a id="a-6K"></a>卧具、<a id="a-6L"></a>床榻、<a id="a-6M"></a>灯明、<a id="a-6N"></a>财谷、<a id="a-6O"></a>珍宝，<a id="a-6P"></a>随其所须资生之物，<a id="a-6Q"></a>皆悉给施。</p>
  <p id="a6R">“舍利子，<a id="a-6S"></a>复有菩萨摩诃萨虽具住六波罗蜜多，<a id="a-6T"></a>常以净戒波罗蜜多而为上首，<a id="a-6U"></a>勇猛修习诸菩萨行，<a id="a-6V"></a>具身、<a id="a-6W"></a>语、<a id="a-6X"></a>意殊胜律仪，<a id="a-6Y"></a>劝诸有情亦令修习如是律仪，<a id="a-6Z"></a>令速圆满。</p>
  <p id="a6a">“舍利子，<a id="a-6b"></a>复有菩萨摩诃萨虽具住六波罗蜜多，<a id="a-6c"></a>常以安忍波罗蜜多而为上首，<a id="a-6d"></a>勇猛修习诸菩萨行，<a id="a-6e"></a>远离一切忿恚等心，<a id="a-6f"></a>劝诸有情亦令修习如是安忍，<a id="a-6g"></a>令速圆满。</p>
  <p id="a6h">“舍利子，<a id="a-6i"></a>复有菩萨摩诃萨虽具住六波罗蜜多，<a id="a-6j"></a>常以精进波罗蜜多而为上首，<a id="a-6k"></a>勇猛修习诸菩萨行，<a id="a-6l"></a>具足修行一切善法，<a id="a-6m"></a>劝诸有情亦令修习如是精进，<a id="a-6n"></a>令速圆满。</p>
  <p id="a6o">“舍利子，<a id="a-6p"></a>复有菩萨摩诃萨虽具住六波罗蜜多，<a id="a-6q"></a>常以静虑波罗蜜多而为上首，<a id="a-6r"></a>勇猛修习诸菩萨行，<a id="a-6s"></a>具修一切胜奢摩他，<a id="a-6t"></a>劝诸有情亦令修习如是胜定，<a id="a-6u"></a>令速圆满。</p>
  <p id="a6v">“舍利子，<a id="a-6w"></a>复有菩萨摩诃萨虽具住六波罗蜜多，<a id="a-6x"></a>常以般若波罗蜜多而为上首，<a id="a-6y"></a>勇猛修习诸菩萨行，<a id="a-6z"></a>具修一切毗钵舍那，<a id="a-70"></a>劝诸有情亦令修习如是胜慧，<a id="a-71"></a>令速圆满。</p>
  <p id="a72">“舍利子，<a id="a-73"></a>复有菩萨摩诃萨修行般若波罗蜜多，<a id="a-74"></a>化身如佛，<a id="a-75"></a>遍入地狱、<a id="a-76"></a>傍生、<a id="a-77"></a>鬼界、<a id="a-78"></a>若人、<a id="a-79"></a>若天，<a id="a-7A"></a>随其类音为说正法。</p>
  <p id="a7B">“舍利子，<a id="a-7C"></a>复有菩萨摩诃萨安住六种波罗蜜多，<a id="a-7D"></a>化身如佛，<a id="a-7E"></a>遍到十方殑伽沙等诸佛世界，<a id="a-7F"></a>为诸有情宣说正法、<a id="a-7G"></a>严净佛土。<a id="a-7H"></a>于诸佛所听闻正法，<a id="a-7I"></a>供养恭敬、<a id="a-7J"></a>尊重赞叹，<a id="a-7K"></a>周览十方最胜佛土微妙净相，<a id="a-7L"></a>而便自起最极庄严清净佛土，<a id="a-7M"></a>于中安处一生所系诸大菩萨，<a id="a-7N"></a>教令速证无上菩提。</p>
  <p id="a7O">“舍利子，<a id="a-7P"></a>复有菩萨摩诃萨修行六种波罗蜜多，<a id="a-7Q"></a>成就大士三十二相，<a id="a-7R"></a>诸根猛利清净端严，<a id="a-7S"></a>众生见者无不爱敬，<a id="a-7T"></a>因斯劝导，<a id="a-7U"></a>应其根欲令渐证得三乘涅槃。<a id="a-7V"></a>如是，<a id="a-7W"></a>舍利子，<a id="a-7X"></a>菩萨摩诃萨修行般若波罗蜜多，<a id="a-7Y"></a>应学清净身、<a id="a-7Z"></a>语、<a id="a-7a"></a>意业。</p>
  <p id="a7b">“舍利子，<a id="a-7c"></a>复有菩萨摩诃萨修行六种波罗蜜多，<a id="a-7d"></a>虽得诸根明利，<a id="a-7e"></a>而不自重轻他。</p>
  <p id="a7f">“舍利子，<a id="a-7g"></a>复有菩萨摩诃萨从初发心恒住施戒波罗蜜多，<a id="a-7h"></a>乃至未得不退转地，<a id="a-7i"></a>于一切时不堕恶趣。</p>
  <p id="a7j">“舍利子，<a id="a-7k"></a>复有菩萨摩诃萨从初发心乃至未得不退转地，<a id="a-7l"></a>常不舍离十善业道。</p>
  <p id="a7m">“舍利子，<a id="a-7n"></a>复有菩萨摩诃萨安住施戒波罗蜜多，<a id="a-7o"></a>作转轮王成就七宝，<a id="a-7p"></a>以法教化不以非法，<a id="a-7q"></a>安立有情于十善道，<a id="a-7r"></a>亦以财宝济诸贫乏。</p>
  <p id="a7s">“舍利子，<a id="a-7t"></a>复有菩萨摩诃萨安住施戒波罗蜜多，<a id="a-7u"></a>无量百千世作转轮圣王，<a id="a-7v"></a>值遇无量百千诸佛，<a id="a-7w"></a>供养恭敬、<a id="a-7x"></a>尊重赞叹，<a id="a-7y"></a>舍施内外不以为难。</p>
  <p id="a7z">“舍利子，<a id="a-80"></a>复有菩萨摩诃萨安住六种波罗蜜多，<a id="a-81"></a>常为邪见盲冥有情作法照明，<a id="a-82"></a>亦持此明常以自照，<a id="a-83"></a>乃至无上正等菩提，<a id="a-84"></a>此法照明曾不舍离。<a id="a-85"></a>是菩萨摩诃萨由是因缘，<a id="a-86"></a>于诸佛法常得现起。</p>
  <p id="a87">“是故，<a id="a-88"></a>舍利子，<a id="a-89"></a>诸菩萨摩诃萨修行般若波罗蜜多，<a id="a-8A"></a>于身、<a id="a-8B"></a>语、<a id="a-8C"></a>意三有罪业无容暂起。<a id="a-8D"></a>”</p>
  <p id="a8E">时，<a id="a-8F"></a>舍利子白佛言：<a id="a-8G"></a>“世尊，<a id="a-8H"></a>云何名为菩萨摩诃萨有罪身、<a id="a-8I"></a>语、<a id="a-8J"></a>意业？<a id="a-8K"></a>”</p>
  <p id="a8L">佛言：<a id="a-8M"></a>“舍利子，<a id="a-8N"></a>若菩萨摩诃萨作是念：<a id="a-8O"></a>‘此是身，<a id="a-8P"></a>我由此故而起身业；<a id="a-8Q"></a>此是语，<a id="a-8R"></a>我由此故而起语业；<a id="a-8S"></a>此是意，<a id="a-8T"></a>我由此故而起意业。<a id="a-8U"></a>’舍利子，<a id="a-8V"></a>是名菩萨摩诃萨有罪身、<a id="a-8W"></a>语、<a id="a-8X"></a>意业。</p>
  <p id="a8Y">“舍利子，<a id="a-8Z"></a>诸菩萨摩诃萨修行般若波罗蜜多，<a id="a-8a"></a>不得身及身业，<a id="a-8b"></a>不得语及语业，<a id="a-8c"></a>不得意及意业。<a id="a-8d"></a>舍利子，<a id="a-8e"></a>若菩萨摩诃萨修行般若波罗蜜多，<a id="a-8f"></a>得身、<a id="a-8g"></a>语、<a id="a-8h"></a>意及身、<a id="a-8i"></a>语、<a id="a-8j"></a>意业者，<a id="a-8k"></a>便起悭贪心、<a id="a-8l"></a>犯戒心、<a id="a-8m"></a>忿恚心、<a id="a-8n"></a>懈怠心、<a id="a-8o"></a>散乱心、<a id="a-8p"></a>恶慧心，<a id="a-8q"></a>若起此心不名菩萨摩诃萨。<a id="a-8r"></a>是故修行般若波罗蜜多菩萨摩诃萨，<a id="a-8s"></a>生此念者，<a id="a-8t"></a>无有是处。</p>
  <p id="a8u">“舍利子，<a id="a-8v"></a>诸菩萨摩诃萨修行六种波罗蜜多，<a id="a-8w"></a>能净身、<a id="a-8x"></a>语、<a id="a-8y"></a>意三种粗重。<a id="a-8z"></a>”</p>
  <p id="a90">时，<a id="a-91"></a>舍利子白佛言：<a id="a-92"></a>“世尊，<a id="a-93"></a>云何菩萨摩诃萨能净身、<a id="a-94"></a>语、<a id="a-95"></a>意三种粗重？<a id="a-96"></a>”</p>
  <p id="a97">佛言：<a id="a-98"></a>“舍利子，<a id="a-99"></a>诸菩萨摩诃萨修行般若波罗蜜多，<a id="a-9A"></a>不得身及身粗重，<a id="a-9B"></a>不得语及语粗重，<a id="a-9C"></a>不得意及意粗重。<a id="a-9D"></a>舍利子，<a id="a-9E"></a>如是菩萨摩诃萨修行般若波罗蜜多，<a id="a-9F"></a>能净身、<a id="a-9G"></a>语、<a id="a-9H"></a>意三种粗重。</p>
  <p id="a9I">“又，<a id="a-9J"></a>舍利子，<a id="a-9K"></a>若菩萨摩诃萨从初发心，<a id="a-9L"></a>恒具受持十善业道，<a id="a-9M"></a>不起声闻及独觉心，<a id="a-9N"></a>常于有情起大悲心。<a id="a-9O"></a>舍利子，<a id="a-9P"></a>我亦说是菩萨摩诃萨能净身、<a id="a-9Q"></a>语、<a id="a-9R"></a>意三种粗重。</p>
  <p id="a9S">“舍利子，<a id="a-9T"></a>复有菩萨摩诃萨，<a id="a-9U"></a>修行六种波罗蜜多净菩提道。<a id="a-9V"></a>”</p>
  <p id="a9W">时，<a id="a-9X"></a>舍利子白佛言：<a id="a-9Y"></a>“世尊，<a id="a-9Z"></a>云何名为菩萨摩诃萨菩提道？<a id="a-9a"></a>”</p>
  <p id="a9b">佛言：<a id="a-9c"></a>“舍利子，<a id="a-9d"></a>诸菩萨摩诃萨修行般若波罗蜜多时，<a id="a-9e"></a>不得一切身、<a id="a-9f"></a>语、<a id="a-9g"></a>意业及三粗重，<a id="a-9h"></a>不得布施波罗蜜多，<a id="a-9i"></a>不得净戒波罗蜜多，<a id="a-9j"></a>不得安忍波罗蜜多，<a id="a-9k"></a>不得精进波罗蜜多，<a id="a-9l"></a>不得静虑波罗蜜多，<a id="a-9m"></a>不得般若波罗蜜多，<a id="a-9n"></a>不得声闻乘，<a id="a-9o"></a>不得独觉乘，<a id="a-9p"></a>不得菩萨正等觉乘。<a id="a-9q"></a>舍利子，<a id="a-9r"></a>是名菩萨摩诃萨菩提道。<a id="a-9s"></a>何以故？<a id="a-9t"></a>以菩提道于一切法皆不得故。</p>
  <p id="a9u">“舍利子，<a id="a-9v"></a>复有菩萨摩诃萨修行六种波罗蜜多，<a id="a-9w"></a>趣菩提道，<a id="a-9x"></a>无能制者。<a id="a-9y"></a>”</p>
  <p id="a9z">时，<a id="a-A0"></a>舍利子白佛言：<a id="a-A1"></a>“世尊，<a id="a-A2"></a>何缘菩萨摩诃萨修行六种波罗蜜多，<a id="a-A3"></a>趣菩提道，<a id="a-A4"></a>无能制者？<a id="a-A5"></a>”</p>
  <p id="aA6">佛言：<a id="a-A7"></a>“舍利子，<a id="a-A8"></a>诸菩萨摩诃萨修行六种波罗蜜多时，<a id="a-A9"></a>不著色蕴，<a id="a-AA"></a>不著受、<a id="a-AB"></a>想、<a id="a-AC"></a>行、<a id="a-AD"></a>识蕴；<a id="a-AE"></a>不著眼处，<a id="a-AF"></a>不著耳、<a id="a-AG"></a>鼻、<a id="a-AH"></a>舌、<a id="a-AI"></a>身、<a id="a-AJ"></a>意处；<a id="a-AK"></a>不著色处，<a id="a-AL"></a>不著声、<a id="a-AM"></a>香、<a id="a-AN"></a>味、<a id="a-AO"></a>触、<a id="a-AP"></a>法处；<a id="a-AQ"></a>不著眼界、<a id="a-AR"></a>色界、<a id="a-AS"></a>眼识界，<a id="a-AT"></a>不著耳界、<a id="a-AU"></a>声界、<a id="a-AV"></a>耳识界，<a id="a-AW"></a>不著鼻界、<a id="a-AX"></a>香界、<a id="a-AY"></a>鼻识界，<a id="a-AZ"></a>不著舌界、<a id="a-Aa"></a>味界、<a id="a-Ab"></a>舌识界，<a id="a-Ac"></a>不著身界、<a id="a-Ad"></a>触界、<a id="a-Ae"></a>身识界，<a id="a-Af"></a>不著意界、<a id="a-Ag"></a>法界、<a id="a-Ah"></a>意识界；<a id="a-Ai"></a>不著苦圣谛，<a id="a-Aj"></a>不著集、<a id="a-Ak"></a>灭、<a id="a-Al"></a>道圣谛；<a id="a-Am"></a>不著无明，<a id="a-An"></a>不著行、<a id="a-Ao"></a>识、<a id="a-Ap"></a>名色、<a id="a-Aq"></a>六处、<a id="a-Ar"></a>触、<a id="a-As"></a>受、<a id="a-At"></a>爱、<a id="a-Au"></a>取、<a id="a-Av"></a>有、<a id="a-Aw"></a>生、<a id="a-Ax"></a>老死愁叹苦忧恼；<a id="a-Ay"></a>不著四念住，<a id="a-Az"></a>不著四正断、<a id="a-B0"></a>四神足、<a id="a-B1"></a>五根、<a id="a-B2"></a>五力、<a id="a-B3"></a>七等觉支、<a id="a-B4"></a>八圣道支；<a id="a-B5"></a>不著布施波罗蜜多，<a id="a-B6"></a>不著净戒、<a id="a-B7"></a>安忍、<a id="a-B8"></a>精进、<a id="a-B9"></a>静虑、<a id="a-BA"></a>般若波罗蜜多；<a id="a-BB"></a>不著佛十力，<a id="a-BC"></a>不著四无所畏、<a id="a-BD"></a>四无礙解、<a id="a-BE"></a>大慈、<a id="a-BF"></a>大悲、<a id="a-BG"></a>大喜、<a id="a-BH"></a>大舍、<a id="a-BI"></a>十八佛不共法、<a id="a-BJ"></a>一切智、<a id="a-BK"></a>道相智、<a id="a-BL"></a>一切相智；<a id="a-BM"></a>不著预流果，<a id="a-BN"></a>不著一来、<a id="a-BO"></a>不还、<a id="a-BP"></a>阿罗汉果，<a id="a-BQ"></a>不著独觉菩提，<a id="a-BR"></a>不著一切菩萨摩诃萨行，<a id="a-BS"></a>不著诸佛无上正等菩提。<a id="a-BT"></a>舍利子，<a id="a-BU"></a>由是因缘，<a id="a-BV"></a>菩萨摩诃萨修行六种波罗蜜多，<a id="a-BW"></a>增长炽盛趣菩提道，<a id="a-BX"></a>无能制者。</p>
  <p id="aBY">“舍利子，<a id="a-BZ"></a>复有菩萨摩诃萨，<a id="a-Ba"></a>安住般若波罗蜜多，<a id="a-Bb"></a>速能圆满一切智智。<a id="a-Bc"></a>成胜智故，<a id="a-Bd"></a>常不坠堕诸险恶趣，<a id="a-Be"></a>不受下贱人天之身，<a id="a-Bf"></a>永不贫穷；<a id="a-Bg"></a>所受身形，<a id="a-Bh"></a>诸根具足，<a id="a-Bi"></a>容颜端正，<a id="a-Bj"></a>为诸天、<a id="a-Bk"></a>人、<a id="a-Bl"></a>阿素洛等之所敬爱。<a id="a-Bm"></a>”</p>
  <p id="aBn">时，<a id="a-Bo"></a>舍利子白佛言：<a id="a-Bp"></a>“世尊，<a id="a-Bq"></a>何等名为菩萨摩诃萨所成胜智？<a id="a-Br"></a>”</p>
  <p id="aBs">佛言：<a id="a-Bt"></a>“舍利子，<a id="a-Bu"></a>诸菩萨摩诃萨由成此智，<a id="a-Bv"></a>尽见十方殑伽沙等诸佛世界一切如来、<a id="a-Bw"></a>应、<a id="a-Bx"></a>正等觉，<a id="a-By"></a>尽闻彼佛所说正法，<a id="a-Bz"></a>尽见彼会一切声闻、<a id="a-C0"></a>菩萨僧等，<a id="a-C1"></a>亦见彼土庄严之相。<a id="a-C2"></a>诸菩萨摩诃萨由成此智，<a id="a-C3"></a>不起世界想，<a id="a-C4"></a>不起佛想，<a id="a-C5"></a>不起法想，<a id="a-C6"></a>不起声闻僧想，<a id="a-C7"></a>不起菩萨僧想，<a id="a-C8"></a>不起独觉想，<a id="a-C9"></a>不起我想，<a id="a-CA"></a>不起非我想，<a id="a-CB"></a>不起佛土庄严之想。<a id="a-CC"></a>诸菩萨摩诃萨由成此智，<a id="a-CD"></a>虽行布施波罗蜜多而不得布施波罗蜜多，<a id="a-CE"></a>虽行净戒波罗蜜多，<a id="a-CF"></a>而不得净戒波罗蜜多；<a id="a-CG"></a>虽行安忍波罗蜜多，<a id="a-CH"></a>而不得安忍波罗蜜多；<a id="a-CI"></a>虽行精进波罗蜜多，<a id="a-CJ"></a>而不得精进波罗蜜多；<a id="a-CK"></a>虽行静虑波罗蜜多，<a id="a-CL"></a>而不得静虑波罗蜜多；<a id="a-CM"></a>虽行般若波罗蜜多，<a id="a-CN"></a>而不得般若波罗蜜多；<a id="a-CO"></a>虽行四念住，<a id="a-CP"></a>而不得四念住；<a id="a-CQ"></a>乃至虽行八圣道支，<a id="a-CR"></a>而不得八圣道支；<a id="a-CS"></a>虽行佛十力，<a id="a-CT"></a>而不得佛十力；<a id="a-CU"></a>乃至虽行一切相智，<a id="a-CV"></a>而不得一切相智。<a id="a-CW"></a>舍利子，<a id="a-CX"></a>是名菩萨摩诃萨所成胜智。<a id="a-CY"></a>诸菩萨摩诃萨由成此智，<a id="a-CZ"></a>速能圆满一切佛法。<a id="a-Ca"></a>虽知一切法，<a id="a-Cb"></a>而不得一切法，<a id="a-Cc"></a>以自性空故。</p>
  <p id="aCd">“舍利子，<a id="a-Ce"></a>复有菩萨摩诃萨修行般若波罗蜜多能净五眼，<a id="a-Cf"></a>所谓肉眼、<a id="a-Cg"></a>天眼、<a id="a-Ch"></a>慧眼、<a id="a-Ci"></a>法眼、<a id="a-Cj"></a>佛眼。<a id="a-Ck"></a>”</p>
  <p id="aCl">时，<a id="a-Cm"></a>舍利子白佛言：<a id="a-Cn"></a>“世尊，<a id="a-Co"></a>云何菩萨摩诃萨清净肉眼？<a id="a-Cp"></a>”</p>
  <p id="aCq">佛言：<a id="a-Cr"></a>“舍利子，<a id="a-Cs"></a>有菩萨摩诃萨肉眼见百踰缮那，<a id="a-Ct"></a>有菩萨摩诃萨肉眼见二百踰缮那，<a id="a-Cu"></a>有菩萨摩诃萨肉眼见三百踰缮那，<a id="a-Cv"></a>有菩萨摩诃萨肉眼见四百、<a id="a-Cw"></a>五百、<a id="a-Cx"></a>六百乃至千踰缮那，<a id="a-Cy"></a>有菩萨摩诃萨肉眼见一赡部洲，<a id="a-Cz"></a>有菩萨摩诃萨肉眼见二大洲，<a id="a-D0"></a>有菩萨摩诃萨肉眼见三大洲，<a id="a-D1"></a>有菩萨摩诃萨肉眼见四大洲，<a id="a-D2"></a>有菩萨摩诃萨肉眼见小千世界，<a id="a-D3"></a>有菩萨摩诃萨肉眼见中千世界，<a id="a-D4"></a>有菩萨摩诃萨肉眼见三千大千世界。<a id="a-D5"></a>舍利子，<a id="a-D6"></a>是名菩萨摩诃萨清净肉眼。<a id="a-D7"></a>”</p>
  <p id="aD8">时，<a id="a-D9"></a>舍利子复白佛言：<a id="a-DA"></a>“世尊，<a id="a-DB"></a>云何菩萨摩诃萨清净天眼？<a id="a-DC"></a>”</p>
  <p id="aDD">佛言，<a id="a-DE"></a>“舍利子，<a id="a-DF"></a>菩萨摩诃萨天眼，<a id="a-DG"></a>见一切四大王众天天眼所见，<a id="a-DH"></a>见一切三十三天、<a id="a-DI"></a>夜摩天、<a id="a-DJ"></a>睹史多天、<a id="a-DK"></a>乐变化天、<a id="a-DL"></a>他化自在天天眼所见，<a id="a-DM"></a>见一切梵众天天眼所见，<a id="a-DN"></a>乃至见一切色究竟天天眼所见。<a id="a-DO"></a>舍利子，<a id="a-DP"></a>有菩萨摩诃萨天眼所见，<a id="a-DQ"></a>一切四大王众天乃至色究竟天天眼所不能见。<a id="a-DR"></a>舍利子，<a id="a-DS"></a>诸菩萨摩诃萨天眼，<a id="a-DT"></a>能见十方殑伽沙等世界有情死此生彼。<a id="a-DU"></a>舍利子，<a id="a-DV"></a>是名菩萨摩诃萨清净天眼。<a id="a-DW"></a>”</p>
  <p id="aDX">时，<a id="a-DY"></a>舍利子复白佛言：<a id="a-DZ"></a>“世尊，<a id="a-Da"></a>云何菩萨摩诃萨清净慧眼？<a id="a-Db"></a>”</p>
  <p id="aDc">佛言：<a id="a-Dd"></a>“舍利子，<a id="a-De"></a>菩萨摩诃萨慧眼，<a id="a-Df"></a>不见有法若有为、<a id="a-Dg"></a>若无为，<a id="a-Dh"></a>若有漏、<a id="a-Di"></a>若无漏，<a id="a-Dj"></a>若世间、<a id="a-Dk"></a>若出世间、<a id="a-Dl"></a>若有罪、<a id="a-Dm"></a>若无罪，<a id="a-Dn"></a>若杂染、<a id="a-Do"></a>若清净，<a id="a-Dp"></a>若有色、<a id="a-Dq"></a>若无色，<a id="a-Dr"></a>若有对、<a id="a-Ds"></a>若无对，<a id="a-Dt"></a>若过去、<a id="a-Du"></a>若未来、<a id="a-Dv"></a>若现在，<a id="a-Dw"></a>若欲界系、<a id="a-Dx"></a>若色界系、<a id="a-Dy"></a>若无色界系，<a id="a-Dz"></a>若善、<a id="a-E0"></a>若不善、<a id="a-E1"></a>若无记，<a id="a-E2"></a>若见所断、<a id="a-E3"></a>若修所断、<a id="a-E4"></a>若非所断，<a id="a-E5"></a>若学、<a id="a-E6"></a>若无学、<a id="a-E7"></a>若非学非无学，<a id="a-E8"></a>乃至一切法若自性、<a id="a-E9"></a>若差别。<a id="a-EA"></a>舍利子，<a id="a-EB"></a>是菩萨摩诃萨慧眼，<a id="a-EC"></a>不见有法是可见、<a id="a-ED"></a>是可闻、<a id="a-EE"></a>是可觉、<a id="a-EF"></a>是可识。<a id="a-EG"></a>舍利子，<a id="a-EH"></a>是名菩萨摩诃萨清净慧眼。<a id="a-EI"></a>”</p>
  <p id="aEJ">时，<a id="a-EK"></a>舍利子复白佛言：<a id="a-EL"></a>“世尊，<a id="a-EM"></a>云何菩萨摩诃萨清净法眼？<a id="a-EN"></a>”</p>
  <p id="aEO">佛言：<a id="a-EP"></a>“舍利子，<a id="a-EQ"></a>菩萨摩诃萨法眼，<a id="a-ER"></a>能如实知补特伽罗种种差别：<a id="a-ES"></a>此随信行，<a id="a-ET"></a>此随法行，<a id="a-EU"></a>此无相行；<a id="a-EV"></a>此住空，<a id="a-EW"></a>此住无相，<a id="a-EX"></a>此住无愿；<a id="a-EY"></a>此由空解脱门起五根，<a id="a-EZ"></a>由五根起无间定，<a id="a-Ea"></a>由无间定起解脱知见，<a id="a-Eb"></a>由解脱知见永断三结，<a id="a-Ec"></a>所谓萨迦耶见、<a id="a-Ed"></a>戒禁取、<a id="a-Ee"></a>疑，<a id="a-Ef"></a>永断此三结故，<a id="a-Eg"></a>得预流果；<a id="a-Eh"></a>此由修道，<a id="a-Ei"></a>薄欲贪、<a id="a-Ej"></a>瞋恚，<a id="a-Ek"></a>得一来果；<a id="a-El"></a>此复由上品修道，<a id="a-Em"></a>永断欲贪、<a id="a-En"></a>瞋恚，<a id="a-Eo"></a>得不还果；<a id="a-Ep"></a>此复由增上品修道，<a id="a-Eq"></a>永断五顺上分结，<a id="a-Er"></a>所谓色贪、<a id="a-Es"></a>无色贪、<a id="a-Et"></a>无明、<a id="a-Eu"></a>慢、<a id="a-Ev"></a>掉举，<a id="a-Ew"></a>永断此五顺上分结故，<a id="a-Ex"></a>得阿罗汉果；<a id="a-Ey"></a>此由无相解脱门起五根，<a id="a-Ez"></a>由五根起无间定，<a id="a-F0"></a>乃至永断五顺上分结，<a id="a-F1"></a>得阿罗汉果；<a id="a-F2"></a>此由无愿解脱门起五根，<a id="a-F3"></a>由五根起无间定，<a id="a-F4"></a>乃至永断五顺上分结，<a id="a-F5"></a>得阿罗汉果；<a id="a-F6"></a>由二、<a id="a-F7"></a>由三亦复如是。<a id="a-F8"></a>舍利子，<a id="a-F9"></a>是名菩萨摩诃萨清净法眼。</p>
  <p id="aFA">“复次，<a id="a-FB"></a>舍利子，<a id="a-FC"></a>菩萨摩诃萨法眼，<a id="a-FD"></a>能如实知所有集法皆是灭法，<a id="a-FE"></a>由知此故便得五根。<a id="a-FF"></a>舍利子，<a id="a-FG"></a>是名菩萨摩诃萨清净法眼。</p>
  <p id="aFH">“复次，<a id="a-FI"></a>舍利子，<a id="a-FJ"></a>菩萨摩诃萨法眼，<a id="a-FK"></a>能如实知此菩萨摩诃萨最初发心，<a id="a-FL"></a>修行布施波罗蜜多，<a id="a-FM"></a>乃至修行般若波罗蜜多，<a id="a-FN"></a>成就信根、<a id="a-FO"></a>精进根，<a id="a-FP"></a>方便善巧故，<a id="a-FQ"></a>意受身增长善法。<a id="a-FR"></a>是菩萨摩诃萨或生刹帝利大族，<a id="a-FS"></a>或生婆罗门大族，<a id="a-FT"></a>或生长者大族，<a id="a-FU"></a>或生居士大族，<a id="a-FV"></a>或生四大王众天，<a id="a-FW"></a>乃至或生他化自在天，<a id="a-FX"></a>住于彼处成就有情，<a id="a-FY"></a>随诸有情心所爱乐，<a id="a-FZ"></a>给施种种上妙乐具严净佛土，<a id="a-Fa"></a>供养恭敬、<a id="a-Fb"></a>尊重赞叹诸佛世尊，<a id="a-Fc"></a>不堕声闻、<a id="a-Fd"></a>独觉等地，<a id="a-Fe"></a>乃至无上正等菩提终不退转。<a id="a-Ff"></a>舍利子，<a id="a-Fg"></a>是名菩萨摩诃萨清净法眼。</p>
  <p id="aFh">“复次，<a id="a-Fi"></a>舍利子，<a id="a-Fj"></a>菩萨摩诃萨法眼，<a id="a-Fk"></a>能如实知此菩萨摩诃萨于无上正等菩提已得授记，<a id="a-Fl"></a>此菩萨摩诃萨于无上正等菩提未得授记；<a id="a-Fm"></a>此菩萨摩诃萨于无上正等菩提已得不退，<a id="a-Fn"></a>此菩萨摩诃萨于无上正等菩提未得不退；<a id="a-Fo"></a>此菩萨摩诃萨已到不退转地，<a id="a-Fp"></a>此菩萨摩诃萨未到不退转地；<a id="a-Fq"></a>此菩萨摩诃萨已圆满神通，<a id="a-Fr"></a>此菩萨摩诃萨未圆满神通；<a id="a-Fs"></a>此菩萨摩诃萨神通已圆满故，<a id="a-Ft"></a>能往十方殑伽沙等诸佛世界，<a id="a-Fu"></a>供养恭敬、<a id="a-Fv"></a>尊重赞叹诸佛世尊，<a id="a-Fw"></a>此菩萨摩诃萨神通未圆满故，<a id="a-Fx"></a>不能往十方殑伽沙等诸佛世界，<a id="a-Fy"></a>供养恭敬、<a id="a-Fz"></a>尊重赞叹诸佛世尊；<a id="a-G0"></a>此菩萨摩诃萨已得神通，<a id="a-G1"></a>此菩萨摩诃萨未得神通；<a id="a-G2"></a>此菩萨摩诃萨已得无生法忍，<a id="a-G3"></a>此菩萨摩诃萨未得无生法忍；<a id="a-G4"></a>此菩萨摩诃萨已得胜根，<a id="a-G5"></a>此菩萨摩诃萨未得胜根；<a id="a-G6"></a>此菩萨摩诃萨已严净佛土，<a id="a-G7"></a>此菩萨摩诃萨未严净佛土；<a id="a-G8"></a>此菩萨摩诃萨已成熟有情，<a id="a-G9"></a>此菩萨摩诃萨未成熟有情；<a id="a-GA"></a>此菩萨摩诃萨已得大愿，<a id="a-GB"></a>此菩萨摩诃萨未得大愿；<a id="a-GC"></a>此菩萨摩诃萨已为诸佛称誉，<a id="a-GD"></a>此菩萨摩诃萨未为诸佛称誉；<a id="a-GE"></a>此菩萨摩诃萨已亲近诸佛，<a id="a-GF"></a>此菩萨摩诃萨未亲近诸佛；<a id="a-GG"></a>此菩萨摩诃萨寿命无量，<a id="a-GH"></a>此菩萨摩诃萨寿命有量；<a id="a-GI"></a>此菩萨摩诃萨得菩提时苾蒭僧无量，<a id="a-GJ"></a>此菩萨摩诃萨得菩提时苾蒭僧有量；<a id="a-GK"></a>此菩萨摩诃萨得菩提时有菩萨僧，<a id="a-GL"></a>此菩萨摩诃萨得菩提时无菩萨僧；<a id="a-GM"></a>此菩萨摩诃萨专修利他行，<a id="a-GN"></a>此菩萨摩诃萨兼修自利行；<a id="a-GO"></a>此菩萨摩诃萨有难行苦行，<a id="a-GP"></a>此菩萨摩诃萨无难行苦行；<a id="a-GQ"></a>此菩萨摩诃萨为一生所系，<a id="a-GR"></a>此菩萨摩诃萨为多生所系；<a id="a-GS"></a>此菩萨摩诃萨已住最后有，<a id="a-GT"></a>此菩萨摩诃萨未住最后有；<a id="a-GU"></a>此菩萨摩诃萨已坐妙菩提座，<a id="a-GV"></a>此菩萨摩诃萨未坐妙菩提座；<a id="a-GW"></a>此菩萨摩诃萨有魔来试，<a id="a-GX"></a>此菩萨摩诃萨无魔来试。<a id="a-GY"></a>舍利子，<a id="a-GZ"></a>是名菩萨摩诃萨清净法眼。<a id="a-Ga"></a>”</p>
  <p id="aGb">时，<a id="a-Gc"></a>舍利子复白佛言：<a id="a-Gd"></a>“世尊，<a id="a-Ge"></a>云何菩萨摩诃萨清净佛眼？<a id="a-Gf"></a>”</p>
  <p id="aGg">佛言：<a id="a-Gh"></a>“舍利子，<a id="a-Gi"></a>菩萨摩诃萨菩提心无间，<a id="a-Gj"></a>入金刚喻定，<a id="a-Gk"></a>得一切相智，<a id="a-Gl"></a>成就佛十力、<a id="a-Gm"></a>四无所畏、<a id="a-Gn"></a>四无礙解、<a id="a-Go"></a>大慈、<a id="a-Gp"></a>大悲、<a id="a-Gq"></a>大喜、<a id="a-Gr"></a>大舍、<a id="a-Gs"></a>十八佛不共法、<a id="a-Gt"></a>无障无礙解脱佛眼。<a id="a-Gu"></a>菩萨摩诃萨由此佛眼，<a id="a-Gv"></a>超过一切声闻、<a id="a-Gw"></a>独觉智慧境界，<a id="a-Gx"></a>无所不见、<a id="a-Gy"></a>无所不闻、<a id="a-Gz"></a>无所不觉、<a id="a-H0"></a>无所不识，<a id="a-H1"></a>于一切法见一切相。<a id="a-H2"></a>舍利子，<a id="a-H3"></a>是名菩萨摩诃萨清净佛眼。<a id="a-H4"></a>舍利子，<a id="a-H5"></a>菩萨摩诃萨证阿耨多罗三藐三菩提时，<a id="a-H6"></a>乃得如是清净佛眼。</p>
  <p id="aH7">“舍利子，<a id="a-H8"></a>若菩萨摩诃萨欲得如是清净五眼，<a id="a-H9"></a>当勤修习六到彼岸。<a id="a-HA"></a>所以者何？<a id="a-HB"></a>此六到彼岸，<a id="a-HC"></a>总摄一切善法，<a id="a-HD"></a>谓一切声闻善法、<a id="a-HE"></a>独觉善法、<a id="a-HF"></a>菩萨善法、<a id="a-HG"></a>如来善法。</p>
  <p id="aHH">“舍利子，<a id="a-HI"></a>有问如来、<a id="a-HJ"></a>应、<a id="a-HK"></a>正等觉：<a id="a-HL"></a>‘以实而言，<a id="a-HM"></a>何法能摄一切善法？<a id="a-HN"></a>’佛正答言：<a id="a-HO"></a>‘所谓般若波罗蜜多。<a id="a-HP"></a>’何以故？<a id="a-HQ"></a>此般若波罗蜜多是一切善法之母，<a id="a-HR"></a>能生五波罗蜜多及五眼等诸功德故。<a id="a-HS"></a>舍利子，<a id="a-HT"></a>若菩萨摩诃萨欲得清净五眼，<a id="a-HU"></a>当学般若波罗蜜多；<a id="a-HV"></a>若菩萨摩诃萨欲得阿耨多罗三藐三菩提，<a id="a-HW"></a>当学如是清净五眼。<a id="a-HX"></a>舍利子，<a id="a-HY"></a>若菩萨摩诃萨能学如是清净五眼，<a id="a-HZ"></a>定得阿耨多罗三藐三菩提。</p>
  <p id="aHa">“舍利子，<a id="a-Hb"></a>复有菩萨摩诃萨修行般若波罗蜜多时，<a id="a-Hc"></a>能引发六神通波罗蜜多，<a id="a-Hd"></a>所谓神境智证通、<a id="a-He"></a>天耳智证通、<a id="a-Hf"></a>他心智证通、<a id="a-Hg"></a>宿住随念智证通、<a id="a-Hh"></a>天眼智证通、<a id="a-Hi"></a>漏尽智证通波罗蜜多。<a id="a-Hj"></a>”</p>
  <p id="aHk">时，<a id="a-Hl"></a>舍利子白佛言：<a id="a-Hm"></a>“世尊，<a id="a-Hn"></a>云何菩萨摩诃萨修行般若波罗蜜多时，<a id="a-Ho"></a>所引发神境智证通？<a id="a-Hp"></a>”</p>
  <p id="aHq">佛言：<a id="a-Hr"></a>“舍利子，<a id="a-Hs"></a>有菩萨摩诃萨神境智证通，<a id="a-Ht"></a>能起种种大神变事，<a id="a-Hu"></a>所谓震动十方各如殑伽沙界大地等物，<a id="a-Hv"></a>变一为多，<a id="a-Hw"></a>变多为一，<a id="a-Hx"></a>或隐或显迅速无礙，<a id="a-Hy"></a>山崖墙壁直过如空，<a id="a-Hz"></a>陵虚往来犹如飞鸟，<a id="a-I0"></a>地中出没如出没水，<a id="a-I1"></a>水上经行如经行地，<a id="a-I2"></a>身出烟焰如燎高原，<a id="a-I3"></a>体注众流如销雪岭，<a id="a-I4"></a>日月神德威势难当，<a id="a-I5"></a>以手抆摩光明隐蔽，<a id="a-I6"></a>乃至净居转身自在，<a id="a-I7"></a>如斯神变其数无边。</p>
  <p id="aI8">“舍利子，<a id="a-I9"></a>此菩萨摩诃萨虽有如是神境智用，<a id="a-IA"></a>而于其中不自高举，<a id="a-IB"></a>不著神境智证通性，<a id="a-IC"></a>不著神境智证通事，<a id="a-ID"></a>不著能得如是神境智证通者，<a id="a-IE"></a>于著不著俱无所著。<a id="a-IF"></a>何以故？<a id="a-IG"></a>自性空故，<a id="a-IH"></a>自性离故，<a id="a-II"></a>自性本来不可得故。<a id="a-IJ"></a>舍利子，<a id="a-IK"></a>是菩萨摩诃萨不作是念：<a id="a-IL"></a>‘我今引发神境智通为自娱乐。<a id="a-IM"></a>’唯除为得一切智智。<a id="a-IN"></a>舍利子，<a id="a-IO"></a>是名菩萨摩诃萨修行般若波罗蜜多时，<a id="a-IP"></a>所引发神境智证通。<a id="a-IQ"></a>”</p>
  <p id="aIR">时，<a id="a-IS"></a>舍利子复白佛言：<a id="a-IT"></a>“世尊，<a id="a-IU"></a>云何菩萨摩诃萨修行般若波罗蜜多时，<a id="a-IV"></a>所引发天耳智证通？<a id="a-IW"></a>”</p>
  <p id="aIX">佛言：<a id="a-IY"></a>“舍利子，<a id="a-IZ"></a>有菩萨摩诃萨天耳智证通，<a id="a-Ia"></a>最胜清净过人天耳，<a id="a-Ib"></a>能如实闻十方各如殑伽沙界情、<a id="a-Ic"></a>非情类种种音声。<a id="a-Id"></a>所谓遍闻一切地狱声、<a id="a-Ie"></a>傍生声、<a id="a-If"></a>鬼界声、<a id="a-Ig"></a>人声、<a id="a-Ih"></a>天声、<a id="a-Ii"></a>声闻声、<a id="a-Ij"></a>独觉声、<a id="a-Ik"></a>菩萨声、<a id="a-Il"></a>诸佛声、<a id="a-Im"></a>诃毁生死声、<a id="a-In"></a>赞叹涅槃声、<a id="a-Io"></a>弃背有为声、<a id="a-Ip"></a>趣向菩提声、<a id="a-Iq"></a>厌恶有漏声、<a id="a-Ir"></a>欣乐无漏声、<a id="a-Is"></a>称扬三宝声、<a id="a-It"></a>制伏邪道声、<a id="a-Iu"></a>论议决择声、<a id="a-Iv"></a>讽诵经典声、<a id="a-Iw"></a>劝断恶法声、<a id="a-Ix"></a>令修善法声、<a id="a-Iy"></a>拔济苦难声、<a id="a-Iz"></a>庆慰欢乐声，<a id="a-J0"></a>如是等声若大若小悉能遍闻无障无礙。</p>
  <p id="aJ1">“舍利子，<a id="a-J2"></a>是菩萨摩诃萨虽有如是天耳作用，<a id="a-J3"></a>而于其中不自高举，<a id="a-J4"></a>不著天耳智证通性，<a id="a-J5"></a>不著天耳智证通事，<a id="a-J6"></a>不著能得如是天耳智证通者，<a id="a-J7"></a>于著不著俱无所著。<a id="a-J8"></a>何以故？<a id="a-J9"></a>自性空故，<a id="a-JA"></a>自性离故，<a id="a-JB"></a>自性本来不可得故。<a id="a-JC"></a>舍利子，<a id="a-JD"></a>是菩萨摩诃萨不作是念：<a id="a-JE"></a>‘我今引发天耳智通为自娱乐。<a id="a-JF"></a>’唯除为得一切智智。<a id="a-JG"></a>舍利子，<a id="a-JH"></a>是名菩萨摩诃萨修行般若波罗蜜多时，<a id="a-JI"></a>所引发天耳智证通。<a id="a-JJ"></a>”</p>
  <p id="aJK">时，<a id="a-JL"></a>舍利子复白佛言：<a id="a-JM"></a>“世尊，<a id="a-JN"></a>云何菩萨摩诃萨修行般若波罗蜜多时，<a id="a-JO"></a>所引发他心智证通？<a id="a-JP"></a>”</p>
  <p id="aJQ">佛言：<a id="a-JR"></a>“舍利子，<a id="a-JS"></a>有菩萨摩诃萨他心智证通，<a id="a-JT"></a>能如实知十方各如殑伽沙界他有情类心、<a id="a-JU"></a>心所法，<a id="a-JV"></a>所谓遍知他有情类若有贪心如实知有贪心，<a id="a-JW"></a>若离贪心如实知离贪心；<a id="a-JX"></a>若有瞋心如实知有瞋心，<a id="a-JY"></a>若离瞋心如实知离瞋心；<a id="a-JZ"></a>若有痴心如实知有痴心，<a id="a-Ja"></a>若离痴心如实知离痴心；<a id="a-Jb"></a>若有爱心如实知有爱心，<a id="a-Jc"></a>若离爱心如实知离爱心；<a id="a-Jd"></a>若有取心如实知有取心，<a id="a-Je"></a>若离取心如实知离取心；<a id="a-Jf"></a>若聚心如实知聚心，<a id="a-Jg"></a>若散心如实知散心；<a id="a-Jh"></a>若小心如实知小心，<a id="a-Ji"></a>若大心如实知大心；<a id="a-Jj"></a>若举心如实知举心，<a id="a-Jk"></a>若下心如实知下心；<a id="a-Jl"></a>若寂静心如实知寂静心，<a id="a-Jm"></a>若不寂静心如实知不寂静心；<a id="a-Jn"></a>若掉心如实知掉心，<a id="a-Jo"></a>若不掉心如实知不掉心；<a id="a-Jp"></a>若定心如实知定心，<a id="a-Jq"></a>若不定心如实知不定心；<a id="a-Jr"></a>若解脱心如实知解脱心，<a id="a-Js"></a>若不解脱心如实知不解脱心；<a id="a-Jt"></a>若有漏心如实知有漏心，<a id="a-Ju"></a>若无漏心如实知无漏心；<a id="a-Jv"></a>若有舋心如实知有舋心，<a id="a-Jw"></a>若无舋心如实知无舋心；<a id="a-Jx"></a>若有上心如实知有上心，<a id="a-Jy"></a>若无上心如实知无上心。</p>
  <p id="aJz">“舍利子，<a id="a-K0"></a>是菩萨摩诃萨虽有如是他心智用，<a id="a-K1"></a>而于其中不自高举，<a id="a-K2"></a>不著他心智证通性，<a id="a-K3"></a>不著他心智证通事，<a id="a-K4"></a>不著能得如是他心智证通者，<a id="a-K5"></a>于著不著俱无所著。<a id="a-K6"></a>何以故？<a id="a-K7"></a>自性空故，<a id="a-K8"></a>自性离故，<a id="a-K9"></a>自性本来不可得故。<a id="a-KA"></a>舍利子，<a id="a-KB"></a>是菩萨摩诃萨不作是念：<a id="a-KC"></a>‘我今引发他心智通为自娱乐。<a id="a-KD"></a>’唯除为得一切智智。<a id="a-KE"></a>舍利子，<a id="a-KF"></a>是名菩萨摩诃萨修行般若波罗蜜多时，<a id="a-KG"></a>所引发他心智证通。<a id="a-KH"></a>”</p>
 </body>
</html>