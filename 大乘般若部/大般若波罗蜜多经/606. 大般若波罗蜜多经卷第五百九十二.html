<!doctype html>
<html id="z3IBT8A9l" data-ver="1101">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第五百九十二</h1>
  <h2 id="a2">第十五静虑波罗蜜多分之二</h2>
  <p id="a3">尔时，<a id="a-4"></a>满慈子白佛言：<a id="a-5"></a>“世尊，<a id="a-6"></a>云何菩萨摩诃萨众安住静虑波罗蜜多，<a id="a-7"></a>摄受般若波罗蜜多，<a id="a-8"></a>于诸静虑及静虑支不生味著亦无退转，<a id="a-9"></a>于诸静虑及静虑支不起我想分别执著，<a id="a-A"></a>复持如是相应善根，<a id="a-B"></a>回向趣求一切智智？<a id="a-C"></a>”</p>
  <p id="aD">尔时，<a id="a-E"></a>佛告满慈子言：<a id="a-F"></a>“若诸菩萨摩诃萨众安住静虑波罗蜜多，<a id="a-G"></a>于诸静虑及静虑支，<a id="a-H"></a>发起无著无常想等，<a id="a-I"></a>复持如是相应善根，<a id="a-J"></a>回向趣求一切智智，<a id="a-K"></a>如是菩萨摩诃萨众安住静虑波罗蜜多，<a id="a-L"></a>摄受般若波罗蜜多，<a id="a-M"></a>于诸静虑及静虑支不生味著亦无退转。<a id="a-N"></a>”</p>
  <p id="aO">时，<a id="a-P"></a>满慈子复白佛言：<a id="a-Q"></a>“云何菩萨摩诃萨众安住静虑波罗蜜多，<a id="a-R"></a>摄受精进波罗蜜多？<a id="a-S"></a>”</p>
  <p id="aT">尔时，<a id="a-U"></a>佛告满慈子言：<a id="a-V"></a>“若诸菩萨摩诃萨众安住静虑波罗蜜多，<a id="a-W"></a>超过欲界诸杂染法，<a id="a-X"></a>方便趣入四种静虑、<a id="a-Y"></a>四无色定寂静安乐，<a id="a-Z"></a>还复弃舍，<a id="a-a"></a>受欲界身，<a id="a-b"></a>精进修行布施、<a id="a-c"></a>净戒、<a id="a-d"></a>安忍、<a id="a-e"></a>精进、<a id="a-f"></a>静虑、<a id="a-g"></a>般若波罗蜜多及余无边菩提分法，<a id="a-h"></a>如是菩萨摩诃萨众安住静虑波罗蜜多，<a id="a-i"></a>摄受精进波罗蜜多。<a id="a-j"></a>”</p>
  <p id="ak">时，<a id="a-l"></a>满慈子复白佛言：<a id="a-m"></a>“云何菩萨摩诃萨众安住静虑波罗蜜多，<a id="a-n"></a>摄受安忍波罗蜜多？<a id="a-o"></a>”</p>
  <p id="ap">尔时，<a id="a-q"></a>佛告满慈子言：<a id="a-r"></a>“若诸菩萨摩诃萨众修学成就大慈、<a id="a-s"></a>大悲，<a id="a-t"></a>于诸有情欲作饶益，<a id="a-u"></a>安住静虑波罗蜜多，<a id="a-v"></a>遇诸违缘心无杂秽，<a id="a-w"></a>如是菩萨摩诃萨众安住静虑波罗蜜多，<a id="a-x"></a>摄受安忍波罗蜜多。<a id="a-y"></a>”</p>
  <p id="az">时，<a id="a-10"></a>满慈子复白佛言：<a id="a-11"></a>“云何菩萨摩诃萨众安住静虑波罗蜜多，<a id="a-12"></a>摄受净戒波罗蜜多？<a id="a-13"></a>”</p>
  <p id="a14">尔时，<a id="a-15"></a>佛告满慈子言：<a id="a-16"></a>“若诸菩萨摩诃萨众安住静虑波罗蜜多，<a id="a-17"></a>于诸声闻及独觉地不生取著，<a id="a-18"></a>如是菩萨摩诃萨众安住静虑波罗蜜多，<a id="a-19"></a>摄受净戒波罗蜜多。<a id="a-1A"></a>”</p>
  <p id="a1B">时，<a id="a-1C"></a>满慈子复白佛言：<a id="a-1D"></a>“云何菩萨摩诃萨众安住静虑波罗蜜多，<a id="a-1E"></a>摄受布施波罗蜜多？<a id="a-1F"></a>”</p>
  <p id="a1G">尔时，<a id="a-1H"></a>佛告满慈子言：<a id="a-1I"></a>“若诸菩萨摩诃萨众安住静虑波罗蜜多，<a id="a-1J"></a>于诸有情起大悲念，<a id="a-1K"></a>誓不弃舍一切有情，<a id="a-1L"></a>欲令解脱生死苦故，<a id="a-1M"></a>求证无上正等菩提，<a id="a-1N"></a>作是念言：<a id="a-1O"></a>‘我当决定以大法施摄受有情，<a id="a-1P"></a>常为有情宣说永断一切烦恼真净法要。<a id="a-1Q"></a>’如是菩萨摩诃萨众安住静虑波罗蜜多，<a id="a-1R"></a>摄受布施波罗蜜多。<a id="a-1S"></a>”</p>
  <p id="a1T">尔时，<a id="a-1U"></a>满慈子白佛言：<a id="a-1V"></a>“世尊，<a id="a-1W"></a>若菩萨摩诃萨成就如是方便善巧，<a id="a-1X"></a>是菩萨摩诃萨应知名为何等菩萨？<a id="a-1Y"></a>”</p>
  <p id="a1Z">尔时，<a id="a-1a"></a>佛告满慈子言：<a id="a-1b"></a>“是菩萨摩诃萨应知名为不退菩萨。<a id="a-1c"></a>”</p>
  <p id="a1d">时，<a id="a-1e"></a>满慈子便白佛言：<a id="a-1f"></a>“如是菩萨摩诃萨众甚为希有，<a id="a-1g"></a>能为难事，<a id="a-1h"></a>已住如是诸胜定中寂静安乐，<a id="a-1i"></a>复能弃舍，<a id="a-1j"></a>还受欲界相应劣法，<a id="a-1k"></a>方便善巧饶益有情。<a id="a-1l"></a>”</p>
  <p id="a1m">尔时，<a id="a-1n"></a>世尊告满慈子：<a id="a-1o"></a>“如是，<a id="a-1p"></a>如是，<a id="a-1q"></a>如汝所说，<a id="a-1r"></a>如是菩萨摩诃萨众甚为希有，<a id="a-1s"></a>能为难事。<a id="a-1t"></a>应知如是诸菩萨众为度无量无边有情，<a id="a-1u"></a>被戴坚牢大愿甲胄，<a id="a-1v"></a>恒作是念：<a id="a-1w"></a>‘我当度脱无量无数无边有情，<a id="a-1x"></a>令入无余般涅槃界。<a id="a-1y"></a>我当令佛清净法眼常无间断，<a id="a-1z"></a>利益安乐一切有情，<a id="a-20"></a>虽作是事而无执著，<a id="a-21"></a>谓无有情得涅槃者，<a id="a-22"></a>或得无上正等菩提。<a id="a-23"></a>所以者何？<a id="a-24"></a>诸法无我亦无我所。<a id="a-25"></a>众苦生时，<a id="a-26"></a>唯有苦生，<a id="a-27"></a>无能生者；<a id="a-28"></a>众苦灭时，<a id="a-29"></a>唯有苦灭，<a id="a-2A"></a>无能灭者。<a id="a-2B"></a>当知亦无能证、<a id="a-2C"></a>能得清净法者。<a id="a-2D"></a>’由此因缘，<a id="a-2E"></a>应知菩萨摩诃萨众甚为希有，<a id="a-2F"></a>能为难事。<a id="a-2G"></a>”</p>
  <p id="a2H">时，<a id="a-2I"></a>满慈子便白佛言：<a id="a-2J"></a>“如是，<a id="a-2K"></a>世尊。<a id="a-2L"></a>如是，<a id="a-2M"></a>善逝。<a id="a-2N"></a>当知菩萨摩诃萨众甚为希有，<a id="a-2O"></a>能为难事。<a id="a-2P"></a>所以者何？<a id="a-2Q"></a>虽实无法有生有灭、<a id="a-2R"></a>或般涅槃、<a id="a-2S"></a>或证无上正等菩提，<a id="a-2T"></a>而诸菩萨摩诃萨众为度无量无边有情，<a id="a-2U"></a>精进修行诸菩萨行，<a id="a-2V"></a>求证无上正等菩提，<a id="a-2W"></a>欲为有情宣说永断贪、<a id="a-2X"></a>瞋、<a id="a-2Y"></a>痴法，<a id="a-2Z"></a>令勤修学得般涅槃；<a id="a-2a"></a>或为有情宣说菩萨摩诃萨道，<a id="a-2b"></a>令勤修学疾证无上正等菩提。<a id="a-2c"></a>”</p>
  <p id="a2d">尔时，<a id="a-2e"></a>世尊告满慈子：<a id="a-2f"></a>“若菩萨摩诃萨心无散乱，<a id="a-2g"></a>相续安住一切智智相应作意，<a id="a-2h"></a>是菩萨摩诃萨应知名为安住静虑波罗蜜多。<a id="a-2i"></a>若菩萨摩诃萨住声闻地相应作意或独觉地相应作意，<a id="a-2j"></a>是菩萨摩诃萨应知名为心常散乱。<a id="a-2k"></a>何以故？<a id="a-2l"></a>满慈子，<a id="a-2m"></a>若菩萨摩诃萨修学二乘相应作意，<a id="a-2n"></a>障礙无上正等菩提，<a id="a-2o"></a>令菩提心恒散乱故。</p>
  <p id="a2p">“又，<a id="a-2q"></a>满慈子，<a id="a-2r"></a>诸菩萨摩诃萨虽缘色、<a id="a-2s"></a>声、<a id="a-2t"></a>香、<a id="a-2u"></a>味、<a id="a-2v"></a>触境，<a id="a-2w"></a>发起种种非理作意，<a id="a-2x"></a>扰乱菩萨布施等心，<a id="a-2y"></a>而不障礙菩萨所求一切智智。<a id="a-2z"></a>若法不能障礙菩萨一切智智，<a id="a-30"></a>虽现在前，<a id="a-31"></a>而于菩萨摩诃萨众所修静虑波罗蜜多，<a id="a-32"></a>应知不名极违逆法，<a id="a-33"></a>非永退失菩萨定地。<a id="a-34"></a>”</p>
  <p id="a35">尔时，<a id="a-36"></a>满慈子白佛言：<a id="a-37"></a>“世尊，<a id="a-38"></a>一切如来、<a id="a-39"></a>应、<a id="a-3A"></a>正等觉观何义故，<a id="a-3B"></a>赞诸菩萨摩诃萨众所有功德，<a id="a-3C"></a>不赞声闻？<a id="a-3D"></a>”</p>
  <p id="a3E">尔时，<a id="a-3F"></a>世尊告满慈子：<a id="a-3G"></a>“我今问汝，<a id="a-3H"></a>随汝意答。<a id="a-3I"></a>于意云何？<a id="a-3J"></a>日轮与此赡部洲人作光明事，<a id="a-3K"></a>萤能作不？<a id="a-3L"></a>”</p>
  <p id="a3M">满慈子曰：<a id="a-3N"></a>“不也，<a id="a-3O"></a>世尊。<a id="a-3P"></a>不也，<a id="a-3Q"></a>善逝。<a id="a-3R"></a>”</p>
  <p id="a3S">佛言：<a id="a-3T"></a>“如是，<a id="a-3U"></a>如汝所说。<a id="a-3V"></a>一切菩萨摩诃萨众所能作事亦复如是，<a id="a-3W"></a>非诸声闻所能成办。<a id="a-3X"></a>”</p>
  <p id="a3Y">时，<a id="a-3Z"></a>满慈子复白佛言：<a id="a-3a"></a>“云何应知唯诸菩萨摩诃萨众能作是念：<a id="a-3b"></a>‘我当度脱无量无数无边有情，<a id="a-3c"></a>令入无余般涅槃界；<a id="a-3d"></a>我当令佛清净法眼无间无断，<a id="a-3e"></a>利益安乐一切有情’？<a id="a-3f"></a>云何应知唯诸菩萨摩诃萨众能作如是殊胜事业，<a id="a-3g"></a>非诸声闻？<a id="a-3h"></a>”</p>
  <p id="a3i">尔时，<a id="a-3j"></a>世尊告满慈子：<a id="a-3k"></a>“汝今观此声闻众中，<a id="a-3l"></a>有一苾蒭能如菩萨摩诃萨众作如是念、<a id="a-3m"></a>办斯事不？<a id="a-3n"></a>”</p>
  <p id="a3o">满慈子曰：<a id="a-3p"></a>“不也，<a id="a-3q"></a>世尊。<a id="a-3r"></a>不也，<a id="a-3s"></a>善逝。<a id="a-3t"></a>我今观此声闻众中，<a id="a-3u"></a>无一苾蒭能如菩萨摩诃萨众作如是念，<a id="a-3v"></a>亦无能办此事业者。<a id="a-3w"></a>”</p>
  <p id="a3x">尔时，<a id="a-3y"></a>佛告满慈子言：<a id="a-3z"></a>“是故如来、<a id="a-40"></a>应、<a id="a-41"></a>正等觉唯赞菩萨不赞声闻。<a id="a-42"></a>观此众中诸阿罗汉无如是念，<a id="a-43"></a>亦不能成如是事业，<a id="a-44"></a>当知一切声闻乘人无如菩萨摩诃萨众所作事业。<a id="a-45"></a>是故我说：<a id="a-46"></a>‘譬如日轮与赡部洲作光明事，<a id="a-47"></a>萤不能办。<a id="a-48"></a>’所谓日轮放无量光，<a id="a-49"></a>普照赡部诸有情类，<a id="a-4A"></a>萤光唯照自身非余。<a id="a-4B"></a>如是菩萨摩诃萨众调伏自身烦恼恶业，<a id="a-4C"></a>亦能度脱无量有情，<a id="a-4D"></a>令离一切烦恼恶业，<a id="a-4E"></a>入无余依般涅槃界，<a id="a-4F"></a>或证无上正等菩提；<a id="a-4G"></a>声闻乘人唯能调伏自身所有烦恼恶业，<a id="a-4H"></a>不能饶益无量有情，<a id="a-4I"></a>故声闻人非如菩萨所有事业皆悉殊胜。</p>
  <p id="a4J">“又，<a id="a-4K"></a>满慈子，<a id="a-4L"></a>如善射夫于所学法已作加行，<a id="a-4M"></a>身手、<a id="a-4N"></a>弓仗皆善调习，<a id="a-4O"></a>学诸武技已至究竟，<a id="a-4P"></a>已百千岁食王封禄。<a id="a-4Q"></a>王与怨敌欲战诤时，<a id="a-4R"></a>象马等军及诸兵仗，<a id="a-4S"></a>皆悉委任令其指麾，<a id="a-4T"></a>冀殄凶徒无所损失。<a id="a-4U"></a>如是菩萨摩诃萨众已发无上正等觉心，<a id="a-4V"></a>已修菩萨摩诃萨行，<a id="a-4W"></a>于能调伏诸有情类贪、<a id="a-4X"></a>瞋、<a id="a-4Y"></a>痴行已得善巧。<a id="a-4Z"></a>是故如来、<a id="a-4a"></a>应、<a id="a-4b"></a>正等觉偏赞菩萨摩诃萨众，<a id="a-4c"></a>教诫教授令勤修习，<a id="a-4d"></a>能正引发菩提资粮，<a id="a-4e"></a>令速圆满所发大愿，<a id="a-4f"></a>疾证无上正等菩提，<a id="a-4g"></a>为诸有情说能永断贪、<a id="a-4h"></a>瞋、<a id="a-4i"></a>痴等清净法要。<a id="a-4j"></a>是故菩萨摩诃萨众被戴甲胄所作事业，<a id="a-4k"></a>声闻、<a id="a-4l"></a>独觉俱不能为，<a id="a-4m"></a>由此如来应、<a id="a-4n"></a>正、<a id="a-4o"></a>等觉赞励菩萨、<a id="a-4p"></a>非诸声闻。<a id="a-4q"></a>”</p>
  <p id="a4r">尔时，<a id="a-4s"></a>满慈子白佛言：<a id="a-4t"></a>“世尊，<a id="a-4u"></a>如我解佛所说义者，<a id="a-4v"></a>应知菩萨摩诃萨众诸有所作无不定心，<a id="a-4w"></a>谓诸菩萨摩诃萨众若住布施波罗蜜多，<a id="a-4x"></a>当知尔时心亦在定；<a id="a-4y"></a>若住净戒波罗蜜多，<a id="a-4z"></a>当知尔时心亦在定；<a id="a-50"></a>若住安忍波罗蜜多，<a id="a-51"></a>当知尔时心亦在定；<a id="a-52"></a>若住精进波罗蜜多，<a id="a-53"></a>当知尔时心亦在定；<a id="a-54"></a>若住静虑波罗蜜多，<a id="a-55"></a>当知尔时心亦在定；<a id="a-56"></a>若住般若波罗蜜多，<a id="a-57"></a>当知尔时心亦在定；<a id="a-58"></a>若住诸余菩提分法，<a id="a-59"></a>当知尔时心亦在定。<a id="a-5A"></a>如吠琉璃随所在处，<a id="a-5B"></a>于自宝色终不弃舍，<a id="a-5C"></a>谓彼若在金器、<a id="a-5D"></a>银器、<a id="a-5E"></a>颇胝迦器、<a id="a-5F"></a>铜、<a id="a-5G"></a>铁、<a id="a-5H"></a>瓦等，<a id="a-5I"></a>常不弃舍吠琉璃色；<a id="a-5J"></a>如是菩萨摩诃萨众若住布施波罗蜜多，<a id="a-5K"></a>若住净戒波罗蜜多，<a id="a-5L"></a>若住安忍波罗蜜多，<a id="a-5M"></a>若住精进波罗蜜多，<a id="a-5N"></a>若住静虑波罗蜜多，<a id="a-5O"></a>若住般若波罗蜜多，<a id="a-5P"></a>若住诸余菩提分法，<a id="a-5Q"></a>当知尔时心常在定，<a id="a-5R"></a>我如是解佛所说义。<a id="a-5S"></a>”</p>
  <p id="a5T">尔时，<a id="a-5U"></a>佛赞满慈子言：<a id="a-5V"></a>“善哉！<a id="a-5W"></a>善哉！<a id="a-5X"></a>如是，<a id="a-5Y"></a>如是。<a id="a-5Z"></a>又，<a id="a-5a"></a>满慈子，<a id="a-5b"></a>若诸菩萨摩诃萨众离欲恶不善法，<a id="a-5c"></a>有寻有伺，<a id="a-5d"></a>离生喜乐，<a id="a-5e"></a>初静虑具足住。<a id="a-5f"></a>安住如是初静虑已，<a id="a-5g"></a>若乐声闻或独觉地，<a id="a-5h"></a>当知名为乱心菩萨，<a id="a-5i"></a>当知彼住非定地心。</p>
  <p id="a5j">“又，<a id="a-5k"></a>满慈子，<a id="a-5l"></a>若诸菩萨摩诃萨众寻伺寂静，<a id="a-5m"></a>内等净，<a id="a-5n"></a>心一趣性，<a id="a-5o"></a>无寻无伺，<a id="a-5p"></a>定生喜乐，<a id="a-5q"></a>第二静虑具足住。<a id="a-5r"></a>安住如是第二静虑已，<a id="a-5s"></a>若乐声闻或独觉地，<a id="a-5t"></a>当知名为乱心菩萨，<a id="a-5u"></a>当知彼住非定地心。</p>
  <p id="a5v">“又，<a id="a-5w"></a>满慈子，<a id="a-5x"></a>若诸菩萨摩诃萨众离喜住舍，<a id="a-5y"></a>具念正知，<a id="a-5z"></a>受身受乐，<a id="a-60"></a>唯诸圣者能说能舍，<a id="a-61"></a>具念乐住，<a id="a-62"></a>第三静虑具足住。<a id="a-63"></a>安住如是第三静虑已，<a id="a-64"></a>若乐声闻或独觉地，<a id="a-65"></a>当知名为乱心菩萨，<a id="a-66"></a>当知彼住非定地心。</p>
  <p id="a67">“又，<a id="a-68"></a>满慈子，<a id="a-69"></a>若诸菩萨摩诃萨众断乐断苦，<a id="a-6A"></a>先喜忧没，<a id="a-6B"></a>不苦不乐，<a id="a-6C"></a>舍念清净，<a id="a-6D"></a>第四静虑具足住。<a id="a-6E"></a>安住如是第四静虑已，<a id="a-6F"></a>若乐声闻或独觉地，<a id="a-6G"></a>当知名为乱心菩萨，<a id="a-6H"></a>当知彼住非定地心。<a id="a-6I"></a>”</p>
  <p id="a6J">尔时，<a id="a-6K"></a>满慈子白佛言：<a id="a-6L"></a>“世尊，<a id="a-6M"></a>齐何应知菩萨心定？<a id="a-6N"></a>”</p>
  <p id="a6O">尔时，<a id="a-6P"></a>佛告满慈子言：<a id="a-6Q"></a>“若诸菩萨摩诃萨众随见彼彼诸有情时，<a id="a-6R"></a>便作是念：<a id="a-6S"></a>‘我当精勤修菩萨行，<a id="a-6T"></a>证得无上正等觉时，<a id="a-6U"></a>决定当令彼有情类入无余依般涅槃界，<a id="a-6V"></a>或证无上正等菩提。<a id="a-6W"></a>’齐此应知菩萨心定。</p>
  <p id="a6X">“又，<a id="a-6Y"></a>满慈子，<a id="a-6Z"></a>若诸菩萨摩诃萨众劝有情类受持三归，<a id="a-6a"></a>彼诸有情住三归已，<a id="a-6b"></a>即持如是所集善根，<a id="a-6c"></a>回向趣求一切智智，<a id="a-6d"></a>齐此应知菩萨心定。</p>
  <p id="a6e">“又，<a id="a-6f"></a>满慈子，<a id="a-6g"></a>若诸菩萨摩诃萨众劝有情类受持五戒，<a id="a-6h"></a>彼诸有情住五戒已，<a id="a-6i"></a>即持如是所集善根，<a id="a-6j"></a>回向趣求一切智智，<a id="a-6k"></a>齐此应知菩萨心定。</p>
  <p id="a6l">“又，<a id="a-6m"></a>满慈子，<a id="a-6n"></a>若诸菩萨摩诃萨众劝有情类受持八戒，<a id="a-6o"></a>彼诸有情住八戒已，<a id="a-6p"></a>即持如是所集善根，<a id="a-6q"></a>回向趣求一切智智，<a id="a-6r"></a>齐此应知菩萨心定。</p>
  <p id="a6s">“又，<a id="a-6t"></a>满慈子，<a id="a-6u"></a>若诸菩萨摩诃萨众劝有情类受持十戒，<a id="a-6v"></a>彼诸有情住十戒已，<a id="a-6w"></a>即持如是所集善根，<a id="a-6x"></a>回向趣求一切智智，<a id="a-6y"></a>齐此应知菩萨心定。</p>
  <p id="a6z">“又，<a id="a-70"></a>满慈子，<a id="a-71"></a>若诸菩萨摩诃萨众劝有情类受持十善业道，<a id="a-72"></a>彼诸有情住十善业道已，<a id="a-73"></a>即持如是所集善根，<a id="a-74"></a>回向趣求一切智智，<a id="a-75"></a>齐此应知菩萨心定。</p>
  <p id="a76">“又，<a id="a-77"></a>满慈子，<a id="a-78"></a>若诸菩萨摩诃萨众劝有情类受持具戒，<a id="a-79"></a>彼诸有情住具戒已，<a id="a-7A"></a>即持如是所集善根，<a id="a-7B"></a>回向趣求一切智智，<a id="a-7C"></a>齐此应知菩萨心定。</p>
  <p id="a7D">“又，<a id="a-7E"></a>满慈子，<a id="a-7F"></a>若诸菩萨摩诃萨众劝有情类受持菩萨戒，<a id="a-7G"></a>彼诸有情住菩萨戒已，<a id="a-7H"></a>即持如是所集善根，<a id="a-7I"></a>回向趣求一切智智，<a id="a-7J"></a>齐此应知菩萨心定。</p>
  <p id="a7K">“又，<a id="a-7L"></a>满慈子，<a id="a-7M"></a>若诸菩萨摩诃萨众方便劝导诸善男子、<a id="a-7N"></a>善女人等，<a id="a-7O"></a>修行布施波罗蜜多，<a id="a-7P"></a>彼善男子、<a id="a-7Q"></a>善女人等安住布施波罗蜜多已，<a id="a-7R"></a>即持如是所集善根，<a id="a-7S"></a>回向趣求一切智智，<a id="a-7T"></a>齐此应知菩萨心定。</p>
  <p id="a7U">“又，<a id="a-7V"></a>满慈子，<a id="a-7W"></a>若诸菩萨摩诃萨众方便劝导诸善男子、<a id="a-7X"></a>善女人等，<a id="a-7Y"></a>修行净戒波罗蜜多，<a id="a-7Z"></a>彼善男子、<a id="a-7a"></a>善女人等安住净戒波罗蜜多已，<a id="a-7b"></a>即持如是所集善根，<a id="a-7c"></a>回向趣求一切智智，<a id="a-7d"></a>齐此应知菩萨心定。</p>
  <p id="a7e">“又，<a id="a-7f"></a>满慈子，<a id="a-7g"></a>若诸菩萨摩诃萨众方便劝导诸善男子、<a id="a-7h"></a>善女人等，<a id="a-7i"></a>修行安忍波罗蜜多，<a id="a-7j"></a>彼善男子、<a id="a-7k"></a>善女人等安住安忍波罗蜜多已，<a id="a-7l"></a>即持如是所集善根，<a id="a-7m"></a>回向趣求一切智智，<a id="a-7n"></a>齐此应知菩萨心定。</p>
  <p id="a7o">“又，<a id="a-7p"></a>满慈子，<a id="a-7q"></a>若诸菩萨摩诃萨众方便劝导诸善男子、<a id="a-7r"></a>善女人等，<a id="a-7s"></a>修行精进波罗蜜多，<a id="a-7t"></a>彼善男子、<a id="a-7u"></a>善女人等安住精进波罗蜜多已，<a id="a-7v"></a>即持如是所集善根，<a id="a-7w"></a>回向趣求一切智智，<a id="a-7x"></a>齐此应知菩萨心定。</p>
  <p id="a7y">“又，<a id="a-7z"></a>满慈子，<a id="a-80"></a>若诸菩萨摩诃萨众方便劝导诸善男子、<a id="a-81"></a>善女人等，<a id="a-82"></a>修行静虑波罗蜜多，<a id="a-83"></a>彼善男子、<a id="a-84"></a>善女人等安住静虑波罗蜜多已，<a id="a-85"></a>即持如是所集善根，<a id="a-86"></a>回向趣求一切智智，<a id="a-87"></a>齐此应知菩萨心定。</p>
  <p id="a88">“又，<a id="a-89"></a>满慈子，<a id="a-8A"></a>若诸菩萨摩诃萨众方便劝导诸善男子、<a id="a-8B"></a>善女人等，<a id="a-8C"></a>修行般若波罗蜜多，<a id="a-8D"></a>彼善男子、<a id="a-8E"></a>善女人等安住般若波罗蜜多已，<a id="a-8F"></a>即持如是所集善根，<a id="a-8G"></a>回向趣求一切智智，<a id="a-8H"></a>齐此应知菩萨心定。</p>
  <p id="a8I">“又，<a id="a-8J"></a>满慈子，<a id="a-8K"></a>若诸菩萨摩诃萨众方便劝导诸善男子、<a id="a-8L"></a>善女人等，<a id="a-8M"></a>修行四静虑、<a id="a-8N"></a>四无量、<a id="a-8O"></a>四无色定，<a id="a-8P"></a>彼善男子、<a id="a-8Q"></a>善女人等安住此已，<a id="a-8R"></a>即持如是所集善根，<a id="a-8S"></a>回向趣求一切智智，<a id="a-8T"></a>齐此应知菩萨心定。</p>
  <p id="a8U">“又，<a id="a-8V"></a>满慈子，<a id="a-8W"></a>若诸菩萨摩诃萨众方便劝导诸善男子、<a id="a-8X"></a>善女人等，<a id="a-8Y"></a>修行四念住、<a id="a-8Z"></a>四正断、<a id="a-8a"></a>四神足、<a id="a-8b"></a>五根、<a id="a-8c"></a>五力、<a id="a-8d"></a>七等觉支、<a id="a-8e"></a>八圣道支，<a id="a-8f"></a>彼善男子、<a id="a-8g"></a>善女人等安住此已，<a id="a-8h"></a>即持如是所集善根，<a id="a-8i"></a>回向趣求一切智智，<a id="a-8j"></a>齐此应知菩萨心定。</p>
  <p id="a8k">“又，<a id="a-8l"></a>满慈子，<a id="a-8m"></a>若诸菩萨摩诃萨众方便劝导诸善男子、<a id="a-8n"></a>善女人等，<a id="a-8o"></a>修行八解脱、<a id="a-8p"></a>八胜处、<a id="a-8q"></a>九次第定、<a id="a-8r"></a>十遍处，<a id="a-8s"></a>彼善男子、<a id="a-8t"></a>善女人等安住此已，<a id="a-8u"></a>即持如是所集善根，<a id="a-8v"></a>回向趣求一切智智，<a id="a-8w"></a>齐此应知菩萨心定。</p>
  <p id="a8x">“又，<a id="a-8y"></a>满慈子，<a id="a-8z"></a>若诸菩萨摩诃萨众方便劝导诸善男子、<a id="a-90"></a>善女人等，<a id="a-91"></a>修行空、<a id="a-92"></a>无相、<a id="a-93"></a>无愿解脱门，<a id="a-94"></a>彼善男子、<a id="a-95"></a>善女人等安住此已，<a id="a-96"></a>即持如是所集善根，<a id="a-97"></a>回向趣求一切智智，<a id="a-98"></a>齐此应知菩萨心定。</p>
  <p id="a99">“又，<a id="a-9A"></a>满慈子，<a id="a-9B"></a>若诸菩萨摩诃萨众方便劝导诸善男子、<a id="a-9C"></a>善女人等，<a id="a-9D"></a>修行一切陀罗尼门、<a id="a-9E"></a>三摩地门，<a id="a-9F"></a>彼善男子、<a id="a-9G"></a>善女人等安住此已，<a id="a-9H"></a>即持如是所集善根，<a id="a-9I"></a>回向趣求一切智智，<a id="a-9J"></a>齐此应知菩萨心定。</p>
  <p id="a9K">“又，<a id="a-9L"></a>满慈子，<a id="a-9M"></a>若诸菩萨摩诃萨众方便劝导诸善男子、<a id="a-9N"></a>善女人等，<a id="a-9O"></a>修行净观地、<a id="a-9P"></a>种性地、<a id="a-9Q"></a>第八地、<a id="a-9R"></a>具见地、<a id="a-9S"></a>薄地、<a id="a-9T"></a>离欲地、<a id="a-9U"></a>已办地、<a id="a-9V"></a>独觉地、<a id="a-9W"></a>菩萨地、<a id="a-9X"></a>如来地，<a id="a-9Y"></a>彼善男子、<a id="a-9Z"></a>善女人等安住此已，<a id="a-9a"></a>即持如是所集善根，<a id="a-9b"></a>回向趣求一切智智，<a id="a-9c"></a>齐此应知菩萨心定。</p>
  <p id="a9d">“又，<a id="a-9e"></a>满慈子，<a id="a-9f"></a>若诸菩萨摩诃萨众方便劝导诸善男子、<a id="a-9g"></a>善女人等，<a id="a-9h"></a>修行极喜地、<a id="a-9i"></a>离垢地、<a id="a-9j"></a>发光地、<a id="a-9k"></a>焰慧地、<a id="a-9l"></a>极难胜地、<a id="a-9m"></a>现前地、<a id="a-9n"></a>远行地、<a id="a-9o"></a>不动地、<a id="a-9p"></a>善慧地、<a id="a-9q"></a>法云地，<a id="a-9r"></a>彼善男子、<a id="a-9s"></a>善女人等安住此已，<a id="a-9t"></a>即持如是所集善根，<a id="a-9u"></a>回向趣求一切智智，<a id="a-9v"></a>齐此应知菩萨心定。</p>
  <p id="a9w">“又，<a id="a-9x"></a>满慈子，<a id="a-9y"></a>若诸菩萨摩诃萨众方便劝导诸善男子、<a id="a-9z"></a>善女人等，<a id="a-A0"></a>修行五眼及六神通，<a id="a-A1"></a>彼善男子、<a id="a-A2"></a>善女人等安住此已，<a id="a-A3"></a>即持如是所集善根，<a id="a-A4"></a>回向趣求一切智智，<a id="a-A5"></a>齐此应知菩萨心定。</p>
  <p id="aA6">“又，<a id="a-A7"></a>满慈子，<a id="a-A8"></a>若诸菩萨摩诃萨众方便劝导诸善男子、<a id="a-A9"></a>善女人等，<a id="a-AA"></a>修行如来十力、<a id="a-AB"></a>四无所畏、<a id="a-AC"></a>四无礙解，<a id="a-AD"></a>彼善男子、<a id="a-AE"></a>善女人等安住此已，<a id="a-AF"></a>即持如是所集善根，<a id="a-AG"></a>回向趣求一切智智，<a id="a-AH"></a>齐此应知菩萨心定。</p>
  <p id="aAI">“又，<a id="a-AJ"></a>满慈子，<a id="a-AK"></a>若诸菩萨摩诃萨众方便劝导诸善男子、<a id="a-AL"></a>善女人等，<a id="a-AM"></a>修行大慈、<a id="a-AN"></a>大悲、<a id="a-AO"></a>大喜、<a id="a-AP"></a>大舍、<a id="a-AQ"></a>十八佛不共法，<a id="a-AR"></a>彼善男子、<a id="a-AS"></a>善女人等安住此已，<a id="a-AT"></a>即持如是所集善根，<a id="a-AU"></a>回向趣求一切智智，<a id="a-AV"></a>齐此应知菩萨心定。</p>
  <p id="aAW">“又，<a id="a-AX"></a>满慈子，<a id="a-AY"></a>若诸菩萨摩诃萨众方便劝导诸善男子、<a id="a-AZ"></a>善女人等，<a id="a-Aa"></a>修行无忘失法、<a id="a-Ab"></a>恒住舍性，<a id="a-Ac"></a>彼善男子、<a id="a-Ad"></a>善女人等安住此已，<a id="a-Ae"></a>即持如是所集善根，<a id="a-Af"></a>回向趣求一切智智，<a id="a-Ag"></a>齐此应知菩萨心定。</p>
  <p id="aAh">“又，<a id="a-Ai"></a>满慈子，<a id="a-Aj"></a>若诸菩萨摩诃萨众方便劝导诸善男子、<a id="a-Ak"></a>善女人等，<a id="a-Al"></a>修行一切智、<a id="a-Am"></a>道相智、<a id="a-An"></a>一切相智，<a id="a-Ao"></a>彼善男子、<a id="a-Ap"></a>善女人等安住此已，<a id="a-Aq"></a>即持如是所集善根，<a id="a-Ar"></a>回向趣求一切智智，<a id="a-As"></a>齐此应知菩萨心定。</p>
  <p id="aAt">“又，<a id="a-Au"></a>满慈子，<a id="a-Av"></a>若诸菩萨摩诃萨众方便劝导诸善男子、<a id="a-Aw"></a>善女人等，<a id="a-Ax"></a>修行预流果、<a id="a-Ay"></a>若一来果、<a id="a-Az"></a>若不还果、<a id="a-B0"></a>若阿罗汉果、<a id="a-B1"></a>若独觉菩提，<a id="a-B2"></a>彼善男子、<a id="a-B3"></a>善女人等安住此已，<a id="a-B4"></a>即持如是所集善根，<a id="a-B5"></a>回向趣求一切智智，<a id="a-B6"></a>齐此应知菩萨心定。</p>
  <p id="aB7">“又，<a id="a-B8"></a>满慈子，<a id="a-B9"></a>若诸菩萨摩诃萨众方便劝导诸善男子、<a id="a-BA"></a>善女人等，<a id="a-BB"></a>修行一切菩萨摩诃萨行，<a id="a-BC"></a>彼善男子、<a id="a-BD"></a>善女人等安住此已，<a id="a-BE"></a>即持如是所集善根，<a id="a-BF"></a>回向趣求一切智智，<a id="a-BG"></a>齐此应知菩萨心定。</p>
  <p id="aBH">“又，<a id="a-BI"></a>满慈子，<a id="a-BJ"></a>若诸菩萨摩诃萨众方便劝导诸善男子、<a id="a-BK"></a>善女人等，<a id="a-BL"></a>修行诸佛无上正等菩提，<a id="a-BM"></a>彼善男子、<a id="a-BN"></a>善女人等安住此已，<a id="a-BO"></a>即持如是所集善根，<a id="a-BP"></a>回向趣求一切智智，<a id="a-BQ"></a>齐此应知菩萨心定。</p>
  <p id="aBR">“又，<a id="a-BS"></a>满慈子，<a id="a-BT"></a>若诸菩萨摩诃萨众方便劝导诸善男子、<a id="a-BU"></a>善女人等严净佛土、<a id="a-BV"></a>成熟有情，<a id="a-BW"></a>彼善男子、<a id="a-BX"></a>善女人等安住此已，<a id="a-BY"></a>即持如是所集善根，<a id="a-BZ"></a>回向趣求一切智智，<a id="a-Ba"></a>齐此应知菩萨心定。</p>
  <p id="aBb">“又，<a id="a-Bc"></a>满慈子，<a id="a-Bd"></a>若诸菩萨摩诃萨众于他所修布施等善深心随喜，<a id="a-Be"></a>回向趣求一切智智，<a id="a-Bf"></a>齐此应知菩萨心定。<a id="a-Bg"></a>若诸菩萨摩诃萨众于一切处心得定已，<a id="a-Bh"></a>应知名为安住静虑波罗蜜多。<a id="a-Bi"></a>何以故？<a id="a-Bj"></a>满慈子，<a id="a-Bk"></a>是诸菩萨摩诃萨众，<a id="a-Bl"></a>常不远离一切智智胜作意故。<a id="a-Bm"></a>若诸菩萨摩诃萨众常不远离一切智智胜作意者，<a id="a-Bn"></a>应知名为安住静虑波罗蜜多。<a id="a-Bo"></a>如是菩萨摩诃萨众安住静虑波罗蜜多，<a id="a-Bp"></a>引发无边殊胜功德，<a id="a-Bq"></a>疾证无上正等菩提。</p>
  <p id="aBr">“应知如来、<a id="a-Bs"></a>应、<a id="a-Bt"></a>正等觉安住不动第四静虑，<a id="a-Bu"></a>舍诸寿行，<a id="a-Bv"></a>现入无余般涅槃界。<a id="a-Bw"></a>是故静虑波罗蜜多，<a id="a-Bx"></a>于诸菩萨摩诃萨众所求无上正等菩提有大恩德。<a id="a-By"></a>是故菩萨摩诃萨众所住静虑波罗蜜多，<a id="a-Bz"></a>除如来定，<a id="a-C0"></a>于诸余定为最为胜、<a id="a-C1"></a>为尊为高、<a id="a-C2"></a>为妙为微妙、<a id="a-C3"></a>为上为无上。<a id="a-C4"></a>何以故？<a id="a-C5"></a>满慈子，<a id="a-C6"></a>菩萨静虑波罗蜜多常不远离一切智智相应作意，<a id="a-C7"></a>二乘静虑决定远离一切智智相应作意，<a id="a-C8"></a>故于菩萨静虑为劣，<a id="a-C9"></a>菩萨静虑于彼为胜。<a id="a-CA"></a>”</p>
  <p id="aCB">时，<a id="a-CC"></a>满慈子便白佛言：<a id="a-CD"></a>“若诸声闻住此静虑，<a id="a-CE"></a>证得法性成声闻果；<a id="a-CF"></a>即诸菩萨住此静虑，<a id="a-CG"></a>证得法性离诸执著得成如来、<a id="a-CH"></a>应、<a id="a-CI"></a>正等觉。<a id="a-CJ"></a>云何可说声闻静虑决定远离一切智智相应作意，<a id="a-CK"></a>菩萨静虑常不远离一切智智相应作意？<a id="a-CL"></a>”</p>
  <p id="aCM">尔时，<a id="a-CN"></a>世尊告满慈子：<a id="a-CO"></a>“我今问汝，<a id="a-CP"></a>随汝意答。<a id="a-CQ"></a>于意云何？<a id="a-CR"></a>诸声闻人住此静虑，<a id="a-CS"></a>证得法性成声闻果；<a id="a-CT"></a>即诸菩萨住此静虑，<a id="a-CU"></a>证得法性离诸执著得成如来、<a id="a-CV"></a>应、<a id="a-CW"></a>正等觉。<a id="a-CX"></a>彼声闻人名如来不？<a id="a-CY"></a>”</p>
  <p id="aCZ">满慈子曰：<a id="a-Ca"></a>“不也，<a id="a-Cb"></a>世尊。<a id="a-Cc"></a>”</p>
  <p id="aCd">尔时，<a id="a-Ce"></a>世尊告满慈子：<a id="a-Cf"></a>“吾当为汝更说譬喻，<a id="a-Cg"></a>诸有智者因斯譬喻，<a id="a-Ch"></a>于甚深义易得解了。<a id="a-Ci"></a>譬如凡人辄升王座，<a id="a-Cj"></a>其人即得名为王不？<a id="a-Ck"></a>”</p>
  <p id="aCl">满慈子曰：<a id="a-Cm"></a>“不也，<a id="a-Cn"></a>世尊。<a id="a-Co"></a>所以者何？<a id="a-Cp"></a>彼人无福、<a id="a-Cq"></a>无王相故。<a id="a-Cr"></a>”</p>
  <p id="aCs">佛言：<a id="a-Ct"></a>“如是诸声闻人虽能现入四种静虑、<a id="a-Cu"></a>四无色定，<a id="a-Cv"></a>证得法性成声闻果，<a id="a-Cw"></a>而无如来力、<a id="a-Cx"></a>无畏等殊胜功德及诸相好不名如来；<a id="a-Cy"></a>由斯远离一切智智相应作意，<a id="a-Cz"></a>由无佛德说名声闻，<a id="a-D0"></a>不尔如何彼不名佛？</p>
  <p id="aD1">“又，<a id="a-D2"></a>满慈子，<a id="a-D3"></a>诸声闻人所住静虑，<a id="a-D4"></a>无胜德故其性下劣，<a id="a-D5"></a>于诸菩萨所住静虑，<a id="a-D6"></a>百分不及一，<a id="a-D7"></a>千分不及一，<a id="a-D8"></a>乃至邬波尼杀昙分亦不及一。<a id="a-D9"></a>何以故？<a id="a-DA"></a>满慈子，<a id="a-DB"></a>菩萨静虑波罗蜜多，<a id="a-DC"></a>常不远离一切智智，<a id="a-DD"></a>严净佛土，<a id="a-DE"></a>成熟有情，<a id="a-DF"></a>引发无边殊胜功德，<a id="a-DG"></a>由斯菩萨所住胜定，<a id="a-DH"></a>声闻、<a id="a-DI"></a>独觉皆不能知。<a id="a-DJ"></a>”</p>
  <p id="aDK">时，<a id="a-DL"></a>满慈子便白佛言：<a id="a-DM"></a>“何等名为菩萨胜定？<a id="a-DN"></a>如是胜定复有何名？<a id="a-DO"></a>”</p>
  <p id="aDP">尔时，<a id="a-DQ"></a>世尊告满慈子：<a id="a-DR"></a>“菩萨胜定名不思议。<a id="a-DS"></a>何以故？<a id="a-DT"></a>满慈子，<a id="a-DU"></a>如是胜定威力难思，<a id="a-DV"></a>速能证得一切智故。<a id="a-DW"></a>如是胜定亦名利乐一切世间诸有情类。<a id="a-DX"></a>何以故？<a id="a-DY"></a>满慈子，<a id="a-DZ"></a>诸菩萨摩诃萨为欲利乐无量有情，<a id="a-Da"></a>方便善巧入此定故。<a id="a-Db"></a>如是胜定若现在前，<a id="a-Dc"></a>能引无边微妙胜定，<a id="a-Dd"></a>疾证无上正等菩提，<a id="a-De"></a>与诸有情作大饶益；<a id="a-Df"></a>如是胜定若现在前，<a id="a-Dg"></a>引发无边方便善巧，<a id="a-Dh"></a>教诫教授无量有情，<a id="a-Di"></a>皆令引发无漏静虑，<a id="a-Dj"></a>证真法性断诸烦恼，<a id="a-Dk"></a>入无余依般涅槃界，<a id="a-Dl"></a>或证无上正等菩提。<a id="a-Dm"></a>由此因缘，<a id="a-Dn"></a>菩萨胜定亦名利乐一切世间诸有情类。<a id="a-Do"></a>是故菩萨摩诃萨众欲证无上正等菩提，<a id="a-Dp"></a>应学静虑波罗蜜多；<a id="a-Dq"></a>若学静虑波罗蜜多，<a id="a-Dr"></a>速能引发一切智智。<a id="a-Ds"></a>”</p>
  <p id="aDt">尔时，<a id="a-Du"></a>满慈子白佛言：<a id="a-Dv"></a>“世尊，<a id="a-Dw"></a>我谓声闻所得诸定胜菩萨定。<a id="a-Dx"></a>所以者何？<a id="a-Dy"></a>声闻具得九次第定，<a id="a-Dz"></a>菩萨于中唯得前八，<a id="a-E0"></a>菩萨不得灭受想定，<a id="a-E1"></a>故声闻定胜诸菩萨。<a id="a-E2"></a>”</p>
  <p id="aE3">尔时，<a id="a-E4"></a>世尊告满慈子：<a id="a-E5"></a>“菩萨亦得灭受想定，<a id="a-E6"></a>谓于此定已得自在但不现入。<a id="a-E7"></a>所以者何？<a id="a-E8"></a>如来不许诸菩萨众现入此定，<a id="a-E9"></a>勿由现入退堕声闻或独觉地。</p>
  <p id="aEA">“又，<a id="a-EB"></a>满慈子，<a id="a-EC"></a>吾当为汝更说譬喻，<a id="a-ED"></a>诸有智者由譬喻故，<a id="a-EE"></a>于甚深义易得解了。<a id="a-EF"></a>如转轮王虽于边地诸小国邑皆得自在，<a id="a-EG"></a>而不自往彼国邑中。<a id="a-EH"></a>岂转轮王不往彼处，<a id="a-EI"></a>说于彼处不得自在？<a id="a-EJ"></a>如是菩萨摩诃萨众虽不现入灭受想定，<a id="a-EK"></a>而于此定已得自在，<a id="a-EL"></a>由自在故亦名为得。</p>
  <p id="aEM">“又，<a id="a-EN"></a>满慈子，<a id="a-EO"></a>非诸菩萨常不现入灭受想定，<a id="a-EP"></a>乃至未坐妙菩提座，<a id="a-EQ"></a>诸佛世尊不许现入；<a id="a-ER"></a>若时得坐妙菩提座，<a id="a-ES"></a>诸佛世尊亦许现入。<a id="a-ET"></a>何以故？<a id="a-EU"></a>满慈子，<a id="a-EV"></a>勿谓菩萨由入此定，<a id="a-EW"></a>便堕声闻或独觉地，<a id="a-EX"></a>或谓诸佛与二乘等故，<a id="a-EY"></a>佛世尊不许现入。</p>
  <p id="aEZ">“又，<a id="a-Ea"></a>满慈子，<a id="a-Eb"></a>如刹帝利灌顶大王，<a id="a-Ec"></a>欲入市中饮凡人酒。<a id="a-Ed"></a>时，<a id="a-Ee"></a>有智臣谏大王曰：<a id="a-Ef"></a>‘今此时处，<a id="a-Eg"></a>王不应饮。<a id="a-Eh"></a>若须饮者，<a id="a-Ei"></a>待至宫中。<a id="a-Ej"></a>’于意云何？<a id="a-Ek"></a>王于市酒岂不能饮？<a id="a-El"></a>而彼智臣殷勤谏诤不令王饮，<a id="a-Em"></a>然刹帝利灌顶大王非处非时法不应饮，<a id="a-En"></a>虽不应饮，<a id="a-Eo"></a>而于市中酒等诸物皆得自在。<a id="a-Ep"></a>所以者何？<a id="a-Eq"></a>王于一切国土、<a id="a-Er"></a>城邑、<a id="a-Es"></a>所有人物皆自在故。<a id="a-Et"></a>如是菩萨有殊胜智，<a id="a-Eu"></a>由此智故能数现入灭受想定，<a id="a-Ev"></a>但佛不许故不现入。<a id="a-Ew"></a>所以者何？<a id="a-Ex"></a>菩萨若入灭受想定便非时、<a id="a-Ey"></a>处。<a id="a-Ez"></a>若时菩萨坐菩提座，<a id="a-F0"></a>永害一切虚妄相想证甘露界，<a id="a-F1"></a>尔时方入灭受想定，<a id="a-F2"></a>后证无上正等菩提转妙法轮，<a id="a-F3"></a>具三十二相利益安乐无量有情。<a id="a-F4"></a>”</p>
  <p id="aF5">尔时，<a id="a-F6"></a>满慈子白佛言：<a id="a-F7"></a>“世尊，<a id="a-F8"></a>诸菩萨摩诃萨甚为希有，<a id="a-F9"></a>能作难作，<a id="a-FA"></a>谓虽有力引漏尽智，<a id="a-FB"></a>而为有情不证漏尽。<a id="a-FC"></a>所以者何？<a id="a-FD"></a>以诸菩萨于有情所，<a id="a-FE"></a>长夜思惟利益安乐，<a id="a-FF"></a>增上意乐恒现在前。<a id="a-FG"></a>”</p>
  <p id="aFH">尔时，<a id="a-FI"></a>世尊告满慈子：<a id="a-FJ"></a>“如是，<a id="a-FK"></a>如是，<a id="a-FL"></a>如汝所说，<a id="a-FM"></a>是诸菩萨于有情所，<a id="a-FN"></a>长夜思惟利益安乐，<a id="a-FO"></a>增上意乐恒现在前。</p>
  <p id="aFP">“又，<a id="a-FQ"></a>满慈子，<a id="a-FR"></a>是诸菩萨观此义利，<a id="a-FS"></a>虽能具入九次第定而不具入。<a id="a-FT"></a>所以者何？<a id="a-FU"></a>是诸菩萨方便善巧，<a id="a-FV"></a>于一切定虽得自在而能不入。</p>
  <p id="aFW">“又，<a id="a-FX"></a>满慈子，<a id="a-FY"></a>一切菩萨若初发心、<a id="a-FZ"></a>若已不退，<a id="a-Fa"></a>皆应安住如是静虑波罗蜜多。<a id="a-Fb"></a>若诸菩萨常能安住如是静虑波罗蜜多，<a id="a-Fc"></a>于诸有情能作饶益，<a id="a-Fd"></a>速能引发一切智智。<a id="a-Fe"></a>”</p>
  <p id="aFf">时，<a id="a-Fg"></a>满慈子便白佛言：<a id="a-Fh"></a>“当知菩萨摩诃萨众具大势力，<a id="a-Fi"></a>能为有情作饶益事，<a id="a-Fj"></a>亦能引发一切智智，<a id="a-Fk"></a>疾证无上正等菩提。<a id="a-Fl"></a>”</p>
  <p id="aFm">佛言：<a id="a-Fn"></a>“如是，<a id="a-Fo"></a>如汝所说。<a id="a-Fp"></a>”</p>
  <p id="aFq">尔时，<a id="a-Fr"></a>舍利子白佛言：<a id="a-Fs"></a>“世尊，<a id="a-Ft"></a>云何菩萨摩诃萨众安住静虑波罗蜜多？<a id="a-Fu"></a>云何方便还从定起？<a id="a-Fv"></a>”</p>
  <p id="aFw">尔时，<a id="a-Fx"></a>世尊告舍利子：<a id="a-Fy"></a>“诸菩萨摩诃萨离欲恶不善法，<a id="a-Fz"></a>有寻有伺，<a id="a-G0"></a>离生喜乐，<a id="a-G1"></a>入初静虑，<a id="a-G2"></a>乃至非想非非想处具足而住，<a id="a-G3"></a>于色、<a id="a-G4"></a>无色、<a id="a-G5"></a>静虑、<a id="a-G6"></a>等至，<a id="a-G7"></a>顺逆次第超越串习，<a id="a-G8"></a>极善纯熟游戏自在，<a id="a-G9"></a>复入欲界非等引心。<a id="a-GA"></a>所以者何？<a id="a-GB"></a>勿由定力生色、<a id="a-GC"></a>无色长寿天故。<a id="a-GD"></a>勿色、<a id="a-GE"></a>无色、<a id="a-GF"></a>静虑、<a id="a-GG"></a>等至引起彼地续生之心，<a id="a-GH"></a>为护彼心令不现起，<a id="a-GI"></a>还入欲界非等引心。<a id="a-GJ"></a>由起此心还生欲界，<a id="a-GK"></a>亲近供养诸佛世尊，<a id="a-GL"></a>引发无边菩提分法；<a id="a-GM"></a>生色、<a id="a-GN"></a>无色无如是能，<a id="a-GO"></a>上二界生身心钝故。<a id="a-GP"></a>由斯菩萨方便善巧，<a id="a-GQ"></a>先习上定令善纯熟，<a id="a-GR"></a>后起下心还生欲界，<a id="a-GS"></a>修集无量菩提资粮，<a id="a-GT"></a>至圆满已超过三界，<a id="a-GU"></a>证得无上正等菩提。</p>
  <p id="aGV">“譬如有人作如是念：<a id="a-GW"></a>‘设何方便得入王宫，<a id="a-GX"></a>与王后妃窃为戏乐，<a id="a-GY"></a>令王不觉，<a id="a-GZ"></a>身命得存？<a id="a-Ga"></a>’作是念已求诸妙药，<a id="a-Gb"></a>服使男形或隐或显，<a id="a-Gc"></a>得斯药已方便事王。<a id="a-Gd"></a>王既识知，<a id="a-Ge"></a>便服隐药，<a id="a-Gf"></a>遂白王曰：<a id="a-Gg"></a>‘我今无形，<a id="a-Gh"></a>请为大王守禁宫室。<a id="a-Gi"></a>’王令检已委任中宫。<a id="a-Gj"></a>其人尔时入王宫内，<a id="a-Gk"></a>与诸妃后恣意交通；<a id="a-Gl"></a>荏苒时经一、<a id="a-Gm"></a>二、<a id="a-Gn"></a>三月，<a id="a-Go"></a>恐王知觉丧失身命，<a id="a-Gp"></a>便服显药而白王言：<a id="a-Gq"></a>‘我今男形欻然复现，<a id="a-Gr"></a>请从今去不入中宫。<a id="a-Gs"></a>’而王赞言：<a id="a-Gt"></a>‘此真善士，<a id="a-Gu"></a>自能进退不违我法。<a id="a-Gv"></a>’厚赐爵禄委任外事。<a id="a-Gw"></a>当知是人方便善巧，<a id="a-Gx"></a>能满己愿，<a id="a-Gy"></a>身命得存，<a id="a-Gz"></a>复蒙彼王厚赐财位。<a id="a-H0"></a>如是菩萨方便善巧，<a id="a-H1"></a>入四静虑及四无色，<a id="a-H2"></a>次第超越得善巧已，<a id="a-H3"></a>复起下心还生欲界，<a id="a-H4"></a>亲近供养诸佛世尊，<a id="a-H5"></a>引发无边菩提分法，<a id="a-H6"></a>乃至未满不证实际。<a id="a-H7"></a>何以故？<a id="a-H8"></a>舍利子，<a id="a-H9"></a>是诸菩萨方便善巧，<a id="a-HA"></a>不舍有情一切智故，<a id="a-HB"></a>如是菩萨方便善巧，<a id="a-HC"></a>修行静虑波罗蜜多，<a id="a-HD"></a>于实际中能不作证，<a id="a-HE"></a>亦不现入灭受想定，<a id="a-HF"></a>乃至未满菩提资粮，<a id="a-HG"></a>受欲界身修菩萨行。<a id="a-HH"></a>”</p>
  <p id="aHI">尔时，<a id="a-HJ"></a>佛告阿难陀言：<a id="a-HK"></a>“汝应受持诸菩萨众所学静虑波罗蜜多，<a id="a-HL"></a>勿令忘失！<a id="a-HM"></a>”</p>
  <p id="aHN">阿难陀曰：<a id="a-HO"></a>“唯然，<a id="a-HP"></a>世尊！<a id="a-HQ"></a>我已受持诸菩萨众所学静虑波罗蜜多，<a id="a-HR"></a>必无忘失！<a id="a-HS"></a>”</p>
  <p id="aHT">时，<a id="a-HU"></a>薄伽梵说是经已，<a id="a-HV"></a>具寿舍利子、<a id="a-HW"></a>具寿满慈子、<a id="a-HX"></a>具寿阿难陀，<a id="a-HY"></a>及余声闻、<a id="a-HZ"></a>诸菩萨众，<a id="a-Ha"></a>并余一切天、<a id="a-Hb"></a>龙、<a id="a-Hc"></a>药叉、<a id="a-Hd"></a>健达缚、<a id="a-He"></a>阿素洛、<a id="a-Hf"></a>揭路荼、<a id="a-Hg"></a>紧捺洛、<a id="a-Hh"></a>莫呼洛伽、<a id="a-Hi"></a>人非人等一切大众，<a id="a-Hj"></a>闻佛所说皆大欢喜、<a id="a-Hk"></a>信受奉行。</p>
 </body>
</html>