<!doctype html>
<html id="z3IBT6p9K" data-ver="69">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若经第七会曼殊室利分序</h1>
  <h2 id="a2">唐西明寺沙门玄则制</h2>
  <p id="a3">闻夫即相无睹，<a id="a-4"></a>挺真如之壮观；<a id="a-5"></a>即虑无知，<a id="a-6"></a>成种智之默识。<a id="a-7"></a>但二尘且落，<a id="a-8"></a>时逐见以轻浓；<a id="a-9"></a>五翳将披，<a id="a-A"></a>复因疑而聚散。<a id="a-B"></a>是以骤明空道，<a id="a-C"></a>给孤总旋憩之场；<a id="a-D"></a>历选时徒，<a id="a-E"></a>妙吉升对扬之重。<a id="a-F"></a>忽无觐以瞻仰，<a id="a-G"></a>俄不聆以餐悟，<a id="a-H"></a>既泯修而造修，<a id="a-I"></a>亦绝学而趍学。<a id="a-J"></a>状其区别，<a id="a-K"></a>则菩提万流；<a id="a-L"></a>断其混茫，<a id="a-M"></a>则涅槃一相。<a id="a-N"></a>一相则不见生死，<a id="a-O"></a>万流则无非佛法，<a id="a-P"></a>不坏假名之繁总，<a id="a-Q"></a>而开实相之沉寥。<a id="a-R"></a>正明如来法无，<a id="a-S"></a>况菩萨法？<a id="a-T"></a>菩萨法无，<a id="a-U"></a>况二乘法？<a id="a-V"></a>二乘法无，<a id="a-W"></a>况凡夫法？<a id="a-X"></a>法尚不有，<a id="a-Y"></a>何有菩提？<a id="a-Z"></a>尚无菩提，<a id="a-a"></a>云何可趣？<a id="a-b"></a>尚无可趣，<a id="a-c"></a>何有证得？<a id="a-d"></a>尚无证得，<a id="a-e"></a>何有证者？<a id="a-f"></a>是故有之斯殊，<a id="a-g"></a>无之斯贯，<a id="a-h"></a>洞之斯远，<a id="a-i"></a>沮之斯局。<a id="a-j"></a>豁尔夷荡而无懈，<a id="a-k"></a>炽然翘励而不精；<a id="a-l"></a>恼祲与慈渰分华，<a id="a-m"></a>剑林将玉毫比色。<a id="a-n"></a>皆其所也，<a id="a-o"></a>何以易诸？<a id="a-p"></a>观其假言路以便便，<a id="a-q"></a>仰真宗而止止，<a id="a-r"></a>奕奕珠转，<a id="a-s"></a>泠泠玉振，<a id="a-t"></a>起予圣旨，<a id="a-u"></a>莫尚于兹，<a id="a-v"></a>晞体法王，<a id="a-w"></a>不亦宜矣！<a id="a-x"></a>然则探其义也，<a id="a-y"></a>发秘藏之玄扃，<a id="a-z"></a>味其谈也，<a id="a-10"></a>苞密语之殊辙；<a id="a-11"></a>词宛而旨密，<a id="a-12"></a>即旧文殊般若矣！<a id="a-13"></a>虽双轴成部，<a id="a-14"></a>而警策备彰，<a id="a-15"></a>庶七众所归，<a id="a-16"></a>较然无远！</p>
 </body>
</html>