<!doctype html>
<html id="z3IBT5Y8h" data-ver="62">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若经第四会序</h1>
  <p id="a2">唐西明寺沙门玄则撰</p>
  <p id="a3">若夫识之所识，<a id="a-4"></a>曷尝非识，<a id="a-5"></a>如之所如，<a id="a-6"></a>未始不如。<a id="a-7"></a>是故能行与所行兼空，<a id="a-8"></a>则摄受之理废，<a id="a-9"></a>自性与无性不异，<a id="a-A"></a>则执取之念忘。<a id="a-B"></a>若忘执而有恃，<a id="a-C"></a>或存概以堕业，<a id="a-D"></a>知盛修而不行，<a id="a-E"></a>乃虚己而制胜。<a id="a-F"></a>恐野马之情未戢，<a id="a-G"></a>故灵鹫之谈复敞。<a id="a-H"></a>或曰：<a id="a-I"></a>其在名也，<a id="a-J"></a>每切有行之诫，<a id="a-K"></a>其于实也，<a id="a-L"></a>必警无行之怠，<a id="a-M"></a>涂致或爽，<a id="a-N"></a>折中奚归。<a id="a-O"></a>窃应之曰：<a id="a-P"></a>一切凡夫，<a id="a-Q"></a>剖名相之符，<a id="a-R"></a>保痴爱之宅，<a id="a-S"></a>所以措怀有著，<a id="a-T"></a>拟议必违；<a id="a-U"></a>至真反此，<a id="a-V"></a>动寂斯会，<a id="a-W"></a>由此言之，<a id="a-X"></a>行亦不行，<a id="a-Y"></a>不行亦不行，<a id="a-Z"></a>而宛然行矣！<a id="a-a"></a>宛然不行矣！<a id="a-b"></a>以假名般若，<a id="a-c"></a>授假名菩萨，<a id="a-d"></a>是持幻法与幻人，<a id="a-e"></a>故无作亦无得，<a id="a-f"></a>此又晨蜉之语岁，<a id="a-g"></a>梦蝶之议觉乎！<a id="a-h"></a>慨斯取之未倾，<a id="a-i"></a>欣此教之方渐。<a id="a-j"></a>凡二十九品，<a id="a-k"></a>一十八卷，<a id="a-l"></a>即旧小品道行，<a id="a-m"></a>新道行明度经。<a id="a-n"></a>品之为言分也，<a id="a-o"></a>分有长短，<a id="a-p"></a>故有大品、<a id="a-q"></a>小品焉。<a id="a-r"></a>道行即分中之初品，<a id="a-s"></a>译者取以别经。<a id="a-t"></a>明度乃智度之异言，<a id="a-u"></a>即就总目为号，<a id="a-v"></a>实由残缺未具，<a id="a-w"></a>故使名题亦差。<a id="a-x"></a>今大教克圆，<a id="a-y"></a>鸿规允布，<a id="a-z"></a>心术之要可复道哉！</p>
 </body>
</html>