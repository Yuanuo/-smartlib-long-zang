<!doctype html>
<html id="z3IBT327j" data-ver="60">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若经第三会序</h1>
  <h2 id="a2">唐西明寺沙门玄则制</h2>
  <p id="a3">夫正理晦于率情，<a id="a-4"></a>而情由理镜；<a id="a-5"></a>妙观睽于循迹，<a id="a-6"></a>而迹以观冥。<a id="a-7"></a>然情迹两崇，<a id="a-8"></a>假名相而耽习，<a id="a-9"></a>则理观双拔，<a id="a-A"></a>资渐渍于多闻，<a id="a-B"></a>王城所以亟迂，<a id="a-C"></a>圣席于兹复坦。<a id="a-D"></a>是用入游戏定，<a id="a-E"></a>擒前会之神踪；<a id="a-F"></a>出微妙音，<a id="a-G"></a>集向时之遥证。<a id="a-H"></a>光敷法润，<a id="a-I"></a>藻沃心源，<a id="a-J"></a>将欲利无利于情区，<a id="a-K"></a>度不度于生品；<a id="a-L"></a>运六通于即寂，<a id="a-M"></a>流四辩于忘言，<a id="a-N"></a>固当住不思议得无分别。<a id="a-O"></a>至如梦中重梦，<a id="a-P"></a>尚婴驰徇之劳；<a id="a-Q"></a>即明觉后复觉，<a id="a-R"></a>乃有发蒙之庆。<a id="a-S"></a>何物物之殊炫，<a id="a-T"></a>而如如之罕觏哉！<a id="a-U"></a>彼如复如者，<a id="a-V"></a>非异所异也！<a id="a-W"></a>在缠出缠而性净，<a id="a-X"></a>有佛无佛而体常。<a id="a-Y"></a>会之则归来，<a id="a-Z"></a>号如来矣！<a id="a-a"></a>乖之则流异，<a id="a-b"></a>称异生焉！<a id="a-c"></a>前际空而累尽，<a id="a-d"></a>后际空而德满。<a id="a-e"></a>尔其辟甘露门，<a id="a-f"></a>坐金刚座。<a id="a-g"></a>假名法外，<a id="a-h"></a>无色而庄严；<a id="a-i"></a>胜义谛中，<a id="a-j"></a>无心而启悟。<a id="a-k"></a>故能断以空滞空之恶取，<a id="a-l"></a>开无说假说之善权，<a id="a-m"></a>熙妙色之殊对，<a id="a-n"></a>霈圆音之各解，<a id="a-o"></a>莫非自般若以为源，<a id="a-p"></a>依般若以成学。<a id="a-q"></a>譬山王之高妙，<a id="a-r"></a>谷王之宗长，<a id="a-s"></a>义必重深，<a id="a-t"></a>辞亦丰秘。<a id="a-u"></a>凡五十九卷，<a id="a-v"></a>三十一品，<a id="a-w"></a>于旧无涉，<a id="a-x"></a>号单译焉！</p>
 </body>
</html>