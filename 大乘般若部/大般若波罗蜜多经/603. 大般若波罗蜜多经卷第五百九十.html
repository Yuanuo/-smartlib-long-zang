<!doctype html>
<html id="z3IBT839i" data-ver="1041">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第五百九十</h1>
  <h2 id="a2">第十四精进波罗蜜多分</h2>
  <p id="a3">如是我闻：<a id="a-4"></a>一时薄伽梵在室罗筏住誓多林给孤独园，<a id="a-5"></a>与大苾蒭众千二百五十人俱。</p>
  <p id="a6">尔时，<a id="a-7"></a>具寿满慈子白佛言：<a id="a-8"></a>“世尊，<a id="a-9"></a>若菩萨摩诃萨欲证无上正等菩提，<a id="a-A"></a>云何方便安住精进波罗蜜多？<a id="a-B"></a>”</p>
  <p id="aC">尔时，<a id="a-D"></a>世尊告满慈子：<a id="a-E"></a>“若菩萨摩诃萨欲证无上正等菩提，<a id="a-F"></a>初发心时应作是念：<a id="a-G"></a>‘我诸所有若身若心，<a id="a-H"></a>先应为他作饶益事，<a id="a-I"></a>当令一切所愿满足。<a id="a-J"></a>’譬如僮仆应作是念：<a id="a-K"></a>‘行住坐卧皆当任主，<a id="a-L"></a>不应自在而有所作；<a id="a-M"></a>欲从其舍往市鄽等，<a id="a-N"></a>先谘问主然后方出；<a id="a-O"></a>所须饮食许乃受用，<a id="a-P"></a>诸有所为皆随主欲。<a id="a-Q"></a>’如是菩萨摩诃萨众欲证无上正等菩提，<a id="a-R"></a>最初发心应作是念：<a id="a-S"></a>‘我之所有若身若心，<a id="a-T"></a>皆不应令自在而转，<a id="a-U"></a>随他所有饶益事业，<a id="a-V"></a>一切皆当为其成办。<a id="a-W"></a>’如是菩萨摩诃萨众依止精进波罗蜜多，<a id="a-X"></a>不离精进波罗蜜多，<a id="a-Y"></a>誓为有情作所应作，<a id="a-Z"></a>诸菩萨摩诃萨皆于精进波罗蜜多应如是住。<a id="a-a"></a>譬如马宝若人乘御便作是念：<a id="a-b"></a>‘我今不应令乘御人身支摇动、<a id="a-c"></a>疲倦劳苦、<a id="a-d"></a>或损严具，<a id="a-e"></a>盘回去住迟速任人，<a id="a-f"></a>将护其人，<a id="a-g"></a>不令缘我起瞋忿等种种过失。<a id="a-h"></a>’如是菩萨摩诃萨众，<a id="a-i"></a>欲行精进波罗蜜多，<a id="a-j"></a>不随己心而有所作，<a id="a-k"></a>随他意乐为作饶益，<a id="a-l"></a>仍将护彼，<a id="a-m"></a>令于我身不起一切烦恼恶业。<a id="a-n"></a>彼于菩萨摩诃萨众虽先无恩，<a id="a-o"></a>而诸菩萨摩诃萨众作报恩想，<a id="a-p"></a>为彼成办种种事业。<a id="a-q"></a>如是菩萨摩诃萨众为成精进波罗蜜多，<a id="a-r"></a>将护他心随他意转，<a id="a-s"></a>为作种种利益安乐。<a id="a-t"></a>如是菩萨摩诃萨众摄受精进波罗蜜多，<a id="a-u"></a>作诸有情利益安乐，<a id="a-v"></a>如己事业常无厌倦，<a id="a-w"></a>是为菩萨摩诃萨众安住精进波罗蜜多。</p>
  <p id="ax">“又，<a id="a-y"></a>满慈子，<a id="a-z"></a>若菩萨摩诃萨为疾证得一切智智，<a id="a-10"></a>与诸有情作大饶益，<a id="a-11"></a>常勤修学布施、<a id="a-12"></a>净戒、<a id="a-13"></a>安忍、<a id="a-14"></a>精进、<a id="a-15"></a>静虑、<a id="a-16"></a>般若波罗蜜多，<a id="a-17"></a>心无退转，<a id="a-18"></a>是菩萨摩诃萨安住精进波罗蜜多。</p>
  <p id="a19">“若菩萨摩诃萨为疾证得一切智智，<a id="a-1A"></a>与诸有情作大饶益，<a id="a-1B"></a>常勤修学内空、<a id="a-1C"></a>外空、<a id="a-1D"></a>内外空、<a id="a-1E"></a>空空、<a id="a-1F"></a>大空、<a id="a-1G"></a>胜义空、<a id="a-1H"></a>有为空、<a id="a-1I"></a>无为空、<a id="a-1J"></a>毕竟空、<a id="a-1K"></a>无际空、<a id="a-1L"></a>散空、<a id="a-1M"></a>无变异空、<a id="a-1N"></a>本性空、<a id="a-1O"></a>自相空、<a id="a-1P"></a>共相空、<a id="a-1Q"></a>一切法空、<a id="a-1R"></a>不可得空、<a id="a-1S"></a>无性空、<a id="a-1T"></a>自性空、<a id="a-1U"></a>无性自性空观，<a id="a-1V"></a>心无退转，<a id="a-1W"></a>是菩萨摩诃萨安住精进波罗蜜多。</p>
  <p id="a1X">“若菩萨摩诃萨为疾证得一切智智，<a id="a-1Y"></a>与诸有情作大饶益，<a id="a-1Z"></a>常勤修学诸法真如、<a id="a-1a"></a>法界、<a id="a-1b"></a>法性、<a id="a-1c"></a>不虚妄性、<a id="a-1d"></a>不变异性、<a id="a-1e"></a>平等性、<a id="a-1f"></a>离生性、<a id="a-1g"></a>法定、<a id="a-1h"></a>法住、<a id="a-1i"></a>实际、<a id="a-1j"></a>虚空界、<a id="a-1k"></a>不思议界观，<a id="a-1l"></a>心无退转，<a id="a-1m"></a>是菩萨摩诃萨安住精进波罗蜜多。</p>
  <p id="a1n">“若菩萨摩诃萨为疾证得一切智智，<a id="a-1o"></a>与诸有情作大饶益，<a id="a-1p"></a>常勤修学无明缘行，<a id="a-1q"></a>行缘识，<a id="a-1r"></a>识缘名色，<a id="a-1s"></a>名色缘六处，<a id="a-1t"></a>六处缘触，<a id="a-1u"></a>触缘受，<a id="a-1v"></a>受缘爱，<a id="a-1w"></a>爱缘取，<a id="a-1x"></a>取缘有，<a id="a-1y"></a>有缘生，<a id="a-1z"></a>生缘老死愁叹苦忧恼观，<a id="a-20"></a>心无退转，<a id="a-21"></a>是菩萨摩诃萨安住精进波罗蜜多。</p>
  <p id="a22">“若菩萨摩诃萨为疾证得一切智智，<a id="a-23"></a>与诸有情作大饶益，<a id="a-24"></a>常勤修学无明灭故行灭，<a id="a-25"></a>行灭故识灭，<a id="a-26"></a>识灭故名色灭，<a id="a-27"></a>名色灭故六处灭，<a id="a-28"></a>六处灭故触灭，<a id="a-29"></a>触灭故受灭，<a id="a-2A"></a>受灭故爱灭，<a id="a-2B"></a>爱灭故取灭，<a id="a-2C"></a>取灭故有灭，<a id="a-2D"></a>有灭故生灭，<a id="a-2E"></a>生灭故老死愁叹苦忧恼灭观，<a id="a-2F"></a>心无退转，<a id="a-2G"></a>是菩萨摩诃萨安住精进波罗蜜多。</p>
  <p id="a2H">“若菩萨摩诃萨为疾证得一切智智，<a id="a-2I"></a>与诸有情作大饶益，<a id="a-2J"></a>常勤修学若苦、<a id="a-2K"></a>若无常、<a id="a-2L"></a>若空、<a id="a-2M"></a>若无我，<a id="a-2N"></a>苦圣谛观；<a id="a-2O"></a>若因、<a id="a-2P"></a>若集、<a id="a-2Q"></a>若生、<a id="a-2R"></a>若缘，<a id="a-2S"></a>集圣谛观；<a id="a-2T"></a>若灭、<a id="a-2U"></a>若静、<a id="a-2V"></a>若妙、<a id="a-2W"></a>若离，<a id="a-2X"></a>灭圣谛观；<a id="a-2Y"></a>若道、<a id="a-2Z"></a>若如、<a id="a-2a"></a>若行、<a id="a-2b"></a>若出，<a id="a-2c"></a>道圣谛观；<a id="a-2d"></a>心无退转，<a id="a-2e"></a>是菩萨摩诃萨安住精进波罗蜜多。</p>
  <p id="a2f">“若菩萨摩诃萨为疾证得一切智智，<a id="a-2g"></a>与诸有情作大饶益，<a id="a-2h"></a>常勤修学四静虑、<a id="a-2i"></a>四无量、<a id="a-2j"></a>四无色定，<a id="a-2k"></a>心无退转，<a id="a-2l"></a>是菩萨摩诃萨安住精进波罗蜜多。</p>
  <p id="a2m">“若菩萨摩诃萨为疾证得一切智智，<a id="a-2n"></a>与诸有情作大饶益，<a id="a-2o"></a>常勤修学四念住、<a id="a-2p"></a>四正断、<a id="a-2q"></a>四神足、<a id="a-2r"></a>五根、<a id="a-2s"></a>五力、<a id="a-2t"></a>七等觉支、<a id="a-2u"></a>八圣道支，<a id="a-2v"></a>心无退转，<a id="a-2w"></a>是菩萨摩诃萨安住精进波罗蜜多。</p>
  <p id="a2x">“若菩萨摩诃萨为疾证得一切智智，<a id="a-2y"></a>与诸有情作大饶益，<a id="a-2z"></a>常勤修学空、<a id="a-30"></a>无相、<a id="a-31"></a>无愿解脱门，<a id="a-32"></a>心无退转，<a id="a-33"></a>是菩萨摩诃萨安住精进波罗蜜多。</p>
  <p id="a34">“若菩萨摩诃萨为疾证得一切智智，<a id="a-35"></a>与诸有情作大饶益，<a id="a-36"></a>常勤修学八解脱、<a id="a-37"></a>八胜处、<a id="a-38"></a>九次第定、<a id="a-39"></a>十遍处心无退转，<a id="a-3A"></a>是菩萨摩诃萨安住精进波罗蜜多。</p>
  <p id="a3B">“若菩萨摩诃萨为疾证得一切智智，<a id="a-3C"></a>与诸有情作大饶益，<a id="a-3D"></a>常勤修学一切陀罗尼门、<a id="a-3E"></a>一切三摩地门，<a id="a-3F"></a>心无退转，<a id="a-3G"></a>是菩萨摩诃萨安住精进波罗蜜多。</p>
  <p id="a3H">“若菩萨摩诃萨为疾证得一切智智，<a id="a-3I"></a>与诸有情作大饶益，<a id="a-3J"></a>常勤修学净观地、<a id="a-3K"></a>种性地、<a id="a-3L"></a>第八地、<a id="a-3M"></a>具见地、<a id="a-3N"></a>薄地、<a id="a-3O"></a>离欲地、<a id="a-3P"></a>已办地、<a id="a-3Q"></a>独觉地、<a id="a-3R"></a>菩萨地、<a id="a-3S"></a>如来地智，<a id="a-3T"></a>心无退转，<a id="a-3U"></a>是菩萨摩诃萨安住精进波罗蜜多。</p>
  <p id="a3V">“若菩萨摩诃萨为疾证得一切智智，<a id="a-3W"></a>与诸有情作大饶益，<a id="a-3X"></a>常勤修学若胜解行地、<a id="a-3Y"></a>若极喜地、<a id="a-3Z"></a>若离垢地、<a id="a-3a"></a>若发光地、<a id="a-3b"></a>若焰慧地、<a id="a-3c"></a>若极难胜地、<a id="a-3d"></a>若现前地、<a id="a-3e"></a>若远行地、<a id="a-3f"></a>若不动地、<a id="a-3g"></a>若善慧地、<a id="a-3h"></a>若法云地、<a id="a-3i"></a>若等觉地，<a id="a-3j"></a>心无退转，<a id="a-3k"></a>是菩萨摩诃萨安住精进波罗蜜多。</p>
  <p id="a3l">“若菩萨摩诃萨为疾证得一切智智，<a id="a-3m"></a>与诸有情作大饶益，<a id="a-3n"></a>常勤修学清净五眼、<a id="a-3o"></a>六胜神通，<a id="a-3p"></a>心无退转，<a id="a-3q"></a>是菩萨摩诃萨安住精进波罗蜜多。</p>
  <p id="a3r">“若菩萨摩诃萨为疾证得一切智智，<a id="a-3s"></a>与诸有情作大饶益，<a id="a-3t"></a>常勤修学如来十力、<a id="a-3u"></a>四无所畏、<a id="a-3v"></a>四无礙解、<a id="a-3w"></a>大慈、<a id="a-3x"></a>大悲、<a id="a-3y"></a>大喜、<a id="a-3z"></a>大舍及十八佛不共法等无边佛法，<a id="a-40"></a>心无退转，<a id="a-41"></a>是菩萨摩诃萨安住精进波罗蜜多。</p>
  <p id="a42">“又，<a id="a-43"></a>满慈子，<a id="a-44"></a>若菩萨摩诃萨为令佛土最极严净，<a id="a-45"></a>久处生死修诸功德，<a id="a-46"></a>心无退转，<a id="a-47"></a>是菩萨摩诃萨安住精进波罗蜜多。</p>
  <p id="a48">“若菩萨摩诃萨为多成熟诸有情类，<a id="a-49"></a>久处生死修诸功德，<a id="a-4A"></a>心无退转，<a id="a-4B"></a>是菩萨摩诃萨安住精进波罗蜜多。</p>
  <p id="a4C">“若菩萨摩诃萨初发无上正等觉心，<a id="a-4D"></a>假使三千大千世界诸有情类，<a id="a-4E"></a>皆成菩萨或一生所系，<a id="a-4F"></a>或二生所系，<a id="a-4G"></a>或三生所系，<a id="a-4H"></a>或四生所系当得成佛，<a id="a-4I"></a>作如是言：<a id="a-4J"></a>‘汝应精勤修菩萨行，<a id="a-4K"></a>先证无上正等菩提，<a id="a-4L"></a>然后我当证无上觉。<a id="a-4M"></a>’尔时，<a id="a-4N"></a>菩萨随彼所言，<a id="a-4O"></a>精勤勇猛心无怯惧，<a id="a-4P"></a>是菩萨摩诃萨安住精进波罗蜜多。</p>
  <p id="a4Q">“若菩萨摩诃萨或一生所系，<a id="a-4R"></a>或二生所系，<a id="a-4S"></a>或三生所系，<a id="a-4T"></a>或四生所系当得成佛，<a id="a-4U"></a>假使三千大千世界诸有情类，<a id="a-4V"></a>初发无上正等觉心，<a id="a-4W"></a>作如是言：<a id="a-4X"></a>‘汝当待我先证无上正等菩提，<a id="a-4Y"></a>然后乃应证无上觉。<a id="a-4Z"></a>’尔时，<a id="a-4a"></a>菩萨随彼所言，<a id="a-4b"></a>久住生死心无退屈，<a id="a-4c"></a>是菩萨摩诃萨安住精进波罗蜜多。</p>
  <p id="a4d">“若菩萨摩诃萨见乞者来有所求索，<a id="a-4e"></a>面不颦蹙、<a id="a-4f"></a>眼无瞋相，<a id="a-4g"></a>但作是念：<a id="a-4h"></a>‘如是有情顺我所求一切智智，<a id="a-4i"></a>速作方便勤求施与。<a id="a-4j"></a>’是菩萨摩诃萨安住精进波罗蜜多。</p>
  <p id="a4k">“若菩萨摩诃萨为一有情得安乐故，<a id="a-4l"></a>或经一劫或一劫余，<a id="a-4m"></a>大地狱中受诸剧苦，<a id="a-4n"></a>身无动转心不退屈，<a id="a-4o"></a>是菩萨摩诃萨安住精进波罗蜜多。</p>
  <p id="a4p">“若菩萨摩诃萨假使昼夜量同大劫，<a id="a-4q"></a>积此昼夜复成大劫，<a id="a-4r"></a>设经如是殑伽沙数大劫时分，<a id="a-4s"></a>处大地狱受诸剧苦，<a id="a-4t"></a>由受斯苦令一有情得出地狱生于善趣，<a id="a-4u"></a>菩萨尔时欢喜为受，<a id="a-4v"></a>是菩萨摩诃萨安住精进波罗蜜多。</p>
  <p id="a4w">“若菩萨摩诃萨闻说是事踊跃欢喜，<a id="a-4x"></a>誓能为受心无退屈，<a id="a-4y"></a>当知名为精进菩萨安住精进波罗蜜多。</p>
  <p id="a4z">“若菩萨摩诃萨闻如是事其心怯弱，<a id="a-50"></a>不生欢喜欲受行心，<a id="a-51"></a>当知名为懈怠菩萨。</p>
  <p id="a52">“若菩萨摩诃萨闻诸善事，<a id="a-53"></a>心心相续爱乐受行，<a id="a-54"></a>当知名为精进菩萨安住精进波罗蜜多。</p>
  <p id="a55">“若菩萨摩诃萨闻诸善事，<a id="a-56"></a>不能系念相续受行，<a id="a-57"></a>当知名为懈怠菩萨。</p>
  <p id="a58">“又，<a id="a-59"></a>满慈子，<a id="a-5A"></a>若菩萨摩诃萨假使于此赡部洲地，<a id="a-5B"></a>从一处扫渐至余方，<a id="a-5C"></a>周匝扫已还至本处，<a id="a-5D"></a>若生是念：<a id="a-5E"></a>‘我久离此。<a id="a-5F"></a>’当知名为懈怠菩萨。<a id="a-5G"></a>若菩萨摩诃萨为此事已，<a id="a-5H"></a>作是念言：<a id="a-5I"></a>‘我极速疾还来至此。<a id="a-5J"></a>’当知名为精进菩萨安住精进波罗蜜多。</p>
  <p id="a5K">“若菩萨摩诃萨于窣堵波营构修理经一日已，<a id="a-5L"></a>作是念言：<a id="a-5M"></a>‘云何此日时极长久？<a id="a-5N"></a>’当知名为懈怠菩萨。<a id="a-5O"></a>若菩萨摩诃萨为此事已，<a id="a-5P"></a>作是念言：<a id="a-5Q"></a>‘云何此日如弹指顷？<a id="a-5R"></a>’当知名为精进菩萨安住精进波罗蜜多。</p>
  <p id="a5S">“若菩萨摩诃萨于僧伽蓝营构修理经一日已，<a id="a-5T"></a>作是念言：<a id="a-5U"></a>‘云何此日时极长久？<a id="a-5V"></a>’当知名为懈怠菩萨。<a id="a-5W"></a>若菩萨摩诃萨为此事已，<a id="a-5X"></a>作是念言：<a id="a-5Y"></a>‘云何此日如弹指顷？<a id="a-5Z"></a>’当知名为精进菩萨安住精进波罗蜜多。</p>
  <p id="a5a">“若菩萨摩诃萨观经半年所作事业生长久想，<a id="a-5b"></a>当知名为懈怠菩萨。<a id="a-5c"></a>若菩萨摩诃萨观经半年所作事业，<a id="a-5d"></a>谓如一日所作事业，<a id="a-5e"></a>当知名为精进菩萨安住精进波罗蜜多。</p>
  <p id="a5f">“若菩萨摩诃萨观经一年所作事业生长久想，<a id="a-5g"></a>当知名为懈怠菩萨。<a id="a-5h"></a>若菩萨摩诃萨观经一年所作事业，<a id="a-5i"></a>谓如一日所作事业，<a id="a-5j"></a>当知名为精进菩萨安住精进波罗蜜多。</p>
  <p id="a5k">“若菩萨摩诃萨观经半劫所作事业生长久想，<a id="a-5l"></a>当知名为懈怠菩萨。<a id="a-5m"></a>若菩萨摩诃萨观经半劫所作事业，<a id="a-5n"></a>谓如一日所作事业，<a id="a-5o"></a>当知名为精进菩萨安住精进波罗蜜多。</p>
  <p id="a5p">“若菩萨摩诃萨观经一劫所作事业生长久想，<a id="a-5q"></a>当知名为懈怠菩萨。<a id="a-5r"></a>若菩萨摩诃萨观经一劫所作事业，<a id="a-5s"></a>谓如一日所作事业，<a id="a-5t"></a>当知名为精进菩萨安住精进波罗蜜多。</p>
  <p id="a5u">“又，<a id="a-5v"></a>满慈子，<a id="a-5w"></a>诸菩萨摩诃萨修菩提行，<a id="a-5x"></a>不应思惟劫数多少，<a id="a-5y"></a>谓‘我经于尔所劫数，<a id="a-5z"></a>当证无上正等菩提’。</p>
  <p id="a60">“若菩萨摩诃萨思惟劫数而作分限，<a id="a-61"></a>精勤勇猛修菩提行，<a id="a-62"></a>求证无上正等菩提，<a id="a-63"></a>当知名为懈怠菩萨。<a id="a-64"></a>若菩萨摩诃萨作是思惟：<a id="a-65"></a>‘设经无量无边大劫，<a id="a-66"></a>精进勇猛修菩提行，<a id="a-67"></a>方证无上正等菩提，<a id="a-68"></a>我定不应心生退屈，<a id="a-69"></a>勤求无上正等菩提。<a id="a-6A"></a>’当知名为精进菩萨安住精进波罗蜜多，<a id="a-6B"></a>修行精进波罗蜜多，<a id="a-6C"></a>令速圆满远离生死，<a id="a-6D"></a>疾能证得一切智智，<a id="a-6E"></a>与诸有情作大饶益。</p>
  <p id="a6F">“若菩萨摩诃萨思惟劫数而作分限，<a id="a-6G"></a>虽极勇猛，<a id="a-6H"></a>常勤修学布施、<a id="a-6I"></a>净戒、<a id="a-6J"></a>安忍、<a id="a-6K"></a>精进、<a id="a-6L"></a>静虑、<a id="a-6M"></a>般若波罗蜜多，<a id="a-6N"></a>而亦名为懈怠菩萨。<a id="a-6O"></a>若菩萨摩诃萨作是思惟：<a id="a-6P"></a>‘设经无量无边大劫，<a id="a-6Q"></a>最极勇猛，<a id="a-6R"></a>常勤修学布施、<a id="a-6S"></a>净戒、<a id="a-6T"></a>安忍、<a id="a-6U"></a>精进、<a id="a-6V"></a>静虑、<a id="a-6W"></a>般若波罗蜜多乃得圆满，<a id="a-6X"></a>方证无上正等菩提，<a id="a-6Y"></a>我定不应心生退屈。<a id="a-6Z"></a>’当知名为精进菩萨安住精进波罗蜜多，<a id="a-6a"></a>疾能证得一切智智。</p>
  <p id="a6b">“若菩萨摩诃萨思惟劫数而作分限，<a id="a-6c"></a>虽极勇猛，<a id="a-6d"></a>常勤修学内空、<a id="a-6e"></a>外空、<a id="a-6f"></a>内外空、<a id="a-6g"></a>空空、<a id="a-6h"></a>大空、<a id="a-6i"></a>胜义空、<a id="a-6j"></a>有为空、<a id="a-6k"></a>无为空、<a id="a-6l"></a>毕竟空、<a id="a-6m"></a>无际空、<a id="a-6n"></a>散空、<a id="a-6o"></a>无变异空、<a id="a-6p"></a>本性空、<a id="a-6q"></a>自相空、<a id="a-6r"></a>共相空、<a id="a-6s"></a>一切法空、<a id="a-6t"></a>不可得空、<a id="a-6u"></a>无性空、<a id="a-6v"></a>自性空、<a id="a-6w"></a>无性自性空智，<a id="a-6x"></a>而亦名为懈怠菩萨。<a id="a-6y"></a>若菩萨摩诃萨作是思惟：<a id="a-6z"></a>‘设经无量无边大劫，<a id="a-70"></a>最极勇猛，<a id="a-71"></a>常勤修学内空乃至无性自性空智乃得圆满，<a id="a-72"></a>方证无上正等菩提，<a id="a-73"></a>我定不应心生退屈。<a id="a-74"></a>’当知名为精进菩萨安住精进波罗蜜多，<a id="a-75"></a>疾能证得一切智智。</p>
  <p id="a76">“若菩萨摩诃萨思惟劫数而作分限，<a id="a-77"></a>虽极勇猛，<a id="a-78"></a>常勤修学诸法真如、<a id="a-79"></a>法界、<a id="a-7A"></a>法性、<a id="a-7B"></a>不虚妄性、<a id="a-7C"></a>不变异性、<a id="a-7D"></a>平等性、<a id="a-7E"></a>离生性、<a id="a-7F"></a>法定、<a id="a-7G"></a>法住、<a id="a-7H"></a>实际、<a id="a-7I"></a>虚空界、<a id="a-7J"></a>不思议界智，<a id="a-7K"></a>而亦名为懈怠菩萨。<a id="a-7L"></a>若菩萨摩诃萨作是思惟：<a id="a-7M"></a>‘设经无量无边大劫，<a id="a-7N"></a>最极勇猛，<a id="a-7O"></a>常勤修学诸法真如乃至不思议界智乃得圆满，<a id="a-7P"></a>方证无上正等菩提，<a id="a-7Q"></a>我定不应心生退屈。<a id="a-7R"></a>’当知名为精进菩萨安住精进波罗蜜多，<a id="a-7S"></a>疾能证得一切智智。</p>
  <p id="a7T">“若菩萨摩诃萨思惟劫数而作分限，<a id="a-7U"></a>虽极勇猛，<a id="a-7V"></a>常勤修学无明缘行，<a id="a-7W"></a>行缘识，<a id="a-7X"></a>识缘名色，<a id="a-7Y"></a>名色缘六处，<a id="a-7Z"></a>六处缘触，<a id="a-7a"></a>触缘受，<a id="a-7b"></a>受缘爱，<a id="a-7c"></a>爱缘取，<a id="a-7d"></a>取缘有，<a id="a-7e"></a>有缘生，<a id="a-7f"></a>生缘老死智，<a id="a-7g"></a>而亦名为懈怠菩萨。<a id="a-7h"></a>若菩萨摩诃萨作是思惟：<a id="a-7i"></a>‘设经无量无边大劫，<a id="a-7j"></a>最极勇猛，<a id="a-7k"></a>常勤修学无明缘行乃至生缘老死智乃得圆满，<a id="a-7l"></a>方证无上正等菩提，<a id="a-7m"></a>我定不应心生退屈。<a id="a-7n"></a>’当知名为精进菩萨安住精进波罗蜜多，<a id="a-7o"></a>疾能证得一切智智。</p>
  <p id="a7p">“若菩萨摩诃萨思惟劫数而作分限，<a id="a-7q"></a>虽极勇猛，<a id="a-7r"></a>常勤修学无明灭故行灭，<a id="a-7s"></a>行灭故识灭，<a id="a-7t"></a>识灭故名色灭，<a id="a-7u"></a>名色灭故六处灭，<a id="a-7v"></a>六处灭故触灭，<a id="a-7w"></a>触灭故受灭，<a id="a-7x"></a>受灭故爱灭，<a id="a-7y"></a>爱灭故取灭，<a id="a-7z"></a>取灭故有灭，<a id="a-80"></a>有灭故生灭，<a id="a-81"></a>生灭故老死灭智，<a id="a-82"></a>而亦名为懈怠菩萨。<a id="a-83"></a>若菩萨摩诃萨作是思惟：<a id="a-84"></a>‘设经无量无边大劫，<a id="a-85"></a>最极勇猛，<a id="a-86"></a>常勤修学无明灭故行灭乃至生灭故老死灭智乃得圆满，<a id="a-87"></a>方证无上正等菩提，<a id="a-88"></a>我定不应心生退屈。<a id="a-89"></a>’当知名为精进菩萨安住精进波罗蜜多，<a id="a-8A"></a>疾能证得一切智智。</p>
  <p id="a8B">“若菩萨摩诃萨思惟劫数而作分限，<a id="a-8C"></a>虽极勇猛，<a id="a-8D"></a>常勤修学若苦、<a id="a-8E"></a>若无常、<a id="a-8F"></a>若空、<a id="a-8G"></a>若无我苦圣谛智，<a id="a-8H"></a>若因、<a id="a-8I"></a>若集、<a id="a-8J"></a>若生、<a id="a-8K"></a>若缘集圣谛智，<a id="a-8L"></a>若灭、<a id="a-8M"></a>若静、<a id="a-8N"></a>若妙、<a id="a-8O"></a>若离灭圣谛智，<a id="a-8P"></a>若道、<a id="a-8Q"></a>若如、<a id="a-8R"></a>若行、<a id="a-8S"></a>若出道圣谛智，<a id="a-8T"></a>而亦名为懈怠菩萨。<a id="a-8U"></a>若菩萨摩诃萨作是思惟：<a id="a-8V"></a>‘设经无量无边大劫，<a id="a-8W"></a>最极勇猛，<a id="a-8X"></a>常勤修学若苦、<a id="a-8Y"></a>若无常、<a id="a-8Z"></a>若空、<a id="a-8a"></a>若无我苦圣谛智，<a id="a-8b"></a>乃至若道、<a id="a-8c"></a>若如、<a id="a-8d"></a>若行、<a id="a-8e"></a>若出道圣谛智乃得圆满，<a id="a-8f"></a>方证无上正等菩提，<a id="a-8g"></a>我定不应心生退屈。<a id="a-8h"></a>’当知名为精进菩萨安住精进波罗蜜多，<a id="a-8i"></a>疾能证得一切智智。</p>
  <p id="a8j">“若菩萨摩诃萨思惟劫数而作分限，<a id="a-8k"></a>虽极勇猛，<a id="a-8l"></a>常勤修学四静虑、<a id="a-8m"></a>四无量、<a id="a-8n"></a>四无色定，<a id="a-8o"></a>而亦名为懈怠菩萨。<a id="a-8p"></a>若菩萨摩诃萨作是思惟：<a id="a-8q"></a>‘设经无量无边大劫，<a id="a-8r"></a>最极勇猛，<a id="a-8s"></a>常勤修学四静虑、<a id="a-8t"></a>四无量、<a id="a-8u"></a>四无色定乃得圆满，<a id="a-8v"></a>方证无上正等菩提，<a id="a-8w"></a>我定不应心生退屈。<a id="a-8x"></a>’当知名为精进菩萨安住精进波罗蜜多，<a id="a-8y"></a>疾能证得一切智智。</p>
  <p id="a8z">“若菩萨摩诃萨思惟劫数而作分限，<a id="a-90"></a>虽极勇猛，<a id="a-91"></a>常勤修学四念住、<a id="a-92"></a>四正断、<a id="a-93"></a>四神足、<a id="a-94"></a>五根、<a id="a-95"></a>五力、<a id="a-96"></a>七等觉支、<a id="a-97"></a>八圣道支，<a id="a-98"></a>而亦名为懈怠菩萨。<a id="a-99"></a>若菩萨摩诃萨作是思惟：<a id="a-9A"></a>‘设经无量无边大劫，<a id="a-9B"></a>最极勇猛，<a id="a-9C"></a>常勤修学四念住乃至八圣道支乃得圆满，<a id="a-9D"></a>方证无上正等菩提，<a id="a-9E"></a>我定不应心生退屈。<a id="a-9F"></a>’当知名为精进菩萨安住精进波罗蜜多，<a id="a-9G"></a>疾能证得一切智智。</p>
  <p id="a9H">“若菩萨摩诃萨思惟劫数而作分限，<a id="a-9I"></a>虽极勇猛，<a id="a-9J"></a>常勤修学三解脱门，<a id="a-9K"></a>而亦名为懈怠菩萨。<a id="a-9L"></a>若菩萨摩诃萨作是思惟：<a id="a-9M"></a>‘设经无量无边大劫，<a id="a-9N"></a>最极勇猛，<a id="a-9O"></a>常勤修学三解脱门乃得圆满，<a id="a-9P"></a>方证无上正等菩提，<a id="a-9Q"></a>我定不应心生退屈。<a id="a-9R"></a>’当知名为精进菩萨安住精进波罗蜜多，<a id="a-9S"></a>疾能证得一切智智。</p>
  <p id="a9T">“若菩萨摩诃萨思惟劫数而作分限，<a id="a-9U"></a>虽极勇猛，<a id="a-9V"></a>常勤修学八解脱、<a id="a-9W"></a>八胜处、<a id="a-9X"></a>九次第定、<a id="a-9Y"></a>十遍处，<a id="a-9Z"></a>而亦名为懈怠菩萨。<a id="a-9a"></a>若菩萨摩诃萨作是思惟：<a id="a-9b"></a>‘设经无量无边大劫，<a id="a-9c"></a>最极勇猛，<a id="a-9d"></a>常勤修学八解脱乃至十遍处乃得圆满，<a id="a-9e"></a>方证无上正等菩提，<a id="a-9f"></a>我定不应心生退屈。<a id="a-9g"></a>’当知名为精进菩萨安住精进波罗蜜多，<a id="a-9h"></a>疾能证得一切智智。</p>
  <p id="a9i">“若菩萨摩诃萨思惟劫数而作分限，<a id="a-9j"></a>虽极勇猛，<a id="a-9k"></a>常勤修学陀罗尼门、<a id="a-9l"></a>三摩地门，<a id="a-9m"></a>而亦名为懈怠菩萨。<a id="a-9n"></a>若菩萨摩诃萨作是思惟：<a id="a-9o"></a>‘设经无量无边大劫，<a id="a-9p"></a>最极勇猛，<a id="a-9q"></a>常勤修学陀罗尼门、<a id="a-9r"></a>三摩地门乃得圆满，<a id="a-9s"></a>方证无上正等菩提，<a id="a-9t"></a>我定不应心生退屈。<a id="a-9u"></a>’当知名为精进菩萨安住精进波罗蜜多，<a id="a-9v"></a>疾能证得一切智智。</p>
  <p id="a9w">“若菩萨摩诃萨思惟劫数而作分限，<a id="a-9x"></a>虽极勇猛，<a id="a-9y"></a>常勤修学诸菩萨地及诸地智，<a id="a-9z"></a>而亦名为懈怠菩萨。<a id="a-A0"></a>若菩萨摩诃萨作是思惟：<a id="a-A1"></a>‘设经无量无边大劫，<a id="a-A2"></a>最极勇猛，<a id="a-A3"></a>常勤修学诸菩萨地及诸地智乃得圆满，<a id="a-A4"></a>方证无上正等菩提，<a id="a-A5"></a>我定不应心生退屈。<a id="a-A6"></a>’当知名为精进菩萨安住精进波罗蜜多，<a id="a-A7"></a>疾能证得一切智智。</p>
  <p id="aA8">“若菩萨摩诃萨思惟劫数而作分限，<a id="a-A9"></a>虽极勇猛，<a id="a-AA"></a>常勤修学清净五眼、<a id="a-AB"></a>六胜神通，<a id="a-AC"></a>而亦名为懈怠菩萨。<a id="a-AD"></a>若菩萨摩诃萨作是思惟：<a id="a-AE"></a>‘设经无量无边大劫，<a id="a-AF"></a>最极精进，<a id="a-AG"></a>常勤修学清净五眼、<a id="a-AH"></a>六胜神通乃得圆满，<a id="a-AI"></a>方证无上正等菩提，<a id="a-AJ"></a>我定不应心生退屈。<a id="a-AK"></a>’当知名为精进菩萨安住精进波罗蜜多，<a id="a-AL"></a>疾能证得一切智智。</p>
  <p id="aAM">“若菩萨摩诃萨思惟劫数而作分限，<a id="a-AN"></a>虽极勇猛，<a id="a-AO"></a>常勤修学如来十力、<a id="a-AP"></a>四无所畏、<a id="a-AQ"></a>四无礙解，<a id="a-AR"></a>而亦名为懈怠菩萨。<a id="a-AS"></a>若菩萨摩诃萨作是思惟：<a id="a-AT"></a>‘设经无量无边大劫，<a id="a-AU"></a>最极勇猛，<a id="a-AV"></a>常勤修学如来十力、<a id="a-AW"></a>四无所畏、<a id="a-AX"></a>四无礙解乃得圆满，<a id="a-AY"></a>方证无上正等菩提，<a id="a-AZ"></a>我定不应心生退屈。<a id="a-Aa"></a>’当知名为精进菩萨安住精进波罗蜜多，<a id="a-Ab"></a>疾能证得一切智智。</p>
  <p id="aAc">“若菩萨摩诃萨思惟劫数而作分限，<a id="a-Ad"></a>虽极勇猛，<a id="a-Ae"></a>常勤修学大慈、<a id="a-Af"></a>大悲、<a id="a-Ag"></a>大喜、<a id="a-Ah"></a>大舍、<a id="a-Ai"></a>十八佛不共法，<a id="a-Aj"></a>而亦名为懈怠菩萨。<a id="a-Ak"></a>若菩萨摩诃萨作是思惟：<a id="a-Al"></a>‘设经无量无边大劫，<a id="a-Am"></a>最极勇猛，<a id="a-An"></a>常勤修学大慈、<a id="a-Ao"></a>大悲、<a id="a-Ap"></a>大喜、<a id="a-Aq"></a>大舍、<a id="a-Ar"></a>十八佛不共法乃得圆满，<a id="a-As"></a>方证无上正等菩提，<a id="a-At"></a>我定不应心生退屈。<a id="a-Au"></a>’当知名为精进菩萨安住精进波罗蜜多，<a id="a-Av"></a>疾能证得一切智智。</p>
  <p id="aAw">“若菩萨摩诃萨思惟劫数而作分限，<a id="a-Ax"></a>虽极勇猛，<a id="a-Ay"></a>常勤修学无忘失法、<a id="a-Az"></a>恒住舍性，<a id="a-B0"></a>而亦名为懈怠菩萨。<a id="a-B1"></a>若菩萨摩诃萨作是思惟：<a id="a-B2"></a>‘设经无量无边大劫，<a id="a-B3"></a>最极勇猛，<a id="a-B4"></a>常勤修学无忘失法、<a id="a-B5"></a>恒住舍性乃得圆满，<a id="a-B6"></a>方证无上正等菩提，<a id="a-B7"></a>我定不应心生退屈。<a id="a-B8"></a>’当知名为精进菩萨安住精进波罗蜜多，<a id="a-B9"></a>疾能证得一切智智。</p>
  <p id="aBA">“若菩萨摩诃萨思惟劫数而作分限，<a id="a-BB"></a>虽极勇猛，<a id="a-BC"></a>常勤修学一切智、<a id="a-BD"></a>道相智、<a id="a-BE"></a>一切相智，<a id="a-BF"></a>而亦名为懈怠菩萨。<a id="a-BG"></a>若菩萨摩诃萨作是思惟：<a id="a-BH"></a>‘设经无量无边大劫，<a id="a-BI"></a>最极勇猛，<a id="a-BJ"></a>常勤修学一切智、<a id="a-BK"></a>道相智、<a id="a-BL"></a>一切相智乃得圆满，<a id="a-BM"></a>方证无上正等菩提，<a id="a-BN"></a>我定不应心生退屈。<a id="a-BO"></a>’当知名为精进菩萨安住精进波罗蜜多，<a id="a-BP"></a>疾能证得一切智智。</p>
  <p id="aBQ">“若菩萨摩诃萨思惟劫数而作分限，<a id="a-BR"></a>虽极勇猛，<a id="a-BS"></a>常勤修学一切菩萨摩诃萨行，<a id="a-BT"></a>而亦名为懈怠菩萨。<a id="a-BU"></a>若菩萨摩诃萨作是思惟：<a id="a-BV"></a>‘设经无量无边大劫，<a id="a-BW"></a>最极勇猛，<a id="a-BX"></a>常勤修学一切菩萨摩诃萨行乃得圆满，<a id="a-BY"></a>方证无上正等菩提，<a id="a-BZ"></a>我亦不应心生退屈。<a id="a-Ba"></a>’当知名为精进菩萨安住精进波罗蜜多，<a id="a-Bb"></a>疾能证得一切智智。</p>
  <p id="aBc">“又，<a id="a-Bd"></a>满慈子，<a id="a-Be"></a>若菩萨摩诃萨有劝请言：<a id="a-Bf"></a>‘汝当为我一日析破妙高山王。<a id="a-Bg"></a>’若反问言：<a id="a-Bh"></a>‘山王何量？<a id="a-Bi"></a>汝遣我析为几分耶？<a id="a-Bj"></a>’当知名为懈怠菩萨。<a id="a-Bk"></a>若作是念：<a id="a-Bl"></a>‘妙高山王随量大小，<a id="a-Bm"></a>我能一日为汝析破，<a id="a-Bn"></a>量同芥子或如极微。<a id="a-Bo"></a>’虽经多时乃能析破，<a id="a-Bp"></a>而彼意谓如弹指顷，<a id="a-Bq"></a>当知名为精进菩萨。</p>
  <p id="aBr">“若菩萨摩诃萨作是思惟：<a id="a-Bs"></a>‘假使殑伽沙数大劫为一昼夜，<a id="a-Bt"></a>积此昼夜复成大劫，<a id="a-Bu"></a>设经如是无量大劫修菩萨行，<a id="a-Bv"></a>乃证无上正等菩提。<a id="a-Bw"></a>我于此中心尚无退，<a id="a-Bx"></a>况无是事而不勤求？<a id="a-By"></a>’当知名为精进菩萨。</p>
  <p id="aBz">“若菩萨摩诃萨闻说如是精进相时，<a id="a-C0"></a>欢喜踊跃心无怯惧，<a id="a-C1"></a>当知名为精进菩萨。<a id="a-C2"></a>若菩萨摩诃萨闻说如是精进相时，<a id="a-C3"></a>其心退没深生恐怖，<a id="a-C4"></a>当知名为懈怠菩萨，<a id="a-C5"></a>不能疾得一切智智。</p>
  <p id="aC6">“若菩萨摩诃萨闻说精进波罗蜜多，<a id="a-C7"></a>作是思惟：<a id="a-C8"></a>‘何时成就如是难证殊胜功德？<a id="a-C9"></a>’当知名为懈怠菩萨。<a id="a-CA"></a>若菩萨摩诃萨闻说精进波罗蜜多，<a id="a-CB"></a>作是思惟：<a id="a-CC"></a>‘如是功德我皆具有，<a id="a-CD"></a>我定应修令至彼岸。<a id="a-CE"></a>’当知名为精进菩萨。</p>
  <p id="aCF">“若菩萨摩诃萨有来乞手、<a id="a-CG"></a>或足、<a id="a-CH"></a>或头，<a id="a-CI"></a>便作是念：<a id="a-CJ"></a>‘我若施彼，<a id="a-CK"></a>便为无手、<a id="a-CL"></a>无足、<a id="a-CM"></a>无头。<a id="a-CN"></a>’当知名为懈怠菩萨。<a id="a-CO"></a>若菩萨摩诃萨有来乞手、<a id="a-CP"></a>或足、<a id="a-CQ"></a>或头，<a id="a-CR"></a>便作是念：<a id="a-CS"></a>‘我舍与彼，<a id="a-CT"></a>当得天、<a id="a-CU"></a>人、<a id="a-CV"></a>阿素洛等无上微妙手、<a id="a-CW"></a>足及头。<a id="a-CX"></a>’当知名为精进菩萨。</p>
  <p id="aCY">“若菩萨摩诃萨有乞眼、<a id="a-CZ"></a>耳，<a id="a-Ca"></a>便作是念：<a id="a-Cb"></a>‘我施与之便无眼、<a id="a-Cc"></a>耳。<a id="a-Cd"></a>’当知名为懈怠菩萨。<a id="a-Ce"></a>若菩萨摩诃萨有乞眼、<a id="a-Cf"></a>耳，<a id="a-Cg"></a>便作是念：<a id="a-Ch"></a>‘我施与彼，<a id="a-Ci"></a>当得天、<a id="a-Cj"></a>人、<a id="a-Ck"></a>阿素洛等无上眼、<a id="a-Cl"></a>耳犹如胜智。<a id="a-Cm"></a>’当知名为精进菩萨，<a id="a-Cn"></a>远离二乘近一切智。</p>
  <p id="aCo">“若菩萨摩诃萨有乞身分种种支节，<a id="a-Cp"></a>便作是念：<a id="a-Cq"></a>‘我若施彼，<a id="a-Cr"></a>便阙身分种种支节。<a id="a-Cs"></a>’当知名为懈怠菩萨。<a id="a-Ct"></a>若菩萨摩诃萨有乞身分种种支节，<a id="a-Cu"></a>便作是念：<a id="a-Cv"></a>‘我若施彼，<a id="a-Cw"></a>当得天、<a id="a-Cx"></a>人、<a id="a-Cy"></a>阿素洛等无上佛法、<a id="a-Cz"></a>一切智法身分支节。<a id="a-D0"></a>’当知名为精进菩萨。</p>
  <p id="aD1">“若菩萨摩诃萨诸乞者来种种求索，<a id="a-D2"></a>便作是念：<a id="a-D3"></a>‘乞者甚多，<a id="a-D4"></a>如何皆令意愿满足。<a id="a-D5"></a>’当知名为懈怠菩萨。<a id="a-D6"></a>若菩萨摩诃萨诸乞者来种种求索，<a id="a-D7"></a>便作是念：<a id="a-D8"></a>‘此未为多，<a id="a-D9"></a>假使殑伽沙数世界诸有情类，<a id="a-DA"></a>于一日中俱至我所种种求索，<a id="a-DB"></a>我当方便求觅珍财，<a id="a-DC"></a>普施与之皆令满足，<a id="a-DD"></a>况今尔许而不能施？<a id="a-DE"></a>’当知名为精进菩萨。</p>
  <p id="aDF">“所以者何？<a id="a-DG"></a>诸菩萨摩诃萨为欲引显无量佛法、<a id="a-DH"></a>一切智法，<a id="a-DI"></a>非以有量精进布施可能引显无量佛法、<a id="a-DJ"></a>一切智法，<a id="a-DK"></a>要被无量精进布施广大甲胄，<a id="a-DL"></a>乃能引显无量佛法、<a id="a-DM"></a>一切智法。<a id="a-DN"></a>譬如有人欲度大海，<a id="a-DO"></a>要先备办多踰缮那、<a id="a-DP"></a>多百踰缮那、<a id="a-DQ"></a>多千踰缮那、<a id="a-DR"></a>多百千踰缮那种种资粮，<a id="a-DS"></a>然后能度；<a id="a-DT"></a>如是菩萨摩诃萨众，<a id="a-DU"></a>欲证无上正等菩提，<a id="a-DV"></a>要经无量百千俱胝那庾多劫修集资粮，<a id="a-DW"></a>然后乃证。<a id="a-DX"></a>若菩萨摩诃萨作是思惟：<a id="a-DY"></a>‘我当有量有边大劫求证无上正等菩提。<a id="a-DZ"></a>’当知名为懈怠菩萨。<a id="a-Da"></a>若菩萨摩诃萨作是思惟：<a id="a-Db"></a>‘我当无量无边大劫求证无上正等菩提。<a id="a-Dc"></a>’当知名为精进菩萨。<a id="a-Dd"></a>”</p>
  <p id="aDe">尔时，<a id="a-Df"></a>满慈子白佛言：<a id="a-Dg"></a>“世尊，<a id="a-Dh"></a>诸菩萨摩诃萨如是精进岂名为难？<a id="a-Di"></a>”</p>
  <p id="aDj">世尊告言：<a id="a-Dk"></a>“汝谓菩萨摩诃萨众如是精进非为难耶？<a id="a-Dl"></a>”</p>
  <p id="aDm">满慈子言：<a id="a-Dn"></a>“诸菩萨摩诃萨如是精进我谓非难。<a id="a-Do"></a>所以者何？<a id="a-Dp"></a>佛说诸法皆如幻事，<a id="a-Dq"></a>乐受、<a id="a-Dr"></a>苦受及助受法既如幻事，<a id="a-Ds"></a>菩萨已能通达如是诸法实性，<a id="a-Dt"></a>精进何难？<a id="a-Du"></a>”</p>
  <p id="aDv">尔时，<a id="a-Dw"></a>世尊告满慈子：<a id="a-Dx"></a>“当知菩萨摩诃萨众虽知诸法皆如幻事，<a id="a-Dy"></a>而能发起身心精进，<a id="a-Dz"></a>安住精进波罗蜜多，<a id="a-E0"></a>求大菩提常无萎歇，<a id="a-E1"></a>由此菩萨摩诃萨众如是精进最极为难。<a id="a-E2"></a>”</p>
  <p id="aE3">时，<a id="a-E4"></a>满慈子便白佛言：<a id="a-E5"></a>“甚奇，<a id="a-E6"></a>世尊！<a id="a-E7"></a>希有，<a id="a-E8"></a>善逝！<a id="a-E9"></a>善说菩萨摩诃萨众精进甚难。<a id="a-EA"></a>当知菩萨摩诃萨众能为难事，<a id="a-EB"></a>虽知诸法都无所有，<a id="a-EC"></a>而求无上正等菩提，<a id="a-ED"></a>欲为无边诸有情类说能永断无智正法。<a id="a-EE"></a>然诸无智实无所有，<a id="a-EF"></a>亦无实法能令无智取之为我及为我所，<a id="a-EG"></a>亦无有情能作是念：<a id="a-EH"></a>‘此是真实我及我所。<a id="a-EI"></a>’如是无智缘合故生而实无生，<a id="a-EJ"></a>缘离故灭而实无灭。</p>
  <p id="aEK">“若菩萨摩诃萨虽如是知而心无退，<a id="a-EL"></a>是菩萨摩诃萨安住精进波罗蜜多，<a id="a-EM"></a>当知名为精进菩萨。<a id="a-EN"></a>若菩萨摩诃萨作如是念：<a id="a-EO"></a>‘诸法皆空，<a id="a-EP"></a>我今何为发起精进波罗蜜多？<a id="a-EQ"></a>’当知名为懈怠菩萨。<a id="a-ER"></a>若菩萨摩诃萨作如是念：<a id="a-ES"></a>‘以一切法毕竟空故，<a id="a-ET"></a>我求无上正等菩提，<a id="a-EU"></a>觉诸法空为有情说，<a id="a-EV"></a>令脱五趣生死众苦。<a id="a-EW"></a>’当知名为精进菩萨。</p>
  <p id="aEX">“若菩萨摩诃萨作如是念：<a id="a-EY"></a>‘生死无际，<a id="a-EZ"></a>我岂能令皆得灭度？<a id="a-Ea"></a>’当知名为懈怠菩萨。<a id="a-Eb"></a>若菩萨摩诃萨作如是念：<a id="a-Ec"></a>‘生死无始而容有终，<a id="a-Ed"></a>我宁不能皆令灭度。<a id="a-Ee"></a>假使精进求大菩提，<a id="a-Ef"></a>如无始来所经劫数，<a id="a-Eg"></a>然后乃证，<a id="a-Eh"></a>我尚应求，<a id="a-Ei"></a>况当不经尔所劫数？<a id="a-Ej"></a>’复作是念：<a id="a-Ek"></a>‘若诸菩萨爱乐修习一切智智相应作意，<a id="a-El"></a>如发心顷，<a id="a-Em"></a>已度昼夜、<a id="a-En"></a>半月、<a id="a-Eo"></a>一月、<a id="a-Ep"></a>时、<a id="a-Eq"></a>年、<a id="a-Er"></a>双等不觉不知；<a id="a-Es"></a>若诸菩萨爱乐修习布施、<a id="a-Et"></a>净戒、<a id="a-Eu"></a>安忍、<a id="a-Ev"></a>精进、<a id="a-Ew"></a>静虑、<a id="a-Ex"></a>般若波罗蜜多，<a id="a-Ey"></a>令心清净都不作意，<a id="a-Ez"></a>觉尔所时已度昼夜、<a id="a-F0"></a>半月、<a id="a-F1"></a>一月、<a id="a-F2"></a>时、<a id="a-F3"></a>年、<a id="a-F4"></a>双等，<a id="a-F5"></a>是故菩提求甚易得，<a id="a-F6"></a>不应怖畏精进长时。<a id="a-F7"></a>’当知名为精进菩萨。</p>
  <p id="aF8">“譬如长者求多珍财，<a id="a-F9"></a>昼夜精勤思惟方便，<a id="a-FA"></a>常作是念：<a id="a-FB"></a>‘我于何时多获珍财遂本所愿。<a id="a-FC"></a>’由斯无暇求诸饮食。<a id="a-FD"></a>如是菩萨摩诃萨众，<a id="a-FE"></a>欲令六种波罗蜜多心得清净，<a id="a-FF"></a>精勤修习一切智智相应作意，<a id="a-FG"></a>如发心顷，<a id="a-FH"></a>已度昼夜、<a id="a-FI"></a>半月、<a id="a-FJ"></a>一月、<a id="a-FK"></a>时、<a id="a-FL"></a>年、<a id="a-FM"></a>双等，<a id="a-FN"></a>常作是念：<a id="a-FO"></a>‘何时当得一切智宝饶益有情？<a id="a-FP"></a>’”</p>
  <p id="aFQ">时，<a id="a-FR"></a>满慈子便白佛言：<a id="a-FS"></a>“诸菩萨众能被如是大精进甲，<a id="a-FT"></a>勤求无上佛功德宝饶益有情，<a id="a-FU"></a>实如世尊常所宣说，<a id="a-FV"></a>一切菩萨能为难事。<a id="a-FW"></a>”</p>
  <p id="aFX">尔时，<a id="a-FY"></a>佛告满慈子言：<a id="a-FZ"></a>“我观世间天人等众，<a id="a-Fa"></a>无有成就希有功德如诸菩萨摩诃萨众，<a id="a-Fb"></a>唯除如来、<a id="a-Fc"></a>应、<a id="a-Fd"></a>正等觉。<a id="a-Fe"></a>”</p>
  <p id="aFf">时，<a id="a-Fg"></a>满慈子便从座起，<a id="a-Fh"></a>偏覆左肩，<a id="a-Fi"></a>右膝著地，<a id="a-Fj"></a>合掌恭敬作如是言：<a id="a-Fk"></a>“东南西北、<a id="a-Fl"></a>四维、<a id="a-Fm"></a>上下无边世界，<a id="a-Fn"></a>住菩萨乘诸有情类，<a id="a-Fo"></a>未发无上菩提心者，<a id="a-Fp"></a>愿速发心；<a id="a-Fq"></a>已发无上菩提心者，<a id="a-Fr"></a>愿永不退；<a id="a-Fs"></a>若于无上正等菩提已不退者，<a id="a-Ft"></a>愿速圆满一切智智。<a id="a-Fu"></a>”</p>
  <p id="aFv">尔时，<a id="a-Fw"></a>佛告满慈子言：<a id="a-Fx"></a>“汝观何义，<a id="a-Fy"></a>愿诸菩萨速当圆满一切智智？<a id="a-Fz"></a>”</p>
  <p id="aG0">满慈子言：<a id="a-G1"></a>“若无菩萨则无诸佛出现世间，<a id="a-G2"></a>若无诸佛出现世间则无菩萨及声闻众。<a id="a-G3"></a>要有菩萨修菩萨行，<a id="a-G4"></a>乃有诸佛出现世间；<a id="a-G5"></a>以有诸佛出现世间，<a id="a-G6"></a>便有菩萨及声闻众。<a id="a-G7"></a>譬如大树由有根茎便有枝叶，<a id="a-G8"></a>由有枝叶便有华果，<a id="a-G9"></a>由有华果复生大树。<a id="a-GA"></a>如是世间由有菩萨，<a id="a-GB"></a>便有诸佛出现世间；<a id="a-GC"></a>由有诸佛出现世间，<a id="a-GD"></a>便有菩萨及声闻众；<a id="a-GE"></a>由有菩萨修菩萨行，<a id="a-GF"></a>复有如来、<a id="a-GG"></a>应、<a id="a-GH"></a>正等觉出现世间作大饶益。<a id="a-GI"></a>”</p>
  <p id="aGJ">尔时，<a id="a-GK"></a>佛赞满慈子言：<a id="a-GL"></a>“善哉！<a id="a-GM"></a>善哉！<a id="a-GN"></a>如汝所说。<a id="a-GO"></a>”</p>
  <p id="aGP">尔时，<a id="a-GQ"></a>佛告阿难陀言：<a id="a-GR"></a>“汝应受持诸菩萨众被精进甲所修精进波罗蜜多，<a id="a-GS"></a>勿令忘失！<a id="a-GT"></a>”</p>
  <p id="aGU">阿难陀曰：<a id="a-GV"></a>“唯然，<a id="a-GW"></a>世尊！<a id="a-GX"></a>我已受持诸菩萨众被精进甲所修精进波罗蜜多，<a id="a-GY"></a>必不忘失！<a id="a-GZ"></a>”</p>
  <p id="aGa">时，<a id="a-Gb"></a>薄伽梵说是经已，<a id="a-Gc"></a>具寿满慈子、<a id="a-Gd"></a>具寿舍利子、<a id="a-Ge"></a>具寿阿难陀，<a id="a-Gf"></a>及余声闻、<a id="a-Gg"></a>诸菩萨众，<a id="a-Gh"></a>并余一切天、<a id="a-Gi"></a>龙、<a id="a-Gj"></a>药叉、<a id="a-Gk"></a>阿素洛等，<a id="a-Gl"></a>闻佛所说皆大欢喜、<a id="a-Gm"></a>信受奉行。</p>
 </body>
</html>