<!doctype html>
<html id="z3IBT0v6w" data-ver="1374">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第四百三十</h1>
  <h2 id="a2">第二分天来品第三十四之二</h2>
  <p id="a3">尔时，<a id="a-4"></a>天帝释白佛言：<a id="a-5"></a>“世尊，<a id="a-6"></a>是善男子、<a id="a-7"></a>善女人等，<a id="a-8"></a>云何觉知于此三千大千世界及余十方无边世界，<a id="a-9"></a>所有四大王众天乃至色究竟天，<a id="a-A"></a>并余无量有大威德诸龙、<a id="a-B"></a>药叉、<a id="a-C"></a>健达缚、<a id="a-D"></a>阿素洛、<a id="a-E"></a>揭路荼、<a id="a-F"></a>紧捺洛、<a id="a-G"></a>莫呼洛伽、<a id="a-H"></a>人非人等来至其所，<a id="a-I"></a>观礼读诵彼所书写甚深般若波罗蜜多，<a id="a-J"></a>供养恭敬、<a id="a-K"></a>尊重赞叹，<a id="a-L"></a>合掌右绕、<a id="a-M"></a>欢喜护念？<a id="a-N"></a>”</p>
  <p id="aO">尔时，<a id="a-P"></a>佛告天帝释言：<a id="a-Q"></a>“憍尸迦，<a id="a-R"></a>是善男子、<a id="a-S"></a>善女人等，<a id="a-T"></a>若见如是甚深般若波罗蜜多所在之处有妙光明，<a id="a-U"></a>或闻其所异香芬馥，<a id="a-V"></a>若天乐音；<a id="a-W"></a>当知尔时，<a id="a-X"></a>有大神力威德炽盛诸天龙等来至其所，<a id="a-Y"></a>观礼读诵彼所书写甚深般若波罗蜜多，<a id="a-Z"></a>供养恭敬、<a id="a-a"></a>尊重赞叹，<a id="a-b"></a>合掌右绕、<a id="a-c"></a>欢喜护念。</p>
  <p id="ad">“复次，<a id="a-e"></a>憍尸迦，<a id="a-f"></a>是善男子、<a id="a-g"></a>善女人等，<a id="a-h"></a>修纯净行，<a id="a-i"></a>严饰其处，<a id="a-j"></a>至心供养如是般若波罗蜜多甚深经典；<a id="a-k"></a>当知尔时，<a id="a-l"></a>有大神力威德炽盛诸天龙等来至其所，<a id="a-m"></a>观礼读诵彼所书写甚深般若波罗蜜多，<a id="a-n"></a>供养恭敬、<a id="a-o"></a>尊重赞叹，<a id="a-p"></a>合掌右绕、<a id="a-q"></a>欢喜护念。<a id="a-r"></a>憍尸迦，<a id="a-s"></a>随有如是具大神力威德炽盛诸天龙等来至其处，<a id="a-t"></a>此中所有邪神、<a id="a-u"></a>恶鬼惊怖退散，<a id="a-v"></a>无敢住者。<a id="a-w"></a>由此因缘，<a id="a-x"></a>是善男子、<a id="a-y"></a>善女人等，<a id="a-z"></a>心便广大起净胜解，<a id="a-10"></a>所修善业倍复增长，<a id="a-11"></a>诸有所为皆无障礙。<a id="a-12"></a>以是故，<a id="a-13"></a>憍尸迦，<a id="a-14"></a>若此般若波罗蜜多甚深经典随所在处，<a id="a-15"></a>应当周匝除去秽物，<a id="a-16"></a>扫拭、<a id="a-17"></a>涂治、<a id="a-18"></a>香水散洒，<a id="a-19"></a>敷设宝座而安措之，<a id="a-1A"></a>烧香、<a id="a-1B"></a>散花、<a id="a-1C"></a>张施幔盖，<a id="a-1D"></a>宝幢、<a id="a-1E"></a>幡铎间饰其中，<a id="a-1F"></a>诸妙珍奇、<a id="a-1G"></a>衣服、<a id="a-1H"></a>璎珞、<a id="a-1I"></a>金银、<a id="a-1J"></a>宝器、<a id="a-1K"></a>伎乐、<a id="a-1L"></a>灯明，<a id="a-1M"></a>种种杂彩庄严其处。<a id="a-1N"></a>若能如是供养般若波罗蜜多，<a id="a-1O"></a>便有无量具大神力威德炽盛诸天龙等来至其所，<a id="a-1P"></a>观礼读诵彼所书写甚深般若波罗蜜多，<a id="a-1Q"></a>供养恭敬、<a id="a-1R"></a>尊重赞叹，<a id="a-1S"></a>合掌右绕、<a id="a-1T"></a>欢喜护念。</p>
  <p id="a1U">“复次，<a id="a-1V"></a>憍尸迦，<a id="a-1W"></a>是善男子、<a id="a-1X"></a>善女人等，<a id="a-1Y"></a>若能如是供养恭敬、<a id="a-1Z"></a>尊重赞叹甚深般若波罗蜜多，<a id="a-1a"></a>决定当得身心无倦、<a id="a-1b"></a>身乐心乐、<a id="a-1c"></a>身轻心轻、<a id="a-1d"></a>身调柔心调柔、<a id="a-1e"></a>身安隐心安隐。<a id="a-1f"></a>系想般若波罗蜜多，<a id="a-1g"></a>夜寝息时，<a id="a-1h"></a>无诸恶梦，<a id="a-1i"></a>唯得善梦，<a id="a-1j"></a>谓见如来、<a id="a-1k"></a>应、<a id="a-1l"></a>正等觉身真金色，<a id="a-1m"></a>具三十二大丈夫相，<a id="a-1n"></a>八十随好圆满庄严，<a id="a-1o"></a>放大光明普照一切，<a id="a-1p"></a>声闻、<a id="a-1q"></a>菩萨前后围绕，<a id="a-1r"></a>身处众中。<a id="a-1s"></a>闻佛为说布施、<a id="a-1t"></a>净戒、<a id="a-1u"></a>安忍、<a id="a-1v"></a>精进、<a id="a-1w"></a>静虑、<a id="a-1x"></a>般若波罗蜜多相应之法，<a id="a-1y"></a>复闻为说内空乃至无性自性空、<a id="a-1z"></a>四念住广说乃至十八佛不共法相应之法；<a id="a-20"></a>复闻分别布施、<a id="a-21"></a>净戒、<a id="a-22"></a>安忍、<a id="a-23"></a>精进、<a id="a-24"></a>静虑、<a id="a-25"></a>般若波罗蜜多相应之义，<a id="a-26"></a>复闻分别内空乃至无性自性空、<a id="a-27"></a>四念住广说乃至十八佛不共法相应之义。<a id="a-28"></a>又于梦中见菩提树，<a id="a-29"></a>其量高广，<a id="a-2A"></a>众宝庄严，<a id="a-2B"></a>有大菩萨趣菩提树，<a id="a-2C"></a>结跏趺坐，<a id="a-2D"></a>降伏魔怨，<a id="a-2E"></a>证得无上正等菩提，<a id="a-2F"></a>转妙法轮度无量众。<a id="a-2G"></a>复见无量百千俱胝那庾多菩萨摩诃萨，<a id="a-2H"></a>论议决择种种法义，<a id="a-2I"></a>谓应如是成熟有情、<a id="a-2J"></a>严净佛土，<a id="a-2K"></a>修菩萨行、<a id="a-2L"></a>降伏魔军，<a id="a-2M"></a>永断障习、<a id="a-2N"></a>趣证无上正等菩提。<a id="a-2O"></a>又复梦见十方无量百千俱胝那庾多佛，<a id="a-2P"></a>亦闻其声，<a id="a-2Q"></a>谓某世界某名如来、<a id="a-2R"></a>应、<a id="a-2S"></a>正等觉，<a id="a-2T"></a>若干百千俱胝那庾多菩萨摩诃萨，<a id="a-2U"></a>若干百千俱胝那庾多声闻弟子，<a id="a-2V"></a>恭敬围绕而为说法。<a id="a-2W"></a>又复梦见十方无量百千俱胝那庾多佛入般涅槃，<a id="a-2X"></a>彼一一佛般涅槃后，<a id="a-2Y"></a>各有施主为供养佛设利罗故，<a id="a-2Z"></a>以妙七宝各起无量百千俱胝那庾多数诸窣堵波；<a id="a-2a"></a>复于一一窣堵波所，<a id="a-2b"></a>各以无量上妙华鬘、<a id="a-2c"></a>涂散等香、<a id="a-2d"></a>衣服、<a id="a-2e"></a>璎珞、<a id="a-2f"></a>宝幢、<a id="a-2g"></a>幡盖、<a id="a-2h"></a>诸妙珍奇、<a id="a-2i"></a>妓乐、<a id="a-2j"></a>灯明，<a id="a-2k"></a>经无量劫供养恭敬、<a id="a-2l"></a>尊重赞叹。</p>
  <p id="a2m">“憍尸迦，<a id="a-2n"></a>是善男子、<a id="a-2o"></a>善女人等，<a id="a-2p"></a>见如是类诸善梦相，<a id="a-2q"></a>若睡若觉，<a id="a-2r"></a>身心安乐。<a id="a-2s"></a>诸天神等益其精气，<a id="a-2t"></a>令彼自觉身体轻便。<a id="a-2u"></a>由是因缘，<a id="a-2v"></a>不多贪染饮食、<a id="a-2w"></a>医药、<a id="a-2x"></a>衣服、<a id="a-2y"></a>卧具，<a id="a-2z"></a>于四供养其心轻微。<a id="a-30"></a>如瑜伽师入胜妙定，<a id="a-31"></a>由彼定力滋润身心，<a id="a-32"></a>从定出已，<a id="a-33"></a>虽遇美膳而心轻微，<a id="a-34"></a>此亦如是。<a id="a-35"></a>何以故？<a id="a-36"></a>憍尸迦，<a id="a-37"></a>是善男子、<a id="a-38"></a>善女人等，<a id="a-39"></a>由此三千大千世界及余十方无边世界，<a id="a-3A"></a>一切如来应正等觉、<a id="a-3B"></a>声闻、<a id="a-3C"></a>菩萨、<a id="a-3D"></a>天、<a id="a-3E"></a>龙、<a id="a-3F"></a>药叉、<a id="a-3G"></a>健达缚、<a id="a-3H"></a>阿素洛、<a id="a-3I"></a>揭路荼、<a id="a-3J"></a>紧捺洛、<a id="a-3K"></a>莫呼洛伽、<a id="a-3L"></a>人非人等，<a id="a-3M"></a>具大神力胜威德者慈悲护念，<a id="a-3N"></a>以妙精气冥注身心，<a id="a-3O"></a>令其志勇体充盛故。</p>
  <p id="a3P">“憍尸迦，<a id="a-3Q"></a>若善男子、<a id="a-3R"></a>善女人等，<a id="a-3S"></a>欲得如是所有现在功德胜利，<a id="a-3T"></a>应发一切智智心，<a id="a-3U"></a>以无所得为方便，<a id="a-3V"></a>于此般若波罗蜜多甚深经典，<a id="a-3W"></a>至心听闻、<a id="a-3X"></a>受持读诵、<a id="a-3Y"></a>精勤修学、<a id="a-3Z"></a>如理思惟、<a id="a-3a"></a>书写解说、<a id="a-3b"></a>广令流布。</p>
  <p id="a3c">“憍尸迦，<a id="a-3d"></a>若善男子、<a id="a-3e"></a>善女人等，<a id="a-3f"></a>虽于般若波罗蜜多甚深经典，<a id="a-3g"></a>不能听闻、<a id="a-3h"></a>受持读诵、<a id="a-3i"></a>精勤修学、<a id="a-3j"></a>如理思惟，<a id="a-3k"></a>广为有情宣说流布、<a id="a-3l"></a>而但书写众宝严饰，<a id="a-3m"></a>复以种种上妙花鬘、<a id="a-3n"></a>涂散等香、<a id="a-3o"></a>衣服、<a id="a-3p"></a>璎珞、<a id="a-3q"></a>宝幢、<a id="a-3r"></a>幡盖、<a id="a-3s"></a>诸妙珍奇、<a id="a-3t"></a>妓乐、<a id="a-3u"></a>灯明供养恭敬、<a id="a-3v"></a>尊重赞叹，<a id="a-3w"></a>亦得如前所说种种功德胜利。<a id="a-3x"></a>何以故？<a id="a-3y"></a>憍尸迦，<a id="a-3z"></a>是善男子、<a id="a-40"></a>善女人等，<a id="a-41"></a>能广利乐无量无边诸有情故。</p>
  <p id="a42">“复次，<a id="a-43"></a>憍尸迦，<a id="a-44"></a>若善男子、<a id="a-45"></a>善女人等，<a id="a-46"></a>以应一切智智心，<a id="a-47"></a>用无所得为方便，<a id="a-48"></a>于此般若波罗蜜多甚深经典，<a id="a-49"></a>至心听闻、<a id="a-4A"></a>受持读诵、<a id="a-4B"></a>精勤修学、<a id="a-4C"></a>如理思惟，<a id="a-4D"></a>广为有情宣说流布，<a id="a-4E"></a>或复书写众宝严饰，<a id="a-4F"></a>复以种种上妙花鬘乃至灯明而为供养，<a id="a-4G"></a>所获福聚无量无边。<a id="a-4H"></a>胜余有情尽其形寿，<a id="a-4I"></a>以无量种上妙饮食、<a id="a-4J"></a>衣服、<a id="a-4K"></a>卧具、<a id="a-4L"></a>医药、<a id="a-4M"></a>资缘，<a id="a-4N"></a>供养恭敬、<a id="a-4O"></a>尊重赞叹十方世界一切如来、<a id="a-4P"></a>应、<a id="a-4Q"></a>正等觉及弟子众；<a id="a-4R"></a>亦胜十方佛及弟子般涅槃后，<a id="a-4S"></a>有为供养设利罗故，<a id="a-4T"></a>以妙七宝起窣堵波高广严丽，<a id="a-4U"></a>复以无量天妙花鬘乃至灯明，<a id="a-4V"></a>尽其形寿供养恭敬、<a id="a-4W"></a>尊重赞叹。<a id="a-4X"></a>何以故？<a id="a-4Y"></a>憍尸迦，<a id="a-4Z"></a>十方诸佛及弟子众，<a id="a-4a"></a>皆因如是甚深般若波罗蜜多而出生故。<a id="a-4b"></a>”</p>
  <p data-pb></p>
  <h2 id="a4c">第二分设利罗品第三十五</h2>
  <p id="a4d">“复次，<a id="a-4e"></a>憍尸迦，<a id="a-4f"></a>假使充满此赡部洲佛设利罗以为一分，<a id="a-4g"></a>书写如是甚深般若波罗蜜多复为一分；<a id="a-4h"></a>此二分中，<a id="a-4i"></a>汝取何者？<a id="a-4j"></a>”</p>
  <p id="a4k">天帝释言：<a id="a-4l"></a>“世尊，<a id="a-4m"></a>于此二分，<a id="a-4n"></a>我意宁取甚深般若波罗蜜多。<a id="a-4o"></a>所以者何？<a id="a-4p"></a>我于诸佛设利罗所非不信受，<a id="a-4q"></a>非不欣乐、<a id="a-4r"></a>供养恭敬、<a id="a-4s"></a>尊重赞叹，<a id="a-4t"></a>然诸佛身及设利罗，<a id="a-4u"></a>皆因如是甚深般若波罗蜜多而出生故，<a id="a-4v"></a>皆由如是甚深般若波罗蜜多功德势力所薰修故，<a id="a-4w"></a>乃为一切世间天、<a id="a-4x"></a>人、<a id="a-4y"></a>阿素洛等，<a id="a-4z"></a>以无量种上妙花鬘乃至灯明供养恭敬、<a id="a-50"></a>尊重赞叹。<a id="a-51"></a>”</p>
  <p id="a52">时，<a id="a-53"></a>舍利子语帝释言：<a id="a-54"></a>“憍尸迦，<a id="a-55"></a>甚深般若波罗蜜多，<a id="a-56"></a>无色、<a id="a-57"></a>无见、<a id="a-58"></a>无对、<a id="a-59"></a>一相，<a id="a-5A"></a>所谓无相。<a id="a-5B"></a>无相之法既不可取，<a id="a-5C"></a>汝云何取？<a id="a-5D"></a>何以故？<a id="a-5E"></a>憍尸迦，<a id="a-5F"></a>甚深般若波罗蜜多，<a id="a-5G"></a>无取无舍、<a id="a-5H"></a>无增无减、<a id="a-5I"></a>无聚无散、<a id="a-5J"></a>无益无损、<a id="a-5K"></a>无染无净；<a id="a-5L"></a>不与诸佛法，<a id="a-5M"></a>不与独觉法，<a id="a-5N"></a>不与阿罗汉法，<a id="a-5O"></a>不与学法，<a id="a-5P"></a>不弃异生法；<a id="a-5Q"></a>不与无为界，<a id="a-5R"></a>不弃有为界；<a id="a-5S"></a>不与内空乃至无性自性空，<a id="a-5T"></a>不与四念住广说乃至一切相智，<a id="a-5U"></a>不弃杂染法。<a id="a-5V"></a>”</p>
  <p id="a5W">时，<a id="a-5X"></a>天帝释便报具寿舍利子言：<a id="a-5Y"></a>“如是，<a id="a-5Z"></a>如是，<a id="a-5a"></a>诚如所说。<a id="a-5b"></a>大德，<a id="a-5c"></a>若如实知甚深般若波罗蜜多无取无舍，<a id="a-5d"></a>乃至不与一切相智，<a id="a-5e"></a>不舍杂染，<a id="a-5f"></a>是为真取甚深般若波罗蜜多，<a id="a-5g"></a>亦真修行甚深般若波罗蜜多。<a id="a-5h"></a>然此般若波罗蜜多不随二行，<a id="a-5i"></a>无二相故，<a id="a-5j"></a>如是静虑乃至布施波罗蜜多亦不随二行，<a id="a-5k"></a>无二相故。<a id="a-5l"></a>”</p>
  <p id="a5m">尔时，<a id="a-5n"></a>佛赞天帝释言：<a id="a-5o"></a>“善哉！<a id="a-5p"></a>善哉！<a id="a-5q"></a>如汝所说，<a id="a-5r"></a>甚深般若乃至布施波罗蜜多皆不随二行。<a id="a-5s"></a>何以故？<a id="a-5t"></a>憍尸迦，<a id="a-5u"></a>如是六种波罗蜜多皆无二相故。<a id="a-5v"></a>憍尸迦，<a id="a-5w"></a>诸有欲令甚深般若乃至布施波罗蜜多有二相者，<a id="a-5x"></a>则为欲令法界、<a id="a-5y"></a>真如、<a id="a-5z"></a>法性、<a id="a-60"></a>实际、<a id="a-61"></a>不思议界亦有二相。<a id="a-62"></a>何以故？<a id="a-63"></a>憍尸迦，<a id="a-64"></a>甚深般若乃至布施波罗蜜多，<a id="a-65"></a>皆与法界乃至不思议界无二、<a id="a-66"></a>无二处故。<a id="a-67"></a>”</p>
  <p id="a68">时，<a id="a-69"></a>天帝释复白佛言：<a id="a-6A"></a>“世尊，<a id="a-6B"></a>甚深般若波罗蜜多，<a id="a-6C"></a>世间天、<a id="a-6D"></a>人、<a id="a-6E"></a>阿素洛等，<a id="a-6F"></a>皆应至诚礼拜右绕、<a id="a-6G"></a>供养恭敬、<a id="a-6H"></a>尊重赞叹。<a id="a-6I"></a>所以者何？<a id="a-6J"></a>一切菩萨摩诃萨众，<a id="a-6K"></a>皆依般若波罗蜜多精勤修学，<a id="a-6L"></a>证得无上正等菩提。</p>
  <p id="a6M">“世尊，<a id="a-6N"></a>如我坐在三十三天善法殿中天帝座上，<a id="a-6O"></a>为诸天众宣说正法时，<a id="a-6P"></a>有无量诸天子等来至我所，<a id="a-6Q"></a>供养恭敬、<a id="a-6R"></a>尊重赞叹，<a id="a-6S"></a>右绕礼拜、<a id="a-6T"></a>合掌而去。<a id="a-6U"></a>我若不在彼法座时，<a id="a-6V"></a>诸天子等亦来其处，<a id="a-6W"></a>虽不见我，<a id="a-6X"></a>如我在时恭敬供养，<a id="a-6Y"></a>咸言：<a id="a-6Z"></a>‘此处是天帝释为诸天等说法之座。<a id="a-6a"></a>我等皆应如天主在，<a id="a-6b"></a>供养右绕、<a id="a-6c"></a>礼拜而去。<a id="a-6d"></a>’</p>
  <p id="a6e">“世尊，<a id="a-6f"></a>如是般若波罗蜜多，<a id="a-6g"></a>若有书写、<a id="a-6h"></a>受持读诵，<a id="a-6i"></a>广为有情宣说流布，<a id="a-6j"></a>当知是处，<a id="a-6k"></a>恒有此土并余十方无边世界，<a id="a-6l"></a>无量无数天、<a id="a-6m"></a>龙、<a id="a-6n"></a>药叉、<a id="a-6o"></a>健达缚、<a id="a-6p"></a>阿素洛、<a id="a-6q"></a>揭路荼、<a id="a-6r"></a>紧捺洛、<a id="a-6s"></a>莫呼洛伽、<a id="a-6t"></a>人非人等，<a id="a-6u"></a>皆来集会。<a id="a-6v"></a>设无说者，<a id="a-6w"></a>敬重法故，<a id="a-6x"></a>亦于是处供养恭敬、<a id="a-6y"></a>尊重赞叹，<a id="a-6z"></a>礼拜而去。<a id="a-70"></a>何以故？<a id="a-71"></a>一切如来应正等觉，<a id="a-72"></a>及诸菩萨摩诃萨众、<a id="a-73"></a>独觉、<a id="a-74"></a>声闻，<a id="a-75"></a>一切有情所有乐具，<a id="a-76"></a>皆依般若波罗蜜多而得有故；<a id="a-77"></a>佛设利罗，<a id="a-78"></a>亦由般若波罗蜜多功德薰修受供养故。</p>
  <p id="a79">“世尊，<a id="a-7A"></a>甚深般若波罗蜜多，<a id="a-7B"></a>与诸菩萨摩诃萨行及所证得一切相智，<a id="a-7C"></a>为因为缘，<a id="a-7D"></a>为所依止，<a id="a-7E"></a>为能引发。<a id="a-7F"></a>是故我说：<a id="a-7G"></a>假使充满此赡部洲佛设利罗以为一分，<a id="a-7H"></a>书写如是甚深般若波罗蜜多复为一分；<a id="a-7I"></a>此二分中，<a id="a-7J"></a>我意宁取如是般若波罗蜜多。</p>
  <p id="a7K">“世尊，<a id="a-7L"></a>我若于此甚深般若波罗蜜多，<a id="a-7M"></a>受持读诵、<a id="a-7N"></a>正忆念时，<a id="a-7O"></a>心契法故，<a id="a-7P"></a>都不见有诸怖畏相。<a id="a-7Q"></a>何以故？<a id="a-7R"></a>世尊，<a id="a-7S"></a>甚深般若波罗蜜多无相无状、<a id="a-7T"></a>无言无说。<a id="a-7U"></a>由此般若波罗蜜多无相无状、<a id="a-7V"></a>无言无说，<a id="a-7W"></a>静虑、<a id="a-7X"></a>精进、<a id="a-7Y"></a>安忍、<a id="a-7Z"></a>净戒、<a id="a-7a"></a>布施波罗蜜多，<a id="a-7b"></a>广说乃至一切相智，<a id="a-7c"></a>亦无相无状、<a id="a-7d"></a>无言无说。<a id="a-7e"></a>世尊，<a id="a-7f"></a>若此般若波罗蜜多有相状言说，<a id="a-7g"></a>非无相状言说者，<a id="a-7h"></a>不应如来、<a id="a-7i"></a>应、<a id="a-7j"></a>正等觉达一切法无相无状、<a id="a-7k"></a>无言无说，<a id="a-7l"></a>证得无上正等菩提，<a id="a-7m"></a>为诸弟子说一切法无相无状、<a id="a-7n"></a>无言无说。<a id="a-7o"></a>世尊，<a id="a-7p"></a>由此般若波罗蜜多无相状言说，<a id="a-7q"></a>非有相状言说，<a id="a-7r"></a>是故如来、<a id="a-7s"></a>应、<a id="a-7t"></a>正等觉达一切法无相无状、<a id="a-7u"></a>无言无说，<a id="a-7v"></a>证得无上正等菩提，<a id="a-7w"></a>为诸弟子说一切法无相无状、<a id="a-7x"></a>无言无说。<a id="a-7y"></a>世尊，<a id="a-7z"></a>是故般若波罗蜜多，<a id="a-80"></a>堪受天、<a id="a-81"></a>人、<a id="a-82"></a>阿素洛等，<a id="a-83"></a>以无量种上妙花鬘乃至灯明供养恭敬、<a id="a-84"></a>尊重赞叹。</p>
  <p id="a85">“世尊，<a id="a-86"></a>若有于此甚深般若波罗蜜多，<a id="a-87"></a>至心听闻、<a id="a-88"></a>受持读诵、<a id="a-89"></a>精勤修学、<a id="a-8A"></a>如理思惟，<a id="a-8B"></a>广为有情宣说流布，<a id="a-8C"></a>或复书写众宝严饰，<a id="a-8D"></a>供养恭敬、<a id="a-8E"></a>尊重赞叹，<a id="a-8F"></a>决定不复堕于地狱、<a id="a-8G"></a>傍生、<a id="a-8H"></a>鬼界、<a id="a-8I"></a>边鄙、<a id="a-8J"></a>达絮、<a id="a-8K"></a>蔑戾车中，<a id="a-8L"></a>不堕声闻及独觉地，<a id="a-8M"></a>必趣无上正等菩提，<a id="a-8N"></a>常见诸佛、<a id="a-8O"></a>恒闻正法，<a id="a-8P"></a>不离善友，<a id="a-8Q"></a>严净佛土，<a id="a-8R"></a>成熟有情，<a id="a-8S"></a>从一佛国至一佛国供养恭敬、<a id="a-8T"></a>尊重赞叹诸佛世尊及诸菩萨摩诃萨众。</p>
  <p id="a8U">“复次，<a id="a-8V"></a>世尊，<a id="a-8W"></a>假使充满于此三千大千世界佛设利罗以为一分，<a id="a-8X"></a>书写如是甚深般若波罗蜜多复为一分；<a id="a-8Y"></a>此二分中，<a id="a-8Z"></a>我意宁取甚深般若波罗蜜多。<a id="a-8a"></a>何以故？<a id="a-8b"></a>世尊，<a id="a-8c"></a>一切如来、<a id="a-8d"></a>应、<a id="a-8e"></a>正等觉及三千界佛设利罗，<a id="a-8f"></a>皆从般若波罗蜜多而出生故；<a id="a-8g"></a>又三千界佛设利罗，<a id="a-8h"></a>皆由般若波罗蜜多功德势力所薰修故，<a id="a-8i"></a>得诸天、<a id="a-8j"></a>人、<a id="a-8k"></a>阿素洛等供养恭敬、<a id="a-8l"></a>尊重赞叹。<a id="a-8m"></a>由此因缘，<a id="a-8n"></a>诸善男子、<a id="a-8o"></a>善女人等，<a id="a-8p"></a>供养恭敬、<a id="a-8q"></a>尊重赞叹佛设利罗，<a id="a-8r"></a>决定不堕三恶趣中，<a id="a-8s"></a>常生天、<a id="a-8t"></a>人受诸富乐，<a id="a-8u"></a>随心所愿乘三乘法而趣涅槃。</p>
  <p id="a8v">“世尊，<a id="a-8w"></a>若见如来、<a id="a-8x"></a>应、<a id="a-8y"></a>正等觉，<a id="a-8z"></a>若见所写甚深般若波罗蜜多；<a id="a-90"></a>此二功德，<a id="a-91"></a>平等无异。<a id="a-92"></a>何以故？<a id="a-93"></a>甚深般若波罗蜜多与诸如来、<a id="a-94"></a>应、<a id="a-95"></a>正等觉，<a id="a-96"></a>平等无二、<a id="a-97"></a>无二处故。</p>
  <p id="a98">“世尊，<a id="a-99"></a>若有如来、<a id="a-9A"></a>应、<a id="a-9B"></a>正等觉住三示导，<a id="a-9C"></a>为诸有情宣说正法，<a id="a-9D"></a>所谓契经乃至论议。<a id="a-9E"></a>若善男子、<a id="a-9F"></a>善女人等，<a id="a-9G"></a>于此般若波罗蜜多，<a id="a-9H"></a>受持读诵、<a id="a-9I"></a>广为他说。<a id="a-9J"></a>此二功德，<a id="a-9K"></a>平等无异。<a id="a-9L"></a>何以故？<a id="a-9M"></a>若彼如来、<a id="a-9N"></a>应、<a id="a-9O"></a>正等觉，<a id="a-9P"></a>若三示导，<a id="a-9Q"></a>若所宣说十二分教，<a id="a-9R"></a>皆依般若波罗蜜多而出生故。</p>
  <p id="a9S">“世尊，<a id="a-9T"></a>若十方界如殑伽沙一切如来、<a id="a-9U"></a>应、<a id="a-9V"></a>正等觉住三示导，<a id="a-9W"></a>为诸有情宣说正法，<a id="a-9X"></a>所谓契经乃至论议。<a id="a-9Y"></a>若善男子、<a id="a-9Z"></a>善女人等，<a id="a-9a"></a>于此般若波罗蜜多，<a id="a-9b"></a>受持读诵、<a id="a-9c"></a>广为他说。<a id="a-9d"></a>此二功德，<a id="a-9e"></a>平等无异。<a id="a-9f"></a>何以故？<a id="a-9g"></a>若十方界如殑伽沙一切如来、<a id="a-9h"></a>应、<a id="a-9i"></a>正等觉，<a id="a-9j"></a>若三示导，<a id="a-9k"></a>若所宣说十二分教，<a id="a-9l"></a>皆依般若波罗蜜多而出生故。</p>
  <p id="a9m">“世尊，<a id="a-9n"></a>若善男子、<a id="a-9o"></a>善女人等，<a id="a-9p"></a>以无量种上妙花鬘乃至灯明，<a id="a-9q"></a>供养恭敬、<a id="a-9r"></a>尊重赞叹十方世界如殑伽沙一切如来、<a id="a-9s"></a>应、<a id="a-9t"></a>正等觉。<a id="a-9u"></a>有善男子、<a id="a-9v"></a>善女人等书写般若波罗蜜多，<a id="a-9w"></a>亦以无量上妙供具，<a id="a-9x"></a>供养恭敬、<a id="a-9y"></a>尊重赞叹。<a id="a-9z"></a>此二功德，<a id="a-A0"></a>平等无异。<a id="a-A1"></a>何以故？<a id="a-A2"></a>彼诸如来、<a id="a-A3"></a>应、<a id="a-A4"></a>正等觉皆依般若波罗蜜多而出生故。</p>
  <p id="aA5">“世尊，<a id="a-A6"></a>若善男子、<a id="a-A7"></a>善女人等，<a id="a-A8"></a>于此般若波罗蜜多，<a id="a-A9"></a>至心听闻、<a id="a-AA"></a>受持读诵、<a id="a-AB"></a>精勤修学、<a id="a-AC"></a>如理思惟，<a id="a-AD"></a>广为有情宣说流布，<a id="a-AE"></a>彼当来世不堕地狱、<a id="a-AF"></a>傍生、<a id="a-AG"></a>鬼界，<a id="a-AH"></a>不堕声闻及独觉地。<a id="a-AI"></a>何以故？<a id="a-AJ"></a>是善男子、<a id="a-AK"></a>善女人等决定当住不退转地，<a id="a-AL"></a>远离一切灾横疾疫苦恼事故。</p>
  <p id="aAM">“世尊，<a id="a-AN"></a>若善男子、<a id="a-AO"></a>善女人等，<a id="a-AP"></a>于此般若波罗蜜多，<a id="a-AQ"></a>至心听闻、<a id="a-AR"></a>受持读诵、<a id="a-AS"></a>精勤修学、<a id="a-AT"></a>如理思惟、<a id="a-AU"></a>书写解说、<a id="a-AV"></a>广令流布，<a id="a-AW"></a>以无量种上妙供具，<a id="a-AX"></a>供养恭敬、<a id="a-AY"></a>尊重赞叹，<a id="a-AZ"></a>彼定永绝一切怖畏。<a id="a-Aa"></a>如负债人怖畏债主，<a id="a-Ab"></a>即便亲近奉事国王，<a id="a-Ac"></a>依王势力得免怖畏。<a id="a-Ad"></a>世尊，<a id="a-Ae"></a>王喻般若波罗蜜多，<a id="a-Af"></a>彼负债人喻善男子、<a id="a-Ag"></a>善女人等，<a id="a-Ah"></a>依恃般若波罗蜜多得离怖畏。</p>
  <p id="aAi">“世尊，<a id="a-Aj"></a>譬如有人依附王故，<a id="a-Ak"></a>王摄受故，<a id="a-Al"></a>为诸世人供养恭敬、<a id="a-Am"></a>尊重赞叹；<a id="a-An"></a>佛设利罗亦复如是，<a id="a-Ao"></a>由此般若波罗蜜多所薰修故，<a id="a-Ap"></a>为诸天、<a id="a-Aq"></a>人、<a id="a-Ar"></a>阿素洛等供养恭敬、<a id="a-As"></a>尊重赞叹。<a id="a-At"></a>世尊，<a id="a-Au"></a>王喻般若波罗蜜多，<a id="a-Av"></a>佛设利罗喻依王者。</p>
  <p id="aAw">“世尊，<a id="a-Ax"></a>诸佛所得一切相智，<a id="a-Ay"></a>亦依般若波罗蜜多而得成就，<a id="a-Az"></a>是故我说：<a id="a-B0"></a>假使充满此三千界佛设利罗以为一分，<a id="a-B1"></a>书写如是甚深般若波罗蜜多复为一分；<a id="a-B2"></a>此二分中，<a id="a-B3"></a>我意宁取甚深般若波罗蜜多。<a id="a-B4"></a>何以故？<a id="a-B5"></a>世尊，<a id="a-B6"></a>佛设利罗坚踰金刚具种种色，<a id="a-B7"></a>及三十二大丈夫相、<a id="a-B8"></a>八十随好所庄严身，<a id="a-B9"></a>如来十力、<a id="a-BA"></a>四无所畏、<a id="a-BB"></a>四无礙解、<a id="a-BC"></a>大慈、<a id="a-BD"></a>大悲、<a id="a-BE"></a>大喜、<a id="a-BF"></a>大舍、<a id="a-BG"></a>十八佛不共法，<a id="a-BH"></a>乃至如来一切相智，<a id="a-BI"></a>皆由般若波罗蜜多而成办故。<a id="a-BJ"></a>世尊，<a id="a-BK"></a>由此般若波罗蜜多威神力故，<a id="a-BL"></a>布施等五亦得名为波罗蜜多。<a id="a-BM"></a>何以故？<a id="a-BN"></a>世尊，<a id="a-BO"></a>若无般若波罗蜜多，<a id="a-BP"></a>施等不能到彼岸故。</p>
  <p id="aBQ">“复次，<a id="a-BR"></a>世尊，<a id="a-BS"></a>若此三千大千世界或余世界，<a id="a-BT"></a>所有王都、<a id="a-BU"></a>城邑、<a id="a-BV"></a>聚落，<a id="a-BW"></a>其中若有受持读诵、<a id="a-BX"></a>书写解说、<a id="a-BY"></a>供养恭敬、<a id="a-BZ"></a>尊重赞叹如是般若波罗蜜多；<a id="a-Ba"></a>是处有情不为一切人非人等之所恼害，<a id="a-Bb"></a>唯除决定恶业应受。<a id="a-Bc"></a>此中有情渐次修学三乘正行，<a id="a-Bd"></a>随其所愿乃至速证三乘涅槃。<a id="a-Be"></a>世尊，<a id="a-Bf"></a>如是般若波罗蜜多，<a id="a-Bg"></a>于此三千大千世界作大饶益。</p>
  <p id="aBh">“世尊，<a id="a-Bi"></a>如是般若波罗蜜多具大神力，<a id="a-Bj"></a>随所在处则为有佛作诸佛事，<a id="a-Bk"></a>所谓利乐一切有情。<a id="a-Bl"></a>世尊，<a id="a-Bm"></a>譬如无价大宝神珠，<a id="a-Bn"></a>具无量种胜妙威德，<a id="a-Bo"></a>随所住处有此神珠，<a id="a-Bp"></a>人及非人无诸恼害。<a id="a-Bq"></a>设有男子或复女人，<a id="a-Br"></a>为鬼所执，<a id="a-Bs"></a>身心苦恼；<a id="a-Bt"></a>若有持此神珠示之，<a id="a-Bu"></a>由珠威力，<a id="a-Bv"></a>鬼便舍去。<a id="a-Bw"></a>诸有热病，<a id="a-Bx"></a>或风、<a id="a-By"></a>或痰、<a id="a-Bz"></a>或热风痰合集为病，<a id="a-C0"></a>若有系此神珠著身，<a id="a-C1"></a>如是诸病，<a id="a-C2"></a>无不除愈。<a id="a-C3"></a>此珠在暗能作照明，<a id="a-C4"></a>热时能凉，<a id="a-C5"></a>寒时能暖，<a id="a-C6"></a>随地方所有此神珠，<a id="a-C7"></a>时节调和不寒不热。<a id="a-C8"></a>若地方处有此神珠，<a id="a-C9"></a>蛇蝎等毒无敢停止。<a id="a-CA"></a>设有男子或复女人，<a id="a-CB"></a>为毒所中，<a id="a-CC"></a>楚痛迷闷；<a id="a-CD"></a>若有持此神珠示之，<a id="a-CE"></a>珠威势故，<a id="a-CF"></a>毒即销灭。<a id="a-CG"></a>若诸有情身婴癞疾、<a id="a-CH"></a>恶疮、<a id="a-CI"></a>肿疱、<a id="a-CJ"></a>目眩、<a id="a-CK"></a>翳等眼病、<a id="a-CL"></a>耳病、<a id="a-CM"></a>鼻病、<a id="a-CN"></a>舌病、<a id="a-CO"></a>喉病、<a id="a-CP"></a>身病、<a id="a-CQ"></a>诸支节病，<a id="a-CR"></a>带此神珠，<a id="a-CS"></a>众病皆愈。<a id="a-CT"></a>若诸池沼泉井等中，<a id="a-CU"></a>其水浊秽或将枯涸，<a id="a-CV"></a>以珠投之，<a id="a-CW"></a>水便盈满，<a id="a-CX"></a>香洁澄净具八功德；<a id="a-CY"></a>若以青黄赤白红紫碧绿杂绮种种色衣，<a id="a-CZ"></a>裹此神珠投之于水，<a id="a-Ca"></a>水随衣彩各同其色。<a id="a-Cb"></a>如是无价大宝神珠，<a id="a-Cc"></a>威德无边叹不可尽。<a id="a-Cd"></a>若置箱箧，<a id="a-Ce"></a>亦令其器具足成就无边威德；<a id="a-Cf"></a>设空箱箧，<a id="a-Cg"></a>由曾置珠，<a id="a-Ch"></a>其器仍为众人爱重。<a id="a-Ci"></a>”</p>
  <p id="aCj">尔时，<a id="a-Ck"></a>庆喜问帝释言：<a id="a-Cl"></a>“如是神珠为天上有，<a id="a-Cm"></a>人亦有耶？<a id="a-Cn"></a>”</p>
  <p id="aCo">天帝释言：<a id="a-Cp"></a>“人中、<a id="a-Cq"></a>天上俱有此珠。<a id="a-Cr"></a>若在人中，<a id="a-Cs"></a>形小而重；<a id="a-Ct"></a>若在天上，<a id="a-Cu"></a>形大而轻。<a id="a-Cv"></a>又人中珠，<a id="a-Cw"></a>相不具足；<a id="a-Cx"></a>在天上者，<a id="a-Cy"></a>其相周圆。<a id="a-Cz"></a>天上神珠，<a id="a-D0"></a>威德殊胜，<a id="a-D1"></a>无量倍数过人所有。<a id="a-D2"></a>”</p>
  <p id="aD3">时，<a id="a-D4"></a>天帝释复白佛言：<a id="a-D5"></a>“世尊，<a id="a-D6"></a>甚深般若波罗蜜多亦复如是，<a id="a-D7"></a>为众德本，<a id="a-D8"></a>能灭无量恶不善法，<a id="a-D9"></a>随所在处，<a id="a-DA"></a>令诸有情身心苦恼悉皆除灭，<a id="a-DB"></a>人非人等不能为害。</p>
  <p id="aDC">“世尊，<a id="a-DD"></a>所说无价大宝神珠，<a id="a-DE"></a>非但喻于甚深般若波罗蜜多，<a id="a-DF"></a>亦喻如来一切相智，<a id="a-DG"></a>亦喻静虑波罗蜜多乃至布施波罗蜜多，<a id="a-DH"></a>亦喻内空乃至无性自性空，<a id="a-DI"></a>亦喻四念住广说乃至十八佛不共法，<a id="a-DJ"></a>亦喻法性、<a id="a-DK"></a>法住、<a id="a-DL"></a>法定、<a id="a-DM"></a>真如、<a id="a-DN"></a>实际、<a id="a-DO"></a>不思议界。<a id="a-DP"></a>何以故？<a id="a-DQ"></a>世尊，<a id="a-DR"></a>如是功德皆由般若波罗蜜多大威神力之所引显，<a id="a-DS"></a>功德深广无量无边。<a id="a-DT"></a>佛设利罗由诸功德所薰修故，<a id="a-DU"></a>佛涅槃后，<a id="a-DV"></a>堪受一切世间天、<a id="a-DW"></a>人、<a id="a-DX"></a>阿素洛等供养恭敬、<a id="a-DY"></a>尊重赞叹。</p>
  <p id="aDZ">“复次，<a id="a-Da"></a>世尊，<a id="a-Db"></a>佛设利罗，<a id="a-Dc"></a>是极圆满最胜清净般若波罗蜜多乃至布施波罗蜜多，<a id="a-Dd"></a>内空乃至无性自性空，<a id="a-De"></a>四念住广说乃至十八佛不共法，<a id="a-Df"></a>一切智、<a id="a-Dg"></a>道相智、<a id="a-Dh"></a>一切相智，<a id="a-Di"></a>大慈、<a id="a-Dj"></a>大悲、<a id="a-Dk"></a>大喜、<a id="a-Dl"></a>大舍，<a id="a-Dm"></a>无忘失法、<a id="a-Dn"></a>恒住舍性，<a id="a-Do"></a>永断烦恼习气相续及余无量无边佛法所依器故，<a id="a-Dp"></a>佛涅槃后，<a id="a-Dq"></a>堪受一切世间天、<a id="a-Dr"></a>人、<a id="a-Ds"></a>阿素洛等供养恭敬、<a id="a-Dt"></a>尊重赞叹。</p>
  <p id="aDu">“世尊，<a id="a-Dv"></a>佛设利罗，<a id="a-Dw"></a>是极圆满最胜清净功德珍宝波罗蜜多所依器故，<a id="a-Dx"></a>堪受一切世间天、<a id="a-Dy"></a>人、<a id="a-Dz"></a>阿素洛等供养恭敬、<a id="a-E0"></a>尊重赞叹。</p>
  <p id="aE1">“世尊，<a id="a-E2"></a>佛设利罗，<a id="a-E3"></a>是极圆满最胜清净无染无净、<a id="a-E4"></a>无生无灭、<a id="a-E5"></a>无入无出、<a id="a-E6"></a>无增无减、<a id="a-E7"></a>无来无去、<a id="a-E8"></a>无动无止、<a id="a-E9"></a>无此无彼波罗蜜多所依器故，<a id="a-EA"></a>佛涅槃后，<a id="a-EB"></a>堪受一切世间天、<a id="a-EC"></a>人、<a id="a-ED"></a>阿素洛等供养恭敬、<a id="a-EE"></a>尊重赞叹。</p>
  <p id="aEF">“世尊，<a id="a-EG"></a>佛设利罗，<a id="a-EH"></a>是极圆满最胜清净诸法实性波罗蜜多所依器故，<a id="a-EI"></a>佛涅槃后，<a id="a-EJ"></a>堪受一切世间天、<a id="a-EK"></a>人、<a id="a-EL"></a>阿素洛等供养恭敬、<a id="a-EM"></a>尊重赞叹。</p>
  <p id="aEN">“复次，<a id="a-EO"></a>世尊，<a id="a-EP"></a>置满三千大千世界佛设利罗，<a id="a-EQ"></a>假使充满十方各如殑伽沙界佛设利罗以为一分，<a id="a-ER"></a>书写如是甚深般若波罗蜜多复为一分；<a id="a-ES"></a>此二分中，<a id="a-ET"></a>我意宁取如是般若波罗蜜多。<a id="a-EU"></a>何以故？<a id="a-EV"></a>世尊，<a id="a-EW"></a>一切如来、<a id="a-EX"></a>应、<a id="a-EY"></a>正等觉诸设利罗，<a id="a-EZ"></a>皆因如是甚深般若波罗蜜多而得生故，<a id="a-Ea"></a>皆由如是甚深般若波罗蜜多所薰修故，<a id="a-Eb"></a>皆为如是甚深般若波罗蜜多所依器故，<a id="a-Ec"></a>堪受一切天、<a id="a-Ed"></a>龙、<a id="a-Ee"></a>药叉、<a id="a-Ef"></a>健达缚、<a id="a-Eg"></a>阿素洛、<a id="a-Eh"></a>揭路荼、<a id="a-Ei"></a>紧捺洛、<a id="a-Ej"></a>莫呼洛伽、<a id="a-Ek"></a>人非人等供养恭敬、<a id="a-El"></a>尊重赞叹。</p>
  <p id="aEm">“世尊，<a id="a-En"></a>若善男子、<a id="a-Eo"></a>善女人等，<a id="a-Ep"></a>供养恭敬、<a id="a-Eq"></a>尊重赞叹佛设利罗，<a id="a-Er"></a>天上、<a id="a-Es"></a>人中受诸富乐无有穷尽。<a id="a-Et"></a>人中所谓刹帝利大族、<a id="a-Eu"></a>婆罗门大族、<a id="a-Ev"></a>长者大族、<a id="a-Ew"></a>居士大族，<a id="a-Ex"></a>天上所谓四大王众天乃至他化自在天，<a id="a-Ey"></a>即由如是殊胜善根，<a id="a-Ez"></a>至最后身得尽苦际。</p>
  <p id="aF0">“世尊，<a id="a-F1"></a>若善男子、<a id="a-F2"></a>善女人等，<a id="a-F3"></a>于此般若波罗蜜多，<a id="a-F4"></a>至心听闻、<a id="a-F5"></a>受持读诵、<a id="a-F6"></a>书写解说、<a id="a-F7"></a>如理思惟，<a id="a-F8"></a>由此般若波罗蜜多速得圆满；<a id="a-F9"></a>如是般若波罗蜜多得圆满故，<a id="a-FA"></a>复令静虑波罗蜜多乃至布施波罗蜜多，<a id="a-FB"></a>四念住广说乃至十八佛不共法亦得圆满；<a id="a-FC"></a>由此复能超声闻地及独觉地，<a id="a-FD"></a>证入菩萨正性离生，<a id="a-FE"></a>获得菩萨殊胜神通；<a id="a-FF"></a>乘此神通游诸佛土，<a id="a-FG"></a>从一佛国至一佛国，<a id="a-FH"></a>供养恭敬诸佛世尊，<a id="a-FI"></a>成熟有情，<a id="a-FJ"></a>严净佛土，<a id="a-FK"></a>发胜思愿受种种身；<a id="a-FL"></a>为欲饶益诸有情故，<a id="a-FM"></a>或作转轮王，<a id="a-FN"></a>或作余小王，<a id="a-FO"></a>或作刹帝利，<a id="a-FP"></a>或作婆罗门，<a id="a-FQ"></a>或作毗沙门，<a id="a-FR"></a>或作天帝释，<a id="a-FS"></a>或作梵王，<a id="a-FT"></a>或作余类，<a id="a-FU"></a>利益安乐无量有情。<a id="a-FV"></a>是故，<a id="a-FW"></a>世尊，<a id="a-FX"></a>我于诸佛设利罗所非不信受，<a id="a-FY"></a>非不欣乐、<a id="a-FZ"></a>供养恭敬、<a id="a-Fa"></a>尊重赞叹，<a id="a-Fb"></a>然于如是甚深般若波罗蜜多供养恭敬、<a id="a-Fc"></a>尊重赞叹，<a id="a-Fd"></a>所获功德甚多于彼；<a id="a-Fe"></a>由此因缘，<a id="a-Ff"></a>我意宁取甚深般若波罗蜜多。</p>
  <p id="aFg">“世尊，<a id="a-Fh"></a>若善男子、<a id="a-Fi"></a>善女人等，<a id="a-Fj"></a>供养恭敬、<a id="a-Fk"></a>尊重赞叹如是般若波罗蜜多，<a id="a-Fl"></a>则为增长一切佛法，<a id="a-Fm"></a>亦为摄受世、<a id="a-Fn"></a>出世间富乐自在，<a id="a-Fo"></a>如是已为供养恭敬、<a id="a-Fp"></a>尊重赞叹佛设利罗。</p>
  <p id="aFq">“复次，<a id="a-Fr"></a>世尊，<a id="a-Fs"></a>若有欲得常见十方无量无数无边世界一切如来、<a id="a-Ft"></a>应、<a id="a-Fu"></a>正等觉色身、<a id="a-Fv"></a>法身，<a id="a-Fw"></a>当于如是甚深般若波罗蜜多，<a id="a-Fx"></a>至心听闻、<a id="a-Fy"></a>受持读诵、<a id="a-Fz"></a>精勤修学、<a id="a-G0"></a>如理思惟、<a id="a-G1"></a>书写解说、<a id="a-G2"></a>广令流布。<a id="a-G3"></a>彼见十方无量无数无边世界一切如来、<a id="a-G4"></a>应、<a id="a-G5"></a>正等觉二种身故，<a id="a-G6"></a>渐修般若波罗蜜多令速圆满，<a id="a-G7"></a>是时应以法性修习观佛随念。</p>
  <p id="aG8">“世尊，<a id="a-G9"></a>法性有二：<a id="a-GA"></a>一者、<a id="a-GB"></a>有为，<a id="a-GC"></a>二者、<a id="a-GD"></a>无为。<a id="a-GE"></a>此中何谓有为法性？<a id="a-GF"></a>谓内空智乃至无性自性空智，<a id="a-GG"></a>四念住智乃至八圣道支智，<a id="a-GH"></a>三解脱门智，<a id="a-GI"></a>佛十力智乃至十八佛不共法智，<a id="a-GJ"></a>善、<a id="a-GK"></a>非善法智，<a id="a-GL"></a>有记、<a id="a-GM"></a>无记法智，<a id="a-GN"></a>有漏、<a id="a-GO"></a>无漏法智，<a id="a-GP"></a>有为、<a id="a-GQ"></a>无为法智，<a id="a-GR"></a>世间、<a id="a-GS"></a>出世间法智，<a id="a-GT"></a>杂染、<a id="a-GU"></a>清净法智，<a id="a-GV"></a>诸如是等无量门智，<a id="a-GW"></a>皆悉说名有为法性。<a id="a-GX"></a>此中何谓无为法性？<a id="a-GY"></a>谓一切法无生无灭、<a id="a-GZ"></a>无住无异、<a id="a-Ga"></a>无染无净、<a id="a-Gb"></a>无增无减、<a id="a-Gc"></a>无相无为诸法自性。<a id="a-Gd"></a>云何名为诸法自性？<a id="a-Ge"></a>谓一切法无性自性，<a id="a-Gf"></a>如是说名无为法性。<a id="a-Gg"></a>”</p>
  <p id="aGh">尔时，<a id="a-Gi"></a>佛告天帝释言：<a id="a-Gj"></a>“如是，<a id="a-Gk"></a>如是，<a id="a-Gl"></a>如汝所说。<a id="a-Gm"></a>憍尸迦，<a id="a-Gn"></a>过去、<a id="a-Go"></a>未来、<a id="a-Gp"></a>现在诸佛，<a id="a-Gq"></a>皆依般若波罗蜜多，<a id="a-Gr"></a>已证、<a id="a-Gs"></a>当证、<a id="a-Gt"></a>现证无上正等菩提；<a id="a-Gu"></a>过去、<a id="a-Gv"></a>未来、<a id="a-Gw"></a>现在诸佛声闻弟子，<a id="a-Gx"></a>皆依般若波罗蜜多，<a id="a-Gy"></a>已得、<a id="a-Gz"></a>当得现得预流、<a id="a-H0"></a>一来、<a id="a-H1"></a>不还、<a id="a-H2"></a>阿罗汉果；<a id="a-H3"></a>过去、<a id="a-H4"></a>未来、<a id="a-H5"></a>现在独觉，<a id="a-H6"></a>皆依般若波罗蜜多，<a id="a-H7"></a>已、<a id="a-H8"></a>当、<a id="a-H9"></a>现证独觉菩提。<a id="a-HA"></a>何以故？<a id="a-HB"></a>憍尸迦，<a id="a-HC"></a>如是般若波罗蜜多秘密藏中，<a id="a-HD"></a>广说三乘相应法故。<a id="a-HE"></a>然此所说，<a id="a-HF"></a>以无所得为方便故，<a id="a-HG"></a>无性无相为方便故，<a id="a-HH"></a>无生无灭为方便故，<a id="a-HI"></a>无染无净为方便故，<a id="a-HJ"></a>无造无作为方便故，<a id="a-HK"></a>无入无出为方便故，<a id="a-HL"></a>无增无减为方便故，<a id="a-HM"></a>无取无舍为方便故。<a id="a-HN"></a>如是所说皆由世俗，<a id="a-HO"></a>非胜义故。<a id="a-HP"></a>所以者何？<a id="a-HQ"></a>如是般若波罗蜜多，<a id="a-HR"></a>非此岸、<a id="a-HS"></a>非彼岸，<a id="a-HT"></a>非陆地、<a id="a-HU"></a>非中流，<a id="a-HV"></a>非高、<a id="a-HW"></a>非下，<a id="a-HX"></a>非平等、<a id="a-HY"></a>非不平等，<a id="a-HZ"></a>非有相、<a id="a-Ha"></a>非无相，<a id="a-Hb"></a>非世间、<a id="a-Hc"></a>非出世间，<a id="a-Hd"></a>非有漏、<a id="a-He"></a>非无漏，<a id="a-Hf"></a>非有为、<a id="a-Hg"></a>非无为，<a id="a-Hh"></a>非善、<a id="a-Hi"></a>非非善，<a id="a-Hj"></a>非有记、<a id="a-Hk"></a>非无记，<a id="a-Hl"></a>非过去、<a id="a-Hm"></a>非未来、<a id="a-Hn"></a>非现在。<a id="a-Ho"></a>憍尸迦，<a id="a-Hp"></a>如是般若波罗蜜多，<a id="a-Hq"></a>不与佛法，<a id="a-Hr"></a>不与菩萨摩诃萨法，<a id="a-Hs"></a>不与独觉法，<a id="a-Ht"></a>不与声闻法，<a id="a-Hu"></a>亦不弃异生法。<a id="a-Hv"></a>”</p>
  <p id="aHw">时，<a id="a-Hx"></a>天帝释复白佛言：<a id="a-Hy"></a>“世尊，<a id="a-Hz"></a>如是般若波罗蜜多，<a id="a-I0"></a>是大波罗蜜多，<a id="a-I1"></a>是无上波罗蜜多，<a id="a-I2"></a>是无等等波罗蜜多。<a id="a-I3"></a>诸菩萨摩诃萨修行如是波罗蜜多时，<a id="a-I4"></a>虽知一切有情心行境界差别，<a id="a-I5"></a>而不得我，<a id="a-I6"></a>不得有情，<a id="a-I7"></a>乃至不得知者、<a id="a-I8"></a>见者，<a id="a-I9"></a>不得色乃至识，<a id="a-IA"></a>不得眼乃至意，<a id="a-IB"></a>不得色乃至法，<a id="a-IC"></a>不得眼识乃至意识，<a id="a-ID"></a>不得眼触乃至意触，<a id="a-IE"></a>不得眼触为缘所生诸受乃至意触为缘所生诸受，<a id="a-IF"></a>不得布施波罗蜜多乃至般若波罗蜜多，<a id="a-IG"></a>不得内空乃至无性自性空，<a id="a-IH"></a>不得四念住广说乃至十八佛不共法，<a id="a-II"></a>不得菩提，<a id="a-IJ"></a>不得涅槃，<a id="a-IK"></a>不得诸佛及诸佛法。<a id="a-IL"></a>何以故？<a id="a-IM"></a>世尊，<a id="a-IN"></a>非此般若波罗蜜多于一切法依有所得而出现故。<a id="a-IO"></a>所以者何？<a id="a-IP"></a>甚深般若波罗蜜多都无自性，<a id="a-IQ"></a>亦无所有，<a id="a-IR"></a>亦不可得，<a id="a-IS"></a>能得、<a id="a-IT"></a>所得及二依处，<a id="a-IU"></a>性相皆空不可得故。<a id="a-IV"></a>”</p>
  <p id="aIW">尔时，<a id="a-IX"></a>佛告天帝释言：<a id="a-IY"></a>“如是，<a id="a-IZ"></a>如是，<a id="a-Ia"></a>如汝所说。<a id="a-Ib"></a>憍尸迦，<a id="a-Ic"></a>诸菩萨摩诃萨长夜修学甚深般若波罗蜜多，<a id="a-Id"></a>尚不得菩萨，<a id="a-Ie"></a>况得菩萨法？<a id="a-If"></a>”</p>
  <p id="aIg">尔时，<a id="a-Ih"></a>天帝释白佛言：<a id="a-Ii"></a>“世尊，<a id="a-Ij"></a>诸菩萨摩诃萨为但行般若波罗蜜多，<a id="a-Ik"></a>亦行余五波罗蜜多耶？<a id="a-Il"></a>”</p>
  <p id="aIm">佛言：<a id="a-In"></a>“憍尸迦，<a id="a-Io"></a>诸菩萨摩诃萨以无所得而为方便，<a id="a-Ip"></a>具行六种波罗蜜多，<a id="a-Iq"></a>谓诸菩萨摩诃萨修行布施波罗蜜多时，<a id="a-Ir"></a>不得布施波罗蜜多，<a id="a-Is"></a>不得施者及能受者；<a id="a-It"></a>修行净戒波罗蜜多时，<a id="a-Iu"></a>不得净戒波罗蜜多，<a id="a-Iv"></a>不得持戒及犯戒者；<a id="a-Iw"></a>乃至修行般若波罗蜜多时，<a id="a-Ix"></a>不得般若波罗蜜多，<a id="a-Iy"></a>不得具妙慧及具恶慧者。</p>
  <p id="aIz">“复次，<a id="a-J0"></a>憍尸迦，<a id="a-J1"></a>诸菩萨摩诃萨甚深般若波罗蜜多为尊为导，<a id="a-J2"></a>修行一切波罗蜜多令速圆满。<a id="a-J3"></a>是菩萨摩诃萨行布施时，<a id="a-J4"></a>甚深般若波罗蜜多为尊为导，<a id="a-J5"></a>所修布施波罗蜜多无所执著速得圆满，<a id="a-J6"></a>乃至行般若时，<a id="a-J7"></a>甚深般若波罗蜜多为尊为导，<a id="a-J8"></a>所修般若波罗蜜多无所执著速得圆满。</p>
  <p id="aJ9">“复次，<a id="a-JA"></a>憍尸迦，<a id="a-JB"></a>是菩萨摩诃萨于一切法，<a id="a-JC"></a>以无所得而为方便，<a id="a-JD"></a>修行般若波罗蜜多故无执著，<a id="a-JE"></a>令所修行速得圆满；<a id="a-JF"></a>谓于色无所得为方便，<a id="a-JG"></a>乃至于一切相智无所得为方便。<a id="a-JH"></a>憍尸迦，<a id="a-JI"></a>如赡部洲所有诸树枝条、<a id="a-JJ"></a>茎干、<a id="a-JK"></a>华叶、<a id="a-JL"></a>果实，<a id="a-JM"></a>虽有种种形色不同，<a id="a-JN"></a>而其荫影都无差别。<a id="a-JO"></a>如是前五波罗蜜多虽各有异，<a id="a-JP"></a>而由般若波罗蜜多摄受回向一切相智，<a id="a-JQ"></a>以无所得为方便故，<a id="a-JR"></a>诸差别相都不可得。<a id="a-JS"></a>”</p>
  <p id="aJT">时，<a id="a-JU"></a>天帝释复白佛言：<a id="a-JV"></a>“世尊，<a id="a-JW"></a>如是般若波罗蜜多，<a id="a-JX"></a>成就广大殊胜功德，<a id="a-JY"></a>成就一切殊胜功德，<a id="a-JZ"></a>成就圆满殊胜功德，<a id="a-Ja"></a>成就无量殊胜功德，<a id="a-Jb"></a>成就无数殊胜功德，<a id="a-Jc"></a>成就无边殊胜功德，<a id="a-Jd"></a>成就无等殊胜功德。<a id="a-Je"></a>世尊，<a id="a-Jf"></a>若善男子、<a id="a-Jg"></a>善女人等，<a id="a-Jh"></a>书持如是甚深般若波罗蜜多，<a id="a-Ji"></a>众宝严饰，<a id="a-Jj"></a>以无量种上妙供具供养恭敬、<a id="a-Jk"></a>尊重赞叹，<a id="a-Jl"></a>依此经说如理思惟。<a id="a-Jm"></a>有善男子、<a id="a-Jn"></a>善女人等，<a id="a-Jo"></a>书写如是甚深般若波罗蜜多，<a id="a-Jp"></a>施他、<a id="a-Jq"></a>受持、<a id="a-Jr"></a>广令流布。<a id="a-Js"></a>此二福聚，<a id="a-Jt"></a>何者为多？<a id="a-Ju"></a>”</p>
  <p id="aJv">佛言：<a id="a-Jw"></a>“憍尸迦，<a id="a-Jx"></a>我还问汝，<a id="a-Jy"></a>当随意答。<a id="a-Jz"></a>若善男子、<a id="a-K0"></a>善女人等，<a id="a-K1"></a>从他请得佛设利罗，<a id="a-K2"></a>盛以宝函置高胜处，<a id="a-K3"></a>复持无量上妙花鬘乃至灯明供养恭敬、<a id="a-K4"></a>尊重赞叹。<a id="a-K5"></a>有善男子、<a id="a-K6"></a>善女人等，<a id="a-K7"></a>从他请得佛设利罗，<a id="a-K8"></a>分施与他如芥子许，<a id="a-K9"></a>令彼敬受如法安置，<a id="a-KA"></a>复以种种上妙花鬘乃至灯明供养恭敬、<a id="a-KB"></a>尊重赞叹。<a id="a-KC"></a>于意云何？<a id="a-KD"></a>此二福聚，<a id="a-KE"></a>何者为胜？<a id="a-KF"></a>”</p>
  <p id="aKG">天帝释言：<a id="a-KH"></a>“如我解佛所说义者，<a id="a-KI"></a>此二福聚，<a id="a-KJ"></a>后者为胜。<a id="a-KK"></a>何以故？<a id="a-KL"></a>以诸如来、<a id="a-KM"></a>应、<a id="a-KN"></a>正等觉观有情类，<a id="a-KO"></a>应于诸佛设利罗所供养恭敬而得度者，<a id="a-KP"></a>将涅槃时以金刚喻三摩地力，<a id="a-KQ"></a>碎金刚身令如芥子。<a id="a-KR"></a>复以深广大悲神力，<a id="a-KS"></a>加持如是佛设利罗，<a id="a-KT"></a>令于如来般涅槃后，<a id="a-KU"></a>有得一粒如芥子量供养恭敬获福无边，<a id="a-KV"></a>于天人中受多富乐，<a id="a-KW"></a>乃至最后得尽苦际。<a id="a-KX"></a>故施他者，<a id="a-KY"></a>其福为胜。<a id="a-KZ"></a>”</p>
  <p id="aKa">尔时，<a id="a-Kb"></a>佛赞天帝释言：<a id="a-Kc"></a>“善哉！<a id="a-Kd"></a>善哉！<a id="a-Ke"></a>如汝所说。<a id="a-Kf"></a>憍尸迦，<a id="a-Kg"></a>于此般若波罗蜜多亦复如是，<a id="a-Kh"></a>若自受持、<a id="a-Ki"></a>施他流布，<a id="a-Kj"></a>此二福聚，<a id="a-Kk"></a>后者为多。<a id="a-Kl"></a>何以故？<a id="a-Km"></a>由施他者，<a id="a-Kn"></a>能令无量无边有情得法喜故。</p>
  <p id="aKo">“复次，<a id="a-Kp"></a>憍尸迦，<a id="a-Kq"></a>若有于此甚深般若波罗蜜多所说义趣，<a id="a-Kr"></a>如实为他分别解说令得正解，<a id="a-Ks"></a>所获福聚复胜施他流布功德多百千倍。</p>
  <p id="aKt">“憍尸迦，<a id="a-Ku"></a>敬此法师，<a id="a-Kv"></a>当如敬佛，<a id="a-Kw"></a>亦如似佛尊重大智同梵行者。<a id="a-Kx"></a>何以故？<a id="a-Ky"></a>憍尸迦，<a id="a-Kz"></a>当知般若波罗蜜多即是诸佛，<a id="a-L0"></a>当知诸佛即是般若波罗蜜多；<a id="a-L1"></a>当知般若波罗蜜多不异诸佛，<a id="a-L2"></a>当知诸佛不异般若波罗蜜多。<a id="a-L3"></a>所以者何？<a id="a-L4"></a>三世诸佛皆依般若波罗蜜多精勤修学，<a id="a-L5"></a>证得无上正等菩提；<a id="a-L6"></a>若诸声闻、<a id="a-L7"></a>独觉种性修梵行者，<a id="a-L8"></a>亦依般若波罗蜜多精勤修学，<a id="a-L9"></a>得声闻果、<a id="a-LA"></a>独觉菩提、<a id="a-LB"></a>菩萨种性补特伽罗亦依般若波罗蜜多精勤修学，<a id="a-LC"></a>超诸声闻及独觉地，<a id="a-LD"></a>证入菩萨正性离生，<a id="a-LE"></a>渐次修行诸菩萨行，<a id="a-LF"></a>得住菩萨不退转地。<a id="a-LG"></a>以是故，<a id="a-LH"></a>憍尸迦，<a id="a-LI"></a>若善男子、<a id="a-LJ"></a>善女人等，<a id="a-LK"></a>欲得现前供养恭敬、<a id="a-LL"></a>尊重赞叹诸佛世尊，<a id="a-LM"></a>当知如是甚深般若波罗蜜多，<a id="a-LN"></a>供养恭敬、<a id="a-LO"></a>尊重赞叹。</p>
  <p id="aLP">“憍尸迦，<a id="a-LQ"></a>我观是义，<a id="a-LR"></a>初成佛时，<a id="a-LS"></a>作是思惟：<a id="a-LT"></a>‘我依谁住？<a id="a-LU"></a>谁堪受我供养恭敬？<a id="a-LV"></a>’作是念时，<a id="a-LW"></a>都不见有诸天魔、<a id="a-LX"></a>梵及余世间人非人等与我等者，<a id="a-LY"></a>况当有胜？<a id="a-LZ"></a>复自思惟：<a id="a-La"></a>‘我依此法已证无上正等菩提！<a id="a-Lb"></a>此法甚深微妙寂静，<a id="a-Lc"></a>我当还依此法而住、<a id="a-Ld"></a>供养恭敬，<a id="a-Le"></a>所谓般若波罗蜜多。<a id="a-Lf"></a>’</p>
  <p id="aLg">“憍尸迦，<a id="a-Lh"></a>我已成佛，<a id="a-Li"></a>尚依般若波罗蜜多供养恭敬，<a id="a-Lj"></a>况善男子、<a id="a-Lk"></a>善女人等欲求无上正等菩提，<a id="a-Ll"></a>而不依此甚深般若波罗蜜多，<a id="a-Lm"></a>精勤修学、<a id="a-Ln"></a>供养恭敬、<a id="a-Lo"></a>尊重赞叹？<a id="a-Lp"></a>何以故？<a id="a-Lq"></a>憍尸迦，<a id="a-Lr"></a>甚深般若波罗蜜多能生菩萨摩诃萨众，<a id="a-Ls"></a>从此菩萨摩诃萨众生诸如来、<a id="a-Lt"></a>应、<a id="a-Lu"></a>正等觉，<a id="a-Lv"></a>依诸如来、<a id="a-Lw"></a>应、<a id="a-Lx"></a>正等觉，<a id="a-Ly"></a>声闻、<a id="a-Lz"></a>独觉而得生故。<a id="a-M0"></a>以是故，<a id="a-M1"></a>憍尸迦，<a id="a-M2"></a>若菩萨乘、<a id="a-M3"></a>若独觉乘、<a id="a-M4"></a>若声闻乘诸善男子、<a id="a-M5"></a>善女人等，<a id="a-M6"></a>皆于般若波罗蜜多应勤修学，<a id="a-M7"></a>以无量种上妙花鬘乃至灯明供养恭敬、<a id="a-M8"></a>尊重赞叹。<a id="a-M9"></a>”</p>
 </body>
</html>