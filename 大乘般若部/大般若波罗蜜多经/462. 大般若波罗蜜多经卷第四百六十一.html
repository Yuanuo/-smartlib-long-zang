<!doctype html>
<html id="z3IBT2K7R" data-ver="1142">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第四百六十一</h1>
  <h2 id="a2">第二分巧便品第六十八之二</h2>
  <p id="a3">尔时，<a id="a-4"></a>具寿善现复白佛言：<a id="a-5"></a>“世尊，<a id="a-6"></a>佛说菩萨摩诃萨应于般若波罗蜜多常勤修学耶？<a id="a-7"></a>”</p>
  <p id="a8">佛告善现：<a id="a-9"></a>“如是，<a id="a-A"></a>如是，<a id="a-B"></a>我说菩萨摩诃萨应于般若波罗蜜多常勤修学。<a id="a-C"></a>善现，<a id="a-D"></a>若菩萨摩诃萨欲于诸法得大自在，<a id="a-E"></a>当学般若波罗蜜多。<a id="a-F"></a>所以者何？<a id="a-G"></a>甚深般若波罗蜜多具大势力，<a id="a-H"></a>令诸菩萨摩诃萨众于一切法得自在故。<a id="a-I"></a>善现当知，<a id="a-J"></a>甚深般若波罗蜜多是诸善法所趣向门，<a id="a-K"></a>譬如大海是一切水所趣向门。<a id="a-L"></a>是故，<a id="a-M"></a>善现，<a id="a-N"></a>若声闻乘补特伽罗、<a id="a-O"></a>若独觉乘补特伽罗、<a id="a-P"></a>若菩萨乘补特伽罗，<a id="a-Q"></a>皆应于此甚深般若波罗蜜多常勤修学。</p>
  <p id="aR">“善现，<a id="a-S"></a>诸菩萨摩诃萨于此般若波罗蜜多勤修学时，<a id="a-T"></a>应于布施波罗蜜多乃至静虑波罗蜜多亦常修学，<a id="a-U"></a>应于内空乃至无性自性空亦常安住，<a id="a-V"></a>应于真如乃至不思议界亦常安住，<a id="a-W"></a>应于苦、<a id="a-X"></a>集、<a id="a-Y"></a>灭、<a id="a-Z"></a>道圣谛亦常安住，<a id="a-a"></a>应于四念住乃至八圣道支亦常修学，<a id="a-b"></a>应于四静虑、<a id="a-c"></a>四无量、<a id="a-d"></a>四无色定亦常修学，<a id="a-e"></a>应于八解脱乃至十遍处亦常修学，<a id="a-f"></a>应于空、<a id="a-g"></a>无相、<a id="a-h"></a>无愿解脱门亦常修学，<a id="a-i"></a>应于菩萨摩诃萨地亦常修学，<a id="a-j"></a>应于一切陀罗尼门、<a id="a-k"></a>三摩地门亦常修学，<a id="a-l"></a>应于五眼、<a id="a-m"></a>六神通亦常修学，<a id="a-n"></a>应于如来十力乃至十八佛不共法亦常修学，<a id="a-o"></a>应于无忘失法、<a id="a-p"></a>恒住舍性亦常修学，<a id="a-q"></a>应于一切智、<a id="a-r"></a>道相智、<a id="a-s"></a>一切相智亦常修学，<a id="a-t"></a>应于一切菩萨摩诃萨行亦常修学，<a id="a-u"></a>应于诸佛无上正等菩提亦常修学，<a id="a-v"></a>应于一切智智亦常修学。</p>
  <p id="aw">“善现，<a id="a-x"></a>如善射人，<a id="a-y"></a>甲胄坚固，<a id="a-z"></a>弓箭如意，<a id="a-10"></a>不惧怨敌；<a id="a-11"></a>诸菩萨摩诃萨亦复如是，<a id="a-12"></a>摄受般若波罗蜜多方便善巧，<a id="a-13"></a>备诸功德，<a id="a-14"></a>一切魔军外道异论所不能屈。<a id="a-15"></a>是故，<a id="a-16"></a>善现，<a id="a-17"></a>若菩萨摩诃萨欲疾证得一切智智，<a id="a-18"></a>应勤修学甚深般若波罗蜜多。<a id="a-19"></a>善现，<a id="a-1A"></a>若菩萨摩诃萨能于般若波罗蜜多常勤修学，<a id="a-1B"></a>便为十方无量、<a id="a-1C"></a>无数、<a id="a-1D"></a>无边世界诸佛世尊常共护念。<a id="a-1E"></a>”</p>
  <p id="a1F">具寿善现白言：<a id="a-1G"></a>“世尊，<a id="a-1H"></a>云何菩萨摩诃萨常勤修学甚深般若波罗蜜多，<a id="a-1I"></a>便为十方无量、<a id="a-1J"></a>无数、<a id="a-1K"></a>无边世界诸佛世尊常共护念？<a id="a-1L"></a>”</p>
  <p id="a1M">佛告善现：<a id="a-1N"></a>“若菩萨摩诃萨能于般若波罗蜜多常勤修学，<a id="a-1O"></a>则能修行布施波罗蜜多，<a id="a-1P"></a>乃至修行一切智智，<a id="a-1Q"></a>由此十方无量、<a id="a-1R"></a>无数、<a id="a-1S"></a>无边世界诸佛世尊常共护念。<a id="a-1T"></a>”</p>
  <p id="a1U">具寿善现复白佛言：<a id="a-1V"></a>“是菩萨摩诃萨云何修行布施波罗蜜多，<a id="a-1W"></a>乃至修行一切智智，<a id="a-1X"></a>便为十方无量、<a id="a-1Y"></a>无数、<a id="a-1Z"></a>无边世界诸佛世尊常共护念？<a id="a-1a"></a>”</p>
  <p id="a1b">佛告善现：<a id="a-1c"></a>“是菩萨摩诃萨修行布施波罗蜜多时，<a id="a-1d"></a>观布施波罗蜜多不可得，<a id="a-1e"></a>乃至修行一切智智时，<a id="a-1f"></a>观一切智智不可得故，<a id="a-1g"></a>为十方无量、<a id="a-1h"></a>无数、<a id="a-1i"></a>无边世界诸佛世尊常共护念。</p>
  <p id="a1j">“复次，<a id="a-1k"></a>善现，<a id="a-1l"></a>如是十方无量、<a id="a-1m"></a>无数、<a id="a-1n"></a>无边世界诸佛世尊，<a id="a-1o"></a>如色不可得故，<a id="a-1p"></a>常共护念是菩萨摩诃萨；<a id="a-1q"></a>如受、<a id="a-1r"></a>想、<a id="a-1s"></a>行、<a id="a-1t"></a>识不可得故，<a id="a-1u"></a>常共护念是菩萨摩诃萨；<a id="a-1v"></a>乃至如一切智智不可得故，<a id="a-1w"></a>常共护念是菩萨摩诃萨。</p>
  <p id="a1x">“复次，<a id="a-1y"></a>善现，<a id="a-1z"></a>如是十方无量、<a id="a-20"></a>无数、<a id="a-21"></a>无边世界诸佛世尊，<a id="a-22"></a>不以色故，<a id="a-23"></a>常共护念是菩萨摩诃萨；<a id="a-24"></a>不以受、<a id="a-25"></a>想、<a id="a-26"></a>行、<a id="a-27"></a>识故，<a id="a-28"></a>常共护念是菩萨摩诃萨；<a id="a-29"></a>乃至不以一切智智故，<a id="a-2A"></a>常共护念是菩萨摩诃萨。<a id="a-2B"></a>”</p>
  <p id="a2C">具寿善现复白佛言：<a id="a-2D"></a>“诸菩萨摩诃萨虽多处学而无所学。<a id="a-2E"></a>”</p>
  <p id="a2F">佛告善现：<a id="a-2G"></a>“如是，<a id="a-2H"></a>如是，<a id="a-2I"></a>诸菩萨摩诃萨虽多处学而无所学。<a id="a-2J"></a>所以者何？<a id="a-2K"></a>实无有法可令菩萨摩诃萨众于中修学。<a id="a-2L"></a>”</p>
  <p id="a2M">具寿善现复白佛言：<a id="a-2N"></a>“世尊，<a id="a-2O"></a>为诸菩萨摩诃萨或略或广宣说六种波罗蜜多相应之法。<a id="a-2P"></a>若菩萨摩诃萨欲疾证得一切智智，<a id="a-2Q"></a>于此六种波罗蜜多相应法教，<a id="a-2R"></a>若略若广皆应听闻、<a id="a-2S"></a>受持读诵、<a id="a-2T"></a>究竟通利，<a id="a-2U"></a>既通利已如理思惟，<a id="a-2V"></a>既思惟已审正观察，<a id="a-2W"></a>正观察已，<a id="a-2X"></a>令心、<a id="a-2Y"></a>心所于所缘相皆不复转。<a id="a-2Z"></a>”</p>
  <p id="a2a">佛告善现：<a id="a-2b"></a>“如是，<a id="a-2c"></a>如是，<a id="a-2d"></a>如汝所说。<a id="a-2e"></a>复次，<a id="a-2f"></a>善现，<a id="a-2g"></a>诸菩萨摩诃萨于佛世尊所说六种波罗蜜多相应法教，<a id="a-2h"></a>若略若广勤修学时，<a id="a-2i"></a>应于诸法如实了知略广之相。<a id="a-2j"></a>”</p>
  <p id="a2k">具寿善现白言：<a id="a-2l"></a>“世尊，<a id="a-2m"></a>云何菩萨摩诃萨于一切法如实了知略广之相？<a id="a-2n"></a>”</p>
  <p id="a2o">佛告善现：<a id="a-2p"></a>“若菩萨摩诃萨如实了知色真如相，<a id="a-2q"></a>受、<a id="a-2r"></a>想、<a id="a-2s"></a>行、<a id="a-2t"></a>识真如相，<a id="a-2u"></a>如实了知眼处真如相乃至意处真如相，<a id="a-2v"></a>如实了知色处真如相乃至法处真如相，<a id="a-2w"></a>如实了知眼界真如相乃至意界真如相，<a id="a-2x"></a>如实了知色界真如相乃至法界真如相，<a id="a-2y"></a>如实了知眼识界真如相乃至意识界真如相，<a id="a-2z"></a>如实了知眼触真如相乃至意触真如相，<a id="a-30"></a>如实了知眼触为缘所生诸受真如相乃至意触为缘所生诸受真如相，<a id="a-31"></a>如实了知地界真如相乃至识界真如相，<a id="a-32"></a>如实了知因缘真如相乃至增上缘真如相，<a id="a-33"></a>如实了知无明真如相乃至老死真如相，<a id="a-34"></a>如实了知布施波罗蜜多真如相乃至般若波罗蜜多真如相，<a id="a-35"></a>如实了知内空真如相乃至无性自性空真如相，<a id="a-36"></a>如实了知苦圣谛真如相，<a id="a-37"></a>集、<a id="a-38"></a>灭、<a id="a-39"></a>道圣谛真如相，<a id="a-3A"></a>如实了知四念住真如相乃至八圣道支真如相，<a id="a-3B"></a>如实了知四静虑真如相、<a id="a-3C"></a>四无量、<a id="a-3D"></a>四无色定真如相，<a id="a-3E"></a>如实了知八解脱真如相乃至十遍处真如相，<a id="a-3F"></a>如实了知空解脱门真如相、<a id="a-3G"></a>无相、<a id="a-3H"></a>无愿解脱门真如相，<a id="a-3I"></a>如实了知净观地真如相乃至如来地真如相，<a id="a-3J"></a>如实了知极喜地真如相乃至法云地真如相，<a id="a-3K"></a>如实了知一切陀罗尼门真如相、<a id="a-3L"></a>一切三摩地门真如相，<a id="a-3M"></a>如实了知五眼真如相、<a id="a-3N"></a>六神通真如相，<a id="a-3O"></a>如实了知如来十力真如相乃至十八佛不共法真如相，<a id="a-3P"></a>如实了知三十二大士相真如相、<a id="a-3Q"></a>八十随好真如相，<a id="a-3R"></a>如实了知无忘失法真如相、<a id="a-3S"></a>恒住舍性真如相，<a id="a-3T"></a>如实了知一切智真如相、<a id="a-3U"></a>道相智、<a id="a-3V"></a>一切相智真如相，<a id="a-3W"></a>如实了知预流果真如相乃至独觉菩提真如相，<a id="a-3X"></a>如实了知一切菩萨摩诃萨行真如相、<a id="a-3Y"></a>诸佛无上正等菩提真如相，<a id="a-3Z"></a>如实了知一切智智真如相，<a id="a-3a"></a>是菩萨摩诃萨于一切法如实了知略广之相。<a id="a-3b"></a>”</p>
  <p id="a3c">具寿善现白言：<a id="a-3d"></a>“世尊，<a id="a-3e"></a>云何色真如相，<a id="a-3f"></a>受、<a id="a-3g"></a>想、<a id="a-3h"></a>行、<a id="a-3i"></a>识真如相，<a id="a-3j"></a>乃至云何一切智智真如相，<a id="a-3k"></a>诸菩萨摩诃萨如实了知当于中学，<a id="a-3l"></a>于一切法如实了知略广之相？<a id="a-3m"></a>”</p>
  <p id="a3n">佛告善现：<a id="a-3o"></a>“色真如无生无灭，<a id="a-3p"></a>亦无住异而可施设，<a id="a-3q"></a>是名色真如相；<a id="a-3r"></a>受、<a id="a-3s"></a>想、<a id="a-3t"></a>行、<a id="a-3u"></a>识真如无生无灭，<a id="a-3v"></a>亦无住异而可施设，<a id="a-3w"></a>是名受、<a id="a-3x"></a>想、<a id="a-3y"></a>行、<a id="a-3z"></a>识真如相；<a id="a-40"></a>乃至一切智智真如无生无灭，<a id="a-41"></a>亦无住异而可施设，<a id="a-42"></a>是名一切智智真如相。<a id="a-43"></a>诸菩萨摩诃萨如实了知当于中学，<a id="a-44"></a>于一切法如实了知略广之相。</p>
  <p id="a45">“复次，<a id="a-46"></a>善现，<a id="a-47"></a>若菩萨摩诃萨如实了知色实际相，<a id="a-48"></a>受、<a id="a-49"></a>想、<a id="a-4A"></a>行、<a id="a-4B"></a>识实际相，<a id="a-4C"></a>乃至如实了知一切智智实际相，<a id="a-4D"></a>是菩萨摩诃萨于一切法如实了知略广之相。<a id="a-4E"></a>”</p>
  <p id="a4F">具寿善现白言：<a id="a-4G"></a>“世尊，<a id="a-4H"></a>云何色实际相，<a id="a-4I"></a>受、<a id="a-4J"></a>想、<a id="a-4K"></a>行、<a id="a-4L"></a>识实际相，<a id="a-4M"></a>乃至云何一切智智实际相，<a id="a-4N"></a>诸菩萨摩诃萨如实了知当于中学，<a id="a-4O"></a>于一切法如实了知略广之相？<a id="a-4P"></a>”</p>
  <p id="a4Q">佛告善现：<a id="a-4R"></a>“无色际，<a id="a-4S"></a>是名色实际相；<a id="a-4T"></a>无受、<a id="a-4U"></a>想、<a id="a-4V"></a>行、<a id="a-4W"></a>识际，<a id="a-4X"></a>是名受、<a id="a-4Y"></a>想、<a id="a-4Z"></a>行、<a id="a-4a"></a>识实际相；<a id="a-4b"></a>乃至无一切智智际，<a id="a-4c"></a>是名一切智智实际相。<a id="a-4d"></a>诸菩萨摩诃萨如实了知当于中学，<a id="a-4e"></a>于一切法如实了知略广之相。</p>
  <p id="a4f">“复次，<a id="a-4g"></a>善现，<a id="a-4h"></a>若菩萨摩诃萨如实了知色法界相，<a id="a-4i"></a>受、<a id="a-4j"></a>想、<a id="a-4k"></a>行、<a id="a-4l"></a>识法界相，<a id="a-4m"></a>乃至如实了知一切智智法界相，<a id="a-4n"></a>是菩萨摩诃萨于一切法如实了知略广之相。<a id="a-4o"></a>”</p>
  <p id="a4p">具寿善现白言：<a id="a-4q"></a>“世尊，<a id="a-4r"></a>云何色法界相，<a id="a-4s"></a>受、<a id="a-4t"></a>想、<a id="a-4u"></a>行、<a id="a-4v"></a>识法界相，<a id="a-4w"></a>乃至云何一切智智法界相，<a id="a-4x"></a>诸菩萨摩诃萨如实了知当于中学，<a id="a-4y"></a>于一切法如实了知略广之相？<a id="a-4z"></a>”</p>
  <p id="a50">佛告善现：<a id="a-51"></a>“色如虚空，<a id="a-52"></a>无障无礙、<a id="a-53"></a>无生无灭、<a id="a-54"></a>无断无续而可施设，<a id="a-55"></a>是名色法界相；<a id="a-56"></a>受、<a id="a-57"></a>想、<a id="a-58"></a>行、<a id="a-59"></a>识如虚空，<a id="a-5A"></a>无障无礙、<a id="a-5B"></a>无生无灭、<a id="a-5C"></a>无断无续而可施设，<a id="a-5D"></a>是名受、<a id="a-5E"></a>想、<a id="a-5F"></a>行、<a id="a-5G"></a>识法界相；<a id="a-5H"></a>乃至一切智智如虚空，<a id="a-5I"></a>无障无礙、<a id="a-5J"></a>无生无灭、<a id="a-5K"></a>无断无续而可施设，<a id="a-5L"></a>是名一切智智法界相。<a id="a-5M"></a>诸菩萨摩诃萨如实了知当于中学，<a id="a-5N"></a>于一切法如实了知略广之相。<a id="a-5O"></a>”</p>
  <p id="a5P">具寿善现白言：<a id="a-5Q"></a>“世尊，<a id="a-5R"></a>诸菩萨摩诃萨复云何应知一切法略广之相？<a id="a-5S"></a>”</p>
  <p id="a5T">佛告善现：<a id="a-5U"></a>“若菩萨摩诃萨如实了知一切法不合不散，<a id="a-5V"></a>是菩萨摩诃萨应如是知一切法略广之相。<a id="a-5W"></a>”</p>
  <p id="a5X">具寿善现白言：<a id="a-5Y"></a>“世尊，<a id="a-5Z"></a>何等一切法不合不散？<a id="a-5a"></a>”</p>
  <p id="a5b">佛告善现：<a id="a-5c"></a>“色不合不散，<a id="a-5d"></a>受、<a id="a-5e"></a>想、<a id="a-5f"></a>行、<a id="a-5g"></a>识不合不散，<a id="a-5h"></a>眼处乃至意处不合不散，<a id="a-5i"></a>色处乃至法处不合不散，<a id="a-5j"></a>眼界乃至意界不合不散，<a id="a-5k"></a>色界乃至法界不合不散，<a id="a-5l"></a>眼识界乃至意识界不合不散，<a id="a-5m"></a>眼触乃至意触不合不散，<a id="a-5n"></a>眼触为缘所生诸受乃至意触为缘所生诸受不合不散，<a id="a-5o"></a>地界乃至识界不合不散，<a id="a-5p"></a>因缘乃至增上缘不合不散，<a id="a-5q"></a>无明乃至老死不合不散，<a id="a-5r"></a>贪欲、<a id="a-5s"></a>瞋恚、<a id="a-5t"></a>愚痴不合不散，<a id="a-5u"></a>欲界、<a id="a-5v"></a>色界、<a id="a-5w"></a>无色界不合不散，<a id="a-5x"></a>布施波罗蜜多乃至般若波罗蜜多不合不散，<a id="a-5y"></a>内空乃至无性自性空不合不散，<a id="a-5z"></a>真如乃至不思议界不合不散，<a id="a-60"></a>苦、<a id="a-61"></a>集、<a id="a-62"></a>灭、<a id="a-63"></a>道圣谛不合不散，<a id="a-64"></a>四念住乃至八圣道支不合不散，<a id="a-65"></a>四静虑、<a id="a-66"></a>四无量、<a id="a-67"></a>四无色定不合不散，<a id="a-68"></a>八解脱乃至十遍处不合不散，<a id="a-69"></a>空、<a id="a-6A"></a>无相、<a id="a-6B"></a>无愿解脱门不合不散，<a id="a-6C"></a>净观地乃至如来地不合不散，<a id="a-6D"></a>极喜地乃至法云地不合不散，<a id="a-6E"></a>一切陀罗尼门、<a id="a-6F"></a>三摩地门不合不散，<a id="a-6G"></a>五眼、<a id="a-6H"></a>六神通不合不散，<a id="a-6I"></a>如来十力乃至十八佛不共法不合不散，<a id="a-6J"></a>三十二大士相、<a id="a-6K"></a>八十随好不合不散，<a id="a-6L"></a>无忘失法、<a id="a-6M"></a>恒住舍性不合不散，<a id="a-6N"></a>一切智、<a id="a-6O"></a>道相智、<a id="a-6P"></a>一切相智不合不散，<a id="a-6Q"></a>预流果乃至独觉菩提不合不散，<a id="a-6R"></a>一切菩萨摩诃萨行不合不散，<a id="a-6S"></a>诸佛无上正等菩提不合不散，<a id="a-6T"></a>一切智智不合不散，<a id="a-6U"></a>有为界不合不散，<a id="a-6V"></a>无为界不合不散。<a id="a-6W"></a>所以者何？<a id="a-6X"></a>如是诸法皆无自性，<a id="a-6Y"></a>若无自性则无所有，<a id="a-6Z"></a>若无所有则不可说有合有散，<a id="a-6a"></a>诸菩萨摩诃萨于一切法如是了知，<a id="a-6b"></a>则能了知略广之相。<a id="a-6c"></a>”</p>
  <p id="a6d">具寿善现白言：<a id="a-6e"></a>“世尊，<a id="a-6f"></a>如是名为略摄一切波罗蜜多，<a id="a-6g"></a>诸菩萨摩诃萨若于中学能多所作。<a id="a-6h"></a>世尊，<a id="a-6i"></a>如是略摄波罗蜜多，<a id="a-6j"></a>初修业菩萨摩诃萨于中应常修学，<a id="a-6k"></a>乃至住第十地菩萨摩诃萨亦于中应常修学。<a id="a-6l"></a>世尊，<a id="a-6m"></a>若菩萨摩诃萨学此略摄波罗蜜多，<a id="a-6n"></a>于一切法能如实知略广之相。<a id="a-6o"></a>”</p>
  <p id="a6p">佛告善现：<a id="a-6q"></a>“如是，<a id="a-6r"></a>如是，<a id="a-6s"></a>如汝所说。<a id="a-6t"></a>善现当知，<a id="a-6u"></a>如是略摄波罗蜜多法门，<a id="a-6v"></a>诸菩萨摩诃萨利根者能入，<a id="a-6w"></a>钝根者不能入；<a id="a-6x"></a>等利根者能入，<a id="a-6y"></a>非等利根者不能入；<a id="a-6z"></a>勤精进者能入，<a id="a-70"></a>不勤精进者不能入；<a id="a-71"></a>具正念者能入，<a id="a-72"></a>不具正念者不能入；<a id="a-73"></a>具妙慧者能入，<a id="a-74"></a>具恶慧者不能入。<a id="a-75"></a>善现，<a id="a-76"></a>若菩萨摩诃萨欲住不退转地，<a id="a-77"></a>当勤方便入此法门；<a id="a-78"></a>若菩萨摩诃萨乃至欲住第十地，<a id="a-79"></a>当勤方便入此法门；<a id="a-7A"></a>若菩萨摩诃萨乃至欲得一切智智，<a id="a-7B"></a>当勤方便入此法门。</p>
  <p id="a7C">“善现，<a id="a-7D"></a>若菩萨摩诃萨如此般若波罗蜜多所说而学，<a id="a-7E"></a>是菩萨摩诃萨则能随学布施波罗蜜多乃至般若波罗蜜多，<a id="a-7F"></a>亦能随学内空乃至无性自性空，<a id="a-7G"></a>亦能随学真如乃至不思议界，<a id="a-7H"></a>亦能随学苦、<a id="a-7I"></a>集、<a id="a-7J"></a>灭、<a id="a-7K"></a>道圣谛，<a id="a-7L"></a>亦能随学四念住乃至八圣道支，<a id="a-7M"></a>亦能随学四静虑、<a id="a-7N"></a>四无量、<a id="a-7O"></a>四无色定，<a id="a-7P"></a>亦能随学八解脱乃至十遍处，<a id="a-7Q"></a>亦能随学空、<a id="a-7R"></a>无相、<a id="a-7S"></a>无愿解脱门，<a id="a-7T"></a>亦能随学诸菩萨地，<a id="a-7U"></a>亦能随学一切陀罗尼门、<a id="a-7V"></a>三摩地门，<a id="a-7W"></a>亦能随学五眼、<a id="a-7X"></a>六神通，<a id="a-7Y"></a>亦能随学如来十力乃至十八佛不共法，<a id="a-7Z"></a>亦能随学无忘失法、<a id="a-7a"></a>恒住舍性，<a id="a-7b"></a>亦能随学一切智、<a id="a-7c"></a>道相智、<a id="a-7d"></a>一切相智，<a id="a-7e"></a>亦能随学一切菩萨摩诃萨行，<a id="a-7f"></a>亦能随学诸佛无上正等菩提，<a id="a-7g"></a>亦能随学一切智智。</p>
  <p id="a7h">“善现，<a id="a-7i"></a>若菩萨摩诃萨如如依止甚深般若波罗蜜多所说而学，<a id="a-7j"></a>是菩萨摩诃萨如是如是转近所求一切智智。<a id="a-7k"></a>善现，<a id="a-7l"></a>若菩萨摩诃萨如此般若波罗蜜多所说而学，<a id="a-7m"></a>是菩萨摩诃萨所有业障及诸魔事随起即灭。<a id="a-7n"></a>是故，<a id="a-7o"></a>善现，<a id="a-7p"></a>若菩萨摩诃萨欲疾灭除一切业障及诸魔事，<a id="a-7q"></a>欲正摄受巧方便力，<a id="a-7r"></a>当学般若波罗蜜多。</p>
  <p id="a7s">“复次，<a id="a-7t"></a>善现，<a id="a-7u"></a>若时菩萨摩诃萨行此般若波罗蜜多，<a id="a-7v"></a>修此般若波罗蜜多，<a id="a-7w"></a>习此般若波罗蜜多；<a id="a-7x"></a>是时菩萨摩诃萨，<a id="a-7y"></a>便为十方无量、<a id="a-7z"></a>无数、<a id="a-80"></a>无边世界诸佛世尊现说法者常共护念。<a id="a-81"></a>所以者何？<a id="a-82"></a>善现，<a id="a-83"></a>过去、<a id="a-84"></a>未来、<a id="a-85"></a>现在诸佛无不皆从甚深般若波罗蜜多而出现故。<a id="a-86"></a>是故，<a id="a-87"></a>善现，<a id="a-88"></a>若菩萨摩诃萨能行般若波罗蜜多，<a id="a-89"></a>当作是念：<a id="a-8A"></a>‘过去、<a id="a-8B"></a>未来、<a id="a-8C"></a>现在诸佛所证得法，<a id="a-8D"></a>我亦当得如是。<a id="a-8E"></a>’善现，<a id="a-8F"></a>诸菩萨摩诃萨应勤修学甚深般若波罗蜜多，<a id="a-8G"></a>若勤修学甚深般若波罗蜜多，<a id="a-8H"></a>疾能证得一切智智。<a id="a-8I"></a>是故，<a id="a-8J"></a>善现，<a id="a-8K"></a>诸菩萨摩诃萨常应不舍甚深般若波罗蜜多相应作意修行般若波罗蜜多。</p>
  <p id="a8L">“复次，<a id="a-8M"></a>善现，<a id="a-8N"></a>若菩萨摩诃萨于此般若波罗蜜多如实修行，<a id="a-8O"></a>经弹指顷，<a id="a-8P"></a>所获福聚其量甚多。<a id="a-8Q"></a>假使有人教化三千大千世界一切有情，<a id="a-8R"></a>皆令安住布施、<a id="a-8S"></a>净戒、<a id="a-8T"></a>安忍、<a id="a-8U"></a>精进、<a id="a-8V"></a>静虑、<a id="a-8W"></a>般若，<a id="a-8X"></a>或令安住解脱及解脱知见，<a id="a-8Y"></a>或令安住预流果乃至独觉菩提；<a id="a-8Z"></a>是人虽得无量福聚，<a id="a-8a"></a>而犹不及如实修行甚深般若波罗蜜多经弹指顷所获福聚。<a id="a-8b"></a>何以故？<a id="a-8c"></a>善现，<a id="a-8d"></a>如是般若波罗蜜多，<a id="a-8e"></a>能生一切布施、<a id="a-8f"></a>净戒、<a id="a-8g"></a>安忍、<a id="a-8h"></a>精进、<a id="a-8i"></a>静虑、<a id="a-8j"></a>般若波罗蜜多，<a id="a-8k"></a>能生一切解脱及解脱知见，<a id="a-8l"></a>能生一切预流果乃至独觉菩提。<a id="a-8m"></a>现在十方无量、<a id="a-8n"></a>无数、<a id="a-8o"></a>无边世界诸佛世尊，<a id="a-8p"></a>无不皆由甚深般若波罗蜜多而得出现，<a id="a-8q"></a>过去、<a id="a-8r"></a>未来诸佛亦尔。</p>
  <p id="a8s">“复次，<a id="a-8t"></a>善现，<a id="a-8u"></a>若菩萨摩诃萨能不远离甚深般若波罗蜜多相应作意修行般若波罗蜜多，<a id="a-8v"></a>经须臾顷，<a id="a-8w"></a>或经半日，<a id="a-8x"></a>或经一日，<a id="a-8y"></a>或经半月，<a id="a-8z"></a>或经一月，<a id="a-90"></a>或经一时，<a id="a-91"></a>或经一岁，<a id="a-92"></a>或经百岁，<a id="a-93"></a>若复过此；<a id="a-94"></a>是菩萨摩诃萨所获福聚其量甚多，<a id="a-95"></a>胜教十方各如殑伽沙等世界一切有情，<a id="a-96"></a>皆令安住布施、<a id="a-97"></a>净戒、<a id="a-98"></a>安忍、<a id="a-99"></a>精进、<a id="a-9A"></a>静虑、<a id="a-9B"></a>般若，<a id="a-9C"></a>或令安住解脱及解脱知见，<a id="a-9D"></a>或令安住预流果乃至独觉菩提所获功德。<a id="a-9E"></a>所以者何？<a id="a-9F"></a>由此般若波罗蜜多，<a id="a-9G"></a>出生过去、<a id="a-9H"></a>未来、<a id="a-9I"></a>现在诸佛世尊，<a id="a-9J"></a>为诸有情如实施设布施、<a id="a-9K"></a>净戒、<a id="a-9L"></a>安忍、<a id="a-9M"></a>精进、<a id="a-9N"></a>静虑、<a id="a-9O"></a>般若波罗蜜多，<a id="a-9P"></a>如实施设解脱及解脱知见，<a id="a-9Q"></a>如实施设预流果乃至独觉菩提，<a id="a-9R"></a>如实施设诸佛无上正等菩提故，<a id="a-9S"></a>此福聚胜过于彼。</p>
  <p id="a9T">“复次，<a id="a-9U"></a>善现，<a id="a-9V"></a>若菩萨摩诃萨如深般若波罗蜜多所设而住，<a id="a-9W"></a>当知是菩萨摩诃萨不复退转，<a id="a-9X"></a>常为诸佛之所护念，<a id="a-9Y"></a>成就最胜方便善巧，<a id="a-9Z"></a>已曾亲近供养无量百千俱胝那庾多佛，<a id="a-9a"></a>于诸佛所已种无量微妙善根，<a id="a-9b"></a>已为无量真善知识之所摄受，<a id="a-9c"></a>已久修习布施波罗蜜多乃至般若波罗蜜多，<a id="a-9d"></a>已久安住内空乃至无性自性空，<a id="a-9e"></a>已久安住真如乃至不思议界，<a id="a-9f"></a>已久安住苦、<a id="a-9g"></a>集、<a id="a-9h"></a>灭、<a id="a-9i"></a>道圣谛，<a id="a-9j"></a>已久修习四念住乃至八圣道支，<a id="a-9k"></a>已久修习四静虑、<a id="a-9l"></a>四无量、<a id="a-9m"></a>四无色定，<a id="a-9n"></a>已久修习八解脱乃至十遍处，<a id="a-9o"></a>已久修习空、<a id="a-9p"></a>无相、<a id="a-9q"></a>无愿解脱门，<a id="a-9r"></a>已久修习诸菩萨地，<a id="a-9s"></a>已久修习一切陀罗尼门、<a id="a-9t"></a>三摩地门，<a id="a-9u"></a>已久修习五眼、<a id="a-9v"></a>六神通，<a id="a-9w"></a>已久修习如来十力乃至十八佛不共法，<a id="a-9x"></a>已久修习一切智、<a id="a-9y"></a>道相智、<a id="a-9z"></a>一切相智，<a id="a-A0"></a>已久修习一切菩萨摩诃萨行，<a id="a-A1"></a>已久修习诸佛无上正等菩提，<a id="a-A2"></a>已久修习一切智智。<a id="a-A3"></a>当知是菩萨摩诃萨住童真地，<a id="a-A4"></a>一切所愿无不满足，<a id="a-A5"></a>常见诸佛无时暂舍，<a id="a-A6"></a>于诸善根恒不远离，<a id="a-A7"></a>常能成熟所化有情，<a id="a-A8"></a>常能严净所居佛土，<a id="a-A9"></a>从一佛国趣一佛国，<a id="a-AA"></a>供养恭敬、<a id="a-AB"></a>尊重赞叹诸佛世尊，<a id="a-AC"></a>听受修行无上乘法。<a id="a-AD"></a>当知是菩萨摩诃萨已得无断无尽辩才，<a id="a-AE"></a>已得微妙陀罗尼法成就最上微妙色身，<a id="a-AF"></a>已得诸佛授圆满记，<a id="a-AG"></a>于随所乐为度有情，<a id="a-AH"></a>受诸有身已得自在。</p>
  <p id="aAI">“当知是菩萨摩诃萨善入所缘、<a id="a-AJ"></a>善入行相，<a id="a-AK"></a>善入字法、<a id="a-AL"></a>善入非字法，<a id="a-AM"></a>善入言说、<a id="a-AN"></a>善入不言说，<a id="a-AO"></a>善入一语、<a id="a-AP"></a>善入二语、<a id="a-AQ"></a>善入多语，<a id="a-AR"></a>善入女语、<a id="a-AS"></a>善入男语、<a id="a-AT"></a>善入非女男语，<a id="a-AU"></a>善入过去时语、<a id="a-AV"></a>善入未来时语、<a id="a-AW"></a>善入现在时语，<a id="a-AX"></a>善入诸义、<a id="a-AY"></a>善入诸文，<a id="a-AZ"></a>善入色、<a id="a-Aa"></a>善入受、<a id="a-Ab"></a>善入想、<a id="a-Ac"></a>善入行、<a id="a-Ad"></a>善入识，<a id="a-Ae"></a>善入蕴、<a id="a-Af"></a>善入处、<a id="a-Ag"></a>善入界，<a id="a-Ah"></a>善入缘起、<a id="a-Ai"></a>善入缘起支，<a id="a-Aj"></a>善入世间、<a id="a-Ak"></a>善入涅槃，<a id="a-Al"></a>善入法相，<a id="a-Am"></a>善入有为相、<a id="a-An"></a>善入无为相、<a id="a-Ao"></a>善入有为无为相，<a id="a-Ap"></a>善入行相、<a id="a-Aq"></a>善入非行相，<a id="a-Ar"></a>善入相相、<a id="a-As"></a>善入非相相，<a id="a-At"></a>善入有性、<a id="a-Au"></a>善入非有性，<a id="a-Av"></a>善入自性、<a id="a-Aw"></a>善入他性，<a id="a-Ax"></a>善入合、<a id="a-Ay"></a>善入离、<a id="a-Az"></a>善入合离，<a id="a-B0"></a>善入相应、<a id="a-B1"></a>善入不相应、<a id="a-B2"></a>善入相应不相应，<a id="a-B3"></a>善入真如、<a id="a-B4"></a>善入不虚妄性、<a id="a-B5"></a>善入不变异性、<a id="a-B6"></a>善入法性、<a id="a-B7"></a>善入法界、<a id="a-B8"></a>善入法定、<a id="a-B9"></a>善入法住，<a id="a-BA"></a>善入缘性、<a id="a-BB"></a>善入非缘性，<a id="a-BC"></a>善入诸圣谛，<a id="a-BD"></a>善入静虑、<a id="a-BE"></a>善入四无量、<a id="a-BF"></a>善入四无色定，<a id="a-BG"></a>善入六波罗蜜多，<a id="a-BH"></a>善入四念住乃至八圣道支，<a id="a-BI"></a>善入八解脱乃至十遍处，<a id="a-BJ"></a>善入陀罗尼门、<a id="a-BK"></a>善入三摩地门，<a id="a-BL"></a>善入三解脱门，<a id="a-BM"></a>善入一切空性，<a id="a-BN"></a>善入五眼、<a id="a-BO"></a>善入六神通，<a id="a-BP"></a>善入如来十力乃至十八佛不共法，<a id="a-BQ"></a>善入无忘失法、<a id="a-BR"></a>善入恒住舍性，<a id="a-BS"></a>善入一切智、<a id="a-BT"></a>善入道相智、<a id="a-BU"></a>善入一切相智，<a id="a-BV"></a>善入有为界、<a id="a-BW"></a>善入无为界，<a id="a-BX"></a>善入界、<a id="a-BY"></a>善入非界。</p>
  <p id="aBZ">“善入色作意乃至识作意，<a id="a-Ba"></a>善入眼处作意乃至意处作意，<a id="a-Bb"></a>善入色处作意乃至法处作意，<a id="a-Bc"></a>善入眼界作意乃至意界作意，<a id="a-Bd"></a>善入色界作意乃至法界作意，<a id="a-Be"></a>善入眼识界作意乃至意识界作意，<a id="a-Bf"></a>善入眼触作意乃至意触作意，<a id="a-Bg"></a>善入眼触为缘所生诸受作意乃至意触为缘所生诸受作意，<a id="a-Bh"></a>善入地界作意乃至识界作意，<a id="a-Bi"></a>善入因缘作意乃至增上缘作意，<a id="a-Bj"></a>善入无明作意乃至老死作意，<a id="a-Bk"></a>善入布施波罗蜜多作意乃至般若波罗蜜多作意，<a id="a-Bl"></a>善入内空作意乃至无性自性空作意，<a id="a-Bm"></a>善入真如作意乃至不思议界作意，<a id="a-Bn"></a>善入苦、<a id="a-Bo"></a>集、<a id="a-Bp"></a>灭、<a id="a-Bq"></a>道圣谛作意，<a id="a-Br"></a>善入四念住作意乃至八圣道支作意，<a id="a-Bs"></a>善入四静虑、<a id="a-Bt"></a>四无量、<a id="a-Bu"></a>四无色定作意，<a id="a-Bv"></a>善入八解脱作意乃至十遍处作意，<a id="a-Bw"></a>善入空、<a id="a-Bx"></a>无相、<a id="a-By"></a>无愿解脱门作意，<a id="a-Bz"></a>善入净观地作意乃至如来地作意，<a id="a-C0"></a>善入极喜地作意乃至法云地作意，<a id="a-C1"></a>善入一切陀罗尼门、<a id="a-C2"></a>三摩地门作意，<a id="a-C3"></a>善入五眼、<a id="a-C4"></a>六神通作意，<a id="a-C5"></a>善入如来十力作意乃至十八佛不共法作意，<a id="a-C6"></a>善入三十二大士相、<a id="a-C7"></a>八十随好作意，<a id="a-C8"></a>善入无忘失法、<a id="a-C9"></a>恒住舍性作意，<a id="a-CA"></a>善入一切智、<a id="a-CB"></a>道相智、<a id="a-CC"></a>一切相智作意，<a id="a-CD"></a>善入预流果作意乃至独觉菩提作意，<a id="a-CE"></a>善入一切菩萨摩诃萨行作意，<a id="a-CF"></a>善入诸佛无上正等菩提作意，<a id="a-CG"></a>善入一切智智作意。</p>
  <p id="aCH">“善入色色相空，<a id="a-CI"></a>善入受、<a id="a-CJ"></a>想、<a id="a-CK"></a>行、<a id="a-CL"></a>识受、<a id="a-CM"></a>想、<a id="a-CN"></a>行、<a id="a-CO"></a>识相空，<a id="a-CP"></a>如是乃至善入一切智智一切智智相空，<a id="a-CQ"></a>善入轻安道、<a id="a-CR"></a>善入不轻安道，<a id="a-CS"></a>善入生、<a id="a-CT"></a>善入灭、<a id="a-CU"></a>善入住异，<a id="a-CV"></a>善入正见、<a id="a-CW"></a>善入邪见，<a id="a-CX"></a>善入见、<a id="a-CY"></a>善入非见，<a id="a-CZ"></a>善入贪瞋痴、<a id="a-Ca"></a>善入无贪无瞋无痴，<a id="a-Cb"></a>善入一切见缠随眠结缚、<a id="a-Cc"></a>善入一切见缠随眠结缚断，<a id="a-Cd"></a>善入名、<a id="a-Ce"></a>善入色、<a id="a-Cf"></a>善入名色，<a id="a-Cg"></a>善入所缘缘、<a id="a-Ch"></a>善入增上缘、<a id="a-Ci"></a>善入因缘、<a id="a-Cj"></a>善入等无间缘，<a id="a-Ck"></a>善入行、<a id="a-Cl"></a>善入相，<a id="a-Cm"></a>善入因、<a id="a-Cn"></a>善入果，<a id="a-Co"></a>善入苦、<a id="a-Cp"></a>集、<a id="a-Cq"></a>灭、<a id="a-Cr"></a>道，<a id="a-Cs"></a>善入地狱及地狱道、<a id="a-Ct"></a>善入傍生及傍生道、<a id="a-Cu"></a>善入鬼界及鬼界道、<a id="a-Cv"></a>善入人及人道、<a id="a-Cw"></a>善入天及天道，<a id="a-Cx"></a>善入预流、<a id="a-Cy"></a>预流果、<a id="a-Cz"></a>预流果道，<a id="a-D0"></a>善入一来、<a id="a-D1"></a>一来果、<a id="a-D2"></a>一来果道，<a id="a-D3"></a>善入不还、<a id="a-D4"></a>不还果、<a id="a-D5"></a>不还果道，<a id="a-D6"></a>善入阿罗汉、<a id="a-D7"></a>阿罗汉果、<a id="a-D8"></a>阿罗汉果道，<a id="a-D9"></a>善入独觉、<a id="a-DA"></a>独觉菩提、<a id="a-DB"></a>独觉菩提道，<a id="a-DC"></a>善入一切菩萨摩诃萨及一切菩萨摩诃萨行，<a id="a-DD"></a>善入一切如来应正等觉及诸佛无上正等菩提，<a id="a-DE"></a>善入一切智及一切智道，<a id="a-DF"></a>善入道相智及道相智道，<a id="a-DG"></a>善入一切相智及一切相智道，<a id="a-DH"></a>善入根、<a id="a-DI"></a>善入根圆满、<a id="a-DJ"></a>善入根胜劣，<a id="a-DK"></a>善入慧、<a id="a-DL"></a>善入疾慧、<a id="a-DM"></a>善入利慧、<a id="a-DN"></a>善入速慧、<a id="a-DO"></a>善入力慧、<a id="a-DP"></a>善入达慧、<a id="a-DQ"></a>善入广慧、<a id="a-DR"></a>善入深慧、<a id="a-DS"></a>善入大慧、<a id="a-DT"></a>善入无等慧、<a id="a-DU"></a>善入真实慧、<a id="a-DV"></a>善入珍宝慧，<a id="a-DW"></a>善入过去世、<a id="a-DX"></a>善入未来世、<a id="a-DY"></a>善入现在世，<a id="a-DZ"></a>善入方便、<a id="a-Da"></a>善入愿有情、<a id="a-Db"></a>善入意乐、<a id="a-Dc"></a>善入增上意乐，<a id="a-Dd"></a>善入文义相、<a id="a-De"></a>善入诸圣法、<a id="a-Df"></a>善入安立三乘方便。<a id="a-Dg"></a>善现，<a id="a-Dh"></a>若菩萨摩诃萨行深般若波罗蜜多，<a id="a-Di"></a>引深般若波罗蜜多，<a id="a-Dj"></a>修深般若波罗蜜多，<a id="a-Dk"></a>得如是等种种胜利。<a id="a-Dl"></a>”</p>
  <p id="aDm">尔时，<a id="a-Dn"></a>具寿善现白佛言：<a id="a-Do"></a>“世尊，<a id="a-Dp"></a>诸菩萨摩诃萨云何行深般若波罗蜜多？<a id="a-Dq"></a>云何引深般若波罗蜜多？<a id="a-Dr"></a>云何修深般若波罗蜜多？<a id="a-Ds"></a>”</p>
  <p id="aDt">佛告善现：<a id="a-Du"></a>“诸菩萨摩诃萨应观色乃至识凋落故、<a id="a-Dv"></a>破坏故、<a id="a-Dw"></a>离散故、<a id="a-Dx"></a>不自在故、<a id="a-Dy"></a>不坚实故、<a id="a-Dz"></a>性虚伪故，<a id="a-E0"></a>行深般若波罗蜜多。<a id="a-E1"></a>善现，<a id="a-E2"></a>汝问‘诸菩萨摩诃萨云何引深般若波罗蜜多？<a id="a-E3"></a>’者，<a id="a-E4"></a>诸菩萨摩诃萨应如引虚空空引深般若波罗蜜多。<a id="a-E5"></a>善现，<a id="a-E6"></a>汝问‘诸菩萨摩诃萨云何修深般若波罗蜜多？<a id="a-E7"></a>’者，<a id="a-E8"></a>诸菩萨摩诃萨应破坏诸法修深般若波罗蜜多。<a id="a-E9"></a>”</p>
  <p id="aEA">具寿善现复白佛言：<a id="a-EB"></a>“世尊，<a id="a-EC"></a>诸菩萨摩诃萨应经几时行深般若波罗蜜多，<a id="a-ED"></a>引深般若波罗蜜多，<a id="a-EE"></a>修深般若波罗蜜多？<a id="a-EF"></a>”</p>
  <p id="aEG">佛告善现：<a id="a-EH"></a>“诸菩萨摩诃萨应从初发心乃至安坐妙菩提座，<a id="a-EI"></a>行深般若波罗蜜多，<a id="a-EJ"></a>引深般若波罗蜜多，<a id="a-EK"></a>修深般若波罗蜜多。<a id="a-EL"></a>”</p>
  <p id="aEM">具寿善现复白佛言：<a id="a-EN"></a>“世尊，<a id="a-EO"></a>诸菩萨摩诃萨应住何等心，<a id="a-EP"></a>无间行深般若波罗蜜多，<a id="a-EQ"></a>引深般若波罗蜜多，<a id="a-ER"></a>修深般若波罗蜜多？<a id="a-ES"></a>”</p>
  <p id="aET">佛告善现：<a id="a-EU"></a>“诸菩萨摩诃萨应从初发心乃至安坐妙菩提座，<a id="a-EV"></a>无容横起诸余作意，<a id="a-EW"></a>唯常安住一切智智相应作意，<a id="a-EX"></a>行深般若波罗蜜多，<a id="a-EY"></a>引深般若波罗蜜多，<a id="a-EZ"></a>修深般若波罗蜜多。<a id="a-Ea"></a>善现，<a id="a-Eb"></a>是菩萨摩诃萨乃至能令心、<a id="a-Ec"></a>心所法于境不转，<a id="a-Ed"></a>乃得名为行深般若波罗蜜多，<a id="a-Ee"></a>引深般若波罗蜜多，<a id="a-Ef"></a>修深般若波罗蜜多。<a id="a-Eg"></a>”</p>
  <p id="aEh">“世尊，<a id="a-Ei"></a>诸菩萨摩诃萨行深般若波罗蜜多，<a id="a-Ej"></a>引深般若波罗蜜多，<a id="a-Ek"></a>修深般若波罗蜜多，<a id="a-El"></a>当得一切智智不？<a id="a-Em"></a>”</p>
  <p id="aEn">“不尔，<a id="a-Eo"></a>善现。<a id="a-Ep"></a>”</p>
  <p id="aEq">“世尊，<a id="a-Er"></a>诸菩萨摩诃萨不行深般若波罗蜜多，<a id="a-Es"></a>不引深般若波罗蜜多，<a id="a-Et"></a>不修深般若波罗蜜多，<a id="a-Eu"></a>当得一切智智不？<a id="a-Ev"></a>”</p>
  <p id="aEw">“不尔，<a id="a-Ex"></a>善现。<a id="a-Ey"></a>”</p>
  <p id="aEz">“世尊，<a id="a-F0"></a>诸菩萨摩诃萨于深般若波罗蜜多亦行亦不行、<a id="a-F1"></a>亦引亦不引、<a id="a-F2"></a>亦修亦不修，<a id="a-F3"></a>当得一切智智不？<a id="a-F4"></a>”</p>
  <p id="aF5">“不尔，<a id="a-F6"></a>善现。<a id="a-F7"></a>”</p>
  <p id="aF8">“世尊，<a id="a-F9"></a>诸菩萨摩诃萨于深般若波罗蜜多非行非不行、<a id="a-FA"></a>非引非不引、<a id="a-FB"></a>非修非不修，<a id="a-FC"></a>当得一切智智不？<a id="a-FD"></a>”</p>
  <p id="aFE">“不尔，<a id="a-FF"></a>善现。<a id="a-FG"></a>”</p>
  <p id="aFH">“世尊，<a id="a-FI"></a>若尔诸菩萨摩诃萨云何当得一切智智？<a id="a-FJ"></a>”</p>
  <p id="aFK">“善现，<a id="a-FL"></a>诸菩萨摩诃萨当得一切智智如真如。<a id="a-FM"></a>”</p>
  <p id="aFN">“世尊，<a id="a-FO"></a>云何真如？<a id="a-FP"></a>”</p>
  <p id="aFQ">“善现，<a id="a-FR"></a>如实际。<a id="a-FS"></a>”</p>
  <p id="aFT">“世尊，<a id="a-FU"></a>云何实际？<a id="a-FV"></a>”</p>
  <p id="aFW">“善现，<a id="a-FX"></a>如法界。<a id="a-FY"></a>”</p>
  <p id="aFZ">“世尊，<a id="a-Fa"></a>云何法界？<a id="a-Fb"></a>”</p>
  <p id="aFc">“善现，<a id="a-Fd"></a>如我界、<a id="a-Fe"></a>有情界、<a id="a-Ff"></a>命者界、<a id="a-Fg"></a>生者界、<a id="a-Fh"></a>养者界、<a id="a-Fi"></a>士夫界、<a id="a-Fj"></a>补特伽罗界。<a id="a-Fk"></a>”</p>
  <p id="aFl">“世尊，<a id="a-Fm"></a>云何我界乃至补特伽罗界？<a id="a-Fn"></a>”</p>
  <p id="aFo">“善现，<a id="a-Fp"></a>于意云何？<a id="a-Fq"></a>若我、<a id="a-Fr"></a>若有情、<a id="a-Fs"></a>若命者、<a id="a-Ft"></a>若生者、<a id="a-Fu"></a>若养者、<a id="a-Fv"></a>若士夫、<a id="a-Fw"></a>若补特伽罗为可得不？<a id="a-Fx"></a>”</p>
  <p id="aFy">“不也，<a id="a-Fz"></a>世尊。<a id="a-G0"></a>”</p>
  <p id="aG1">“善现，<a id="a-G2"></a>若我乃至补特伽罗既不可得，<a id="a-G3"></a>我当云何可施设我界乃至补特伽罗界？<a id="a-G4"></a>如是，<a id="a-G5"></a>善现，<a id="a-G6"></a>若菩萨摩诃萨不施设般若波罗蜜多，<a id="a-G7"></a>亦不施设一切智智，<a id="a-G8"></a>亦不施设一切法，<a id="a-G9"></a>是菩萨摩诃萨定当证得一切智智。<a id="a-GA"></a>”</p>
  <p id="aGB">具寿善现复白佛言：<a id="a-GC"></a>“为但般若波罗蜜多不可施设，<a id="a-GD"></a>为静虑波罗蜜多乃至布施波罗蜜多亦不可施设耶？<a id="a-GE"></a>”</p>
  <p id="aGF">佛告善现：<a id="a-GG"></a>“非但般若波罗蜜多不可施设，<a id="a-GH"></a>静虑波罗蜜多乃至布施波罗蜜多亦不可施设，<a id="a-GI"></a>若声闻法、<a id="a-GJ"></a>若独觉法、<a id="a-GK"></a>若菩萨法、<a id="a-GL"></a>若如来法亦不可施设。<a id="a-GM"></a>善现，<a id="a-GN"></a>以要言之，<a id="a-GO"></a>一切法若有为、<a id="a-GP"></a>若无为皆不可施设！<a id="a-GQ"></a>”</p>
  <p id="aGR">具寿善现复白佛言：<a id="a-GS"></a>“若一切法皆不可施设，<a id="a-GT"></a>云何可施设是地狱、<a id="a-GU"></a>是傍生、<a id="a-GV"></a>是鬼界、<a id="a-GW"></a>是人、<a id="a-GX"></a>是天、<a id="a-GY"></a>是预流、<a id="a-GZ"></a>是一来、<a id="a-Ga"></a>是不还、<a id="a-Gb"></a>是阿罗汉、<a id="a-Gc"></a>是独觉、<a id="a-Gd"></a>是菩萨、<a id="a-Ge"></a>是如来、<a id="a-Gf"></a>是一切法耶？<a id="a-Gg"></a>”</p>
  <p id="aGh">佛告善现：<a id="a-Gi"></a>“于意云何？<a id="a-Gj"></a>有情施设及法施设实可得不？<a id="a-Gk"></a>”</p>
  <p id="aGl">善现对曰：<a id="a-Gm"></a>“不也，<a id="a-Gn"></a>世尊。<a id="a-Go"></a>”</p>
  <p id="aGp">佛告善现：<a id="a-Gq"></a>“若有情施设及法施设实不可得，<a id="a-Gr"></a>我云何可施设是地狱、<a id="a-Gs"></a>是傍生、<a id="a-Gt"></a>是鬼界、<a id="a-Gu"></a>是人、<a id="a-Gv"></a>是天、<a id="a-Gw"></a>是预流、<a id="a-Gx"></a>是一来、<a id="a-Gy"></a>是不还、<a id="a-Gz"></a>是阿罗汉、<a id="a-H0"></a>是独觉、<a id="a-H1"></a>是菩萨、<a id="a-H2"></a>是如来、<a id="a-H3"></a>是一切法？<a id="a-H4"></a>如是，<a id="a-H5"></a>善现，<a id="a-H6"></a>诸菩萨摩诃萨行深般若波罗蜜多时，<a id="a-H7"></a>应学一切法皆不可施设而趣无上正等菩提。<a id="a-H8"></a>”</p>
  <p id="aH9">具寿善现白言：<a id="a-HA"></a>“世尊，<a id="a-HB"></a>诸菩萨摩诃萨行深般若波罗蜜多时，<a id="a-HC"></a>岂不应于色学？<a id="a-HD"></a>岂不应于受、<a id="a-HE"></a>想、<a id="a-HF"></a>行、<a id="a-HG"></a>识学？<a id="a-HH"></a>如是乃至岂不应于一切智智学？<a id="a-HI"></a>”</p>
  <p id="aHJ">佛告善现：<a id="a-HK"></a>“诸菩萨摩诃萨行深般若波罗蜜多时，<a id="a-HL"></a>应于色学不增不减，<a id="a-HM"></a>应于受、<a id="a-HN"></a>想、<a id="a-HO"></a>行、<a id="a-HP"></a>识学不增不减，<a id="a-HQ"></a>如是乃至应于一切智智学不增不减。<a id="a-HR"></a>”</p>
  <p id="aHS">具寿善现白言：<a id="a-HT"></a>“世尊，<a id="a-HU"></a>诸菩萨摩诃萨行深般若波罗蜜多时，<a id="a-HV"></a>应云何于色学不增不减？<a id="a-HW"></a>应云何于受、<a id="a-HX"></a>想、<a id="a-HY"></a>行、<a id="a-HZ"></a>识学不增不减？<a id="a-Ha"></a>如是乃至应云何于一切智智学不增不减？<a id="a-Hb"></a>”</p>
  <p id="aHc">佛告善现：<a id="a-Hd"></a>“诸菩萨摩诃萨行深般若波罗蜜多时，<a id="a-He"></a>以不生不灭故于色应学，<a id="a-Hf"></a>以不生不灭故于受、<a id="a-Hg"></a>想、<a id="a-Hh"></a>行、<a id="a-Hi"></a>识应学，<a id="a-Hj"></a>如是乃至以不生不灭故于一切智智应学。<a id="a-Hk"></a>”</p>
  <p id="aHl">具寿善现白言：<a id="a-Hm"></a>“世尊，<a id="a-Hn"></a>诸菩萨摩诃萨行深般若波罗蜜多时，<a id="a-Ho"></a>应云何以不生不灭故于色学？<a id="a-Hp"></a>应云何以不生不灭故于受、<a id="a-Hq"></a>想、<a id="a-Hr"></a>行、<a id="a-Hs"></a>识学？<a id="a-Ht"></a>如是乃至应云何以不生不灭故于一切智智学？<a id="a-Hu"></a>”</p>
  <p id="aHv">佛告善现：<a id="a-Hw"></a>“诸菩萨摩诃萨行深般若波罗蜜多时，<a id="a-Hx"></a>应于色不起不作诸行若修若遣故学，<a id="a-Hy"></a>应于受、<a id="a-Hz"></a>想、<a id="a-I0"></a>行、<a id="a-I1"></a>识不起不作诸行若修若遣故学，<a id="a-I2"></a>如是乃至应于一切智智不起不作诸行若修若遣故学。<a id="a-I3"></a>”</p>
  <p id="aI4">具寿善现白言：<a id="a-I5"></a>“世尊，<a id="a-I6"></a>诸菩萨摩诃萨行深般若波罗蜜多时，<a id="a-I7"></a>应云何于色不起不作诸行若修若遣故学？<a id="a-I8"></a>应云何于受、<a id="a-I9"></a>想、<a id="a-IA"></a>行、<a id="a-IB"></a>识不起不作诸行若修若遣故学？<a id="a-IC"></a>如是乃至应云何于一切智智不起不作诸行若修若遣故学？<a id="a-ID"></a>”</p>
  <p id="aIE">佛告善现：<a id="a-IF"></a>“诸菩萨摩诃萨行深般若波罗蜜多时，<a id="a-IG"></a>应以观一切法自相皆空，<a id="a-IH"></a>于色不起不作诸行若修若遣故学；<a id="a-II"></a>应以观一切法自相皆空，<a id="a-IJ"></a>于受、<a id="a-IK"></a>想、<a id="a-IL"></a>行、<a id="a-IM"></a>识不起不作诸行若修若遣故学；<a id="a-IN"></a>如是乃至应以观一切法自相皆空，<a id="a-IO"></a>于一切智智不起不作诸行若修若遣故学。<a id="a-IP"></a>”</p>
 </body>
</html>