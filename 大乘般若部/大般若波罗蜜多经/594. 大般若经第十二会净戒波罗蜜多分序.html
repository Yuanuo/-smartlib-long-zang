<!doctype html>
<html id="z3IBT7C9Z" data-ver="73">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若经第十二会净戒波罗蜜多分序</h1>
  <h2 id="a2">唐西明寺沙门玄则制</h2>
  <p id="a3">夫欲储净法，<a id="a-4"></a>先涤身器，<a id="a-5"></a>将越爱流，<a id="a-6"></a>前鸠行楫，<a id="a-7"></a>居其选也，<a id="a-8"></a>特有戒焉。<a id="a-9"></a>所以复指名区，<a id="a-A"></a>更申玄集，<a id="a-B"></a>切身口而流训，<a id="a-C"></a>则一言一行，<a id="a-D"></a>斯佛事矣！<a id="a-E"></a>因动静以研机，<a id="a-F"></a>则举足下足，<a id="a-G"></a>斯道场矣。<a id="a-H"></a>诚险道之夷隥，<a id="a-I"></a>暗室之凝釭，<a id="a-J"></a>度疫之仙丸，<a id="a-K"></a>出苦之神驭，<a id="a-L"></a>鉴德者之明镜，<a id="a-M"></a>严心者之宝鬘，<a id="a-N"></a>涉象季之大师，<a id="a-O"></a>处尘俗之善友。<a id="a-P"></a>虽目之无朕，<a id="a-Q"></a>抟之不触，<a id="a-R"></a>而芬郁布写，<a id="a-S"></a>类迷迭之盈空，<a id="a-T"></a>洁映澄华，<a id="a-U"></a>比醍醐之洞色。<a id="a-V"></a>含灵所以埏埴，<a id="a-W"></a>法界所以弭纶。<a id="a-X"></a>善逝法王，<a id="a-Y"></a>抗之以为明足；<a id="a-Z"></a>具寿尊者，<a id="a-a"></a>养之而为净命。<a id="a-b"></a>但简以行处，<a id="a-c"></a>或非处而难遵，<a id="a-d"></a>格以正乘，<a id="a-e"></a>或他乘而致爽。<a id="a-f"></a>十七群之喧浴，<a id="a-g"></a>尚动王讥；<a id="a-h"></a>五百生之掉影，<a id="a-i"></a>仍贻佛诫。<a id="a-j"></a>矧复嗅莲馥而为盗，<a id="a-k"></a>分钏响以成婬！<a id="a-l"></a>涅槃为求，<a id="a-m"></a>保专精而尚犯；<a id="a-n"></a>菩提入愿，<a id="a-o"></a>受欲乐而犹持。<a id="a-p"></a>轻嫌与重性同科，<a id="a-q"></a>意防与身遮共品。<a id="a-r"></a>谛故住故，<a id="a-s"></a>能行所行，<a id="a-t"></a>导以随喜，<a id="a-u"></a>融以法性。<a id="a-v"></a>岂止草系情殷、<a id="a-w"></a>木叉义远、<a id="a-x"></a>毒龙卷毒、<a id="a-y"></a>怖鸽忘怖，<a id="a-z"></a>将被之黎蠢，<a id="a-10"></a>栖之常乐，<a id="a-11"></a>使八寒流煦，<a id="a-12"></a>五热浮凉，<a id="a-13"></a>薜荔失其炎河，<a id="a-14"></a>轮围发其暗渚。<a id="a-15"></a>行门允备，<a id="a-16"></a>种智克圆。<a id="a-17"></a>其五轴单译，<a id="a-18"></a>一如施分，<a id="a-19"></a>凡息心之士，<a id="a-1A"></a>岂不诹焉。</p>
 </body>
</html>