<!doctype html>
<html id="z3IBT3D7m" data-ver="1227">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第四百八十一</h1>
  <h2 id="a2">第三分舍利子品第二之三</h2>
  <p id="a3">“复次，<a id="a-4"></a>舍利子，<a id="a-5"></a>诸菩萨摩诃萨修行般若波罗蜜多，<a id="a-6"></a>不作是念：<a id="a-7"></a>‘我于法界若速现等觉，<a id="a-8"></a>若不速现等觉。<a id="a-9"></a>’何以故？<a id="a-A"></a>舍利子，<a id="a-B"></a>无有少法能于法界现等觉故。<a id="a-C"></a>舍利子，<a id="a-D"></a>是菩萨摩诃萨不见少法离法界者，<a id="a-E"></a>不见法界离诸法有；<a id="a-F"></a>不见少法即法界者，<a id="a-G"></a>不见法界即诸法有。<a id="a-H"></a>何以故？<a id="a-I"></a>舍利子，<a id="a-J"></a>法与法界非即、<a id="a-K"></a>离故。<a id="a-L"></a>舍利子，<a id="a-M"></a>是菩萨摩诃萨不作是念：<a id="a-N"></a>‘法界能为诸法因缘。<a id="a-O"></a>’不作是念：<a id="a-P"></a>‘如是诸法能证法界。<a id="a-Q"></a>’何以故？<a id="a-R"></a>舍利子，<a id="a-S"></a>是菩萨摩诃萨尚不见有少法，<a id="a-T"></a>何况有法能证法界？<a id="a-U"></a>舍利子，<a id="a-V"></a>是菩萨摩诃萨不见法界与空相应，<a id="a-W"></a>亦不见空与法界相应，<a id="a-X"></a>诸佛亦尔。<a id="a-Y"></a>何以故？<a id="a-Z"></a>舍利子，<a id="a-a"></a>空与法界非相应、<a id="a-b"></a>非不相应，<a id="a-c"></a>非即、<a id="a-d"></a>离故。<a id="a-e"></a>舍利子，<a id="a-f"></a>诸菩萨摩诃萨修行般若波罗蜜多，<a id="a-g"></a>与如是法相应故，<a id="a-h"></a>当言与般若波罗蜜多相应。</p>
  <p id="ai">“复次，<a id="a-j"></a>舍利子，<a id="a-k"></a>诸菩萨摩诃萨修行般若波罗蜜多，<a id="a-l"></a>不见法界与空相应，<a id="a-m"></a>亦不见空与法界相应。<a id="a-n"></a>舍利子，<a id="a-o"></a>是菩萨摩诃萨不见色与空相应，<a id="a-p"></a>亦不见空与色相应；<a id="a-q"></a>不见受、<a id="a-r"></a>想、<a id="a-s"></a>行、<a id="a-t"></a>识与空相应，<a id="a-u"></a>亦不见空与受、<a id="a-v"></a>想、<a id="a-w"></a>行、<a id="a-x"></a>识相应。<a id="a-y"></a>舍利子，<a id="a-z"></a>是菩萨摩诃萨不见眼处与空相应，<a id="a-10"></a>亦不见空与眼处相应；<a id="a-11"></a>不见耳、<a id="a-12"></a>鼻、<a id="a-13"></a>舌、<a id="a-14"></a>身、<a id="a-15"></a>意处与空相应，<a id="a-16"></a>亦不见空与耳、<a id="a-17"></a>鼻、<a id="a-18"></a>舌、<a id="a-19"></a>身、<a id="a-1A"></a>意处相应。<a id="a-1B"></a>舍利子，<a id="a-1C"></a>是菩萨摩诃萨不见色处与空相应，<a id="a-1D"></a>亦不见空与色处相应；<a id="a-1E"></a>不见声、<a id="a-1F"></a>香、<a id="a-1G"></a>味、<a id="a-1H"></a>触、<a id="a-1I"></a>法处与空相应，<a id="a-1J"></a>亦不见空与声、<a id="a-1K"></a>香、<a id="a-1L"></a>味、<a id="a-1M"></a>触、<a id="a-1N"></a>法处相应。<a id="a-1O"></a>舍利子，<a id="a-1P"></a>是菩萨摩诃萨不见眼界与空相应，<a id="a-1Q"></a>亦不见空与眼界相应；<a id="a-1R"></a>不见耳、<a id="a-1S"></a>鼻、<a id="a-1T"></a>舌、<a id="a-1U"></a>身、<a id="a-1V"></a>意界与空相应，<a id="a-1W"></a>亦不见空与耳、<a id="a-1X"></a>鼻、<a id="a-1Y"></a>舌、<a id="a-1Z"></a>身、<a id="a-1a"></a>意界相应。<a id="a-1b"></a>舍利子，<a id="a-1c"></a>是菩萨摩诃萨不见色界与空相应，<a id="a-1d"></a>亦不见空与色界相应；<a id="a-1e"></a>不见声、<a id="a-1f"></a>香、<a id="a-1g"></a>味、<a id="a-1h"></a>触、<a id="a-1i"></a>法界与空相应，<a id="a-1j"></a>亦不见空与声、<a id="a-1k"></a>香、<a id="a-1l"></a>味、<a id="a-1m"></a>触、<a id="a-1n"></a>法界相应。<a id="a-1o"></a>舍利子，<a id="a-1p"></a>是菩萨摩诃萨不见眼识界与空相应，<a id="a-1q"></a>亦不见空与眼识界相应；<a id="a-1r"></a>不见耳、<a id="a-1s"></a>鼻、<a id="a-1t"></a>舌、<a id="a-1u"></a>身、<a id="a-1v"></a>意识界与空相应，<a id="a-1w"></a>亦不见空与耳、<a id="a-1x"></a>鼻、<a id="a-1y"></a>舌、<a id="a-1z"></a>身、<a id="a-20"></a>意识界相应。</p>
  <p id="a21">“舍利子，<a id="a-22"></a>若菩萨摩诃萨修行般若波罗蜜多能如是相应，<a id="a-23"></a>是为第一与空相应。<a id="a-24"></a>舍利子，<a id="a-25"></a>是菩萨摩诃萨由与如是空相应故，<a id="a-26"></a>不堕声闻、<a id="a-27"></a>独觉等地，<a id="a-28"></a>成熟有情，<a id="a-29"></a>严净佛土，<a id="a-2A"></a>疾证无上正等菩提。</p>
  <p id="a2B">“舍利子，<a id="a-2C"></a>诸菩萨摩诃萨诸相应中，<a id="a-2D"></a>与般若波罗蜜多相应最为第一、<a id="a-2E"></a>最尊最胜、<a id="a-2F"></a>最上最妙、<a id="a-2G"></a>最高最极、<a id="a-2H"></a>无上无上上、<a id="a-2I"></a>无等无等等。<a id="a-2J"></a>何以故？<a id="a-2K"></a>舍利子，<a id="a-2L"></a>如是般若波罗蜜多相应即是空相应、<a id="a-2M"></a>即是无相相应、<a id="a-2N"></a>即是无愿相应故。</p>
  <p id="a2O">“舍利子，<a id="a-2P"></a>诸菩萨摩诃萨与如是般若波罗蜜多相应时，<a id="a-2Q"></a>当知即为受菩提记，<a id="a-2R"></a>若近受记。<a id="a-2S"></a>舍利子，<a id="a-2T"></a>是菩萨摩诃萨由此相应，<a id="a-2U"></a>能为无量无数有情作大饶益。</p>
  <p id="a2V">“舍利子，<a id="a-2W"></a>是菩萨摩诃萨不作是念：<a id="a-2X"></a>‘我与般若波罗蜜多相应。<a id="a-2Y"></a>’不作是念：<a id="a-2Z"></a>‘我于菩提已得受记，<a id="a-2a"></a>若近受记。<a id="a-2b"></a>’不作是念：<a id="a-2c"></a>‘我能严净佛土，<a id="a-2d"></a>我能成熟有情。<a id="a-2e"></a>’不作是念：<a id="a-2f"></a>‘我当证得所求无上正等菩提，<a id="a-2g"></a>转妙法轮度无量众。<a id="a-2h"></a>’何以故？<a id="a-2i"></a>舍利子，<a id="a-2j"></a>是菩萨摩诃萨不见有法离于法界，<a id="a-2k"></a>不见法界离诸法有，<a id="a-2l"></a>不见有法能行般若波罗蜜多，<a id="a-2m"></a>不见有法得佛授记，<a id="a-2n"></a>不见有法能得无上正等菩提，<a id="a-2o"></a>不见有法能严净佛土，<a id="a-2p"></a>不见有法能成熟有情。<a id="a-2q"></a>何以故？<a id="a-2r"></a>舍利子，<a id="a-2s"></a>诸菩萨摩诃萨修行般若波罗蜜多时，<a id="a-2t"></a>毕竟不起有情等想。<a id="a-2u"></a>所以者何？<a id="a-2v"></a>诸有情等毕竟不生，<a id="a-2w"></a>亦复不灭。<a id="a-2x"></a>彼既毕竟不生不灭，<a id="a-2y"></a>云何当能修行般若波罗蜜多？<a id="a-2z"></a>如诸有情不生不灭，<a id="a-30"></a>诸法亦尔。</p>
  <p id="a31">“舍利子，<a id="a-32"></a>是菩萨摩诃萨不见有情诸法生故修行般若波罗蜜多，<a id="a-33"></a>不见有情诸法灭故修行般若波罗蜜多，<a id="a-34"></a>达诸有情及法空故修行般若波罗蜜多，<a id="a-35"></a>达诸有情及法非我故修行般若波罗蜜多，<a id="a-36"></a>达诸有情及法不可得故修行般若波罗蜜多，<a id="a-37"></a>达诸有情及法远离故修行般若波罗蜜多。</p>
  <p id="a38">“舍利子，<a id="a-39"></a>诸菩萨摩诃萨修行般若波罗蜜多时，<a id="a-3A"></a>与空相应最为第一，<a id="a-3B"></a>与般若波罗蜜多相应最尊、<a id="a-3C"></a>最胜，<a id="a-3D"></a>无能及者。<a id="a-3E"></a>舍利子，<a id="a-3F"></a>诸菩萨摩诃萨如是相应，<a id="a-3G"></a>能正引发大慈、<a id="a-3H"></a>大悲及余无量无边佛法；<a id="a-3I"></a>由此势力，<a id="a-3J"></a>毕竟不起悭贪、<a id="a-3K"></a>犯戒、<a id="a-3L"></a>忿恚、<a id="a-3M"></a>懈怠、<a id="a-3N"></a>散乱、<a id="a-3O"></a>恶慧、<a id="a-3P"></a>杂染之心。<a id="a-3Q"></a>”</p>
  <p id="a3R">尔时，<a id="a-3S"></a>舍利子白佛言：<a id="a-3T"></a>“世尊，<a id="a-3U"></a>若菩萨摩诃萨与般若波罗蜜多相应，<a id="a-3V"></a>是菩萨摩诃萨从何处没，<a id="a-3W"></a>来生此间？<a id="a-3X"></a>从此间没，<a id="a-3Y"></a>当生何处？<a id="a-3Z"></a>”</p>
  <p id="a3a">佛告尊者舍利子言：<a id="a-3b"></a>“若菩萨摩诃萨与般若波罗蜜多相应，<a id="a-3c"></a>是菩萨摩诃萨或从余佛土没，<a id="a-3d"></a>来生此间；<a id="a-3e"></a>或从睹史多天没，<a id="a-3f"></a>来生此间；<a id="a-3g"></a>或从人中没，<a id="a-3h"></a>来生此间。</p>
  <p id="a3i">“舍利子，<a id="a-3j"></a>若菩萨摩诃萨与般若波罗蜜多相应，<a id="a-3k"></a>从余佛土没，<a id="a-3l"></a>来生此者，<a id="a-3m"></a>是菩萨摩诃萨速与般若波罗蜜多相应。<a id="a-3n"></a>由此因缘，<a id="a-3o"></a>转生便得深妙法门疾现在前；<a id="a-3p"></a>从是已后，<a id="a-3q"></a>恒与般若波罗蜜多速得相应，<a id="a-3r"></a>在所生处常值诸佛，<a id="a-3s"></a>供养恭敬、<a id="a-3t"></a>尊重赞叹，<a id="a-3u"></a>无空过者。<a id="a-3v"></a>舍利子，<a id="a-3w"></a>若菩萨摩诃萨与般若波罗蜜多相应，<a id="a-3x"></a>从睹史多天没，<a id="a-3y"></a>来生此者，<a id="a-3z"></a>是菩萨摩诃萨于六波罗蜜多常不忘失，<a id="a-40"></a>恒现在前；<a id="a-41"></a>于一切陀罗尼门、<a id="a-42"></a>三摩地门亦常不忘失，<a id="a-43"></a>恒现在前。<a id="a-44"></a>舍利子，<a id="a-45"></a>若菩萨摩诃萨与般若波罗蜜多相应，<a id="a-46"></a>从人中没，<a id="a-47"></a>来生此者，<a id="a-48"></a>是菩萨摩诃萨除得不退转。<a id="a-49"></a>其根昧钝，<a id="a-4A"></a>不能速与般若波罗蜜多相应，<a id="a-4B"></a>于陀罗尼门、<a id="a-4C"></a>三摩地门俱未自在，<a id="a-4D"></a>不能数数现前。</p>
  <p id="a4E">“又，<a id="a-4F"></a>舍利子，<a id="a-4G"></a>汝复所问‘若菩萨摩诃萨与般若波罗蜜多相应，<a id="a-4H"></a>是菩萨摩诃萨从此间没，<a id="a-4I"></a>当生何处？<a id="a-4J"></a>’者，<a id="a-4K"></a>舍利子，<a id="a-4L"></a>是菩萨摩诃萨从此没已，<a id="a-4M"></a>生余佛土。<a id="a-4N"></a>从一佛国至一佛国，<a id="a-4O"></a>随所生处常遇如来、<a id="a-4P"></a>应、<a id="a-4Q"></a>正等觉，<a id="a-4R"></a>乃至证得所求无上正等菩提恒不离佛。</p>
  <p id="a4S">“复次，<a id="a-4T"></a>舍利子，<a id="a-4U"></a>有菩萨摩诃萨无方便善巧故，<a id="a-4V"></a>虽能现起四静虑，<a id="a-4W"></a>亦能修行六波罗蜜多，<a id="a-4X"></a>由得静虑故生长寿天，<a id="a-4Y"></a>随彼寿尽来生人间，<a id="a-4Z"></a>值遇诸佛供养恭敬、<a id="a-4a"></a>尊重赞叹，<a id="a-4b"></a>修行六种波罗蜜多，<a id="a-4c"></a>而根昧钝不极明利。</p>
  <p id="a4d">“复次，<a id="a-4e"></a>舍利子，<a id="a-4f"></a>有菩萨摩诃萨虽得静虑修行般若波罗蜜多，<a id="a-4g"></a>而无方便善巧故，<a id="a-4h"></a>弃舍静虑生于欲界。<a id="a-4i"></a>当知是菩萨摩诃萨，<a id="a-4j"></a>根亦昧钝不极明利。</p>
  <p id="a4k">“复次，<a id="a-4l"></a>舍利子，<a id="a-4m"></a>有菩萨摩诃萨虽能入四静虑，<a id="a-4n"></a>亦能入四无量，<a id="a-4o"></a>亦能入四无色定，<a id="a-4p"></a>亦能修四念住、<a id="a-4q"></a>四正断、<a id="a-4r"></a>四神足、<a id="a-4s"></a>五根、<a id="a-4t"></a>五力、<a id="a-4u"></a>七等觉支、<a id="a-4v"></a>八圣道支、<a id="a-4w"></a>如来十力、<a id="a-4x"></a>四无所畏、<a id="a-4y"></a>四无礙解、<a id="a-4z"></a>大慈大悲大喜大舍、<a id="a-50"></a>十八佛不共法，<a id="a-51"></a>而有方便善巧故，<a id="a-52"></a>不随静虑、<a id="a-53"></a>无量、<a id="a-54"></a>无色势力而生，<a id="a-55"></a>但生有佛世界，<a id="a-56"></a>常遇如来、<a id="a-57"></a>应、<a id="a-58"></a>正等觉，<a id="a-59"></a>不离般若波罗蜜多，<a id="a-5A"></a>于贤劫中定当作佛。</p>
  <p id="a5B">“复次，<a id="a-5C"></a>舍利子，<a id="a-5D"></a>有菩萨摩诃萨虽能起四静虑、<a id="a-5E"></a>四无量、<a id="a-5F"></a>四无色定，<a id="a-5G"></a>而有方便善巧故，<a id="a-5H"></a>不随静虑、<a id="a-5I"></a>无量、<a id="a-5J"></a>无色势力而生，<a id="a-5K"></a>还生欲界或刹帝利大族、<a id="a-5L"></a>或婆罗门大族、<a id="a-5M"></a>或长者大族、<a id="a-5N"></a>或居士大族，<a id="a-5O"></a>为欲成熟诸有情故。</p>
  <p id="a5P">“复次，<a id="a-5Q"></a>舍利子，<a id="a-5R"></a>有菩萨摩诃萨虽现入四静虑、<a id="a-5S"></a>四无量、<a id="a-5T"></a>四无色定，<a id="a-5U"></a>而有方便善巧故，<a id="a-5V"></a>不随静虑、<a id="a-5W"></a>无量、<a id="a-5X"></a>无色势力而生，<a id="a-5Y"></a>还生欲界或四大王众天、<a id="a-5Z"></a>或三十三天、<a id="a-5a"></a>或夜摩天、<a id="a-5b"></a>或睹史多天、<a id="a-5c"></a>或乐变化天、<a id="a-5d"></a>或他化自在天，<a id="a-5e"></a>为欲成熟诸有情故，<a id="a-5f"></a>或为严净自佛土故，<a id="a-5g"></a>常遇诸佛供养恭敬，<a id="a-5h"></a>尊重赞叹，<a id="a-5i"></a>无空过者。</p>
  <p id="a5j">“复次，<a id="a-5k"></a>舍利子，<a id="a-5l"></a>有菩萨摩诃萨虽能现入四静虑、<a id="a-5m"></a>四无量、<a id="a-5n"></a>四无色定，<a id="a-5o"></a>而有方便善巧故，<a id="a-5p"></a>从此处没，<a id="a-5q"></a>生梵世中，<a id="a-5r"></a>作大梵王。<a id="a-5s"></a>威德自在游诸佛土，<a id="a-5t"></a>从一佛国至一佛国，<a id="a-5u"></a>其中菩萨未证无上正等觉者，<a id="a-5v"></a>劝证无上正等菩提；<a id="a-5w"></a>已证无上正等觉者，<a id="a-5x"></a>请转法轮饶益一切。</p>
  <p id="a5y">“复次，<a id="a-5z"></a>舍利子，<a id="a-60"></a>有菩萨摩诃萨一生所系修行般若波罗蜜多，<a id="a-61"></a>有方便善巧故，<a id="a-62"></a>虽现起四静虑、<a id="a-63"></a>四无量、<a id="a-64"></a>四无色定，<a id="a-65"></a>修四念住、<a id="a-66"></a>四正断、<a id="a-67"></a>四神足、<a id="a-68"></a>五根、<a id="a-69"></a>五力、<a id="a-6A"></a>七等觉支、<a id="a-6B"></a>八圣道支，<a id="a-6C"></a>空三摩地、<a id="a-6D"></a>无相三摩地、<a id="a-6E"></a>无愿三摩地，<a id="a-6F"></a>而不随静虑、<a id="a-6G"></a>无量、<a id="a-6H"></a>无色势力而转，<a id="a-6I"></a>现前奉事亲近供养现在如来、<a id="a-6J"></a>应、<a id="a-6K"></a>正等觉，<a id="a-6L"></a>于此佛所勤修梵行，<a id="a-6M"></a>从此间没，<a id="a-6N"></a>生睹史多天。<a id="a-6O"></a>尽彼寿量，<a id="a-6P"></a>诸根无缺，<a id="a-6Q"></a>具念正知，<a id="a-6R"></a>无量无数百千俱胝那庾多天众恭敬围绕来生人中，<a id="a-6S"></a>证得无上正等菩提，<a id="a-6T"></a>转妙法轮度无量众。</p>
  <p id="a6U">“复次，<a id="a-6V"></a>舍利子，<a id="a-6W"></a>有菩萨摩诃萨得六神通，<a id="a-6X"></a>不生欲界、<a id="a-6Y"></a>不生色界、<a id="a-6Z"></a>不生无色界，<a id="a-6a"></a>游诸佛土，<a id="a-6b"></a>供养恭敬、<a id="a-6c"></a>尊重赞叹诸佛世尊，<a id="a-6d"></a>修菩萨行乃至证得所求无上正等菩提。</p>
  <p id="a6e">“复次，<a id="a-6f"></a>舍利子，<a id="a-6g"></a>有菩萨摩诃萨得六神通游戏自在，<a id="a-6h"></a>从一佛国至一佛国，<a id="a-6i"></a>所经佛土无有声闻、<a id="a-6j"></a>独觉乘名，<a id="a-6k"></a>唯有一乘诸菩萨众。</p>
  <p id="a6l">“复次，<a id="a-6m"></a>舍利子，<a id="a-6n"></a>有菩萨摩诃萨得六神通游戏自在，<a id="a-6o"></a>从一佛国至一佛国，<a id="a-6p"></a>所经佛土有情寿量不可数知。</p>
  <p id="a6q">“复次，<a id="a-6r"></a>舍利子，<a id="a-6s"></a>有菩萨摩诃萨得六神通游诸世界，<a id="a-6t"></a>从一世界至一世界。<a id="a-6u"></a>或有世界不闻佛名、<a id="a-6v"></a>法名、<a id="a-6w"></a>僧名，<a id="a-6x"></a>是菩萨摩诃萨往彼赞叹三宝功德，<a id="a-6y"></a>令诸有情深生净信，<a id="a-6z"></a>由斯长夜得大饶益。<a id="a-70"></a>是菩萨摩诃萨从此命终，<a id="a-71"></a>生有佛界，<a id="a-72"></a>修菩萨行，<a id="a-73"></a>渐次证得所求无上正等菩提。</p>
  <p id="a74">“复次，<a id="a-75"></a>舍利子，<a id="a-76"></a>有菩萨摩诃萨从初发心得四静虑、<a id="a-77"></a>四无量、<a id="a-78"></a>四无色定，<a id="a-79"></a>修四念住、<a id="a-7A"></a>四正断、<a id="a-7B"></a>四神足、<a id="a-7C"></a>五根、<a id="a-7D"></a>五力、<a id="a-7E"></a>七等觉支、<a id="a-7F"></a>八圣道支，<a id="a-7G"></a>修佛十力、<a id="a-7H"></a>四无所畏、<a id="a-7I"></a>四无礙解、<a id="a-7J"></a>十八佛不共法。<a id="a-7K"></a>是菩萨摩诃萨不生欲界，<a id="a-7L"></a>不生色界，<a id="a-7M"></a>不生无色界，<a id="a-7N"></a>常生能益有情之处，<a id="a-7O"></a>利益安乐所化有情。</p>
  <p id="a7P">“复次，<a id="a-7Q"></a>舍利子，<a id="a-7R"></a>有菩萨摩诃萨从初发心能入菩萨正决定位，<a id="a-7S"></a>乃至能住不退转地。</p>
  <p id="a7T">“复次，<a id="a-7U"></a>舍利子，<a id="a-7V"></a>有菩萨摩诃萨从初发心便能展转证得无上正等菩提，<a id="a-7W"></a>转妙法轮度脱无量无数有情，<a id="a-7X"></a>令获殊胜利益安乐，<a id="a-7Y"></a>于无余依般涅槃界而般涅槃。<a id="a-7Z"></a>般涅槃后，<a id="a-7a"></a>所说正法若住一劫、<a id="a-7b"></a>若一劫余，<a id="a-7c"></a>饶益无边诸有情类。</p>
  <p id="a7d">“复次，<a id="a-7e"></a>舍利子，<a id="a-7f"></a>有菩萨摩诃萨从初发心能与般若波罗蜜多相应，<a id="a-7g"></a>与无量无数百千俱胝那庾多菩萨摩诃萨，<a id="a-7h"></a>恭敬围绕游诸佛土，<a id="a-7i"></a>供养恭敬、<a id="a-7j"></a>尊重赞叹诸佛世尊，<a id="a-7k"></a>成熟有情、<a id="a-7l"></a>严净佛土。</p>
  <p id="a7m">“复次，<a id="a-7n"></a>舍利子，<a id="a-7o"></a>有菩萨摩诃萨修行般若波罗蜜多，<a id="a-7p"></a>得四静虑、<a id="a-7q"></a>四无量、<a id="a-7r"></a>四无色定，<a id="a-7s"></a>能于其中自在游戏，<a id="a-7t"></a>谓先入初静虑，<a id="a-7u"></a>从初静虑起入灭等至，<a id="a-7v"></a>从灭等至起入第二静虑，<a id="a-7w"></a>从第二静虑起入灭等至，<a id="a-7x"></a>从灭等至起入第三静虑，<a id="a-7y"></a>从第三静虑起入灭等至，<a id="a-7z"></a>从灭等至起入第四静虑，<a id="a-80"></a>从第四静虑起入灭等至，<a id="a-81"></a>从灭等至起入空无边处，<a id="a-82"></a>从空无边处起入灭等至，<a id="a-83"></a>从灭等至起入识无边处，<a id="a-84"></a>从识无边处起入灭等至，<a id="a-85"></a>从灭等至起入无所有处，<a id="a-86"></a>从无所有处起入灭等至，<a id="a-87"></a>从灭等至起入非想非非想处，<a id="a-88"></a>从非想非非想处起入灭等至。<a id="a-89"></a>如是，<a id="a-8A"></a>舍利子，<a id="a-8B"></a>菩萨摩诃萨修行般若波罗蜜多方便善巧，<a id="a-8C"></a>于诸等至次第超越，<a id="a-8D"></a>顺逆往还游戏自在。</p>
  <p id="a8E">“复次，<a id="a-8F"></a>舍利子，<a id="a-8G"></a>有菩萨摩诃萨虽已得四念住、<a id="a-8H"></a>四正断、<a id="a-8I"></a>四神足、<a id="a-8J"></a>五根、<a id="a-8K"></a>五力、<a id="a-8L"></a>七等觉支、<a id="a-8M"></a>八圣道支，<a id="a-8N"></a>亦已修佛十力、<a id="a-8O"></a>四无所畏、<a id="a-8P"></a>四无礙解、<a id="a-8Q"></a>十八佛不共法，<a id="a-8R"></a>而不取预流果、<a id="a-8S"></a>若一来果、<a id="a-8T"></a>若不还果、<a id="a-8U"></a>若阿罗汉果、<a id="a-8V"></a>若独觉菩提、<a id="a-8W"></a>若佛无上正等菩提。<a id="a-8X"></a>是菩萨摩诃萨修行般若波罗蜜多，<a id="a-8Y"></a>有方便善巧故，<a id="a-8Z"></a>令诸有情修四念住、<a id="a-8a"></a>四正断、<a id="a-8b"></a>四神足、<a id="a-8c"></a>五根、<a id="a-8d"></a>五力、<a id="a-8e"></a>七等觉支、<a id="a-8f"></a>八圣道支，<a id="a-8g"></a>得预流果、<a id="a-8h"></a>或一来果、<a id="a-8i"></a>或不还果、<a id="a-8j"></a>或阿罗汉果、<a id="a-8k"></a>或独觉菩提；<a id="a-8l"></a>亦令有情修佛十力、<a id="a-8m"></a>四无所畏、<a id="a-8n"></a>四无礙解、<a id="a-8o"></a>十八佛不共法，<a id="a-8p"></a>证得无上正等菩提。<a id="a-8q"></a>舍利子，<a id="a-8r"></a>此诸声闻、<a id="a-8s"></a>独觉果智，<a id="a-8t"></a>即是菩萨摩诃萨忍。<a id="a-8u"></a>舍利子，<a id="a-8v"></a>是菩萨摩诃萨当知已住不退转地，<a id="a-8w"></a>安住般若波罗蜜多能为斯事。</p>
  <p id="a8x">“复次，<a id="a-8y"></a>舍利子，<a id="a-8z"></a>有菩萨摩诃萨安住六波罗蜜多净睹史多天宫，<a id="a-90"></a>此贤劫中当得作佛，<a id="a-91"></a>利益安乐无量有情。</p>
  <p id="a92">“复次，<a id="a-93"></a>舍利子，<a id="a-94"></a>有菩萨摩诃萨修行般若波罗蜜多，<a id="a-95"></a>虽已得四静虑、<a id="a-96"></a>四无量、<a id="a-97"></a>四无色定，<a id="a-98"></a>已修四念住、<a id="a-99"></a>四正断、<a id="a-9A"></a>四神足、<a id="a-9B"></a>五根、<a id="a-9C"></a>五力、<a id="a-9D"></a>七等觉支、<a id="a-9E"></a>八圣道支，<a id="a-9F"></a>亦已修佛十力、<a id="a-9G"></a>四无所畏、<a id="a-9H"></a>四无礙解、<a id="a-9I"></a>十八佛不共法，<a id="a-9J"></a>常勤修学趣菩提行，<a id="a-9K"></a>而于四谛现未通达。<a id="a-9L"></a>当知是菩萨摩诃萨一生所系，<a id="a-9M"></a>未得无上正等菩提。</p>
  <p id="a9N">“复次，<a id="a-9O"></a>舍利子，<a id="a-9P"></a>有菩萨摩诃萨修行六种波罗蜜多，<a id="a-9Q"></a>游诸世界，<a id="a-9R"></a>安立有情于无上觉，<a id="a-9S"></a>严净佛土。<a id="a-9T"></a>当知是菩萨摩诃萨要经无量无数大劫，<a id="a-9U"></a>方得无上正等菩提。</p>
  <p id="a9V">“复次，<a id="a-9W"></a>舍利子，<a id="a-9X"></a>有菩萨摩诃萨安住六种波罗蜜多，<a id="a-9Y"></a>常勤精进饶益有情，<a id="a-9Z"></a>口常不说引无义语，<a id="a-9a"></a>身心不起招无义业。</p>
  <p id="a9b">“复次，<a id="a-9c"></a>舍利子，<a id="a-9d"></a>有菩萨摩诃萨常以六种波罗蜜多而为上首修菩萨行，<a id="a-9e"></a>施诸有情一切乐具，<a id="a-9f"></a>须食与食，<a id="a-9g"></a>须饮与饮，<a id="a-9h"></a>须衣服与衣服，<a id="a-9i"></a>须车乘与车乘，<a id="a-9j"></a>须香鬘与香鬘，<a id="a-9k"></a>须卧具与卧具，<a id="a-9l"></a>须舍宅与舍宅，<a id="a-9m"></a>须财谷与财谷，<a id="a-9n"></a>须珍宝与珍宝，<a id="a-9o"></a>须严具与严具，<a id="a-9p"></a>须僮仆与僮仆，<a id="a-9q"></a>随余所须悉皆施与，<a id="a-9r"></a>劝修众善，<a id="a-9s"></a>教断诸恶，<a id="a-9t"></a>皆令证得常乐涅槃。</p>
  <p id="a9u">“复次，<a id="a-9v"></a>舍利子，<a id="a-9w"></a>有菩萨摩诃萨化身如佛，<a id="a-9x"></a>遍入地狱、<a id="a-9y"></a>傍生、<a id="a-9z"></a>鬼界、<a id="a-A0"></a>人、<a id="a-A1"></a>天趣中，<a id="a-A2"></a>随其类音为说正法，<a id="a-A3"></a>令获殊胜利益安乐。</p>
  <p id="aA4">“复次，<a id="a-A5"></a>舍利子，<a id="a-A6"></a>有菩萨摩诃萨安住六种波罗蜜多，<a id="a-A7"></a>化身如佛，<a id="a-A8"></a>遍往十方殑伽沙等诸佛世界，<a id="a-A9"></a>为诸有情宣说正法、<a id="a-AA"></a>严净佛土；<a id="a-AB"></a>于诸佛所听闻正法，<a id="a-AC"></a>恭敬供养、<a id="a-AD"></a>尊重赞叹，<a id="a-AE"></a>遍取十方最胜无上微妙清净佛土之相，<a id="a-AF"></a>而便自起最胜无上严净佛土，<a id="a-AG"></a>于中安处一生所系诸大菩萨，<a id="a-AH"></a>令疾证得所求无上正等菩提。</p>
  <p id="aAI">“复次，<a id="a-AJ"></a>舍利子，<a id="a-AK"></a>有菩萨摩诃萨修行六种波罗蜜多，<a id="a-AL"></a>具三十二大丈夫相，<a id="a-AM"></a>八十随好庄严其身，<a id="a-AN"></a>诸根猛利无上清净，<a id="a-AO"></a>众生见者无不敬爱，<a id="a-AP"></a>渐次化道令疾证得三乘涅槃。<a id="a-AQ"></a>如是，<a id="a-AR"></a>舍利子，<a id="a-AS"></a>诸菩萨摩诃萨应学清净身、<a id="a-AT"></a>语、<a id="a-AU"></a>意业，<a id="a-AV"></a>利益安乐一切有情。</p>
  <p id="aAW">“复次，<a id="a-AX"></a>舍利子，<a id="a-AY"></a>有菩萨摩诃萨修行般若波罗蜜多，<a id="a-AZ"></a>虽得诸根最胜猛利，<a id="a-Aa"></a>而不自举轻蔑他人。</p>
  <p id="aAb">“复次，<a id="a-Ac"></a>舍利子，<a id="a-Ad"></a>有菩萨摩诃萨从初发心恒住施戒波罗蜜多，<a id="a-Ae"></a>乃至未得不退转地，<a id="a-Af"></a>于一切时不堕恶趣。</p>
  <p id="aAg">“复次，<a id="a-Ah"></a>舍利子，<a id="a-Ai"></a>有菩萨摩诃萨从初发心乃至未得不退转地，<a id="a-Aj"></a>终不舍离十善业道。</p>
  <p id="aAk">“复次，<a id="a-Al"></a>舍利子，<a id="a-Am"></a>有菩萨摩诃萨安住施戒波罗蜜多，<a id="a-An"></a>作转轮王具大威德，<a id="a-Ao"></a>常以财宝给施有情，<a id="a-Ap"></a>令其安住十善业道。</p>
  <p id="aAq">“复次，<a id="a-Ar"></a>舍利子，<a id="a-As"></a>有菩萨摩诃萨安住施戒波罗蜜多，<a id="a-At"></a>摄多百千转轮王报，<a id="a-Au"></a>由斯值遇无量百千诸佛世尊，<a id="a-Av"></a>供养恭敬、<a id="a-Aw"></a>尊重赞叹，<a id="a-Ax"></a>无空过者。</p>
  <p id="aAy">“复次，<a id="a-Az"></a>舍利子，<a id="a-B0"></a>有菩萨摩诃萨安住六种波罗蜜多，<a id="a-B1"></a>常为有情作法明照，<a id="a-B2"></a>恒不远离佛法光明，<a id="a-B3"></a>如是展转乃至证得所求无上正等菩提。<a id="a-B4"></a>舍利子，<a id="a-B5"></a>是菩萨摩诃萨由此因缘，<a id="a-B6"></a>于诸佛法常能现起。<a id="a-B7"></a>是故，<a id="a-B8"></a>舍利子，<a id="a-B9"></a>诸菩萨摩诃萨修行般若波罗蜜多，<a id="a-BA"></a>常不应起有罪身业、<a id="a-BB"></a>语业、<a id="a-BC"></a>意业。<a id="a-BD"></a>”</p>
  <p id="aBE">时，<a id="a-BF"></a>舍利子白佛言：<a id="a-BG"></a>“世尊，<a id="a-BH"></a>云何名为有罪身业、<a id="a-BI"></a>语业、<a id="a-BJ"></a>意业？<a id="a-BK"></a>”</p>
  <p id="aBL">佛告舍利子：<a id="a-BM"></a>“若菩萨摩诃萨作如是念：<a id="a-BN"></a>‘何等是身？<a id="a-BO"></a>我由此身而起身业。<a id="a-BP"></a>何等是语？<a id="a-BQ"></a>我由此语而起语业。<a id="a-BR"></a>何等是意？<a id="a-BS"></a>我由此意而起意业。<a id="a-BT"></a>’舍利子，<a id="a-BU"></a>是名有罪身、<a id="a-BV"></a>语、<a id="a-BW"></a>意业。</p>
  <p id="aBX">“舍利子，<a id="a-BY"></a>诸菩萨摩诃萨修行般若波罗蜜多，<a id="a-BZ"></a>不得身及身业，<a id="a-Ba"></a>不得语及语业，<a id="a-Bb"></a>不得意及意业。<a id="a-Bc"></a>舍利子，<a id="a-Bd"></a>若菩萨摩诃萨修行般若波罗蜜多，<a id="a-Be"></a>得身、<a id="a-Bf"></a>语、<a id="a-Bg"></a>意及彼业者，<a id="a-Bh"></a>便起悭贪、<a id="a-Bi"></a>犯戒、<a id="a-Bj"></a>忿恚、<a id="a-Bk"></a>懈怠、<a id="a-Bl"></a>散乱、<a id="a-Bm"></a>恶慧之心。<a id="a-Bn"></a>舍利子，<a id="a-Bo"></a>若菩萨摩诃萨修行般若波罗蜜多，<a id="a-Bp"></a>起如是心，<a id="a-Bq"></a>无有是处。<a id="a-Br"></a>又，<a id="a-Bs"></a>舍利子，<a id="a-Bt"></a>诸菩萨摩诃萨修行般若波罗蜜多，<a id="a-Bu"></a>起身、<a id="a-Bv"></a>语、<a id="a-Bw"></a>意三种粗重，<a id="a-Bx"></a>亦无是处。<a id="a-By"></a>何以故？<a id="a-Bz"></a>舍利子，<a id="a-C0"></a>诸菩萨摩诃萨修行六种波罗蜜多，<a id="a-C1"></a>能净身、<a id="a-C2"></a>语、<a id="a-C3"></a>意三种粗重故。<a id="a-C4"></a>”</p>
  <p id="aC5">时，<a id="a-C6"></a>舍利子白佛言：<a id="a-C7"></a>“世尊，<a id="a-C8"></a>云何菩萨摩诃萨净身、<a id="a-C9"></a>语、<a id="a-CA"></a>意三种粗重？<a id="a-CB"></a>”</p>
  <p id="aCC">佛告舍利子：<a id="a-CD"></a>“诸菩萨摩诃萨修行般若波罗蜜多，<a id="a-CE"></a>不得身及身粗重，<a id="a-CF"></a>不得语及语粗重，<a id="a-CG"></a>不得意及意粗重，<a id="a-CH"></a>舍利子，<a id="a-CI"></a>如是菩萨摩诃萨能净身、<a id="a-CJ"></a>语、<a id="a-CK"></a>意三种粗重。<a id="a-CL"></a>又，<a id="a-CM"></a>舍利子，<a id="a-CN"></a>若菩萨摩诃萨从初发心，<a id="a-CO"></a>能具受持十善业道，<a id="a-CP"></a>不起声闻、<a id="a-CQ"></a>独觉作意，<a id="a-CR"></a>恒念度脱一切有情。<a id="a-CS"></a>舍利子，<a id="a-CT"></a>是菩萨摩诃萨亦名能净三种粗重。</p>
  <p id="aCU">“复次，<a id="a-CV"></a>舍利子，<a id="a-CW"></a>有菩萨摩诃萨修行六种波罗蜜多净菩提道。<a id="a-CX"></a>”</p>
  <p id="aCY">时，<a id="a-CZ"></a>舍利子白佛言：<a id="a-Ca"></a>“世尊，<a id="a-Cb"></a>云何名为菩萨摩诃萨菩提道？<a id="a-Cc"></a>”</p>
  <p id="aCd">佛告舍利子：<a id="a-Ce"></a>“若菩萨摩诃萨修菩萨行时，<a id="a-Cf"></a>不得身业，<a id="a-Cg"></a>不得语业，<a id="a-Ch"></a>不得意业，<a id="a-Ci"></a>不得布施波罗蜜多，<a id="a-Cj"></a>不得净戒、<a id="a-Ck"></a>安忍、<a id="a-Cl"></a>精进、<a id="a-Cm"></a>静虑、<a id="a-Cn"></a>般若波罗蜜多，<a id="a-Co"></a>不得声闻，<a id="a-Cp"></a>不得独觉，<a id="a-Cq"></a>不得菩萨，<a id="a-Cr"></a>不得如来，<a id="a-Cs"></a>不得一切法。<a id="a-Ct"></a>舍利子，<a id="a-Cu"></a>是为菩萨摩诃萨菩提道。</p>
  <p id="aCv">“舍利子，<a id="a-Cw"></a>诸菩萨摩诃萨修行六种波罗蜜多，<a id="a-Cx"></a>趣菩提道，<a id="a-Cy"></a>无能制者。<a id="a-Cz"></a>”</p>
  <p id="aD0">时，<a id="a-D1"></a>舍利子白佛言：<a id="a-D2"></a>“世尊，<a id="a-D3"></a>何缘菩萨摩诃萨修行六种波罗蜜多，<a id="a-D4"></a>趣菩提道，<a id="a-D5"></a>无能制者？<a id="a-D6"></a>”</p>
  <p id="aD7">佛言：<a id="a-D8"></a>“舍利子，<a id="a-D9"></a>诸菩萨摩诃萨修行六种波罗蜜多，<a id="a-DA"></a>不取色，<a id="a-DB"></a>不取受、<a id="a-DC"></a>想、<a id="a-DD"></a>行、<a id="a-DE"></a>识；<a id="a-DF"></a>不取眼处、<a id="a-DG"></a>色处，<a id="a-DH"></a>不取耳处、<a id="a-DI"></a>声处，<a id="a-DJ"></a>不取鼻处、<a id="a-DK"></a>香处，<a id="a-DL"></a>不取舌处、<a id="a-DM"></a>味处，<a id="a-DN"></a>不取身处、<a id="a-DO"></a>触处，<a id="a-DP"></a>不取意处、<a id="a-DQ"></a>法处；<a id="a-DR"></a>不取眼界、<a id="a-DS"></a>色界、<a id="a-DT"></a>眼识界；<a id="a-DU"></a>不取耳界、<a id="a-DV"></a>声界、<a id="a-DW"></a>耳识界，<a id="a-DX"></a>不取鼻界、<a id="a-DY"></a>香界、<a id="a-DZ"></a>鼻识界，<a id="a-Da"></a>不取舌界、<a id="a-Db"></a>味界、<a id="a-Dc"></a>舌识界，<a id="a-Dd"></a>不取身界、<a id="a-De"></a>触界、<a id="a-Df"></a>身识界，<a id="a-Dg"></a>不取意界、<a id="a-Dh"></a>法界、<a id="a-Di"></a>意识界；<a id="a-Dj"></a>不取地界，<a id="a-Dk"></a>不取水、<a id="a-Dl"></a>火、<a id="a-Dm"></a>风、<a id="a-Dn"></a>空、<a id="a-Do"></a>识界；<a id="a-Dp"></a>不取四念住，<a id="a-Dq"></a>不取四正断、<a id="a-Dr"></a>四神足、<a id="a-Ds"></a>五根、<a id="a-Dt"></a>五力、<a id="a-Du"></a>七等觉支、<a id="a-Dv"></a>八圣道支；<a id="a-Dw"></a>不取布施波罗蜜多，<a id="a-Dx"></a>不取净戒、<a id="a-Dy"></a>安忍、<a id="a-Dz"></a>精进、<a id="a-E0"></a>静虑、<a id="a-E1"></a>般若波罗蜜多；<a id="a-E2"></a>不取佛十力，<a id="a-E3"></a>不取四无所畏、<a id="a-E4"></a>四无礙解、<a id="a-E5"></a>十八佛不共法；<a id="a-E6"></a>不取预流果，<a id="a-E7"></a>不取一来、<a id="a-E8"></a>不还、<a id="a-E9"></a>阿罗汉果；<a id="a-EA"></a>不取独觉菩提，<a id="a-EB"></a>不取菩萨摩诃萨行，<a id="a-EC"></a>不取无上正等菩提。<a id="a-ED"></a>舍利子，<a id="a-EE"></a>由是缘故，<a id="a-EF"></a>诸菩萨摩诃萨修行六种波罗蜜多，<a id="a-EG"></a>增长炽盛趣菩提道，<a id="a-EH"></a>无能制者。</p>
  <p id="aEI">“复次，<a id="a-EJ"></a>舍利子，<a id="a-EK"></a>有菩萨摩诃萨安住般若波罗蜜多，<a id="a-EL"></a>速能圆满一切智智；<a id="a-EM"></a>成胜智故，<a id="a-EN"></a>关闭一切险恶趣门，<a id="a-EO"></a>受人天身，<a id="a-EP"></a>常不贫贱，<a id="a-EQ"></a>诸根具足，<a id="a-ER"></a>形貌端严，<a id="a-ES"></a>世间天人咸所敬爱。<a id="a-ET"></a>”</p>
  <p id="aEU">时，<a id="a-EV"></a>舍利子白佛言：<a id="a-EW"></a>“世尊，<a id="a-EX"></a>何等名为菩萨摩诃萨所成胜智？<a id="a-EY"></a>”</p>
  <p id="aEZ">佛言：<a id="a-Ea"></a>“舍利子，<a id="a-Eb"></a>诸菩萨摩诃萨由成此智，<a id="a-Ec"></a>普见十方殑伽沙等诸佛世界一切如来、<a id="a-Ed"></a>应、<a id="a-Ee"></a>正等觉，<a id="a-Ef"></a>普闻诸佛所说法音，<a id="a-Eg"></a>普见彼会一切声闻、<a id="a-Eh"></a>菩萨僧等，<a id="a-Ei"></a>普见彼土严净之相。</p>
  <p id="aEj">“舍利子，<a id="a-Ek"></a>诸菩萨摩诃萨由成此智，<a id="a-El"></a>不起世界想，<a id="a-Em"></a>不起佛想，<a id="a-En"></a>不起法想，<a id="a-Eo"></a>不起声闻僧想，<a id="a-Ep"></a>不起菩萨僧想，<a id="a-Eq"></a>不起独觉想，<a id="a-Er"></a>不起自想，<a id="a-Es"></a>不起他想，<a id="a-Et"></a>不起佛土严净之想。<a id="a-Eu"></a>舍利子，<a id="a-Ev"></a>诸菩萨摩诃萨由成此智，<a id="a-Ew"></a>虽行布施波罗蜜多，<a id="a-Ex"></a>而不得布施波罗蜜多；<a id="a-Ey"></a>虽行净戒、<a id="a-Ez"></a>安忍、<a id="a-F0"></a>精进、<a id="a-F1"></a>静虑、<a id="a-F2"></a>般若波罗蜜多，<a id="a-F3"></a>而不得净戒、<a id="a-F4"></a>安忍、<a id="a-F5"></a>精进、<a id="a-F6"></a>静虑、<a id="a-F7"></a>般若波罗蜜多；<a id="a-F8"></a>虽修四念住，<a id="a-F9"></a>而不得四念住；<a id="a-FA"></a>虽修四正断、<a id="a-FB"></a>四神足、<a id="a-FC"></a>五根、<a id="a-FD"></a>五力、<a id="a-FE"></a>七等觉支、<a id="a-FF"></a>八圣道支，<a id="a-FG"></a>而不得四正断乃至八圣道支；<a id="a-FH"></a>虽集佛十力，<a id="a-FI"></a>而不得佛十力；<a id="a-FJ"></a>虽集四无所畏、<a id="a-FK"></a>四无礙解、<a id="a-FL"></a>十八佛不共法，<a id="a-FM"></a>而不得四无所畏、<a id="a-FN"></a>四无礙解、<a id="a-FO"></a>十八佛不共法。<a id="a-FP"></a>舍利子，<a id="a-FQ"></a>是为菩萨摩诃萨所成胜智。<a id="a-FR"></a>诸菩萨摩诃萨由成此智，<a id="a-FS"></a>速能圆满一切佛法，<a id="a-FT"></a>虽能圆满一切佛法而无所取。</p>
  <p id="aFU">“复次，<a id="a-FV"></a>舍利子，<a id="a-FW"></a>有菩萨摩诃萨修行六种波罗蜜多得净五眼，<a id="a-FX"></a>所谓肉眼、<a id="a-FY"></a>天眼、<a id="a-FZ"></a>慧眼、<a id="a-Fa"></a>法眼、<a id="a-Fb"></a>佛眼。<a id="a-Fc"></a>”</p>
  <p id="aFd">时，<a id="a-Fe"></a>舍利子白佛言：<a id="a-Ff"></a>“世尊，<a id="a-Fg"></a>云何菩萨摩诃萨得净肉眼？<a id="a-Fh"></a>”</p>
  <p id="aFi">佛告舍利子：<a id="a-Fj"></a>“有菩萨摩诃萨肉眼能见百踰缮那，<a id="a-Fk"></a>有菩萨摩诃萨肉眼能见二百踰缮那，<a id="a-Fl"></a>有菩萨摩诃萨肉眼能见三百乃至千踰缮那，<a id="a-Fm"></a>有菩萨摩诃萨肉眼能见赡部洲界，<a id="a-Fn"></a>有菩萨摩诃萨肉眼能见二大洲界，<a id="a-Fo"></a>有菩萨摩诃萨肉眼乃至能见四大洲界，<a id="a-Fp"></a>有菩萨摩诃萨肉眼能见小千世界，<a id="a-Fq"></a>有菩萨摩诃萨肉眼能见中千世界，<a id="a-Fr"></a>有菩萨摩诃萨肉眼能见三千大千世界。<a id="a-Fs"></a>舍利子，<a id="a-Ft"></a>是为菩萨摩诃萨得净肉眼。<a id="a-Fu"></a>”</p>
  <p id="aFv">时，<a id="a-Fw"></a>舍利子复白佛言：<a id="a-Fx"></a>“世尊，<a id="a-Fy"></a>云何菩萨摩诃萨得净天眼？<a id="a-Fz"></a>”</p>
  <p id="aG0">佛告舍利子：<a id="a-G1"></a>“诸菩萨摩诃萨天眼，<a id="a-G2"></a>能见一切四大王众天、<a id="a-G3"></a>三十三天、<a id="a-G4"></a>夜摩天、<a id="a-G5"></a>睹史多天、<a id="a-G6"></a>乐变化天、<a id="a-G7"></a>他化自在天天眼所见，<a id="a-G8"></a>亦能见一切梵众天——梵辅天、<a id="a-G9"></a>梵会天、<a id="a-GA"></a>大梵天天眼所见，<a id="a-GB"></a>亦能见一切光天——少光天、<a id="a-GC"></a>无量光天、<a id="a-GD"></a>光音天天眼所见，<a id="a-GE"></a>亦能见一切净天——少净天、<a id="a-GF"></a>无量净天、<a id="a-GG"></a>遍净天天眼所见，<a id="a-GH"></a>亦能见一切广天——少广天、<a id="a-GI"></a>无量广天、<a id="a-GJ"></a>广果天天眼所见，<a id="a-GK"></a>亦能见一切无想有情天天眼所见，<a id="a-GL"></a>亦能见一切无烦天、<a id="a-GM"></a>无热天、<a id="a-GN"></a>善现天、<a id="a-GO"></a>善见天、<a id="a-GP"></a>色究竟天天眼所见。<a id="a-GQ"></a>舍利子，<a id="a-GR"></a>有菩萨摩诃萨天眼所见，<a id="a-GS"></a>一切四大王众天乃至色究竟天天眼所不能见。<a id="a-GT"></a>舍利子，<a id="a-GU"></a>诸菩萨摩诃萨天眼，<a id="a-GV"></a>能见十方各如殑伽沙界，<a id="a-GW"></a>诸有情类死此生彼，<a id="a-GX"></a>如实了知。<a id="a-GY"></a>舍利子，<a id="a-GZ"></a>是为菩萨摩诃萨得净天眼。<a id="a-Ga"></a>”</p>
  <p id="aGb">时，<a id="a-Gc"></a>舍利子复白佛言：<a id="a-Gd"></a>“世尊，<a id="a-Ge"></a>云何菩萨摩诃萨得净慧眼？<a id="a-Gf"></a>”</p>
  <p id="aGg">佛告舍利子：<a id="a-Gh"></a>“诸菩萨摩诃萨有净慧眼，<a id="a-Gi"></a>不见有法若有为若无为、<a id="a-Gj"></a>若善若非善、<a id="a-Gk"></a>若有罪若无罪、<a id="a-Gl"></a>若有漏若无漏、<a id="a-Gm"></a>若有染若离染、<a id="a-Gn"></a>若世间若出世间、<a id="a-Go"></a>若杂染若清净。<a id="a-Gp"></a>舍利子，<a id="a-Gq"></a>是菩萨摩诃萨慧眼不见有法可见、<a id="a-Gr"></a>可闻、<a id="a-Gs"></a>可觉、<a id="a-Gt"></a>可识。<a id="a-Gu"></a>舍利子，<a id="a-Gv"></a>是为菩萨摩诃萨得净慧眼。<a id="a-Gw"></a>”</p>
  <p id="aGx">时，<a id="a-Gy"></a>舍利子复白佛言：<a id="a-Gz"></a>“世尊，<a id="a-H0"></a>云何菩萨摩诃萨得净法眼？<a id="a-H1"></a>”</p>
  <p id="aH2">佛告舍利子：<a id="a-H3"></a>“诸菩萨摩诃萨法眼，<a id="a-H4"></a>能如实知补特伽罗种种差别，<a id="a-H5"></a>谓如实知：<a id="a-H6"></a>此随信行，<a id="a-H7"></a>此随法行，<a id="a-H8"></a>此无相行；<a id="a-H9"></a>此住空，<a id="a-HA"></a>此住无相，<a id="a-HB"></a>此住无愿；<a id="a-HC"></a>此由三解脱门起五根，<a id="a-HD"></a>由五根起无间定，<a id="a-HE"></a>由无间定起解脱知见，<a id="a-HF"></a>由解脱知见永断三结，<a id="a-HG"></a>所谓萨迦耶见、<a id="a-HH"></a>戒禁取、<a id="a-HI"></a>疑，<a id="a-HJ"></a>由断此故得预流果；<a id="a-HK"></a>即此复由初得修道，<a id="a-HL"></a>薄欲贪、<a id="a-HM"></a>瞋得一来果；<a id="a-HN"></a>即此复由上品修道，<a id="a-HO"></a>尽欲贪、<a id="a-HP"></a>瞋得不还果；<a id="a-HQ"></a>即此复由增上修道，<a id="a-HR"></a>尽五顺上分结，<a id="a-HS"></a>所谓色贪、<a id="a-HT"></a>无色贪、<a id="a-HU"></a>无明、<a id="a-HV"></a>慢、<a id="a-HW"></a>掉举，<a id="a-HX"></a>由尽此故得阿罗汉果；<a id="a-HY"></a>此由空解脱门起五根，<a id="a-HZ"></a>由五根起无间定，<a id="a-Ha"></a>由无间定起解脱知见，<a id="a-Hb"></a>由解脱知见永断三结，<a id="a-Hc"></a>得预流果广说乃至得阿罗汉果；<a id="a-Hd"></a>此由无相解脱门起五根，<a id="a-He"></a>由五根起无间定，<a id="a-Hf"></a>由无间定起解脱知见，<a id="a-Hg"></a>由解脱知见永断三结，<a id="a-Hh"></a>得预流果广说乃至得阿罗汉果；<a id="a-Hi"></a>此由无愿解脱门起五根，<a id="a-Hj"></a>由五根起无间定，<a id="a-Hk"></a>由无间定起解脱知见，<a id="a-Hl"></a>由解脱知见永断三结，<a id="a-Hm"></a>得预流果广说乃至得阿罗汉果；<a id="a-Hn"></a>此由空、<a id="a-Ho"></a>无相解脱门，<a id="a-Hp"></a>此由空、<a id="a-Hq"></a>无愿解脱门，<a id="a-Hr"></a>此由无相、<a id="a-Hs"></a>无愿解脱门，<a id="a-Ht"></a>广说亦尔。<a id="a-Hu"></a>舍利子，<a id="a-Hv"></a>是为菩萨摩诃萨得净法眼。</p>
  <p id="aHw">“又，<a id="a-Hx"></a>舍利子，<a id="a-Hy"></a>诸菩萨摩诃萨法眼，<a id="a-Hz"></a>能如实知所有集法皆是灭法，<a id="a-I0"></a>由知此故便得五根。<a id="a-I1"></a>舍利子，<a id="a-I2"></a>是为菩萨摩诃萨得净法眼。</p>
  <p id="aI3">“复次，<a id="a-I4"></a>舍利子，<a id="a-I5"></a>诸菩萨摩诃萨法眼，<a id="a-I6"></a>能如实知是菩萨摩诃萨最初发心，<a id="a-I7"></a>修行施戒波罗蜜多，<a id="a-I8"></a>成就信根乃至精进根，<a id="a-I9"></a>方便善巧故，<a id="a-IA"></a>思受身增长善法。<a id="a-IB"></a>是菩萨摩诃萨或生刹帝利大族乃至或生居士大族，<a id="a-IC"></a>或生四大王众天乃至或生他化自在天，<a id="a-ID"></a>安住彼处成熟有情，<a id="a-IE"></a>施诸有情种种乐具严净佛土，<a id="a-IF"></a>逢事如来、<a id="a-IG"></a>应、<a id="a-IH"></a>正等觉供养恭敬、<a id="a-II"></a>尊重赞叹，<a id="a-IJ"></a>不堕声闻、<a id="a-IK"></a>独觉等地，<a id="a-IL"></a>乃至无上正等菩提终不退转。<a id="a-IM"></a>舍利子，<a id="a-IN"></a>是为菩萨摩诃萨得净法眼。</p>
  <p id="aIO">“复次，<a id="a-IP"></a>舍利子，<a id="a-IQ"></a>诸菩萨摩诃萨法眼，<a id="a-IR"></a>能如实知是菩萨摩诃萨于无上正等菩提已得受记，<a id="a-IS"></a>是菩萨摩诃萨于无上正等菩提未得受记；<a id="a-IT"></a>是菩萨摩诃萨已得不退，<a id="a-IU"></a>是菩萨摩诃萨未得不退；<a id="a-IV"></a>是菩萨摩诃萨已圆满神通，<a id="a-IW"></a>是菩萨摩诃萨未圆满神通；<a id="a-IX"></a>是菩萨摩诃萨能往十方殑伽沙等诸佛世界供养恭敬、<a id="a-IY"></a>尊重赞叹诸佛世尊，<a id="a-IZ"></a>是菩萨摩诃萨不能往十方殑伽沙等诸佛世界供养恭敬、<a id="a-Ia"></a>尊重赞叹诸佛世尊；<a id="a-Ib"></a>是菩萨摩诃萨已得神通，<a id="a-Ic"></a>是菩萨摩诃萨未得神通；<a id="a-Id"></a>是菩萨摩诃萨已严净佛土，<a id="a-Ie"></a>是菩萨摩诃萨未严净佛土；<a id="a-If"></a>是菩萨摩诃萨已成熟有情，<a id="a-Ig"></a>是菩萨摩诃萨未成熟有情；<a id="a-Ih"></a>是菩萨摩诃萨已为诸佛之所称叹，<a id="a-Ii"></a>是菩萨摩诃萨未为诸佛之所称叹；<a id="a-Ij"></a>是菩萨摩诃萨已亲近诸佛，<a id="a-Ik"></a>是菩萨摩诃萨未亲近诸佛；<a id="a-Il"></a>是菩萨摩诃萨寿命无量，<a id="a-Im"></a>是菩萨摩诃萨寿命有量；<a id="a-In"></a>是菩萨摩诃萨得菩提时苾蒭僧无量，<a id="a-Io"></a>是菩萨摩诃萨得菩提时苾蒭僧有量；<a id="a-Ip"></a>是菩萨摩诃萨得菩提时有菩萨僧，<a id="a-Iq"></a>是菩萨摩诃萨得菩提时无菩萨僧；<a id="a-Ir"></a>是菩萨摩诃萨有难行苦行，<a id="a-Is"></a>是菩萨摩诃萨无难行苦行；<a id="a-It"></a>是菩萨摩诃萨已住最后有，<a id="a-Iu"></a>是菩萨摩诃萨未住最后有；<a id="a-Iv"></a>是菩萨摩诃萨已坐菩提座，<a id="a-Iw"></a>是菩萨摩诃萨未坐菩提座；<a id="a-Ix"></a>是菩萨摩诃萨有魔来娆，<a id="a-Iy"></a>是菩萨摩诃萨无魔来娆。<a id="a-Iz"></a>舍利子，<a id="a-J0"></a>是为菩萨摩诃萨得净法眼。<a id="a-J1"></a>”</p>
  <p id="aJ2">时，<a id="a-J3"></a>舍利子复白佛言：<a id="a-J4"></a>“世尊，<a id="a-J5"></a>云何菩萨摩诃萨得净佛眼？<a id="a-J6"></a>”</p>
  <p id="aJ7">佛告舍利子：<a id="a-J8"></a>“诸菩萨摩诃萨菩提心无间，<a id="a-J9"></a>入金刚喻定，<a id="a-JA"></a>得一切相智，<a id="a-JB"></a>成佛十力、<a id="a-JC"></a>四无所畏、<a id="a-JD"></a>四无礙解、<a id="a-JE"></a>十八佛不共法、<a id="a-JF"></a>大慈大悲大喜大舍，<a id="a-JG"></a>得净佛眼。<a id="a-JH"></a>诸菩萨摩诃萨由得此眼，<a id="a-JI"></a>无所不见，<a id="a-JJ"></a>无所不闻，<a id="a-JK"></a>无所不觉，<a id="a-JL"></a>无所不识。<a id="a-JM"></a>舍利子，<a id="a-JN"></a>是为菩萨摩诃萨得净佛眼。</p>
  <p id="aJO">“舍利子，<a id="a-JP"></a>若菩萨摩诃萨欲得如是清净五眼，<a id="a-JQ"></a>应学六种波罗蜜多。<a id="a-JR"></a>何以故？<a id="a-JS"></a>舍利子，<a id="a-JT"></a>如是六种波罗蜜多能摄一切殊胜善法，<a id="a-JU"></a>所谓一切声闻善法、<a id="a-JV"></a>独觉善法、<a id="a-JW"></a>菩萨善法、<a id="a-JX"></a>如来善法。</p>
  <p id="aJY">“舍利子，<a id="a-JZ"></a>若有说言甚深般若波罗蜜多能摄一切殊胜善法，<a id="a-Ja"></a>是为正说。<a id="a-Jb"></a>所以者何？<a id="a-Jc"></a>甚深般若波罗蜜多是一切善法母，<a id="a-Jd"></a>能生一切波罗蜜多及五眼等殊胜功德。</p>
  <p id="aJe">“舍利子，<a id="a-Jf"></a>若菩萨摩诃萨欲得如是清净五眼，<a id="a-Jg"></a>应学般若波罗蜜多。<a id="a-Jh"></a>舍利子，<a id="a-Ji"></a>若菩萨摩诃萨欲得无上正等菩提，<a id="a-Jj"></a>应学五眼。<a id="a-Jk"></a>舍利子，<a id="a-Jl"></a>若菩萨摩诃萨能学五眼，<a id="a-Jm"></a>定得无上正等菩提。</p>
 </body>
</html>