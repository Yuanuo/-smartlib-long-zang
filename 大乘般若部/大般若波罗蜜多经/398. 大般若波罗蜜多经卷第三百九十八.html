<!doctype html>
<html id="z3IBSzD6P" data-ver="1164">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第三百九十八</h1>
  <h2 id="a2">初分常啼菩萨品第七十七之一</h2>
  <p id="a3">尔时，<a id="a-4"></a>具寿善现复白佛言：<a id="a-5"></a>“世尊，<a id="a-6"></a>云何教授教诫初业菩萨，<a id="a-7"></a>令其信解诸法自性毕竟皆空？<a id="a-8"></a>”</p>
  <p id="a9">佛告善现：<a id="a-A"></a>“岂一切法先有后无？<a id="a-B"></a>然一切法非有非无，<a id="a-C"></a>无自性、<a id="a-D"></a>无他性，<a id="a-E"></a>先既非有，<a id="a-F"></a>后亦非无，<a id="a-G"></a>自性常空，<a id="a-H"></a>无所怖畏。<a id="a-I"></a>应当如是教授教诫初业菩萨，<a id="a-J"></a>令其信解诸法自性毕竟皆空。</p>
  <p id="aK">“复次，<a id="a-L"></a>善现，<a id="a-M"></a>若菩萨摩诃萨欲求般若波罗蜜多，<a id="a-N"></a>应如常啼菩萨摩诃萨求。<a id="a-O"></a>是菩萨摩诃萨，<a id="a-P"></a>今在大云雷音佛所修行梵行。<a id="a-Q"></a>”</p>
  <p id="aR">具寿善现白佛言：<a id="a-S"></a>“世尊，<a id="a-T"></a>常啼菩萨摩诃萨云何求般若波罗蜜多？<a id="a-U"></a>”</p>
  <p id="aV">佛告善现：<a id="a-W"></a>“常啼菩萨摩诃萨本求般若波罗蜜多时，<a id="a-X"></a>不惜身命，<a id="a-Y"></a>不顾珍财，<a id="a-Z"></a>不徇名誉，<a id="a-a"></a>不希恭敬，<a id="a-b"></a>而求般若波罗蜜多。<a id="a-c"></a>彼常乐居阿练若处，<a id="a-d"></a>欻然闻有空中声曰：<a id="a-e"></a>‘咄！<a id="a-f"></a>善男子，<a id="a-g"></a>汝可东行，<a id="a-h"></a>决定得闻甚深般若波罗蜜多。<a id="a-i"></a>汝当行时，<a id="a-j"></a>莫辞疲倦，<a id="a-k"></a>莫念睡眠，<a id="a-l"></a>莫思饮食，<a id="a-m"></a>莫想昼夜，<a id="a-n"></a>莫怖寒热，<a id="a-o"></a>于内外法心莫散乱。<a id="a-p"></a>行时不得左右顾视，<a id="a-q"></a>勿观前后上下四维，<a id="a-r"></a>勿破威仪，<a id="a-s"></a>勿坏身相。<a id="a-t"></a>勿动于色，<a id="a-u"></a>勿动受、<a id="a-v"></a>想、<a id="a-w"></a>行、<a id="a-x"></a>识；<a id="a-y"></a>勿动眼处，<a id="a-z"></a>勿动耳、<a id="a-10"></a>鼻、<a id="a-11"></a>舌、<a id="a-12"></a>身、<a id="a-13"></a>意处；<a id="a-14"></a>勿动色处，<a id="a-15"></a>勿动声、<a id="a-16"></a>香、<a id="a-17"></a>味、<a id="a-18"></a>触、<a id="a-19"></a>法处；<a id="a-1A"></a>勿动眼界，<a id="a-1B"></a>勿动耳、<a id="a-1C"></a>鼻、<a id="a-1D"></a>舌、<a id="a-1E"></a>身、<a id="a-1F"></a>意界；<a id="a-1G"></a>勿动色界，<a id="a-1H"></a>勿动声、<a id="a-1I"></a>香、<a id="a-1J"></a>味、<a id="a-1K"></a>触、<a id="a-1L"></a>法界；<a id="a-1M"></a>勿动眼识界，<a id="a-1N"></a>勿动耳、<a id="a-1O"></a>鼻、<a id="a-1P"></a>舌、<a id="a-1Q"></a>身、<a id="a-1R"></a>意识界；<a id="a-1S"></a>勿动眼触，<a id="a-1T"></a>勿动耳、<a id="a-1U"></a>鼻、<a id="a-1V"></a>舌、<a id="a-1W"></a>身、<a id="a-1X"></a>意触；<a id="a-1Y"></a>勿动眼触为缘所生诸受，<a id="a-1Z"></a>勿动耳、<a id="a-1a"></a>鼻、<a id="a-1b"></a>舌、<a id="a-1c"></a>身、<a id="a-1d"></a>意触为缘所生诸受；<a id="a-1e"></a>勿动地界，<a id="a-1f"></a>勿动水、<a id="a-1g"></a>火、<a id="a-1h"></a>风、<a id="a-1i"></a>空、<a id="a-1j"></a>识界；<a id="a-1k"></a>勿动因缘，<a id="a-1l"></a>勿动等无间缘、<a id="a-1m"></a>所缘缘、<a id="a-1n"></a>增上缘；<a id="a-1o"></a>勿动从缘所生诸法；<a id="a-1p"></a>勿动无明，<a id="a-1q"></a>勿动行、<a id="a-1r"></a>识、<a id="a-1s"></a>名色、<a id="a-1t"></a>六处、<a id="a-1u"></a>触、<a id="a-1v"></a>受、<a id="a-1w"></a>爱、<a id="a-1x"></a>取、<a id="a-1y"></a>有、<a id="a-1z"></a>生、<a id="a-20"></a>老死愁叹苦忧恼；<a id="a-21"></a>勿动布施波罗蜜多，<a id="a-22"></a>勿动净戒、<a id="a-23"></a>安忍、<a id="a-24"></a>精进、<a id="a-25"></a>静虑、<a id="a-26"></a>般若波罗蜜多；<a id="a-27"></a>勿动四念住，<a id="a-28"></a>勿动四正断、<a id="a-29"></a>四神足、<a id="a-2A"></a>五根、<a id="a-2B"></a>五力、<a id="a-2C"></a>七等觉支、<a id="a-2D"></a>八圣道支；<a id="a-2E"></a>勿动内空，<a id="a-2F"></a>勿动外空、<a id="a-2G"></a>内外空、<a id="a-2H"></a>空空、<a id="a-2I"></a>大空、<a id="a-2J"></a>胜义空、<a id="a-2K"></a>有为空、<a id="a-2L"></a>无为空、<a id="a-2M"></a>毕竟空、<a id="a-2N"></a>无际空、<a id="a-2O"></a>散空、<a id="a-2P"></a>无变异空、<a id="a-2Q"></a>本性空、<a id="a-2R"></a>自相空、<a id="a-2S"></a>共相空、<a id="a-2T"></a>一切法空、<a id="a-2U"></a>不可得空、<a id="a-2V"></a>无性空、<a id="a-2W"></a>自性空、<a id="a-2X"></a>无性自性空；<a id="a-2Y"></a>勿动真如，<a id="a-2Z"></a>勿动法界、<a id="a-2a"></a>法性、<a id="a-2b"></a>不虚妄性、<a id="a-2c"></a>不变异性、<a id="a-2d"></a>平等性、<a id="a-2e"></a>离生性、<a id="a-2f"></a>法定、<a id="a-2g"></a>法住、<a id="a-2h"></a>实际、<a id="a-2i"></a>虚空界、<a id="a-2j"></a>不思议界；<a id="a-2k"></a>勿动苦圣谛，<a id="a-2l"></a>勿动集、<a id="a-2m"></a>灭、<a id="a-2n"></a>道圣谛；<a id="a-2o"></a>勿动四静虑，<a id="a-2p"></a>勿动四无量、<a id="a-2q"></a>四无色定；<a id="a-2r"></a>勿动八解脱，<a id="a-2s"></a>勿动八胜处、<a id="a-2t"></a>九次第定、<a id="a-2u"></a>十遍处；<a id="a-2v"></a>勿动一切陀罗尼门，<a id="a-2w"></a>勿动一切三摩地门；<a id="a-2x"></a>勿动空解脱门，<a id="a-2y"></a>勿动无相、<a id="a-2z"></a>无愿解脱门；<a id="a-30"></a>勿动极喜地，<a id="a-31"></a>勿动离垢地、<a id="a-32"></a>发光地、<a id="a-33"></a>焰慧地、<a id="a-34"></a>极难胜地、<a id="a-35"></a>现前地、<a id="a-36"></a>远行地、<a id="a-37"></a>不动地、<a id="a-38"></a>善慧地、<a id="a-39"></a>法云地；<a id="a-3A"></a>勿动五眼，<a id="a-3B"></a>勿动六神通；<a id="a-3C"></a>勿动佛十力，<a id="a-3D"></a>勿动四无所畏、<a id="a-3E"></a>四无礙解、<a id="a-3F"></a>大慈、<a id="a-3G"></a>大悲、<a id="a-3H"></a>大喜、<a id="a-3I"></a>大舍、<a id="a-3J"></a>十八佛不共法；<a id="a-3K"></a>勿动无忘失法，<a id="a-3L"></a>勿动恒住舍性；<a id="a-3M"></a>勿动一切智，<a id="a-3N"></a>勿动道相智、<a id="a-3O"></a>一切相智；<a id="a-3P"></a>勿动预流果，<a id="a-3Q"></a>勿动一来、<a id="a-3R"></a>不还、<a id="a-3S"></a>阿罗汉果、<a id="a-3T"></a>独觉菩提；<a id="a-3U"></a>勿动菩萨摩诃萨行，<a id="a-3V"></a>勿动无上正等菩提；<a id="a-3W"></a>勿动世间法，<a id="a-3X"></a>勿动出世间法；<a id="a-3Y"></a>勿动有漏法，<a id="a-3Z"></a>勿动无漏法；<a id="a-3a"></a>勿动有为法，<a id="a-3b"></a>勿动无为法。<a id="a-3c"></a>何以故？<a id="a-3d"></a>善男子，<a id="a-3e"></a>若于诸法有所动者，<a id="a-3f"></a>则于佛法不能安住；<a id="a-3g"></a>若于佛法不能安住，<a id="a-3h"></a>则于生死诸趣轮回；<a id="a-3i"></a>若于生死诸趣轮回，<a id="a-3j"></a>则不能得甚深般若波罗蜜多。<a id="a-3k"></a>’</p>
  <p id="a3l">“尔时，<a id="a-3m"></a>常啼菩萨摩诃萨闻空中声殷勤教诲，<a id="a-3n"></a>欢喜踊跃，<a id="a-3o"></a>叹未曾有，<a id="a-3p"></a>合掌恭敬，<a id="a-3q"></a>报空声曰：<a id="a-3r"></a>‘如向所言，<a id="a-3s"></a>我当从教。<a id="a-3t"></a>所以者何？<a id="a-3u"></a>我当欲为一切有情作大明故，<a id="a-3v"></a>我当欲集一切如来、<a id="a-3w"></a>应、<a id="a-3x"></a>正等觉殊胜法故，<a id="a-3y"></a>我当欲证无上正等大菩提故。<a id="a-3z"></a>’</p>
  <p id="a40">“时，<a id="a-41"></a>空中声复语常啼菩萨摩诃萨言：<a id="a-42"></a>‘善哉！<a id="a-43"></a>善哉！<a id="a-44"></a>善男子，<a id="a-45"></a>汝当于空、<a id="a-46"></a>无相、<a id="a-47"></a>无愿甚深之法应生信解，<a id="a-48"></a>汝应以离一切相心求深般若波罗蜜多，<a id="a-49"></a>汝应以离我及有情、<a id="a-4A"></a>命者、<a id="a-4B"></a>生者、<a id="a-4C"></a>养者、<a id="a-4D"></a>士夫、<a id="a-4E"></a>补特伽罗、<a id="a-4F"></a>意生、<a id="a-4G"></a>儒童、<a id="a-4H"></a>作者、<a id="a-4I"></a>受者、<a id="a-4J"></a>知者、<a id="a-4K"></a>见者相心求深般若波罗蜜多。<a id="a-4L"></a>汝善男子，<a id="a-4M"></a>于诸恶友应方便远离，<a id="a-4N"></a>于诸善友应亲近供养。<a id="a-4O"></a>若能为汝善巧说空、<a id="a-4P"></a>无相、<a id="a-4Q"></a>无愿、<a id="a-4R"></a>无生、<a id="a-4S"></a>无灭、<a id="a-4T"></a>无染、<a id="a-4U"></a>无净本寂之法，<a id="a-4V"></a>及能为汝示现教导赞励庆喜一切智智，<a id="a-4W"></a>是为善友。<a id="a-4X"></a>汝善男子若如是行，<a id="a-4Y"></a>不久得闻甚深般若波罗蜜多，<a id="a-4Z"></a>或从经典中闻，<a id="a-4a"></a>或从菩萨所闻。<a id="a-4b"></a>汝所从闻甚深般若波罗蜜多，<a id="a-4c"></a>当于是处起大师想，<a id="a-4d"></a>汝应知恩念当重报。<a id="a-4e"></a>汝善男子应作是念：<a id="a-4f"></a>“我所从闻甚深般若波罗蜜多，<a id="a-4g"></a>是我最胜真实善友。<a id="a-4h"></a>我从彼闻是妙法故，<a id="a-4i"></a>速于无上正等菩提得不退转。<a id="a-4j"></a>我由彼故，<a id="a-4k"></a>得近如来、<a id="a-4l"></a>应、<a id="a-4m"></a>正等觉，<a id="a-4n"></a>常生诸佛严净国土，<a id="a-4o"></a>恭敬供养诸佛世尊，<a id="a-4p"></a>听闻正法，<a id="a-4q"></a>殖众德本，<a id="a-4r"></a>远离无暇，<a id="a-4s"></a>具足有暇，<a id="a-4t"></a>念念增长殊胜善根。<a id="a-4u"></a>”汝应思惟筹量观察诸如是等功德胜利，<a id="a-4v"></a>能为汝说甚深般若波罗蜜多菩萨法师，<a id="a-4w"></a>常应敬事如诸佛想。<a id="a-4x"></a>汝善男子，<a id="a-4y"></a>莫以世利名誉心故随逐法师，<a id="a-4z"></a>但为爱重恭敬供养无上法故随逐法师。<a id="a-50"></a>汝善男子应觉魔事，<a id="a-51"></a>谓有恶魔为坏正法及法师故，<a id="a-52"></a>以妙色、<a id="a-53"></a>声、<a id="a-54"></a>香、<a id="a-55"></a>味、<a id="a-56"></a>触境，<a id="a-57"></a>殷勤奉施。<a id="a-58"></a>时说法师方便善巧，<a id="a-59"></a>为欲调伏彼恶魔故，<a id="a-5A"></a>令诸有情种善根故，<a id="a-5B"></a>现与世间同其事故，<a id="a-5C"></a>虽受彼施而无染著。<a id="a-5D"></a>汝于此中莫生秽想，<a id="a-5E"></a>应作是念：<a id="a-5F"></a>“我未能知说法菩萨方便善巧！<a id="a-5G"></a>此说法师善知方便，<a id="a-5H"></a>为欲调伏刚强有情，<a id="a-5I"></a>欲令有情植众德本，<a id="a-5J"></a>俯同世事现受诸欲。<a id="a-5K"></a>然此菩萨不取法相，<a id="a-5L"></a>无著无礙曾无毁犯。<a id="a-5M"></a>”汝善男子，<a id="a-5N"></a>当于尔时应观诸法真实理趣。<a id="a-5O"></a>云何诸法真实理趣？<a id="a-5P"></a>谓一切法无染无净。<a id="a-5Q"></a>何以故？<a id="a-5R"></a>善男子，<a id="a-5S"></a>以一切法自性皆空，<a id="a-5T"></a>无我、<a id="a-5U"></a>有情、<a id="a-5V"></a>命者、<a id="a-5W"></a>生者、<a id="a-5X"></a>养者、<a id="a-5Y"></a>士夫、<a id="a-5Z"></a>补特伽罗、<a id="a-5a"></a>意生、<a id="a-5b"></a>儒童、<a id="a-5c"></a>作者、<a id="a-5d"></a>受者、<a id="a-5e"></a>知者、<a id="a-5f"></a>见者，<a id="a-5g"></a>如幻、<a id="a-5h"></a>如梦、<a id="a-5i"></a>如响、<a id="a-5j"></a>如像、<a id="a-5k"></a>如阳焰、<a id="a-5l"></a>如光影、<a id="a-5m"></a>如变化事、<a id="a-5n"></a>如寻香城。<a id="a-5o"></a>汝善男子，<a id="a-5p"></a>若能如是观察诸法真实理趣随逐法师，<a id="a-5q"></a>不久成办甚深般若波罗蜜多。<a id="a-5r"></a>又善男子，<a id="a-5s"></a>于余魔事汝应觉知，<a id="a-5t"></a>谓说法师见汝求请甚深般若波罗蜜多，<a id="a-5u"></a>都不眷念，<a id="a-5v"></a>反加凌辱。<a id="a-5w"></a>汝于此中不应瞋恨，<a id="a-5x"></a>转增爱重恭敬法心，<a id="a-5y"></a>常逐法师，<a id="a-5z"></a>勿生厌倦。<a id="a-60"></a>’</p>
  <p id="a61">“尔时，<a id="a-62"></a>常啼菩萨摩诃萨受空中声重教诫已，<a id="a-63"></a>转增欢喜，<a id="a-64"></a>从是东行。<a id="a-65"></a>未久之间，<a id="a-66"></a>复作是念：<a id="a-67"></a>‘我宁不问彼空中声遣我东行，<a id="a-68"></a>去当远近？<a id="a-69"></a>至何城邑？<a id="a-6A"></a>复从谁闻甚深般若波罗蜜多？<a id="a-6B"></a>’作是念已，<a id="a-6C"></a>即住其处，<a id="a-6D"></a>捶胸悲叹，<a id="a-6E"></a>忧愁啼泣。<a id="a-6F"></a>经须臾顷，<a id="a-6G"></a>作是思惟：<a id="a-6H"></a>‘我住此中过一昼夜，<a id="a-6I"></a>乃至或过七昼七夜，<a id="a-6J"></a>不辞疲倦，<a id="a-6K"></a>不念睡眠，<a id="a-6L"></a>不思饮食，<a id="a-6M"></a>不想昼夜，<a id="a-6N"></a>不怖寒热，<a id="a-6O"></a>于内外法心不散乱，<a id="a-6P"></a>若未审知去之远近、<a id="a-6Q"></a>所至城邑，<a id="a-6R"></a>及所从闻甚深般若波罗蜜多，<a id="a-6S"></a>终不起心舍于此处。<a id="a-6T"></a>’</p>
  <p id="a6U">“善现当知，<a id="a-6V"></a>譬如父母唯有一子，<a id="a-6W"></a>端正黠慧，<a id="a-6X"></a>多诸伎能，<a id="a-6Y"></a>爱之甚重。<a id="a-6Z"></a>其子盛壮，<a id="a-6a"></a>卒便命终。<a id="a-6b"></a>父母尔时悲号苦毒，<a id="a-6c"></a>唯忆其子，<a id="a-6d"></a>更无余念。<a id="a-6e"></a>常啼菩萨亦复如是，<a id="a-6f"></a>当于尔时更无余念，<a id="a-6g"></a>唯作是念：<a id="a-6h"></a>‘我于何时当闻般若波罗蜜多？<a id="a-6i"></a>我先何故不问空声劝我东行，<a id="a-6j"></a>去当远近？<a id="a-6k"></a>至何处所？<a id="a-6l"></a>复从谁闻甚深般若波罗蜜多？<a id="a-6m"></a>’</p>
  <p id="a6n">“善现当知，<a id="a-6o"></a>常啼菩萨摩诃萨，<a id="a-6p"></a>如是悲泣自叹恨时，<a id="a-6q"></a>欻于其前有佛像现，<a id="a-6r"></a>赞常啼菩萨摩诃萨言：<a id="a-6s"></a>‘善哉！<a id="a-6t"></a>善哉！<a id="a-6u"></a>善男子，<a id="a-6v"></a>过去如来、<a id="a-6w"></a>应、<a id="a-6x"></a>正等觉为菩萨时，<a id="a-6y"></a>以勤苦行求深般若波罗蜜多，<a id="a-6z"></a>亦如汝今求之加行。<a id="a-70"></a>又善男子，<a id="a-71"></a>汝以如是勇猛精进爱乐恭敬求法之心，<a id="a-72"></a>从此东行，<a id="a-73"></a>过于五百踰缮那量，<a id="a-74"></a>有大王城，<a id="a-75"></a>名具妙香。<a id="a-76"></a>其城高广，<a id="a-77"></a>七宝成就。<a id="a-78"></a>于其城外，<a id="a-79"></a>周匝皆有七宝所成七重垣墙、<a id="a-7A"></a>七重楼观、<a id="a-7B"></a>七重栏楯、<a id="a-7C"></a>七重宝壍、<a id="a-7D"></a>七重行列宝多罗树。<a id="a-7E"></a>是垣墙等互相间饰，<a id="a-7F"></a>发种种光甚可爱乐。<a id="a-7G"></a>此大宝城，<a id="a-7H"></a>面各十二踰缮那量，<a id="a-7I"></a>清净宽广，<a id="a-7J"></a>人物炽盛，<a id="a-7K"></a>安隐丰乐。<a id="a-7L"></a>中有五百街巷市廛，<a id="a-7M"></a>度量相当，<a id="a-7N"></a>端严如画。<a id="a-7O"></a>于诸衢陌各有清流，<a id="a-7P"></a>亘以宝舫往来无拥。<a id="a-7Q"></a>一一街巷清净严饰，<a id="a-7R"></a>洒以香水，<a id="a-7S"></a>布以名华。<a id="a-7T"></a>城及垣墙皆有却敌雉堞、<a id="a-7U"></a>楼阁，<a id="a-7V"></a>紫金所成，<a id="a-7W"></a>莹以众珍，<a id="a-7X"></a>光明辉焕。<a id="a-7Y"></a>于雉堞间，<a id="a-7Z"></a>厕以宝树。<a id="a-7a"></a>是一一树根茎枝叶，<a id="a-7b"></a>及以华果，<a id="a-7c"></a>皆别宝成。<a id="a-7d"></a>城垣楼阁及诸宝树，<a id="a-7e"></a>覆以金网，<a id="a-7f"></a>连以宝绳，<a id="a-7g"></a>悬以金铃，<a id="a-7h"></a>缀以宝铎。<a id="a-7i"></a>微风吹动发和雅音，<a id="a-7j"></a>譬如善奏五支诸乐。<a id="a-7k"></a>是宝城内无量有情，<a id="a-7l"></a>昼夜恒闻，<a id="a-7m"></a>欢娱快乐。<a id="a-7n"></a>城外周匝七重宝壍，<a id="a-7o"></a>八功德水弭满其中，<a id="a-7p"></a>冷暖调和，<a id="a-7q"></a>清澄皎镜。<a id="a-7r"></a>水中处处有七宝船，<a id="a-7s"></a>间饰庄严，<a id="a-7t"></a>众所喜见，<a id="a-7u"></a>彼有情类宿业所招，<a id="a-7v"></a>时共乘之泛漾游戏。<a id="a-7w"></a>诸壍水内具众妙华，<a id="a-7x"></a>嗢钵罗华、<a id="a-7y"></a>钵特摩华、<a id="a-7z"></a>拘母陀华、<a id="a-80"></a>奔荼利华及余种种杂类宝华，<a id="a-81"></a>色香鲜郁，<a id="a-82"></a>遍覆水上。<a id="a-83"></a>以要言之，<a id="a-84"></a>三千界内所有名华无不备足。<a id="a-85"></a>有五百苑周环大城，<a id="a-86"></a>种种庄严甚可喜乐。<a id="a-87"></a>一一苑内有五百池。<a id="a-88"></a>其地纵广一俱卢舍，<a id="a-89"></a>七宝庄饰，<a id="a-8A"></a>悦可众心。<a id="a-8B"></a>于诸池中有四妙华，<a id="a-8C"></a>嗢钵罗华、<a id="a-8D"></a>钵特摩华、<a id="a-8E"></a>拘母陀华、<a id="a-8F"></a>奔荼利华，<a id="a-8G"></a>量如车轮，<a id="a-8H"></a>映蔽于水。<a id="a-8I"></a>其华皆以众宝所成，<a id="a-8J"></a>青色青显青影青光，<a id="a-8K"></a>黄色黄显黄影黄光，<a id="a-8L"></a>赤色赤显赤影赤光，<a id="a-8M"></a>白色白显白影白光。<a id="a-8N"></a>诸苑池中多有众鸟，<a id="a-8O"></a>孔雀、<a id="a-8P"></a>鹦鹉、<a id="a-8Q"></a>凫鹥、<a id="a-8R"></a>鸿雁、<a id="a-8S"></a>黄鵙、<a id="a-8T"></a>鸧鹒、<a id="a-8U"></a>青鹜、<a id="a-8V"></a>白鹄、<a id="a-8W"></a>春莺、<a id="a-8X"></a>鹙鹭、<a id="a-8Y"></a>鸳鸯、<a id="a-8Z"></a>鵁鶄、<a id="a-8a"></a>翡翠、<a id="a-8b"></a>精卫、<a id="a-8c"></a>鹍鸡、<a id="a-8d"></a>鸀鳿 、<a id="a-8e"></a>鶢鶋、<a id="a-8f"></a>鹍凤、<a id="a-8g"></a>妙翅、<a id="a-8h"></a>鹈鹕、<a id="a-8i"></a>羯罗频迦命命鸟等，<a id="a-8j"></a>音声相和游戏其中。<a id="a-8k"></a>是诸苑池的无所属。<a id="a-8l"></a>彼有情类长夜修行甚深般若波罗蜜多，<a id="a-8m"></a>于深法门皆生信乐，<a id="a-8n"></a>宿世共造如是胜业故，<a id="a-8o"></a>于今时同受斯果。</p>
  <p id="a8p">“‘又善男子，<a id="a-8q"></a>妙香城中有高胜处，<a id="a-8r"></a>是法涌菩萨摩诃萨所住之宫。<a id="a-8s"></a>其宫纵广一踰缮那，<a id="a-8t"></a>众宝庄严奇妙可爱。<a id="a-8u"></a>宫外周匝七重垣墙、<a id="a-8v"></a>七重楼阁、<a id="a-8w"></a>七重栏楯、<a id="a-8x"></a>七重宝壍、<a id="a-8y"></a>七重行列宝多罗树。<a id="a-8z"></a>是垣墙等，<a id="a-90"></a>绮饰庄严甚可爱乐。<a id="a-91"></a>有四妙苑周环此宫，<a id="a-92"></a>一名常喜，<a id="a-93"></a>二名离忧，<a id="a-94"></a>三名华严，<a id="a-95"></a>四名香饰。<a id="a-96"></a>一一苑内各有八池，<a id="a-97"></a>一名贤善，<a id="a-98"></a>二名贤上，<a id="a-99"></a>三名欢喜，<a id="a-9A"></a>四名喜上，<a id="a-9B"></a>五名安隐，<a id="a-9C"></a>六名具安，<a id="a-9D"></a>七名离怖，<a id="a-9E"></a>八名不退。<a id="a-9F"></a>诸池四面各一宝成，<a id="a-9G"></a>一金，<a id="a-9H"></a>二银，<a id="a-9I"></a>三吠琉璃，<a id="a-9J"></a>四颇胝迦。<a id="a-9K"></a>羯鸡都宝以为池底，<a id="a-9L"></a>金沙布上，<a id="a-9M"></a>妙水湛然。<a id="a-9N"></a>一一池滨有八阶陛，<a id="a-9O"></a>种种妙宝以为严饰，<a id="a-9P"></a>用胜上金而为其蹬。<a id="a-9Q"></a>诸阶两间有芭蕉树，<a id="a-9R"></a>行列间饰，<a id="a-9S"></a>紫金所成。<a id="a-9T"></a>是诸池中具四妙华，<a id="a-9U"></a>嗢钵罗华、<a id="a-9V"></a>钵特摩华、<a id="a-9W"></a>拘母陀华、<a id="a-9X"></a>奔荼利华，<a id="a-9Y"></a>众色间杂，<a id="a-9Z"></a>弭布水上。<a id="a-9a"></a>周池四边有香华树，<a id="a-9b"></a>清风时鼓散于水中。<a id="a-9c"></a>诸池皆具八功德水，<a id="a-9d"></a>香如栴檀，<a id="a-9e"></a>色味具足，<a id="a-9f"></a>有凫雁等游戏其中。<a id="a-9g"></a>法涌菩萨摩诃萨住此宫中，<a id="a-9h"></a>常与六万八千侍女游诸苑池，<a id="a-9i"></a>以妙五欲共相娱乐。<a id="a-9j"></a>妙香城中男女大小，<a id="a-9k"></a>为欲瞻仰法涌菩萨及听法故，<a id="a-9l"></a>有时得入常喜等苑、<a id="a-9m"></a>贤善等池，<a id="a-9n"></a>亦以五欲共相娱乐。</p>
  <p id="a9o">“‘又善男子，<a id="a-9p"></a>法涌菩萨摩诃萨，<a id="a-9q"></a>与诸侍女受妙乐已，<a id="a-9r"></a>昼夜三时为说般若波罗蜜多。<a id="a-9s"></a>妙香城内有诸士女，<a id="a-9t"></a>于其城中七宝台上，<a id="a-9u"></a>为法涌菩萨摩诃萨敷师子座，<a id="a-9v"></a>众宝庄饰。<a id="a-9w"></a>其座四足各一宝成，<a id="a-9x"></a>一金，<a id="a-9y"></a>二银，<a id="a-9z"></a>三吠琉璃，<a id="a-A0"></a>四颇胝迦。<a id="a-A1"></a>于其座上重敷裀褥，<a id="a-A2"></a>次铺绮帊，<a id="a-A3"></a>覆以白毡，<a id="a-A4"></a>络以綩綖。<a id="a-A5"></a>宝座两边双设丹枕，<a id="a-A6"></a>垂诸帏带散妙香华。<a id="a-A7"></a>其座高广半俱卢舍，<a id="a-A8"></a>于上空中张以绮幔，<a id="a-A9"></a>内施珠帐称座大小，<a id="a-AA"></a>垂诸华缨，<a id="a-AB"></a>悬以金铎。<a id="a-AC"></a>为敬法故于座四边，<a id="a-AD"></a>散五色华，<a id="a-AE"></a>烧无价香。<a id="a-AF"></a>复以种种泽香、<a id="a-AG"></a>末香涂散其地，<a id="a-AH"></a>罗列众多宝幢幡盖。<a id="a-AI"></a>法涌菩萨于时时中升此宝座，<a id="a-AJ"></a>为众宣说甚深般若波罗蜜多。<a id="a-AK"></a>每说法时，<a id="a-AL"></a>皆有无量天、<a id="a-AM"></a>龙、<a id="a-AN"></a>药叉、<a id="a-AO"></a>健达缚、<a id="a-AP"></a>阿素洛、<a id="a-AQ"></a>揭路荼、<a id="a-AR"></a>紧捺洛、<a id="a-AS"></a>莫呼洛伽、<a id="a-AT"></a>人非人等俱来集会，<a id="a-AU"></a>恭敬供养法涌菩萨，<a id="a-AV"></a>听受般若波罗蜜多。<a id="a-AW"></a>时，<a id="a-AX"></a>诸大众既闻法已，<a id="a-AY"></a>有诵持者，<a id="a-AZ"></a>有书写者，<a id="a-Aa"></a>有转读者，<a id="a-Ab"></a>有思惟者，<a id="a-Ac"></a>有如说行者，<a id="a-Ad"></a>有开悟他者。<a id="a-Ae"></a>由是因缘彼有情类，<a id="a-Af"></a>于诸恶趣得不堕法，<a id="a-Ag"></a>及于无上正等菩提永不退转。<a id="a-Ah"></a>汝善男子，<a id="a-Ai"></a>应勤精进速疾往诣法涌菩萨摩诃萨所，<a id="a-Aj"></a>当令汝闻所求般若波罗蜜多。</p>
  <p id="aAk">“‘又善男子，<a id="a-Al"></a>法涌菩萨，<a id="a-Am"></a>是汝长夜真净善友，<a id="a-An"></a>示现教导，<a id="a-Ao"></a>赞励庆喜，<a id="a-Ap"></a>令汝速证所求无上正等菩提。<a id="a-Aq"></a>法涌菩萨，<a id="a-Ar"></a>于过去世，<a id="a-As"></a>以勤苦行求深般若波罗蜜多，<a id="a-At"></a>亦如汝今求之方便。<a id="a-Au"></a>汝宜速往法涌菩萨摩诃萨所，<a id="a-Av"></a>勿生疑难，<a id="a-Aw"></a>莫计昼夜，<a id="a-Ax"></a>不久当闻甚深般若波罗蜜多！<a id="a-Ay"></a>’</p>
  <p id="aAz">“尔时，<a id="a-B0"></a>常啼菩萨摩诃萨闻是语已，<a id="a-B1"></a>心生适悦踊跃欢喜，<a id="a-B2"></a>作是思惟：<a id="a-B3"></a>‘何时当见法涌菩萨，<a id="a-B4"></a>从彼得闻甚深般若波罗蜜多？<a id="a-B5"></a>’</p>
  <p id="aB6">“善现当知，<a id="a-B7"></a>譬如有人遇中毒箭，<a id="a-B8"></a>为苦所切更无余想，<a id="a-B9"></a>但作是念：<a id="a-BA"></a>‘我于何时得遇良医，<a id="a-BB"></a>为拔此箭得免斯苦？<a id="a-BC"></a>’常啼菩萨亦复如是，<a id="a-BD"></a>当于尔时更无余想，<a id="a-BE"></a>但作是念：<a id="a-BF"></a>‘我于何时当见法涌菩萨摩诃萨，<a id="a-BG"></a>亲近供养得闻般若波罗蜜多，<a id="a-BH"></a>闻已便能永断种种虚妄分别有所得见，<a id="a-BI"></a>疾证无上正等菩提？<a id="a-BJ"></a>’</p>
  <p id="aBK">“善现当知，<a id="a-BL"></a>常啼菩萨即住此处作是念时，<a id="a-BM"></a>于一切法中起无障智见，<a id="a-BN"></a>由斯智见即能现入无量殊胜三摩地门，<a id="a-BO"></a>所谓：<a id="a-BP"></a>观一切法自性三摩地、<a id="a-BQ"></a>于一切法自性无所得三摩地、<a id="a-BR"></a>破一切法无智三摩地、<a id="a-BS"></a>得一切法无差别三摩地、<a id="a-BT"></a>见一切法无变异三摩地、<a id="a-BU"></a>能照一切法三摩地、<a id="a-BV"></a>于一切法离暗三摩地、<a id="a-BW"></a>得一切法无别意趣三摩地、<a id="a-BX"></a>知一切法都无所得三摩地、<a id="a-BY"></a>散一切华三摩地、<a id="a-BZ"></a>引发一切法无我三摩地、<a id="a-Ba"></a>离幻三摩地、<a id="a-Bb"></a>引发镜像照明三摩地、<a id="a-Bc"></a>引发一切有情语言三摩地、<a id="a-Bd"></a>令一切有情欢喜三摩地、<a id="a-Be"></a>善随顺一切有情语言三摩地、<a id="a-Bf"></a>引发种种语言文句三摩地、<a id="a-Bg"></a>无怖无断三摩地、<a id="a-Bh"></a>能说一切法本性不可说三摩地、<a id="a-Bi"></a>得无礙解脱三摩地、<a id="a-Bj"></a>远离一切尘三摩地、<a id="a-Bk"></a>名句文词善巧三摩地、<a id="a-Bl"></a>于一切法起胜观三摩地、<a id="a-Bm"></a>得一切法无礙际三摩地、<a id="a-Bn"></a>如虚空三摩地、<a id="a-Bo"></a>金刚喻三摩地、<a id="a-Bp"></a>虽现行色而无所犯三摩地、<a id="a-Bq"></a>得胜三摩地、<a id="a-Br"></a>得无退眼三摩地、<a id="a-Bs"></a>出法界三摩地、<a id="a-Bt"></a>安慰调伏三摩地、<a id="a-Bu"></a>师子奋迅欠呿哮吼三摩地、<a id="a-Bv"></a>映夺一切有情三摩地、<a id="a-Bw"></a>远离一切垢三摩地、<a id="a-Bx"></a>于一切法得无染三摩地、<a id="a-By"></a>莲华庄严三摩地、<a id="a-Bz"></a>断一切疑三摩地、<a id="a-C0"></a>随顺一切坚固三摩地、<a id="a-C1"></a>出一切法三摩地、<a id="a-C2"></a>得神通力无畏三摩地、<a id="a-C3"></a>现前通达一切法三摩地、<a id="a-C4"></a>坏一切法印三摩地、<a id="a-C5"></a>现一切法无差别三摩地、<a id="a-C6"></a>离一切见稠林三摩地、<a id="a-C7"></a>离一切暗三摩地、<a id="a-C8"></a>离一切相三摩地、<a id="a-C9"></a>脱一切著三摩地、<a id="a-CA"></a>离一切懈怠三摩地、<a id="a-CB"></a>得深法明三摩地、<a id="a-CC"></a>如妙高山三摩地、<a id="a-CD"></a>不可引夺三摩地、<a id="a-CE"></a>摧伏一切魔军三摩地、<a id="a-CF"></a>不著三界三摩地、<a id="a-CG"></a>引发一切殊胜光明三摩地，<a id="a-CH"></a>如是乃至现见诸佛三摩地。</p>
  <p id="aCI">“常啼菩萨安住如是三摩地中，<a id="a-CJ"></a>现见十方无量无数无边世界诸佛如来，<a id="a-CK"></a>为诸菩萨摩诃萨众宣说般若波罗蜜多。<a id="a-CL"></a>时，<a id="a-CM"></a>诸如来、<a id="a-CN"></a>应、<a id="a-CO"></a>正等觉咸共赞慰教诫教授常啼菩萨摩诃萨言：<a id="a-CP"></a>‘善哉！<a id="a-CQ"></a>善哉！<a id="a-CR"></a>善男子，<a id="a-CS"></a>我等本行菩萨道时，<a id="a-CT"></a>亦如汝今以勤苦行求深般若波罗蜜多；<a id="a-CU"></a>于勤求时，<a id="a-CV"></a>亦如汝今现得如是诸三摩地。<a id="a-CW"></a>我等尔时得是无量胜三摩地，<a id="a-CX"></a>究竟修已则能成办甚深般若波罗蜜多方便善巧，<a id="a-CY"></a>由斯能办一切佛法，<a id="a-CZ"></a>便得住于不退转地。<a id="a-Ca"></a>我等观此诸三摩地所禀自性无入无出，<a id="a-Cb"></a>亦不见法能入出者，<a id="a-Cc"></a>亦不见此能修菩萨摩诃萨行，<a id="a-Cd"></a>亦不见此能证无上正等菩提。<a id="a-Ce"></a>我等尔时以于诸法无所执故，<a id="a-Cf"></a>即名般若波罗蜜多。<a id="a-Cg"></a>我等住此无所执故，<a id="a-Ch"></a>便能获得真金色身，<a id="a-Ci"></a>常光一寻，<a id="a-Cj"></a>具三十二大丈夫相，<a id="a-Ck"></a>八十随好圆满庄严。<a id="a-Cl"></a>又能证得不可思议无上佛智、<a id="a-Cm"></a>无上佛戒、<a id="a-Cn"></a>无上佛定、<a id="a-Co"></a>无上佛慧，<a id="a-Cp"></a>一切功德波罗蜜多无不圆满。<a id="a-Cq"></a>以能圆满一切功德波罗蜜多，<a id="a-Cr"></a>佛尚不能取量尽说，<a id="a-Cs"></a>况诸声闻及独觉等？<a id="a-Ct"></a>以是故，<a id="a-Cu"></a>善男子，<a id="a-Cv"></a>汝于此法倍应恭敬，<a id="a-Cw"></a>爱乐勤求，<a id="a-Cx"></a>无得暂舍。<a id="a-Cy"></a>若于此法倍生恭敬，<a id="a-Cz"></a>爱乐勤求能不暂舍，<a id="a-D0"></a>便于无上正等菩提易可证得。<a id="a-D1"></a>又善男子，<a id="a-D2"></a>汝于善友应常恭敬，<a id="a-D3"></a>爱乐勤求如诸佛想。<a id="a-D4"></a>何以故？<a id="a-D5"></a>善男子，<a id="a-D6"></a>若菩萨摩诃萨常为善友之所摄护，<a id="a-D7"></a>疾得无上正等菩提。<a id="a-D8"></a>’</p>
  <p id="aD9">“是时，<a id="a-DA"></a>常啼菩萨摩诃萨即白十方诸佛言：<a id="a-DB"></a>‘何等名为我之善友？<a id="a-DC"></a>我当亲近恭敬供养？<a id="a-DD"></a>’</p>
  <p id="aDE">“十方诸佛告常啼言：<a id="a-DF"></a>‘有法涌菩萨摩诃萨，<a id="a-DG"></a>是汝长夜真净善友，<a id="a-DH"></a>能摄护汝，<a id="a-DI"></a>令汝成熟所求无上正等菩提，<a id="a-DJ"></a>亦令汝学甚深般若波罗蜜多方便善巧。<a id="a-DK"></a>彼能长夜摄益汝故，<a id="a-DL"></a>是汝善友，<a id="a-DM"></a>汝应亲近恭敬供养。<a id="a-DN"></a>又善男子，<a id="a-DO"></a>汝若一劫若二若三，<a id="a-DP"></a>如是乃至若百千劫，<a id="a-DQ"></a>或复过是，<a id="a-DR"></a>恭敬顶戴法涌菩萨。<a id="a-DS"></a>复以一切上妙乐具，<a id="a-DT"></a>乃至三千大千世界所有妙色、<a id="a-DU"></a>声、<a id="a-DV"></a>香、<a id="a-DW"></a>味、<a id="a-DX"></a>触尽以供养，<a id="a-DY"></a>未能报彼须臾之恩。<a id="a-DZ"></a>何以故？<a id="a-Da"></a>善男子，<a id="a-Db"></a>汝因法涌菩萨威力，<a id="a-Dc"></a>现得如是无量胜妙三摩地门。<a id="a-Dd"></a>又当因彼，<a id="a-De"></a>令汝获得甚深般若波罗蜜多方便善巧，<a id="a-Df"></a>疾证无上正等菩提。<a id="a-Dg"></a>’</p>
  <p id="aDh">“时，<a id="a-Di"></a>十方佛方便赞慰教诫教授常啼菩萨，<a id="a-Dj"></a>令欢喜已，<a id="a-Dk"></a>忽然不现。</p>
  <p id="aDl">“尔时，<a id="a-Dm"></a>常啼菩萨摩诃萨从现所证三摩地起，<a id="a-Dn"></a>不见诸佛，<a id="a-Do"></a>心怀惆怅，<a id="a-Dp"></a>作是思惟：<a id="a-Dq"></a>‘我向所见十方诸佛，<a id="a-Dr"></a>先从何来？<a id="a-Ds"></a>今往何所？<a id="a-Dt"></a>谁能为我断如是疑？<a id="a-Du"></a>’复作是念：<a id="a-Dv"></a>‘法涌菩萨久已修学甚深般若波罗蜜多方便善巧，<a id="a-Dw"></a>已得无量陀罗尼门及三摩地，<a id="a-Dx"></a>于诸菩萨自在神通已到究竟，<a id="a-Dy"></a>已曾供养无量如来、<a id="a-Dz"></a>应、<a id="a-E0"></a>正等觉，<a id="a-E1"></a>于诸佛所发弘誓愿种诸善根，<a id="a-E2"></a>于长夜中为我善友，<a id="a-E3"></a>常摄受我令获利乐。<a id="a-E4"></a>我当疾诣法涌菩萨摩诃萨所，<a id="a-E5"></a>问向所见十方诸佛，<a id="a-E6"></a>先从何来？<a id="a-E7"></a>今往何所？<a id="a-E8"></a>彼能为我断如是疑。<a id="a-E9"></a>’</p>
  <p id="aEA">“善现当知，<a id="a-EB"></a>是时常啼菩萨摩诃萨作此念已，<a id="a-EC"></a>便于法涌菩萨摩诃萨所，<a id="a-ED"></a>转增爱敬清净之心，<a id="a-EE"></a>复作是念：<a id="a-EF"></a>‘我今欲诣法涌菩萨摩诃萨所，<a id="a-EG"></a>当以何物而为供养？<a id="a-EH"></a>然我贫匮，<a id="a-EI"></a>无有华香、<a id="a-EJ"></a>泽香、<a id="a-EK"></a>散香、<a id="a-EL"></a>衣服、<a id="a-EM"></a>璎珞、<a id="a-EN"></a>宝幢、<a id="a-EO"></a>幡盖、<a id="a-EP"></a>妓乐、<a id="a-EQ"></a>灯明、<a id="a-ER"></a>末尼、<a id="a-ES"></a>真珠、<a id="a-ET"></a>吠琉璃宝、<a id="a-EU"></a>颇胝迦宝、<a id="a-EV"></a>金银、<a id="a-EW"></a>珊瑚、<a id="a-EX"></a>螺贝、<a id="a-EY"></a>璧玉及余种种上妙供具，<a id="a-EZ"></a>可以供养甚深般若波罗蜜多及说法师法涌菩萨。<a id="a-Ea"></a>我定不应空尔而诣法涌菩萨摩诃萨所。<a id="a-Eb"></a>我若空往，<a id="a-Ec"></a>自喜不生，<a id="a-Ed"></a>何以表知至诚求法？<a id="a-Ee"></a>我于今者，<a id="a-Ef"></a>应自卖身以求价值，<a id="a-Eg"></a>持用供养甚深般若波罗蜜多及说法师法涌菩萨。<a id="a-Eh"></a>何以故？<a id="a-Ei"></a>我于长夜诸界趣生，<a id="a-Ej"></a>虚丧坏灭无边身命，<a id="a-Ek"></a>无始生死为欲因缘，<a id="a-El"></a>堕诸地狱受无量苦，<a id="a-Em"></a>未为供养如是妙法及说法师自舍身命。<a id="a-En"></a>故我今者，<a id="a-Eo"></a>定应卖身以求财物，<a id="a-Ep"></a>持用供养甚深般若波罗蜜多及说法师法涌菩萨。<a id="a-Eq"></a>’</p>
  <p id="aEr">“尔时，<a id="a-Es"></a>常啼菩萨摩诃萨作是念已，<a id="a-Et"></a>渐次东行至一大城，<a id="a-Eu"></a>宽广严净，<a id="a-Ev"></a>多诸人众，<a id="a-Ew"></a>安隐丰乐。<a id="a-Ex"></a>常啼菩萨入市肆中，<a id="a-Ey"></a>处处巡环，<a id="a-Ez"></a>高声唱曰：<a id="a-F0"></a>‘我今自卖！<a id="a-F1"></a>谁欲买人？<a id="a-F2"></a>我今自卖！<a id="a-F3"></a>谁欲买人？<a id="a-F4"></a>’</p>
  <p id="aF5">“是时，<a id="a-F6"></a>恶魔见此事已，<a id="a-F7"></a>便作是念：<a id="a-F8"></a>‘常啼菩萨爱重法故欲自卖身，<a id="a-F9"></a>谓为供养甚深般若波罗蜜多及说法师法涌菩萨摩诃萨故。<a id="a-FA"></a>因斯当得如理请问甚深般若波罗蜜多方便善巧，<a id="a-FB"></a>谓作是问：<a id="a-FC"></a>“云何菩萨方便修行甚深般若波罗蜜多速证无上正等菩提？<a id="a-FD"></a>”作是问已，<a id="a-FE"></a>法涌菩萨当为宣说甚深法要，<a id="a-FF"></a>令得多闻犹如大海，<a id="a-FG"></a>魔及眷属所不能坏，<a id="a-FH"></a>渐能圆满一切功德，<a id="a-FI"></a>因斯饶益诸有情类，<a id="a-FJ"></a>令得无上正等菩提。<a id="a-FK"></a>彼复能令诸有情类证得无上正等菩提，<a id="a-FL"></a>展转相承，<a id="a-FM"></a>空我境界。<a id="a-FN"></a>我当方便隐蔽其声，<a id="a-FO"></a>令此城中长者、<a id="a-FP"></a>居士、<a id="a-FQ"></a>婆罗门等，<a id="a-FR"></a>咸不能闻。<a id="a-FS"></a>’唯除城中一长者女，<a id="a-FT"></a>宿善根力，<a id="a-FU"></a>魔不能蔽。</p>
  <p id="aFV">“常啼菩萨由是因缘，<a id="a-FW"></a>经于久时卖身不售，<a id="a-FX"></a>愁忧苦恼在一处立，<a id="a-FY"></a>涕泪而言：<a id="a-FZ"></a>‘我有何罪？<a id="a-Fa"></a>为欲供养甚深般若波罗蜜多及说法师法涌菩萨摩诃萨故，<a id="a-Fb"></a>虽自卖身，<a id="a-Fc"></a>而无买者？<a id="a-Fd"></a>’</p>
  <p id="aFe">“时，<a id="a-Ff"></a>天帝释见已念言：<a id="a-Fg"></a>‘此善男子，<a id="a-Fh"></a>以为供养甚深般若波罗蜜多及说法师法涌菩萨，<a id="a-Fi"></a>爱重法故，<a id="a-Fj"></a>自卖其身。<a id="a-Fk"></a>我当试之，<a id="a-Fl"></a>为实慕法？<a id="a-Fm"></a>为怀谄诈，<a id="a-Fn"></a>诳惑世间？<a id="a-Fo"></a>’如是念已，<a id="a-Fp"></a>即自化作少婆罗门，<a id="a-Fq"></a>诣常啼所，<a id="a-Fr"></a>问言：<a id="a-Fs"></a>‘男子，<a id="a-Ft"></a>汝今何缘伫立悲涕，<a id="a-Fu"></a>愁忧不乐？<a id="a-Fv"></a>’</p>
  <p id="aFw">“常啼菩萨答言：<a id="a-Fx"></a>‘儒童，<a id="a-Fy"></a>我为供养甚深般若波罗蜜多及说法师法涌菩萨。<a id="a-Fz"></a>然我贫乏无诸财宝，<a id="a-G0"></a>爱重法故欲自卖身，<a id="a-G1"></a>遍此城中，<a id="a-G2"></a>无相问者。<a id="a-G3"></a>自惟薄福，<a id="a-G4"></a>住此忧悲。<a id="a-G5"></a>’</p>
  <p id="aG6">“时，<a id="a-G7"></a>婆罗门语常啼曰：<a id="a-G8"></a>‘我于今者正欲祠天，<a id="a-G9"></a>不用人身，<a id="a-GA"></a>但须人血、<a id="a-GB"></a>人髓、<a id="a-GC"></a>人心，<a id="a-GD"></a>颇能卖不？<a id="a-GE"></a>’</p>
  <p id="aGF">“常啼菩萨闻已念言：<a id="a-GG"></a>‘我于今者定获胜利。<a id="a-GH"></a>所以者何？<a id="a-GI"></a>彼欲买者，<a id="a-GJ"></a>我皆具有。<a id="a-GK"></a>由斯价值，<a id="a-GL"></a>当得供养甚深般若波罗蜜多及说法师法涌菩萨，<a id="a-GM"></a>令我具足甚深般若波罗蜜多方便善巧，<a id="a-GN"></a>疾证无上正等菩提。<a id="a-GO"></a>’作是念时，<a id="a-GP"></a>欢喜踊跃，<a id="a-GQ"></a>以柔软语报婆罗门：<a id="a-GR"></a>‘仁所买者，<a id="a-GS"></a>我悉能卖。<a id="a-GT"></a>’</p>
  <p id="aGU">“婆罗门言：<a id="a-GV"></a>‘须几价值？<a id="a-GW"></a>’</p>
  <p id="aGX">“常啼报曰：<a id="a-GY"></a>‘随意相酬。<a id="a-GZ"></a>’</p>
  <p id="aGa">“尔时，<a id="a-Gb"></a>常啼作是语已，<a id="a-Gc"></a>即伸右手执取利刀，<a id="a-Gd"></a>刺己左臂令出其血，<a id="a-Ge"></a>复割右髀皮肉置地，<a id="a-Gf"></a>破骨出髓，<a id="a-Gg"></a>与婆罗门；<a id="a-Gh"></a>复趣墙边，<a id="a-Gi"></a>欲剖心出。</p>
  <p id="aGj">“有长者女处于高阁，<a id="a-Gk"></a>先见常啼扬声自卖，<a id="a-Gl"></a>后时复见自害其身，<a id="a-Gm"></a>作是念言：<a id="a-Gn"></a>‘此善男子，<a id="a-Go"></a>何因缘故困苦其身？<a id="a-Gp"></a>我当问之。<a id="a-Gq"></a>’念已下阁，<a id="a-Gr"></a>到常啼所，<a id="a-Gs"></a>作是问言：<a id="a-Gt"></a>‘汝何因缘，<a id="a-Gu"></a>先唱自卖，<a id="a-Gv"></a>今出血、<a id="a-Gw"></a>髓，<a id="a-Gx"></a>复欲剖心？<a id="a-Gy"></a>’</p>
  <p id="aGz">“常啼报曰：<a id="a-H0"></a>‘姊不知耶？<a id="a-H1"></a>我为供养甚深般若波罗蜜多及说法师法涌菩萨。<a id="a-H2"></a>然我贫乏无诸财宝，<a id="a-H3"></a>爱重法故先自卖身，<a id="a-H4"></a>无相买者，<a id="a-H5"></a>今卖三事与婆罗门。<a id="a-H6"></a>’</p>
  <p id="aH7">“长者女言：<a id="a-H8"></a>‘汝今自卖身血、<a id="a-H9"></a>心、<a id="a-HA"></a>髓，<a id="a-HB"></a>欲持价值供养般若波罗蜜多及说法师法涌菩萨，<a id="a-HC"></a>当获何等功德胜利？<a id="a-HD"></a>’</p>
  <p id="aHE">“常啼答言：<a id="a-HF"></a>‘法涌菩萨于甚深法已得自在，<a id="a-HG"></a>当为我说甚深般若波罗蜜多方便善巧，<a id="a-HH"></a>菩萨所学，<a id="a-HI"></a>菩萨所乘，<a id="a-HJ"></a>菩萨所行，<a id="a-HK"></a>菩萨所作。<a id="a-HL"></a>我得闻已，<a id="a-HM"></a>如说修行，<a id="a-HN"></a>成熟有情，<a id="a-HO"></a>严净佛土，<a id="a-HP"></a>速证无上正等菩提，<a id="a-HQ"></a>得金色身，<a id="a-HR"></a>具三十二大丈夫相，<a id="a-HS"></a>八十随好圆满庄严，<a id="a-HT"></a>常光一寻，<a id="a-HU"></a>余光无量，<a id="a-HV"></a>具佛十力、<a id="a-HW"></a>四无所畏、<a id="a-HX"></a>四无礙解、<a id="a-HY"></a>大慈、<a id="a-HZ"></a>大悲、<a id="a-Ha"></a>大喜、<a id="a-Hb"></a>大舍、<a id="a-Hc"></a>十八佛不共法、<a id="a-Hd"></a>无忘失法、<a id="a-He"></a>恒住舍性、<a id="a-Hf"></a>五净眼、<a id="a-Hg"></a>六神通、<a id="a-Hh"></a>不可思议清净戒蕴、<a id="a-Hi"></a>定蕴、<a id="a-Hj"></a>慧蕴、<a id="a-Hk"></a>解脱蕴、<a id="a-Hl"></a>解脱知见蕴、<a id="a-Hm"></a>无障智见、<a id="a-Hn"></a>无上智见，<a id="a-Ho"></a>得一切智、<a id="a-Hp"></a>道相智、<a id="a-Hq"></a>一切相智，<a id="a-Hr"></a>具足一切无上法宝，<a id="a-Hs"></a>分布施与一切有情，<a id="a-Ht"></a>与诸有情作所依止。<a id="a-Hu"></a>我舍身命为供养彼，<a id="a-Hv"></a>当获此等功德胜利。<a id="a-Hw"></a>’</p>
  <p id="aHx">“时，<a id="a-Hy"></a>长者女闻说殊胜不可思议微妙佛法，<a id="a-Hz"></a>欢喜踊跃，<a id="a-I0"></a>身毛皆竖，<a id="a-I1"></a>恭敬合掌，<a id="a-I2"></a>白常啼言：<a id="a-I3"></a>‘大士所说第一广大，<a id="a-I4"></a>最胜微妙，<a id="a-I5"></a>甚为希有！<a id="a-I6"></a>为获如是一一佛法，<a id="a-I7"></a>尚应弃舍如殑伽沙所重身命，<a id="a-I8"></a>况唯舍一！<a id="a-I9"></a>所以者何？<a id="a-IA"></a>若得如是微妙功德，<a id="a-IB"></a>则能利乐一切有情。<a id="a-IC"></a>大士家贫，<a id="a-ID"></a>尚为如是微妙功德不惜身命，<a id="a-IE"></a>况我家富多有珍财，<a id="a-IF"></a>为是功德而不弃舍？<a id="a-IG"></a>大士今应勿复自害，<a id="a-IH"></a>所须供具尽当相与。<a id="a-II"></a>所谓金银、<a id="a-IJ"></a>吠瑠璃宝、<a id="a-IK"></a>颇胝迦宝、<a id="a-IL"></a>末尼、<a id="a-IM"></a>真珠、<a id="a-IN"></a>杵藏、<a id="a-IO"></a>石藏、<a id="a-IP"></a>螺贝、<a id="a-IQ"></a>璧玉、<a id="a-IR"></a>帝青、<a id="a-IS"></a>大青、<a id="a-IT"></a>珊瑚、<a id="a-IU"></a>虎珀，<a id="a-IV"></a>及余无量异类珍财，<a id="a-IW"></a>华香、<a id="a-IX"></a>璎珞、<a id="a-IY"></a>宝幢、<a id="a-IZ"></a>幡盖、<a id="a-Ia"></a>妓乐、<a id="a-Ib"></a>灯明、<a id="a-Ic"></a>车乘、<a id="a-Id"></a>衣服，<a id="a-Ie"></a>并余种种上妙供具，<a id="a-If"></a>可持供养甚深般若波罗蜜多及说法师法涌菩萨。<a id="a-Ig"></a>唯愿大士勿复自害！<a id="a-Ih"></a>我身亦愿随大士往法涌菩萨摩诃萨所，<a id="a-Ii"></a>俱时瞻仰，<a id="a-Ij"></a>共植善根，<a id="a-Ik"></a>为得所说诸佛法故。<a id="a-Il"></a>’</p>
 </body>
</html>