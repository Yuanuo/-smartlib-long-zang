<!doctype html>
<html id="z3IBSfM3" data-ver="1639">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第四</h1>
  <h2 id="a2">初分学观品第二之二</h2>
  <p id="a3">佛告舍利子：<a id="a-4"></a>“若菩萨摩诃萨修行般若波罗蜜多，<a id="a-5"></a>已能成办如是功德。<a id="a-6"></a>尔时，<a id="a-7"></a>三千大千世界四大天王，<a id="a-8"></a>皆大欢喜，<a id="a-9"></a>咸作是念：<a id="a-A"></a>‘我等今者，<a id="a-B"></a>应以四钵奉此菩萨，<a id="a-C"></a>如昔天王奉先佛钵。<a id="a-D"></a>’是时，<a id="a-E"></a>三千大千世界三十三天、<a id="a-F"></a>夜摩天、<a id="a-G"></a>睹史多天、<a id="a-H"></a>乐变化天、<a id="a-I"></a>他化自在天，<a id="a-J"></a>皆大欢喜，<a id="a-K"></a>咸作是念：<a id="a-L"></a>‘我等皆当供养恭敬、<a id="a-M"></a>尊重赞叹如是菩萨，<a id="a-N"></a>令阿素洛凶党损减，<a id="a-O"></a>使诸天众眷属增益。<a id="a-P"></a>’是时，<a id="a-Q"></a>三千大千世界梵众天——梵辅天、<a id="a-R"></a>梵会天、<a id="a-S"></a>大梵天，<a id="a-T"></a>光天——少光天、<a id="a-U"></a>无量光天、<a id="a-V"></a>极光净天，<a id="a-W"></a>净天——少净天、<a id="a-X"></a>无量净天、<a id="a-Y"></a>遍净天，<a id="a-Z"></a>广天——少广天、<a id="a-a"></a>无量广天、<a id="a-b"></a>广果天，<a id="a-c"></a>无烦天、<a id="a-d"></a>无热天、<a id="a-e"></a>善现天、<a id="a-f"></a>善见天、<a id="a-g"></a>色究竟天，<a id="a-h"></a>欢喜欣悦，<a id="a-i"></a>咸作是念：<a id="a-j"></a>‘我等当请如是菩萨速证无上正等菩提，<a id="a-k"></a>转妙法轮饶益一切。<a id="a-l"></a>’</p>
  <p id="am">“舍利子，<a id="a-n"></a>若菩萨摩诃萨修行般若波罗蜜多，<a id="a-o"></a>增益六种波罗蜜多时，<a id="a-p"></a>彼世界诸善男子、<a id="a-q"></a>善女人等，<a id="a-r"></a>若见若闻皆大欢喜，<a id="a-s"></a>咸作是念：<a id="a-t"></a>‘我等愿为如是菩萨，<a id="a-u"></a>当作父母、<a id="a-v"></a>兄弟、<a id="a-w"></a>姊妹、<a id="a-x"></a>妻子、<a id="a-y"></a>眷属、<a id="a-z"></a>知识、<a id="a-10"></a>朋友，<a id="a-11"></a>因此方便修诸善业，<a id="a-12"></a>亦当证得无上菩提。<a id="a-13"></a>’时，<a id="a-14"></a>彼世界四大王众天，<a id="a-15"></a>乃至色究竟天，<a id="a-16"></a>若见若闻皆大欢喜，<a id="a-17"></a>咸作是念：<a id="a-18"></a>‘我等当作种种方便，<a id="a-19"></a>令是菩萨离非梵行，<a id="a-1A"></a>从初发心乃至成佛常修梵行。<a id="a-1B"></a>所以者何？<a id="a-1C"></a>若染色欲，<a id="a-1D"></a>于生梵天尚能为障，<a id="a-1E"></a>况得无上正等菩提？<a id="a-1F"></a>’是故菩萨断欲出家修梵行者，<a id="a-1G"></a>能得无上正等菩提，<a id="a-1H"></a>非不断者。<a id="a-1I"></a>”</p>
  <p id="a1J">时，<a id="a-1K"></a>舍利子白佛言：<a id="a-1L"></a>“世尊，<a id="a-1M"></a>诸菩萨摩诃萨，<a id="a-1N"></a>为要当有父母、<a id="a-1O"></a>妻子、<a id="a-1P"></a>诸亲友耶？<a id="a-1Q"></a>”</p>
  <p id="a1R">佛告具寿舍利子言：<a id="a-1S"></a>“或有菩萨具有父母、<a id="a-1T"></a>妻子、<a id="a-1U"></a>眷属而修菩萨摩诃萨行；<a id="a-1V"></a>或有菩萨摩诃萨无有妻子，<a id="a-1W"></a>从初发心乃至成佛，<a id="a-1X"></a>常修梵行不坏童真；<a id="a-1Y"></a>或有菩萨摩诃萨方便善巧示受五欲，<a id="a-1Z"></a>厌舍出家，<a id="a-1a"></a>修行梵行，<a id="a-1b"></a>方得无上正等菩提。<a id="a-1c"></a>舍利子，<a id="a-1d"></a>譬如幻师或彼弟子善于幻法，<a id="a-1e"></a>幻作种种五妙欲具，<a id="a-1f"></a>于中自恣共相娱乐。<a id="a-1g"></a>于意云何？<a id="a-1h"></a>彼幻所作，<a id="a-1i"></a>为有实不？<a id="a-1j"></a>”</p>
  <p id="a1k">舍利子言：<a id="a-1l"></a>“不也，<a id="a-1m"></a>世尊。<a id="a-1n"></a>不也，<a id="a-1o"></a>善逝。<a id="a-1p"></a>”</p>
  <p id="a1q">佛言：<a id="a-1r"></a>“舍利子，<a id="a-1s"></a>菩萨摩诃萨亦复如是，<a id="a-1t"></a>为欲成熟诸有情故，<a id="a-1u"></a>方便善巧化受五欲，<a id="a-1v"></a>实无是事。<a id="a-1w"></a>然此菩萨摩诃萨于五欲中深生厌患，<a id="a-1x"></a>不为五欲过失所染，<a id="a-1y"></a>以无量门诃毁诸欲：<a id="a-1z"></a>欲为炽火，<a id="a-20"></a>烧身心故；<a id="a-21"></a>欲为秽恶，<a id="a-22"></a>染自他故；<a id="a-23"></a>欲为魁脍，<a id="a-24"></a>于去、<a id="a-25"></a>来、<a id="a-26"></a>今常为害故；<a id="a-27"></a>欲为怨敌，<a id="a-28"></a>长夜伺求作衰损故；<a id="a-29"></a>欲如草炬，<a id="a-2A"></a>欲如苦果，<a id="a-2B"></a>欲如利剑，<a id="a-2C"></a>欲如火聚，<a id="a-2D"></a>欲如毒器，<a id="a-2E"></a>欲如幻惑，<a id="a-2F"></a>欲如暗井，<a id="a-2G"></a>欲如诈亲、<a id="a-2H"></a>旃荼罗等。<a id="a-2I"></a>舍利子，<a id="a-2J"></a>诸菩萨摩诃萨以如是等无量过门诃毁诸欲，<a id="a-2K"></a>既善了知诸欲过失，<a id="a-2L"></a>宁有真实受诸欲事？<a id="a-2M"></a>但为饶益所化有情，<a id="a-2N"></a>方便善巧示受诸欲。<a id="a-2O"></a>”</p>
  <p id="a2P">尔时，<a id="a-2Q"></a>舍利子白佛言：<a id="a-2R"></a>“世尊，<a id="a-2S"></a>云何菩萨摩诃萨应行般若波罗蜜多？<a id="a-2T"></a>”</p>
  <p id="a2U">佛告具寿舍利子言：<a id="a-2V"></a>“舍利子，<a id="a-2W"></a>菩萨摩诃萨修行般若波罗蜜多时，<a id="a-2X"></a>应如是观：<a id="a-2Y"></a>‘实有菩萨不见有菩萨，<a id="a-2Z"></a>不见菩萨名；<a id="a-2a"></a>不见般若波罗蜜多，<a id="a-2b"></a>不见般若波罗蜜多名；<a id="a-2c"></a>不见行，<a id="a-2d"></a>不见不行。<a id="a-2e"></a>’何以故？<a id="a-2f"></a>舍利子，<a id="a-2g"></a>菩萨自性空，<a id="a-2h"></a>菩萨名空。<a id="a-2i"></a>所以者何？<a id="a-2j"></a>色自性空，<a id="a-2k"></a>不由空故色空非色，<a id="a-2l"></a>色不离空，<a id="a-2m"></a>空不离色，<a id="a-2n"></a>色即是空，<a id="a-2o"></a>空即是色；<a id="a-2p"></a>受、<a id="a-2q"></a>想、<a id="a-2r"></a>行、<a id="a-2s"></a>识自性空，<a id="a-2t"></a>不由空故受、<a id="a-2u"></a>想、<a id="a-2v"></a>行、<a id="a-2w"></a>识空非受、<a id="a-2x"></a>想、<a id="a-2y"></a>行、<a id="a-2z"></a>识，<a id="a-30"></a>受、<a id="a-31"></a>想、<a id="a-32"></a>行、<a id="a-33"></a>识不离空，<a id="a-34"></a>空不离受、<a id="a-35"></a>想、<a id="a-36"></a>行、<a id="a-37"></a>识，<a id="a-38"></a>受、<a id="a-39"></a>想、<a id="a-3A"></a>行、<a id="a-3B"></a>识即是空，<a id="a-3C"></a>空即是受、<a id="a-3D"></a>想、<a id="a-3E"></a>行、<a id="a-3F"></a>识。<a id="a-3G"></a>何以故？<a id="a-3H"></a>舍利子，<a id="a-3I"></a>此但有名谓为菩提，<a id="a-3J"></a>此但有名谓为萨埵，<a id="a-3K"></a>此但有名谓为菩提萨埵，<a id="a-3L"></a>此但有名谓之为空，<a id="a-3M"></a>此但有名谓之为色、<a id="a-3N"></a>受、<a id="a-3O"></a>想、<a id="a-3P"></a>行、<a id="a-3Q"></a>识，<a id="a-3R"></a>如是自性无生、<a id="a-3S"></a>无灭，<a id="a-3T"></a>无染、<a id="a-3U"></a>无净。<a id="a-3V"></a>菩萨摩诃萨如是行般若波罗蜜多，<a id="a-3W"></a>不见生、<a id="a-3X"></a>不见灭，<a id="a-3Y"></a>不见染、<a id="a-3Z"></a>不见净。<a id="a-3a"></a>何以故？<a id="a-3b"></a>但假立客名，<a id="a-3c"></a>别别于法而起分别；<a id="a-3d"></a>假立客名，<a id="a-3e"></a>随起言说，<a id="a-3f"></a>如如言说，<a id="a-3g"></a>如是如是生起执著。<a id="a-3h"></a>菩萨摩诃萨修行般若波罗蜜多时，<a id="a-3i"></a>于如是等一切不见，<a id="a-3j"></a>由不见故不生执著。</p>
  <p id="a3k">“复次，<a id="a-3l"></a>舍利子，<a id="a-3m"></a>诸菩萨摩诃萨修行般若波罗蜜多时，<a id="a-3n"></a>应如是观：<a id="a-3o"></a>‘菩萨但有名，<a id="a-3p"></a>佛但有名，<a id="a-3q"></a>般若波罗蜜多但有名；<a id="a-3r"></a>色但有名，<a id="a-3s"></a>受、<a id="a-3t"></a>想、<a id="a-3u"></a>行、<a id="a-3v"></a>识但有名；<a id="a-3w"></a>眼处但有名，<a id="a-3x"></a>耳、<a id="a-3y"></a>鼻、<a id="a-3z"></a>舌、<a id="a-40"></a>身、<a id="a-41"></a>意处但有名；<a id="a-42"></a>色处但有名，<a id="a-43"></a>声、<a id="a-44"></a>香、<a id="a-45"></a>味、<a id="a-46"></a>触、<a id="a-47"></a>法处但有名；<a id="a-48"></a>眼界但有名，<a id="a-49"></a>耳、<a id="a-4A"></a>鼻、<a id="a-4B"></a>舌、<a id="a-4C"></a>身、<a id="a-4D"></a>意界但有名；<a id="a-4E"></a>色界但有名，<a id="a-4F"></a>声、<a id="a-4G"></a>香、<a id="a-4H"></a>味、<a id="a-4I"></a>触、<a id="a-4J"></a>法界但有名；<a id="a-4K"></a>眼识界但有名，<a id="a-4L"></a>耳、<a id="a-4M"></a>鼻、<a id="a-4N"></a>舌、<a id="a-4O"></a>身、<a id="a-4P"></a>意识界但有名；<a id="a-4Q"></a>眼触但有名，<a id="a-4R"></a>耳、<a id="a-4S"></a>鼻、<a id="a-4T"></a>舌、<a id="a-4U"></a>身、<a id="a-4V"></a>意触但有名；<a id="a-4W"></a>眼触为缘所生诸受但有名，<a id="a-4X"></a>耳、<a id="a-4Y"></a>鼻、<a id="a-4Z"></a>舌、<a id="a-4a"></a>身、<a id="a-4b"></a>意触为缘所生诸受但有名；<a id="a-4c"></a>地界但有名，<a id="a-4d"></a>水、<a id="a-4e"></a>火、<a id="a-4f"></a>风、<a id="a-4g"></a>空、<a id="a-4h"></a>识界但有名；<a id="a-4i"></a>因缘但有名，<a id="a-4j"></a>等无间缘、<a id="a-4k"></a>所缘缘、<a id="a-4l"></a>增上缘但有名，<a id="a-4m"></a>从缘所生诸法但有名；<a id="a-4n"></a>无明但有名，<a id="a-4o"></a>行、<a id="a-4p"></a>识、<a id="a-4q"></a>名色、<a id="a-4r"></a>六处、<a id="a-4s"></a>触、<a id="a-4t"></a>受、<a id="a-4u"></a>爱、<a id="a-4v"></a>取、<a id="a-4w"></a>有、<a id="a-4x"></a>生、<a id="a-4y"></a>老死愁叹苦忧恼但有名；<a id="a-4z"></a>布施波罗蜜多但有名，<a id="a-50"></a>净戒、<a id="a-51"></a>安忍、<a id="a-52"></a>精进、<a id="a-53"></a>静虑波罗蜜多但有名；<a id="a-54"></a>内空但有名，<a id="a-55"></a>外空、<a id="a-56"></a>内外空、<a id="a-57"></a>空空、<a id="a-58"></a>大空、<a id="a-59"></a>胜义空、<a id="a-5A"></a>有为空、<a id="a-5B"></a>无为空、<a id="a-5C"></a>毕竟空、<a id="a-5D"></a>无际空、<a id="a-5E"></a>散空、<a id="a-5F"></a>无变异空、<a id="a-5G"></a>本性空、<a id="a-5H"></a>自相空、<a id="a-5I"></a>共相空、<a id="a-5J"></a>一切法空、<a id="a-5K"></a>不可得空、<a id="a-5L"></a>无性空、<a id="a-5M"></a>自性空、<a id="a-5N"></a>无性自性空但有名；<a id="a-5O"></a>四念住但有名，<a id="a-5P"></a>四正断、<a id="a-5Q"></a>四神足、<a id="a-5R"></a>五根、<a id="a-5S"></a>五力、<a id="a-5T"></a>七等觉支、<a id="a-5U"></a>八圣道支但有名；<a id="a-5V"></a>空解脱门但有名，<a id="a-5W"></a>无相、<a id="a-5X"></a>无愿解脱门但有名；<a id="a-5Y"></a>苦圣谛但有名，<a id="a-5Z"></a>集、<a id="a-5a"></a>灭、<a id="a-5b"></a>道圣谛但有名；<a id="a-5c"></a>四静虑但有名，<a id="a-5d"></a>四无量、<a id="a-5e"></a>四无色定但有名；<a id="a-5f"></a>八解脱但有名，<a id="a-5g"></a>八胜处、<a id="a-5h"></a>九次第定、<a id="a-5i"></a>十遍处但有名；<a id="a-5j"></a>陀罗尼门但有名，<a id="a-5k"></a>三摩地门但有名；<a id="a-5l"></a>极喜地但有名，<a id="a-5m"></a>离垢地、<a id="a-5n"></a>发光地、<a id="a-5o"></a>焰慧地、<a id="a-5p"></a>极难胜地、<a id="a-5q"></a>现前地、<a id="a-5r"></a>远行地、<a id="a-5s"></a>不动地、<a id="a-5t"></a>善慧地、<a id="a-5u"></a>法云地但有名；<a id="a-5v"></a>正观地但有名，<a id="a-5w"></a>种性地、<a id="a-5x"></a>第八地、<a id="a-5y"></a>见地、<a id="a-5z"></a>薄地、<a id="a-60"></a>离欲地、<a id="a-61"></a>已办地、<a id="a-62"></a>独觉地、<a id="a-63"></a>菩萨地、<a id="a-64"></a>如来地但有名；<a id="a-65"></a>五眼但有名，<a id="a-66"></a>六神通但有名；<a id="a-67"></a>如来十力但有名，<a id="a-68"></a>四无所畏、<a id="a-69"></a>四无礙解、<a id="a-6A"></a>大慈、<a id="a-6B"></a>大悲、<a id="a-6C"></a>大喜、<a id="a-6D"></a>大舍、<a id="a-6E"></a>十八佛不共法但有名，<a id="a-6F"></a>三十二大士相但有名，<a id="a-6G"></a>八十随好但有名；<a id="a-6H"></a>无忘失法但有名，<a id="a-6I"></a>恒住舍性但有名；<a id="a-6J"></a>一切智但有名，<a id="a-6K"></a>道相智、<a id="a-6L"></a>一切相智但有名；<a id="a-6M"></a>一切智智但有名，<a id="a-6N"></a>永拔烦恼习气相续但有名；<a id="a-6O"></a>预流果但有名，<a id="a-6P"></a>一来、<a id="a-6Q"></a>不还、<a id="a-6R"></a>阿罗汉果但有名，<a id="a-6S"></a>独觉菩提但有名，<a id="a-6T"></a>一切菩萨摩诃萨行但有名，<a id="a-6U"></a>诸佛无上正等菩提但有名；<a id="a-6V"></a>世间法但有名，<a id="a-6W"></a>出世间法但有名；<a id="a-6X"></a>有漏法但有名，<a id="a-6Y"></a>无漏法但有名；<a id="a-6Z"></a>有为法但有名，<a id="a-6a"></a>无为法但有名。<a id="a-6b"></a>’</p>
  <p id="a6c">“舍利子，<a id="a-6d"></a>如我但有名，<a id="a-6e"></a>谓之为我，<a id="a-6f"></a>实不可得；<a id="a-6g"></a>如是有情、<a id="a-6h"></a>命者、<a id="a-6i"></a>生者、<a id="a-6j"></a>养者、<a id="a-6k"></a>士夫、<a id="a-6l"></a>补特伽罗、<a id="a-6m"></a>意生、<a id="a-6n"></a>儒童、<a id="a-6o"></a>作者、<a id="a-6p"></a>使作者、<a id="a-6q"></a>起者、<a id="a-6r"></a>使起者、<a id="a-6s"></a>受者、<a id="a-6t"></a>使受者、<a id="a-6u"></a>知者、<a id="a-6v"></a>见者亦但有名，<a id="a-6w"></a>谓为有情乃至见者，<a id="a-6x"></a>以不可得空故，<a id="a-6y"></a>但随世俗假立客名，<a id="a-6z"></a>诸法亦尔不应执著。<a id="a-70"></a>是故菩萨摩诃萨修行般若波罗蜜多时，<a id="a-71"></a>不见有我乃至见者，<a id="a-72"></a>亦不见有一切法性。</p>
  <p id="a73">“舍利子，<a id="a-74"></a>诸菩萨摩诃萨如是修行甚深般若波罗蜜多，<a id="a-75"></a>除诸佛慧，<a id="a-76"></a>一切声闻、<a id="a-77"></a>独觉等慧所不能及，<a id="a-78"></a>以不可得空故。<a id="a-79"></a>所以者何？<a id="a-7A"></a>是菩萨摩诃萨于名、<a id="a-7B"></a>所名俱无所得，<a id="a-7C"></a>以不观见、<a id="a-7D"></a>无执著故。<a id="a-7E"></a>舍利子，<a id="a-7F"></a>诸菩萨摩诃萨若能如是修行般若波罗蜜多，<a id="a-7G"></a>名善修行甚深般若波罗蜜多。</p>
  <p id="a7H">“舍利子，<a id="a-7I"></a>假使汝及大目乾连满赡部洲如稻、<a id="a-7J"></a>麻、<a id="a-7K"></a>竹、<a id="a-7L"></a>苇、<a id="a-7M"></a>甘蔗林等所有智慧，<a id="a-7N"></a>比行般若波罗蜜多一菩萨摩诃萨智慧，<a id="a-7O"></a>百分不及一，<a id="a-7P"></a>千分不及一，<a id="a-7Q"></a>百千分不及一，<a id="a-7R"></a>俱胝分不及一，<a id="a-7S"></a>百俱胝分不及一，<a id="a-7T"></a>千俱胝分不及一，<a id="a-7U"></a>百千俱胝分不及一，<a id="a-7V"></a>数分、<a id="a-7W"></a>算分、<a id="a-7X"></a>计分、<a id="a-7Y"></a>喻分乃至邬波尼杀昙分亦不及一。<a id="a-7Z"></a>何以故？<a id="a-7a"></a>舍利子，<a id="a-7b"></a>是菩萨摩诃萨智慧，<a id="a-7c"></a>能使一切有情趣般涅槃，<a id="a-7d"></a>一切声闻、<a id="a-7e"></a>独觉智慧不如是故。<a id="a-7f"></a>又，<a id="a-7g"></a>舍利子，<a id="a-7h"></a>修行般若波罗蜜多一菩萨摩诃萨，<a id="a-7i"></a>于一日中所修智慧，<a id="a-7j"></a>一切声闻、<a id="a-7k"></a>独觉智慧不能及故。</p>
  <p id="a7l">“舍利子，<a id="a-7m"></a>置赡部洲，<a id="a-7n"></a>假使汝及大目乾连满四大洲如稻、<a id="a-7o"></a>麻、<a id="a-7p"></a>竹、<a id="a-7q"></a>苇、<a id="a-7r"></a>甘蔗林等所有智慧，<a id="a-7s"></a>比行般若波罗蜜多一菩萨摩诃萨智慧，<a id="a-7t"></a>百分不及一，<a id="a-7u"></a>千分不及一，<a id="a-7v"></a>百千分不及一，<a id="a-7w"></a>俱胝分不及一，<a id="a-7x"></a>百俱胝分不及一，<a id="a-7y"></a>千俱胝分不及一，<a id="a-7z"></a>百千俱胝分不及一，<a id="a-80"></a>数分、<a id="a-81"></a>算分、<a id="a-82"></a>计分、<a id="a-83"></a>喻分乃至邬波尼杀昙分亦不及一。<a id="a-84"></a>何以故？<a id="a-85"></a>舍利子，<a id="a-86"></a>是菩萨摩诃萨智慧，<a id="a-87"></a>能使一切有情趣般涅槃，<a id="a-88"></a>一切声闻、<a id="a-89"></a>独觉智慧不如是故。<a id="a-8A"></a>又，<a id="a-8B"></a>舍利子，<a id="a-8C"></a>修行般若波罗蜜多一菩萨摩诃萨，<a id="a-8D"></a>于一日中所修智慧，<a id="a-8E"></a>一切声闻、<a id="a-8F"></a>独觉智慧不能及故。</p>
  <p id="a8G">“舍利子，<a id="a-8H"></a>置四大洲，<a id="a-8I"></a>假使汝及大目乾连满一三千大千世界如稻、<a id="a-8J"></a>麻、<a id="a-8K"></a>竹、<a id="a-8L"></a>苇、<a id="a-8M"></a>甘蔗林等所有智慧，<a id="a-8N"></a>比行般若波罗蜜多一菩萨摩诃萨智慧，<a id="a-8O"></a>百分不及一，<a id="a-8P"></a>千分不及一，<a id="a-8Q"></a>百千分不及一，<a id="a-8R"></a>俱胝分不及一，<a id="a-8S"></a>百俱胝分不及一，<a id="a-8T"></a>千俱胝分不及一，<a id="a-8U"></a>百千俱胝分不及一，<a id="a-8V"></a>数分、<a id="a-8W"></a>算分、<a id="a-8X"></a>计分、<a id="a-8Y"></a>喻分乃至邬波尼杀昙分亦不及一。<a id="a-8Z"></a>何以故？<a id="a-8a"></a>舍利子，<a id="a-8b"></a>是菩萨摩诃萨智慧，<a id="a-8c"></a>能使一切有情趣般涅槃，<a id="a-8d"></a>一切声闻、<a id="a-8e"></a>独觉智慧不如是故。<a id="a-8f"></a>又，<a id="a-8g"></a>舍利子，<a id="a-8h"></a>修行般若波罗蜜多一菩萨摩诃萨，<a id="a-8i"></a>于一日中所修智慧，<a id="a-8j"></a>一切声闻、<a id="a-8k"></a>独觉智慧不能及故。</p>
  <p id="a8l">“舍利子，<a id="a-8m"></a>置一三千大千世界，<a id="a-8n"></a>假使汝及大目乾连充满十方殑伽沙等诸佛世界如稻、<a id="a-8o"></a>麻、<a id="a-8p"></a>竹、<a id="a-8q"></a>苇、<a id="a-8r"></a>甘蔗林等所有智慧，<a id="a-8s"></a>比行般若波罗蜜多一菩萨摩诃萨智慧，<a id="a-8t"></a>百分不及一，<a id="a-8u"></a>千分不及一，<a id="a-8v"></a>百千分不及一，<a id="a-8w"></a>俱胝分不及一，<a id="a-8x"></a>百俱胝分不及一，<a id="a-8y"></a>千俱胝分不及一，<a id="a-8z"></a>百千俱胝分不及一，<a id="a-90"></a>数分、<a id="a-91"></a>算分、<a id="a-92"></a>计分、<a id="a-93"></a>喻分乃至邬波尼杀昙分亦不及一。<a id="a-94"></a>何以故？<a id="a-95"></a>舍利子，<a id="a-96"></a>是菩萨摩诃萨智慧，<a id="a-97"></a>能使一切有情趣般涅槃，<a id="a-98"></a>一切声闻、<a id="a-99"></a>独觉智慧不如是故。<a id="a-9A"></a>又，<a id="a-9B"></a>舍利子，<a id="a-9C"></a>修行般若波罗蜜多一菩萨摩诃萨，<a id="a-9D"></a>于一日中所修智慧，<a id="a-9E"></a>一切声闻、<a id="a-9F"></a>独觉智慧不能及故。<a id="a-9G"></a>”</p>
  <p id="a9H">尔时，<a id="a-9I"></a>舍利子白佛言：<a id="a-9J"></a>“世尊，<a id="a-9K"></a>若声闻乘预流、<a id="a-9L"></a>一来、<a id="a-9M"></a>不还、<a id="a-9N"></a>阿罗汉智慧，<a id="a-9O"></a>若独觉乘智慧，<a id="a-9P"></a>若菩萨摩诃萨智慧，<a id="a-9Q"></a>若诸如来、<a id="a-9R"></a>应、<a id="a-9S"></a>正等觉智慧，<a id="a-9T"></a>是诸智慧皆无差别，<a id="a-9U"></a>不相违背，<a id="a-9V"></a>无生无灭，<a id="a-9W"></a>自性皆空。<a id="a-9X"></a>若法无差别、<a id="a-9Y"></a>不相违、<a id="a-9Z"></a>无生灭、<a id="a-9a"></a>自性空，<a id="a-9b"></a>是法差别既不可得，<a id="a-9c"></a>云何世尊说行般若波罗蜜多一菩萨摩诃萨，<a id="a-9d"></a>于一日中所修智慧，<a id="a-9e"></a>一切声闻、<a id="a-9f"></a>独觉智慧所不能及？<a id="a-9g"></a>”</p>
  <p id="a9h">佛告具寿舍利子言：<a id="a-9i"></a>“舍利子，<a id="a-9j"></a>于意云何？<a id="a-9k"></a>修行般若波罗蜜多一菩萨摩诃萨，<a id="a-9l"></a>于一日中所修智慧、<a id="a-9m"></a>所成胜事，<a id="a-9n"></a>一切声闻、<a id="a-9o"></a>独觉智慧有此事不？<a id="a-9p"></a>”</p>
  <p id="a9q">舍利子言：<a id="a-9r"></a>“不也，<a id="a-9s"></a>世尊。<a id="a-9t"></a>不也，<a id="a-9u"></a>善逝。<a id="a-9v"></a>”</p>
  <p id="a9w">“又，<a id="a-9x"></a>舍利子，<a id="a-9y"></a>于意云何？<a id="a-9z"></a>修行般若波罗蜜多一菩萨摩诃萨，<a id="a-A0"></a>于一日中所修智慧，<a id="a-A1"></a>作是念言：<a id="a-A2"></a>‘我当修行一切相微妙智、<a id="a-A3"></a>一切智、<a id="a-A4"></a>道相智、<a id="a-A5"></a>一切相智，<a id="a-A6"></a>利益安乐一切有情。<a id="a-A7"></a>’彼于一切法觉一切相已，<a id="a-A8"></a>方便安立一切有情于无余依般涅槃界，<a id="a-A9"></a>一切声闻、<a id="a-AA"></a>独觉智慧有此事不？<a id="a-AB"></a>”</p>
  <p id="aAC">舍利子言：<a id="a-AD"></a>“不也，<a id="a-AE"></a>世尊。<a id="a-AF"></a>不也，<a id="a-AG"></a>善逝。<a id="a-AH"></a>”</p>
  <p id="aAI">“又，<a id="a-AJ"></a>舍利子，<a id="a-AK"></a>于意云何？<a id="a-AL"></a>一切声闻、<a id="a-AM"></a>独觉颇能作是念：<a id="a-AN"></a>‘我当证得无上正等菩提，<a id="a-AO"></a>方便安立一切有情于无余依涅槃界’不？<a id="a-AP"></a>”</p>
  <p id="aAQ">舍利子言：<a id="a-AR"></a>“不也，<a id="a-AS"></a>世尊。<a id="a-AT"></a>不也，<a id="a-AU"></a>善逝。<a id="a-AV"></a>”</p>
  <p id="aAW">“又，<a id="a-AX"></a>舍利子，<a id="a-AY"></a>于意云何？<a id="a-AZ"></a>一切声闻、<a id="a-Aa"></a>独觉颇能作是念：<a id="a-Ab"></a>‘我当修行布施、<a id="a-Ac"></a>净戒、<a id="a-Ad"></a>安忍、<a id="a-Ae"></a>精进、<a id="a-Af"></a>静虑、<a id="a-Ag"></a>般若波罗蜜多。<a id="a-Ah"></a>我当修行殊胜四念住、<a id="a-Ai"></a>四正断、<a id="a-Aj"></a>四神足、<a id="a-Ak"></a>五根、<a id="a-Al"></a>五力、<a id="a-Am"></a>七等觉支、<a id="a-An"></a>八圣道支。<a id="a-Ao"></a>我当修行殊胜四静虑、<a id="a-Ap"></a>四无量、<a id="a-Aq"></a>四无色定。<a id="a-Ar"></a>我当修行殊胜八解脱、<a id="a-As"></a>八胜处、<a id="a-At"></a>九次第定、<a id="a-Au"></a>十遍处。<a id="a-Av"></a>我当修行殊胜空、<a id="a-Aw"></a>无相、<a id="a-Ax"></a>无愿解脱门。<a id="a-Ay"></a>我当安住内空、<a id="a-Az"></a>外空、<a id="a-B0"></a>内外空、<a id="a-B1"></a>空空、<a id="a-B2"></a>大空、<a id="a-B3"></a>胜义空、<a id="a-B4"></a>有为空、<a id="a-B5"></a>无为空、<a id="a-B6"></a>毕竟空、<a id="a-B7"></a>无际空、<a id="a-B8"></a>散空、<a id="a-B9"></a>无变异空、<a id="a-BA"></a>本性空、<a id="a-BB"></a>自相空、<a id="a-BC"></a>共相空、<a id="a-BD"></a>一切法空、<a id="a-BE"></a>不可得空、<a id="a-BF"></a>无性空、<a id="a-BG"></a>自性空、<a id="a-BH"></a>无性自性空。<a id="a-BI"></a>我当安住真如、<a id="a-BJ"></a>法界、<a id="a-BK"></a>法性、<a id="a-BL"></a>不虚妄性、<a id="a-BM"></a>不变异性、<a id="a-BN"></a>平等性、<a id="a-BO"></a>离生性、<a id="a-BP"></a>法定、<a id="a-BQ"></a>法住、<a id="a-BR"></a>实际、<a id="a-BS"></a>虚空界、<a id="a-BT"></a>不思议界。<a id="a-BU"></a>我当安住殊胜苦、<a id="a-BV"></a>集、<a id="a-BW"></a>灭、<a id="a-BX"></a>道圣谛。<a id="a-BY"></a>我当修行一切陀罗尼门、<a id="a-BZ"></a>三摩地门。<a id="a-Ba"></a>我当修行极喜地、<a id="a-Bb"></a>离垢地、<a id="a-Bc"></a>发光地、<a id="a-Bd"></a>焰慧地、<a id="a-Be"></a>极难胜地、<a id="a-Bf"></a>现前地、<a id="a-Bg"></a>远行地、<a id="a-Bh"></a>不动地、<a id="a-Bi"></a>善慧地、<a id="a-Bj"></a>法云地。<a id="a-Bk"></a>我当圆满菩萨神通，<a id="a-Bl"></a>成熟有情，<a id="a-Bm"></a>严净佛土。<a id="a-Bn"></a>我当圆满五眼、<a id="a-Bo"></a>六神通。<a id="a-Bp"></a>我当圆满佛十力、<a id="a-Bq"></a>四无所畏、<a id="a-Br"></a>四无礙解、<a id="a-Bs"></a>大慈、<a id="a-Bt"></a>大悲、<a id="a-Bu"></a>大喜、<a id="a-Bv"></a>大舍、<a id="a-Bw"></a>十八佛不共法。<a id="a-Bx"></a>我当圆满三十二大士相、<a id="a-By"></a>八十随好。<a id="a-Bz"></a>我当圆满无忘失法、<a id="a-C0"></a>恒住舍性。<a id="a-C1"></a>我当圆满一切智、<a id="a-C2"></a>道相智、<a id="a-C3"></a>一切相智，<a id="a-C4"></a>永拔一切烦恼习气，<a id="a-C5"></a>证得无上正等菩提，<a id="a-C6"></a>方便安立无量、<a id="a-C7"></a>无数、<a id="a-C8"></a>无边有情于无余依涅槃界’不？<a id="a-C9"></a>”</p>
  <p id="aCA">舍利子言：<a id="a-CB"></a>“不也，<a id="a-CC"></a>世尊。<a id="a-CD"></a>不也，<a id="a-CE"></a>善逝。<a id="a-CF"></a>”</p>
  <p id="aCG">佛言：<a id="a-CH"></a>“舍利子，<a id="a-CI"></a>修行般若波罗蜜多诸菩萨摩诃萨皆作是念：<a id="a-CJ"></a>‘我当修行布施、<a id="a-CK"></a>净戒、<a id="a-CL"></a>安忍、<a id="a-CM"></a>精进、<a id="a-CN"></a>静虑、<a id="a-CO"></a>般若波罗蜜多，<a id="a-CP"></a>乃至我当永拔一切烦恼习气，<a id="a-CQ"></a>证得无上正等菩提，<a id="a-CR"></a>方便安立无量、<a id="a-CS"></a>无数、<a id="a-CT"></a>无边有情于无余依般涅槃界。<a id="a-CU"></a>’</p>
  <p id="aCV">“舍利子，<a id="a-CW"></a>譬如萤火无如是念：<a id="a-CX"></a>‘我光能照遍赡部洲普令大明。<a id="a-CY"></a>’如是一切声闻、<a id="a-CZ"></a>独觉无如是念：<a id="a-Ca"></a>‘我当修行布施、<a id="a-Cb"></a>净戒、<a id="a-Cc"></a>安忍、<a id="a-Cd"></a>精进、<a id="a-Ce"></a>静虑、<a id="a-Cf"></a>般若波罗蜜多，<a id="a-Cg"></a>乃至我当永拔一切烦恼习气，<a id="a-Ch"></a>证得无上正等菩提，<a id="a-Ci"></a>方便安立无量、<a id="a-Cj"></a>无数、<a id="a-Ck"></a>无边有情于无余依般涅槃界。<a id="a-Cl"></a>’舍利子，<a id="a-Cm"></a>譬如日轮光明炽盛，<a id="a-Cn"></a>照赡部洲无不周遍，<a id="a-Co"></a>如是修行般若波罗蜜多诸菩萨摩诃萨常作是念：<a id="a-Cp"></a>‘我当修行布施、<a id="a-Cq"></a>净戒、<a id="a-Cr"></a>安忍、<a id="a-Cs"></a>精进、<a id="a-Ct"></a>静虑、<a id="a-Cu"></a>般若波罗蜜多，<a id="a-Cv"></a>乃至我当永拔一切烦恼习气，<a id="a-Cw"></a>证得无上正等菩提，<a id="a-Cx"></a>方便安立无量、<a id="a-Cy"></a>无数、<a id="a-Cz"></a>无边有情于无余依般涅槃界。<a id="a-D0"></a>’</p>
  <p id="aD1">“以是故，<a id="a-D2"></a>舍利子，<a id="a-D3"></a>当知一切声闻、<a id="a-D4"></a>独觉所有智慧，<a id="a-D5"></a>比行般若波罗蜜多一菩萨摩诃萨，<a id="a-D6"></a>于一日中所修智慧，<a id="a-D7"></a>百分不及一，<a id="a-D8"></a>千分不及一，<a id="a-D9"></a>百千分不及一，<a id="a-DA"></a>俱胝分不及一，<a id="a-DB"></a>百俱胝分不及一，<a id="a-DC"></a>千俱胝分不及一，<a id="a-DD"></a>百千俱胝分不及一，<a id="a-DE"></a>数分、<a id="a-DF"></a>算分、<a id="a-DG"></a>计分、<a id="a-DH"></a>喻分乃至邬波尼杀昙分亦不及一。<a id="a-DI"></a>”</p>
  <p id="aDJ">尔时，<a id="a-DK"></a>舍利子白佛言：<a id="a-DL"></a>“世尊，<a id="a-DM"></a>云何菩萨摩诃萨能超声闻、<a id="a-DN"></a>独觉等地，<a id="a-DO"></a>能得菩萨不退转地，<a id="a-DP"></a>能净无上佛菩提道？<a id="a-DQ"></a>”</p>
  <p id="aDR">佛告具寿舍利子言：<a id="a-DS"></a>“舍利子，<a id="a-DT"></a>诸菩萨摩诃萨从初发心修行布施、<a id="a-DU"></a>净戒、<a id="a-DV"></a>安忍、<a id="a-DW"></a>精进、<a id="a-DX"></a>静虑、<a id="a-DY"></a>般若、<a id="a-DZ"></a>方便善巧、<a id="a-Da"></a>妙愿、<a id="a-Db"></a>力、<a id="a-Dc"></a>智波罗蜜多，<a id="a-Dd"></a>住空、<a id="a-De"></a>无相、<a id="a-Df"></a>无愿之法，<a id="a-Dg"></a>即能超过一切声闻、<a id="a-Dh"></a>独觉等地，<a id="a-Di"></a>能得菩萨不退转地，<a id="a-Dj"></a>能净无上佛菩提道。<a id="a-Dk"></a>”</p>
  <p id="aDl">时，<a id="a-Dm"></a>舍利子复白佛言：<a id="a-Dn"></a>“世尊，<a id="a-Do"></a>诸菩萨摩诃萨住何等地能与一切声闻、<a id="a-Dp"></a>独觉作真福田？<a id="a-Dq"></a>”</p>
  <p id="aDr">佛告具寿舍利子言：<a id="a-Ds"></a>“舍利子，<a id="a-Dt"></a>诸菩萨摩诃萨从初发心修行布施、<a id="a-Du"></a>净戒、<a id="a-Dv"></a>安忍、<a id="a-Dw"></a>精进、<a id="a-Dx"></a>静虑、<a id="a-Dy"></a>般若、<a id="a-Dz"></a>方便善巧、<a id="a-E0"></a>妙愿、<a id="a-E1"></a>力、<a id="a-E2"></a>智波罗蜜多，<a id="a-E3"></a>住空、<a id="a-E4"></a>无相、<a id="a-E5"></a>无愿之法，<a id="a-E6"></a>乃至安坐妙菩提座，<a id="a-E7"></a>常与一切声闻、<a id="a-E8"></a>独觉作真福田。<a id="a-E9"></a>何以故？<a id="a-EA"></a>舍利子，<a id="a-EB"></a>以依菩萨摩诃萨故，<a id="a-EC"></a>一切善法出现世间——谓依菩萨摩诃萨故，<a id="a-ED"></a>有十善业道、<a id="a-EE"></a>五近事戒、<a id="a-EF"></a>八近住戒、<a id="a-EG"></a>四静虑、<a id="a-EH"></a>四无量、<a id="a-EI"></a>四无色定、<a id="a-EJ"></a>施性福业事、<a id="a-EK"></a>戒性福业事、<a id="a-EL"></a>修性福业事等出现世间；<a id="a-EM"></a>又依菩萨摩诃萨故，<a id="a-EN"></a>有四念住、<a id="a-EO"></a>四正断、<a id="a-EP"></a>四神足、<a id="a-EQ"></a>五根、<a id="a-ER"></a>五力、<a id="a-ES"></a>七等觉支、<a id="a-ET"></a>八圣道支、<a id="a-EU"></a>空无相无愿解脱门、<a id="a-EV"></a>苦集灭道圣谛等出现世间；<a id="a-EW"></a>又依菩萨摩诃萨故，<a id="a-EX"></a>有布施、<a id="a-EY"></a>净戒、<a id="a-EZ"></a>安忍、<a id="a-Ea"></a>精进、<a id="a-Eb"></a>静虑、<a id="a-Ec"></a>般若波罗蜜多出现世间，<a id="a-Ed"></a>有内空、<a id="a-Ee"></a>外空、<a id="a-Ef"></a>内外空、<a id="a-Eg"></a>空空、<a id="a-Eh"></a>大空、<a id="a-Ei"></a>胜义空、<a id="a-Ej"></a>有为空、<a id="a-Ek"></a>无为空、<a id="a-El"></a>毕竟空、<a id="a-Em"></a>无际空、<a id="a-En"></a>散空、<a id="a-Eo"></a>无变异空、<a id="a-Ep"></a>本性空、<a id="a-Eq"></a>自相空、<a id="a-Er"></a>共相空、<a id="a-Es"></a>一切法空、<a id="a-Et"></a>不可得空、<a id="a-Eu"></a>无性空、<a id="a-Ev"></a>自性空、<a id="a-Ew"></a>无性自性空出现世间，<a id="a-Ex"></a>有一切法真如、<a id="a-Ey"></a>法界、<a id="a-Ez"></a>法性、<a id="a-F0"></a>不虚妄性、<a id="a-F1"></a>不变异性、<a id="a-F2"></a>平等性、<a id="a-F3"></a>离生性、<a id="a-F4"></a>法定、<a id="a-F5"></a>法住、<a id="a-F6"></a>实际、<a id="a-F7"></a>虚空界、<a id="a-F8"></a>不思议界出现世间，<a id="a-F9"></a>有八解脱、<a id="a-FA"></a>八胜处、<a id="a-FB"></a>九次第定、<a id="a-FC"></a>十遍处出现世间，<a id="a-FD"></a>有一切陀罗尼门、<a id="a-FE"></a>三摩地门、<a id="a-FF"></a>菩萨十地出现世间，<a id="a-FG"></a>有五眼、<a id="a-FH"></a>六神通出现世间，<a id="a-FI"></a>有佛十力、<a id="a-FJ"></a>四无所畏、<a id="a-FK"></a>四无礙解、<a id="a-FL"></a>大慈、<a id="a-FM"></a>大悲、<a id="a-FN"></a>大喜、<a id="a-FO"></a>大舍、<a id="a-FP"></a>十八佛不共法出现世间，<a id="a-FQ"></a>有无忘失法、<a id="a-FR"></a>恒住舍性出现世间，<a id="a-FS"></a>有一切智、<a id="a-FT"></a>道相智、<a id="a-FU"></a>一切相智出现世间，<a id="a-FV"></a>有成熟有情、<a id="a-FW"></a>严净佛土等无量、<a id="a-FX"></a>无数、<a id="a-FY"></a>无边善法出现世间。</p>
  <p id="aFZ">“由有如是诸善法故，<a id="a-Fa"></a>世间便有刹帝利大族、<a id="a-Fb"></a>婆罗门大族、<a id="a-Fc"></a>长者大族、<a id="a-Fd"></a>居士大族；<a id="a-Fe"></a>由有如是诸善法故，<a id="a-Ff"></a>世间便有四大王众天、<a id="a-Fg"></a>三十三天、<a id="a-Fh"></a>夜摩天、<a id="a-Fi"></a>睹史多天、<a id="a-Fj"></a>乐变化天、<a id="a-Fk"></a>他化自在天；<a id="a-Fl"></a>由有如是诸善法故，<a id="a-Fm"></a>世间便有梵众天——梵辅天、<a id="a-Fn"></a>梵会天、<a id="a-Fo"></a>大梵天，<a id="a-Fp"></a>光天——少光天、<a id="a-Fq"></a>无量光天、<a id="a-Fr"></a>极光净天，<a id="a-Fs"></a>净天——少净天、<a id="a-Ft"></a>无量净天、<a id="a-Fu"></a>遍净天，<a id="a-Fv"></a>广天——少广天、<a id="a-Fw"></a>无量广天、<a id="a-Fx"></a>广果天，<a id="a-Fy"></a>无想有情天、<a id="a-Fz"></a>无烦天、<a id="a-G0"></a>无热天、<a id="a-G1"></a>善现天、<a id="a-G2"></a>善见天、<a id="a-G3"></a>色究竟天；<a id="a-G4"></a>由有如是诸善法故，<a id="a-G5"></a>世间便有空无边处天、<a id="a-G6"></a>识无边处天、<a id="a-G7"></a>无所有处天、<a id="a-G8"></a>非想非非想处天；<a id="a-G9"></a>由有如是诸善法故，<a id="a-GA"></a>世间便有预流、<a id="a-GB"></a>一来、<a id="a-GC"></a>不还、<a id="a-GD"></a>阿罗汉、<a id="a-GE"></a>独觉；<a id="a-GF"></a>由有如是诸善法故，<a id="a-GG"></a>世间便有菩萨摩诃萨及诸如来、<a id="a-GH"></a>应、<a id="a-GI"></a>正等觉。<a id="a-GJ"></a>”</p>
  <p id="aGK">尔时，<a id="a-GL"></a>舍利子白佛言：<a id="a-GM"></a>“世尊，<a id="a-GN"></a>诸菩萨摩诃萨为复须报施主恩不？<a id="a-GO"></a>”</p>
  <p id="aGP">佛告具寿舍利子言：<a id="a-GQ"></a>“舍利子，<a id="a-GR"></a>诸菩萨摩诃萨不复须报诸施主恩。<a id="a-GS"></a>何以故？<a id="a-GT"></a>已多报故。<a id="a-GU"></a>所以者何？<a id="a-GV"></a>舍利子，<a id="a-GW"></a>诸菩萨摩诃萨为大施主，<a id="a-GX"></a>施诸有情无量善法！<a id="a-GY"></a>谓施有情十善业道、<a id="a-GZ"></a>五近事戒、<a id="a-Ga"></a>八近住戒、<a id="a-Gb"></a>四静虑、<a id="a-Gc"></a>四无量、<a id="a-Gd"></a>四无色定、<a id="a-Ge"></a>施戒修性、<a id="a-Gf"></a>三福业事，<a id="a-Gg"></a>又施有情四念住、<a id="a-Gh"></a>四正断、<a id="a-Gi"></a>四神足、<a id="a-Gj"></a>五根、<a id="a-Gk"></a>五力、<a id="a-Gl"></a>七等觉支、<a id="a-Gm"></a>八圣道支、<a id="a-Gn"></a>空无相无愿解脱门、<a id="a-Go"></a>苦集灭道圣谛，<a id="a-Gp"></a>又施有情布施、<a id="a-Gq"></a>净戒、<a id="a-Gr"></a>安忍、<a id="a-Gs"></a>精进、<a id="a-Gt"></a>静虑、<a id="a-Gu"></a>般若、<a id="a-Gv"></a>方便善巧、<a id="a-Gw"></a>妙愿、<a id="a-Gx"></a>力、<a id="a-Gy"></a>智波罗蜜多，<a id="a-Gz"></a>又施有情内空、<a id="a-H0"></a>外空、<a id="a-H1"></a>内外空、<a id="a-H2"></a>空空、<a id="a-H3"></a>大空、<a id="a-H4"></a>胜义空、<a id="a-H5"></a>有为空、<a id="a-H6"></a>无为空、<a id="a-H7"></a>毕竟空、<a id="a-H8"></a>无际空、<a id="a-H9"></a>散空、<a id="a-HA"></a>无变异空、<a id="a-HB"></a>本性空、<a id="a-HC"></a>自相空、<a id="a-HD"></a>共相空、<a id="a-HE"></a>一切法空、<a id="a-HF"></a>不可得空、<a id="a-HG"></a>无性空、<a id="a-HH"></a>自性空、<a id="a-HI"></a>无性自性空，<a id="a-HJ"></a>又施有情一切法真如、<a id="a-HK"></a>法界、<a id="a-HL"></a>法性、<a id="a-HM"></a>不虚妄性、<a id="a-HN"></a>不变异性、<a id="a-HO"></a>平等性、<a id="a-HP"></a>离生性、<a id="a-HQ"></a>法定、<a id="a-HR"></a>法住、<a id="a-HS"></a>实际、<a id="a-HT"></a>虚空界、<a id="a-HU"></a>不思议界，<a id="a-HV"></a>又施有情八解脱、<a id="a-HW"></a>八胜处、<a id="a-HX"></a>九次第定、<a id="a-HY"></a>十遍处，<a id="a-HZ"></a>又施有情陀罗尼门、<a id="a-Ha"></a>三摩地门、<a id="a-Hb"></a>菩萨十地，<a id="a-Hc"></a>又施有情五眼、<a id="a-Hd"></a>六神通，<a id="a-He"></a>又施有情如来十力、<a id="a-Hf"></a>四无所畏、<a id="a-Hg"></a>四无礙解、<a id="a-Hh"></a>大慈、<a id="a-Hi"></a>大悲、<a id="a-Hj"></a>大喜、<a id="a-Hk"></a>大舍、<a id="a-Hl"></a>十八佛不共法，<a id="a-Hm"></a>又施有情无忘失法、<a id="a-Hn"></a>恒住舍性，<a id="a-Ho"></a>又施有情一切智、<a id="a-Hp"></a>道相智、<a id="a-Hq"></a>一切相智，<a id="a-Hr"></a>又施有情布施、<a id="a-Hs"></a>爱语、<a id="a-Ht"></a>利行、<a id="a-Hu"></a>同事，<a id="a-Hv"></a>成熟有情、<a id="a-Hw"></a>严净佛土方便善巧，<a id="a-Hx"></a>又施有情预流、<a id="a-Hy"></a>一来、<a id="a-Hz"></a>不还、<a id="a-I0"></a>阿罗汉果、<a id="a-I1"></a>独觉菩提，<a id="a-I2"></a>又施有情一切菩萨摩诃萨行、<a id="a-I3"></a>诸佛无上正等菩提。</p>
  <p id="aI4">“舍利子，<a id="a-I5"></a>诸菩萨摩诃萨施诸有情如是等类无量、<a id="a-I6"></a>无数、<a id="a-I7"></a>无边善法，<a id="a-I8"></a>故说菩萨为大施主。<a id="a-I9"></a>由此已报诸施主恩，<a id="a-IA"></a>是真福田，<a id="a-IB"></a>生长胜福。<a id="a-IC"></a>”</p>
  <p data-pb></p>
  <h2 id="aID">初分相应品第三之一</h2>
  <p id="aIE">尔时，<a id="a-IF"></a>舍利子白佛言：<a id="a-IG"></a>“世尊，<a id="a-IH"></a>修行般若波罗蜜多菩萨摩诃萨，<a id="a-II"></a>与何法相应故，<a id="a-IJ"></a>当言与般若波罗蜜多相应？<a id="a-IK"></a>”</p>
  <p id="aIL">佛告具寿舍利子言：<a id="a-IM"></a>“舍利子，<a id="a-IN"></a>修行般若波罗蜜多菩萨摩诃萨，<a id="a-IO"></a>与色空相应故，<a id="a-IP"></a>当言与般若波罗蜜多相应；<a id="a-IQ"></a>与受、<a id="a-IR"></a>想、<a id="a-IS"></a>行、<a id="a-IT"></a>识空相应故，<a id="a-IU"></a>当言与般若波罗蜜多相应。</p>
  <p id="aIV">“舍利子，<a id="a-IW"></a>修行般若波罗蜜多菩萨摩诃萨，<a id="a-IX"></a>与眼处空相应故，<a id="a-IY"></a>当言与般若波罗蜜多相应；<a id="a-IZ"></a>与耳、<a id="a-Ia"></a>鼻、<a id="a-Ib"></a>舌、<a id="a-Ic"></a>身、<a id="a-Id"></a>意处空相应故，<a id="a-Ie"></a>当言与般若波罗蜜多相应。</p>
  <p id="aIf">“舍利子，<a id="a-Ig"></a>修行般若波罗蜜多菩萨摩诃萨，<a id="a-Ih"></a>与色处空相应故，<a id="a-Ii"></a>当言与般若波罗蜜多相应；<a id="a-Ij"></a>与声、<a id="a-Ik"></a>香、<a id="a-Il"></a>味、<a id="a-Im"></a>触、<a id="a-In"></a>法处空相应故，<a id="a-Io"></a>当言与般若波罗蜜多相应。</p>
  <p id="aIp">“舍利子，<a id="a-Iq"></a>修行般若波罗蜜多菩萨摩诃萨，<a id="a-Ir"></a>与眼界空相应故，<a id="a-Is"></a>当言与般若波罗蜜多相应；<a id="a-It"></a>与耳、<a id="a-Iu"></a>鼻、<a id="a-Iv"></a>舌、<a id="a-Iw"></a>身、<a id="a-Ix"></a>意界空相应故，<a id="a-Iy"></a>当言与般若波罗蜜多相应。</p>
  <p id="aIz">“舍利子，<a id="a-J0"></a>修行般若波罗蜜多菩萨摩诃萨，<a id="a-J1"></a>与色界空相应故，<a id="a-J2"></a>当言与般若波罗蜜多相应；<a id="a-J3"></a>与声、<a id="a-J4"></a>香、<a id="a-J5"></a>味、<a id="a-J6"></a>触、<a id="a-J7"></a>法界空相应故，<a id="a-J8"></a>当言与般若波罗蜜多相应。</p>
  <p id="aJ9">“舍利子，<a id="a-JA"></a>修行般若波罗蜜多菩萨摩诃萨，<a id="a-JB"></a>与眼识界空相应故，<a id="a-JC"></a>当言与般若波罗蜜多相应；<a id="a-JD"></a>与耳、<a id="a-JE"></a>鼻、<a id="a-JF"></a>舌、<a id="a-JG"></a>身、<a id="a-JH"></a>意识界空相应故，<a id="a-JI"></a>当言与般若波罗蜜多相应。</p>
  <p id="aJJ">“舍利子，<a id="a-JK"></a>修行般若波罗蜜多菩萨摩诃萨，<a id="a-JL"></a>与眼触空相应故，<a id="a-JM"></a>当言与般若波罗蜜多相应；<a id="a-JN"></a>与耳、<a id="a-JO"></a>鼻、<a id="a-JP"></a>舌、<a id="a-JQ"></a>身、<a id="a-JR"></a>意触空相应故，<a id="a-JS"></a>当言与般若波罗蜜多相应。</p>
  <p id="aJT">“舍利子，<a id="a-JU"></a>修行般若波罗蜜多菩萨摩诃萨，<a id="a-JV"></a>与眼触为缘所生诸受空相应故，<a id="a-JW"></a>当言与般若波罗蜜多相应；<a id="a-JX"></a>与耳、<a id="a-JY"></a>鼻、<a id="a-JZ"></a>舌、<a id="a-Ja"></a>身、<a id="a-Jb"></a>意触为缘所生诸受空相应故，<a id="a-Jc"></a>当言与般若波罗蜜多相应。</p>
  <p id="aJd">“舍利子，<a id="a-Je"></a>修行般若波罗蜜多菩萨摩诃萨，<a id="a-Jf"></a>与地界空相应故，<a id="a-Jg"></a>当言与般若波罗蜜多相应；<a id="a-Jh"></a>与水、<a id="a-Ji"></a>火、<a id="a-Jj"></a>风、<a id="a-Jk"></a>空、<a id="a-Jl"></a>识界空相应故，<a id="a-Jm"></a>当言与般若波罗蜜多相应。</p>
  <p id="aJn">“舍利子，<a id="a-Jo"></a>修行般若波罗蜜多菩萨摩诃萨，<a id="a-Jp"></a>与因缘空相应故，<a id="a-Jq"></a>当言与般若波罗蜜多相应；<a id="a-Jr"></a>与等无间缘、<a id="a-Js"></a>所缘缘、<a id="a-Jt"></a>增上缘及从诸缘所生诸法空相应故，<a id="a-Ju"></a>当言与般若波罗蜜多相应。</p>
  <p id="aJv">“舍利子，<a id="a-Jw"></a>修行般若波罗蜜多菩萨摩诃萨，<a id="a-Jx"></a>与无明空相应故，<a id="a-Jy"></a>当言与般若波罗蜜多相应；<a id="a-Jz"></a>与行、<a id="a-K0"></a>识、<a id="a-K1"></a>名色、<a id="a-K2"></a>六处、<a id="a-K3"></a>触、<a id="a-K4"></a>受、<a id="a-K5"></a>爱、<a id="a-K6"></a>取、<a id="a-K7"></a>有、<a id="a-K8"></a>生、<a id="a-K9"></a>老死愁叹苦忧恼空相应故，<a id="a-KA"></a>当言与般若波罗蜜多相应。</p>
  <p id="aKB">“舍利子，<a id="a-KC"></a>修行般若波罗蜜多菩萨摩诃萨，<a id="a-KD"></a>与布施波罗蜜多空相应故，<a id="a-KE"></a>当言与般若波罗蜜多相应；<a id="a-KF"></a>与净戒、<a id="a-KG"></a>安忍、<a id="a-KH"></a>精进、<a id="a-KI"></a>静虑、<a id="a-KJ"></a>般若波罗蜜多空相应故，<a id="a-KK"></a>当言与般若波罗蜜多相应。</p>
  <p id="aKL">“舍利子，<a id="a-KM"></a>修行般若波罗蜜多菩萨摩诃萨，<a id="a-KN"></a>与内空相应故，<a id="a-KO"></a>当言与般若波罗蜜多相应；<a id="a-KP"></a>与外空、<a id="a-KQ"></a>内外空、<a id="a-KR"></a>空空、<a id="a-KS"></a>大空、<a id="a-KT"></a>胜义空、<a id="a-KU"></a>有为空、<a id="a-KV"></a>无为空、<a id="a-KW"></a>毕竟空、<a id="a-KX"></a>无际空、<a id="a-KY"></a>散空、<a id="a-KZ"></a>无变异空、<a id="a-Ka"></a>本性空、<a id="a-Kb"></a>自相空、<a id="a-Kc"></a>共相空、<a id="a-Kd"></a>一切法空、<a id="a-Ke"></a>不可得空、<a id="a-Kf"></a>无性空、<a id="a-Kg"></a>自性空、<a id="a-Kh"></a>无性自性空相应故，<a id="a-Ki"></a>当言与般若波罗蜜多相应。</p>
  <p id="aKj">“舍利子，<a id="a-Kk"></a>修行般若波罗蜜多菩萨摩诃萨，<a id="a-Kl"></a>与真如空相应故，<a id="a-Km"></a>当言与般若波罗蜜多相应；<a id="a-Kn"></a>与法界、<a id="a-Ko"></a>法性、<a id="a-Kp"></a>不虚妄性、<a id="a-Kq"></a>不变异性、<a id="a-Kr"></a>平等性、<a id="a-Ks"></a>离生性、<a id="a-Kt"></a>法定、<a id="a-Ku"></a>法住、<a id="a-Kv"></a>实际、<a id="a-Kw"></a>虚空界、<a id="a-Kx"></a>不思议界空相应故，<a id="a-Ky"></a>当言与般若波罗蜜多相应。</p>
  <p id="aKz">“舍利子，<a id="a-L0"></a>修行般若波罗蜜多菩萨摩诃萨，<a id="a-L1"></a>与四念住空相应故，<a id="a-L2"></a>当言与般若波罗蜜多相应；<a id="a-L3"></a>与四正断、<a id="a-L4"></a>四神足、<a id="a-L5"></a>五根、<a id="a-L6"></a>五力、<a id="a-L7"></a>七等觉支、<a id="a-L8"></a>八圣道支空相应故，<a id="a-L9"></a>当言与般若波罗蜜多相应。</p>
  <p id="aLA">“舍利子，<a id="a-LB"></a>修行般若波罗蜜多菩萨摩诃萨，<a id="a-LC"></a>与苦圣谛空相应故，<a id="a-LD"></a>当言与般若波罗蜜多相应；<a id="a-LE"></a>与集、<a id="a-LF"></a>灭、<a id="a-LG"></a>道圣谛空相应故，<a id="a-LH"></a>当言与般若波罗蜜多相应。</p>
  <p id="aLI">“舍利子，<a id="a-LJ"></a>修行般若波罗蜜多菩萨摩诃萨，<a id="a-LK"></a>与十善业道空相应故，<a id="a-LL"></a>当言与般若波罗蜜多相应；<a id="a-LM"></a>与五近事戒、<a id="a-LN"></a>八近住戒空相应故，<a id="a-LO"></a>当言与般若波罗蜜多相应。</p>
  <p id="aLP">“舍利子，<a id="a-LQ"></a>修行般若波罗蜜多菩萨摩诃萨，<a id="a-LR"></a>与施性福业事空相应故，<a id="a-LS"></a>当言与般若波罗蜜多相应；<a id="a-LT"></a>与戒性、<a id="a-LU"></a>修性福业事空相应故，<a id="a-LV"></a>当言与般若波罗蜜多相应。</p>
  <p id="aLW">“舍利子，<a id="a-LX"></a>修行般若波罗蜜多菩萨摩诃萨，<a id="a-LY"></a>与四静虑空相应故，<a id="a-LZ"></a>当言与般若波罗蜜多相应；<a id="a-La"></a>与四无量、<a id="a-Lb"></a>四无色定空相应故，<a id="a-Lc"></a>当言与般若波罗蜜多相应。</p>
  <p id="aLd">“舍利子，<a id="a-Le"></a>修行般若波罗蜜多菩萨摩诃萨，<a id="a-Lf"></a>与八解脱空相应故，<a id="a-Lg"></a>当言与般若波罗蜜多相应；<a id="a-Lh"></a>与八胜处、<a id="a-Li"></a>九次第定、<a id="a-Lj"></a>十遍处空相应故，<a id="a-Lk"></a>当言与般若波罗蜜多相应。</p>
  <p id="aLl">“舍利子，<a id="a-Lm"></a>修行般若波罗蜜多菩萨摩诃萨，<a id="a-Ln"></a>与空解脱门空相应故，<a id="a-Lo"></a>当言与般若波罗蜜多相应；<a id="a-Lp"></a>与无相、<a id="a-Lq"></a>无愿解脱门空相应故，<a id="a-Lr"></a>当言与般若波罗蜜多相应。</p>
  <p id="aLs">“舍利子，<a id="a-Lt"></a>修行般若波罗蜜多菩萨摩诃萨，<a id="a-Lu"></a>与一切陀罗尼门空相应故，<a id="a-Lv"></a>当言与般若波罗蜜多相应；<a id="a-Lw"></a>与一切三摩地门空相应故，<a id="a-Lx"></a>当言与般若波罗蜜多相应。</p>
  <p id="aLy">“舍利子，<a id="a-Lz"></a>修行般若波罗蜜多菩萨摩诃萨，<a id="a-M0"></a>与极喜地空相应故，<a id="a-M1"></a>当言与般若波罗蜜多相应；<a id="a-M2"></a>与离垢地、<a id="a-M3"></a>发光地、<a id="a-M4"></a>焰慧地、<a id="a-M5"></a>极难胜地、<a id="a-M6"></a>现前地、<a id="a-M7"></a>远行地、<a id="a-M8"></a>不动地、<a id="a-M9"></a>善慧地、<a id="a-MA"></a>法云地空相应故，<a id="a-MB"></a>当言与般若波罗蜜多相应。</p>
  <p id="aMC">“舍利子，<a id="a-MD"></a>修行般若波罗蜜多菩萨摩诃萨，<a id="a-ME"></a>与五眼空相应故，<a id="a-MF"></a>当言与般若波罗蜜多相应；<a id="a-MG"></a>与六神通空相应故，<a id="a-MH"></a>当言与般若波罗蜜多相应。</p>
  <p id="aMI">“舍利子，<a id="a-MJ"></a>修行般若波罗蜜多菩萨摩诃萨，<a id="a-MK"></a>与佛十力空相应故，<a id="a-ML"></a>当言与般若波罗蜜多相应；<a id="a-MM"></a>与四无所畏、<a id="a-MN"></a>四无礙解、<a id="a-MO"></a>大慈、<a id="a-MP"></a>大悲、<a id="a-MQ"></a>大喜、<a id="a-MR"></a>大舍、<a id="a-MS"></a>十八佛不共法空相应故，<a id="a-MT"></a>当言与般若波罗蜜多相应。</p>
  <p id="aMU">“舍利子，<a id="a-MV"></a>修行般若波罗蜜多菩萨摩诃萨，<a id="a-MW"></a>与三十二大士相空相应故，<a id="a-MX"></a>当言与般若波罗蜜多相应；<a id="a-MY"></a>与八十随好空相应故，<a id="a-MZ"></a>当言与般若波罗蜜多相应。</p>
  <p id="aMa">“舍利子，<a id="a-Mb"></a>修行般若波罗蜜多菩萨摩诃萨，<a id="a-Mc"></a>与无忘失法空相应故，<a id="a-Md"></a>当言与般若波罗蜜多相应；<a id="a-Me"></a>与恒住舍性空相应故，<a id="a-Mf"></a>当言与般若波罗蜜多相应。</p>
  <p id="aMg">“舍利子：<a id="a-Mh"></a>修行般若波罗蜜多菩萨摩诃萨，<a id="a-Mi"></a>与一切智空相应故，<a id="a-Mj"></a>当言与般若波罗蜜多相应；<a id="a-Mk"></a>与道相智、<a id="a-Ml"></a>一切相智空相应故，<a id="a-Mm"></a>当言与般若波罗蜜多相应。</p>
  <p id="aMn">“舍利子，<a id="a-Mo"></a>修行般若波罗蜜多菩萨摩诃萨，<a id="a-Mp"></a>与一切智智空相应故，<a id="a-Mq"></a>当言与般若波罗蜜多相应；<a id="a-Mr"></a>与永拔一切烦恼习气空相应故，<a id="a-Ms"></a>当言与般若波罗蜜多相应。</p>
  <p id="aMt">“舍利子，<a id="a-Mu"></a>修行般若波罗蜜多菩萨摩诃萨，<a id="a-Mv"></a>与预流果空相应故，<a id="a-Mw"></a>当言与般若波罗蜜多相应；<a id="a-Mx"></a>与一来、<a id="a-My"></a>不还、<a id="a-Mz"></a>阿罗汉果、<a id="a-N0"></a>独觉菩提空相应故，<a id="a-N1"></a>当言与般若波罗蜜多相应。</p>
  <p id="aN2">“舍利子，<a id="a-N3"></a>修行般若波罗蜜多菩萨摩诃萨，<a id="a-N4"></a>与一切菩萨摩诃萨行空相应故，<a id="a-N5"></a>当言与般若波罗蜜多相应；<a id="a-N6"></a>与诸佛无上正等菩提空相应故，<a id="a-N7"></a>当言与般若波罗蜜多相应。</p>
  <p id="aN8">“舍利子，<a id="a-N9"></a>修行般若波罗蜜多菩萨摩诃萨，<a id="a-NA"></a>与我空相应故，<a id="a-NB"></a>当言与般若波罗蜜多相应；<a id="a-NC"></a>与有情、<a id="a-ND"></a>命者、<a id="a-NE"></a>生者、<a id="a-NF"></a>养者、<a id="a-NG"></a>士夫、<a id="a-NH"></a>补特伽罗、<a id="a-NI"></a>意生、<a id="a-NJ"></a>儒童、<a id="a-NK"></a>作者、<a id="a-NL"></a>使作者、<a id="a-NM"></a>起者、<a id="a-NN"></a>使起者、<a id="a-NO"></a>受者、<a id="a-NP"></a>使受者、<a id="a-NQ"></a>知者、<a id="a-NR"></a>见者空相应故，<a id="a-NS"></a>当言与般若波罗蜜多相应。</p>
  <p id="aNT">“舍利子，<a id="a-NU"></a>修行般若波罗蜜多菩萨摩诃萨，<a id="a-NV"></a>与如是等空相应故，<a id="a-NW"></a>当言与般若波罗蜜多相应。</p>
  <p id="aNX">“舍利子，<a id="a-NY"></a>修行般若波罗蜜多菩萨摩诃萨，<a id="a-NZ"></a>与如是等空相应时，<a id="a-Na"></a>不见色若相应若不相应，<a id="a-Nb"></a>不见受、<a id="a-Nc"></a>想、<a id="a-Nd"></a>行、<a id="a-Ne"></a>识若相应若不相应。<a id="a-Nf"></a>何以故？<a id="a-Ng"></a>舍利子，<a id="a-Nh"></a>是菩萨摩诃萨不见色若是生法、<a id="a-Ni"></a>若是灭法，<a id="a-Nj"></a>不见受、<a id="a-Nk"></a>想、<a id="a-Nl"></a>行、<a id="a-Nm"></a>识若是生法、<a id="a-Nn"></a>若是灭法；<a id="a-No"></a>不见色若是染法、<a id="a-Np"></a>若是净法，<a id="a-Nq"></a>不见受、<a id="a-Nr"></a>想、<a id="a-Ns"></a>行、<a id="a-Nt"></a>识若是染法、<a id="a-Nu"></a>若是净法。<a id="a-Nv"></a>舍利子，<a id="a-Nw"></a>是菩萨摩诃萨不见色与受合，<a id="a-Nx"></a>不见受与想合，<a id="a-Ny"></a>不见想与行合，<a id="a-Nz"></a>不见行与识合。<a id="a-O0"></a>何以故？<a id="a-O1"></a>舍利子，<a id="a-O2"></a>无有少法与少法合，<a id="a-O3"></a>本性空故。<a id="a-O4"></a>所以者何？<a id="a-O5"></a>舍利子，<a id="a-O6"></a>诸色空，<a id="a-O7"></a>彼非色；<a id="a-O8"></a>诸受、<a id="a-O9"></a>想、<a id="a-OA"></a>行、<a id="a-OB"></a>识空，<a id="a-OC"></a>彼非受、<a id="a-OD"></a>想、<a id="a-OE"></a>行、<a id="a-OF"></a>识。<a id="a-OG"></a>何以故？<a id="a-OH"></a>舍利子，<a id="a-OI"></a>诸色空，<a id="a-OJ"></a>彼非变礙相；<a id="a-OK"></a>诸受空，<a id="a-OL"></a>彼非领纳相；<a id="a-OM"></a>诸想空，<a id="a-ON"></a>彼非取像相；<a id="a-OO"></a>诸行空，<a id="a-OP"></a>彼非造作相；<a id="a-OQ"></a>诸识空，<a id="a-OR"></a>彼非了别相。<a id="a-OS"></a>何以故？<a id="a-OT"></a>舍利子，<a id="a-OU"></a>色不异空，<a id="a-OV"></a>空不异色，<a id="a-OW"></a>色即是空，<a id="a-OX"></a>空即是色；<a id="a-OY"></a>受、<a id="a-OZ"></a>想、<a id="a-Oa"></a>行、<a id="a-Ob"></a>识不异空，<a id="a-Oc"></a>空不异受、<a id="a-Od"></a>想、<a id="a-Oe"></a>行、<a id="a-Of"></a>识，<a id="a-Og"></a>受、<a id="a-Oh"></a>想、<a id="a-Oi"></a>行、<a id="a-Oj"></a>识即是空，<a id="a-Ok"></a>空即是受、<a id="a-Ol"></a>想、<a id="a-Om"></a>行、<a id="a-On"></a>识。<a id="a-Oo"></a>何以故？<a id="a-Op"></a>舍利子，<a id="a-Oq"></a>是诸法空相，<a id="a-Or"></a>不生不灭，<a id="a-Os"></a>不染不净，<a id="a-Ot"></a>不增不减，<a id="a-Ou"></a>非过去、<a id="a-Ov"></a>非未来、<a id="a-Ow"></a>非现在。</p>
  <p id="aOx">“舍利子，<a id="a-Oy"></a>如是空中无色，<a id="a-Oz"></a>无受、<a id="a-P0"></a>想、<a id="a-P1"></a>行、<a id="a-P2"></a>识；<a id="a-P3"></a>无地界，<a id="a-P4"></a>无水、<a id="a-P5"></a>火、<a id="a-P6"></a>风、<a id="a-P7"></a>空、<a id="a-P8"></a>识界；<a id="a-P9"></a>无眼处，<a id="a-PA"></a>无耳、<a id="a-PB"></a>鼻、<a id="a-PC"></a>舌、<a id="a-PD"></a>身、<a id="a-PE"></a>意处；<a id="a-PF"></a>无色处，<a id="a-PG"></a>无声、<a id="a-PH"></a>香、<a id="a-PI"></a>味、<a id="a-PJ"></a>触、<a id="a-PK"></a>法处；<a id="a-PL"></a>无眼界，<a id="a-PM"></a>无耳、<a id="a-PN"></a>鼻、<a id="a-PO"></a>舌、<a id="a-PP"></a>身、<a id="a-PQ"></a>意界；<a id="a-PR"></a>无色界，<a id="a-PS"></a>无声、<a id="a-PT"></a>香、<a id="a-PU"></a>味、<a id="a-PV"></a>触、<a id="a-PW"></a>法界；<a id="a-PX"></a>无眼识界，<a id="a-PY"></a>无耳、<a id="a-PZ"></a>鼻、<a id="a-Pa"></a>舌、<a id="a-Pb"></a>身、<a id="a-Pc"></a>意识界；<a id="a-Pd"></a>无眼触，<a id="a-Pe"></a>无耳、<a id="a-Pf"></a>鼻、<a id="a-Pg"></a>舌、<a id="a-Ph"></a>身、<a id="a-Pi"></a>意触；<a id="a-Pj"></a>无眼触为缘所生诸受，<a id="a-Pk"></a>无耳、<a id="a-Pl"></a>鼻、<a id="a-Pm"></a>舌、<a id="a-Pn"></a>身、<a id="a-Po"></a>意触为缘所生诸受；<a id="a-Pp"></a>无无明生，<a id="a-Pq"></a>无无明灭，<a id="a-Pr"></a>无行、<a id="a-Ps"></a>识、<a id="a-Pt"></a>名色、<a id="a-Pu"></a>六处、<a id="a-Pv"></a>触、<a id="a-Pw"></a>受、<a id="a-Px"></a>爱、<a id="a-Py"></a>取、<a id="a-Pz"></a>有、<a id="a-Q0"></a>生、<a id="a-Q1"></a>老死愁叹苦忧恼生，<a id="a-Q2"></a>无行乃至老死愁叹苦忧恼灭；<a id="a-Q3"></a>无苦圣谛，<a id="a-Q4"></a>无集、<a id="a-Q5"></a>灭、<a id="a-Q6"></a>道圣谛；<a id="a-Q7"></a>无得，<a id="a-Q8"></a>无现观；<a id="a-Q9"></a>无预流，<a id="a-QA"></a>无预流果；<a id="a-QB"></a>无一来，<a id="a-QC"></a>无一来果；<a id="a-QD"></a>无不还，<a id="a-QE"></a>无不还果；<a id="a-QF"></a>无阿罗汉，<a id="a-QG"></a>无阿罗汉果；<a id="a-QH"></a>无独觉，<a id="a-QI"></a>无独觉菩提；<a id="a-QJ"></a>无菩萨，<a id="a-QK"></a>无菩萨行；<a id="a-QL"></a>无佛，<a id="a-QM"></a>无佛菩提。<a id="a-QN"></a>舍利子，<a id="a-QO"></a>修行般若波罗蜜多菩萨摩诃萨，<a id="a-QP"></a>与如是等法相应故，<a id="a-QQ"></a>当言与般若波罗蜜多相应。</p>
 </body>
</html>