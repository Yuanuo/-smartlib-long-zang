<!doctype html>
<html id="z3IBT6c9D" data-ver="1287">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第五百六十七</h1>
  <h2 id="a2">第六分显相品第三</h2>
  <p id="a3">尔时，<a id="a-4"></a>最胜复从座起，<a id="a-5"></a>偏覆左肩，<a id="a-6"></a>右膝著地，<a id="a-7"></a>合掌向佛白言：<a id="a-8"></a>“世尊，<a id="a-9"></a>甚深般若波罗蜜多以何为相？<a id="a-A"></a>”</p>
  <p id="aB">于是世尊告最胜曰：<a id="a-C"></a>“天王当知，<a id="a-D"></a>如地、<a id="a-E"></a>水、<a id="a-F"></a>火、<a id="a-G"></a>风、<a id="a-H"></a>空等相，<a id="a-I"></a>甚深般若波罗蜜多亦复如是。<a id="a-J"></a>”</p>
  <p id="aK">是时，<a id="a-L"></a>最胜便白佛言：<a id="a-M"></a>“世尊，<a id="a-N"></a>云何甚深般若波罗蜜多如地、<a id="a-O"></a>水、<a id="a-P"></a>火、<a id="a-Q"></a>风、<a id="a-R"></a>空等相？<a id="a-S"></a>”</p>
  <p id="aT">佛告最胜：<a id="a-U"></a>“天王当知，<a id="a-V"></a>普遍广大难可度量是为地相，<a id="a-W"></a>甚深般若波罗蜜多亦复如是。<a id="a-X"></a>何以故？<a id="a-Y"></a>诸法真如普遍广大难测量故。<a id="a-Z"></a>天王当知，<a id="a-a"></a>一切药草依地生长；<a id="a-b"></a>甚深般若波罗蜜多亦复如是，<a id="a-c"></a>普能生长一切善法。<a id="a-d"></a>天王当知，<a id="a-e"></a>譬如大地，<a id="a-f"></a>增之不喜，<a id="a-g"></a>减之不忧，<a id="a-h"></a>离我、<a id="a-i"></a>我所，<a id="a-j"></a>无二相故；<a id="a-k"></a>甚深般若波罗蜜多亦复如是，<a id="a-l"></a>赞叹不增，<a id="a-m"></a>毁訾不减，<a id="a-n"></a>离我、<a id="a-o"></a>我所，<a id="a-p"></a>无二相故。<a id="a-q"></a>又如大地，<a id="a-r"></a>世间往来举足、<a id="a-s"></a>下足无不依之；<a id="a-t"></a>甚深般若波罗蜜多亦复如是，<a id="a-u"></a>若求善趣、<a id="a-v"></a>若向涅槃无不依止。<a id="a-w"></a>又如大地，<a id="a-x"></a>出种种宝；<a id="a-y"></a>甚深般若波罗蜜多亦复如是，<a id="a-z"></a>出生世间种种功德。<a id="a-10"></a>又如大地，<a id="a-11"></a>虫、<a id="a-12"></a>蚁、<a id="a-13"></a>蚊、<a id="a-14"></a>虻种种苦事不能倾动；<a id="a-15"></a>甚深般若波罗蜜多亦复如是，<a id="a-16"></a>离我、<a id="a-17"></a>我所都无分别不可倾动。<a id="a-18"></a>又如大地，<a id="a-19"></a>若闻师子、<a id="a-1A"></a>龙、<a id="a-1B"></a>象等声终无惊怖；<a id="a-1C"></a>甚深般若波罗蜜多亦复如是，<a id="a-1D"></a>一切天魔及外道等不能恐惧。<a id="a-1E"></a>何以故？<a id="a-1F"></a>不见有我，<a id="a-1G"></a>不见有法，<a id="a-1H"></a>自性空故。</p>
  <p id="a1I">“天王当知，<a id="a-1J"></a>譬如水大，<a id="a-1K"></a>从高赴下，<a id="a-1L"></a>水族所归；<a id="a-1M"></a>甚深般若波罗蜜多亦复如是，<a id="a-1N"></a>从真法界流趣世间，<a id="a-1O"></a>一切善法之所依止。<a id="a-1P"></a>又如水大，<a id="a-1Q"></a>能润草木生于花果；<a id="a-1R"></a>甚深般若波罗蜜多亦复如是，<a id="a-1S"></a>润诸等持生助道法，<a id="a-1T"></a>成一切智得佛法果，<a id="a-1U"></a>利益安乐一切有情。<a id="a-1V"></a>又如水大，<a id="a-1W"></a>渍草木根，<a id="a-1X"></a>能使倾拔随流而去；<a id="a-1Y"></a>甚深般若波罗蜜多亦复如是，<a id="a-1Z"></a>能灭一切见、<a id="a-1a"></a>趣、<a id="a-1b"></a>烦恼、<a id="a-1c"></a>习气根本永不复生。<a id="a-1d"></a>又如水大，<a id="a-1e"></a>性本清洁无垢无浊；<a id="a-1f"></a>甚深般若波罗蜜多亦复如是，<a id="a-1g"></a>体无烦恼故名清洁，<a id="a-1h"></a>能离诸惑故名无垢，<a id="a-1i"></a>一相非异故名无浊。<a id="a-1j"></a>如人夏热，<a id="a-1k"></a>遇水清凉；<a id="a-1l"></a>热恼有情得闻如是甚深般若波罗蜜多，<a id="a-1m"></a>必获清凉离诸热恼。<a id="a-1n"></a>如人患渴，<a id="a-1o"></a>得水乃止；<a id="a-1p"></a>求出世法，<a id="a-1q"></a>得深般若波罗蜜多思愿便止。<a id="a-1r"></a>又如泉池甚深难入，<a id="a-1s"></a>如是般若波罗蜜多诸佛境界甚深难入。<a id="a-1t"></a>又如世间坑埳之处水皆平等，<a id="a-1u"></a>甚深般若波罗蜜多亦复如是，<a id="a-1v"></a>于诸独觉、<a id="a-1w"></a>声闻、<a id="a-1x"></a>异生皆悉平等。<a id="a-1y"></a>又如净水洗除垢秽令得清净，<a id="a-1z"></a>如是菩萨通达般若波罗蜜多离诸烦恼即得清净。<a id="a-20"></a>何以故？<a id="a-21"></a>甚深般若波罗蜜多自性清净，<a id="a-22"></a>离诸惑故。</p>
  <p id="a23">“天王当知，<a id="a-24"></a>譬如火大，<a id="a-25"></a>虽烧一切树木药草，<a id="a-26"></a>而不念言：<a id="a-27"></a>‘我能烧物。<a id="a-28"></a>’甚深般若波罗蜜多亦复如是，<a id="a-29"></a>虽能永灭一切烦恼及诸习气，<a id="a-2A"></a>而不念言：<a id="a-2B"></a>‘我能永灭。<a id="a-2C"></a>’又如火大，<a id="a-2D"></a>悉能成熟一切物类；<a id="a-2E"></a>甚深般若波罗蜜多亦复如是，<a id="a-2F"></a>皆能成熟一切佛法。<a id="a-2G"></a>又如火大，<a id="a-2H"></a>悉能枯竭诸湿物类；<a id="a-2I"></a>甚深般若波罗蜜多亦复如是，<a id="a-2J"></a>皆能枯竭诸漏暴流令永不起。<a id="a-2K"></a>又如火聚在雪山顶，<a id="a-2L"></a>虽能远照一踰缮那，<a id="a-2M"></a>乃至能照十踰缮那，<a id="a-2N"></a>而无是念：<a id="a-2O"></a>‘我能照远。<a id="a-2P"></a>’甚深般若波罗蜜多亦复如是，<a id="a-2Q"></a>虽照声闻、<a id="a-2R"></a>独觉、<a id="a-2S"></a>菩萨，<a id="a-2T"></a>而亦不念：<a id="a-2U"></a>‘我能照彼。<a id="a-2V"></a>’又如禽兽，<a id="a-2W"></a>夜见火光恐怖远避；<a id="a-2X"></a>薄福异生、<a id="a-2Y"></a>声闻、<a id="a-2Z"></a>独觉，<a id="a-2a"></a>若闻般若波罗蜜多恐惧舍离，<a id="a-2b"></a>甚深般若波罗蜜多闻名尚难，<a id="a-2c"></a>况能修学？<a id="a-2d"></a>如夜远涉迷失正路，<a id="a-2e"></a>若见火光生大欢喜，<a id="a-2f"></a>知有聚落疾往趣之，<a id="a-2g"></a>至便安隐永无怖畏；<a id="a-2h"></a>生死旷夜有福德人，<a id="a-2i"></a>若闻般若波罗蜜多，<a id="a-2j"></a>生大欢喜受持读诵，<a id="a-2k"></a>永离烦恼心得安乐。<a id="a-2l"></a>如世间火，<a id="a-2m"></a>贵贱皆同；<a id="a-2n"></a>甚深般若波罗蜜多亦复如是，<a id="a-2o"></a>圣者、<a id="a-2p"></a>异生平等皆有。<a id="a-2q"></a>如婆罗门及刹帝利咸供养火，<a id="a-2r"></a>诸佛、<a id="a-2s"></a>菩萨咸皆供养甚深般若波罗蜜多。<a id="a-2t"></a>又如小火，<a id="a-2u"></a>能烧三千大千世界；<a id="a-2v"></a>甚深般若波罗蜜多亦复如是，<a id="a-2w"></a>若闻一句则能焚烧无量烦恼。</p>
  <p id="a2x">“天王当知，<a id="a-2y"></a>譬如风大，<a id="a-2z"></a>能令一切物类增长；<a id="a-30"></a>甚深般若波罗蜜多亦复如是，<a id="a-31"></a>能令一切世、<a id="a-32"></a>出世间善法增长。<a id="a-33"></a>又如风大，<a id="a-34"></a>若增盛时，<a id="a-35"></a>普能摧灭一切物类；<a id="a-36"></a>甚深般若波罗蜜多亦复如是，<a id="a-37"></a>若修增盛，<a id="a-38"></a>遍能摧灭生死烦恼。<a id="a-39"></a>又如风大，<a id="a-3A"></a>能令熨热皆得清凉；<a id="a-3B"></a>甚深般若波罗蜜多亦复如是，<a id="a-3C"></a>能令烦恼熨热有情证得清凉涅槃常乐。<a id="a-3D"></a>又如风大，<a id="a-3E"></a>飘扬不停；<a id="a-3F"></a>甚深般若波罗蜜多亦复如是，<a id="a-3G"></a>于一切法都无所住。</p>
  <p id="a3H">“天王当知，<a id="a-3I"></a>甚深般若波罗蜜多离垢、<a id="a-3J"></a>无著、<a id="a-3K"></a>寂静、<a id="a-3L"></a>无量、<a id="a-3M"></a>无边智慧，<a id="a-3N"></a>平等通达诸法实性，<a id="a-3O"></a>如太虚空性无所住，<a id="a-3P"></a>离境界相，<a id="a-3Q"></a>超寻伺等，<a id="a-3R"></a>心及心所都无分别、<a id="a-3S"></a>无生、<a id="a-3T"></a>无灭，<a id="a-3U"></a>自性离故。</p>
  <p id="a3V">“天王当知，<a id="a-3W"></a>诸菩萨摩诃萨行深般若波罗蜜多，<a id="a-3X"></a>利乐有情世间希有，<a id="a-3Y"></a>犹如日月一切受用。<a id="a-3Z"></a>谓如凉月，<a id="a-3a"></a>能除热恼；<a id="a-3b"></a>甚深般若波罗蜜多亦复如是，<a id="a-3c"></a>能除一切烦恼热毒。<a id="a-3d"></a>又如明月，<a id="a-3e"></a>世间乐见；<a id="a-3f"></a>甚深般若波罗蜜多亦复如是，<a id="a-3g"></a>一切圣贤之所乐见。<a id="a-3h"></a>又如白月，<a id="a-3i"></a>日日增长；<a id="a-3j"></a>诸菩萨众行深般若波罗蜜多，<a id="a-3k"></a>从初发心乃至证得所求无上正等菩提渐渐增长。<a id="a-3l"></a>又如黑月，<a id="a-3m"></a>日日减尽；<a id="a-3n"></a>诸菩萨众行深般若波罗蜜多，<a id="a-3o"></a>烦恼、<a id="a-3p"></a>随眠渐渐减尽。<a id="a-3q"></a>又如满月，<a id="a-3r"></a>诸婆罗门、<a id="a-3s"></a>刹帝利等咸所赞叹；<a id="a-3t"></a>若善男子、<a id="a-3u"></a>善女人等行深般若波罗蜜多，<a id="a-3v"></a>世间天、<a id="a-3w"></a>人、<a id="a-3x"></a>阿素洛等皆所赞叹。<a id="a-3y"></a>又如月行遍四洲界，<a id="a-3z"></a>甚深般若波罗蜜多亦复如是，<a id="a-40"></a>于色、<a id="a-41"></a>心等无处不遍。<a id="a-42"></a>又如净月，<a id="a-43"></a>常自庄严；<a id="a-44"></a>甚深般若波罗蜜多亦复如是，<a id="a-45"></a>性本清净恒自庄严。<a id="a-46"></a>何以故？<a id="a-47"></a>本性离染、<a id="a-48"></a>无生、<a id="a-49"></a>无灭、<a id="a-4A"></a>遍一切法，<a id="a-4B"></a>自性离故。<a id="a-4C"></a>譬如盛日，<a id="a-4D"></a>虽破众暗，<a id="a-4E"></a>而不念言：<a id="a-4F"></a>‘我能破彼。<a id="a-4G"></a>’甚深般若波罗蜜多亦复如是，<a id="a-4H"></a>虽破无始一切随眠，<a id="a-4I"></a>而不念言：<a id="a-4J"></a>‘我能破彼。<a id="a-4K"></a>’又如烈日，<a id="a-4L"></a>虽开莲华，<a id="a-4M"></a>而不念言：<a id="a-4N"></a>‘我能开彼。<a id="a-4O"></a>’甚深般若波罗蜜多亦复如是，<a id="a-4P"></a>虽开菩萨摩诃萨心，<a id="a-4Q"></a>而不念言：<a id="a-4R"></a>‘我能开彼。<a id="a-4S"></a>’又如丽日，<a id="a-4T"></a>虽照十方，<a id="a-4U"></a>而不念言：<a id="a-4V"></a>‘我能遍照。<a id="a-4W"></a>’甚深般若波罗蜜多亦复如是，<a id="a-4X"></a>虽照无边而无照相。<a id="a-4Y"></a>如见东方赤明相现，<a id="a-4Z"></a>则知不久日轮当出；<a id="a-4a"></a>若闻般若波罗蜜多，<a id="a-4b"></a>当知是人去佛不远。<a id="a-4c"></a>如赡部洲诸善士女，<a id="a-4d"></a>若见日出生大忻庆；<a id="a-4e"></a>若时世间有深般若波罗蜜多名字出现，<a id="a-4f"></a>一切圣贤皆大欢喜。<a id="a-4g"></a>又如日出，<a id="a-4h"></a>月及星光皆悉不现；<a id="a-4i"></a>若诸菩萨行深般若波罗蜜多，<a id="a-4j"></a>外道二乘所有功德皆悉不现。<a id="a-4k"></a>又如日出，<a id="a-4l"></a>方见坑坎高下之处；<a id="a-4m"></a>若诸菩萨行深般若波罗蜜多，<a id="a-4n"></a>世间乃知邪正之道。<a id="a-4o"></a>何以故？<a id="a-4p"></a>甚深般若波罗蜜多自相平等，<a id="a-4q"></a>无生无灭，<a id="a-4r"></a>性远离故。</p>
  <p id="a4s">“天王当知，<a id="a-4t"></a>诸菩萨摩诃萨行深般若波罗蜜多，<a id="a-4u"></a>多修空行无所住著，<a id="a-4v"></a>修习明道灭除暗障，<a id="a-4w"></a>远离恶友亲近诸佛，<a id="a-4x"></a>心心相续念佛无断，<a id="a-4y"></a>通达平等随顺法界。<a id="a-4z"></a>虽神通游戏遍十方国，<a id="a-50"></a>而身住本土都不动摇，<a id="a-51"></a>观诸佛法犹如现见。<a id="a-52"></a>虽在世间世法不染，<a id="a-53"></a>犹淤泥处所出莲花。<a id="a-54"></a>如是菩萨虽处生死，<a id="a-55"></a>甚深般若波罗蜜多巧便力故而不染著。<a id="a-56"></a>何以故？<a id="a-57"></a>甚深般若波罗蜜多无生、<a id="a-58"></a>无灭、<a id="a-59"></a>自相平等、<a id="a-5A"></a>不见、<a id="a-5B"></a>不著，<a id="a-5C"></a>性远离故。<a id="a-5D"></a>又如莲华，<a id="a-5E"></a>不停水滴；<a id="a-5F"></a>如是菩萨行深般若波罗蜜多，<a id="a-5G"></a>乃至少恶亦不暂住。<a id="a-5H"></a>又如莲花，<a id="a-5I"></a>随所在处香气馚馥；<a id="a-5J"></a>如是菩萨行深般若波罗蜜多，<a id="a-5K"></a>若在人间或居天上，<a id="a-5L"></a>城邑、<a id="a-5M"></a>聚落悉具戒香。<a id="a-5N"></a>又如莲华，<a id="a-5O"></a>禀性清洁，<a id="a-5P"></a>婆罗门等咸所宝爱；<a id="a-5Q"></a>如是菩萨行深般若波罗蜜多，<a id="a-5R"></a>天、<a id="a-5S"></a>龙、<a id="a-5T"></a>药叉、<a id="a-5U"></a>健达缚等、<a id="a-5V"></a>菩萨、<a id="a-5W"></a>诸佛咸所爱敬。<a id="a-5X"></a>又如莲花，<a id="a-5Y"></a>初欲开发能悦众心；<a id="a-5Z"></a>如是菩萨行深般若波罗蜜多，<a id="a-5a"></a>含笑先言，<a id="a-5b"></a>远离颦蹙，<a id="a-5c"></a>令众欢喜。<a id="a-5d"></a>又如莲花，<a id="a-5e"></a>梦中见者亦是吉相；<a id="a-5f"></a>诸人天等乃至梦中闻见菩萨行深般若波罗蜜多亦是吉祥，<a id="a-5g"></a>况真闻见！<a id="a-5h"></a>又如莲花，<a id="a-5i"></a>初始生位，<a id="a-5j"></a>人非人等咸所爱护；<a id="a-5k"></a>如是菩萨始学般若波罗蜜多，<a id="a-5l"></a>诸佛、<a id="a-5m"></a>菩萨、<a id="a-5n"></a>释梵天等共所卫护。</p>
  <p id="a5o">“天王当知，<a id="a-5p"></a>诸菩萨摩诃萨行深般若波罗蜜多，<a id="a-5q"></a>兴如是心：<a id="a-5r"></a>‘我当如理通达一切波罗蜜多，<a id="a-5s"></a>教化有情圆满佛法；<a id="a-5t"></a>菩提树下坐金刚座，<a id="a-5u"></a>证得无上正等菩提，<a id="a-5v"></a>转妙法轮，<a id="a-5w"></a>具十二种微妙行相，<a id="a-5x"></a>世间沙门、<a id="a-5y"></a>婆罗门等，<a id="a-5z"></a>天、<a id="a-60"></a>魔、<a id="a-61"></a>释、<a id="a-62"></a>梵所不能转；<a id="a-63"></a>化度十方无量无数无边世界一切有情，<a id="a-64"></a>从生死海平等济拔；<a id="a-65"></a>安置般若波罗蜜多，<a id="a-66"></a>无归依者为作归依，<a id="a-67"></a>无救护者为作救护，<a id="a-68"></a>欲见佛者令得见佛；<a id="a-69"></a>作师子吼游戏神通，<a id="a-6A"></a>叹佛功德令众渴仰；<a id="a-6B"></a>其心清净终不动摇，<a id="a-6C"></a>意无谄曲远离邪念，<a id="a-6D"></a>所谓不念二乘之法；<a id="a-6E"></a>尽诸随眠，<a id="a-6F"></a>无复烦恼；<a id="a-6G"></a>身无伪行，<a id="a-6H"></a>离邪威仪；<a id="a-6I"></a>口无诡言，<a id="a-6J"></a>如实而说；<a id="a-6K"></a>受恩常感，<a id="a-6L"></a>轻恩重报；<a id="a-6M"></a>心不怀憾，<a id="a-6N"></a>口恒软语。<a id="a-6O"></a>’如是修习清净之心，<a id="a-6P"></a>不见能行及所行法，<a id="a-6Q"></a>无二、<a id="a-6R"></a>无别、<a id="a-6S"></a>自性离故。</p>
  <p id="a6T">“天王当知，<a id="a-6U"></a>诸菩萨摩诃萨行深般若波罗蜜多，<a id="a-6V"></a>信解如来三种清净。<a id="a-6W"></a>谓诸菩萨作是思惟：<a id="a-6X"></a>‘契经中说如来身净，<a id="a-6Y"></a>所谓法身、<a id="a-6Z"></a>最寂静身、<a id="a-6a"></a>无等等身、<a id="a-6b"></a>无量身、<a id="a-6c"></a>不共身、<a id="a-6d"></a>金刚身，<a id="a-6e"></a>于此决定心无疑惑。<a id="a-6f"></a>’是名信解如来身净。<a id="a-6g"></a>复次思惟：<a id="a-6h"></a>‘契经中说如来语净，<a id="a-6i"></a>如为异生受记作佛，<a id="a-6j"></a>亦为菩萨受作佛记，<a id="a-6k"></a>信如是语理不相违。<a id="a-6l"></a>所以者何？<a id="a-6m"></a>如来永离一切过失，<a id="a-6n"></a>尽诸随眠，<a id="a-6o"></a>无复烦恼，<a id="a-6p"></a>寂静清净；<a id="a-6q"></a>若天、<a id="a-6r"></a>魔、<a id="a-6s"></a>梵及诸沙门、<a id="a-6t"></a>婆罗门等，<a id="a-6u"></a>能得如来语业失者，<a id="a-6v"></a>无有是处。<a id="a-6w"></a>’是名信解如来语净。<a id="a-6x"></a>复次思惟：<a id="a-6y"></a>‘契经中说如来意净，<a id="a-6z"></a>诸佛世尊心所思法，<a id="a-70"></a>声闻、<a id="a-71"></a>独觉、<a id="a-72"></a>菩萨、<a id="a-73"></a>天、<a id="a-74"></a>人及余有情无能知者。<a id="a-75"></a>何以故？<a id="a-76"></a>如来之心甚深难入，<a id="a-77"></a>离诸寻伺非思量境，<a id="a-78"></a>无量无边同虚空界，<a id="a-79"></a>如是信知心不疑惑。<a id="a-7A"></a>’是名信解如来意净。</p>
  <p id="a7B">“天王当知，<a id="a-7C"></a>诸菩萨摩诃萨行深般若波罗蜜多，<a id="a-7D"></a>作是思惟：<a id="a-7E"></a>‘如佛所说诸菩萨摩诃萨为诸有情荷负重担，<a id="a-7F"></a>坚固无退、<a id="a-7G"></a>不怖、<a id="a-7H"></a>不疲，<a id="a-7I"></a>次第修行布施、<a id="a-7J"></a>净戒、<a id="a-7K"></a>安忍、<a id="a-7L"></a>精进、<a id="a-7M"></a>静虑、<a id="a-7N"></a>般若、<a id="a-7O"></a>方便善巧、<a id="a-7P"></a>妙愿、<a id="a-7Q"></a>力、<a id="a-7R"></a>智波罗蜜多，<a id="a-7S"></a>成就佛法，<a id="a-7T"></a>无障、<a id="a-7U"></a>无礙、<a id="a-7V"></a>无边、<a id="a-7W"></a>无等、<a id="a-7X"></a>不共之法；<a id="a-7Y"></a>所言决定，<a id="a-7Z"></a>其性勇猛，<a id="a-7a"></a>成就如来广大事业。<a id="a-7b"></a>’是诸菩萨于彼事中，<a id="a-7c"></a>无惑、<a id="a-7d"></a>无疑、<a id="a-7e"></a>深心信受。</p>
  <p id="a7f">“天王当知，<a id="a-7g"></a>诸菩萨摩诃萨行深般若波罗蜜多，<a id="a-7h"></a>作是思惟：<a id="a-7i"></a>‘如佛所说诸菩萨摩诃萨行深般若波罗蜜多，<a id="a-7j"></a>究竟安坐妙菩提座，<a id="a-7k"></a>能得无礙清净天眼、<a id="a-7l"></a>天耳、<a id="a-7m"></a>他心、<a id="a-7n"></a>宿住、<a id="a-7o"></a>随念、<a id="a-7p"></a>漏尽智通，<a id="a-7q"></a>于一念顷，<a id="a-7r"></a>以平等智通达三世，<a id="a-7s"></a>如实观察一切世间：<a id="a-7t"></a>如是有情具身恶行、<a id="a-7u"></a>语恶行、<a id="a-7v"></a>意恶行，<a id="a-7w"></a>毁谤圣贤，<a id="a-7x"></a>由邪见造邪业，<a id="a-7y"></a>身坏命终当堕恶趣；<a id="a-7z"></a>如是有情具身妙行、<a id="a-80"></a>语妙行、<a id="a-81"></a>意妙行，<a id="a-82"></a>称赞圣贤，<a id="a-83"></a>由正见造正业，<a id="a-84"></a>身坏命终当生善趣。<a id="a-85"></a>如实观察有情界已，<a id="a-86"></a>作是念言：<a id="a-87"></a>我昔发愿行菩萨道，<a id="a-88"></a>自觉、<a id="a-89"></a>觉他此愿应满。<a id="a-8A"></a>’是诸菩萨于彼事中，<a id="a-8B"></a>无惑、<a id="a-8C"></a>无疑、<a id="a-8D"></a>如实信受。<a id="a-8E"></a>天王当知，<a id="a-8F"></a>诸菩萨摩诃萨成佛之所名为觉处，<a id="a-8G"></a>能自觉故名为正觉，<a id="a-8H"></a>能觉有情名正遍觉。<a id="a-8I"></a>天王当知，<a id="a-8J"></a>是诸菩萨行深般若波罗蜜多，<a id="a-8K"></a>信知如来出兴于世，<a id="a-8L"></a>利益安乐一切有情。</p>
  <p id="a8M">“天王当知，<a id="a-8N"></a>诸菩萨摩诃萨行深般若波罗蜜多，<a id="a-8O"></a>闻说一乘能深信受。<a id="a-8P"></a>何以故？<a id="a-8Q"></a>诸佛所说真实不虚，<a id="a-8R"></a>种种余乘皆佛乘出，<a id="a-8S"></a>如赡部洲虽有种种城邑、<a id="a-8T"></a>聚落并属此洲，<a id="a-8U"></a>如是诸乘虽有种种名相差别皆属佛乘。<a id="a-8V"></a>此诸菩萨复作是念：<a id="a-8W"></a>‘诸佛世尊方便善巧，<a id="a-8X"></a>种种说法皆实不虚。<a id="a-8Y"></a>何以故？<a id="a-8Z"></a>诸佛说法随众根性，<a id="a-8a"></a>虽说三乘而实一道。<a id="a-8b"></a>’此诸菩萨复作是念：<a id="a-8c"></a>‘诸佛世尊凡所说法，<a id="a-8d"></a>音声深远真实不虚。<a id="a-8e"></a>何以故？<a id="a-8f"></a>释梵天等有少功德，<a id="a-8g"></a>尚复能出深远音声，<a id="a-8h"></a>何况如来无量亿劫积集功德声不深远？<a id="a-8i"></a>’此诸菩萨复作是念：<a id="a-8j"></a>‘如来说法不违众根，<a id="a-8k"></a>上、<a id="a-8l"></a>中、<a id="a-8m"></a>下品皆使成就，<a id="a-8n"></a>有情各谓独为我说，<a id="a-8o"></a>而佛本来无说无示。<a id="a-8p"></a>’此诸菩萨于如是事，<a id="a-8q"></a>无惑、<a id="a-8r"></a>无疑、<a id="a-8s"></a>深心信解。</p>
  <p id="a8t">“天王当知，<a id="a-8u"></a>诸菩萨摩诃萨行深般若波罗蜜多，<a id="a-8v"></a>得微细心，<a id="a-8w"></a>作如是念：<a id="a-8x"></a>‘世间常有大火炽然，<a id="a-8y"></a>谓贪、<a id="a-8z"></a>瞋、<a id="a-90"></a>痴为火烟暗，<a id="a-91"></a>云何当使一切有情，<a id="a-92"></a>从此世间皆得出离？<a id="a-93"></a>若能通达诸法平等，<a id="a-94"></a>无染著心名为出离，<a id="a-95"></a>如实知法如幻梦等，<a id="a-96"></a>善观因缘而不分别。<a id="a-97"></a>’</p>
  <p id="a98">“天王当知，<a id="a-99"></a>诸菩萨摩诃萨行深般若波罗蜜多，<a id="a-9A"></a>作是思惟：<a id="a-9B"></a>‘诸法无本而有业果，<a id="a-9C"></a>诸佛、<a id="a-9D"></a>菩萨凡所发言我应知意，<a id="a-9E"></a>既知意已即思量义，<a id="a-9F"></a>思量义已即见真实，<a id="a-9G"></a>见真实已济度有情。<a id="a-9H"></a>’</p>
  <p id="a9I">“天王当知，<a id="a-9J"></a>诸菩萨摩诃萨行深般若波罗蜜多，<a id="a-9K"></a>方便善巧为众说法，<a id="a-9L"></a>谓说诸法无我、<a id="a-9M"></a>有情、<a id="a-9N"></a>命者、<a id="a-9O"></a>生者、<a id="a-9P"></a>养者、<a id="a-9Q"></a>士夫、<a id="a-9R"></a>补特伽罗、<a id="a-9S"></a>意生、<a id="a-9T"></a>儒童、<a id="a-9U"></a>作者、<a id="a-9V"></a>受者、<a id="a-9W"></a>知者、<a id="a-9X"></a>见者，<a id="a-9Y"></a>如是诸法空、<a id="a-9Z"></a>无所有、<a id="a-9a"></a>非自在性，<a id="a-9b"></a>虚妄分别因缘合故无生似生。<a id="a-9c"></a>天王当知，<a id="a-9d"></a>若说诸法无我、<a id="a-9e"></a>有情乃至见者，<a id="a-9f"></a>为称理说；<a id="a-9g"></a>若说诸法空、<a id="a-9h"></a>无所有乃至似生，<a id="a-9i"></a>亦称理说。<a id="a-9j"></a>天王当知，<a id="a-9k"></a>夫其说法随顺法相，<a id="a-9l"></a>是名称理；<a id="a-9m"></a>若诸所说不违法相与法相应，<a id="a-9n"></a>能入平等显现义理，<a id="a-9o"></a>名巧便说。</p>
  <p id="a9p">“天王当知，<a id="a-9q"></a>诸菩萨摩诃萨行深般若波罗蜜多得无礙辩，<a id="a-9r"></a>谓若无著辩、<a id="a-9s"></a>若无尽辩、<a id="a-9t"></a>若相续辩、<a id="a-9u"></a>若不断辩、<a id="a-9v"></a>不怯弱辩、<a id="a-9w"></a>不惊怖辩、<a id="a-9x"></a>不共余辩、<a id="a-9y"></a>无边际辩、<a id="a-9z"></a>一切天人所爱重辩。<a id="a-A0"></a>天王当知，<a id="a-A1"></a>诸菩萨摩诃萨行深般若波罗蜜多得清净辩，<a id="a-A2"></a>谓不嘶喝辩、<a id="a-A3"></a>不迷乱辩、<a id="a-A4"></a>不怖畏辩、<a id="a-A5"></a>不憍慢辩、<a id="a-A6"></a>义具足辩、<a id="a-A7"></a>味具足辩、<a id="a-A8"></a>不拙涩辩、<a id="a-A9"></a>应时分辩。</p>
  <p id="aAA">“天王当知，<a id="a-AB"></a>是菩萨摩诃萨行深般若波罗蜜多，<a id="a-AC"></a>远离大众威德畏故，<a id="a-AD"></a>辩不嘶喝；<a id="a-AE"></a>坚住明了不怯智故，<a id="a-AF"></a>辩不迷乱；<a id="a-AG"></a>菩萨处众如师子王无恐惧故，<a id="a-AH"></a>辩不怖畏；<a id="a-AI"></a>离烦恼故，<a id="a-AJ"></a>辩不憍慢；<a id="a-AK"></a>不说无义契法相故，<a id="a-AL"></a>辩义具足；<a id="a-AM"></a>善解书论知文字故，<a id="a-AN"></a>辩味具足；<a id="a-AO"></a>多劫积习巧便语故，<a id="a-AP"></a>辩不拙涩。<a id="a-AQ"></a>如是说法善顺三时，<a id="a-AR"></a>谓热、<a id="a-AS"></a>雨、<a id="a-AT"></a>寒，<a id="a-AU"></a>说无差乱；<a id="a-AV"></a>亦顺三分，<a id="a-AW"></a>谓初、<a id="a-AX"></a>中、<a id="a-AY"></a>后，<a id="a-AZ"></a>说不交杂，<a id="a-Aa"></a>由斯故说辩应时分。</p>
  <p id="aAb">“天王当知，<a id="a-Ac"></a>是菩萨摩诃萨行深般若波罗蜜多，<a id="a-Ad"></a>所得诸辩令众欢悦，<a id="a-Ae"></a>谓随所化多为爱语，<a id="a-Af"></a>含笑先言远离颦蹙，<a id="a-Ag"></a>发词有义能称如实，<a id="a-Ah"></a>诸有所说不欺侮人，<a id="a-Ai"></a>所言决定种种乐说，<a id="a-Aj"></a>以柔软语令众欢悦，<a id="a-Ak"></a>容色宽和使他亲附，<a id="a-Al"></a>随义而说闻者悟解，<a id="a-Am"></a>为利益故称法相说，<a id="a-An"></a>平等为说心无偏党，<a id="a-Ao"></a>离虚妄言作决定说，<a id="a-Ap"></a>种种乐说随众根性，<a id="a-Aq"></a>由此因缘令众欢悦。</p>
  <p id="aAr">“天王当知，<a id="a-As"></a>是菩萨摩诃萨行深般若波罗蜜多成大威德。<a id="a-At"></a>所以者何？<a id="a-Au"></a>非法器者不得闻故。<a id="a-Av"></a>”</p>
  <p id="aAw">尔时，<a id="a-Ax"></a>最胜便白佛言：<a id="a-Ay"></a>“是诸菩萨其心平等，<a id="a-Az"></a>云何不为非器者说？<a id="a-B0"></a>”</p>
  <p id="aB1">佛言：<a id="a-B2"></a>“天王，<a id="a-B3"></a>甚深般若波罗蜜多本性平等，<a id="a-B4"></a>不见是器，<a id="a-B5"></a>不见非器，<a id="a-B6"></a>不见能说，<a id="a-B7"></a>不见所说，<a id="a-B8"></a>有情虚妄见器、<a id="a-B9"></a>非器，<a id="a-BA"></a>见说、<a id="a-BB"></a>不说。<a id="a-BC"></a>所以者何？<a id="a-BD"></a>甚深般若波罗蜜多无生、<a id="a-BE"></a>无灭、<a id="a-BF"></a>无分别相，<a id="a-BG"></a>犹如虚空一切遍满；<a id="a-BH"></a>有情亦尔，<a id="a-BI"></a>无生、<a id="a-BJ"></a>无灭；<a id="a-BK"></a>声闻、<a id="a-BL"></a>独觉、<a id="a-BM"></a>菩萨、<a id="a-BN"></a>如来亦复如是，<a id="a-BO"></a>无名字法假立名字，<a id="a-BP"></a>谓是有情，<a id="a-BQ"></a>谓是般若，<a id="a-BR"></a>谓有能说，<a id="a-BS"></a>谓有所说，<a id="a-BT"></a>谓有听者及所听法，<a id="a-BU"></a>胜义谛中皆同一相，<a id="a-BV"></a>所谓无相，<a id="a-BW"></a>都无差别。<a id="a-BX"></a>是诸菩萨行深般若波罗蜜多，<a id="a-BY"></a>威德重故，<a id="a-BZ"></a>虽常乐说，<a id="a-Ba"></a>非器不闻。</p>
  <p id="aBb">“天王当知，<a id="a-Bc"></a>甚深般若波罗蜜多，<a id="a-Bd"></a>不为非器诸有情说，<a id="a-Be"></a>不为外道恶见者说，<a id="a-Bf"></a>不为懈慢不信者说，<a id="a-Bg"></a>不为求法贸易者说，<a id="a-Bh"></a>不为贪爱名利者说，<a id="a-Bi"></a>不为嫉妒秘吝者说，<a id="a-Bj"></a>不为生盲聋哑者说。<a id="a-Bk"></a>所以者何？<a id="a-Bl"></a>诸菩萨摩诃萨行深般若波罗蜜多，<a id="a-Bm"></a>心无悭吝不秘深法，<a id="a-Bn"></a>于有情类非无慈悲，<a id="a-Bo"></a>亦不弃舍诸有情类，<a id="a-Bp"></a>然有情类宿植善根，<a id="a-Bq"></a>得见如来及闻正法，<a id="a-Br"></a>如来于法本无说心，<a id="a-Bs"></a>亦不作意为此、<a id="a-Bt"></a>为彼，<a id="a-Bu"></a>但障重者虽近如来而不见闻，<a id="a-Bv"></a>菩萨亦尔。<a id="a-Bw"></a>”</p>
  <p id="aBx">尔时，<a id="a-By"></a>最胜复白佛言：<a id="a-Bz"></a>“何等有情堪闻诸佛菩萨说法？<a id="a-C0"></a>”</p>
  <p id="aC1">佛言：<a id="a-C2"></a>“天王，<a id="a-C3"></a>若具正信根性纯熟堪为法器，<a id="a-C4"></a>于过去佛曾种善根，<a id="a-C5"></a>心无谄曲威仪齐整，<a id="a-C6"></a>不求名利亲近善友，<a id="a-C7"></a>利根聪明说文知义，<a id="a-C8"></a>为法精进不违圣旨，<a id="a-C9"></a>此等有情堪闻诸佛菩萨说法。</p>
  <p id="aCA">“天王当知，<a id="a-CB"></a>诸菩萨摩诃萨能作法师善巧说法，<a id="a-CC"></a>云何巧说？<a id="a-CD"></a>谓为饶益诸有情故，<a id="a-CE"></a>虽说佛法，<a id="a-CF"></a>而说佛法竟不可得；<a id="a-CG"></a>虽说一切波罗蜜多，<a id="a-CH"></a>而说一切波罗蜜多竟不可得；<a id="a-CI"></a>虽说菩提，<a id="a-CJ"></a>而说菩提竟不可得；<a id="a-CK"></a>虽说断烦恼，<a id="a-CL"></a>而说烦恼竟不可得；<a id="a-CM"></a>虽说证涅槃，<a id="a-CN"></a>而说涅槃竟不可得；<a id="a-CO"></a>虽说声闻四向、<a id="a-CP"></a>四果，<a id="a-CQ"></a>而说声闻四向、<a id="a-CR"></a>四果竟不可得；<a id="a-CS"></a>虽说独觉若向、<a id="a-CT"></a>若果，<a id="a-CU"></a>而说独觉若向、<a id="a-CV"></a>若果竟不可得；<a id="a-CW"></a>虽说断我见，<a id="a-CX"></a>而说我见竟不可得；<a id="a-CY"></a>虽说有业果，<a id="a-CZ"></a>而说业果竟不可得。<a id="a-Ca"></a>所以者何？<a id="a-Cb"></a>名字所得皆非实法，<a id="a-Cc"></a>法非名字、<a id="a-Cd"></a>非言境界，<a id="a-Ce"></a>法不可思议，<a id="a-Cf"></a>非心所量故。<a id="a-Cg"></a>名字非法，<a id="a-Ch"></a>法非名字，<a id="a-Ci"></a>但以世俗虚妄假名而有所说，<a id="a-Cj"></a>无名字法说为名字，<a id="a-Ck"></a>名字是空，<a id="a-Cl"></a>空无所有，<a id="a-Cm"></a>无所有者非真胜义，<a id="a-Cn"></a>非胜义者即是虚妄愚夫之法。<a id="a-Co"></a>天王当知，<a id="a-Cp"></a>是名菩萨善巧说法。<a id="a-Cq"></a>诸菩萨摩诃萨行深般若波罗蜜多，<a id="a-Cr"></a>以方便力得无礙辩，<a id="a-Cs"></a>随众根性，<a id="a-Ct"></a>宣说如是甚深般若波罗蜜多，<a id="a-Cu"></a>令诸有情如实悟入。<a id="a-Cv"></a>”</p>
  <p data-pb></p>
  <h2 id="aCw">第六分法界品第四之一</h2>
  <p id="aCx">尔时，<a id="a-Cy"></a>最胜复从座起，<a id="a-Cz"></a>偏覆左肩，<a id="a-D0"></a>右膝著地，<a id="a-D1"></a>合掌恭敬而白佛言：<a id="a-D2"></a>“世尊，<a id="a-D3"></a>云何诸菩萨摩诃萨学深般若波罗蜜多通达法界？<a id="a-D4"></a>”</p>
  <p id="aD5">于是佛告最胜天言：<a id="a-D6"></a>“善哉！<a id="a-D7"></a>善哉！<a id="a-D8"></a>谛听！<a id="a-D9"></a>谛听！<a id="a-DA"></a>极善作意，<a id="a-DB"></a>吾当为汝分别解说。<a id="a-DC"></a>”</p>
  <p id="aDD">最胜天言：<a id="a-DE"></a>“唯然！<a id="a-DF"></a>愿说！<a id="a-DG"></a>我等乐闻。<a id="a-DH"></a>”</p>
  <p id="aDI">佛告最胜：<a id="a-DJ"></a>“天王当知，<a id="a-DK"></a>诸菩萨摩诃萨学深般若波罗蜜多，<a id="a-DL"></a>有妙慧故亲近善友，<a id="a-DM"></a>发勤精进离诸障惑，<a id="a-DN"></a>心得清净恭敬尊重，<a id="a-DO"></a>乐习空行远离诸见，<a id="a-DP"></a>修如实道通达法界。<a id="a-DQ"></a>天王当知，<a id="a-DR"></a>是诸菩萨有妙慧故亲近善友，<a id="a-DS"></a>欢喜敬事如真佛想，<a id="a-DT"></a>以亲近故离诸懈怠，<a id="a-DU"></a>灭除一切恶不善法生长善根，<a id="a-DV"></a>既灭烦恼远离障法，<a id="a-DW"></a>身、<a id="a-DX"></a>语、<a id="a-DY"></a>意业皆得清净，<a id="a-DZ"></a>由清净故便生敬重，<a id="a-Da"></a>以敬重心修习空行，<a id="a-Db"></a>修空行故远离诸见，<a id="a-Dc"></a>离诸见故修行正道，<a id="a-Dd"></a>修正道故能见法界。<a id="a-De"></a>”</p>
  <p id="aDf">尔时，<a id="a-Dg"></a>最胜复白佛言：<a id="a-Dh"></a>“世尊，<a id="a-Di"></a>云何名为法界？<a id="a-Dj"></a>”</p>
  <p id="aDk">佛告最胜：<a id="a-Dl"></a>“天王当知，<a id="a-Dm"></a>法界即是不虚妄性。<a id="a-Dn"></a>”</p>
  <p id="aDo">“世尊，<a id="a-Dp"></a>云何不虚妄性？<a id="a-Dq"></a>”</p>
  <p id="aDr">“天王，<a id="a-Ds"></a>即是不变异性。<a id="a-Dt"></a>”</p>
  <p id="aDu">“世尊，<a id="a-Dv"></a>云何不变异性？<a id="a-Dw"></a>”</p>
  <p id="aDx">“天王，<a id="a-Dy"></a>即是诸法真如。<a id="a-Dz"></a>”</p>
  <p id="aE0">“世尊，<a id="a-E1"></a>何谓诸法真如？<a id="a-E2"></a>”</p>
  <p id="aE3">“天王当知，<a id="a-E4"></a>真如深妙，<a id="a-E5"></a>但可智知非言能说。<a id="a-E6"></a>何以故？<a id="a-E7"></a>诸法真如，<a id="a-E8"></a>过诸文字离语言境，<a id="a-E9"></a>一切语业不能行故；<a id="a-EA"></a>离诸戏论，<a id="a-EB"></a>绝诸分别；<a id="a-EC"></a>无此无彼，<a id="a-ED"></a>离相无相；<a id="a-EE"></a>远离寻伺，<a id="a-EF"></a>过寻伺境；<a id="a-EG"></a>无想无相，<a id="a-EH"></a>超过二境；<a id="a-EI"></a>远离愚夫，<a id="a-EJ"></a>过愚夫境；<a id="a-EK"></a>超诸魔事，<a id="a-EL"></a>离诸障惑；<a id="a-EM"></a>非识所了，<a id="a-EN"></a>住无所住寂静圣智及无分别后得智境，<a id="a-EO"></a>无我、<a id="a-EP"></a>我所；<a id="a-EQ"></a>求不可得，<a id="a-ER"></a>无取无舍；<a id="a-ES"></a>无染无著，<a id="a-ET"></a>清净离垢；<a id="a-EU"></a>最胜第一，<a id="a-EV"></a>性常不变，<a id="a-EW"></a>若佛出世、<a id="a-EX"></a>若不出世性相常住。<a id="a-EY"></a>天王当知，<a id="a-EZ"></a>是为法界。<a id="a-Ea"></a>诸菩萨摩诃萨行深般若波罗蜜多修证法界，<a id="a-Eb"></a>多百千种难行苦行，<a id="a-Ec"></a>令诸有情皆得通达。<a id="a-Ed"></a>天王，<a id="a-Ee"></a>是名实相般若波罗蜜多、<a id="a-Ef"></a>真如、<a id="a-Eg"></a>实际、<a id="a-Eh"></a>无分别相、<a id="a-Ei"></a>不思议界，<a id="a-Ej"></a>亦名真空及一切智、<a id="a-Ek"></a>一切相智、<a id="a-El"></a>不二法界。<a id="a-Em"></a>”</p>
  <p id="aEn">尔时，<a id="a-Eo"></a>最胜便白佛言：<a id="a-Ep"></a>“世尊，<a id="a-Eq"></a>云何能证、<a id="a-Er"></a>能得如是法界？<a id="a-Es"></a>”</p>
  <p id="aEt">佛告最胜：<a id="a-Eu"></a>“天王当知，<a id="a-Ev"></a>出世般若波罗蜜多及后所得无分别智能证、<a id="a-Ew"></a>能得。<a id="a-Ex"></a>”</p>
  <p id="aEy">“世尊，<a id="a-Ez"></a>证、<a id="a-F0"></a>得义有何异？<a id="a-F1"></a>”</p>
  <p id="aF2">“天王当知，<a id="a-F3"></a>出世般若波罗蜜多能如实见故名为证，<a id="a-F4"></a>后智通达故名为得。<a id="a-F5"></a>”</p>
  <p id="aF6">尔时，<a id="a-F7"></a>最胜复白佛言：<a id="a-F8"></a>“如佛所说闻、<a id="a-F9"></a>思、<a id="a-FA"></a>修慧，<a id="a-FB"></a>岂不通达实相般若波罗蜜多，<a id="a-FC"></a>而复说有出世般若波罗蜜多及后所得无分别智能证、<a id="a-FD"></a>能得？<a id="a-FE"></a>”</p>
  <p id="aFF">佛言：<a id="a-FG"></a>“不尔。<a id="a-FH"></a>所以者何？<a id="a-FI"></a>实相般若波罗蜜多甚深微妙，<a id="a-FJ"></a>闻慧粗浅不能得见，<a id="a-FK"></a>是胜义故思不能量，<a id="a-FL"></a>出世法故修不能行。</p>
  <p id="aFM">“天王当知，<a id="a-FN"></a>实相般若波罗蜜多甚深微妙，<a id="a-FO"></a>异生二乘所不能见。<a id="a-FP"></a>何以故？<a id="a-FQ"></a>彼如生盲不见众色，<a id="a-FR"></a>婴儿七日不见日轮，<a id="a-FS"></a>尚不能见，<a id="a-FT"></a>况能证得？<a id="a-FU"></a>天王，<a id="a-FV"></a>譬如夏热，<a id="a-FW"></a>有人西行在于旷野，<a id="a-FX"></a>复有一人从西而至，<a id="a-FY"></a>问前人曰：<a id="a-FZ"></a>‘我今热渴，<a id="a-Fa"></a>知何处有清水、<a id="a-Fb"></a>树荫，<a id="a-Fc"></a>可见忧济？<a id="a-Fd"></a>’彼人答曰：<a id="a-Fe"></a>‘从此东行当有二路，<a id="a-Ff"></a>一左二右宜从右路，<a id="a-Fg"></a>渐次前行有清泉池及凉荫树。<a id="a-Fh"></a>’天王，<a id="a-Fi"></a>于意云何？<a id="a-Fj"></a>彼热渴者虽闻如是泉及树名，<a id="a-Fk"></a>思惟往趣即除热渴得清凉不？<a id="a-Fl"></a>”</p>
  <p id="aFm">“不也，<a id="a-Fn"></a>世尊。<a id="a-Fo"></a>彼至入池洗饮、<a id="a-Fp"></a>息树，<a id="a-Fq"></a>方离热渴乃得清凉。<a id="a-Fr"></a>”</p>
  <p id="aFs">佛言：<a id="a-Ft"></a>“天王，<a id="a-Fu"></a>如是，<a id="a-Fv"></a>如是，<a id="a-Fw"></a>闻、<a id="a-Fx"></a>思、<a id="a-Fy"></a>修慧不能通达实相般若波罗蜜多。<a id="a-Fz"></a>天王当知，<a id="a-G0"></a>所言旷野即喻生死，<a id="a-G1"></a>人喻有情，<a id="a-G2"></a>热喻众惑，<a id="a-G3"></a>渴喻贪爱，<a id="a-G4"></a>东来人者喻诸菩萨，<a id="a-G5"></a>左路即喻非正直道，<a id="a-G6"></a>右路喻于一切智道，<a id="a-G7"></a>诸菩萨众行深般若波罗蜜多，<a id="a-G8"></a>善知生死正直之路；<a id="a-G9"></a>泉喻般若波罗蜜多，<a id="a-GA"></a>树喻大悲，<a id="a-GB"></a>诸菩萨摩诃萨行二法故，<a id="a-GC"></a>远离异生及二乘道。<a id="a-GD"></a>天王当知，<a id="a-GE"></a>甚深般若波罗蜜多虽无形相，<a id="a-GF"></a>而巧说故，<a id="a-GG"></a>令诸有情能证、<a id="a-GH"></a>能得。</p>
  <p id="aGI">“天王当知，<a id="a-GJ"></a>诸菩萨摩诃萨行深般若波罗蜜多，<a id="a-GK"></a>能如实知力、<a id="a-GL"></a>无所畏、<a id="a-GM"></a>不共法空，<a id="a-GN"></a>亦如实知诸戒、<a id="a-GO"></a>定、<a id="a-GP"></a>慧、<a id="a-GQ"></a>解脱、<a id="a-GR"></a>解脱知见蕴空，<a id="a-GS"></a>亦如实知内空、<a id="a-GT"></a>外空及内外空、<a id="a-GU"></a>空空、<a id="a-GV"></a>大空、<a id="a-GW"></a>胜义等空，<a id="a-GX"></a>虽知诸法无不皆空，<a id="a-GY"></a>而知空相亦不可得，<a id="a-GZ"></a>不取空相，<a id="a-Ga"></a>不起空见，<a id="a-Gb"></a>不执空相，<a id="a-Gc"></a>不依止空，<a id="a-Gd"></a>菩萨如是不取著故于空不堕。<a id="a-Ge"></a>天王当知，<a id="a-Gf"></a>诸菩萨摩诃萨行深般若波罗蜜多远离诸相，<a id="a-Gg"></a>谓都不见内外诸相，<a id="a-Gh"></a>离戏论相，<a id="a-Gi"></a>离分别相，<a id="a-Gj"></a>离寻求相，<a id="a-Gk"></a>离贪著相，<a id="a-Gl"></a>离境界相，<a id="a-Gm"></a>离攀缘相，<a id="a-Gn"></a>离诸能知及所知相。<a id="a-Go"></a>”</p>
  <p id="aGp">尔时，<a id="a-Gq"></a>最胜便白佛言：<a id="a-Gr"></a>“若诸菩萨摩诃萨众行深般若波罗蜜多，<a id="a-Gs"></a>能如是观诸法无相，<a id="a-Gt"></a>佛薄伽梵复云何观？<a id="a-Gu"></a>”</p>
  <p id="aGv">佛言：<a id="a-Gw"></a>“天王，<a id="a-Gx"></a>诸佛境界不可思议。<a id="a-Gy"></a>何以故？<a id="a-Gz"></a>离境界故。<a id="a-H0"></a>一切有情思量佛境，<a id="a-H1"></a>心则狂乱不知此彼。<a id="a-H2"></a>何以故？<a id="a-H3"></a>同虚空性不可思量，<a id="a-H4"></a>求不可得离寻伺境。<a id="a-H5"></a>诸菩萨众行深般若波罗蜜多，<a id="a-H6"></a>尚不见有异生境等可得思量，<a id="a-H7"></a>况佛境界？<a id="a-H8"></a>亦不依止一切妙愿，<a id="a-H9"></a>虽行种种布施、<a id="a-HA"></a>净戒、<a id="a-HB"></a>安忍、<a id="a-HC"></a>精进、<a id="a-HD"></a>静虑、<a id="a-HE"></a>般若波罗蜜多，<a id="a-HF"></a>而于彼果都无所著，<a id="a-HG"></a>于诸功德乃至涅槃亦不依著。<a id="a-HH"></a>何以故？<a id="a-HI"></a>离我、<a id="a-HJ"></a>我所，<a id="a-HK"></a>无二无别，<a id="a-HL"></a>自性离故。<a id="a-HM"></a>”</p>
  <p id="aHN">佛说如是甚深般若波罗蜜多大法门时，<a id="a-HO"></a>令此三千大千世界六种变动，<a id="a-HP"></a>妙高山王、<a id="a-HQ"></a>目真邻陀山、<a id="a-HR"></a>大目真邻陀山、<a id="a-HS"></a>金刚轮围山、<a id="a-HT"></a>大金刚轮围山、<a id="a-HU"></a>香山、<a id="a-HV"></a>宝山、<a id="a-HW"></a>黑山、<a id="a-HX"></a>大黑山皆悉振动。<a id="a-HY"></a>无量百千诸菩萨众，<a id="a-HZ"></a>皆脱上服为佛敷座，<a id="a-Ha"></a>其座高广如妙高山。<a id="a-Hb"></a>无量百千释、<a id="a-Hc"></a>梵、<a id="a-Hd"></a>护世诸天王等，<a id="a-He"></a>合掌恭敬散众妙花，<a id="a-Hf"></a>谓妙音花、<a id="a-Hg"></a>大妙音花，<a id="a-Hh"></a>及吉祥花、<a id="a-Hi"></a>大吉祥花、<a id="a-Hj"></a>青黄赤白红紫莲花。</p>
  <p id="aHk">时，<a id="a-Hl"></a>鹫峰山纵广四十踰缮那量，<a id="a-Hm"></a>积花遍满至如来膝。<a id="a-Hn"></a>无量天子住虚空中，<a id="a-Ho"></a>奏诸天乐唱如是言：<a id="a-Hp"></a>“再睹佛兴世，<a id="a-Hq"></a>再闻转法轮。<a id="a-Hr"></a>善哉！<a id="a-Hs"></a>赡部洲一切有情类，<a id="a-Ht"></a>勤修功德多种善根，<a id="a-Hu"></a>得闻如是甚深般若波罗蜜多，<a id="a-Hv"></a>况复当来有能信者！<a id="a-Hw"></a>当知如是一切有情，<a id="a-Hx"></a>悉行诸佛如来境界。<a id="a-Hy"></a>”</p>
  <p id="aHz">复有无量百千龙王，<a id="a-I0"></a>即以神力普兴大云，<a id="a-I1"></a>降澍香雨洒鹫峰山，<a id="a-I2"></a>遍及三千大千世界，<a id="a-I3"></a>诸听法者唯觉香润不见沾濡，<a id="a-I4"></a>无量龙女悉于佛前合掌赞叹。</p>
  <p id="aI5">复有无量健达缚神，<a id="a-I6"></a>以妙乐音而供养佛；<a id="a-I7"></a>诸药叉众，<a id="a-I8"></a>散诸妙花；<a id="a-I9"></a>阿素洛等，<a id="a-IA"></a>供养恭敬。</p>
  <p id="aIB">十方无量无边佛土无数如来、<a id="a-IC"></a>应、<a id="a-ID"></a>正等觉，<a id="a-IE"></a>眉间毫相皆放光明照此三千大千世界，<a id="a-IF"></a>幽暗之处无不大明，<a id="a-IG"></a>遍鹫峰山其光赫奕；<a id="a-IH"></a>作斯事已各还本界，<a id="a-II"></a>右绕三匝入佛顶中。</p>
  <p id="aIJ">无量百千婆罗门众及刹帝利长者居士，<a id="a-IK"></a>各以种种涂香、<a id="a-IL"></a>末香、<a id="a-IM"></a>幢盖、<a id="a-IN"></a>幡花而供养佛。</p>
  <p id="aIO">尔时，<a id="a-IP"></a>会中七十二亿菩萨摩诃萨得无生法忍，<a id="a-IQ"></a>无量百千诸有情类远尘离垢生净法眼，<a id="a-IR"></a>无量百千诸有情类皆发无上正等觉心。</p>
  <p id="aIS">尔时，<a id="a-IT"></a>最胜复白佛言：<a id="a-IU"></a>“甚深般若波罗蜜多既绝语言离诸文字，<a id="a-IV"></a>云何菩萨摩诃萨行深般若波罗蜜多，<a id="a-IW"></a>为诸有情说如是法？<a id="a-IX"></a>”</p>
  <p id="aIY">佛告最胜：<a id="a-IZ"></a>“天王当知，<a id="a-Ia"></a>诸菩萨摩诃萨行深般若波罗蜜多，<a id="a-Ib"></a>为诸有情说如是法，<a id="a-Ic"></a>为修习佛法，<a id="a-Id"></a>而诸佛法毕竟不可得；<a id="a-Ie"></a>为成熟诸波罗蜜多，<a id="a-If"></a>而诸波罗蜜多毕竟不可得；<a id="a-Ig"></a>为清净佛菩提，<a id="a-Ih"></a>而佛菩提毕竟不可得；<a id="a-Ii"></a>为离灭涅槃，<a id="a-Ij"></a>而离灭涅槃毕竟不可得；<a id="a-Ik"></a>为四沙门果，<a id="a-Il"></a>而四沙门果毕竟不可得；<a id="a-Im"></a>为独觉菩提，<a id="a-In"></a>而独觉菩提毕竟不可得；<a id="a-Io"></a>为断除我取，<a id="a-Ip"></a>而我及取毕竟不可得。<a id="a-Iq"></a>是菩萨摩诃萨行深般若波罗蜜多，<a id="a-Ir"></a>心不分别一切法相，<a id="a-Is"></a>我能分别及所分别皆不可得，<a id="a-It"></a>随顺般若波罗蜜多不违生死，<a id="a-Iu"></a>虽在生死不违般若波罗蜜多随顺法相。<a id="a-Iv"></a>”</p>
  <p id="aIw">尔时，<a id="a-Ix"></a>最胜便白佛言：<a id="a-Iy"></a>“诸菩萨摩诃萨云何随顺甚深法相不违世俗？<a id="a-Iz"></a>”</p>
  <p id="aJ0">佛言：<a id="a-J1"></a>“天王，<a id="a-J2"></a>菩萨随顺甚深般若波罗蜜多，<a id="a-J3"></a>不远离色、<a id="a-J4"></a>受、<a id="a-J5"></a>想、<a id="a-J6"></a>行、<a id="a-J7"></a>识，<a id="a-J8"></a>不远离欲界、<a id="a-J9"></a>色界、<a id="a-JA"></a>无色界，<a id="a-JB"></a>不远离法而无取著，<a id="a-JC"></a>随顺般若波罗蜜多不远离道。<a id="a-JD"></a>何以故？<a id="a-JE"></a>具大方便善巧力故。<a id="a-JF"></a>”</p>
  <p id="aJG">于是最胜复白佛言：<a id="a-JH"></a>“何谓菩萨方便善巧？<a id="a-JI"></a>”</p>
  <p id="aJJ">佛言：<a id="a-JK"></a>“天王，<a id="a-JL"></a>谓四无量，<a id="a-JM"></a>诸菩萨摩诃萨具大慈、<a id="a-JN"></a>悲、<a id="a-JO"></a>喜、<a id="a-JP"></a>舍心故，<a id="a-JQ"></a>常能利乐所化有情，<a id="a-JR"></a>是为菩萨方便善巧。<a id="a-JS"></a>”</p>
  <p id="aJT">“世尊，<a id="a-JU"></a>云何此四名大？<a id="a-JV"></a>”</p>
  <p id="aJW">“天王当知，<a id="a-JX"></a>诸菩萨摩诃萨行深般若波罗蜜多，<a id="a-JY"></a>具无边慈、<a id="a-JZ"></a>无分别慈、<a id="a-Ja"></a>诸法性慈、<a id="a-Jb"></a>不休息慈、<a id="a-Jc"></a>无恼害慈、<a id="a-Jd"></a>广饶益慈、<a id="a-Je"></a>平等性慈、<a id="a-Jf"></a>遍利乐慈、<a id="a-Jg"></a>出世间慈，<a id="a-Jh"></a>如是等类名为大慈。</p>
  <p id="aJi">“天王当知，<a id="a-Jj"></a>诸菩萨摩诃萨行深般若波罗蜜多，<a id="a-Jk"></a>见诸有情具种种苦无归依处，<a id="a-Jl"></a>为欲济拔发菩提心勤求正法；<a id="a-Jm"></a>既自得已为有情说，<a id="a-Jn"></a>诸悭贪者教行布施，<a id="a-Jo"></a>无戒、<a id="a-Jp"></a>破戒教受持戒，<a id="a-Jq"></a>性暴恶者教行忍辱，<a id="a-Jr"></a>懒惰懈怠教行精进，<a id="a-Js"></a>散乱心者教行静虑，<a id="a-Jt"></a>诸愚痴者教学妙慧，<a id="a-Ju"></a>为度有情虽遭种种极苦难事，<a id="a-Jv"></a>终不舍离大菩提心，<a id="a-Jw"></a>如是等类名为大悲。</p>
  <p id="aJx">“天王当知，<a id="a-Jy"></a>诸菩萨摩诃萨行深般若波罗蜜多，<a id="a-Jz"></a>作是思惟：<a id="a-K0"></a>‘三界炽火，<a id="a-K1"></a>我已出离，<a id="a-K2"></a>故生欢喜；<a id="a-K3"></a>久相缠系生死之绳，<a id="a-K4"></a>我已断截，<a id="a-K5"></a>故生欢喜；<a id="a-K6"></a>于生死海寻伺取相，<a id="a-K7"></a>我已永出，<a id="a-K8"></a>故生欢喜；<a id="a-K9"></a>无始所竖憍慢之幢，<a id="a-KA"></a>我已摧折，<a id="a-KB"></a>故生欢喜；<a id="a-KC"></a>以金刚智破烦恼山，<a id="a-KD"></a>令永散灭，<a id="a-KE"></a>故生欢喜；<a id="a-KF"></a>我自安隐，<a id="a-KG"></a>复安隐他，<a id="a-KH"></a>愚痴、<a id="a-KI"></a>黑暗、<a id="a-KJ"></a>贪、<a id="a-KK"></a>瞋、<a id="a-KL"></a>慢等烦恼系缚，<a id="a-KM"></a>久寐世间今始得觉，<a id="a-KN"></a>故生欢喜；<a id="a-KO"></a>我今已免一切恶趣，<a id="a-KP"></a>复能济拔恶趣有情令得出离，<a id="a-KQ"></a>故生欢喜；<a id="a-KR"></a>有情久于生死迷乱不知出道，<a id="a-KS"></a>我今济拔开示正路，<a id="a-KT"></a>皆令得至一切智城毕竟安乐，<a id="a-KU"></a>故生欢喜。<a id="a-KV"></a>’如是等类名为大喜。</p>
  <p id="aKW">“天王当知，<a id="a-KX"></a>诸菩萨摩诃萨行深般若波罗蜜多，<a id="a-KY"></a>普于一切眼所见色，<a id="a-KZ"></a>耳所闻声，<a id="a-Ka"></a>鼻所嗅香，<a id="a-Kb"></a>舌所尝味，<a id="a-Kc"></a>身所觉触，<a id="a-Kd"></a>意所了法，<a id="a-Ke"></a>不著不离而起舍心，<a id="a-Kf"></a>如是等类名为大舍。</p>
  <p id="aKg">“天王当知，<a id="a-Kh"></a>诸菩萨摩诃萨行深般若波罗蜜多，<a id="a-Ki"></a>成就如是四大无量，<a id="a-Kj"></a>由此名为方便善巧。<a id="a-Kk"></a>”</p>
 </body>
</html>