<!doctype html>
<html id="z3IBT6V98" data-ver="1118">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第五百六十三</h1>
  <h2 id="a2">第五分贪行品第十七之二</h2>
  <p id="a3">佛告善现：<a id="a-4"></a>“若诸菩萨能如是行，<a id="a-5"></a>为行何处？<a id="a-6"></a>”</p>
  <p id="a7">善现白言：<a id="a-8"></a>“若诸菩萨能如是行，<a id="a-9"></a>都无行处。<a id="a-A"></a>所以者何？<a id="a-B"></a>诸现行法皆不转故。<a id="a-C"></a>”</p>
  <p id="aD">佛告善现：<a id="a-E"></a>“若诸菩萨行深般若波罗蜜多，<a id="a-F"></a>为行何义谛？<a id="a-G"></a>”</p>
  <p id="aH">善现白言：<a id="a-I"></a>“若诸菩萨行深般若波罗蜜多，<a id="a-J"></a>行胜义谛。<a id="a-K"></a>”</p>
  <p id="aL">佛告善现：<a id="a-M"></a>“于意云何？<a id="a-N"></a>若诸菩萨行胜义谛，<a id="a-O"></a>于胜义谛为取相不？<a id="a-P"></a>”</p>
  <p id="aQ">善现对曰：<a id="a-R"></a>“不也，<a id="a-S"></a>世尊。<a id="a-T"></a>”</p>
  <p id="aU">佛告善现：<a id="a-V"></a>“于意云何？<a id="a-W"></a>是诸菩萨于胜义谛，<a id="a-X"></a>虽不取相而行相不？<a id="a-Y"></a>”</p>
  <p id="aZ">善现对曰：<a id="a-a"></a>“不也，<a id="a-b"></a>世尊。<a id="a-c"></a>”</p>
  <p id="ad">佛告善现：<a id="a-e"></a>“于意云何？<a id="a-f"></a>是诸菩萨于胜义谛，<a id="a-g"></a>既不行相为坏相不？<a id="a-h"></a>”</p>
  <p id="ai">善现对曰：<a id="a-j"></a>“不也，<a id="a-k"></a>世尊。<a id="a-l"></a>”</p>
  <p id="am">佛告善现：<a id="a-n"></a>“于意云何？<a id="a-o"></a>是诸菩萨于胜义谛，<a id="a-p"></a>虽不坏相而遣相不？<a id="a-q"></a>”</p>
  <p id="ar">善现对曰：<a id="a-s"></a>“不也，<a id="a-t"></a>世尊。<a id="a-u"></a>”</p>
  <p id="av">佛告善现：<a id="a-w"></a>“是诸菩萨于胜义相若不坏遣，<a id="a-x"></a>云何能断取相想耶？<a id="a-y"></a>”</p>
  <p id="az">善现白言：<a id="a-10"></a>“是诸菩萨不作是念：<a id="a-11"></a>‘我今坏相、<a id="a-12"></a>遣相、<a id="a-13"></a>断想’，<a id="a-14"></a>亦未修学断想之道。<a id="a-15"></a>若诸菩萨精进修行断想道者，<a id="a-16"></a>未具佛法，<a id="a-17"></a>应堕声闻或独觉地。<a id="a-18"></a>是诸菩萨方便善巧，<a id="a-19"></a>虽于诸相及取相想，<a id="a-1A"></a>深知过失而不坏遣，<a id="a-1B"></a>速断此想证于无相。<a id="a-1C"></a>何以故？<a id="a-1D"></a>一切佛法未圆满故。<a id="a-1E"></a>”</p>
  <p id="a1F">佛告善现：<a id="a-1G"></a>“如是，<a id="a-1H"></a>如是。<a id="a-1I"></a>”</p>
  <p id="a1J">时，<a id="a-1K"></a>舍利子语善现言：<a id="a-1L"></a>“若诸菩萨梦中修行三解脱门，<a id="a-1M"></a>于深般若波罗蜜多有增益不？<a id="a-1N"></a>若诸菩萨觉时修行三解脱门，<a id="a-1O"></a>于深般若波罗蜜多既有增益，<a id="a-1P"></a>彼梦中修亦应增益！<a id="a-1Q"></a>何以故？<a id="a-1R"></a>佛说梦、<a id="a-1S"></a>觉无差别故。<a id="a-1T"></a>”</p>
  <p id="a1U">善现报言：<a id="a-1V"></a>“若诸菩萨觉时修行甚深般若波罗蜜多，<a id="a-1W"></a>既名安住甚深般若波罗蜜多，<a id="a-1X"></a>是诸菩萨梦中修行甚深般若波罗蜜多，<a id="a-1Y"></a>亦名安住甚深般若波罗蜜多三解脱门。<a id="a-1Z"></a>于深般若波罗蜜多能为增益亦复如是，<a id="a-1a"></a>若梦、<a id="a-1b"></a>若觉义无别故。<a id="a-1c"></a>”</p>
  <p id="a1d">舍利子言：<a id="a-1e"></a>“梦中造业有增益不？<a id="a-1f"></a>佛说诸法不实如梦故，<a id="a-1g"></a>于梦中所造诸业应无增益，<a id="a-1h"></a>要至觉时忆想分别乃有增益。<a id="a-1i"></a>”</p>
  <p id="a1j">善现报曰：<a id="a-1k"></a>“若诸有情梦断他命，<a id="a-1l"></a>未至觉位忆想分别便自庆幸，<a id="a-1m"></a>彼所造业不增益耶？<a id="a-1n"></a>”</p>
  <p id="a1o">舍利子言：<a id="a-1p"></a>“无所缘事，<a id="a-1q"></a>若思、<a id="a-1r"></a>若业俱不得生，<a id="a-1s"></a>要有所缘思业方起，<a id="a-1t"></a>梦中思业缘何而生？<a id="a-1u"></a>”</p>
  <p id="a1v">善现报言：<a id="a-1w"></a>“如是，<a id="a-1x"></a>如是，<a id="a-1y"></a>若梦、<a id="a-1z"></a>若觉无所缘事思业不生，<a id="a-20"></a>要有所缘思业方起。<a id="a-21"></a>何以故？<a id="a-22"></a>舍利子，<a id="a-23"></a>要于见闻觉知诸相有觉慧转，<a id="a-24"></a>由斯起染或复起净；<a id="a-25"></a>若无见闻觉知诸相，<a id="a-26"></a>无觉慧转亦无染净。<a id="a-27"></a>由此故知若梦、<a id="a-28"></a>若觉有所缘事思业乃生，<a id="a-29"></a>若无所缘思业不起。<a id="a-2A"></a>”</p>
  <p id="a2B">时，<a id="a-2C"></a>舍利子问善现言：<a id="a-2D"></a>“佛说所缘皆离自性，<a id="a-2E"></a>如何可说有所缘事思业乃生，<a id="a-2F"></a>若无所缘思业不起？<a id="a-2G"></a>”</p>
  <p id="a2H">善现答言：<a id="a-2I"></a>“虽诸思业及所缘事皆离自性，<a id="a-2J"></a>而由自心取相分别，<a id="a-2K"></a>世俗施设说有所缘起诸思业，<a id="a-2L"></a>非此所缘离心别有。<a id="a-2M"></a>”</p>
  <p id="a2N">时，<a id="a-2O"></a>舍利子问善现言：<a id="a-2P"></a>“若诸菩萨梦中行施，<a id="a-2Q"></a>施已回向无上菩提，<a id="a-2R"></a>是诸菩萨为实以施回向无上佛菩提不？<a id="a-2S"></a>”</p>
  <p id="a2T">善现报言：<a id="a-2U"></a>“慈氏菩萨久已受得大菩提记，<a id="a-2V"></a>宜可请问，<a id="a-2W"></a>定当为答。<a id="a-2X"></a>”</p>
  <p id="a2Y">时，<a id="a-2Z"></a>舍利子如善现言，<a id="a-2a"></a>恭敬请问慈氏菩萨。</p>
  <p id="a2b">时，<a id="a-2c"></a>慈氏菩萨语舍利子言：<a id="a-2d"></a>“何等名为慈氏菩萨，<a id="a-2e"></a>而谓能答尊者所问？<a id="a-2f"></a>为色耶？<a id="a-2g"></a>为受、<a id="a-2h"></a>想、<a id="a-2i"></a>行、<a id="a-2j"></a>识耶？<a id="a-2k"></a>为色空耶？<a id="a-2l"></a>为受、<a id="a-2m"></a>想、<a id="a-2n"></a>行、<a id="a-2o"></a>识空耶？<a id="a-2p"></a>且色非慈氏菩萨，<a id="a-2q"></a>亦不能答尊者所问；<a id="a-2r"></a>受、<a id="a-2s"></a>想、<a id="a-2t"></a>行、<a id="a-2u"></a>识非慈氏菩萨，<a id="a-2v"></a>亦不能答尊者所问；<a id="a-2w"></a>色空非慈氏菩萨，<a id="a-2x"></a>亦不能答尊者所问；<a id="a-2y"></a>受、<a id="a-2z"></a>想、<a id="a-30"></a>行、<a id="a-31"></a>识空非慈氏菩萨，<a id="a-32"></a>亦不能答尊者所问。<a id="a-33"></a>我都不见有法可名慈氏菩萨，<a id="a-34"></a>亦都不见有法能答、<a id="a-35"></a>有法所答，<a id="a-36"></a>答处、<a id="a-37"></a>答时及由此答皆亦不见。<a id="a-38"></a>我都不见有法能记、<a id="a-39"></a>有法所记，<a id="a-3A"></a>记处、<a id="a-3B"></a>记时及由此记皆亦不见。<a id="a-3C"></a>何以故？<a id="a-3D"></a>舍利子，<a id="a-3E"></a>以一切法本性皆空，<a id="a-3F"></a>毕竟推徵不可得故。<a id="a-3G"></a>”</p>
  <p id="a3H">时，<a id="a-3I"></a>舍利子问慈氏言：<a id="a-3J"></a>“仁者所说法为如所证不？<a id="a-3K"></a>”</p>
  <p id="a3L">慈氏答言：<a id="a-3M"></a>“我所说法非如所证。<a id="a-3N"></a>所以者何？<a id="a-3O"></a>我所证法不可说故。<a id="a-3P"></a>”</p>
  <p id="a3Q">时，<a id="a-3R"></a>舍利子作是念言：<a id="a-3S"></a>“慈氏菩萨觉慧甚深，<a id="a-3T"></a>长夜修行甚深般若波罗蜜多能作是说。<a id="a-3U"></a>”</p>
  <p id="a3V">尔时，<a id="a-3W"></a>世尊知舍利子心之所念，<a id="a-3X"></a>即便告曰：<a id="a-3Y"></a>“于意云何？<a id="a-3Z"></a>汝由是法成阿罗汉，<a id="a-3a"></a>为见此法是可说不？<a id="a-3b"></a>”</p>
  <p id="a3c">舍利子曰：<a id="a-3d"></a>“不也，<a id="a-3e"></a>世尊。<a id="a-3f"></a>”</p>
  <p id="a3g">佛言：<a id="a-3h"></a>“菩萨行深般若波罗蜜多，<a id="a-3i"></a>所证法性亦复如是不可宣说。<a id="a-3j"></a>是诸菩萨方便善巧，<a id="a-3k"></a>不作是念：<a id="a-3l"></a>‘我由此法，<a id="a-3m"></a>于大菩提已得授记、<a id="a-3n"></a>今得授记、<a id="a-3o"></a>当得授记。<a id="a-3p"></a>’不作是念：<a id="a-3q"></a>‘我由此法当证菩提。<a id="a-3r"></a>’若诸菩萨能如是行，<a id="a-3s"></a>是行般若波罗蜜多。<a id="a-3t"></a>于得菩提亦无怖畏，<a id="a-3u"></a>决定自知我当证故，<a id="a-3v"></a>是诸菩萨行深般若波罗蜜多，<a id="a-3w"></a>闻甚深法不惊、<a id="a-3x"></a>不怖亦不沉没。</p>
  <p id="a3y">“是诸菩萨若在旷野有恶兽处亦无怖畏。<a id="a-3z"></a>所以者何？<a id="a-40"></a>是诸菩萨为欲饶益诸有情故，<a id="a-41"></a>能舍一切内外所有，<a id="a-42"></a>恒作是念：<a id="a-43"></a>‘诸恶兽等欲啖我身，<a id="a-44"></a>我当施与令其充足。<a id="a-45"></a>由此善根，<a id="a-46"></a>令我布施波罗蜜多速得圆满，<a id="a-47"></a>疾证无上正等菩提。<a id="a-48"></a>我当如是勤修正行，<a id="a-49"></a>证得无上正等觉时，<a id="a-4A"></a>我佛土中得无一切傍生饿鬼。<a id="a-4B"></a>’</p>
  <p id="a4C">“是诸菩萨若在旷野有恶贼处亦无怖畏。<a id="a-4D"></a>所以者何？<a id="a-4E"></a>是诸菩萨为欲饶益诸有情故，<a id="a-4F"></a>能舍一切内外所有乐修诸善，<a id="a-4G"></a>于身、<a id="a-4H"></a>命、<a id="a-4I"></a>财无所顾吝，<a id="a-4J"></a>恒作是念：<a id="a-4K"></a>‘若诸有情竞来劫夺我诸资具，<a id="a-4L"></a>或有因斯害我身命，<a id="a-4M"></a>我当于彼不生瞋恨。<a id="a-4N"></a>由此因缘，<a id="a-4O"></a>令我安忍波罗蜜多速得圆满，<a id="a-4P"></a>疾证无上正等菩提。<a id="a-4Q"></a>我当如是勤修正行，<a id="a-4R"></a>证得无上正等觉时，<a id="a-4S"></a>我佛土中得无一切劫害怨贼，<a id="a-4T"></a>由我佛土极清净故，<a id="a-4U"></a>亦无余恶。<a id="a-4V"></a>’</p>
  <p id="a4W">“是诸菩萨若在旷野无水之处亦无怖畏，<a id="a-4X"></a>作是念言：<a id="a-4Y"></a>‘我当宣说无上妙法，<a id="a-4Z"></a>断诸有情渴爱之病。<a id="a-4a"></a>设我由此渴乏命终，<a id="a-4b"></a>于诸有情必不舍离大悲作意施妙法水。<a id="a-4c"></a>奇哉！<a id="a-4d"></a>薄福！<a id="a-4e"></a>是诸有情居在如斯无水世界。<a id="a-4f"></a>我当如是勤修正行，<a id="a-4g"></a>证得无上正等觉时，<a id="a-4h"></a>我佛土中得无如是一切燋渴乏水旷野。<a id="a-4i"></a>我当方便劝诸有情修胜福业，<a id="a-4j"></a>随所在处皆令具足八功德水。<a id="a-4k"></a>’</p>
  <p id="a4l">“是诸菩萨处饥馑土亦无怖畏，<a id="a-4m"></a>作是念言：<a id="a-4n"></a>‘我当精进严净佛土，<a id="a-4o"></a>当证无上正等觉时，<a id="a-4p"></a>我佛土中得无如是一切饥馑，<a id="a-4q"></a>诸有情类具足快乐，<a id="a-4r"></a>随意所须应念即至，<a id="a-4s"></a>如诸天上所念皆得。<a id="a-4t"></a>我当发起坚猛精进，<a id="a-4u"></a>令诸有情诸愿满足，<a id="a-4v"></a>一切时处一切有情于一切种资缘无乏。<a id="a-4w"></a>’若诸菩萨无斯怖畏，<a id="a-4x"></a>定证无上正等菩提。</p>
  <p id="a4y">“是诸菩萨遇疾疫时亦无怖畏。<a id="a-4z"></a>何以故？<a id="a-50"></a>是诸菩萨恒审思惟：<a id="a-51"></a>‘无法名病亦无病者，<a id="a-52"></a>一切皆空不应怖畏。<a id="a-53"></a>我当如是勤修正行，<a id="a-54"></a>证得无上正等觉时，<a id="a-55"></a>我佛土中诸有情类等无三病，<a id="a-56"></a>精进修行殊胜善法，<a id="a-57"></a>如佛所说常无懈废。<a id="a-58"></a>’</p>
  <p id="a59">“是诸菩萨若念菩提经久乃得亦无怖畏。<a id="a-5A"></a>所以者何？<a id="a-5B"></a>前际劫数虽有无量，<a id="a-5C"></a>而一念顷忆念分别积集所成，<a id="a-5D"></a>后际劫数应知亦尔，<a id="a-5E"></a>是故菩萨不应于中作久远想而生怖畏。<a id="a-5F"></a>何以故？<a id="a-5G"></a>前际、<a id="a-5H"></a>后际劫数短长，<a id="a-5I"></a>皆一刹那心相应故。<a id="a-5J"></a>如是菩萨于可畏事，<a id="a-5K"></a>能审思惟不生怖者，<a id="a-5L"></a>疾证无上正等菩提。<a id="a-5M"></a>”</p>
  <p data-pb></p>
  <h2 id="a5N">第五分姊妹品第十八</h2>
  <p id="a5O">尔时，<a id="a-5P"></a>会中有一天女，<a id="a-5Q"></a>从座而起顶礼佛足，<a id="a-5R"></a>偏覆左肩，<a id="a-5S"></a>右膝著地，<a id="a-5T"></a>合掌恭敬白言：<a id="a-5U"></a>“世尊，<a id="a-5V"></a>我于此中亦无怖畏，<a id="a-5W"></a>愿当来世得作佛时，<a id="a-5X"></a>亦为有情说如斯法。<a id="a-5Y"></a>”</p>
  <p id="a5Z">作是语已，<a id="a-5a"></a>取妙金花，<a id="a-5b"></a>恭敬至诚散如来上。<a id="a-5c"></a>佛神力故，<a id="a-5d"></a>令此金花上涌虚空缤纷而住。</p>
  <p id="a5e">尔时，<a id="a-5f"></a>世尊即便微笑，<a id="a-5g"></a>从面门出金色光明，<a id="a-5h"></a>普照十方还从顶入。</p>
  <p id="a5i">时，<a id="a-5j"></a>阿难陀见闻是已，<a id="a-5k"></a>恭敬合掌白言：<a id="a-5l"></a>“世尊，<a id="a-5m"></a>何因何缘现此微笑，<a id="a-5n"></a>诸佛现笑非无因缘？<a id="a-5o"></a>”</p>
  <p id="a5p">尔时，<a id="a-5q"></a>世尊告庆喜曰：<a id="a-5r"></a>“今此天女于未来世当成如来、<a id="a-5s"></a>应、<a id="a-5t"></a>正等觉，<a id="a-5u"></a>劫名星喻，<a id="a-5v"></a>佛号金花。<a id="a-5w"></a>庆喜当知，<a id="a-5x"></a>今此天女即是最后所受女身，<a id="a-5y"></a>舍此身已便受男身，<a id="a-5z"></a>尽未来际不复为女。<a id="a-60"></a>从此殁已生于东方不动佛国勤修梵行，<a id="a-61"></a>此女彼界便字金花。<a id="a-62"></a>从不动佛世界殁已，<a id="a-63"></a>复生他方有佛世界，<a id="a-64"></a>随所生处常不离佛。<a id="a-65"></a>如转轮王，<a id="a-66"></a>从一台殿至一台殿，<a id="a-67"></a>欢娱受乐乃至命终足不履地；<a id="a-68"></a>此女亦尔，<a id="a-69"></a>从一佛国至一佛国，<a id="a-6A"></a>随所生处常不远离诸佛世尊乃至菩提，<a id="a-6B"></a>恒修梵行。<a id="a-6C"></a>”</p>
  <p id="a6D">时，<a id="a-6E"></a>阿难陀窃作是念：<a id="a-6F"></a>“今此姊妹当作佛时，<a id="a-6G"></a>亦应如今菩萨众会。<a id="a-6H"></a>”</p>
  <p id="a6I">佛知其念，<a id="a-6J"></a>告庆喜言：<a id="a-6K"></a>“如是，<a id="a-6L"></a>如是，<a id="a-6M"></a>如汝所念。<a id="a-6N"></a>金华菩萨当作佛时，<a id="a-6O"></a>亦为众会宣说如是甚深般若波罗蜜多。<a id="a-6P"></a>彼会菩萨其数多少，<a id="a-6Q"></a>亦如我今菩萨众会；<a id="a-6R"></a>声闻弟子其数难知，<a id="a-6S"></a>但可总说无量无数。<a id="a-6T"></a>彼佛世界恶兽、<a id="a-6U"></a>恶贼、<a id="a-6V"></a>饥渴、<a id="a-6W"></a>病等一切皆无，<a id="a-6X"></a>亦无诸余烦恼怖畏。<a id="a-6Y"></a>”</p>
  <p id="a6Z">尔时，<a id="a-6a"></a>庆喜复白佛言：<a id="a-6b"></a>“今此姊妹先于何佛初发无上正等觉心，<a id="a-6c"></a>种诸善根回向发愿？<a id="a-6d"></a>”</p>
  <p id="a6e">佛告庆喜：<a id="a-6f"></a>“此女过去然灯佛所初发大心，<a id="a-6g"></a>亦以金华散彼佛上回向发愿，<a id="a-6h"></a>今得值我。<a id="a-6i"></a>庆喜当知，<a id="a-6j"></a>我于过去然灯佛所，<a id="a-6k"></a>以五茎花奉散彼佛回向发愿，<a id="a-6l"></a>然灯如来、<a id="a-6m"></a>应、<a id="a-6n"></a>正等觉知我根熟，<a id="a-6o"></a>与我授记：<a id="a-6p"></a>‘汝于来世当得作佛，<a id="a-6q"></a>号为能寂，<a id="a-6r"></a>界名堪忍，<a id="a-6s"></a>劫号为贤。<a id="a-6t"></a>’天女尔时闻佛授我大菩提记，<a id="a-6u"></a>欢喜踊跃，<a id="a-6v"></a>即以金华散彼佛上，<a id="a-6w"></a>回向发愿：<a id="a-6x"></a>‘使我来世，<a id="a-6y"></a>于此菩萨得作佛时，<a id="a-6z"></a>亦如今佛现前授我大菩提记。<a id="a-70"></a>’故我今者与彼授记。<a id="a-71"></a>”</p>
  <p id="a72">尔时，<a id="a-73"></a>庆喜闻佛所说，<a id="a-74"></a>欢喜踊跃，<a id="a-75"></a>白言：<a id="a-76"></a>“世尊，<a id="a-77"></a>今此姊妹久已修习大菩提心，<a id="a-78"></a>回向发愿今得成熟。<a id="a-79"></a>”</p>
  <p id="a7A">佛告庆喜：<a id="a-7B"></a>“如是，<a id="a-7C"></a>如是，<a id="a-7D"></a>如汝所说。<a id="a-7E"></a>”</p>
  <p id="a7F">尔时，<a id="a-7G"></a>善现便白佛言：<a id="a-7H"></a>“云何菩萨行深般若波罗蜜多现入空定？<a id="a-7I"></a>”</p>
  <p id="a7J">佛告善现：<a id="a-7K"></a>“若诸菩萨行深般若波罗蜜多，<a id="a-7L"></a>观诸色、<a id="a-7M"></a>受、<a id="a-7N"></a>想、<a id="a-7O"></a>行、<a id="a-7P"></a>识空，<a id="a-7Q"></a>作此观时不令心乱，<a id="a-7R"></a>若心不乱则如实见法，<a id="a-7S"></a>虽如实见法而不作证。<a id="a-7T"></a>”</p>
  <p id="a7U">具寿善现复白佛言：<a id="a-7V"></a>“云何菩萨虽见空法而不作证？<a id="a-7W"></a>”</p>
  <p id="a7X">佛告善现：<a id="a-7Y"></a>“是诸菩萨观法空时，<a id="a-7Z"></a>先作是念：<a id="a-7a"></a>‘我应观法诸相皆空，<a id="a-7b"></a>而于其中不应作证。<a id="a-7c"></a>我为学故观诸法空，<a id="a-7d"></a>不为证故观诸法空，<a id="a-7e"></a>今是学时非为证时。<a id="a-7f"></a>’是诸菩萨未入定位，<a id="a-7g"></a>摄心于境非入定时。<a id="a-7h"></a>菩萨尔时虽不退失菩提分法而不尽漏。<a id="a-7i"></a>所以者何？<a id="a-7j"></a>是诸菩萨成就广大智慧善根，<a id="a-7k"></a>能自审思：<a id="a-7l"></a>‘我于空法，<a id="a-7m"></a>今时应学不应作证。<a id="a-7n"></a>我应摄受甚深般若波罗蜜多，<a id="a-7o"></a>观诸法空圆满一切菩提分法，<a id="a-7p"></a>不应今时证于实际，<a id="a-7q"></a>堕二乘地不得菩提。<a id="a-7r"></a>’</p>
  <p id="a7s">“譬如有人勇健威猛，<a id="a-7t"></a>所立坚固形貌端严，<a id="a-7u"></a>六十四能无不具足，<a id="a-7v"></a>于余技术学至究竟，<a id="a-7w"></a>具多最胜功德尸罗，<a id="a-7x"></a>聪慧巧言善能酬对，<a id="a-7y"></a>具慈具义有大势力，<a id="a-7z"></a>诸有所为皆能成办善事业故功少利多，<a id="a-80"></a>由此众人无不敬爱。<a id="a-81"></a>有因缘故，<a id="a-82"></a>将其父母、<a id="a-83"></a>妻子、<a id="a-84"></a>眷属发趣他方，<a id="a-85"></a>中路经过险难旷野，<a id="a-86"></a>其中多有恶兽、<a id="a-87"></a>怨贼，<a id="a-88"></a>眷属小大无不惊惶。<a id="a-89"></a>其人自恃多诸技术，<a id="a-8A"></a>威猛勇健身意泰然，<a id="a-8B"></a>安慰父母、<a id="a-8C"></a>妻子、<a id="a-8D"></a>眷属：<a id="a-8E"></a>‘勿有忧惧，<a id="a-8F"></a>必令无苦。<a id="a-8G"></a>’疾度旷野至安隐处。<a id="a-8H"></a>彼人尔时化作种种勇锐兵仗，<a id="a-8I"></a>遇诸怨敌，<a id="a-8J"></a>令彼见之自然退散。<a id="a-8K"></a>故彼壮士于旷野中，<a id="a-8L"></a>恶兽、<a id="a-8M"></a>怨贼无伤害意，<a id="a-8N"></a>善权方便将诸眷属，<a id="a-8O"></a>疾度旷野至安乐处。<a id="a-8P"></a>诸菩萨众亦复如是，<a id="a-8Q"></a>愍生死苦诸有情类，<a id="a-8R"></a>系念安住慈、<a id="a-8S"></a>悲、<a id="a-8T"></a>喜、<a id="a-8U"></a>舍，<a id="a-8V"></a>摄受般若波罗蜜多殊胜善根，<a id="a-8W"></a>方便善巧，<a id="a-8X"></a>如佛所许，<a id="a-8Y"></a>持诸功德回向无上正等菩提，<a id="a-8Z"></a>虽具修空而不作证，<a id="a-8a"></a>深心愍念一切有情，<a id="a-8b"></a>缘诸有情欲施安乐。<a id="a-8c"></a>是诸菩萨超烦恼品，<a id="a-8d"></a>亦超魔品及二乘地，<a id="a-8e"></a>虽住空定而不尽漏，<a id="a-8f"></a>虽善习空而不作证。<a id="a-8g"></a>尔时，<a id="a-8h"></a>菩萨住空定中，<a id="a-8i"></a>虽于相不执而不证无相。</p>
  <p id="a8j">“如坚翅鸟飞腾虚空，<a id="a-8k"></a>自在翱翔久不堕落，<a id="a-8l"></a>虽依空戏而不住空，<a id="a-8m"></a>亦不为空之所拘礙；<a id="a-8n"></a>诸菩萨众亦复如是，<a id="a-8o"></a>虽学空、<a id="a-8p"></a>无相、<a id="a-8q"></a>无愿解脱门，<a id="a-8r"></a>而不住空、<a id="a-8s"></a>无相、<a id="a-8t"></a>无愿，<a id="a-8u"></a>乃至佛法未极圆满，<a id="a-8v"></a>终不依彼永尽诸漏。</p>
  <p id="a8w">“如有壮夫善闲射术，<a id="a-8x"></a>欲显己技仰射虚空，<a id="a-8y"></a>为令空中箭不堕地，<a id="a-8z"></a>复以后箭射前箭筈，<a id="a-90"></a>如是展转经于多时，<a id="a-91"></a>箭箭相承不令其堕，<a id="a-92"></a>若欲令堕便止后箭，<a id="a-93"></a>尔时诸箭方顿堕落；<a id="a-94"></a>此诸菩萨亦复如是，<a id="a-95"></a>行深般若波罗蜜多，<a id="a-96"></a>摄受殊胜方便善巧，<a id="a-97"></a>乃至善根未极成熟，<a id="a-98"></a>终不中道证于实际，<a id="a-99"></a>若时善根已极成熟，<a id="a-9A"></a>便证实际得大菩提。</p>
  <p id="a9B">“是故菩萨行深般若波罗蜜多，<a id="a-9C"></a>方便善巧皆应如是，<a id="a-9D"></a>于深法性审谛观察，<a id="a-9E"></a>若诸佛法未极圆满不应作证。<a id="a-9F"></a>”</p>
  <p id="a9G">尔时，<a id="a-9H"></a>善现便白佛言：<a id="a-9I"></a>“甚奇，<a id="a-9J"></a>世尊！<a id="a-9K"></a>希有，<a id="a-9L"></a>善逝！<a id="a-9M"></a>是诸菩萨能为难事，<a id="a-9N"></a>虽学深法而不作证。<a id="a-9O"></a>”</p>
  <p id="a9P">佛告善现：<a id="a-9Q"></a>“如是，<a id="a-9R"></a>如是，<a id="a-9S"></a>此诸菩萨誓不弃舍一切有情能办斯事，<a id="a-9T"></a>谓诸菩萨发广大心，<a id="a-9U"></a>为脱有情生死苦故，<a id="a-9V"></a>虽数引发三解脱门，<a id="a-9W"></a>而于中道不证实际。<a id="a-9X"></a>所以者何？<a id="a-9Y"></a>所欲度脱不应舍故，<a id="a-9Z"></a>方便善巧所护持故，<a id="a-9a"></a>不应中间证于实际。</p>
  <p id="a9b">“复次，<a id="a-9c"></a>善现，<a id="a-9d"></a>若诸菩萨于甚深处，<a id="a-9e"></a>欲以般若波罗蜜多审谛观察，<a id="a-9f"></a>谓空、<a id="a-9g"></a>无相、<a id="a-9h"></a>无愿等持三解脱门所行之处。</p>
  <p id="a9i">“是诸菩萨应作是念：<a id="a-9j"></a>‘有情长夜起有情想，<a id="a-9k"></a>执有所得引生种种邪恶见趣，<a id="a-9l"></a>轮回生死受苦无穷。<a id="a-9m"></a>我为断彼邪恶见趣，<a id="a-9n"></a>应求无上正等菩提，<a id="a-9o"></a>为诸有情说深空法，<a id="a-9p"></a>令断彼执出生死苦。<a id="a-9q"></a>是故虽学空解脱门，<a id="a-9r"></a>而于中间不证实际。<a id="a-9s"></a>’是诸菩萨由起此念方便善巧，<a id="a-9t"></a>虽于中间不证实际，<a id="a-9u"></a>而不退失慈、<a id="a-9v"></a>悲、<a id="a-9w"></a>喜、<a id="a-9x"></a>舍四种胜定。<a id="a-9y"></a>所以者何？<a id="a-9z"></a>是诸菩萨甚深般若波罗蜜多方便善巧所摄受故，<a id="a-A0"></a>倍增白法诸根渐利，<a id="a-A1"></a>力、<a id="a-A2"></a>觉、<a id="a-A3"></a>道支转复增益。</p>
  <p id="aA4">“复次，<a id="a-A5"></a>善现，<a id="a-A6"></a>是诸菩萨应作是念：<a id="a-A7"></a>‘有情长夜行诸相中起种种执，<a id="a-A8"></a>由斯轮转受苦无穷。<a id="a-A9"></a>我为断彼诸相执故，<a id="a-AA"></a>应求无上正等菩提，<a id="a-AB"></a>为诸有情说无相法，<a id="a-AC"></a>令断相执出生死苦，<a id="a-AD"></a>由斯数入无相等持。<a id="a-AE"></a>’是诸菩萨由先成就方便善巧及所起念，<a id="a-AF"></a>虽数现入无相等持，<a id="a-AG"></a>而于中间不证实际；<a id="a-AH"></a>虽于中间不证实际，<a id="a-AI"></a>而不退失四无量定。<a id="a-AJ"></a>所以者何？<a id="a-AK"></a>是诸菩萨甚深般若波罗蜜多方便善巧所摄受故，<a id="a-AL"></a>倍增白法诸根渐利，<a id="a-AM"></a>力、<a id="a-AN"></a>觉、<a id="a-AO"></a>道支转复增益。</p>
  <p id="aAP">“复次，<a id="a-AQ"></a>善现，<a id="a-AR"></a>是诸菩萨应作是念：<a id="a-AS"></a>‘有情长夜其心常起常想、<a id="a-AT"></a>乐想、<a id="a-AU"></a>我想、<a id="a-AV"></a>净想，<a id="a-AW"></a>由此引生颠倒执著，<a id="a-AX"></a>轮转生死受苦无穷。<a id="a-AY"></a>我为断彼四颠倒故，<a id="a-AZ"></a>应求无上正等菩提，<a id="a-Aa"></a>为诸有情说无倒法，<a id="a-Ab"></a>谓说生死无常、<a id="a-Ac"></a>无乐、<a id="a-Ad"></a>无我、<a id="a-Ae"></a>无净，<a id="a-Af"></a>唯有涅槃微妙寂静，<a id="a-Ag"></a>具足种种真实功德，<a id="a-Ah"></a>由斯数入无愿等持。<a id="a-Ai"></a>’是诸菩萨由先成就方便善巧及所起念，<a id="a-Aj"></a>虽数现入无愿等持，<a id="a-Ak"></a>而诸佛法未极圆满，<a id="a-Al"></a>终不中间证于实际；<a id="a-Am"></a>虽于中间不证实际，<a id="a-An"></a>而不退失四无量定。<a id="a-Ao"></a>所以者何？<a id="a-Ap"></a>是诸菩萨甚深般若波罗蜜多方便善巧所摄受故，<a id="a-Aq"></a>倍增白法诸根渐利，<a id="a-Ar"></a>力、<a id="a-As"></a>觉、<a id="a-At"></a>道支转复增益。</p>
  <p id="aAu">“复次，<a id="a-Av"></a>善现，<a id="a-Aw"></a>是诸菩萨应作是念：<a id="a-Ax"></a>‘有情长夜先已行有所得今亦行有所得，<a id="a-Ay"></a>先已行有相今亦行有相，<a id="a-Az"></a>先已行颠倒今亦行颠倒，<a id="a-B0"></a>先已行和合想今亦行和合想，<a id="a-B1"></a>先已行虚妄想今亦行虚妄想，<a id="a-B2"></a>先已行邪见今亦行邪见，<a id="a-B3"></a>由斯轮转受苦无穷。<a id="a-B4"></a>我为断彼如是过失，<a id="a-B5"></a>应求无上正等菩提，<a id="a-B6"></a>为诸有情说甚深法，<a id="a-B7"></a>令彼过失皆永断除，<a id="a-B8"></a>不复轮回受生死苦，<a id="a-B9"></a>速证常乐真净涅槃。<a id="a-BA"></a>’是诸菩萨由深愍念一切有情，<a id="a-BB"></a>成就殊胜方便善巧，<a id="a-BC"></a>甚深般若波罗蜜多所摄受故，<a id="a-BD"></a>于深法性常乐观察，<a id="a-BE"></a>谓空、<a id="a-BF"></a>无相、<a id="a-BG"></a>无愿、<a id="a-BH"></a>无作、<a id="a-BI"></a>无生、<a id="a-BJ"></a>无灭、<a id="a-BK"></a>无性实际。<a id="a-BL"></a>是诸菩萨成就如是殊胜智见，<a id="a-BM"></a>若堕无相、<a id="a-BN"></a>无作之法或住三界，<a id="a-BO"></a>俱无是处。<a id="a-BP"></a>是诸菩萨成就如是殊胜功德，<a id="a-BQ"></a>舍诸有情而趣圆寂，<a id="a-BR"></a>不证无上正等菩提饶益有情，<a id="a-BS"></a>亦无是处。</p>
  <p id="aBT">“复次，<a id="a-BU"></a>善现，<a id="a-BV"></a>若诸菩萨欲得无上正等菩提，<a id="a-BW"></a>应当请问诸余菩萨：<a id="a-BX"></a>‘云何菩萨修习一切菩提分法？<a id="a-BY"></a>引发何心，<a id="a-BZ"></a>能令菩萨学空、<a id="a-Ba"></a>无相、<a id="a-Bb"></a>无愿、<a id="a-Bc"></a>无作、<a id="a-Bd"></a>无生、<a id="a-Be"></a>无灭、<a id="a-Bf"></a>无性实际而不作证，<a id="a-Bg"></a>然修般若波罗蜜多？<a id="a-Bh"></a>’若余菩萨得此问时，<a id="a-Bi"></a>作如是答：<a id="a-Bj"></a>‘诸菩萨众但应思惟空、<a id="a-Bk"></a>无相等不为显示，<a id="a-Bl"></a>应念不舍一切有情，<a id="a-Bm"></a>摄受殊胜方便善巧。<a id="a-Bn"></a>’当知彼菩萨先未蒙诸佛授与无上正等菩提不退转记。<a id="a-Bo"></a>所以者何？<a id="a-Bp"></a>彼诸菩萨未能开示、<a id="a-Bq"></a>分别、<a id="a-Br"></a>显了不退转地诸菩萨众不共法相，<a id="a-Bs"></a>不如实知他所请问不退转地诸行、<a id="a-Bt"></a>状、<a id="a-Bu"></a>相，<a id="a-Bv"></a>亦不能答。<a id="a-Bw"></a>”</p>
  <p id="aBx">尔时，<a id="a-By"></a>善现便白佛言：<a id="a-Bz"></a>“颇有因缘知诸菩萨不退转不？<a id="a-C0"></a>”</p>
  <p id="aC1">佛告善现：<a id="a-C2"></a>“亦有因缘知诸菩萨是不退转，<a id="a-C3"></a>谓有菩萨于深般若波罗蜜多若闻、<a id="a-C4"></a>不闻，<a id="a-C5"></a>能如实合先所请问，<a id="a-C6"></a>能如实行不退转地诸菩萨行，<a id="a-C7"></a>由此因缘知彼菩萨是不退转。<a id="a-C8"></a>”</p>
  <p id="aC9">具寿善现复白佛言：<a id="a-CA"></a>“以何因缘，<a id="a-CB"></a>有多菩萨行菩提行，<a id="a-CC"></a>少有能作如实答者？<a id="a-CD"></a>”</p>
  <p id="aCE">佛告善现：<a id="a-CF"></a>“虽多菩萨行菩提行，<a id="a-CG"></a>而少菩萨得受如是不退转地微妙慧记，<a id="a-CH"></a>若有得受如是记者，<a id="a-CI"></a>皆于此中能如实答。<a id="a-CJ"></a>善现当知，<a id="a-CK"></a>是诸菩萨善根明利智慧深广，<a id="a-CL"></a>世间天、<a id="a-CM"></a>人、<a id="a-CN"></a>阿素洛等皆不能坏大菩提心。<a id="a-CO"></a>”</p>
  <p data-pb></p>
  <h2 id="aCP">第五分梦行品第十九</h2>
  <p id="aCQ">“复次，<a id="a-CR"></a>善现，<a id="a-CS"></a>若诸菩萨乃至梦中不著三界及二乘地亦不称誉，<a id="a-CT"></a>虽观诸法如梦所见，<a id="a-CU"></a>而于实际能不证受，<a id="a-CV"></a>是不退转诸菩萨相。</p>
  <p id="aCW">“复次，<a id="a-CX"></a>善现，<a id="a-CY"></a>若诸菩萨梦中见佛，<a id="a-CZ"></a>无量百千大众围绕而为说法，<a id="a-Ca"></a>或见自身有如是事，<a id="a-Cb"></a>是不退转诸菩萨相。</p>
  <p id="aCc">“复次，<a id="a-Cd"></a>善现，<a id="a-Ce"></a>若诸菩萨梦中见佛，<a id="a-Cf"></a>具诸相好，<a id="a-Cg"></a>常光一寻周匝照曜，<a id="a-Ch"></a>与无量众涌在虚空现大神通说正法要，<a id="a-Ci"></a>化作化士令往他方无边佛国作诸佛事，<a id="a-Cj"></a>或见自身有如是事，<a id="a-Ck"></a>是不退转诸菩萨相。</p>
  <p id="aCl">“复次，<a id="a-Cm"></a>善现，<a id="a-Cn"></a>若诸菩萨梦见狂贼破坏村城，<a id="a-Co"></a>或见火起焚烧聚落，<a id="a-Cp"></a>或见恶兽欲来害身，<a id="a-Cq"></a>或见怨家欲斩其首，<a id="a-Cr"></a>或见父母临当命终，<a id="a-Cs"></a>或见自身众苦来逼；<a id="a-Ct"></a>虽见此等诸怖畏事，<a id="a-Cu"></a>而不惊惧亦无忧恼，<a id="a-Cv"></a>从梦觉已能正思惟：<a id="a-Cw"></a>‘三界非真皆如梦见，<a id="a-Cx"></a>我得无上正等觉时，<a id="a-Cy"></a>当为有情说三界法一切虚妄皆如梦境。<a id="a-Cz"></a>’是不退转诸菩萨相。</p>
  <p id="aD0">“复次，<a id="a-D1"></a>善现，<a id="a-D2"></a>若诸菩萨乃至梦中见有地狱、<a id="a-D3"></a>傍生、<a id="a-D4"></a>鬼界诸有情类，<a id="a-D5"></a>便作是念：<a id="a-D6"></a>‘我当精勤修菩萨行，<a id="a-D7"></a>速趣无上正等菩提。<a id="a-D8"></a>我佛土中得无地狱、<a id="a-D9"></a>傍生、<a id="a-DA"></a>鬼界恶趣及名。<a id="a-DB"></a>’从梦觉已亦作是念。<a id="a-DC"></a>善现当知，<a id="a-DD"></a>是诸菩萨当作佛时，<a id="a-DE"></a>国土清净定无恶趣及彼名声，<a id="a-DF"></a>是不退转诸菩萨相。</p>
  <p id="aDG">“复次，<a id="a-DH"></a>善现，<a id="a-DI"></a>若诸菩萨梦中见火烧地狱等诸有情类，<a id="a-DJ"></a>或复见烧城邑聚落，<a id="a-DK"></a>便发愿言：<a id="a-DL"></a>‘我若已受不退转记，<a id="a-DM"></a>愿此大火变为清凉。<a id="a-DN"></a>’若此菩萨作是愿时，<a id="a-DO"></a>梦中见火即为顿灭，<a id="a-DP"></a>当知已受不退转记；<a id="a-DQ"></a>若此菩萨作是愿时，<a id="a-DR"></a>梦中见火不为顿灭，<a id="a-DS"></a>当知未受不退转记。<a id="a-DT"></a>觉时见火烧诸城邑，<a id="a-DU"></a>火随愿灭、<a id="a-DV"></a>不灭亦然。</p>
  <p id="aDW">“复次，<a id="a-DX"></a>善现，<a id="a-DY"></a>若诸菩萨觉时见火烧诸城邑，<a id="a-DZ"></a>便作是念：<a id="a-Da"></a>‘我若实有不退转相，<a id="a-Db"></a>愿此大火即为顿灭变作清凉。<a id="a-Dc"></a>’念已发言，<a id="a-Dd"></a>火不顿灭，<a id="a-De"></a>然烧一里越置一里，<a id="a-Df"></a>复烧一里或烧一家，<a id="a-Dg"></a>越置一家复烧一家，<a id="a-Dh"></a>如是展转其火乃灭，<a id="a-Di"></a>是诸菩萨当知亦已受不退记。<a id="a-Dj"></a>然被烧者谤法余殃，<a id="a-Dk"></a>或表当来谤法苦相。</p>
  <p id="aDl">“复次，<a id="a-Dm"></a>善现，<a id="a-Dn"></a>若诸菩萨见有男子或有女人，<a id="a-Do"></a>现为非人之所魅著，<a id="a-Dp"></a>受诸苦恼不能远离，<a id="a-Dq"></a>便作是念：<a id="a-Dr"></a>‘若诸如来知我已得清净意乐，<a id="a-Ds"></a>知我已受不退转记，<a id="a-Dt"></a>已离声闻、<a id="a-Du"></a>独觉等地，<a id="a-Dv"></a>必得无上正等菩提，<a id="a-Dw"></a>愿垂照察我心所念！<a id="a-Dx"></a>我若实能修菩萨行，<a id="a-Dy"></a>疾证无上正等菩提，<a id="a-Dz"></a>济拔有情生死苦者，<a id="a-E0"></a>愿是男人或此女人，<a id="a-E1"></a>不为非人之所扰恼，<a id="a-E2"></a>彼随我语即当舍去。<a id="a-E3"></a>’是诸菩萨作此语时，<a id="a-E4"></a>若彼非人不为去者，<a id="a-E5"></a>当知未受不退转记；<a id="a-E6"></a>若彼非人即为去者，<a id="a-E7"></a>当知已受不退转记。</p>
  <p id="aE8">“复次，<a id="a-E9"></a>善现，<a id="a-EA"></a>有诸菩萨实未受得不退转记，<a id="a-EB"></a>见有男子或有女人，<a id="a-EC"></a>现为非人之所魅著，<a id="a-ED"></a>受诸苦恼不能远离，<a id="a-EE"></a>即便轻尔发诚谛言：<a id="a-EF"></a>‘若我已得不退转记，<a id="a-EG"></a>令此男子或此女人，<a id="a-EH"></a>不为非人之所扰恼，<a id="a-EI"></a>彼随我语速当舍去。<a id="a-EJ"></a>’尔时，<a id="a-EK"></a>恶魔为诳惑彼，<a id="a-EL"></a>即便驱逼非人令去。<a id="a-EM"></a>所以者何？<a id="a-EN"></a>恶魔威力胜彼非人，<a id="a-EO"></a>是故非人受魔教敕即便舍去。<a id="a-EP"></a>时，<a id="a-EQ"></a>彼菩萨作是念言：<a id="a-ER"></a>‘非人今去是吾威力。<a id="a-ES"></a>所以者何？<a id="a-ET"></a>非人随我所发誓愿，<a id="a-EU"></a>即便放舍男子、<a id="a-EV"></a>女人，<a id="a-EW"></a>无别缘故。<a id="a-EX"></a>’是诸菩萨既不觉知恶魔所作，<a id="a-EY"></a>谓是自力，<a id="a-EZ"></a>轻余菩萨起增上慢，<a id="a-Ea"></a>虽勤精进，<a id="a-Eb"></a>终不能得无上菩提堕二乘地，<a id="a-Ec"></a>数为恶魔之所诳惑。<a id="a-Ed"></a>是故菩萨应善觉知诸恶魔事，<a id="a-Ee"></a>修诸善业。</p>
  <p id="aEf">“复次，<a id="a-Eg"></a>善现，<a id="a-Eh"></a>有诸菩萨实未受得不退转记，<a id="a-Ei"></a>远离般若波罗蜜多方便善巧，<a id="a-Ej"></a>未免魔惑。<a id="a-Ek"></a>谓有恶魔为诳惑故，<a id="a-El"></a>方便化作种种形像，<a id="a-Em"></a>至菩萨所作如是言：<a id="a-En"></a>‘汝自知耶？<a id="a-Eo"></a>过去诸佛已曾授汝大菩提记。<a id="a-Ep"></a>汝身眷属乃至七世名字差别，<a id="a-Eq"></a>我悉善知。<a id="a-Er"></a>汝身生在某方、<a id="a-Es"></a>某国、<a id="a-Et"></a>某城、<a id="a-Eu"></a>某邑、<a id="a-Ev"></a>某聚落中，<a id="a-Ew"></a>汝在某年、<a id="a-Ex"></a>某月、<a id="a-Ey"></a>某日、<a id="a-Ez"></a>某时、<a id="a-F0"></a>某宿相王中生。<a id="a-F1"></a>’如是恶魔若见菩萨禀性柔软诸根暗钝，<a id="a-F2"></a>便诈记言：<a id="a-F3"></a>‘汝于先世所禀根性已曾如是。<a id="a-F4"></a>’若见菩萨禀性刚强诸根明利，<a id="a-F5"></a>便诈记言：<a id="a-F6"></a>‘汝于先世亦曾如是。<a id="a-F7"></a>’若见菩萨具足种种杜多功德及余胜行，<a id="a-F8"></a>便诈记言：<a id="a-F9"></a>‘汝于先世亦曾如是具诸功德，<a id="a-FA"></a>应自庆慰勿得自轻。<a id="a-FB"></a>’时，<a id="a-FC"></a>彼菩萨闻此恶魔说其过、<a id="a-FD"></a>现名等功德，<a id="a-FE"></a>欢喜踊跃起增上慢，<a id="a-FF"></a>陵蔑毁骂诸余菩萨。<a id="a-FG"></a>恶魔知已，<a id="a-FH"></a>复告之言：<a id="a-FI"></a>‘汝定成就殊胜功德，<a id="a-FJ"></a>佛已授汝大菩提记，<a id="a-FK"></a>已有殊胜瑞相现前。<a id="a-FL"></a>’尔时，<a id="a-FM"></a>恶魔为扰乱故，<a id="a-FN"></a>复矫化作种种形像，<a id="a-FO"></a>至菩萨所现亲爱言：<a id="a-FP"></a>‘汝今已具不退转德，<a id="a-FQ"></a>应自敬重勿辄尊人。<a id="a-FR"></a>’时，<a id="a-FS"></a>此菩萨闻彼语已，<a id="a-FT"></a>增上慢心转复坚固，<a id="a-FU"></a>令一切智远而更远。<a id="a-FV"></a>是故菩萨欲得菩提，<a id="a-FW"></a>应善觉知诸恶魔事。</p>
  <p id="aFX">“复次，<a id="a-FY"></a>善现，<a id="a-FZ"></a>有诸菩萨不善了知名字实相，<a id="a-Fa"></a>但闻名字妄生执著。<a id="a-Fb"></a>谓有恶魔方便化作种种形像，<a id="a-Fc"></a>来告之言：<a id="a-Fd"></a>‘汝所修行愿行已满，<a id="a-Fe"></a>不久当证无上菩提。<a id="a-Ff"></a>汝成佛时，<a id="a-Fg"></a>当得如是殊胜功德、<a id="a-Fh"></a>尊贵名号。<a id="a-Fi"></a>’谓彼恶魔知此菩萨长夜思愿：<a id="a-Fj"></a>‘我成佛时当得如是尊贵名号。<a id="a-Fk"></a>’随其思愿而记说之。<a id="a-Fl"></a>时，<a id="a-Fm"></a>此菩萨远离般若波罗蜜多方便善巧，<a id="a-Fn"></a>闻魔记说，<a id="a-Fo"></a>作是念言：<a id="a-Fp"></a>‘此人奇哉！<a id="a-Fq"></a>为我记说当得成佛尊贵名号，<a id="a-Fr"></a>与我长夜思愿相应，<a id="a-Fs"></a>由此故知我定当得成佛，<a id="a-Ft"></a>名号胜过余人。<a id="a-Fu"></a>’如如恶魔记彼名号，<a id="a-Fv"></a>如是如是憍慢转增，<a id="a-Fw"></a>轻蔑诸余实德菩萨，<a id="a-Fx"></a>由斯转远无上菩提，<a id="a-Fy"></a>当堕声闻或独觉地。<a id="a-Fz"></a>是诸菩萨或有此身亲近善友至诚悔过，<a id="a-G0"></a>虽经多时流转生死，<a id="a-G1"></a>而后当证无上菩提；<a id="a-G2"></a>若有此身不遇善友至诚悔过，<a id="a-G3"></a>彼定流转生死多时，<a id="a-G4"></a>愚痴颠倒，<a id="a-G5"></a>后虽精进修诸善业，<a id="a-G6"></a>而堕声闻或独觉地。<a id="a-G7"></a>如是憍慢轻余菩萨，<a id="a-G8"></a>罪过四重及五无间无量倍数。<a id="a-G9"></a>是故菩萨应善觉知如是记说虚名号等微细魔事，<a id="a-GA"></a>不应憍慢轻余菩萨。</p>
  <p id="aGB">“复次，<a id="a-GC"></a>善现，<a id="a-GD"></a>有诸菩萨或居旷野修远离行，<a id="a-GE"></a>时，<a id="a-GF"></a>有恶魔来至其所恭敬赞叹，<a id="a-GG"></a>作如是言：<a id="a-GH"></a>‘大士，<a id="a-GI"></a>能修真远离行，<a id="a-GJ"></a>此远离行贤圣称誉，<a id="a-GK"></a>诸天、<a id="a-GL"></a>龙神皆共守护。<a id="a-GM"></a>’善现当知，<a id="a-GN"></a>我不称赞此远离行以为真实。<a id="a-GO"></a>”</p>
  <p id="aGP">善现白言：<a id="a-GQ"></a>“此远离行若非真实，<a id="a-GR"></a>余复是何？<a id="a-GS"></a>”</p>
  <p id="aGT">佛告善现：<a id="a-GU"></a>“若诸菩萨或居城邑或居山野，<a id="a-GV"></a>但离烦恼二乘作意，<a id="a-GW"></a>行深般若波罗蜜多，<a id="a-GX"></a>是名菩萨真远离行。<a id="a-GY"></a>此远离行，<a id="a-GZ"></a>诸佛世尊称赞开许，<a id="a-Ga"></a>菩萨应学，<a id="a-Gb"></a>令诸菩萨疾证菩提。</p>
  <p id="aGc">“善现当知，<a id="a-Gd"></a>魔所称赞常居山野宴坐思惟，<a id="a-Ge"></a>犹杂烦恼，<a id="a-Gf"></a>二乘作意，<a id="a-Gg"></a>离深般若波罗蜜多，<a id="a-Gh"></a>不能圆满一切智智。<a id="a-Gi"></a>有诸菩萨虽乐修行魔所称赞远离行法，<a id="a-Gj"></a>而心轻蔑恒居村城修真远离诸余菩萨。<a id="a-Gk"></a>善现当知，<a id="a-Gl"></a>是诸菩萨远离般若波罗蜜多，<a id="a-Gm"></a>虽经多时居深山野修远离行，<a id="a-Gn"></a>而不了知真远离法，<a id="a-Go"></a>增长憍慢，<a id="a-Gp"></a>于二乘地深生乐著，<a id="a-Gq"></a>终不能得无上菩提，<a id="a-Gr"></a>非佛世尊称赞开许，<a id="a-Gs"></a>亦非菩萨所应修行。</p>
  <p id="aGt">“善现当知，<a id="a-Gu"></a>我所称赞诸菩萨众真净远离法，<a id="a-Gv"></a>是诸菩萨都不成就，<a id="a-Gw"></a>彼于真净远离行中，<a id="a-Gx"></a>亦不见有相似行相。<a id="a-Gy"></a>而诸恶魔为诳惑彼，<a id="a-Gz"></a>令生憍慢轻余菩萨，<a id="a-H0"></a>来至空中殷勤赞叹言：<a id="a-H1"></a>‘是真净远离行法。<a id="a-H2"></a>’善现当知，<a id="a-H3"></a>是诸菩萨虽居山野而心喧杂，<a id="a-H4"></a>不能修学真远离行。<a id="a-H5"></a>有诸菩萨虽居村城而心寂静，<a id="a-H6"></a>常能修学真远离行。<a id="a-H7"></a>善现当知，<a id="a-H8"></a>是诸菩萨，<a id="a-H9"></a>于常修学真远离行诸菩萨众，<a id="a-HA"></a>轻弄、<a id="a-HB"></a>毁呰如旃荼罗；<a id="a-HC"></a>于不能修真远离行诸菩萨众，<a id="a-HD"></a>供养、<a id="a-HE"></a>尊重如佛世尊。</p>
  <p id="aHF">“善现当知，<a id="a-HG"></a>是诸菩萨远离般若波罗蜜多，<a id="a-HH"></a>发起种种分别执著，<a id="a-HI"></a>作是念言：<a id="a-HJ"></a>‘我所修学是真远离故，<a id="a-HK"></a>为非人来至我所称赞护念。<a id="a-HL"></a>居城邑者身心扰乱，<a id="a-HM"></a>谁当护念称赞敬重？<a id="a-HN"></a>’是诸菩萨心多憍慢，<a id="a-HO"></a>烦恼恶业昼夜增长。<a id="a-HP"></a>善现当知，<a id="a-HQ"></a>是诸菩萨于菩萨众为旃荼罗，<a id="a-HR"></a>秽污菩萨摩诃萨众，<a id="a-HS"></a>亦是天上人中大贼，<a id="a-HT"></a>诳惑天、<a id="a-HU"></a>人、<a id="a-HV"></a>阿素洛等；<a id="a-HW"></a>其身虽服沙门法衣，<a id="a-HX"></a>而心常怀怨贼意乐。<a id="a-HY"></a>诸有发趣菩萨乘者，<a id="a-HZ"></a>不应亲近供养恭敬。<a id="a-Ha"></a>所以者何？<a id="a-Hb"></a>此诸人等怀增上慢，<a id="a-Hc"></a>外似菩萨内多烦恼恶业增盛。<a id="a-Hd"></a>是故，<a id="a-He"></a>善现，<a id="a-Hf"></a>若诸菩萨真实不舍一切智智，<a id="a-Hg"></a>求证无上正等菩提，<a id="a-Hh"></a>普为利乐诸有情者，<a id="a-Hi"></a>不应亲近如是恶人。</p>
  <p id="aHj">“善现当知，<a id="a-Hk"></a>诸菩萨众常应精进修真事业，<a id="a-Hl"></a>厌离生死不著三界，<a id="a-Hm"></a>于彼恶贼旃荼罗人，<a id="a-Hn"></a>常应发生慈、<a id="a-Ho"></a>悲、<a id="a-Hp"></a>喜、<a id="a-Hq"></a>舍，<a id="a-Hr"></a>应作是念：<a id="a-Hs"></a>‘我不应起如彼恶人所起过患，<a id="a-Ht"></a>设当失念如彼暂起，<a id="a-Hu"></a>即应觉知令速除灭。<a id="a-Hv"></a>’是故菩萨欲证无上正等菩提，<a id="a-Hw"></a>当善觉知诸恶魔事，<a id="a-Hx"></a>应勤精进远离、<a id="a-Hy"></a>除灭如彼菩萨所起过患，<a id="a-Hz"></a>勤求无上正等菩提。<a id="a-I0"></a>若诸菩萨如是学者，<a id="a-I1"></a>是为善巧觉知魔事。</p>
 </body>
</html>