<!doctype html>
<html id="z3IBT5X8g" data-ver="1222">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第五百三十七</h1>
  <h2 id="a2">第三分宣化品第三十一之二</h2>
  <p id="a3">尔时，<a id="a-4"></a>具寿善现便白佛言：<a id="a-5"></a>“世尊，<a id="a-6"></a>诸菩萨摩诃萨云何觉知诸法实相？<a id="a-7"></a>”</p>
  <p id="a8">佛告善现：<a id="a-9"></a>“诸菩萨摩诃萨观一切法无不皆空，<a id="a-A"></a>是为觉知诸法实相。<a id="a-B"></a>”</p>
  <p id="aC">具寿善现复白佛言：<a id="a-D"></a>“云何菩萨摩诃萨观一切法无不皆空？<a id="a-E"></a>”</p>
  <p id="aF">佛告善现：<a id="a-G"></a>“诸菩萨摩诃萨于一切法观自相空，<a id="a-H"></a>是为菩萨摩诃萨观一切法无不皆空。</p>
  <p id="aI">“善现当知，<a id="a-J"></a>诸菩萨摩诃萨以观空相毗钵舍那观诸法空，<a id="a-K"></a>都不见有诸法自性可于中住，<a id="a-L"></a>证得无上正等菩提。<a id="a-M"></a>所以者何？<a id="a-N"></a>诸佛无上正等菩提及一切法，<a id="a-O"></a>皆用无性而为自性，<a id="a-P"></a>所谓色蕴乃至识蕴，<a id="a-Q"></a>皆用无性而为自性，<a id="a-R"></a>广说乃至一切菩萨摩诃萨行、<a id="a-S"></a>诸佛无上正等菩提亦用无性而为自性。<a id="a-T"></a>如是无性非诸如来应正等觉、<a id="a-U"></a>独觉、<a id="a-V"></a>菩萨及诸声闻向果所作亦非余作，<a id="a-W"></a>但为有情于一切法不知不见如实皆空，<a id="a-X"></a>是故菩萨摩诃萨众行深般若波罗蜜多方便善巧，<a id="a-Y"></a>如自所觉为诸有情宣说开示，<a id="a-Z"></a>令离执著，<a id="a-a"></a>脱生死苦，<a id="a-b"></a>得般涅槃毕竟安乐。<a id="a-c"></a>”</p>
  <p id="ad">具寿善现便白佛言：<a id="a-e"></a>“若一切法皆用无性而为自性，<a id="a-f"></a>如是无性非诸如来应正等觉、<a id="a-g"></a>独觉、<a id="a-h"></a>菩萨、<a id="a-i"></a>声闻等作，<a id="a-j"></a>云何施设诸法有异？<a id="a-k"></a>谓是地狱、<a id="a-l"></a>傍生、<a id="a-m"></a>鬼界、<a id="a-n"></a>人及诸天种种差别，<a id="a-o"></a>谓四大王众天乃至非想非非想处，<a id="a-p"></a>及有三乘分位差别，<a id="a-q"></a>由如是业施设地狱，<a id="a-r"></a>由如是业施设傍生，<a id="a-s"></a>由如是业施设鬼界，<a id="a-t"></a>由如是业施设人趣有赡部洲、<a id="a-u"></a>胜身牛货俱卢洲等种种差别，<a id="a-v"></a>由如是业施设天趣有四大王众天乃至非想非非想处种种差别，<a id="a-w"></a>由如是业施设预流乃至独觉，<a id="a-x"></a>由如是业施设菩萨及诸如来？</p>
  <p id="ay">“世尊，<a id="a-z"></a>无性之法必无作用，<a id="a-10"></a>如何可言由此业故生于地狱，<a id="a-11"></a>如是乃至由此业故生于非想非非想处，<a id="a-12"></a>由此业故得预流果广说乃至独觉菩提，<a id="a-13"></a>由此业故入菩萨位行菩萨道，<a id="a-14"></a>由此业故便能证得一切智智，<a id="a-15"></a>说名如来、<a id="a-16"></a>应、<a id="a-17"></a>正等觉，<a id="a-18"></a>利益安乐一切有情？<a id="a-19"></a>”</p>
  <p id="a1A">佛告善现：<a id="a-1B"></a>“如是，<a id="a-1C"></a>如是，<a id="a-1D"></a>如汝所说，<a id="a-1E"></a>无性法中，<a id="a-1F"></a>不可施设诸法有异，<a id="a-1G"></a>无业、<a id="a-1H"></a>无果亦无作用。<a id="a-1I"></a>但诸愚夫不了圣法毗奈耶故，<a id="a-1J"></a>不如实知诸法皆以无性为性，<a id="a-1K"></a>愚痴颠倒发起诸业，<a id="a-1L"></a>随业差别受种种身。<a id="a-1M"></a>依如是身品类差别，<a id="a-1N"></a>施设地狱、<a id="a-1O"></a>傍生、<a id="a-1P"></a>鬼界、<a id="a-1Q"></a>人及诸天乃至非想非非想处。<a id="a-1R"></a>为欲拔济如是愚夫愚痴颠倒受生死苦，<a id="a-1S"></a>施设圣法及毗奈耶分位差别，<a id="a-1T"></a>依此分位施设预流乃至独觉、<a id="a-1U"></a>菩萨、<a id="a-1V"></a>如来。<a id="a-1W"></a>然一切法无不皆以无性为性，<a id="a-1X"></a>无性法中实无异法，<a id="a-1Y"></a>无业、<a id="a-1Z"></a>无果亦无作用，<a id="a-1a"></a>无性之法恒无性故。</p>
  <p id="a1b">“复次，<a id="a-1c"></a>善现，<a id="a-1d"></a>如汝所说，<a id="a-1e"></a>无性之法必无作用，<a id="a-1f"></a>如何可言：<a id="a-1g"></a>由如是业得预流果，<a id="a-1h"></a>乃至证得一切智智，<a id="a-1i"></a>说名如来、<a id="a-1j"></a>应、<a id="a-1k"></a>正等觉，<a id="a-1l"></a>利益安乐一切有情？<a id="a-1m"></a>善现，<a id="a-1n"></a>于意云何？<a id="a-1o"></a>诸所修道是无性不？<a id="a-1p"></a>诸预流果、<a id="a-1q"></a>一来、<a id="a-1r"></a>不还、<a id="a-1s"></a>阿罗汉果、<a id="a-1t"></a>独觉菩提、<a id="a-1u"></a>诸菩萨道、<a id="a-1v"></a>一切智智是无性不？<a id="a-1w"></a>”</p>
  <p id="a1x">善现对曰：<a id="a-1y"></a>“如是，<a id="a-1z"></a>如是，<a id="a-20"></a>诸所修道广说乃至一切智智皆是无性。<a id="a-21"></a>”</p>
  <p id="a22">佛告善现：<a id="a-23"></a>“于意云何？<a id="a-24"></a>无性法为能得无性法不？<a id="a-25"></a>”</p>
  <p id="a26">善现对曰：<a id="a-27"></a>“不也，<a id="a-28"></a>世尊。<a id="a-29"></a>”</p>
  <p id="a2A">佛告善现：<a id="a-2B"></a>“无性及道，<a id="a-2C"></a>是一切法皆非相应非不相应，<a id="a-2D"></a>无色、<a id="a-2E"></a>无见、<a id="a-2F"></a>无对、<a id="a-2G"></a>一相，<a id="a-2H"></a>所谓无相。<a id="a-2I"></a>愚夫异生于无相法虚妄分别起有相想，<a id="a-2J"></a>执著诸蕴、<a id="a-2K"></a>诸处、<a id="a-2L"></a>诸界，<a id="a-2M"></a>于无常中妄生常想，<a id="a-2N"></a>于诸苦中妄生乐想，<a id="a-2O"></a>于无我中妄生我想，<a id="a-2P"></a>于不净中妄生净想，<a id="a-2Q"></a>愚痴颠倒，<a id="a-2R"></a>于无性法执著有情。<a id="a-2S"></a>由此因缘，<a id="a-2T"></a>诸菩萨摩诃萨行深般若波罗蜜多，<a id="a-2U"></a>成就殊胜方便善巧，<a id="a-2V"></a>拔济如是诸有情类，<a id="a-2W"></a>令离颠倒虚妄分别，<a id="a-2X"></a>方便安置无相法中，<a id="a-2Y"></a>令勤修学解脱生死证得涅槃毕竟安乐。<a id="a-2Z"></a>”</p>
  <p id="a2a">具寿善现复白佛言：<a id="a-2b"></a>“颇有少物是真、<a id="a-2c"></a>是实、<a id="a-2d"></a>非虚、<a id="a-2e"></a>非妄，<a id="a-2f"></a>愚夫异生于中执著造作诸业，<a id="a-2g"></a>由此因缘轮回诸趣，<a id="a-2h"></a>不能解脱生死苦不？<a id="a-2i"></a>若无少物是真、<a id="a-2j"></a>是实、<a id="a-2k"></a>非虚、<a id="a-2l"></a>非妄，<a id="a-2m"></a>云何愚夫于中执著，<a id="a-2n"></a>造作诸业轮回诸趣？<a id="a-2o"></a>”</p>
  <p id="a2p">佛告善现：<a id="a-2q"></a>“愚夫异生所执著物，<a id="a-2r"></a>乃至无有如细毛端是真、<a id="a-2s"></a>是实、<a id="a-2t"></a>非虚、<a id="a-2u"></a>非妄。<a id="a-2v"></a>执著彼故造作诸业，<a id="a-2w"></a>由此因缘轮回诸趣，<a id="a-2x"></a>不能解脱生死众苦，<a id="a-2y"></a>唯有颠倒虚妄执著。<a id="a-2z"></a>吾今为汝广说譬喻，<a id="a-30"></a>重显斯义令其易了，<a id="a-31"></a>诸有智者由譬喻故，<a id="a-32"></a>于所说义便生正解。</p>
  <p id="a33">“善现，<a id="a-34"></a>于意云何？<a id="a-35"></a>梦中见人受五欲乐，<a id="a-36"></a>梦中颇有少分实事，<a id="a-37"></a>可令彼人受欲乐不？<a id="a-38"></a>”</p>
  <p id="a39">善现对曰：<a id="a-3A"></a>“不也，<a id="a-3B"></a>世尊。<a id="a-3C"></a>梦所见人尚非实有，<a id="a-3D"></a>况有实事可令彼人住在梦中受五欲乐？<a id="a-3E"></a>”</p>
  <p id="a3F">佛告善现：<a id="a-3G"></a>“于意云何？<a id="a-3H"></a>颇有诸法或是有漏，<a id="a-3I"></a>或是无漏，<a id="a-3J"></a>或是世间，<a id="a-3K"></a>或是出世间，<a id="a-3L"></a>或是有为，<a id="a-3M"></a>或是无为，<a id="a-3N"></a>非如梦中所见事不？<a id="a-3O"></a>”</p>
  <p id="a3P">善现对曰：<a id="a-3Q"></a>“不也，<a id="a-3R"></a>世尊。<a id="a-3S"></a>定无有法或是有漏，<a id="a-3T"></a>或是无漏，<a id="a-3U"></a>或是世间，<a id="a-3V"></a>或是出世间，<a id="a-3W"></a>或是有为，<a id="a-3X"></a>或是无为，<a id="a-3Y"></a>非如梦中所见事者。<a id="a-3Z"></a>”</p>
  <p id="a3a">佛告善现：<a id="a-3b"></a>“于意云何？<a id="a-3c"></a>梦中颇有真实诸趣于中往来生死事不？<a id="a-3d"></a>”</p>
  <p id="a3e">善现对曰：<a id="a-3f"></a>“不也，<a id="a-3g"></a>世尊。<a id="a-3h"></a>”</p>
  <p id="a3i">佛告善现：<a id="a-3j"></a>“于意云何？<a id="a-3k"></a>梦中颇有真实修道，<a id="a-3l"></a>依彼修道有离杂染得清净不？<a id="a-3m"></a>”</p>
  <p id="a3n">善现对曰：<a id="a-3o"></a>“不也，<a id="a-3p"></a>世尊。<a id="a-3q"></a>所以者何？<a id="a-3r"></a>梦所见法都无实事，<a id="a-3s"></a>非能施设、<a id="a-3t"></a>非所施设，<a id="a-3u"></a>修道尚无，<a id="a-3v"></a>况依修道有离杂染及得清净？<a id="a-3w"></a>”</p>
  <p id="a3x">佛告善现：<a id="a-3y"></a>“于意云何？<a id="a-3z"></a>明镜等中所见诸像，<a id="a-40"></a>为有实事可依造业，<a id="a-41"></a>由所造业或堕恶趣、<a id="a-42"></a>或生人天受苦乐不？<a id="a-43"></a>”</p>
  <p id="a44">善现对曰：<a id="a-45"></a>“不也，<a id="a-46"></a>世尊。<a id="a-47"></a>明镜等中所见诸像，<a id="a-48"></a>都无实事但诳愚童，<a id="a-49"></a>云何可依造作诸业，<a id="a-4A"></a>由所造业或堕恶趣、<a id="a-4B"></a>或生人天受诸苦乐？<a id="a-4C"></a>”</p>
  <p id="a4D">佛告善现：<a id="a-4E"></a>“于意云何？<a id="a-4F"></a>明镜等中所现诸像，<a id="a-4G"></a>彼像颇有真实修道，<a id="a-4H"></a>依彼修道有离杂染得清净不？<a id="a-4I"></a>”</p>
  <p id="a4J">善现对曰：<a id="a-4K"></a>“不也，<a id="a-4L"></a>世尊。<a id="a-4M"></a>所以者何？<a id="a-4N"></a>彼所现像都无实事，<a id="a-4O"></a>非能施设、<a id="a-4P"></a>非所施设，<a id="a-4Q"></a>修道尚无，<a id="a-4R"></a>况依修道有离杂染及得清净？<a id="a-4S"></a>”</p>
  <p id="a4T">佛告善现：<a id="a-4U"></a>“于意云何？<a id="a-4V"></a>山谷等中所发诸响，<a id="a-4W"></a>为有实事可依造业，<a id="a-4X"></a>由所造业或堕恶趣、<a id="a-4Y"></a>或生人天受苦乐不？<a id="a-4Z"></a>”</p>
  <p id="a4a">善现对曰：<a id="a-4b"></a>“不也，<a id="a-4c"></a>世尊。<a id="a-4d"></a>山谷等中所发诸响，<a id="a-4e"></a>都无实事但诳愚童，<a id="a-4f"></a>云何可依造作诸业，<a id="a-4g"></a>由所造业或堕恶趣、<a id="a-4h"></a>或生人天受诸苦乐？<a id="a-4i"></a>”</p>
  <p id="a4j">佛告善现：<a id="a-4k"></a>“于意云何？<a id="a-4l"></a>诸响颇有真实修道，<a id="a-4m"></a>依彼修道有离杂染得清净不？<a id="a-4n"></a>”</p>
  <p id="a4o">善现对曰：<a id="a-4p"></a>“不也，<a id="a-4q"></a>世尊。<a id="a-4r"></a>所以者何？<a id="a-4s"></a>山谷等响都无实事，<a id="a-4t"></a>非能施设、<a id="a-4u"></a>非所施设，<a id="a-4v"></a>修道尚无，<a id="a-4w"></a>况依修道有离杂染及得清净？<a id="a-4x"></a>”</p>
  <p id="a4y">佛告善现：<a id="a-4z"></a>“于意云何？<a id="a-50"></a>阳焰等中现似水等，<a id="a-51"></a>为有实事可依造业，<a id="a-52"></a>由所造业或堕恶趣、<a id="a-53"></a>或生人天受苦乐不？<a id="a-54"></a>”</p>
  <p id="a55">善现对曰：<a id="a-56"></a>“不也，<a id="a-57"></a>世尊。<a id="a-58"></a>诸阳焰中所现水等，<a id="a-59"></a>都无实事但诳愚童，<a id="a-5A"></a>云何可依造作诸业，<a id="a-5B"></a>由所造业或堕恶趣、<a id="a-5C"></a>或生人天受诸苦乐？<a id="a-5D"></a>”</p>
  <p id="a5E">佛告善现：<a id="a-5F"></a>“于意云何？<a id="a-5G"></a>诸阳焰中水等，<a id="a-5H"></a>颇有真实修道，<a id="a-5I"></a>依彼修道有离杂染得清净不？<a id="a-5J"></a>”</p>
  <p id="a5K">善现对曰：<a id="a-5L"></a>“不也，<a id="a-5M"></a>世尊。<a id="a-5N"></a>所以者何？<a id="a-5O"></a>阳焰水等都无实事，<a id="a-5P"></a>非能施设、<a id="a-5Q"></a>非所施设，<a id="a-5R"></a>修道尚无，<a id="a-5S"></a>况依修道有离杂染及得清净？<a id="a-5T"></a>”</p>
  <p id="a5U">佛告善现：<a id="a-5V"></a>“于意云何？<a id="a-5W"></a>诸光影中所现色相，<a id="a-5X"></a>为有实事可依造业，<a id="a-5Y"></a>由所造业或堕恶趣、<a id="a-5Z"></a>或生人天受苦乐不？<a id="a-5a"></a>”</p>
  <p id="a5b">善现对曰：<a id="a-5c"></a>“不也，<a id="a-5d"></a>世尊。<a id="a-5e"></a>诸光影中所现色相，<a id="a-5f"></a>都无实事但诳愚童，<a id="a-5g"></a>云何可依造作诸业，<a id="a-5h"></a>由所造业或堕恶趣、<a id="a-5i"></a>或生人天受诸苦乐？<a id="a-5j"></a>”</p>
  <p id="a5k">佛告善现：<a id="a-5l"></a>“于意云何？<a id="a-5m"></a>诸光影中色相，<a id="a-5n"></a>颇有真实修道，<a id="a-5o"></a>依彼修道有离杂染得清净不？<a id="a-5p"></a>”</p>
  <p id="a5q">善现对曰：<a id="a-5r"></a>“不也，<a id="a-5s"></a>世尊。<a id="a-5t"></a>所以者何？<a id="a-5u"></a>光影色相都无实事，<a id="a-5v"></a>非能施设、<a id="a-5w"></a>非所施设，<a id="a-5x"></a>修道尚无，<a id="a-5y"></a>况依修道有离杂染及得清净？<a id="a-5z"></a>”</p>
  <p id="a60">佛告善现：<a id="a-61"></a>“于意云何？<a id="a-62"></a>幻师幻作象、<a id="a-63"></a>马军等种种形像，<a id="a-64"></a>为有实事可依造业，<a id="a-65"></a>由所造业或堕恶趣、<a id="a-66"></a>或生人天受苦乐不？<a id="a-67"></a>”</p>
  <p id="a68">善现对曰：<a id="a-69"></a>“不也，<a id="a-6A"></a>世尊。<a id="a-6B"></a>幻象、<a id="a-6C"></a>马等都无实事但诳愚童，<a id="a-6D"></a>云何可依造作诸业，<a id="a-6E"></a>由所造业或堕恶趣、<a id="a-6F"></a>或生人天受诸苦乐？<a id="a-6G"></a>”</p>
  <p id="a6H">佛告善现：<a id="a-6I"></a>“于意云何？<a id="a-6J"></a>幻事颇有真实修道，<a id="a-6K"></a>依彼修道有离杂染得清净不？<a id="a-6L"></a>”</p>
  <p id="a6M">善现对曰：<a id="a-6N"></a>“不也，<a id="a-6O"></a>世尊。<a id="a-6P"></a>所以者何？<a id="a-6Q"></a>幻象、<a id="a-6R"></a>马等都无实事，<a id="a-6S"></a>非能施设、<a id="a-6T"></a>非所施设，<a id="a-6U"></a>修道尚无，<a id="a-6V"></a>况依修道有离杂染及得清净？<a id="a-6W"></a>”</p>
  <p id="a6X">佛告善现：<a id="a-6Y"></a>“于意云何？<a id="a-6Z"></a>诸能化者所作化身，<a id="a-6a"></a>为有实事可依造业，<a id="a-6b"></a>由所造业或堕恶趣、<a id="a-6c"></a>或生人天受苦乐不？<a id="a-6d"></a>”</p>
  <p id="a6e">善现对曰：<a id="a-6f"></a>“不也，<a id="a-6g"></a>世尊。<a id="a-6h"></a>诸变化身都无实事，<a id="a-6i"></a>云何可依造作诸业，<a id="a-6j"></a>由所造业或堕恶趣、<a id="a-6k"></a>或生人天受诸苦乐？<a id="a-6l"></a>”</p>
  <p id="a6m">佛告善现：<a id="a-6n"></a>“于意云何？<a id="a-6o"></a>化身颇有真实修道，<a id="a-6p"></a>依彼修道有离杂染得清净不？<a id="a-6q"></a>”</p>
  <p id="a6r">善现对曰：<a id="a-6s"></a>“不也，<a id="a-6t"></a>世尊。<a id="a-6u"></a>所以者何？<a id="a-6v"></a>诸变化身都无实事，<a id="a-6w"></a>非能施设、<a id="a-6x"></a>非所施设，<a id="a-6y"></a>修道尚无，<a id="a-6z"></a>况依修道有离杂染及得清净？<a id="a-70"></a>”</p>
  <p id="a71">佛告善现：<a id="a-72"></a>“于意云何？<a id="a-73"></a>寻香城中所现物类，<a id="a-74"></a>为有实事可依造业，<a id="a-75"></a>由所造业或堕恶趣、<a id="a-76"></a>或生人天受苦乐不？<a id="a-77"></a>”</p>
  <p id="a78">善现对曰：<a id="a-79"></a>“不也，<a id="a-7A"></a>世尊。<a id="a-7B"></a>寻香城中所现物类都无实事，<a id="a-7C"></a>云何可依造作诸业，<a id="a-7D"></a>由所造业或堕恶趣、<a id="a-7E"></a>或生人天受诸苦乐？<a id="a-7F"></a>”</p>
  <p id="a7G">佛告善现：<a id="a-7H"></a>“于意云何？<a id="a-7I"></a>寻香城中物类，<a id="a-7J"></a>颇有真实修道，<a id="a-7K"></a>依彼修道有离杂染得清净不？<a id="a-7L"></a>”</p>
  <p id="a7M">善现对曰：<a id="a-7N"></a>“不也，<a id="a-7O"></a>世尊。<a id="a-7P"></a>所以者何？<a id="a-7Q"></a>彼城物类都无实事，<a id="a-7R"></a>非能施设、<a id="a-7S"></a>非所施设，<a id="a-7T"></a>修道尚无，<a id="a-7U"></a>况依修道有离杂染及得清净？<a id="a-7V"></a>”</p>
  <p id="a7W">佛告善现：<a id="a-7X"></a>“于意云何？<a id="a-7Y"></a>颇有诸法或是有漏，<a id="a-7Z"></a>或是无漏，<a id="a-7a"></a>或是世间，<a id="a-7b"></a>或是出世间，<a id="a-7c"></a>或是有为，<a id="a-7d"></a>或是无为，<a id="a-7e"></a>非如像、<a id="a-7f"></a>响、<a id="a-7g"></a>阳焰、<a id="a-7h"></a>光影、<a id="a-7i"></a>幻事、<a id="a-7j"></a>变化、<a id="a-7k"></a>寻香城中物类者不？<a id="a-7l"></a>”</p>
  <p id="a7m">善现对曰：<a id="a-7n"></a>“不也，<a id="a-7o"></a>世尊。<a id="a-7p"></a>定无有法或是有漏，<a id="a-7q"></a>或是无漏，<a id="a-7r"></a>或是世间，<a id="a-7s"></a>或是出世间，<a id="a-7t"></a>或是有为，<a id="a-7u"></a>或是无为，<a id="a-7v"></a>非如像等。<a id="a-7w"></a>”</p>
  <p id="a7x">佛告善现：<a id="a-7y"></a>“于意云何？<a id="a-7z"></a>此中颇有实杂染者、<a id="a-80"></a>清净者不？<a id="a-81"></a>”</p>
  <p id="a82">善现对曰：<a id="a-83"></a>“不也，<a id="a-84"></a>世尊。<a id="a-85"></a>此中都无实杂染者及清净者。<a id="a-86"></a>”</p>
  <p id="a87">佛告善现：<a id="a-88"></a>“如染、<a id="a-89"></a>净者实无所有，<a id="a-8A"></a>由此因缘杂染、<a id="a-8B"></a>清净亦非实有。<a id="a-8C"></a>所以者何？<a id="a-8D"></a>住我、<a id="a-8E"></a>我所诸有情类虚妄分别，<a id="a-8F"></a>谓有杂染及清净者，<a id="a-8G"></a>由此因缘谓有杂染及有清净。<a id="a-8H"></a>非见实者，<a id="a-8I"></a>谓有杂染及清净者，<a id="a-8J"></a>如见实者，<a id="a-8K"></a>知无杂染及清净者，<a id="a-8L"></a>如是亦无杂染、<a id="a-8M"></a>清净，<a id="a-8N"></a>以一切法自相空故。<a id="a-8O"></a>”</p>
  <p id="a8P">尔时，<a id="a-8Q"></a>善现便白佛言：<a id="a-8R"></a>“诸见实者无染无净，<a id="a-8S"></a>不见实者亦无染净。<a id="a-8T"></a>所以者何？<a id="a-8U"></a>以一切法皆用无性而为自性。<a id="a-8V"></a>世尊，<a id="a-8W"></a>诸实说者无染无净，<a id="a-8X"></a>不实说者亦无染净。<a id="a-8Y"></a>所以者何？<a id="a-8Z"></a>以一切法皆用无性而为自性。<a id="a-8a"></a>世尊，<a id="a-8b"></a>无自性法无染无净，<a id="a-8c"></a>有自性法亦无染净，<a id="a-8d"></a>诸无自性、<a id="a-8e"></a>有自性法亦无染净。<a id="a-8f"></a>所以者何？<a id="a-8g"></a>以一切法皆用无性而为自性。<a id="a-8h"></a>世尊，<a id="a-8i"></a>若见实者及实说者无染无净，<a id="a-8j"></a>不见实者、<a id="a-8k"></a>不实说者亦无染净，<a id="a-8l"></a>云何世尊有时说有清净法耶？<a id="a-8m"></a>”</p>
  <p id="a8n">佛告善现：<a id="a-8o"></a>“我说一切法平等性为清净法。<a id="a-8p"></a>”</p>
  <p id="a8q">具寿善现复白佛言：<a id="a-8r"></a>“何谓一切法平等性？<a id="a-8s"></a>”</p>
  <p id="a8t">佛告善现：<a id="a-8u"></a>“诸法真如广说乃至不思议界，<a id="a-8v"></a>如来出世、<a id="a-8w"></a>若不出世，<a id="a-8x"></a>性相常住，<a id="a-8y"></a>是名一切法平等性。<a id="a-8z"></a>此平等性名清净法，<a id="a-90"></a>此依世俗说为清净，<a id="a-91"></a>不依胜义。<a id="a-92"></a>所以者何？<a id="a-93"></a>胜义谛中既无分别亦无戏论，<a id="a-94"></a>一切名字言语道断，<a id="a-95"></a>不可说为若染若净。<a id="a-96"></a>”</p>
  <p id="a97">具寿善现复白佛言：<a id="a-98"></a>“若一切法皆如梦境广说乃至如寻香城，<a id="a-99"></a>虽现似有而无实事，<a id="a-9A"></a>云何菩萨摩诃萨依止如是非实有法，<a id="a-9B"></a>发趣无上正等觉心，<a id="a-9C"></a>作是愿言‘我当圆满布施等六波罗蜜多，<a id="a-9D"></a>广说乃至我当圆满三十二相、<a id="a-9E"></a>八十随好，<a id="a-9F"></a>我当发起无量光明遍照十方无边世界，<a id="a-9G"></a>我当发起一妙音声遍满十方无边世界，<a id="a-9H"></a>随诸有情心、<a id="a-9I"></a>心所法胜解差别，<a id="a-9J"></a>为说种种微妙法门，<a id="a-9K"></a>令勤修学随应各得诸饶益事’？<a id="a-9L"></a>”</p>
  <p id="a9M">佛告善现：<a id="a-9N"></a>“于意云何？<a id="a-9O"></a>汝所说法，<a id="a-9P"></a>岂不皆如梦境乃至寻香城耶？<a id="a-9Q"></a>”</p>
  <p id="a9R">善现对曰：<a id="a-9S"></a>“如是，<a id="a-9T"></a>如是，<a id="a-9U"></a>然我有疑，<a id="a-9V"></a>若一切法如梦乃至如寻香城皆无实事，<a id="a-9W"></a>云何菩萨摩诃萨行深般若波罗蜜多时，<a id="a-9X"></a>发诚谛言‘我当圆满一切佛法，<a id="a-9Y"></a>利益安乐无量有情’？<a id="a-9Z"></a>非梦所见广说乃至寻香城中所现物类，<a id="a-9a"></a>能行布施乃至般若波罗蜜多，<a id="a-9b"></a>况能圆满广说乃至三十二相、<a id="a-9c"></a>八十随好，<a id="a-9d"></a>亦如是说？<a id="a-9e"></a>非梦所见广说乃至寻香城中所见物类，<a id="a-9f"></a>能成一切所愿事业。<a id="a-9g"></a>余一切法亦应如是，<a id="a-9h"></a>俱非实故。<a id="a-9i"></a>”</p>
  <p id="a9j">佛告善现：<a id="a-9k"></a>“如是，<a id="a-9l"></a>如是，<a id="a-9m"></a>如汝所说，<a id="a-9n"></a>非实有法尚不能行布施等六波罗蜜多广说乃至三十二相、<a id="a-9o"></a>八十随好，<a id="a-9p"></a>况能圆满？<a id="a-9q"></a>非实有法不能成办所愿事业，<a id="a-9r"></a>亦不能得一切智智。</p>
  <p id="a9s">“复次，<a id="a-9t"></a>善现，<a id="a-9u"></a>布施等六波罗蜜多及余无量无边佛法非实有故，<a id="a-9v"></a>不能证得一切智智。<a id="a-9w"></a>善现当知，<a id="a-9x"></a>如是诸法一切皆是思惟造作，<a id="a-9y"></a>诸有思惟所造作法，<a id="a-9z"></a>皆不能得一切智智。</p>
  <p id="aA0">“复次，<a id="a-A1"></a>善现，<a id="a-A2"></a>如是诸法于菩提道虽能引发，<a id="a-A3"></a>而于其果无资助能，<a id="a-A4"></a>由此诸法无生、<a id="a-A5"></a>无起、<a id="a-A6"></a>无实相故。<a id="a-A7"></a>诸菩萨摩诃萨从初发心，<a id="a-A8"></a>虽起种种殊胜善法，<a id="a-A9"></a>谓修布施乃至般若波罗蜜多广说乃至一切相智，<a id="a-AA"></a>而知一切皆如梦境广说乃至如寻香城实无所有。</p>
  <p id="aAB">“复次，<a id="a-AC"></a>善现，<a id="a-AD"></a>如是诸法虽非实有，<a id="a-AE"></a>若不圆满决定不能成熟有情、<a id="a-AF"></a>严净佛土，<a id="a-AG"></a>亦不能得一切智智，<a id="a-AH"></a>谓菩萨摩诃萨若不圆满布施等六波罗蜜多广说乃至一切相智，<a id="a-AI"></a>决定不能成熟有情、<a id="a-AJ"></a>严净佛土，<a id="a-AK"></a>亦不能得一切智智。</p>
  <p id="aAL">“复次，<a id="a-AM"></a>善现，<a id="a-AN"></a>是诸菩萨摩诃萨行深般若波罗蜜多时，<a id="a-AO"></a>随所修住一切善法，<a id="a-AP"></a>皆如实知如梦乃至如寻香城，<a id="a-AQ"></a>谓若修行布施等六波罗蜜多广说乃至一切相智，<a id="a-AR"></a>能如实知如梦乃至如寻香城；<a id="a-AS"></a>若成熟有情、<a id="a-AT"></a>严净佛土及求证得一切智智，<a id="a-AU"></a>亦能如实知如梦乃至如寻香城；<a id="a-AV"></a>亦如实知诸有情类心行差别如梦乃至如寻香城。</p>
  <p id="aAW">“复次，<a id="a-AX"></a>善现，<a id="a-AY"></a>是诸菩萨摩诃萨行深般若波罗蜜多时，<a id="a-AZ"></a>于一切法不取为有、<a id="a-Aa"></a>不取为无。<a id="a-Ab"></a>若由如是取故证得一切智智，<a id="a-Ac"></a>亦知彼法如梦乃至如寻香城，<a id="a-Ad"></a>不取为有、<a id="a-Ae"></a>不取为无。<a id="a-Af"></a>所以者何？<a id="a-Ag"></a>布施等六波罗蜜多广说乃至一切相智皆不可取，<a id="a-Ah"></a>若有漏法、<a id="a-Ai"></a>若无漏法、<a id="a-Aj"></a>若世间法、<a id="a-Ak"></a>若出世间法、<a id="a-Al"></a>若有为法、<a id="a-Am"></a>若无为法亦不可取。<a id="a-An"></a>是菩萨摩诃萨知一切法不可取已，<a id="a-Ao"></a>求趣无上正等菩提。<a id="a-Ap"></a>所以者何？<a id="a-Aq"></a>以一切法皆不可取、<a id="a-Ar"></a>都无实事。<a id="a-As"></a>如梦乃至如寻香城不可取法不能证得不可取法，<a id="a-At"></a>然诸有情于如是法不知不见。<a id="a-Au"></a>是菩萨摩诃萨为饶益彼诸有情故，<a id="a-Av"></a>求趣无上正等菩提。</p>
  <p id="aAw">“复次，<a id="a-Ax"></a>善现，<a id="a-Ay"></a>是菩萨摩诃萨从初发心，<a id="a-Az"></a>为欲饶益诸有情故，<a id="a-B0"></a>修行布施乃至般若波罗蜜多，<a id="a-B1"></a>不为自身非为余事；<a id="a-B2"></a>为欲饶益诸有情故，<a id="a-B3"></a>求趣无上正等菩提，<a id="a-B4"></a>不为自身非为余事。</p>
  <p id="aB5">“复次，<a id="a-B6"></a>善现，<a id="a-B7"></a>是诸菩萨摩诃萨行深般若波罗蜜多时，<a id="a-B8"></a>见诸愚夫于非我中而住我想，<a id="a-B9"></a>广说乃至于非见者住见者想。<a id="a-BA"></a>是菩萨摩诃萨见此事已，<a id="a-BB"></a>深生怜愍方便教导，<a id="a-BC"></a>令离颠倒妄想执著，<a id="a-BD"></a>安置无相甘露界中，<a id="a-BE"></a>住此界中不复现起我想乃至使见者想，<a id="a-BF"></a>尔时一切掉动、<a id="a-BG"></a>散乱、<a id="a-BH"></a>戏论、<a id="a-BI"></a>分别不复现行，<a id="a-BJ"></a>心多安住寂静、<a id="a-BK"></a>憺怕、<a id="a-BL"></a>无戏论界。</p>
  <p id="aBM">“善现当知，<a id="a-BN"></a>是菩萨摩诃萨由此方便行深般若波罗蜜多，<a id="a-BO"></a>自于诸法无所执著，<a id="a-BP"></a>亦能教他于一切法无所执著，<a id="a-BQ"></a>此依世俗，<a id="a-BR"></a>不依胜义。<a id="a-BS"></a>”</p>
  <p id="aBT">具寿善现便白佛言：<a id="a-BU"></a>“佛证无上正等觉时，<a id="a-BV"></a>所得佛法为依世俗说名为得，<a id="a-BW"></a>为依胜义说名得耶？<a id="a-BX"></a>”</p>
  <p id="aBY">佛告善现：<a id="a-BZ"></a>“此依世俗，<a id="a-Ba"></a>不依胜义。<a id="a-Bb"></a>若依胜义，<a id="a-Bc"></a>能得、<a id="a-Bd"></a>所得俱不可得。<a id="a-Be"></a>所以者何？<a id="a-Bf"></a>若谓此人得如是法便有所得，<a id="a-Bg"></a>有所得者便执有二，<a id="a-Bh"></a>执有二者不能得果亦无现观。<a id="a-Bi"></a>”</p>
  <p id="aBj">具寿善现复白佛言：<a id="a-Bk"></a>“若执有二不能得果亦无现观，<a id="a-Bl"></a>执无二者为能得果、<a id="a-Bm"></a>有现观耶？<a id="a-Bn"></a>”</p>
  <p id="aBo">佛告善现：<a id="a-Bp"></a>“执有二者不能得果亦无现观，<a id="a-Bq"></a>执无二者亦复如是，<a id="a-Br"></a>有所执故如执有二。<a id="a-Bs"></a>若不执二、<a id="a-Bt"></a>不执无二，<a id="a-Bu"></a>则名得果亦名现观。<a id="a-Bv"></a>所以者何？<a id="a-Bw"></a>若执由此便能得果亦有现观，<a id="a-Bx"></a>及执由彼不能得果亦无现观，<a id="a-By"></a>俱是戏论。<a id="a-Bz"></a>非一切法平等性中有诸戏论，<a id="a-C0"></a>若离戏论乃可名为法平等性。<a id="a-C1"></a>”</p>
  <p id="aC2">具寿善现复白佛言：<a id="a-C3"></a>“若一切法皆用无性而为自性，<a id="a-C4"></a>此中何谓法平等性？<a id="a-C5"></a>”</p>
  <p id="aC6">佛告善现：<a id="a-C7"></a>“若于是处都无有性亦无无性，<a id="a-C8"></a>亦不可说为平等性，<a id="a-C9"></a>如是乃名法平等性。<a id="a-CA"></a>善现当知，<a id="a-CB"></a>法平等性既不可说亦不可知，<a id="a-CC"></a>除平等性无法可得，<a id="a-CD"></a>离一切法无平等性。<a id="a-CE"></a>善现当知，<a id="a-CF"></a>法平等性，<a id="a-CG"></a>异生、<a id="a-CH"></a>圣者俱不能行，<a id="a-CI"></a>非彼境故。<a id="a-CJ"></a>”</p>
  <p id="aCK">具寿善现便白佛言：<a id="a-CL"></a>“法平等性岂亦非佛所行境耶？<a id="a-CM"></a>”</p>
  <p id="aCN">佛告善现：<a id="a-CO"></a>“法平等性，<a id="a-CP"></a>一切圣者皆不能行亦不能证，<a id="a-CQ"></a>谓诸预流乃至独觉、<a id="a-CR"></a>若诸菩萨、<a id="a-CS"></a>若诸如来，<a id="a-CT"></a>皆不能以法平等性为所行境，<a id="a-CU"></a>此中一切戏论分别皆不行故。<a id="a-CV"></a>”</p>
  <p id="aCW">具寿善现复白佛言：<a id="a-CX"></a>“如来于法皆得自在，<a id="a-CY"></a>云何可言法平等性，<a id="a-CZ"></a>亦非如来所行境界？<a id="a-Ca"></a>”</p>
  <p id="aCb">佛告善现：<a id="a-Cc"></a>“如来于法虽得自在，<a id="a-Cd"></a>若平等性与佛有异，<a id="a-Ce"></a>可言是佛所行境界，<a id="a-Cf"></a>然平等性与佛无异，<a id="a-Cg"></a>云何可说佛行彼境？</p>
  <p id="aCh">“善现当知，<a id="a-Ci"></a>若诸异生法平等性乃至如来法平等性，<a id="a-Cj"></a>皆同一相，<a id="a-Ck"></a>所谓无相，<a id="a-Cl"></a>是一平等无二无别故，<a id="a-Cm"></a>不可说此是异生法平等性广说乃至此是如来法平等性。<a id="a-Cn"></a>于此一法平等性中，<a id="a-Co"></a>诸平等性既不可得，<a id="a-Cp"></a>于中异生及诸圣者差别之相亦不可得。<a id="a-Cq"></a>”</p>
  <p id="aCr">具寿善现便白佛言：<a id="a-Cs"></a>“若一切法平等性中，<a id="a-Ct"></a>诸差别相皆不可得，<a id="a-Cu"></a>则诸异生及预流等法及有情应无差别。<a id="a-Cv"></a>”</p>
  <p id="aCw">佛告善现：<a id="a-Cx"></a>“如是，<a id="a-Cy"></a>如是，<a id="a-Cz"></a>如汝所说，<a id="a-D0"></a>于一切法平等性中，<a id="a-D1"></a>异生、<a id="a-D2"></a>圣者法及有情皆无差别。<a id="a-D3"></a>”</p>
  <p id="aD4">具寿善现复白佛言：<a id="a-D5"></a>“若一切法平等性中，<a id="a-D6"></a>异生、<a id="a-D7"></a>圣者法及有情皆无差别，<a id="a-D8"></a>云何三宝出现世间？<a id="a-D9"></a>又佛、<a id="a-DA"></a>法、<a id="a-DB"></a>僧应无差别？<a id="a-DC"></a>”</p>
  <p id="aDD">佛告善现：<a id="a-DE"></a>“于意云何？<a id="a-DF"></a>佛、<a id="a-DG"></a>法、<a id="a-DH"></a>僧宝与平等性各有异不？<a id="a-DI"></a>”</p>
  <p id="aDJ">善现对曰：<a id="a-DK"></a>“如我解佛所说义者，<a id="a-DL"></a>佛、<a id="a-DM"></a>法、<a id="a-DN"></a>僧宝与平等性皆无差别。<a id="a-DO"></a>所以者何？<a id="a-DP"></a>佛、<a id="a-DQ"></a>法、<a id="a-DR"></a>僧宝与平等性，<a id="a-DS"></a>如是一切皆非相应非不相应，<a id="a-DT"></a>无色、<a id="a-DU"></a>无见、<a id="a-DV"></a>无对、<a id="a-DW"></a>一相，<a id="a-DX"></a>所谓无相。<a id="a-DY"></a>然诸如来于无相法方便善巧，<a id="a-DZ"></a>建立种种法及有情名相差别，<a id="a-Da"></a>所谓此是异生及法，<a id="a-Db"></a>乃至此是如来及法。<a id="a-Dc"></a>”</p>
  <p id="aDd">佛告善现：<a id="a-De"></a>“如是，<a id="a-Df"></a>如是，<a id="a-Dg"></a>如汝所说，<a id="a-Dh"></a>诸佛于法方便善巧，<a id="a-Di"></a>建立种种法及有情名相差别。</p>
  <p id="aDj">“复次，<a id="a-Dk"></a>善现，<a id="a-Dl"></a>于意云何？<a id="a-Dm"></a>若佛不证无上菩提，<a id="a-Dn"></a>设证不为有情施设诸法名相种种差别，<a id="a-Do"></a>诸有情类为能自知，<a id="a-Dp"></a>此是地狱广说乃至此是非想非非想处，<a id="a-Dq"></a>此是色、<a id="a-Dr"></a>受、<a id="a-Ds"></a>想、<a id="a-Dt"></a>行、<a id="a-Du"></a>识蕴广说乃至一切相智，<a id="a-Dv"></a>此是一切相妙愿智，<a id="a-Dw"></a>此是一切智智，<a id="a-Dx"></a>此是三宝，<a id="a-Dy"></a>此是三乘，<a id="a-Dz"></a>诸有情类于如是等差别名相能自知不？<a id="a-E0"></a>”</p>
  <p id="aE1">善现对曰：<a id="a-E2"></a>“不也，<a id="a-E3"></a>世尊。<a id="a-E4"></a>若佛不为有情施设诸如是等差别名相，<a id="a-E5"></a>诸有情类不能自知。<a id="a-E6"></a>”</p>
  <p id="aE7">佛告善现：<a id="a-E8"></a>“是故诸佛于无相法方便善巧，<a id="a-E9"></a>虽为有情施设种种差别名相，<a id="a-EA"></a>而于诸法平等性中都无所动。<a id="a-EB"></a>”</p>
  <p id="aEC">具寿善现复白佛言：<a id="a-ED"></a>“如佛于法平等性中都无所动，<a id="a-EE"></a>异生乃至菩萨于法平等性中亦不动不？<a id="a-EF"></a>”</p>
  <p id="aEG">佛告善现：<a id="a-EH"></a>“如是，<a id="a-EI"></a>如是，<a id="a-EJ"></a>以一切法及诸有情皆不出过平等性故。<a id="a-EK"></a>如平等性，<a id="a-EL"></a>当知真如广说乃至不思议界亦复如是，<a id="a-EM"></a>诸法异生及诸圣者于真如等无差别故。<a id="a-EN"></a>”</p>
  <p id="aEO">具寿善现复白佛言：<a id="a-EP"></a>“若诸异生及诸圣者并一切法平等之性无差别者，<a id="a-EQ"></a>令一切法及诸有情相各异故性亦应别，<a id="a-ER"></a>是则法性亦应各别，<a id="a-ES"></a>谓色等蕴相各异故性亦应别，<a id="a-ET"></a>广说乃至有为、<a id="a-EU"></a>无为相各异故性亦应别。</p>
  <p id="aEV">“世尊，<a id="a-EW"></a>如是法等性若各别，<a id="a-EX"></a>是则法性亦应各别，<a id="a-EY"></a>云何于诸异相法等可得安立法性一相？<a id="a-EZ"></a>云何菩萨摩诃萨行深般若波罗蜜多时，<a id="a-Ea"></a>不分别法及诸有情有种种性？<a id="a-Eb"></a>若不分别法及有情有种种性，<a id="a-Ec"></a>则应不能行深般若波罗蜜多；<a id="a-Ed"></a>若不能行甚深般若波罗蜜多，<a id="a-Ee"></a>则应不能从一菩萨地至一菩萨地；<a id="a-Ef"></a>若定不能从一菩萨地至一菩萨地，<a id="a-Eg"></a>则应不能趣入菩萨正性离生；<a id="a-Eh"></a>若定不能趣入菩萨正性离生，<a id="a-Ei"></a>则应不能超诸声闻、<a id="a-Ej"></a>独觉等地；<a id="a-Ek"></a>若定不能超诸声闻、<a id="a-El"></a>独觉等地，<a id="a-Em"></a>则应不能圆满神通波罗蜜多；<a id="a-En"></a>若定不能圆满神通波罗蜜多，<a id="a-Eo"></a>则应不能于诸神通游戏自在；<a id="a-Ep"></a>若定不能于诸神通游戏自在，<a id="a-Eq"></a>则应不能圆满布施乃至般若波罗蜜多；<a id="a-Er"></a>若定不能圆满布施乃至般若波罗蜜多，<a id="a-Es"></a>则应不能从一佛土至一佛土，<a id="a-Et"></a>亲近供养诸佛世尊；<a id="a-Eu"></a>若定不能从一佛土至一佛土，<a id="a-Ev"></a>亲近供养诸佛世尊，<a id="a-Ew"></a>则应不能于诸佛所听受正法种诸善根；<a id="a-Ex"></a>若定不能于诸佛所听受正法种诸善根，<a id="a-Ey"></a>则应不能成熟有情、<a id="a-Ez"></a>严净佛土；<a id="a-F0"></a>若定不能成熟有情、<a id="a-F1"></a>严净佛土，<a id="a-F2"></a>应不能得一切智智转妙法轮度有情众。<a id="a-F3"></a>”</p>
  <p id="aF4">佛告善现：<a id="a-F5"></a>“如汝所言‘若诸异生及诸圣者并一切法平等之性无差别者，<a id="a-F6"></a>令一切法及诸有情相各异故性亦应别，<a id="a-F7"></a>是则法性亦应各别，<a id="a-F8"></a>云何于诸异相法等可得安立法性一相？<a id="a-F9"></a>云何菩萨摩诃萨行深般若波罗蜜多时，<a id="a-FA"></a>不分别法及诸有情有种种性等？<a id="a-FB"></a>’者。<a id="a-FC"></a>于意云何？<a id="a-FD"></a>色蕴法性是空性不？<a id="a-FE"></a>受、<a id="a-FF"></a>想、<a id="a-FG"></a>行、<a id="a-FH"></a>识蕴法性是空性不？<a id="a-FI"></a>广说乃至有为法性是空性不？<a id="a-FJ"></a>无为法性是空性不？<a id="a-FK"></a>”</p>
  <p id="aFL">善现对曰：<a id="a-FM"></a>“如是，<a id="a-FN"></a>如是，<a id="a-FO"></a>一切法性皆是空性。<a id="a-FP"></a>”</p>
  <p id="aFQ">佛告善现：<a id="a-FR"></a>“于意云何？<a id="a-FS"></a>于空性中，<a id="a-FT"></a>法等异相为可得不？<a id="a-FU"></a>谓色蕴异相为可得不？<a id="a-FV"></a>受、<a id="a-FW"></a>想、<a id="a-FX"></a>行、<a id="a-FY"></a>识蕴异相为可得不？<a id="a-FZ"></a>广说乃至有为法异相为可得不？<a id="a-Fa"></a>无为法异相为可得不？<a id="a-Fb"></a>”</p>
  <p id="aFc">善现对曰：<a id="a-Fd"></a>“不也，<a id="a-Fe"></a>世尊。<a id="a-Ff"></a>于空性中，<a id="a-Fg"></a>一切异相皆不可得。<a id="a-Fh"></a>”</p>
  <p id="aFi">佛告善现：<a id="a-Fj"></a>“由此应知：<a id="a-Fk"></a>法平等性，<a id="a-Fl"></a>非即异生，<a id="a-Fm"></a>非离异生，<a id="a-Fn"></a>广说乃至非即诸佛，<a id="a-Fo"></a>非离诸佛；<a id="a-Fp"></a>法平等性，<a id="a-Fq"></a>非即色蕴，<a id="a-Fr"></a>非离色蕴，<a id="a-Fs"></a>非即受、<a id="a-Ft"></a>想、<a id="a-Fu"></a>行、<a id="a-Fv"></a>识蕴，<a id="a-Fw"></a>非离受、<a id="a-Fx"></a>想、<a id="a-Fy"></a>行、<a id="a-Fz"></a>识蕴，<a id="a-G0"></a>广说乃至非即有为法，<a id="a-G1"></a>非离有为法，<a id="a-G2"></a>非即无为法，<a id="a-G3"></a>非离无为法。<a id="a-G4"></a>”</p>
  <p id="aG5">具寿善现复白佛言：<a id="a-G6"></a>“法平等性为是有为、<a id="a-G7"></a>为是无为？<a id="a-G8"></a>”</p>
  <p id="aG9">佛告善现：<a id="a-GA"></a>“法平等性非是有为、<a id="a-GB"></a>非是无为，<a id="a-GC"></a>然离有为法、<a id="a-GD"></a>无为法不可得，<a id="a-GE"></a>离无为法、<a id="a-GF"></a>有为法亦不可得。<a id="a-GG"></a>善现当知，<a id="a-GH"></a>若有为界、<a id="a-GI"></a>若无为界，<a id="a-GJ"></a>如是二种皆非相应非不相应，<a id="a-GK"></a>无色、<a id="a-GL"></a>无见、<a id="a-GM"></a>无对、<a id="a-GN"></a>一相，<a id="a-GO"></a>所谓无相，<a id="a-GP"></a>诸佛世尊依世俗说，<a id="a-GQ"></a>不依胜义。<a id="a-GR"></a>所以者何？<a id="a-GS"></a>非胜义中身行、<a id="a-GT"></a>语行、<a id="a-GU"></a>意行可得，<a id="a-GV"></a>非离身行、<a id="a-GW"></a>语行、<a id="a-GX"></a>意行胜义可得。<a id="a-GY"></a>即有为法及无为法平等法性说名胜义，<a id="a-GZ"></a>非离一切有为、<a id="a-Ga"></a>无为别有胜义。<a id="a-Gb"></a>是故菩萨摩诃萨行深般若波罗蜜多时，<a id="a-Gc"></a>不动胜义而行菩萨摩诃萨行，<a id="a-Gd"></a>成熟有情，<a id="a-Ge"></a>严净佛土，<a id="a-Gf"></a>能疾证得一切智智，<a id="a-Gg"></a>尽未来际利乐有情。<a id="a-Gh"></a>”</p>
  <p id="aGi">尔时，<a id="a-Gj"></a>善现便白佛言：<a id="a-Gk"></a>“若诸法等平等之性皆本性空，<a id="a-Gl"></a>此本性空于一切法皆非能作亦非所作，<a id="a-Gm"></a>云何菩萨摩诃萨行深般若波罗蜜多时，<a id="a-Gn"></a>不动胜义以四摄事摄益有情？<a id="a-Go"></a>”</p>
  <p id="aGp">佛告善现：<a id="a-Gq"></a>“如是，<a id="a-Gr"></a>如是，<a id="a-Gs"></a>如汝所说，<a id="a-Gt"></a>一切法等平等之性皆本性空，<a id="a-Gu"></a>此本性空于有为法皆非能作亦非所作。<a id="a-Gv"></a>然诸菩萨能为有情以四摄事作大饶益。<a id="a-Gw"></a>若诸有情自知诸法皆本性空，<a id="a-Gx"></a>则佛、<a id="a-Gy"></a>菩萨不现神通作希有事，<a id="a-Gz"></a>谓于诸法本性空中虽无所动，<a id="a-H0"></a>而令有情远离种种虚妄分别，<a id="a-H1"></a>住诸法空脱生死苦，<a id="a-H2"></a>谓令有情远离我想广说乃至使见者想，<a id="a-H3"></a>亦令有情远离色想乃至识想，<a id="a-H4"></a>亦令有情远离眼处想乃至意处想，<a id="a-H5"></a>亦令有情远离色处想乃至法处想，<a id="a-H6"></a>亦令有情远离眼界想乃至意界想，<a id="a-H7"></a>亦令有情远离色界想乃至法界想，<a id="a-H8"></a>亦令有情远离眼识界想乃至意识界想，<a id="a-H9"></a>亦令有情远离眼触想乃至意触想，<a id="a-HA"></a>亦令有情远离眼触为缘所生诸受想乃至意触为缘所生诸受想，<a id="a-HB"></a>亦令有情远离地界想乃至识界想，<a id="a-HC"></a>亦令有情远离因缘想乃至增上缘想，<a id="a-HD"></a>亦令有情远离从缘所生诸法想，<a id="a-HE"></a>亦令有情远离无明想乃至老死想，<a id="a-HF"></a>亦令有情远离有漏、<a id="a-HG"></a>无漏法想，<a id="a-HH"></a>亦令有情远离世间、<a id="a-HI"></a>出世间法想，<a id="a-HJ"></a>亦令有情远离有为、<a id="a-HK"></a>无为法想，<a id="a-HL"></a>亦令有情离诸想已，<a id="a-HM"></a>住无为界解脱一切生老病死。<a id="a-HN"></a>无为界者即诸法空，<a id="a-HO"></a>依世俗说名无为界。<a id="a-HP"></a>”</p>
  <p id="aHQ">具寿善现便白佛言：<a id="a-HR"></a>“以何空故说诸法空？<a id="a-HS"></a>”</p>
  <p id="aHT">佛告善现：<a id="a-HU"></a>“以色乃至一切智智皆性空故说诸法空。</p>
  <p id="aHV">“复次，<a id="a-HW"></a>善现，<a id="a-HX"></a>于意云何？<a id="a-HY"></a>若所化身复化作事，<a id="a-HZ"></a>此有实事而不空耶？<a id="a-Ha"></a>”</p>
  <p id="aHb">善现对曰：<a id="a-Hc"></a>“不也，<a id="a-Hd"></a>世尊。<a id="a-He"></a>诸所幻化都无实事，<a id="a-Hf"></a>一切皆空。<a id="a-Hg"></a>”</p>
  <p id="aHh">佛告善现：<a id="a-Hi"></a>“所化与空，<a id="a-Hj"></a>如是二法非合非散，<a id="a-Hk"></a>此二俱以空空说空，<a id="a-Hl"></a>不应分别是空、<a id="a-Hm"></a>是化。<a id="a-Hn"></a>所以者何？<a id="a-Ho"></a>非空性中有空、<a id="a-Hp"></a>有化二事可得，<a id="a-Hq"></a>以一切法毕竟空故。</p>
  <p id="aHr">“复次，<a id="a-Hs"></a>善现，<a id="a-Ht"></a>无色乃至诸佛无上正等菩提而非化者，<a id="a-Hu"></a>诸是化者无不皆空。<a id="a-Hv"></a>复次，<a id="a-Hw"></a>善现，<a id="a-Hx"></a>依如是法，<a id="a-Hy"></a>施设种种补特伽罗，<a id="a-Hz"></a>所谓异生、<a id="a-I0"></a>声闻、<a id="a-I1"></a>独觉、<a id="a-I2"></a>菩萨、<a id="a-I3"></a>如来，<a id="a-I4"></a>无非是化，<a id="a-I5"></a>诸是化者无不皆空。<a id="a-I6"></a>”</p>
  <p id="aI7">具寿善现便白佛言：<a id="a-I8"></a>“蕴、<a id="a-I9"></a>处、<a id="a-IA"></a>界等世间诸法及诸有情可皆是化，<a id="a-IB"></a>四念住等出世间法及诸有情岂亦是化？<a id="a-IC"></a>”</p>
  <p id="aID">佛告善现：<a id="a-IE"></a>“一切世间、<a id="a-IF"></a>出世间法等无非是化，<a id="a-IG"></a>然于其中有声闻化，<a id="a-IH"></a>有独觉化，<a id="a-II"></a>有菩萨化，<a id="a-IJ"></a>有如来化，<a id="a-IK"></a>有烦恼化，<a id="a-IL"></a>有是业化。<a id="a-IM"></a>由此因缘，<a id="a-IN"></a>我说一切皆如幻化等无差别。<a id="a-IO"></a>”</p>
  <p id="aIP">具寿善现复白佛言：<a id="a-IQ"></a>“所有断果，<a id="a-IR"></a>谓预流果、<a id="a-IS"></a>一来、<a id="a-IT"></a>不还、<a id="a-IU"></a>阿罗汉果，<a id="a-IV"></a>独觉、<a id="a-IW"></a>如来永断烦恼习气相续，<a id="a-IX"></a>岂亦是化？<a id="a-IY"></a>”</p>
  <p id="aIZ">佛告善现：<a id="a-Ia"></a>“如是诸法若与生灭二相相应亦皆是化。<a id="a-Ib"></a>”</p>
  <p id="aIc">具寿善现便白佛言：<a id="a-Id"></a>“何法非化？<a id="a-Ie"></a>”</p>
  <p id="aIf">佛告善现：<a id="a-Ig"></a>“若法不与生灭相应是法非化。<a id="a-Ih"></a>”</p>
  <p id="aIi">具寿善现复白佛言：<a id="a-Ij"></a>“何法不与生灭相应？<a id="a-Ik"></a>”</p>
  <p id="aIl">佛告善现：<a id="a-Im"></a>“不虚诳法即是涅槃，<a id="a-In"></a>此法不与生灭相应。<a id="a-Io"></a>”</p>
  <p id="aIp">具寿善现便白佛言：<a id="a-Iq"></a>“如世尊说平等法性，<a id="a-Ir"></a>一切皆空无能动者，<a id="a-Is"></a>无二可得，<a id="a-It"></a>无有少法非自性空，<a id="a-Iu"></a>云何涅槃可说非化？<a id="a-Iv"></a>”</p>
  <p id="aIw">佛告善现：<a id="a-Ix"></a>“如是，<a id="a-Iy"></a>如是，<a id="a-Iz"></a>如汝所说，<a id="a-J0"></a>无有少法非自性空。<a id="a-J1"></a>此自性空非声闻作，<a id="a-J2"></a>非独觉作，<a id="a-J3"></a>非菩萨作，<a id="a-J4"></a>非诸佛作亦非余作，<a id="a-J5"></a>有佛无佛自性常空，<a id="a-J6"></a>此即涅槃。<a id="a-J7"></a>是故我说涅槃非化，<a id="a-J8"></a>非实有法名为涅槃，<a id="a-J9"></a>可说无生、<a id="a-JA"></a>无灭、<a id="a-JB"></a>非化。</p>
  <p id="aJC">“复次，<a id="a-JD"></a>善现，<a id="a-JE"></a>新学菩萨闻一切法皆毕竟空乃至涅槃亦皆如化，<a id="a-JF"></a>心便惊怖不能修善，<a id="a-JG"></a>故我为说：<a id="a-JH"></a>‘若法不与生灭相应，<a id="a-JI"></a>此法非化。<a id="a-JJ"></a>’非别实有不空涅槃。<a id="a-JK"></a>”</p>
  <p id="aJL">尔时，<a id="a-JM"></a>善现便白佛言：<a id="a-JN"></a>“云何方便教诫教授新发无上正等觉心诸菩萨摩诃萨，<a id="a-JO"></a>令知诸法本性常空，<a id="a-JP"></a>闻毕竟空不生怖畏？<a id="a-JQ"></a>”</p>
  <p id="aJR">佛告善现：<a id="a-JS"></a>“岂一切法先有后无非本性空？<a id="a-JT"></a>然一切法先既非有、<a id="a-JU"></a>后亦非无，<a id="a-JV"></a>本性常空，<a id="a-JW"></a>无所怖畏。<a id="a-JX"></a>应作如是教诫教授新发无上正等觉心诸菩萨摩诃萨，<a id="a-JY"></a>令知诸法本性常空，<a id="a-JZ"></a>闻毕竟空欢喜信受。<a id="a-Ja"></a>”</p>
  <p id="aJb">时，<a id="a-Jc"></a>薄伽梵说是经已，<a id="a-Jd"></a>无量菩萨摩诃萨众，<a id="a-Je"></a>及诸声闻、<a id="a-Jf"></a>人非人等一切大众，<a id="a-Jg"></a>闻佛所说皆大欢喜，<a id="a-Jh"></a>信受奉行。</p>
 </body>
</html>