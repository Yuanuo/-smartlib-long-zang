<!doctype html>
<html id="z3IBT6b9C" data-ver="1109">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第五百六十六</h1>
  <h2 id="a2">第六分缘起品第一</h2>
  <p id="a3">如是我闻：<a id="a-4"></a>一时，<a id="a-5"></a>薄伽梵住王舍城鹫峰山顶，<a id="a-6"></a>与大苾蒭众四万二千人俱，<a id="a-7"></a>皆阿罗汉诸漏已尽，<a id="a-8"></a>无复烦恼得真自在，<a id="a-9"></a>心善解脱，<a id="a-A"></a>慧善解脱，<a id="a-B"></a>如调慧马亦如大龙，<a id="a-C"></a>已作所作，<a id="a-D"></a>已办所办，<a id="a-E"></a>弃诸重担逮得己利，<a id="a-F"></a>尽诸有结正知解脱，<a id="a-G"></a>到心自在第一究竟，<a id="a-H"></a>除阿难陀独居学地得预流果，<a id="a-I"></a>所谓具寿解憍陈那、<a id="a-J"></a>大迦葉波、<a id="a-K"></a>笈防钵底、<a id="a-L"></a>褐丽筏多、<a id="a-M"></a>大采菽氏、<a id="a-N"></a>大迦多衍那、<a id="a-O"></a>毕蔺陀筏蹉、<a id="a-P"></a>舍利子、<a id="a-Q"></a>满慈子、<a id="a-R"></a>薄矩罗、<a id="a-S"></a>邬波离、<a id="a-T"></a>罗怙罗、<a id="a-U"></a>无灭、<a id="a-V"></a>善现而为上首。</p>
  <p id="aW">复有七万二千菩萨摩诃萨皆已通达甚深法性，<a id="a-X"></a>调顺易化妙行平等，<a id="a-Y"></a>得无礙辩陀罗尼门，<a id="a-Z"></a>一切有情真净善友，<a id="a-a"></a>能转不退微妙法轮，<a id="a-b"></a>哀愍世间护持法藏，<a id="a-c"></a>已曾供养无量如来，<a id="a-d"></a>绍隆三宝能使不绝，<a id="a-e"></a>通达诸佛甚深境界，<a id="a-f"></a>一生所系法王真子，<a id="a-g"></a>常能绍佛转正法轮，<a id="a-h"></a>虽处世间而无所染，<a id="a-i"></a>具如是等无量功德，<a id="a-j"></a>从此佛国或从他方，<a id="a-k"></a>为听法故来诣佛所，<a id="a-l"></a>所谓宝相菩萨、<a id="a-m"></a>宝手菩萨、<a id="a-n"></a>宝印菩萨、<a id="a-o"></a>宝髻菩萨、<a id="a-p"></a>宝冠菩萨、<a id="a-q"></a>宝峰菩萨、<a id="a-r"></a>宝海菩萨、<a id="a-s"></a>宝焰菩萨、<a id="a-t"></a>宝幢菩萨、<a id="a-u"></a>宝藏菩萨、<a id="a-v"></a>金藏菩萨、<a id="a-w"></a>净藏菩萨、<a id="a-x"></a>德藏菩萨、<a id="a-y"></a>定藏菩萨、<a id="a-z"></a>智藏菩萨、<a id="a-10"></a>日藏菩萨、<a id="a-11"></a>月藏菩萨、<a id="a-12"></a>如来藏菩萨、<a id="a-13"></a>莲华藏菩萨、<a id="a-14"></a>金刚藏菩萨、<a id="a-15"></a>解脱月菩萨、<a id="a-16"></a>普贤菩萨、<a id="a-17"></a>普音菩萨、<a id="a-18"></a>普戒菩萨、<a id="a-19"></a>普行菩萨、<a id="a-1A"></a>普眼菩萨、<a id="a-1B"></a>广眼菩萨、<a id="a-1C"></a>莲华眼菩萨、<a id="a-1D"></a>智慧菩萨、<a id="a-1E"></a>上慧菩萨、<a id="a-1F"></a>胜慧菩萨、<a id="a-1G"></a>莲华慧菩萨、<a id="a-1H"></a>金刚慧菩萨、<a id="a-1I"></a>日光菩萨、<a id="a-1J"></a>月光菩萨、<a id="a-1K"></a>智光菩萨、<a id="a-1L"></a>智德菩萨、<a id="a-1M"></a>贤德菩萨、<a id="a-1N"></a>华德菩萨、<a id="a-1O"></a>日观菩萨、<a id="a-1P"></a>月观菩萨、<a id="a-1Q"></a>无染菩萨、<a id="a-1R"></a>妙音菩萨、<a id="a-1S"></a>大音王菩萨、<a id="a-1T"></a>师子吼菩萨、<a id="a-1U"></a>师子游戏菩萨，<a id="a-1V"></a>贤首菩萨等十六贤菩萨，<a id="a-1W"></a>慈氏菩萨等贤劫诸菩萨，<a id="a-1X"></a>观自在菩萨、<a id="a-1Y"></a>妙吉祥菩萨而为上首。</p>
  <p id="a1Z">复有无量四大王众天，<a id="a-1a"></a>四大天王而为上首。<a id="a-1b"></a>复有无量三十三天，<a id="a-1c"></a>帝释天王而为上首。<a id="a-1d"></a>复有无量夜摩天，<a id="a-1e"></a>苏夜摩天王而为上首。<a id="a-1f"></a>复有无量睹史多天，<a id="a-1g"></a>珊睹史多天王而为上首。<a id="a-1h"></a>复有无量乐变化天，<a id="a-1i"></a>善化天王而为上首。<a id="a-1j"></a>复有无量他化自在天，<a id="a-1k"></a>自在天王而为上首。<a id="a-1l"></a>复有无量梵众等天，<a id="a-1m"></a>大梵天王而为上首。<a id="a-1n"></a>复有无量净居天，<a id="a-1o"></a>大自在天而为上首。<a id="a-1p"></a>如是天王将诸眷属，<a id="a-1q"></a>为听法故来诣佛所。</p>
  <p id="a1r">复有无量阿素洛王，<a id="a-1s"></a>所谓具力阿素洛王、<a id="a-1t"></a>坚蕴阿素洛王、<a id="a-1u"></a>杂威阿素洛王、<a id="a-1v"></a>暴执阿素洛王而为上首，<a id="a-1w"></a>各领无量百千眷属，<a id="a-1x"></a>为听法故来诣佛所。</p>
  <p id="a1y">复有无量大力龙王，<a id="a-1z"></a>所谓无热龙王、<a id="a-20"></a>猛意龙王、<a id="a-21"></a>海住龙王、<a id="a-22"></a>工巧龙王而为上首，<a id="a-23"></a>各领无量百千眷属，<a id="a-24"></a>为听法故来诣佛所。</p>
  <p id="a25">复有无量药叉大神、<a id="a-26"></a>人非人等并诸眷属，<a id="a-27"></a>为听法故来诣佛所。</p>
  <p id="a28">时，<a id="a-29"></a>鹫峰山纵广四十踰缮那量大众充满，<a id="a-2A"></a>地及虚空靡有间隙。</p>
  <p id="a2B">尔时，<a id="a-2C"></a>世尊处师子座，<a id="a-2D"></a>无量大众前后围绕，<a id="a-2E"></a>供养尊重、<a id="a-2F"></a>恭敬赞叹，<a id="a-2G"></a>一心合掌瞻仰尊颜。<a id="a-2H"></a>于是如来现神通力，<a id="a-2I"></a>从面门出种种色光，<a id="a-2J"></a>普照十方无边世界，<a id="a-2K"></a>现希有事还至佛所，<a id="a-2L"></a>右绕三匝归于面门。</p>
  <p id="a2M">是时，<a id="a-2N"></a>东方去此佛土过十殑伽沙数世界，<a id="a-2O"></a>有佛世界名曰庄严，<a id="a-2P"></a>佛号普光如来、<a id="a-2Q"></a>应、<a id="a-2R"></a>正等觉、<a id="a-2S"></a>明行圆满、<a id="a-2T"></a>善逝、<a id="a-2U"></a>世间解、<a id="a-2V"></a>无上丈夫、<a id="a-2W"></a>调御士、<a id="a-2X"></a>天人师、<a id="a-2Y"></a>佛、<a id="a-2Z"></a>薄伽梵。<a id="a-2a"></a>时，<a id="a-2b"></a>现在彼安隐住持，<a id="a-2c"></a>为诸菩萨摩诃萨众，<a id="a-2d"></a>宣说一乘相应正法。<a id="a-2e"></a>彼佛世界，<a id="a-2f"></a>尚不闻有二乘之名，<a id="a-2g"></a>况有精勤修其法者？<a id="a-2h"></a>彼诸菩萨皆于无上正等菩提得不退转。<a id="a-2i"></a>彼诸有情不假段食，<a id="a-2j"></a>但资解脱、<a id="a-2k"></a>静虑、<a id="a-2l"></a>等至。<a id="a-2m"></a>彼界不待日月等光，<a id="a-2n"></a>唯佛身光昼夜常照。<a id="a-2o"></a>其土无有毒刺、<a id="a-2p"></a>砾石、<a id="a-2q"></a>溪谷、<a id="a-2r"></a>山陵，<a id="a-2s"></a>地平如掌。</p>
  <p id="a2t">彼有菩萨名曰离障，<a id="a-2u"></a>既见此光心怀犹豫，<a id="a-2v"></a>与诸菩萨摩诃萨众，<a id="a-2w"></a>前诣佛所，<a id="a-2x"></a>顶礼双足，<a id="a-2y"></a>偏覆左肩，<a id="a-2z"></a>右膝著地，<a id="a-30"></a>合掌恭敬白言：<a id="a-31"></a>“世尊，<a id="a-32"></a>何因何缘而有此瑞？<a id="a-33"></a>”</p>
  <p id="a34">时，<a id="a-35"></a>普光佛告离障言：<a id="a-36"></a>“西方去此过十殑伽沙数世界，<a id="a-37"></a>有佛世界名曰堪忍，<a id="a-38"></a>佛号释迦牟尼，<a id="a-39"></a>如来十号具足，<a id="a-3A"></a>现为菩萨摩诃萨众，<a id="a-3B"></a>说大般若波罗蜜多，<a id="a-3C"></a>由彼因缘故现斯瑞。<a id="a-3D"></a>”</p>
  <p id="a3E">离障菩萨闻已白言：<a id="a-3F"></a>“我今请往堪忍世界，<a id="a-3G"></a>观礼供养释迦如来听受正法，<a id="a-3H"></a>惟愿听许！<a id="a-3I"></a>”</p>
  <p id="a3J">时，<a id="a-3K"></a>普光佛告离障言：<a id="a-3L"></a>“今正是时，<a id="a-3M"></a>汝宜速往。<a id="a-3N"></a>”</p>
  <p id="a3O">离障蒙许欢喜踊跃，<a id="a-3P"></a>即与无量菩萨众，<a id="a-3Q"></a>俱来至鹫峰山，<a id="a-3R"></a>顶礼佛足，<a id="a-3S"></a>右绕三匝，<a id="a-3T"></a>退坐一面。</p>
  <p id="a3U">南方去此过十殑伽沙数世界，<a id="a-3V"></a>有佛世界名清净华，<a id="a-3W"></a>佛号日光，<a id="a-3X"></a>十号具足，<a id="a-3Y"></a>彼有菩萨名曰日藏。</p>
  <p id="a3Z">西方去此过十殑伽沙数世界，<a id="a-3a"></a>有佛世界名曰宝华，<a id="a-3b"></a>佛号功德光明，<a id="a-3c"></a>十号具足，<a id="a-3d"></a>彼有菩萨名功德藏。</p>
  <p id="a3e">北方去此过十殑伽沙数世界，<a id="a-3f"></a>有佛世界名曰清净，<a id="a-3g"></a>佛号自在王，<a id="a-3h"></a>彼有菩萨名曰广闻。</p>
  <p id="a3i">东南方去此过十殑伽沙数世界，<a id="a-3j"></a>有佛世界名曰火焰，<a id="a-3k"></a>佛号甘露王，<a id="a-3l"></a>十号具足，<a id="a-3m"></a>彼有菩萨名不退转。</p>
  <p id="a3n">西南方去此过十殑伽沙数世界，<a id="a-3o"></a>有佛世界名清净功德，<a id="a-3p"></a>佛号智炬，<a id="a-3q"></a>十号具足，<a id="a-3r"></a>彼有菩萨名曰大慧。</p>
  <p id="a3s">西北方去此过十殑伽沙数世界，<a id="a-3t"></a>有佛世界名曰悦意，<a id="a-3u"></a>佛号妙音王，<a id="a-3v"></a>十号具足，<a id="a-3w"></a>彼有菩萨名功德聚。</p>
  <p id="a3x">东北方去此过十殑伽沙数世界，<a id="a-3y"></a>有佛世界名慧庄严，<a id="a-3z"></a>佛号智上，<a id="a-40"></a>十号具足，<a id="a-41"></a>彼有菩萨名曰常喜。</p>
  <p id="a42">上方去此过十殑伽沙数世界，<a id="a-43"></a>有佛世界名曰不动，<a id="a-44"></a>佛号金刚相，<a id="a-45"></a>十号具足，<a id="a-46"></a>彼有菩萨名曰宝幢。</p>
  <p id="a47">下方去此过十殑伽沙数世界，<a id="a-48"></a>有佛世界名月光明，<a id="a-49"></a>佛号金刚宝庄严王，<a id="a-4A"></a>十号具足，<a id="a-4B"></a>彼有菩萨名曰宝信。</p>
  <p id="a4C">——如是一切皆如东方。</p>
  <p data-pb></p>
  <h2 id="a4D">第六分通达品第二</h2>
  <p id="a4E">时，<a id="a-4F"></a>有天王名曰最胜，<a id="a-4G"></a>从座而起，<a id="a-4H"></a>顶礼佛足，<a id="a-4I"></a>偏覆左肩，<a id="a-4J"></a>右膝著地，<a id="a-4K"></a>合掌恭敬白言：<a id="a-4L"></a>“世尊，<a id="a-4M"></a>我有少疑今欲问佛，<a id="a-4N"></a>若蒙开许乃敢陈请。<a id="a-4O"></a>”</p>
  <p id="a4P">于是佛告最胜天言：<a id="a-4Q"></a>“天王，<a id="a-4R"></a>如来、<a id="a-4S"></a>应、<a id="a-4T"></a>正等觉随所疑问当为决之。<a id="a-4U"></a>”</p>
  <p id="a4V">时，<a id="a-4W"></a>最胜天既蒙佛许踊跃欢喜，<a id="a-4X"></a>便白佛言：<a id="a-4Y"></a>“世尊，<a id="a-4Z"></a>云何诸菩萨摩诃萨修学一法，<a id="a-4a"></a>能通达一切法？<a id="a-4b"></a>”</p>
  <p id="a4c">佛告最胜：<a id="a-4d"></a>“善哉！<a id="a-4e"></a>善哉！<a id="a-4f"></a>能问如来如是深义。<a id="a-4g"></a>谛听！<a id="a-4h"></a>谛听！<a id="a-4i"></a>善思念之，<a id="a-4j"></a>如汝所疑当为开释。<a id="a-4k"></a>”</p>
  <p id="a4l">最胜天曰：<a id="a-4m"></a>“唯然！<a id="a-4n"></a>愿闻！<a id="a-4o"></a>”</p>
  <p id="a4p">尔时，<a id="a-4q"></a>世尊告最胜曰：<a id="a-4r"></a>“天王当知，<a id="a-4s"></a>诸菩萨摩诃萨修学一法，<a id="a-4t"></a>能通达一切法者，<a id="a-4u"></a>所谓般若波罗蜜多。<a id="a-4v"></a>若菩萨摩诃萨修学般若波罗蜜多，<a id="a-4w"></a>则能通达布施、<a id="a-4x"></a>净戒、<a id="a-4y"></a>安忍、<a id="a-4z"></a>精进、<a id="a-50"></a>静虑、<a id="a-51"></a>般若、<a id="a-52"></a>方便善巧、<a id="a-53"></a>妙愿、<a id="a-54"></a>力、<a id="a-55"></a>智波罗蜜多。</p>
  <p id="a56">“天王，<a id="a-57"></a>云何诸菩萨摩诃萨修学般若波罗蜜多，<a id="a-58"></a>能通达布施波罗蜜多？<a id="a-59"></a>天王当知，<a id="a-5A"></a>若菩萨摩诃萨修学般若波罗蜜多，<a id="a-5B"></a>则能行妙法施波罗蜜多。<a id="a-5C"></a>谓以净心无所希愿，<a id="a-5D"></a>为他说法不求名利但为灭苦，<a id="a-5E"></a>不见我能为彼说法，<a id="a-5F"></a>不见彼听，<a id="a-5G"></a>无二、<a id="a-5H"></a>无别、<a id="a-5I"></a>自性离故。</p>
  <p id="a5J">“若菩萨摩诃萨修学般若波罗蜜多，<a id="a-5K"></a>则能行无畏施波罗蜜多。<a id="a-5L"></a>谓观有情犹如父母、<a id="a-5M"></a>兄弟、<a id="a-5N"></a>亲戚，<a id="a-5O"></a>令一切众咸亲附我。<a id="a-5P"></a>何以故？<a id="a-5Q"></a>无始时来流转六趣皆为亲戚，<a id="a-5R"></a>若诸有情在怖畏难，<a id="a-5S"></a>尚以身命而救拔之，<a id="a-5T"></a>况应于彼而加恼害？<a id="a-5U"></a>不见我能施彼无畏，<a id="a-5V"></a>不见彼受，<a id="a-5W"></a>无二、<a id="a-5X"></a>无别、<a id="a-5Y"></a>自性离故。</p>
  <p id="a5Z">“若菩萨摩诃萨修学般若波罗蜜多，<a id="a-5a"></a>则能行资生施波罗蜜多。<a id="a-5b"></a>谓随有情所须资具种种布施，<a id="a-5c"></a>令其受行十善业道，<a id="a-5d"></a>不见我能施彼资具，<a id="a-5e"></a>不见彼受，<a id="a-5f"></a>无二、<a id="a-5g"></a>无别、<a id="a-5h"></a>自性离故。</p>
  <p id="a5i">“若菩萨摩诃萨修学般若波罗蜜多，<a id="a-5j"></a>则能行亡报施波罗蜜多。<a id="a-5k"></a>谓行施时不望果报，<a id="a-5l"></a>菩萨法尔自应布施，<a id="a-5m"></a>不见我能行亡报施，<a id="a-5n"></a>不见施报，<a id="a-5o"></a>无二、<a id="a-5p"></a>无别、<a id="a-5q"></a>自性离故。</p>
  <p id="a5r">“若菩萨摩诃萨修学般若波罗蜜多，<a id="a-5s"></a>则能行大悲施波罗蜜多。<a id="a-5t"></a>谓见有情贫穷老病无救济者，<a id="a-5u"></a>起大悲心而发誓愿：<a id="a-5v"></a>‘我得无上正等觉时，<a id="a-5w"></a>为诸有情作归依处，<a id="a-5x"></a>为有情故，<a id="a-5y"></a>以少善根回向菩提，<a id="a-5z"></a>亦不分别我能救济、<a id="a-60"></a>受救济者，<a id="a-61"></a>无二、<a id="a-62"></a>无别、<a id="a-63"></a>自性离故。<a id="a-64"></a>’</p>
  <p id="a65">“若菩萨摩诃萨修学般若波罗蜜多，<a id="a-66"></a>则能行恭敬施波罗蜜多。<a id="a-67"></a>谓随有情所须之物，<a id="a-68"></a>寻自敬奉不令疲倦，<a id="a-69"></a>不见我能行恭敬施，<a id="a-6A"></a>不见彼受，<a id="a-6B"></a>无二、<a id="a-6C"></a>无别、<a id="a-6D"></a>自性离故。</p>
  <p id="a6E">“若菩萨摩诃萨修学般若波罗蜜多，<a id="a-6F"></a>则能行尊重施波罗蜜多。<a id="a-6G"></a>谓于有情起师僧想或父母想尊重心施，<a id="a-6H"></a>若无财物惠以善言，<a id="a-6I"></a>不见我能行尊重施，<a id="a-6J"></a>不见彼受，<a id="a-6K"></a>无二、<a id="a-6L"></a>无别、<a id="a-6M"></a>自性离故。</p>
  <p id="a6N">“若菩萨摩诃萨修学般若波罗蜜多，<a id="a-6O"></a>则能行供养施波罗蜜多。<a id="a-6P"></a>谓见制多、<a id="a-6Q"></a>若僧住处，<a id="a-6R"></a>则应扫洒，<a id="a-6S"></a>以诸华香及灯明等而为供养，<a id="a-6T"></a>若见尊像正法毁缺，<a id="a-6U"></a>即应精勤修治供养，<a id="a-6V"></a>若见僧众，<a id="a-6W"></a>应以饮食、<a id="a-6X"></a>卧具、<a id="a-6Y"></a>医药而供养之，<a id="a-6Z"></a>不见我能行供养施，<a id="a-6a"></a>不见彼受，<a id="a-6b"></a>无二、<a id="a-6c"></a>无别、<a id="a-6d"></a>自性离故。</p>
  <p id="a6e">“若菩萨摩诃萨修学般若波罗蜜多，<a id="a-6f"></a>则能行无依施波罗蜜多。<a id="a-6g"></a>谓行施时不作是念：<a id="a-6h"></a>‘愿以此施得生天、<a id="a-6i"></a>人，<a id="a-6j"></a>作天、<a id="a-6k"></a>人王富贵受乐。<a id="a-6l"></a>’乃至无上正等菩提亦不取求，<a id="a-6m"></a>无所得故。</p>
  <p id="a6n">“天王，<a id="a-6o"></a>是名诸菩萨摩诃萨修学般若波罗蜜多、<a id="a-6p"></a>能通达布施波罗蜜多。</p>
  <p id="a6q">“天王，<a id="a-6r"></a>云何诸菩萨摩诃萨修学般若波罗蜜多，<a id="a-6s"></a>能通达净戒波罗蜜多？<a id="a-6t"></a>天王当知，<a id="a-6u"></a>若菩萨摩诃萨修学般若波罗蜜多，<a id="a-6v"></a>则能行净戒波罗蜜多。<a id="a-6w"></a>谓诸菩萨作是思惟：<a id="a-6x"></a>‘佛于净教毗奈耶中，<a id="a-6y"></a>说别解脱相应戒经，<a id="a-6z"></a>菩萨应学，<a id="a-70"></a>不见戒相及能受持，<a id="a-71"></a>不著戒见亦不著我，<a id="a-72"></a>无二、<a id="a-73"></a>无别、<a id="a-74"></a>自性离故。<a id="a-75"></a>’</p>
  <p id="a76">“若菩萨摩诃萨修学般若波罗蜜多，<a id="a-77"></a>则能行净戒波罗蜜多。<a id="a-78"></a>谓诸菩萨作是思惟：<a id="a-79"></a>‘诸佛无上正等菩提，<a id="a-7A"></a>非唯受持净戒便得，<a id="a-7B"></a>要应遍学菩萨戒行，<a id="a-7C"></a>戒性清凉寂静不起，<a id="a-7D"></a>无二、<a id="a-7E"></a>无别、<a id="a-7F"></a>自性离故。<a id="a-7G"></a>’</p>
  <p id="a7H">“若菩萨摩诃萨修学般若波罗蜜多，<a id="a-7I"></a>则能行净戒波罗蜜多。<a id="a-7J"></a>谓诸菩萨作是思惟：<a id="a-7K"></a>‘云何持戒能断烦恼？<a id="a-7L"></a>烦恼三种谓贪、<a id="a-7M"></a>嗔、<a id="a-7N"></a>痴，<a id="a-7O"></a>此又各三即上、<a id="a-7P"></a>中、<a id="a-7Q"></a>下。<a id="a-7R"></a>断此烦恼应知对治：<a id="a-7S"></a>贪增上者，<a id="a-7T"></a>修不净观，<a id="a-7U"></a>具足观身三十六物；<a id="a-7V"></a>嗔增上者，<a id="a-7W"></a>修慈悲观；<a id="a-7X"></a>痴增上者，<a id="a-7Y"></a>修缘起观。<a id="a-7Z"></a>不见能观及所观法，<a id="a-7a"></a>无二、<a id="a-7b"></a>无别、<a id="a-7c"></a>自性离故。<a id="a-7d"></a>’</p>
  <p id="a7e">“若菩萨摩诃萨修学般若波罗蜜多，<a id="a-7f"></a>则能行净戒波罗蜜多。<a id="a-7g"></a>谓诸菩萨作是思惟：<a id="a-7h"></a>‘云何菩萨应正远离不正思惟？<a id="a-7i"></a>谓诸菩萨不起是心：<a id="a-7j"></a>“我行寂静，<a id="a-7k"></a>行离，<a id="a-7l"></a>行空，<a id="a-7m"></a>诸余沙门、<a id="a-7n"></a>婆罗门等皆处喧杂不乐空行。<a id="a-7o"></a>”见无二无别知自性离，<a id="a-7p"></a>即能远离不正思惟。<a id="a-7q"></a>’</p>
  <p id="a7r">“若菩萨摩诃萨修学般若波罗蜜多，<a id="a-7s"></a>则能行净戒波罗蜜多。<a id="a-7t"></a>谓诸菩萨虽知诸法离而深畏众罪，<a id="a-7u"></a>如佛所说应持净戒，<a id="a-7v"></a>修诸福业乃至般若波罗蜜多，<a id="a-7w"></a>于少罪中应怀大惧不与同止，<a id="a-7x"></a>‘以世尊说：<a id="a-7y"></a>譬如毒药多少俱害。<a id="a-7z"></a>’</p>
  <p id="a80">“若菩萨摩诃萨修学般若波罗蜜多，<a id="a-81"></a>则能行净戒波罗蜜多。<a id="a-82"></a>谓诸菩萨常生怖畏信行相应，<a id="a-83"></a>设空闲处独守无侣，<a id="a-84"></a>有沙门等赍持金、<a id="a-85"></a>银及吠琉璃、<a id="a-86"></a>真珠等宝以寄菩萨，<a id="a-87"></a>于中不起贪著取心，<a id="a-88"></a>作是思惟：<a id="a-89"></a>‘世尊常说：<a id="a-8A"></a>宁当自割身肉啖之，<a id="a-8B"></a>而于他财不与弗取。<a id="a-8C"></a>’</p>
  <p id="a8D">“若菩萨摩诃萨修学般若波罗蜜多，<a id="a-8E"></a>则能行净戒波罗蜜多。<a id="a-8F"></a>谓诸菩萨持戒坚固，<a id="a-8G"></a>若诸恶魔及魔眷属，<a id="a-8H"></a>以妙色形逼试菩萨，<a id="a-8I"></a>菩萨于彼心不动摇，<a id="a-8J"></a>作是思惟：<a id="a-8K"></a>‘世尊常说：<a id="a-8L"></a>色等诸法如梦、<a id="a-8M"></a>幻、<a id="a-8N"></a>化，<a id="a-8O"></a>无二、<a id="a-8P"></a>无别、<a id="a-8Q"></a>自性离故。<a id="a-8R"></a>’</p>
  <p id="a8S">“若菩萨摩诃萨修学般若波罗蜜多，<a id="a-8T"></a>则能行净戒波罗蜜多。<a id="a-8U"></a>谓诸菩萨虽勤持戒，<a id="a-8V"></a>而不希求人天王位，<a id="a-8W"></a>身离三过，<a id="a-8X"></a>语无四失，<a id="a-8Y"></a>意免三愆，<a id="a-8Z"></a>如是持戒，<a id="a-8a"></a>不见我持，<a id="a-8b"></a>不见戒相，<a id="a-8c"></a>无二、<a id="a-8d"></a>无别，<a id="a-8e"></a>自性离故。</p>
  <p id="a8f">“天王，<a id="a-8g"></a>是名诸菩萨摩诃萨修学般若波罗蜜多，<a id="a-8h"></a>能通达净戒波罗蜜多。</p>
  <p id="a8i">“天王，<a id="a-8j"></a>云何诸菩萨摩诃萨修学般若波罗蜜多，<a id="a-8k"></a>能通达安忍波罗蜜多？<a id="a-8l"></a>天王当知，<a id="a-8m"></a>若菩萨摩诃萨修学般若波罗蜜多，<a id="a-8n"></a>则能行安忍波罗蜜多。<a id="a-8o"></a>谓诸菩萨常学内忍，<a id="a-8p"></a>忧悲苦恼皆悉不随。<a id="a-8q"></a>亦学外忍，<a id="a-8r"></a>若他打骂、<a id="a-8s"></a>欺夺、<a id="a-8t"></a>陵辱终不生嗔。<a id="a-8u"></a>亦学法忍，<a id="a-8v"></a>如世尊说甚深实性无法、<a id="a-8w"></a>无我、<a id="a-8x"></a>无生、<a id="a-8y"></a>寂静，<a id="a-8z"></a>即是涅槃，<a id="a-90"></a>闻如是说心不惊怖，<a id="a-91"></a>作是思惟：<a id="a-92"></a>‘不学是法，<a id="a-93"></a>云何能得所求无上正等菩提，<a id="a-94"></a>能尽未来利益安乐诸有情类？<a id="a-95"></a>’审谛思惟贪、<a id="a-96"></a>嗔、<a id="a-97"></a>痴毒，<a id="a-98"></a>如是一一于何处起？<a id="a-99"></a>何因缘生？<a id="a-9A"></a>何因缘灭？<a id="a-9B"></a>如实观察都不见有能生、<a id="a-9C"></a>所生、<a id="a-9D"></a>能灭、<a id="a-9E"></a>所灭，<a id="a-9F"></a>如是忍心相续不断，<a id="a-9G"></a>昼夜诸位常无间隙，<a id="a-9H"></a>于所忍境无拣择心，<a id="a-9I"></a>谓于国王、<a id="a-9J"></a>父母、<a id="a-9K"></a>师长我应修忍，<a id="a-9L"></a>余可加恶。<a id="a-9M"></a>菩萨行忍不为报恩、<a id="a-9N"></a>名利、<a id="a-9O"></a>仁义、<a id="a-9P"></a>怖畏、<a id="a-9Q"></a>惭耻，<a id="a-9R"></a>菩萨法尔应行忍故，<a id="a-9S"></a>若他加害、<a id="a-9T"></a>挝打、<a id="a-9U"></a>骂辱、<a id="a-9V"></a>侵夺、<a id="a-9W"></a>欺陵，<a id="a-9X"></a>心不倾动。<a id="a-9Y"></a>菩萨若处王臣等位，<a id="a-9Z"></a>有贫贱人毁骂、<a id="a-9a"></a>耻辱，<a id="a-9b"></a>终不卒暴辄示威形，<a id="a-9c"></a>谓‘我居尊法应诃罚’，<a id="a-9d"></a>但作是念：<a id="a-9e"></a>‘我于往昔佛世尊所发弘誓愿：<a id="a-9f"></a>一切有情我皆济拔，<a id="a-9g"></a>令得无上正等菩提，<a id="a-9h"></a>今若起嗔便违本愿。<a id="a-9i"></a>’譬如良医发如是誓：<a id="a-9j"></a>‘世间盲[目+壹]，<a id="a-9k"></a>我悉疗之。<a id="a-9l"></a>’若自失明，<a id="a-9m"></a>岂愈他疾？<a id="a-9n"></a>如是菩萨为除他暗，<a id="a-9o"></a>自起嗔恚安能救彼？<a id="a-9p"></a>不见我能忍及可忍，<a id="a-9q"></a>无二、<a id="a-9r"></a>无别、<a id="a-9s"></a>自性离故。</p>
  <p id="a9t">“天王，<a id="a-9u"></a>是名诸菩萨摩诃萨修学般若波罗蜜多，<a id="a-9v"></a>能通达安忍波罗蜜多。</p>
  <p id="a9w">“天王，<a id="a-9x"></a>云何诸菩萨摩诃萨修学般若波罗蜜多，<a id="a-9y"></a>能通达精进波罗蜜多？<a id="a-9z"></a>天王当知，<a id="a-A0"></a>若菩萨摩诃萨修学般若波罗蜜多，<a id="a-A1"></a>则能行精进波罗蜜多。<a id="a-A2"></a>谓诸菩萨未灭令灭，<a id="a-A3"></a>未度令度，<a id="a-A4"></a>未脱令脱，<a id="a-A5"></a>未安令安，<a id="a-A6"></a>未觉令觉，<a id="a-A7"></a>菩萨如是行精进时，<a id="a-A8"></a>有诸恶魔为作留难，<a id="a-A9"></a>谓菩萨曰：<a id="a-AA"></a>‘汝善男子，<a id="a-AB"></a>莫修此行空受勤苦。<a id="a-AC"></a>何以故？<a id="a-AD"></a>我于往昔曾修此行，<a id="a-AE"></a>未灭令灭，<a id="a-AF"></a>未度令度，<a id="a-AG"></a>未脱令脱，<a id="a-AH"></a>未安令安，<a id="a-AI"></a>未觉令觉，<a id="a-AJ"></a>空受勤苦都无实利。<a id="a-AK"></a>我从昔来，<a id="a-AL"></a>多见菩萨修学此行并皆退转，<a id="a-AM"></a>汝可回心修二乘道，<a id="a-AN"></a>取二乘果而自灭度。<a id="a-AO"></a>’菩萨闻已即便觉知，<a id="a-AP"></a>告恶魔言：<a id="a-AQ"></a>‘汝复道去，<a id="a-AR"></a>我心坚固犹若金刚，<a id="a-AS"></a>非汝谬言所能退坏，<a id="a-AT"></a>汝固留难长夜自苦。<a id="a-AU"></a>’魔闻此言便没不现。<a id="a-AV"></a>若余菩萨未得般若波罗蜜多，<a id="a-AW"></a>修前五种波罗蜜多经百千劫，<a id="a-AX"></a>菩萨如是行精进时，<a id="a-AY"></a>尚能超过，<a id="a-AZ"></a>况二乘地！<a id="a-Aa"></a>如是菩萨修行般若波罗蜜多，<a id="a-Ab"></a>成就佛法众恶皆离，<a id="a-Ac"></a>虽行精进不速不迟，<a id="a-Ad"></a>而能发起殊胜大愿：<a id="a-Ae"></a>‘使我感身与如来等，<a id="a-Af"></a>顶上肉髻、<a id="a-Ag"></a>眉间白毫，<a id="a-Ah"></a>佛转法轮我亦如是。<a id="a-Ai"></a>’譬如真金，<a id="a-Aj"></a>众宝莹饰则为严净；<a id="a-Ak"></a>菩萨精进亦复如是，<a id="a-Al"></a>离诸垢秽，<a id="a-Am"></a>谓离懒惰、<a id="a-An"></a>懈怠、<a id="a-Ao"></a>疲极，<a id="a-Ap"></a>不自知觉、<a id="a-Aq"></a>不正思惟，<a id="a-Ar"></a>由此便能获胜清净福德智慧而共庄严，<a id="a-As"></a>身不疲劳、<a id="a-At"></a>心无厌怠，<a id="a-Au"></a>一切障道恶不善法皆使灭除，<a id="a-Av"></a>所有助道向涅槃法悉令增长，<a id="a-Aw"></a>少恶不起，<a id="a-Ax"></a>何况其多！<a id="a-Ay"></a>假使十方殑伽沙界，<a id="a-Az"></a>满中大火如无间狱，<a id="a-B0"></a>此世界外但一有情应可度者，<a id="a-B1"></a>菩萨为彼尚从中过，<a id="a-B2"></a>况多有情！<a id="a-B3"></a>此诸菩萨不作是念：<a id="a-B4"></a>‘无上菩提不易可得，<a id="a-B5"></a>菩萨修行如救头然，<a id="a-B6"></a>要经百千那庾多劫，<a id="a-B7"></a>如斯重担实难荷负。<a id="a-B8"></a>’但作是思：<a id="a-B9"></a>‘过、<a id="a-BA"></a>现诸佛皆修此行证大菩提，<a id="a-BB"></a>我亦如是正应修习，<a id="a-BC"></a>宁百千劫处地狱中，<a id="a-BD"></a>使诸有情皆得度脱，<a id="a-BE"></a>终不弃舍速趣涅槃。<a id="a-BF"></a>’菩萨如是行精进时，<a id="a-BG"></a>心不自高，<a id="a-BH"></a>于他不下，<a id="a-BI"></a>不见能行及所行法，<a id="a-BJ"></a>无二、<a id="a-BK"></a>无别、<a id="a-BL"></a>自性离故。</p>
  <p id="aBM">“天王，<a id="a-BN"></a>是名诸菩萨摩诃萨修学般若波罗蜜多，<a id="a-BO"></a>能通达精进波罗蜜多。</p>
  <p id="aBP">“天王，<a id="a-BQ"></a>云何诸菩萨摩诃萨修学般若波罗蜜多，<a id="a-BR"></a>能通达静虑波罗蜜多？<a id="a-BS"></a>天王当知，<a id="a-BT"></a>若菩萨摩诃萨修学般若波罗蜜多，<a id="a-BU"></a>则能行静虑波罗蜜多。<a id="a-BV"></a>谓诸菩萨于大乘中深种善根，<a id="a-BW"></a>生生世世多修妙行，<a id="a-BX"></a>亲近善友，<a id="a-BY"></a>不生贫贱、<a id="a-BZ"></a>邪见等家，<a id="a-Ba"></a>常生婆罗门、<a id="a-Bb"></a>刹帝利大姓，<a id="a-Bc"></a>正信三宝增长善法，<a id="a-Bd"></a>因宿善根作如是念：<a id="a-Be"></a>‘有情长夜诸趣流转，<a id="a-Bf"></a>苦轮不息皆由贪爱。<a id="a-Bg"></a>’菩萨念已起厌离心，<a id="a-Bh"></a>知从虚妄分别而有：<a id="a-Bi"></a>‘世尊经中种种方便，<a id="a-Bj"></a>说欲过患如槊、<a id="a-Bk"></a>如[矛+童]、<a id="a-Bl"></a>如刀、<a id="a-Bm"></a>如蛇、<a id="a-Bn"></a>如泡、<a id="a-Bo"></a>如沫，<a id="a-Bp"></a>臭秽不净转变无常，<a id="a-Bq"></a>云何智人贪著此法？<a id="a-Br"></a>’即剃须发出家修道，<a id="a-Bs"></a>未见为见，<a id="a-Bt"></a>未得为得，<a id="a-Bu"></a>未证为证，<a id="a-Bv"></a>闻说受持若世俗谛、<a id="a-Bw"></a>若胜义谛，<a id="a-Bx"></a>如实修行，<a id="a-By"></a>如法观察，<a id="a-Bz"></a>谓正见、<a id="a-C0"></a>正思惟、<a id="a-C1"></a>正语、<a id="a-C2"></a>正业、<a id="a-C3"></a>正命、<a id="a-C4"></a>正精进、<a id="a-C5"></a>正念、<a id="a-C6"></a>正定，<a id="a-C7"></a>远离喧杂不徇名誉，<a id="a-C8"></a>亦复不求供养恭敬，<a id="a-C9"></a>身心精进常无懈息，<a id="a-CA"></a>思惟此心多行何境？<a id="a-CB"></a>为善、<a id="a-CC"></a>为恶、<a id="a-CD"></a>为无记耶？<a id="a-CE"></a>若行恶境速便止息，<a id="a-CF"></a>若行无记亦应舍之，<a id="a-CG"></a>若行善境即勤精进，<a id="a-CH"></a>策令增长殊胜善根。</p>
  <p id="aCI">“为欲对治恶不善法，<a id="a-CJ"></a>引三十七妙菩提分。<a id="a-CK"></a>恶不善者谓贪、<a id="a-CL"></a>瞋、<a id="a-CM"></a>痴。<a id="a-CN"></a>贪复有三，<a id="a-CO"></a>谓上、<a id="a-CP"></a>中、<a id="a-CQ"></a>下。<a id="a-CR"></a>上品贪者，<a id="a-CS"></a>闻欲境名举身踊跃，<a id="a-CT"></a>深心欢喜，<a id="a-CU"></a>不观欲过，<a id="a-CV"></a>厌离不生，<a id="a-CW"></a>非理追求，<a id="a-CX"></a>无有惭愧——无惭愧者，<a id="a-CY"></a>谓若独行，<a id="a-CZ"></a>诸所经游恒思欲境，<a id="a-Ca"></a>心心相续曾无暂舍，<a id="a-Cb"></a>唯见妙好不知过患，<a id="a-Cc"></a>父母师尊诃彼所欲，<a id="a-Cd"></a>都无愧耻不觉起争，<a id="a-Ce"></a>如是名为无惭愧者——此类命终当堕恶趣；<a id="a-Cf"></a>中品贪者，<a id="a-Cg"></a>离欲境时欲心不起；<a id="a-Ch"></a>下品贪者，<a id="a-Ci"></a>但共言笑欲情便歇。<a id="a-Cj"></a>瞋亦有三：<a id="a-Ck"></a>上品瞋者，<a id="a-Cl"></a>愤恚若发心惛目乱，<a id="a-Cm"></a>或造无间，<a id="a-Cn"></a>或谤正法，<a id="a-Co"></a>或复造余诸重罪业过五无间多百千倍；<a id="a-Cp"></a>中品瞋者，<a id="a-Cq"></a>以瞋恚故，<a id="a-Cr"></a>虽造诸恶寻即生悔；<a id="a-Cs"></a>下品瞋者，<a id="a-Ct"></a>心无嫌恨，<a id="a-Cu"></a>但口诃毁即便追悔。<a id="a-Cv"></a>痴亦三品，<a id="a-Cw"></a>如理应知。</p>
  <p id="aCx">“虽作是观，<a id="a-Cy"></a>而知诸法皆如幻、<a id="a-Cz"></a>梦、<a id="a-D0"></a>响、<a id="a-D1"></a>像、<a id="a-D2"></a>光影、<a id="a-D3"></a>阳焰、<a id="a-D4"></a>变化及寻香城，<a id="a-D5"></a>虚妄、<a id="a-D6"></a>不实、<a id="a-D7"></a>颠倒故，<a id="a-D8"></a>见灭外境界内心寂静，<a id="a-D9"></a>不见能行及所行法，<a id="a-DA"></a>无二、<a id="a-DB"></a>无别、<a id="a-DC"></a>自性离故。</p>
  <p id="aDD">“天王，<a id="a-DE"></a>是名诸菩萨摩诃萨修学般若波罗蜜多，<a id="a-DF"></a>能通达静虑波罗蜜多。</p>
  <p id="aDG">“天王，<a id="a-DH"></a>云何诸菩萨摩诃萨修学般若波罗蜜多，<a id="a-DI"></a>能通达般若波罗蜜多？<a id="a-DJ"></a>天王当知，<a id="a-DK"></a>若菩萨摩诃萨修学般若波罗蜜多，<a id="a-DL"></a>则能行般若波罗蜜多。<a id="a-DM"></a>谓诸菩萨正智观色、<a id="a-DN"></a>受、<a id="a-DO"></a>想、<a id="a-DP"></a>行、<a id="a-DQ"></a>识，<a id="a-DR"></a>不见色生，<a id="a-DS"></a>不见色集，<a id="a-DT"></a>不见色灭，<a id="a-DU"></a>受、<a id="a-DV"></a>想、<a id="a-DW"></a>行、<a id="a-DX"></a>识亦复如是。<a id="a-DY"></a>何以故？<a id="a-DZ"></a>自性皆空无有真实，<a id="a-Da"></a>但有虚假施设名字，<a id="a-Db"></a>而行般若波罗蜜多化诸有情，<a id="a-Dc"></a>终不为说无业无果。<a id="a-Dd"></a>虽知诸法皆如幻、<a id="a-De"></a>梦、<a id="a-Df"></a>响、<a id="a-Dg"></a>像、<a id="a-Dh"></a>光影、<a id="a-Di"></a>阳焰、<a id="a-Dj"></a>变化及寻香城虚妄，<a id="a-Dk"></a>无我、<a id="a-Dl"></a>有情、<a id="a-Dm"></a>命者、<a id="a-Dn"></a>生者、<a id="a-Do"></a>养者、<a id="a-Dp"></a>士夫、<a id="a-Dq"></a>补特伽罗，<a id="a-Dr"></a>而常宣说有业有果。<a id="a-Ds"></a>菩萨如是修行般若波罗蜜多，<a id="a-Dt"></a>恶魔眷属不能得便。<a id="a-Du"></a>何以故？<a id="a-Dv"></a>是诸菩萨亲近善友，<a id="a-Dw"></a>成助菩提离世间法，<a id="a-Dx"></a>于诸如来甚深正法欢喜赞叹，<a id="a-Dy"></a>诸天魔梵及余沙门、<a id="a-Dz"></a>婆罗门等，<a id="a-E0"></a>除佛正智无能及者，<a id="a-E1"></a>不见能行及所行法，<a id="a-E2"></a>无二、<a id="a-E3"></a>无别、<a id="a-E4"></a>自性离故。</p>
  <p id="aE5">“天王，<a id="a-E6"></a>是名诸菩萨摩诃萨修学般若波罗蜜多，<a id="a-E7"></a>能通达般若波罗蜜多。</p>
  <p id="aE8">“天王，<a id="a-E9"></a>云何诸菩萨摩诃萨修学般若波罗蜜多，<a id="a-EA"></a>能通达方便善巧波罗蜜多？<a id="a-EB"></a>天王当知，<a id="a-EC"></a>若菩萨摩诃萨修学般若波罗蜜多，<a id="a-ED"></a>则能行方便善巧波罗蜜多。<a id="a-EE"></a>谓诸菩萨方便善巧，<a id="a-EF"></a>回向无上正等菩提，<a id="a-EG"></a>若见世间胜妙花果，<a id="a-EH"></a>常持供养诸佛、<a id="a-EI"></a>菩萨，<a id="a-EJ"></a>日夜六时曾无暂废，<a id="a-EK"></a>以斯胜善回向菩提，<a id="a-EL"></a>见花果树亦复如是。<a id="a-EM"></a>若闻如来契经中说甚深法义，<a id="a-EN"></a>欢喜信受，<a id="a-EO"></a>爱乐诵持，<a id="a-EP"></a>转为他说，<a id="a-EQ"></a>以斯妙善回向菩提。<a id="a-ER"></a>若见如来制多形像，<a id="a-ES"></a>即持种种香花供养，<a id="a-ET"></a>愿有情类离破戒香，<a id="a-EU"></a>得净戒香犹如诸佛；<a id="a-EV"></a>扫洒涂地，<a id="a-EW"></a>愿诸有情威仪齐整；<a id="a-EX"></a>花盖覆罩，<a id="a-EY"></a>愿诸有情皆离热恼；<a id="a-EZ"></a>入僧住处，<a id="a-Ea"></a>愿诸有情皆入圆寂；<a id="a-Eb"></a>出僧住处，<a id="a-Ec"></a>愿诸有情皆出魔境；<a id="a-Ed"></a>见开僧门，<a id="a-Ee"></a>便作是愿：<a id="a-Ef"></a>‘以出世智为诸有情启未开门，<a id="a-Eg"></a>皆令悟入。<a id="a-Eh"></a>’若见关闭，<a id="a-Ei"></a>愿为有情关闭三有或四恶趣；<a id="a-Ej"></a>若得安坐，<a id="a-Ek"></a>愿诸有情坐菩提座；<a id="a-El"></a>若右胁卧，<a id="a-Em"></a>愿诸有情皆证圆寂；<a id="a-En"></a>从坐卧起，<a id="a-Eo"></a>愿诸有情离诸起惑；<a id="a-Ep"></a>若时洗足，<a id="a-Eq"></a>愿诸有情远离尘垢；<a id="a-Er"></a>若时礼佛右绕制多，<a id="a-Es"></a>愿诸有情皆当作佛，<a id="a-Et"></a>天人恭敬不以为喜。<a id="a-Eu"></a>若有外道邪见难化，<a id="a-Ev"></a>便作是念：<a id="a-Ew"></a>‘我为彼师，<a id="a-Ex"></a>彼慢所持必不肯信，<a id="a-Ey"></a>且作同学或为弟子。<a id="a-Ez"></a>’虽处彼众，<a id="a-F0"></a>戒行多闻胜诸外道，<a id="a-F1"></a>因以降伏尊事为师言必信受，<a id="a-F2"></a>毁其邪法说正涅槃，<a id="a-F3"></a>令入如来清净法教，<a id="a-F4"></a>精修梵行、<a id="a-F5"></a>静虑、<a id="a-F6"></a>等持，<a id="a-F7"></a>得胜神通广修妙善。<a id="a-F8"></a>见多欲者，<a id="a-F9"></a>化作女人第一端正令其爱著，<a id="a-FA"></a>倏忽之顷示现无常，<a id="a-FB"></a>色变、<a id="a-FC"></a>胮胀、<a id="a-FD"></a>烂坏、<a id="a-FE"></a>臭处，<a id="a-FF"></a>令深憎恶起厌离心，<a id="a-FG"></a>即复本形为菩萨像，<a id="a-FH"></a>因而为说甚深法要，<a id="a-FI"></a>令发无上正等觉心，<a id="a-FJ"></a>修行大乘成无上果。<a id="a-FK"></a>见大乘者离善知识，<a id="a-FL"></a>虽勤精进学二乘道，<a id="a-FM"></a>而于其果不能证得，<a id="a-FN"></a>失于大乘无上法利；<a id="a-FO"></a>观彼根性为说大乘，<a id="a-FP"></a>令其回心入无上道，<a id="a-FQ"></a>未发心者化令发心，<a id="a-FR"></a>若已发心劝令坚固。<a id="a-FS"></a>见持戒人犯少轻罪，<a id="a-FT"></a>不解陈悔，<a id="a-FU"></a>懈退愁忧，<a id="a-FV"></a>由此不能进修胜道；<a id="a-FW"></a>便为说法令速悔除，<a id="a-FX"></a>心离愁忧进修胜道。<a id="a-FY"></a>是诸菩萨摩诃萨众，<a id="a-FZ"></a>少欲喜足专求法利，<a id="a-Fa"></a>为有情说供养如来，<a id="a-Fb"></a>由此便成六到彼岸：<a id="a-Fc"></a>说法供养，<a id="a-Fd"></a>是为布施波罗蜜多；<a id="a-Fe"></a>行不违言，<a id="a-Ff"></a>是为净戒波罗蜜多；<a id="a-Fg"></a>诸天魔等不能坏乱，<a id="a-Fh"></a>是为安忍波罗蜜多；<a id="a-Fi"></a>心心相续不觉劳倦，<a id="a-Fj"></a>是为精进波罗蜜多；<a id="a-Fk"></a>专心一念不缘异境，<a id="a-Fl"></a>是为静虑波罗蜜多；<a id="a-Fm"></a>说法供养离我、<a id="a-Fn"></a>我所，<a id="a-Fo"></a>是为般若波罗蜜多。<a id="a-Fp"></a>不见能行及所行法，<a id="a-Fq"></a>无二、<a id="a-Fr"></a>无别、<a id="a-Fs"></a>自性离故。</p>
  <p id="aFt">“天王，<a id="a-Fu"></a>是名诸菩萨摩诃萨修学般若波罗蜜多，<a id="a-Fv"></a>能通达方便善巧波罗蜜多。</p>
  <p id="aFw">“天王，<a id="a-Fx"></a>云何诸菩萨摩诃萨修学般若波罗蜜多，<a id="a-Fy"></a>能通达妙愿波罗蜜多？<a id="a-Fz"></a>天王当知，<a id="a-G0"></a>若菩萨摩诃萨修学般若波罗蜜多，<a id="a-G1"></a>则能行妙愿波罗蜜多。<a id="a-G2"></a>谓诸菩萨诸有所愿不为世间所受快乐，<a id="a-G3"></a>亦不为己求出三界修二乘道证涅槃乐，<a id="a-G4"></a>但作是愿：<a id="a-G5"></a>‘一切有情皆入无余般涅槃界，<a id="a-G6"></a>我身最后乃成正觉。<a id="a-G7"></a>未发心者化令发心，<a id="a-G8"></a>若已发心令修大行，<a id="a-G9"></a>已修大行令得菩提，<a id="a-GA"></a>已得菩提劝请说法，<a id="a-GB"></a>展转乃至般涅槃后，<a id="a-GC"></a>以妙七宝起窣堵波置设利罗而兴供养，<a id="a-GD"></a>令无量众获福无边。<a id="a-GE"></a>’复发愿言：<a id="a-GF"></a>‘诸有世界佛成正觉，<a id="a-GG"></a>悉无天魔及诸外道而为扰乱；<a id="a-GH"></a>愿由自智发无上心，<a id="a-GI"></a>不假外缘虽发而退；<a id="a-GJ"></a>又当愿我常处世间，<a id="a-GK"></a>成熟有情令获利乐；<a id="a-GL"></a>愿新发意诸菩萨等，<a id="a-GM"></a>若闻如来说甚深法，<a id="a-GN"></a>如实悟入心无惊怖；<a id="a-GO"></a>愿诸有情得大智慧，<a id="a-GP"></a>皆善通达无边佛道、<a id="a-GQ"></a>无边佛境、<a id="a-GR"></a>无边大悲，<a id="a-GS"></a>饶益无边诸有情类。<a id="a-GT"></a>’是诸菩萨多愿自身恒处秽国不生净土。<a id="a-GU"></a>何以故？<a id="a-GV"></a>如有病者乃假医药，<a id="a-GW"></a>若无其疾医药无用。<a id="a-GX"></a>菩萨如是发妙愿时，<a id="a-GY"></a>不见能行及所行法，<a id="a-GZ"></a>无二、<a id="a-Ga"></a>无别、<a id="a-Gb"></a>自性离故。</p>
  <p id="aGc">“天王，<a id="a-Gd"></a>是名诸菩萨摩诃萨修学般若波罗蜜多，<a id="a-Ge"></a>能通达妙愿波罗蜜多。</p>
  <p id="aGf">“天王，<a id="a-Gg"></a>云何诸菩萨摩诃萨修学般若波罗蜜多，<a id="a-Gh"></a>能通达力波罗蜜多？<a id="a-Gi"></a>天王当知，<a id="a-Gj"></a>若菩萨摩诃萨修学般若波罗蜜多，<a id="a-Gk"></a>则能行力波罗蜜多。<a id="a-Gl"></a>谓诸菩萨能伏天魔、<a id="a-Gm"></a>摧诸外道，<a id="a-Gn"></a>具足福德智慧力故，<a id="a-Go"></a>一切佛法无不修行，<a id="a-Gp"></a>一切佛境无不证见。<a id="a-Gq"></a>以神通力，<a id="a-Gr"></a>用一毛端举赡部洲或四洲界或大千界乃至十方无量殑伽沙等世界，<a id="a-Gs"></a>还置本处而无所损；<a id="a-Gt"></a>或以神力，<a id="a-Gu"></a>于虚空中取种种宝施有情类；<a id="a-Gv"></a>能于十方无边世界，<a id="a-Gw"></a>诸佛说法无不闻持。<a id="a-Gx"></a>不见能行及所行法，<a id="a-Gy"></a>无二、<a id="a-Gz"></a>无别、<a id="a-H0"></a>自性离故。</p>
  <p id="aH1">“天王，<a id="a-H2"></a>是名诸菩萨摩诃萨修学般若波罗蜜多，<a id="a-H3"></a>能通达力波罗蜜多。</p>
  <p id="aH4">“天王，<a id="a-H5"></a>云何诸菩萨摩诃萨修学般若波罗蜜多，<a id="a-H6"></a>能通达智波罗蜜多？<a id="a-H7"></a>天王当知，<a id="a-H8"></a>若菩萨摩诃萨修学般若波罗蜜多，<a id="a-H9"></a>则能行智波罗蜜多。<a id="a-HA"></a>谓诸菩萨观察五蕴生非实生，<a id="a-HB"></a>灭非实灭，<a id="a-HC"></a>思惟五蕴皆毕竟空，<a id="a-HD"></a>无我、<a id="a-HE"></a>有情、<a id="a-HF"></a>命者、<a id="a-HG"></a>生者、<a id="a-HH"></a>养者、<a id="a-HI"></a>士夫、<a id="a-HJ"></a>补特伽罗。<a id="a-HK"></a>愚夫颠倒虚妄执著，<a id="a-HL"></a>不如实知诸蕴非我，<a id="a-HM"></a>蕴中无我，<a id="a-HN"></a>不如实知我非诸蕴，<a id="a-HO"></a>我中无蕴，<a id="a-HP"></a>由斯诸趣生死轮回，<a id="a-HQ"></a>如旋火轮愚夫妄执。<a id="a-HR"></a>然一切法自性本空、<a id="a-HS"></a>无生、<a id="a-HT"></a>无灭，<a id="a-HU"></a>缘合谓生，<a id="a-HV"></a>缘离谓灭，<a id="a-HW"></a>实无生灭，<a id="a-HX"></a>性非无故不可说生，<a id="a-HY"></a>性非有故不可说灭。<a id="a-HZ"></a>是诸菩萨于一切境无有一法不通达者，<a id="a-Ha"></a>修行此智波罗蜜多，<a id="a-Hb"></a>二乘外道不能掩蔽，<a id="a-Hc"></a>以智观察，<a id="a-Hd"></a>从初发心乃至涅槃皆悉明了，<a id="a-He"></a>能以一法知一切境，<a id="a-Hf"></a>达一切境不离一法。<a id="a-Hg"></a>所以者何？<a id="a-Hh"></a>真如一故。<a id="a-Hi"></a>是诸菩萨修此智时，<a id="a-Hj"></a>不见能修及所修法，<a id="a-Hk"></a>无二、<a id="a-Hl"></a>无别、<a id="a-Hm"></a>自性离故。</p>
  <p id="aHn">“天王，<a id="a-Ho"></a>是名诸菩萨摩诃萨修学般若波罗蜜多，<a id="a-Hp"></a>能通达智波罗蜜多，<a id="a-Hq"></a>是名菩萨修学一法，<a id="a-Hr"></a>能通达一切法。<a id="a-Hs"></a>”</p>
 </body>
</html>