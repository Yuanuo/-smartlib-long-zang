<!doctype html>
<html id="z3IBT8C9m" data-ver="89">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若经第十六会般若波罗蜜多分序</h1>
  <h2 id="a2">唐西明寺沙门玄则制</h2>
  <p id="a3">寻夫理殊凑以司方，<a id="a-4"></a>坦一归而揆务，<a id="a-5"></a>何尝不熔想真际，<a id="a-6"></a>弭执幻尘。<a id="a-7"></a>虽檀戒之崇严，<a id="a-8"></a>忍进之调锐，<a id="a-9"></a>卒怙宠于实慧，<a id="a-A"></a>假道于真诠，<a id="a-B"></a>将开象触之迷，<a id="a-C"></a>复有鹭池之会。<a id="a-D"></a>所以光导五之迹，<a id="a-E"></a>升第一之乘。<a id="a-F"></a>甄陶二边，<a id="a-G"></a>洞希微而眷睇，<a id="a-H"></a>拟议四句，<a id="a-I"></a>仰涔寂以韬音。<a id="a-J"></a>剪诸见之萌，<a id="a-K"></a>则翳蕊星落，<a id="a-L"></a>褰积疑之网，<a id="a-M"></a>则障縠云披。<a id="a-N"></a>了性空而常修，<a id="a-O"></a>悟生假而恒利，<a id="a-P"></a>四魔由之乱辙，<a id="a-Q"></a>六度因而汇征。<a id="a-R"></a>施以之不捐，<a id="a-S"></a>而难舍能舍；<a id="a-T"></a>戒以之不检，<a id="a-U"></a>而难护能护；<a id="a-V"></a>忍以之无受，<a id="a-W"></a>而堪于不堪；<a id="a-X"></a>进以之无行，<a id="a-Y"></a>而发于不发；<a id="a-Z"></a>定以之亡静，<a id="a-a"></a>而三相不相；<a id="a-b"></a>慧以之亡照，<a id="a-c"></a>而三轮不轮。<a id="a-d"></a>故体之则动而逾寂，<a id="a-e"></a>谬之则寂而弥动。<a id="a-f"></a>法不即离于非法，<a id="a-g"></a>行岂一异于无行。<a id="a-h"></a>其觉证也，<a id="a-i"></a>真心混而一观；<a id="a-j"></a>其出生也，<a id="a-k"></a>法宝骈而万区。<a id="a-l"></a>故有二智焉、<a id="a-m"></a>三身焉、<a id="a-n"></a>四辩焉、<a id="a-o"></a>五眼焉、<a id="a-p"></a>六通焉、<a id="a-q"></a>七觉焉、<a id="a-r"></a>八正焉、<a id="a-s"></a>九定焉、<a id="a-t"></a>十力焉，<a id="a-u"></a>加十八不共、<a id="a-v"></a>八十随相、<a id="a-w"></a>十二缘智、<a id="a-x"></a>二十空心，<a id="a-y"></a>皆挻以呬多成之罗，<a id="a-z"></a>若聚以玉毫之表，<a id="a-10"></a>流之金吻之诲，<a id="a-11"></a>勒成八卷，<a id="a-12"></a>元非再译，<a id="a-13"></a>则以不敏谬齿译徒，<a id="a-14"></a>缅诸会之昌筵，<a id="a-15"></a>嗟既往而莫奉；<a id="a-16"></a>眷言殊奖，<a id="a-17"></a>载表遗音，<a id="a-18"></a>本慈吹以纷腾，<a id="a-19"></a>因圣期而顶戴；<a id="a-1A"></a>将使家传妙宝，<a id="a-1B"></a>人握灵珠，<a id="a-1C"></a>洗客尘于八区，<a id="a-1D"></a>霈玄滋于万叶。<a id="a-1E"></a>福庇宸极，<a id="a-1F"></a>帝后延龄，<a id="a-1G"></a>庆洽黎蒸，<a id="a-1H"></a>法教增阐。<a id="a-1I"></a>庶狭中之士，<a id="a-1J"></a>摆疑于惊怖之辰；<a id="a-1K"></a>上慢之宾，<a id="a-1L"></a>辍谤于充诎之际。<a id="a-1M"></a>自非恒沙历奉，<a id="a-1N"></a>宿代累闻，<a id="a-1O"></a>何能启篇投吝，<a id="a-1P"></a>忘言入赏者哉！<a id="a-1Q"></a>悲夫！</p>
 </body>
</html>