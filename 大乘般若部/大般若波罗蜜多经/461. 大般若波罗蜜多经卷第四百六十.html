<!doctype html>
<html id="z3IBT2G7Q" data-ver="1122">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第四百六十</h1>
  <h2 id="a2">第二分巧便品第六十八之一</h2>
  <p id="a3">尔时，<a id="a-4"></a>具寿善现白佛言：<a id="a-5"></a>“世尊，<a id="a-6"></a>若菩萨摩诃萨成就如是巧便力者，<a id="a-7"></a>发菩提心已经几时？<a id="a-8"></a>”</p>
  <p id="a9">佛告善现：<a id="a-A"></a>“是菩萨摩诃萨发菩提心，<a id="a-B"></a>已经无数百千俱胝那庾多劫。<a id="a-C"></a>”</p>
  <p id="aD">具寿善现复白佛言：<a id="a-E"></a>“世尊，<a id="a-F"></a>若菩萨摩诃萨成就如是巧便力者，<a id="a-G"></a>已曾亲近供养几佛？<a id="a-H"></a>”</p>
  <p id="aI">佛告善现：<a id="a-J"></a>“是菩萨摩诃萨已曾亲近供养殑伽沙等诸佛。<a id="a-K"></a>”</p>
  <p id="aL">具寿善现复白佛言：<a id="a-M"></a>“世尊，<a id="a-N"></a>若菩萨摩诃萨成就如是巧便力者，<a id="a-O"></a>已植何等殊胜善根？<a id="a-P"></a>”</p>
  <p id="aQ">佛告善现：<a id="a-R"></a>“是菩萨摩诃萨发心已来，<a id="a-S"></a>无有布施、<a id="a-T"></a>净戒、<a id="a-U"></a>安忍、<a id="a-V"></a>精进、<a id="a-W"></a>静虑、<a id="a-X"></a>般若波罗蜜多所引善根而不圆满精勤修学，<a id="a-Y"></a>由此因缘，<a id="a-Z"></a>成就如是巧方便力。<a id="a-a"></a>”</p>
  <p id="ab">具寿善现复白佛言：<a id="a-c"></a>“世尊，<a id="a-d"></a>若菩萨摩诃萨成就如是巧便力者，<a id="a-e"></a>甚为希有！<a id="a-f"></a>”</p>
  <p id="ag">佛告善现：<a id="a-h"></a>“如是，<a id="a-i"></a>如是，<a id="a-j"></a>如汝所说，<a id="a-k"></a>是菩萨摩诃萨甚为希有。<a id="a-l"></a>善现当知，<a id="a-m"></a>如日月轮，<a id="a-n"></a>周行照触四大洲界作诸事业，<a id="a-o"></a>其中所有若情非情，<a id="a-p"></a>随彼光明势力而转各成己事。<a id="a-q"></a>如是般若波罗蜜多，<a id="a-r"></a>照触余五波罗蜜多作诸事业，<a id="a-s"></a>布施等五波罗蜜多，<a id="a-t"></a>随顺般若波罗蜜多势力而转各成己事。</p>
  <p id="au">“善现当知，<a id="a-v"></a>如转轮王，<a id="a-w"></a>若无七宝不名轮王，<a id="a-x"></a>要有七宝乃名轮王。<a id="a-y"></a>布施等五波罗蜜多亦复如是，<a id="a-z"></a>若离般若波罗蜜多，<a id="a-10"></a>不得名为波罗蜜多；<a id="a-11"></a>不离般若波罗蜜多，<a id="a-12"></a>乃得名为波罗蜜多。</p>
  <p id="a13">“善现当知，<a id="a-14"></a>如有女人端严巨富，<a id="a-15"></a>若无强夫所守护者，<a id="a-16"></a>易为恶人之所凌辱；<a id="a-17"></a>若有强夫所守护者，<a id="a-18"></a>不为恶人之所凌辱。<a id="a-19"></a>布施等五波罗蜜多亦复如是，<a id="a-1A"></a>若无般若波罗蜜多力所摄护，<a id="a-1B"></a>易为天魔及彼眷属之所沮坏；<a id="a-1C"></a>若有般若波罗蜜多力所摄护，<a id="a-1D"></a>一切天魔及彼眷属不能沮坏。</p>
  <p id="a1E">“善现当知，<a id="a-1F"></a>如勇军将妙闲兵法，<a id="a-1G"></a>善备种种坚固铠仗，<a id="a-1H"></a>邻国怨敌所不能害；<a id="a-1I"></a>布施等五波罗蜜多亦复如是，<a id="a-1J"></a>不离般若波罗蜜多，<a id="a-1K"></a>天魔眷属、<a id="a-1L"></a>增上慢人乃至菩萨、<a id="a-1M"></a>旃荼罗等皆不能坏。</p>
  <p id="a1N">“善现当知，<a id="a-1O"></a>如赡部洲诸小王等，<a id="a-1P"></a>随时朝侍转轮圣王，<a id="a-1Q"></a>依彼轮王得至胜处；<a id="a-1R"></a>布施等五波罗蜜多亦复如是，<a id="a-1S"></a>随助般若波罗蜜多，<a id="a-1T"></a>由彼势力所引导故，<a id="a-1U"></a>疾能证得一切智智。</p>
  <p id="a1V">“善现当知，<a id="a-1W"></a>如赡部洲东方诸水，<a id="a-1X"></a>无不皆趣殑伽大河，<a id="a-1Y"></a>随殑伽河流入大海；<a id="a-1Z"></a>布施等五波罗蜜多亦复如是，<a id="a-1a"></a>无不皆为甚深般若波罗蜜多之所摄引，<a id="a-1b"></a>乃能证得一切智智。</p>
  <p id="a1c">“善现当知，<a id="a-1d"></a>如人右手能作众事，<a id="a-1e"></a>如是般若波罗蜜多能引一切殊胜善法。</p>
  <p id="a1f">“善现当知，<a id="a-1g"></a>如人左手所作不便，<a id="a-1h"></a>如是前五波罗蜜多不能引生诸胜善法。</p>
  <p id="a1i">“善现当知，<a id="a-1j"></a>譬如众流随其大小，<a id="a-1k"></a>若入大海同得咸名；<a id="a-1l"></a>如是前五波罗蜜多，<a id="a-1m"></a>要入般若波罗蜜多，<a id="a-1n"></a>乃得名为能到彼岸。</p>
  <p id="a1o">“善现当知，<a id="a-1p"></a>如转轮王欲有所趣，<a id="a-1q"></a>四军导从，<a id="a-1r"></a>轮宝居先。<a id="a-1s"></a>王及四军念欲饮食，<a id="a-1t"></a>轮即为住；<a id="a-1u"></a>既饮食已，<a id="a-1v"></a>王念欲行，<a id="a-1w"></a>轮即前去。<a id="a-1x"></a>其轮去住随王意欲，<a id="a-1y"></a>至所趣方，<a id="a-1z"></a>不复前去。<a id="a-20"></a>如是前五波罗蜜多与诸善法，<a id="a-21"></a>欲趣无上正等菩提，<a id="a-22"></a>要因般若波罗蜜多以为前导，<a id="a-23"></a>进止俱随不相舍离；<a id="a-24"></a>若至无上正等菩提，<a id="a-25"></a>更不前进。</p>
  <p id="a26">“善现当知，<a id="a-27"></a>如转轮王欲有所至，<a id="a-28"></a>四军、<a id="a-29"></a>七宝前后导从。<a id="a-2A"></a>尔时轮宝虽最居先，<a id="a-2B"></a>而不分别前后之相。<a id="a-2C"></a>如是前五波罗蜜多与诸善法，<a id="a-2D"></a>欲趣无上正等菩提，<a id="a-2E"></a>必以般若波罗蜜多为其前导，<a id="a-2F"></a>然此般若波罗蜜多不作是念：<a id="a-2G"></a>‘我于前五波罗蜜多最为前导，<a id="a-2H"></a>彼随从我。<a id="a-2I"></a>’布施等五波罗蜜多不作是念：<a id="a-2J"></a>‘甚深般若波罗蜜多居我等先，<a id="a-2K"></a>我随彼故。<a id="a-2L"></a>’所以者何？<a id="a-2M"></a>如是六种波罗蜜多及一切法，<a id="a-2N"></a>自性皆钝、<a id="a-2O"></a>无所能为、<a id="a-2P"></a>无有主宰、<a id="a-2Q"></a>虚妄不实、<a id="a-2R"></a>空无所有、<a id="a-2S"></a>不自在相，<a id="a-2T"></a>譬如阳焰、<a id="a-2U"></a>光影、<a id="a-2V"></a>水月、<a id="a-2W"></a>幻事、<a id="a-2X"></a>梦等，<a id="a-2Y"></a>其中都无分别作用真实自体。<a id="a-2Z"></a>”</p>
  <p id="a2a">尔时，<a id="a-2b"></a>具寿善现复白佛言：<a id="a-2c"></a>“世尊，<a id="a-2d"></a>若一切法自性皆空，<a id="a-2e"></a>无实相用，<a id="a-2f"></a>诸菩萨摩诃萨云何修行布施、<a id="a-2g"></a>净戒、<a id="a-2h"></a>安忍、<a id="a-2i"></a>精进、<a id="a-2j"></a>静虑、<a id="a-2k"></a>般若波罗蜜多，<a id="a-2l"></a>求证无上正等菩提？<a id="a-2m"></a>”</p>
  <p id="a2n">佛告善现：<a id="a-2o"></a>“诸菩萨摩诃萨于此六种波罗蜜多正修行时，<a id="a-2p"></a>常作是念：<a id="a-2q"></a>‘世间有情心恒颠倒，<a id="a-2r"></a>沉溺生死不能自脱。<a id="a-2s"></a>我若不修巧便胜行，<a id="a-2t"></a>不能拔济彼生死苦。<a id="a-2u"></a>我当为彼诸有情类，<a id="a-2v"></a>勤修布施乃至般若波罗蜜多巧便胜行，<a id="a-2w"></a>趣证无上正等菩提，<a id="a-2x"></a>脱诸有情生死大苦。<a id="a-2y"></a>’是菩萨摩诃萨作此念已，<a id="a-2z"></a>为诸有情舍施内外一切所有；<a id="a-30"></a>既舍施已，<a id="a-31"></a>复作是念：<a id="a-32"></a>‘我于内外都无所舍。<a id="a-33"></a>所以者何？<a id="a-34"></a>此内外物空无自性，<a id="a-35"></a>不可舍施，<a id="a-36"></a>非唯属我。<a id="a-37"></a>’是菩萨摩诃萨由此观察，<a id="a-38"></a>修行布施波罗蜜多疾得圆满，<a id="a-39"></a>速证无上正等菩提。</p>
  <p id="a3A">“是菩萨摩诃萨为脱有情生死苦故终不犯戒。<a id="a-3B"></a>所以者何？<a id="a-3C"></a>是菩萨摩诃萨常作此念：<a id="a-3D"></a>‘我为解脱一切有情生死苦故，<a id="a-3E"></a>求趣无上正等菩提，<a id="a-3F"></a>决定不应断众生命乃至邪见，<a id="a-3G"></a>亦定不应求妙欲境、<a id="a-3H"></a>求天富乐、<a id="a-3I"></a>求作帝释、<a id="a-3J"></a>魔、<a id="a-3K"></a>梵王等，<a id="a-3L"></a>亦定不应求声闻地或独觉地唯自解脱。<a id="a-3M"></a>’是菩萨摩诃萨由此观察，<a id="a-3N"></a>修行净戒波罗蜜多疾得圆满，<a id="a-3O"></a>速证无上正等菩提。</p>
  <p id="a3P">“是菩萨摩诃萨为脱有情生死苦故终不发起忿恚等心，<a id="a-3Q"></a>假使恒遭毁谤凌辱，<a id="a-3R"></a>辛楚诃责痛彻心髓，<a id="a-3S"></a>终不发起一念瞋恨。<a id="a-3T"></a>设复恒遭刀杖、<a id="a-3U"></a>瓦石、<a id="a-3V"></a>杖块等物捶打其身，<a id="a-3W"></a>割截斫刺，<a id="a-3X"></a>分解支节，<a id="a-3Y"></a>亦不发起一念恶心。<a id="a-3Z"></a>所以者何？<a id="a-3a"></a>是菩萨摩诃萨观察一切声如谷响、<a id="a-3b"></a>色如聚沫，<a id="a-3c"></a>不应于中妄起瞋恨坏诸善品。<a id="a-3d"></a>是菩萨摩诃萨由此观察，<a id="a-3e"></a>修行安忍波罗蜜多疾得圆满，<a id="a-3f"></a>速证无上正等菩提。</p>
  <p id="a3g">“是菩萨摩诃萨为脱有情生死苦故勤求一切殊胜善法，<a id="a-3h"></a>乃至无上正等菩提，<a id="a-3i"></a>于其中间常无懈怠。<a id="a-3j"></a>所以者何？<a id="a-3k"></a>是菩萨摩诃萨恒作是念：<a id="a-3l"></a>‘我若懈怠，<a id="a-3m"></a>不能济拔一切有情，<a id="a-3n"></a>令其远离生死大苦，<a id="a-3o"></a>亦不能得一切智智。<a id="a-3p"></a>’是菩萨摩诃萨由此观察，<a id="a-3q"></a>修行精进波罗蜜多疾得圆满，<a id="a-3r"></a>速证无上正等菩提。</p>
  <p id="a3s">“是菩萨摩诃萨为脱有情生死苦故修诸胜定，<a id="a-3t"></a>乃至无上正等菩提，<a id="a-3u"></a>终不发起贪、<a id="a-3v"></a>瞋、<a id="a-3w"></a>痴等俱行乱心。<a id="a-3x"></a>所以者何？<a id="a-3y"></a>是菩萨摩诃萨常作此念：<a id="a-3z"></a>‘我若发起贪、<a id="a-40"></a>瞋、<a id="a-41"></a>痴等俱行乱心，<a id="a-42"></a>则不能成利乐他事，<a id="a-43"></a>亦不能证所求佛果。<a id="a-44"></a>’是菩萨摩诃萨由此观察，<a id="a-45"></a>修行静虑波罗蜜多疾得圆满，<a id="a-46"></a>速证无上正等菩提。</p>
  <p id="a47">“是菩萨摩诃萨为脱有情生死苦故不离般若波罗蜜多，<a id="a-48"></a>乃至无上正等菩提，<a id="a-49"></a>常勤修学世、<a id="a-4A"></a>出世间微妙胜慧。<a id="a-4B"></a>所以者何？<a id="a-4C"></a>是菩萨摩诃萨恒作是念：<a id="a-4D"></a>‘若离般若波罗蜜多，<a id="a-4E"></a>于诸有情不能成熟，<a id="a-4F"></a>亦不能得一切智智。<a id="a-4G"></a>’是菩萨摩诃萨由此观察，<a id="a-4H"></a>修行般若波罗蜜多疾得圆满，<a id="a-4I"></a>速证无上正等菩提。<a id="a-4J"></a>善现，<a id="a-4K"></a>由此因缘，<a id="a-4L"></a>虽一切法无实相用、<a id="a-4M"></a>自性皆空，<a id="a-4N"></a>而诸菩萨摩诃萨众勤修六种波罗蜜多常无懈倦，<a id="a-4O"></a>求证无上正等菩提。<a id="a-4P"></a>”</p>
  <p id="a4Q">尔时，<a id="a-4R"></a>具寿善现复白佛言：<a id="a-4S"></a>“世尊，<a id="a-4T"></a>若一切种波罗蜜多性无差别，<a id="a-4U"></a>皆是般若波罗蜜多所摄受故，<a id="a-4V"></a>皆由般若波罗蜜多修成满故，<a id="a-4W"></a>应合为一波罗蜜多，<a id="a-4X"></a>所谓般若波罗蜜多，<a id="a-4Y"></a>云何可说般若波罗蜜多于五波罗蜜多，<a id="a-4Z"></a>为最为胜、<a id="a-4a"></a>为尊为高、<a id="a-4b"></a>为妙为微妙、<a id="a-4c"></a>为上为无上、<a id="a-4d"></a>无等无等等？<a id="a-4e"></a>”</p>
  <p id="a4f">佛告善现：<a id="a-4g"></a>“如是，<a id="a-4h"></a>如是，<a id="a-4i"></a>如汝所说，<a id="a-4j"></a>如是六种波罗蜜多性无差别，<a id="a-4k"></a>皆是般若波罗蜜多所摄持故。<a id="a-4l"></a>若无般若波罗蜜多，<a id="a-4m"></a>布施等五不得名为波罗蜜多；<a id="a-4n"></a>要依般若波罗蜜多，<a id="a-4o"></a>布施等五乃得名为波罗蜜多。<a id="a-4p"></a>是故前五波罗蜜多摄在般若波罗蜜多，<a id="a-4q"></a>由此唯一波罗蜜多，<a id="a-4r"></a>所谓般若波罗蜜多，<a id="a-4s"></a>是故一切波罗蜜多性无差别。</p>
  <p id="a4t">“善现当知，<a id="a-4u"></a>如有情类，<a id="a-4v"></a>虽有种种色身差别，<a id="a-4w"></a>若有亲近妙高山王咸同一色；<a id="a-4x"></a>如是前五波罗蜜多，<a id="a-4y"></a>虽有种种品类差别，<a id="a-4z"></a>而为般若波罗蜜多所摄受故，<a id="a-50"></a>皆由般若波罗蜜多修成满故，<a id="a-51"></a>皆入般若波罗蜜多，<a id="a-52"></a>不可施设差别名姓。<a id="a-53"></a>又布施等波罗蜜多依止般若波罗蜜多，<a id="a-54"></a>方得趣入一切智智，<a id="a-55"></a>乃得名为到彼岸者，<a id="a-56"></a>是故六种波罗蜜多皆同一味性无差别，<a id="a-57"></a>不可施设此是布施波罗蜜多乃至般若波罗蜜多。<a id="a-58"></a>所以者何？<a id="a-59"></a>如是六种波罗蜜多皆同趣入一切智智，<a id="a-5A"></a>能到彼岸，<a id="a-5B"></a>性无差别。<a id="a-5C"></a>由是因缘，<a id="a-5D"></a>布施等六，<a id="a-5E"></a>不可施设名姓有异。<a id="a-5F"></a>”</p>
  <p id="a5G">具寿善现复白佛言：<a id="a-5H"></a>“波罗蜜多及一切法若随实义，<a id="a-5I"></a>皆无此彼胜劣差别。<a id="a-5J"></a>何缘故说般若波罗蜜多于五波罗蜜多，<a id="a-5K"></a>为最为胜、<a id="a-5L"></a>为尊为高、<a id="a-5M"></a>为妙为微妙、<a id="a-5N"></a>为上为无上、<a id="a-5O"></a>无等无等等？<a id="a-5P"></a>”</p>
  <p id="a5Q">佛告善现：<a id="a-5R"></a>“如是，<a id="a-5S"></a>如是，<a id="a-5T"></a>如汝所说，<a id="a-5U"></a>若随实义，<a id="a-5V"></a>波罗蜜多及一切法，<a id="a-5W"></a>皆无此彼胜劣差别。<a id="a-5X"></a>但依世俗言说作用，<a id="a-5Y"></a>说有此彼胜劣差别，<a id="a-5Z"></a>施设布施波罗蜜多乃至般若波罗蜜多，<a id="a-5a"></a>为欲度脱诸有情类世俗作用生老病死，<a id="a-5b"></a>然诸有情生老病死皆非实有但假施设。<a id="a-5c"></a>所以者何？<a id="a-5d"></a>有情无故，<a id="a-5e"></a>当知诸法亦无所有。<a id="a-5f"></a>甚深般若波罗蜜多达一切法都无所有，<a id="a-5g"></a>能拔有情世俗作用生老病死，<a id="a-5h"></a>由斯故说般若波罗蜜多于五波罗蜜多，<a id="a-5i"></a>为最为胜、<a id="a-5j"></a>为尊为高、<a id="a-5k"></a>为妙为微妙、<a id="a-5l"></a>为上为无上、<a id="a-5m"></a>无等无等等。<a id="a-5n"></a>善现当知，<a id="a-5o"></a>如转轮王所有女宝于人中女，<a id="a-5p"></a>为最为胜、<a id="a-5q"></a>为尊为高、<a id="a-5r"></a>为妙为微妙、<a id="a-5s"></a>为上为无上、<a id="a-5t"></a>无等无等等；<a id="a-5u"></a>如是般若波罗蜜多于布施等波罗蜜多，<a id="a-5v"></a>为最为胜、<a id="a-5w"></a>为尊为高、<a id="a-5x"></a>为妙为微妙、<a id="a-5y"></a>为上为无上、<a id="a-5z"></a>无等无等等。<a id="a-60"></a>”</p>
  <p id="a61">具寿善现复白佛言：<a id="a-62"></a>“世尊，<a id="a-63"></a>何缘数数赞说甚深般若波罗蜜多于布施等波罗蜜多，<a id="a-64"></a>为最为胜、<a id="a-65"></a>为尊为高、<a id="a-66"></a>为妙为微妙、<a id="a-67"></a>为上为无上、<a id="a-68"></a>无等无等等？<a id="a-69"></a>”</p>
  <p id="a6A">佛告善现：<a id="a-6B"></a>“由此般若波罗蜜多以无所得而为方便，<a id="a-6C"></a>普能摄取一切善法，<a id="a-6D"></a>和合趣入一切智智，<a id="a-6E"></a>安住不动故，<a id="a-6F"></a>我数数赞说般若波罗蜜多。<a id="a-6G"></a>”</p>
  <p id="a6H">具寿善现复白佛言：<a id="a-6I"></a>“甚深般若波罗蜜多，<a id="a-6J"></a>于诸善法有取舍不？<a id="a-6K"></a>”</p>
  <p id="a6L">佛言：<a id="a-6M"></a>“不也，<a id="a-6N"></a>甚深般若波罗蜜多，<a id="a-6O"></a>于法都无若取若舍。<a id="a-6P"></a>何以故？<a id="a-6Q"></a>以一切法皆不可取、<a id="a-6R"></a>不可舍故。<a id="a-6S"></a>”</p>
  <p id="a6T">具寿善现复白佛言：<a id="a-6U"></a>“甚深般若波罗蜜多，<a id="a-6V"></a>于何等法无取无舍？<a id="a-6W"></a>”</p>
  <p id="a6X">佛告善现：<a id="a-6Y"></a>“甚深般若波罗蜜多，<a id="a-6Z"></a>于色无取无舍，<a id="a-6a"></a>于受、<a id="a-6b"></a>想、<a id="a-6c"></a>行、<a id="a-6d"></a>识无取无舍，<a id="a-6e"></a>于眼处乃至意处无取无舍，<a id="a-6f"></a>于色处乃至法处无取无舍，<a id="a-6g"></a>于眼界乃至意界无取无舍，<a id="a-6h"></a>于色界乃至法界无取无舍，<a id="a-6i"></a>于眼识界乃至意识界无取无舍，<a id="a-6j"></a>于眼触乃至意触无取无舍，<a id="a-6k"></a>于眼触为缘所生诸受乃至意触为缘所生诸受无取无舍，<a id="a-6l"></a>于地界乃至识界无取无舍，<a id="a-6m"></a>于因缘乃至增上缘无取无舍，<a id="a-6n"></a>于无明乃至老死无取无舍，<a id="a-6o"></a>于布施波罗蜜多乃至般若波罗蜜多无取无舍，<a id="a-6p"></a>于内空乃至无性自性空无取无舍，<a id="a-6q"></a>于真如乃至不思议界无取无舍，<a id="a-6r"></a>于苦、<a id="a-6s"></a>集、<a id="a-6t"></a>灭、<a id="a-6u"></a>道圣谛无取无舍，<a id="a-6v"></a>于四念住乃至八圣道支无取无舍，<a id="a-6w"></a>于四静虑、<a id="a-6x"></a>四无量、<a id="a-6y"></a>四无色定无取无舍，<a id="a-6z"></a>于八解脱乃至十遍处无取无舍，<a id="a-70"></a>于空、<a id="a-71"></a>无相、<a id="a-72"></a>无愿解脱门无取无舍，<a id="a-73"></a>于净观地乃至如来地无取无舍，<a id="a-74"></a>于极喜地乃至法云地无取无舍，<a id="a-75"></a>于一切陀罗尼门、<a id="a-76"></a>三摩地门无取无舍，<a id="a-77"></a>于五眼、<a id="a-78"></a>六神通无取无舍，<a id="a-79"></a>于如来十力乃至十八佛不共法无取无舍，<a id="a-7A"></a>于三十二大士相、<a id="a-7B"></a>八十随好无取无舍，<a id="a-7C"></a>于无忘失法、<a id="a-7D"></a>恒住舍性无取无舍，<a id="a-7E"></a>于一切智、<a id="a-7F"></a>道相智、<a id="a-7G"></a>一切相智无取无舍，<a id="a-7H"></a>于预流果乃至独觉菩提无取无舍，<a id="a-7I"></a>于一切菩萨摩诃萨行无取无舍，<a id="a-7J"></a>于诸佛无上正等菩提无取无舍，<a id="a-7K"></a>于一切智智无取无舍。<a id="a-7L"></a>”</p>
  <p id="a7M">具寿善现复白佛言：<a id="a-7N"></a>“甚深般若波罗蜜多，<a id="a-7O"></a>云何于色无取无舍，<a id="a-7P"></a>乃至于一切智智无取无舍？<a id="a-7Q"></a>”</p>
  <p id="a7R">佛告善现：<a id="a-7S"></a>“甚深般若波罗蜜多不思惟色，<a id="a-7T"></a>是故于色无取无舍，<a id="a-7U"></a>乃至不思惟一切智智，<a id="a-7V"></a>是故于一切智智无取无舍。<a id="a-7W"></a>”</p>
  <p id="a7X">具寿善现复白佛言：<a id="a-7Y"></a>“云何般若波罗蜜多不思惟色，<a id="a-7Z"></a>乃至不思惟一切智智？<a id="a-7a"></a>”</p>
  <p id="a7b">佛告善现：<a id="a-7c"></a>“由此般若波罗蜜多于色不思惟一切相，<a id="a-7d"></a>亦不思惟一切所缘，<a id="a-7e"></a>是故不思惟色，<a id="a-7f"></a>乃至于一切智智不思惟一切相，<a id="a-7g"></a>亦不思惟一切所缘，<a id="a-7h"></a>是故不思惟一切智智。<a id="a-7i"></a>”</p>
  <p id="a7j">具寿善现复白佛言：<a id="a-7k"></a>“若菩萨摩诃萨不思惟色，<a id="a-7l"></a>乃至不思惟一切智智，<a id="a-7m"></a>云何增长所种善根？<a id="a-7n"></a>若不增长所种善根，<a id="a-7o"></a>云何圆满波罗蜜多？<a id="a-7p"></a>若不圆满波罗蜜多，<a id="a-7q"></a>云何证得所求无上正等菩提？<a id="a-7r"></a>”</p>
  <p id="a7s">佛告善现：<a id="a-7t"></a>“若时菩萨摩诃萨不思惟色，<a id="a-7u"></a>乃至不思惟一切智智，<a id="a-7v"></a>是时菩萨摩诃萨便能增长所种善根；<a id="a-7w"></a>所种善根得增长故，<a id="a-7x"></a>便能圆满波罗蜜多；<a id="a-7y"></a>波罗蜜多得圆满故，<a id="a-7z"></a>便能证得所求无上正等菩提。<a id="a-80"></a>何以故？<a id="a-81"></a>善现，<a id="a-82"></a>诸菩萨摩诃萨要不思惟色，<a id="a-83"></a>乃至不思惟一切智智，<a id="a-84"></a>乃能具足修诸菩萨摩诃萨行，<a id="a-85"></a>证得无上正等菩提。<a id="a-86"></a>”</p>
  <p id="a87">具寿善现复白佛言：<a id="a-88"></a>“何缘菩萨摩诃萨要不思惟色，<a id="a-89"></a>乃至不思惟一切智智，<a id="a-8A"></a>方能具足修诸菩萨摩诃萨行，<a id="a-8B"></a>证得无上正等菩提？<a id="a-8C"></a>”</p>
  <p id="a8D">佛告善现：<a id="a-8E"></a>“诸菩萨摩诃萨若思惟色，<a id="a-8F"></a>乃至思惟一切智智则有所得，<a id="a-8G"></a>有所得故便著欲界、<a id="a-8H"></a>色、<a id="a-8I"></a>无色界；<a id="a-8J"></a>若著欲界、<a id="a-8K"></a>色、<a id="a-8L"></a>无色界，<a id="a-8M"></a>不能具足修诸菩萨摩诃萨行，<a id="a-8N"></a>证得无上正等菩提。<a id="a-8O"></a>若菩萨摩诃萨不思惟色，<a id="a-8P"></a>乃至不思惟一切智智便无所得，<a id="a-8Q"></a>无所得故则不著欲界、<a id="a-8R"></a>色、<a id="a-8S"></a>无色界；<a id="a-8T"></a>若不著欲界、<a id="a-8U"></a>色、<a id="a-8V"></a>无色界，<a id="a-8W"></a>乃能具足修诸菩萨摩诃萨行，<a id="a-8X"></a>证得无上正等菩提。<a id="a-8Y"></a>是故，<a id="a-8Z"></a>善现，<a id="a-8a"></a>若菩萨摩诃萨欲得具足修诸菩萨摩诃萨行，<a id="a-8b"></a>欲疾证得所求无上正等菩提，<a id="a-8c"></a>当勤修学甚深般若波罗蜜多，<a id="a-8d"></a>不应思惟执著诸法。<a id="a-8e"></a>”</p>
  <p id="a8f">具寿善现复白佛言：<a id="a-8g"></a>“若菩萨摩诃萨精勤修学甚深般若波罗蜜多，<a id="a-8h"></a>当于何住？<a id="a-8i"></a>”</p>
  <p id="a8j">佛告善现：<a id="a-8k"></a>“若菩萨摩诃萨精勤修学甚深般若波罗蜜多，<a id="a-8l"></a>不应住色，<a id="a-8m"></a>乃至不应住一切智智。<a id="a-8n"></a>”</p>
  <p id="a8o">具寿善现复白佛言：<a id="a-8p"></a>“何缘菩萨摩诃萨精勤修学甚深般若波罗蜜多，<a id="a-8q"></a>不应住色，<a id="a-8r"></a>乃至不应住一切智智？<a id="a-8s"></a>”</p>
  <p id="a8t">佛告善现：<a id="a-8u"></a>“若菩萨摩诃萨精勤修学甚深般若波罗蜜多，<a id="a-8v"></a>于一切法无执著故，<a id="a-8w"></a>不应住色，<a id="a-8x"></a>乃至不应住一切智智。<a id="a-8y"></a>何以故？<a id="a-8z"></a>善现，<a id="a-90"></a>是菩萨摩诃萨不见有法可于其中而起执著及可安住。<a id="a-91"></a>善现，<a id="a-92"></a>如是菩萨摩诃萨以无所著及无安住而为方便，<a id="a-93"></a>精勤修学甚深般若波罗蜜多。</p>
  <p id="a94">“复次，<a id="a-95"></a>善现，<a id="a-96"></a>若菩萨摩诃萨作如是念：<a id="a-97"></a>‘若能如是无所执著、<a id="a-98"></a>无所安住，<a id="a-99"></a>精进修行甚深般若波罗蜜多，<a id="a-9A"></a>是修般若波罗蜜多，<a id="a-9B"></a>是行般若波罗蜜多。<a id="a-9C"></a>我能如是无所执著修深般若波罗蜜多，<a id="a-9D"></a>我能如是无所执著行深般若波罗蜜多，<a id="a-9E"></a>是行般若波罗蜜多。<a id="a-9F"></a>’善现，<a id="a-9G"></a>是菩萨摩诃萨由如是念取相执著，<a id="a-9H"></a>远离般若波罗蜜多。<a id="a-9I"></a>若远离般若波罗蜜多，<a id="a-9J"></a>则远离静虑、<a id="a-9K"></a>精进、<a id="a-9L"></a>安忍、<a id="a-9M"></a>净戒、<a id="a-9N"></a>布施波罗蜜多，<a id="a-9O"></a>亦远离内空乃至无性自性空，<a id="a-9P"></a>亦远离真如乃至不思议界，<a id="a-9Q"></a>亦远离苦、<a id="a-9R"></a>集、<a id="a-9S"></a>灭、<a id="a-9T"></a>道圣谛，<a id="a-9U"></a>亦远离四念住乃至八圣道支，<a id="a-9V"></a>亦远离四静虑、<a id="a-9W"></a>四无量、<a id="a-9X"></a>四无色定，<a id="a-9Y"></a>亦远离八解脱乃至十遍处，<a id="a-9Z"></a>亦远离空、<a id="a-9a"></a>无相、<a id="a-9b"></a>无愿解脱门，<a id="a-9c"></a>亦远离极喜地乃至法云地，<a id="a-9d"></a>亦远离一切陀罗尼门、<a id="a-9e"></a>三摩地门，<a id="a-9f"></a>亦远离五眼、<a id="a-9g"></a>六神通，<a id="a-9h"></a>亦远离如来十力乃至十八佛不共法，<a id="a-9i"></a>亦远离无忘失法、<a id="a-9j"></a>恒住舍性，<a id="a-9k"></a>亦远离一切智、<a id="a-9l"></a>道相智、<a id="a-9m"></a>一切相智，<a id="a-9n"></a>亦远离一切菩萨摩诃萨行，<a id="a-9o"></a>亦远离诸佛无上正等菩提，<a id="a-9p"></a>亦远离一切智智。<a id="a-9q"></a>所以者何？<a id="a-9r"></a>甚深般若波罗蜜多于一切法无所执著，<a id="a-9s"></a>非深般若波罗蜜多有执著者及执著性。<a id="a-9t"></a>何以故？<a id="a-9u"></a>甚深般若波罗蜜多都无自性可于诸法有所执著。</p>
  <p id="a9v">“是故，<a id="a-9w"></a>善现，<a id="a-9x"></a>诸菩萨摩诃萨修行般若波罗蜜多时，<a id="a-9y"></a>起如是想：<a id="a-9z"></a>‘此是般若波罗蜜多，<a id="a-A0"></a>我行般若波罗蜜多。<a id="a-A1"></a>则菩萨摩诃萨修行般若波罗蜜多，<a id="a-A2"></a>于一切法及深般若波罗蜜多皆无执著。<a id="a-A3"></a>’复次，<a id="a-A4"></a>善现，<a id="a-A5"></a>若菩萨摩诃萨修行般若波罗蜜多时，<a id="a-A6"></a>起如是想：<a id="a-A7"></a>‘此是般若波罗蜜多，<a id="a-A8"></a>我行般若波罗蜜多，<a id="a-A9"></a>则是遍行诸法实相。<a id="a-AA"></a>’是菩萨摩诃萨由起此想，<a id="a-AB"></a>便退般若波罗蜜多；<a id="a-AC"></a>若退般若波罗蜜多，<a id="a-AD"></a>则退一切殊胜白法。<a id="a-AE"></a>何以故？<a id="a-AF"></a>甚深般若波罗蜜多是一切种白法根本，<a id="a-AG"></a>若退般若波罗蜜多，<a id="a-AH"></a>则为退失一切白法。</p>
  <p id="aAI">“复次，<a id="a-AJ"></a>善现，<a id="a-AK"></a>若菩萨摩诃萨作如是念：<a id="a-AL"></a>‘甚深般若波罗蜜多摄受布施、<a id="a-AM"></a>净戒、<a id="a-AN"></a>安忍、<a id="a-AO"></a>精进、<a id="a-AP"></a>静虑波罗蜜多，<a id="a-AQ"></a>乃至摄受一切智智。<a id="a-AR"></a>’是菩萨摩诃萨退失般若波罗蜜多，<a id="a-AS"></a>若退失般若波罗蜜多，<a id="a-AT"></a>则不能摄受布施、<a id="a-AU"></a>净戒、<a id="a-AV"></a>安忍、<a id="a-AW"></a>精进、<a id="a-AX"></a>静虑波罗蜜多，<a id="a-AY"></a>乃至不能摄受一切智智。<a id="a-AZ"></a>何以故？<a id="a-Aa"></a>善现，<a id="a-Ab"></a>非离般若波罗蜜多，<a id="a-Ac"></a>能遍摄受菩提分法，<a id="a-Ad"></a>及能证得一切智智。</p>
  <p id="aAe">“复次，<a id="a-Af"></a>善现，<a id="a-Ag"></a>若菩萨摩诃萨作如是念：<a id="a-Ah"></a>‘安住般若波罗蜜多，<a id="a-Ai"></a>便于无上正等菩提定得受记。<a id="a-Aj"></a>’是菩萨摩诃萨则退失般若波罗蜜多，<a id="a-Ak"></a>若退失般若波罗蜜多，<a id="a-Al"></a>则于无上正等菩提不得受记。<a id="a-Am"></a>何以故？<a id="a-An"></a>善现，<a id="a-Ao"></a>非离般若波罗蜜多，<a id="a-Ap"></a>可于无上正等菩提得受记故。</p>
  <p id="aAq">“复次，<a id="a-Ar"></a>善现，<a id="a-As"></a>若菩萨摩诃萨作如是念：<a id="a-At"></a>‘安住般若波罗蜜多，<a id="a-Au"></a>则能引发布施波罗蜜多乃至静虑波罗蜜多，<a id="a-Av"></a>如是乃至能引发大慈、<a id="a-Aw"></a>大悲、<a id="a-Ax"></a>大喜、<a id="a-Ay"></a>大舍。<a id="a-Az"></a>’是菩萨摩诃萨则退失般若波罗蜜多，<a id="a-B0"></a>若退失般若波罗蜜多，<a id="a-B1"></a>则不能引发布施波罗蜜多乃至静虑波罗蜜多，<a id="a-B2"></a>如是乃至不能引发大慈、<a id="a-B3"></a>大悲、<a id="a-B4"></a>大喜、<a id="a-B5"></a>大舍。<a id="a-B6"></a>何以故？<a id="a-B7"></a>善现，<a id="a-B8"></a>非离般若波罗蜜多，<a id="a-B9"></a>而能引发安住胜法。</p>
  <p id="aBA">“复次，<a id="a-BB"></a>善现，<a id="a-BC"></a>若菩萨摩诃萨作如是念：<a id="a-BD"></a>‘佛知诸法无摄受相，<a id="a-BE"></a>自证无上正等菩提；<a id="a-BF"></a>得菩提已，<a id="a-BG"></a>为诸有情宣说开示诸法实相。<a id="a-BH"></a>’是菩萨摩诃萨则为退失甚深般若波罗蜜多。<a id="a-BI"></a>何以故？<a id="a-BJ"></a>善现，<a id="a-BK"></a>如来于法无知、<a id="a-BL"></a>无觉、<a id="a-BM"></a>无说、<a id="a-BN"></a>无示。<a id="a-BO"></a>所以者何？<a id="a-BP"></a>诸法实性不可知觉、<a id="a-BQ"></a>不可施设，<a id="a-BR"></a>云何得有知、<a id="a-BS"></a>觉、<a id="a-BT"></a>说、<a id="a-BU"></a>示一切法者？<a id="a-BV"></a>若言实有知、<a id="a-BW"></a>觉、<a id="a-BX"></a>说、<a id="a-BY"></a>示一切法者，<a id="a-BZ"></a>无有是处。<a id="a-Ba"></a>”</p>
  <p id="aBb">尔时，<a id="a-Bc"></a>具寿善现白佛言：<a id="a-Bd"></a>“世尊，<a id="a-Be"></a>诸菩萨摩诃萨修行般若波罗蜜多，<a id="a-Bf"></a>云何当得远离如是种种过失？<a id="a-Bg"></a>”</p>
  <p id="aBh">佛告善现：<a id="a-Bi"></a>“若菩萨摩诃萨修行般若波罗蜜多，<a id="a-Bj"></a>作如是念：<a id="a-Bk"></a>‘一切法无所有、<a id="a-Bl"></a>不可取，<a id="a-Bm"></a>若法无所有、<a id="a-Bn"></a>不可取，<a id="a-Bo"></a>则无有能现等觉者，<a id="a-Bp"></a>亦无有能宣说开示。<a id="a-Bq"></a>’若如是行，<a id="a-Br"></a>是行般若波罗蜜多，<a id="a-Bs"></a>离诸过失。<a id="a-Bt"></a>若菩萨摩诃萨著无所有、<a id="a-Bu"></a>不可取法，<a id="a-Bv"></a>则离般若波罗蜜多。<a id="a-Bw"></a>何以故？<a id="a-Bx"></a>善现，<a id="a-By"></a>甚深般若波罗蜜多，<a id="a-Bz"></a>于一切法无所执著、<a id="a-C0"></a>无所摄受；<a id="a-C1"></a>若于诸法有所执著、<a id="a-C2"></a>有所摄受，<a id="a-C3"></a>则离般若波罗蜜多！<a id="a-C4"></a>”</p>
  <p id="aC5">具寿善现复白佛言：<a id="a-C6"></a>“世尊，<a id="a-C7"></a>般若波罗蜜多于般若波罗蜜多，<a id="a-C8"></a>为远离、<a id="a-C9"></a>为不远离？<a id="a-CA"></a>乃至布施波罗蜜多于布施波罗蜜多，<a id="a-CB"></a>为远离、<a id="a-CC"></a>为不远离？<a id="a-CD"></a>如是乃至一切智智于一切智智，<a id="a-CE"></a>为远离、<a id="a-CF"></a>为不远离？<a id="a-CG"></a>世尊，<a id="a-CH"></a>若般若波罗蜜多于般若波罗蜜多，<a id="a-CI"></a>设远离、<a id="a-CJ"></a>设不远离，<a id="a-CK"></a>云何菩萨摩诃萨能无执著引发般若波罗蜜多？<a id="a-CL"></a>乃至若布施波罗蜜多于布施波罗蜜多，<a id="a-CM"></a>设远离、<a id="a-CN"></a>设不远离，<a id="a-CO"></a>云何菩萨摩诃萨能无执著引发布施波罗蜜多？<a id="a-CP"></a>如是乃至若一切智智于一切智智，<a id="a-CQ"></a>设远离、<a id="a-CR"></a>设不远离，<a id="a-CS"></a>云何菩萨摩诃萨能无执著引发一切智智？<a id="a-CT"></a>”</p>
  <p id="aCU">佛告善现：<a id="a-CV"></a>“般若波罗蜜多于般若波罗蜜多，<a id="a-CW"></a>非远离、<a id="a-CX"></a>非不远离，<a id="a-CY"></a>乃至一切智智于一切智智，<a id="a-CZ"></a>非远离、<a id="a-Ca"></a>非不远离。<a id="a-Cb"></a>是故菩萨摩诃萨能无执著引发般若波罗蜜多，<a id="a-Cc"></a>乃至引发一切智智。<a id="a-Cd"></a>何以故？<a id="a-Ce"></a>善现，<a id="a-Cf"></a>非即自性，<a id="a-Cg"></a>非离自性，<a id="a-Ch"></a>而能安住引发自性。</p>
  <p id="aCi">“复次，<a id="a-Cj"></a>善现，<a id="a-Ck"></a>诸菩萨摩诃萨修行般若波罗蜜多，<a id="a-Cl"></a>不执著色，<a id="a-Cm"></a>谓此是色，<a id="a-Cn"></a>此色属彼；<a id="a-Co"></a>亦不执著受、<a id="a-Cp"></a>想、<a id="a-Cq"></a>行、<a id="a-Cr"></a>识，<a id="a-Cs"></a>谓此是受、<a id="a-Ct"></a>想、<a id="a-Cu"></a>行、<a id="a-Cv"></a>识，<a id="a-Cw"></a>此受、<a id="a-Cx"></a>想、<a id="a-Cy"></a>行、<a id="a-Cz"></a>识属彼；<a id="a-D0"></a>如是乃至不执著一切智智，<a id="a-D1"></a>谓此是一切智智，<a id="a-D2"></a>此一切智智属彼。<a id="a-D3"></a>善现，<a id="a-D4"></a>是菩萨摩诃萨于如是一切法无执著故，<a id="a-D5"></a>便能引发般若波罗蜜多乃至布施波罗蜜多，<a id="a-D6"></a>乃至能引发一切智智。<a id="a-D7"></a>何以故？<a id="a-D8"></a>善现，<a id="a-D9"></a>若菩萨摩诃萨修行般若波罗蜜多，<a id="a-DA"></a>于诸法中有所执著，<a id="a-DB"></a>谓此是法，<a id="a-DC"></a>此法属彼，<a id="a-DD"></a>则不能随意引发安住胜妙功德。</p>
  <p id="aDE">“复次，<a id="a-DF"></a>善现，<a id="a-DG"></a>诸菩萨摩诃萨修行般若波罗蜜多，<a id="a-DH"></a>不观色若常若无常、<a id="a-DI"></a>若乐若苦、<a id="a-DJ"></a>若我若无我、<a id="a-DK"></a>若净若不净、<a id="a-DL"></a>若寂静若不寂静、<a id="a-DM"></a>若远离若不远离，<a id="a-DN"></a>亦不观受、<a id="a-DO"></a>想、<a id="a-DP"></a>行、<a id="a-DQ"></a>识若常若无常、<a id="a-DR"></a>若乐若苦、<a id="a-DS"></a>若我若无我、<a id="a-DT"></a>若净若不净、<a id="a-DU"></a>若寂静若不寂静、<a id="a-DV"></a>若远离若不远离，<a id="a-DW"></a>乃至不观一切智智若常若无常、<a id="a-DX"></a>若乐若苦、<a id="a-DY"></a>若我若无我、<a id="a-DZ"></a>若净若不净、<a id="a-Da"></a>若寂静若不寂静、<a id="a-Db"></a>若远离若不远离。<a id="a-Dc"></a>是菩萨摩诃萨于如是一切法不观察故，<a id="a-Dd"></a>便能引发般若波罗蜜多乃至布施波罗蜜多，<a id="a-De"></a>如是乃至能引发一切智智。<a id="a-Df"></a>何以故？<a id="a-Dg"></a>善现，<a id="a-Dh"></a>若菩萨摩诃萨修行般若波罗蜜多，<a id="a-Di"></a>于诸法中有所观察若常若无常、<a id="a-Dj"></a>若乐若苦、<a id="a-Dk"></a>若我若无我、<a id="a-Dl"></a>若净若不净、<a id="a-Dm"></a>若寂静若不寂静、<a id="a-Dn"></a>若远离若不远离，<a id="a-Do"></a>则不能随意引发安住胜妙功德。</p>
  <p id="aDp">“复次，<a id="a-Dq"></a>善现，<a id="a-Dr"></a>若菩萨摩诃萨修行般若波罗蜜多，<a id="a-Ds"></a>则为修行静虑、<a id="a-Dt"></a>精进、<a id="a-Du"></a>安忍、<a id="a-Dv"></a>净戒、<a id="a-Dw"></a>布施波罗蜜多，<a id="a-Dx"></a>亦为安住内空乃至无性自性空，<a id="a-Dy"></a>亦为安住真如乃至不思议界，<a id="a-Dz"></a>亦为安住苦、<a id="a-E0"></a>集、<a id="a-E1"></a>灭、<a id="a-E2"></a>道圣谛，<a id="a-E3"></a>亦为修行四念住乃至八圣道支，<a id="a-E4"></a>亦为修行四静虑、<a id="a-E5"></a>四无量、<a id="a-E6"></a>四无色定，<a id="a-E7"></a>亦为修行八解脱乃至十遍处，<a id="a-E8"></a>亦为修行空、<a id="a-E9"></a>无相、<a id="a-EA"></a>无愿解脱门，<a id="a-EB"></a>亦为修行菩萨十地，<a id="a-EC"></a>亦为修行一切陀罗尼门、<a id="a-ED"></a>三摩地门，<a id="a-EE"></a>亦为修行五眼、<a id="a-EF"></a>六神通，<a id="a-EG"></a>亦为修行如来十力乃至十八佛不共法，<a id="a-EH"></a>亦为修行无忘失法、<a id="a-EI"></a>恒住舍性，<a id="a-EJ"></a>亦为修行一切智、<a id="a-EK"></a>道相智、<a id="a-EL"></a>一切相智，<a id="a-EM"></a>亦为修行一切菩萨摩诃萨行，<a id="a-EN"></a>亦为修行诸佛无上正等菩提，<a id="a-EO"></a>亦为修行一切智智。</p>
  <p id="aEP">“复次，<a id="a-EQ"></a>善现，<a id="a-ER"></a>甚深般若波罗蜜多随所行处，<a id="a-ES"></a>所有一切波罗蜜多及余一切菩提分法皆悉随行；<a id="a-ET"></a>甚深般若波罗蜜多随所至处，<a id="a-EU"></a>所有一切波罗蜜多及余一切菩提分法皆悉随至。<a id="a-EV"></a>善现，<a id="a-EW"></a>如转轮王随所行处，<a id="a-EX"></a>四种勇军皆悉随行，<a id="a-EY"></a>如转轮王随所至处，<a id="a-EZ"></a>四种勇军皆悉随至；<a id="a-Ea"></a>甚深般若波罗蜜多亦复如是，<a id="a-Eb"></a>随有所行及有所至，<a id="a-Ec"></a>所有一切波罗蜜多及余一切菩提分法皆悉随行，<a id="a-Ed"></a>究竟至于一切智智。<a id="a-Ee"></a>善现，<a id="a-Ef"></a>如善御者驾四马车，<a id="a-Eg"></a>令避险路行于正道，<a id="a-Eh"></a>随本意欲能往所至；<a id="a-Ei"></a>甚深般若波罗蜜多亦复如是，<a id="a-Ej"></a>善御一切波罗蜜多及余一切菩提分法，<a id="a-Ek"></a>令避生死涅槃险路，<a id="a-El"></a>行于自利利他正道，<a id="a-Em"></a>至本所求一切智智。<a id="a-En"></a>”</p>
  <p id="aEo">具寿善现白言：<a id="a-Ep"></a>“世尊，<a id="a-Eq"></a>诸菩萨摩诃萨云何为道？<a id="a-Er"></a>云何非道？<a id="a-Es"></a>”</p>
  <p id="aEt">佛告善现：<a id="a-Eu"></a>“诸异生道、<a id="a-Ev"></a>若声闻道、<a id="a-Ew"></a>若独觉道，<a id="a-Ex"></a>非诸菩萨摩诃萨道，<a id="a-Ey"></a>依此不能往一切智智故；<a id="a-Ez"></a>甚深般若波罗蜜多所引六种波罗蜜多，<a id="a-F0"></a>是诸菩萨摩诃萨道，<a id="a-F1"></a>依此定能往一切智智故。<a id="a-F2"></a>”</p>
  <p id="aF3">具寿善现复白佛言：<a id="a-F4"></a>“甚深般若波罗蜜多出现世间能办大事，<a id="a-F5"></a>所谓示现诸菩萨摩诃萨道、<a id="a-F6"></a>非道相，<a id="a-F7"></a>令诸菩萨摩诃萨众知是道、<a id="a-F8"></a>是非道，<a id="a-F9"></a>疾能证得一切智智。<a id="a-FA"></a>”</p>
  <p id="aFB">佛告善现：<a id="a-FC"></a>“如是，<a id="a-FD"></a>如是，<a id="a-FE"></a>如汝所说，<a id="a-FF"></a>甚深般若波罗蜜多出现世间能办大事，<a id="a-FG"></a>所谓示现诸菩萨摩诃萨道、<a id="a-FH"></a>非道相，<a id="a-FI"></a>令诸菩萨摩诃萨众知是道、<a id="a-FJ"></a>是非道，<a id="a-FK"></a>疾能证得一切智智。<a id="a-FL"></a>复次，<a id="a-FM"></a>善现，<a id="a-FN"></a>甚深般若波罗蜜多出现世间能办大事，<a id="a-FO"></a>所谓度脱无量无数无边有情，<a id="a-FP"></a>令得殊胜利益安乐。<a id="a-FQ"></a>善现当知，<a id="a-FR"></a>甚深般若波罗蜜多，<a id="a-FS"></a>虽作无边利乐他事，<a id="a-FT"></a>而于此事无所取著。</p>
  <p id="aFU">“复次，<a id="a-FV"></a>善现，<a id="a-FW"></a>甚深般若波罗蜜多，<a id="a-FX"></a>虽能示现色所作事，<a id="a-FY"></a>而于此事无所取著；<a id="a-FZ"></a>虽能示现受、<a id="a-Fa"></a>想、<a id="a-Fb"></a>行、<a id="a-Fc"></a>识所作事，<a id="a-Fd"></a>而于此事无所取著；<a id="a-Fe"></a>如是乃至虽能示现一切智智所作事，<a id="a-Ff"></a>而于此事无所取著；<a id="a-Fg"></a>虽能示现声闻、<a id="a-Fh"></a>独觉所作事，<a id="a-Fi"></a>而于此事无所取著。<a id="a-Fj"></a>善现，<a id="a-Fk"></a>甚深般若波罗蜜多，<a id="a-Fl"></a>虽能引导一切菩萨摩诃萨众，<a id="a-Fm"></a>令趣无上正等菩提，<a id="a-Fn"></a>远离声闻、<a id="a-Fo"></a>独觉等地，<a id="a-Fp"></a>而于诸法无生无灭，<a id="a-Fq"></a>以法住性为定量故。<a id="a-Fr"></a>”</p>
  <p id="aFs">具寿善现复白佛言：<a id="a-Ft"></a>“若甚深般若波罗蜜多，<a id="a-Fu"></a>于一切法无生无灭，<a id="a-Fv"></a>云何菩萨摩诃萨行深般若波罗蜜多时，<a id="a-Fw"></a>为诸有情应行布施、<a id="a-Fx"></a>应持净戒、<a id="a-Fy"></a>应起安忍、<a id="a-Fz"></a>应勤精进、<a id="a-G0"></a>应住静虑、<a id="a-G1"></a>应修般若？<a id="a-G2"></a>”</p>
  <p id="aG3">佛告善现：<a id="a-G4"></a>“诸菩萨摩诃萨修行般若波罗蜜多时，<a id="a-G5"></a>缘一切智智为诸有情应行布施、<a id="a-G6"></a>应持净戒、<a id="a-G7"></a>应起安忍、<a id="a-G8"></a>应勤精进、<a id="a-G9"></a>应住静虑、<a id="a-GA"></a>应修般若。<a id="a-GB"></a>善现，<a id="a-GC"></a>是菩萨摩诃萨持此善根，<a id="a-GD"></a>与诸有情同共回向一切智智，<a id="a-GE"></a>如是回向一切智智，<a id="a-GF"></a>则修六种波罗蜜多速得圆满，<a id="a-GG"></a>亦修菩萨慈、<a id="a-GH"></a>悲、<a id="a-GI"></a>喜、<a id="a-GJ"></a>舍速得圆满，<a id="a-GK"></a>乃至安坐妙菩提座，<a id="a-GL"></a>常不远离如是六种波罗蜜多。<a id="a-GM"></a>若不远离如是六种波罗蜜多，<a id="a-GN"></a>则不远离一切智智。<a id="a-GO"></a>是故，<a id="a-GP"></a>善现，<a id="a-GQ"></a>若菩萨摩诃萨欲疾证得一切智智，<a id="a-GR"></a>当勤精进修学六种波罗蜜多，<a id="a-GS"></a>当勤精进修行六种波罗蜜多。<a id="a-GT"></a>若菩萨摩诃萨当勤精进修学、<a id="a-GU"></a>修行如是六种波罗蜜多，<a id="a-GV"></a>一切善根速得圆满，<a id="a-GW"></a>疾能证得一切智智。<a id="a-GX"></a>是故，<a id="a-GY"></a>善现，<a id="a-GZ"></a>诸菩萨摩诃萨应与六种波罗蜜多常共相应，<a id="a-Ga"></a>勿相舍离。<a id="a-Gb"></a>”</p>
  <p id="aGc">具寿善现白言：<a id="a-Gd"></a>“世尊，<a id="a-Ge"></a>云何菩萨摩诃萨能与六种波罗蜜多常共相应，<a id="a-Gf"></a>不相舍离？<a id="a-Gg"></a>”</p>
  <p id="aGh">佛告善现：<a id="a-Gi"></a>“若菩萨摩诃萨如实观色非相应非不相应，<a id="a-Gj"></a>如实观受、<a id="a-Gk"></a>想、<a id="a-Gl"></a>行、<a id="a-Gm"></a>识非相应非不相应，<a id="a-Gn"></a>乃至如实观一切智智非相应非不相应，<a id="a-Go"></a>是菩萨摩诃萨能与六种波罗蜜多常共相应，<a id="a-Gp"></a>不相舍离。<a id="a-Gq"></a>复次，<a id="a-Gr"></a>善现，<a id="a-Gs"></a>若菩萨摩诃萨恒作是念：<a id="a-Gt"></a>‘我不应住色，<a id="a-Gu"></a>亦不应住非色，<a id="a-Gv"></a>我不应住受、<a id="a-Gw"></a>想、<a id="a-Gx"></a>行、<a id="a-Gy"></a>识，<a id="a-Gz"></a>亦不应住非受、<a id="a-H0"></a>想、<a id="a-H1"></a>行、<a id="a-H2"></a>识，<a id="a-H3"></a>乃至我不应住一切智智，<a id="a-H4"></a>亦不应住非一切智智。<a id="a-H5"></a>何以故？<a id="a-H6"></a>色非能住非所住，<a id="a-H7"></a>受、<a id="a-H8"></a>想、<a id="a-H9"></a>行、<a id="a-HA"></a>识亦非能住非所住，<a id="a-HB"></a>如是乃至一切智智非能住非所住故。<a id="a-HC"></a>’善现，<a id="a-HD"></a>是菩萨摩诃萨能与六种波罗蜜多常共相应，<a id="a-HE"></a>不相舍离。<a id="a-HF"></a>善现，<a id="a-HG"></a>若菩萨摩诃萨能以如是无住方便修行六种波罗蜜多，<a id="a-HH"></a>是菩萨摩诃萨疾能证得一切智智。</p>
  <p id="aHI">“善现，<a id="a-HJ"></a>譬如有人，<a id="a-HK"></a>欲食庵没罗果或半娜娑果，<a id="a-HL"></a>先取其子于良美田而种植之，<a id="a-HM"></a>随时溉灌守护营理，<a id="a-HN"></a>渐次生长芽茎枝叶，<a id="a-HO"></a>时节和合便有华果，<a id="a-HP"></a>果成熟已取而食之。<a id="a-HQ"></a>如是，<a id="a-HR"></a>善现，<a id="a-HS"></a>若菩萨摩诃萨欲得无上正等菩提，<a id="a-HT"></a>先学六种波罗蜜多，<a id="a-HU"></a>复于有情或以布施、<a id="a-HV"></a>或以爱语、<a id="a-HW"></a>或以利行、<a id="a-HX"></a>或以同事而摄受之；<a id="a-HY"></a>既摄受已，<a id="a-HZ"></a>教令安住布施、<a id="a-Ha"></a>净戒、<a id="a-Hb"></a>安忍、<a id="a-Hc"></a>精进、<a id="a-Hd"></a>静虑、<a id="a-He"></a>般若波罗蜜多；<a id="a-Hf"></a>既安住已，<a id="a-Hg"></a>解脱一切生老病死，<a id="a-Hh"></a>证得常住毕竟安乐。<a id="a-Hi"></a>菩萨如是当得无上正等菩提，<a id="a-Hj"></a>转妙法轮度无量众。<a id="a-Hk"></a>是故，<a id="a-Hl"></a>善现，<a id="a-Hm"></a>若菩萨摩诃萨欲于诸法不藉他缘而自悟解，<a id="a-Hn"></a>欲能成熟一切有情，<a id="a-Ho"></a>欲于佛土能善严净，<a id="a-Hp"></a>欲疾安坐妙菩提座，<a id="a-Hq"></a>欲能降伏一切魔军，<a id="a-Hr"></a>欲疾证得一切智智，<a id="a-Hs"></a>欲转法轮脱有情众生老病死，<a id="a-Ht"></a>证得常住毕竟安乐，<a id="a-Hu"></a>应学六种波罗蜜多，<a id="a-Hv"></a>以四摄事方便摄受诸有情众；<a id="a-Hw"></a>既摄受已，<a id="a-Hx"></a>应令安住布施、<a id="a-Hy"></a>净戒、<a id="a-Hz"></a>安忍、<a id="a-I0"></a>精进、<a id="a-I1"></a>静虑、<a id="a-I2"></a>般若波罗蜜多。<a id="a-I3"></a>菩萨如是勤修学时，<a id="a-I4"></a>应于般若波罗蜜多常勤修学。<a id="a-I5"></a>”</p>
 </body>
</html>