<!doctype html>
<html id="z3IBT6N94" data-ver="1512">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第五百五十九</h1>
  <h2 id="a2">第五分地狱品第八</h2>
  <p id="a3">时，<a id="a-4"></a>舍利子便白佛言：<a id="a-5"></a>“如是无倒随喜回向，<a id="a-6"></a>皆由般若波罗蜜多威力成办。<a id="a-7"></a>”</p>
  <p id="a8">尔时，<a id="a-9"></a>佛告舍利子言：<a id="a-A"></a>“如是，<a id="a-B"></a>如是。<a id="a-C"></a>”</p>
  <p id="aD">时，<a id="a-E"></a>舍利子复白佛言：<a id="a-F"></a>“如是般若波罗蜜多能作照明皆应敬礼，<a id="a-G"></a>世间诸法不能染污，<a id="a-H"></a>能除翳暗能发光明，<a id="a-I"></a>能施利安能为导首，<a id="a-J"></a>与诸盲者作净眼目，<a id="a-K"></a>与涉暗徒作明灯炬，<a id="a-L"></a>引失道者令入正路，<a id="a-M"></a>显诸法性即萨婆若，<a id="a-N"></a>示一切法无灭无生，<a id="a-O"></a>是诸菩萨摩诃萨母，<a id="a-P"></a>能令诸佛具转三转十二行相无上法轮，<a id="a-Q"></a>无依护者为作依护，<a id="a-R"></a>能除一切生死苦恼，<a id="a-S"></a>开示诸法无性为性。<a id="a-T"></a>世尊，<a id="a-U"></a>诸菩萨摩诃萨于深般若波罗蜜多应云何住？<a id="a-V"></a>”</p>
  <p id="aW">佛告舍利子：<a id="a-X"></a>“诸菩萨摩诃萨于深般若波罗蜜多应如佛住，<a id="a-Y"></a>敬事般若波罗蜜多应如敬事诸佛世尊。<a id="a-Z"></a>”</p>
  <p id="aa">时，<a id="a-b"></a>天帝释作是念言：<a id="a-c"></a>“今舍利子何因何缘问佛斯事？<a id="a-d"></a>”</p>
  <p id="ae">念已便问舍利子言：<a id="a-f"></a>“以何因缘而作是问？<a id="a-g"></a>”</p>
  <p id="ah">时，<a id="a-i"></a>舍利子报帝释言：<a id="a-j"></a>“前佛世尊说诸菩萨甚深般若波罗蜜多所摄受故，<a id="a-k"></a>所起随喜回向俱行诸福业事，<a id="a-l"></a>疾能证得一切智智，<a id="a-m"></a>胜有所得菩萨所修布施、<a id="a-n"></a>净戒、<a id="a-o"></a>安忍、<a id="a-p"></a>精进、<a id="a-q"></a>静虑、<a id="a-r"></a>般若相应善根，<a id="a-s"></a>是故我今作如是问。</p>
  <p id="at">“憍尸迦，<a id="a-u"></a>如生盲众若百若千，<a id="a-v"></a>无净眼者方便引导，<a id="a-w"></a>近尚不能趣入正道，<a id="a-x"></a>况能远达丰乐大城？<a id="a-y"></a>如是前五波罗蜜多诸生盲众，<a id="a-z"></a>若无般若波罗蜜多净眼者导，<a id="a-10"></a>尚不能趣菩萨正道，<a id="a-11"></a>况能证入一切智城？<a id="a-12"></a>憍尸迦，<a id="a-13"></a>布施等五波罗蜜多，<a id="a-14"></a>要由般若波罗蜜多，<a id="a-15"></a>名有目者；<a id="a-16"></a>复由般若波罗蜜多之所摄受，<a id="a-17"></a>名到彼岸。<a id="a-18"></a>”</p>
  <p id="a19">时，<a id="a-1A"></a>舍利子复白佛言：<a id="a-1B"></a>“云何菩萨引发般若波罗蜜多？<a id="a-1C"></a>”</p>
  <p id="a1D">佛告舍利子：<a id="a-1E"></a>“若诸菩萨不引发色、<a id="a-1F"></a>受、<a id="a-1G"></a>想、<a id="a-1H"></a>行、<a id="a-1I"></a>识，<a id="a-1J"></a>亦不见色、<a id="a-1K"></a>受、<a id="a-1L"></a>想、<a id="a-1M"></a>行、<a id="a-1N"></a>识，<a id="a-1O"></a>是即名为引发般若波罗蜜多。<a id="a-1P"></a>”</p>
  <p id="a1Q">时，<a id="a-1R"></a>舍利子复白佛言：<a id="a-1S"></a>“若诸菩萨引发般若波罗蜜多，<a id="a-1T"></a>为成何法？<a id="a-1U"></a>”</p>
  <p id="a1V">佛告舍利子：<a id="a-1W"></a>“若诸菩萨引发般若波罗蜜多，<a id="a-1X"></a>于一切法都无所成，<a id="a-1Y"></a>无所成故得名般若波罗蜜多。<a id="a-1Z"></a>”</p>
  <p id="a1a">时，<a id="a-1b"></a>天帝释便白佛言：<a id="a-1c"></a>“如是般若波罗蜜多岂不能成一切智智？<a id="a-1d"></a>”</p>
  <p id="a1e">佛言：<a id="a-1f"></a>“憍尸迦，<a id="a-1g"></a>如是般若波罗蜜多亦不能成一切智智。<a id="a-1h"></a>何以故？<a id="a-1i"></a>憍尸迦，<a id="a-1j"></a>如有所得，<a id="a-1k"></a>如有名想，<a id="a-1l"></a>如有造立，<a id="a-1m"></a>不能成故。<a id="a-1n"></a>”</p>
  <p id="a1o">时，<a id="a-1p"></a>天帝释复白佛言：<a id="a-1q"></a>“若尔，<a id="a-1r"></a>般若波罗蜜多云何说成一切智智？<a id="a-1s"></a>”</p>
  <p id="a1t">佛言：<a id="a-1u"></a>“憍尸迦，<a id="a-1v"></a>如是般若波罗蜜多于所引发一切智智，<a id="a-1w"></a>无所成故说名为成。<a id="a-1x"></a>”</p>
  <p id="a1y">时，<a id="a-1z"></a>天帝释便白佛言：<a id="a-20"></a>“甚奇，<a id="a-21"></a>世尊！<a id="a-22"></a>如是般若波罗蜜多不为生灭一切法故，<a id="a-23"></a>不为成坏一切法故出现世间，<a id="a-24"></a>而与世间作饶益事。<a id="a-25"></a>”</p>
  <p id="a26">尔时，<a id="a-27"></a>善现便白佛言：<a id="a-28"></a>“若诸菩萨起如是想，<a id="a-29"></a>则便舍远甚深般若波罗蜜多。<a id="a-2A"></a>”</p>
  <p id="a2B">佛告善现：<a id="a-2C"></a>“如是，<a id="a-2D"></a>如是，<a id="a-2E"></a>复有因缘舍远般若波罗蜜多，<a id="a-2F"></a>谓生是想：<a id="a-2G"></a>‘甚深般若波罗蜜多空无所有。<a id="a-2H"></a>’即便舍远甚深般若波罗蜜多。<a id="a-2I"></a>所以者何？<a id="a-2J"></a>菩萨般若波罗蜜多非空非有、<a id="a-2K"></a>无所分别。<a id="a-2L"></a>”</p>
  <p id="a2M">具寿善现复白佛言：<a id="a-2N"></a>“佛说般若波罗蜜多为显何法？<a id="a-2O"></a>”</p>
  <p id="a2P">佛告善现：<a id="a-2Q"></a>“我说般若波罗蜜多不为显色，<a id="a-2R"></a>亦不为显受、<a id="a-2S"></a>想、<a id="a-2T"></a>行、<a id="a-2U"></a>识；<a id="a-2V"></a>不为显预流果，<a id="a-2W"></a>亦不为显一来、<a id="a-2X"></a>不还、<a id="a-2Y"></a>阿罗汉果、<a id="a-2Z"></a>独觉菩提。<a id="a-2a"></a>”</p>
  <p id="a2b">具寿善现复白佛言：<a id="a-2c"></a>“甚深般若波罗蜜多即是广大波罗蜜多。<a id="a-2d"></a>”</p>
  <p id="a2e">佛告善现：<a id="a-2f"></a>“何缘汝说甚深般若波罗蜜多即是广大波罗蜜多？<a id="a-2g"></a>”</p>
  <p id="a2h">善现答言：<a id="a-2i"></a>“甚深般若波罗蜜多于色不作大、<a id="a-2j"></a>不作小、<a id="a-2k"></a>不作集、<a id="a-2l"></a>不作散，<a id="a-2m"></a>于受、<a id="a-2n"></a>想、<a id="a-2o"></a>行、<a id="a-2p"></a>识亦不作大、<a id="a-2q"></a>不作小、<a id="a-2r"></a>不作集、<a id="a-2s"></a>不作散；<a id="a-2t"></a>于佛十力不作强、<a id="a-2u"></a>不作弱，<a id="a-2v"></a>于一切智不作广、<a id="a-2w"></a>不作狭。<a id="a-2x"></a>若诸菩萨起如是想，<a id="a-2y"></a>非行般若波罗蜜多。<a id="a-2z"></a>何以故？<a id="a-30"></a>如是诸想，<a id="a-31"></a>非深般若波罗蜜多等流果故。<a id="a-32"></a>甚深般若波罗蜜多若起是想：<a id="a-33"></a>‘我当度脱若干有情入无余依般涅槃界。<a id="a-34"></a>’是则名为大有所得，<a id="a-35"></a>非有所得能有所办。<a id="a-36"></a>何以故？<a id="a-37"></a>世尊，<a id="a-38"></a>有情无生故，<a id="a-39"></a>当知般若波罗蜜多亦无生；<a id="a-3A"></a>有情无自性故、<a id="a-3B"></a>远离故、<a id="a-3C"></a>不可思议故、<a id="a-3D"></a>无灭坏故、<a id="a-3E"></a>无觉知故，<a id="a-3F"></a>当知般若波罗蜜多亦无自性，<a id="a-3G"></a>广说乃至亦无觉知。<a id="a-3H"></a>世尊，<a id="a-3I"></a>有情力积集故，<a id="a-3J"></a>当知如来力亦积集。<a id="a-3K"></a>”</p>
  <p id="a3L">时，<a id="a-3M"></a>舍利子便白佛言：<a id="a-3N"></a>“若诸菩萨于深般若波罗蜜多能生信解，<a id="a-3O"></a>无疑、<a id="a-3P"></a>无惑亦不迷谬，<a id="a-3Q"></a>是诸菩萨从何处没来生此间？<a id="a-3R"></a>积行久如于深法义能随觉了？<a id="a-3S"></a>”</p>
  <p id="a3T">佛言：<a id="a-3U"></a>“舍利子，<a id="a-3V"></a>是诸菩萨从他方界所事诸佛法会中没来生此间。<a id="a-3W"></a>舍利子，<a id="a-3X"></a>是诸菩萨已多亲近诸佛世尊，<a id="a-3Y"></a>曾问此中甚深法义已，<a id="a-3Z"></a>经无量无数大劫，<a id="a-3a"></a>修集百千难行苦行，<a id="a-3b"></a>乘大愿力来生此土。<a id="a-3c"></a>于深般若波罗蜜多若见若闻生大欢喜，<a id="a-3d"></a>便作是念：<a id="a-3e"></a>‘我今见佛，<a id="a-3f"></a>闻佛所说。<a id="a-3g"></a>’由此因缘恭敬信受。<a id="a-3h"></a>”</p>
  <p id="a3i">尔时，<a id="a-3j"></a>善现便白佛言：<a id="a-3k"></a>“甚深般若波罗蜜多可见闻耶？<a id="a-3l"></a>”</p>
  <p id="a3m">佛言：<a id="a-3n"></a>“不也。<a id="a-3o"></a>”</p>
  <p id="a3p">具寿善现复白佛言：<a id="a-3q"></a>“若诸菩萨于深般若波罗蜜多能勤修学，<a id="a-3r"></a>是诸菩萨积行久如？<a id="a-3s"></a>”</p>
  <p id="a3t">佛言：<a id="a-3u"></a>“善现，<a id="a-3v"></a>此应分别。<a id="a-3w"></a>有诸菩萨从初发心，<a id="a-3x"></a>遇真善友方便摄受，<a id="a-3y"></a>即能修学甚深般若波罗蜜多，<a id="a-3z"></a>于深法门能生信解。<a id="a-40"></a>有诸菩萨虽曾值遇多百千佛，<a id="a-41"></a>于诸佛所勤修梵行，<a id="a-42"></a>而有所得为方便故，<a id="a-43"></a>于深般若波罗蜜多不能修学，<a id="a-44"></a>闻说般若波罗蜜多不生信解即便舍去。<a id="a-45"></a>善现当知，<a id="a-46"></a>是诸菩萨过去佛所闻说般若波罗蜜多，<a id="a-47"></a>无信敬心舍众而去，<a id="a-48"></a>今闻般若波罗蜜多，<a id="a-49"></a>无信敬心还复舍去。<a id="a-4A"></a>彼于般若波罗蜜多，<a id="a-4B"></a>若身若心皆不和合，<a id="a-4C"></a>不和合故，<a id="a-4D"></a>造作增长感恶慧业，<a id="a-4E"></a>由此业故，<a id="a-4F"></a>闻深般若波罗蜜多毁谤厌舍。</p>
  <p id="a4G">“善现当知，<a id="a-4H"></a>若诸菩萨毁谤厌舍甚深般若波罗蜜多，<a id="a-4I"></a>当知则为毁谤厌舍一切智智；<a id="a-4J"></a>若毁谤厌舍一切智智，<a id="a-4K"></a>即毁谤厌舍三世诸佛。<a id="a-4L"></a>由此因缘，<a id="a-4M"></a>造作增长害正法罪，<a id="a-4N"></a>由此罪故经历多时受诸重苦，<a id="a-4O"></a>谓彼所造罪极重故，<a id="a-4P"></a>多百千岁堕大地狱，<a id="a-4Q"></a>此界、<a id="a-4R"></a>他方往还轮转，<a id="a-4S"></a>受诸重苦不得解脱，<a id="a-4T"></a>此界火、<a id="a-4U"></a>水、<a id="a-4V"></a>风劫起时移置他方大地狱内，<a id="a-4W"></a>他方火、<a id="a-4X"></a>水、<a id="a-4Y"></a>风劫起时移置此界大地狱中，<a id="a-4Z"></a>如是轮回经无数劫，<a id="a-4a"></a>受大地狱极难忍苦。<a id="a-4b"></a>彼害法罪业势稍微，<a id="a-4c"></a>从地狱出堕傍生趣，<a id="a-4d"></a>如前展转此界、<a id="a-4e"></a>他方，<a id="a-4f"></a>多劫轮回受诸剧苦。<a id="a-4g"></a>彼害法罪业势渐薄，<a id="a-4h"></a>脱傍生趣堕鬼趣中，<a id="a-4i"></a>此界、<a id="a-4j"></a>他方轮回展转，<a id="a-4k"></a>受诸重苦经无量劫。<a id="a-4l"></a>彼害法业余势将尽，<a id="a-4m"></a>免饿鬼趣来生人中，<a id="a-4n"></a>具受人间贫穷、<a id="a-4o"></a>下贱、<a id="a-4p"></a>顽愚、<a id="a-4q"></a>疾病、<a id="a-4r"></a>丑陋等苦，<a id="a-4s"></a>尚不闻有佛、<a id="a-4t"></a>法、<a id="a-4u"></a>僧名，<a id="a-4v"></a>况能精勤修诸善业？<a id="a-4w"></a>以诸恶业害正法故，<a id="a-4x"></a>受如是类圆满苦果。<a id="a-4y"></a>”</p>
  <p id="a4z">时，<a id="a-50"></a>舍利子便白佛言：<a id="a-51"></a>“害正法业与五无间，<a id="a-52"></a>此二恶行为相似不？<a id="a-53"></a>”</p>
  <p id="a54">尔时，<a id="a-55"></a>佛告舍利子言：<a id="a-56"></a>“勿谓此业似五无间。<a id="a-57"></a>所以者何？<a id="a-58"></a>五无间业虽感重苦，<a id="a-59"></a>而不可比毁谤正法，<a id="a-5A"></a>谓彼闻说甚深般若波罗蜜多，<a id="a-5B"></a>毁谤拒逆言：<a id="a-5C"></a>‘此般若波罗蜜多，<a id="a-5D"></a>非真佛语，<a id="a-5E"></a>不应修学，<a id="a-5F"></a>非法、<a id="a-5G"></a>非律、<a id="a-5H"></a>非大师教。<a id="a-5I"></a>’由此因缘其罪极重，<a id="a-5J"></a>不可以比五无间业。<a id="a-5K"></a>”</p>
  <p id="a5L">“舍利子，<a id="a-5M"></a>此害法人自谤正法亦教他谤，<a id="a-5N"></a>自坏其身亦令他坏，<a id="a-5O"></a>自饮毒药亦令他饮，<a id="a-5P"></a>自失生天解脱乐果亦令他失，<a id="a-5Q"></a>自持其身足地狱火亦令他足，<a id="a-5R"></a>自沉苦海亦令他溺，<a id="a-5S"></a>自不信解甚深般若波罗蜜多亦教他人令不信解迷谬颠倒。<a id="a-5T"></a>舍利子，<a id="a-5U"></a>我于般若波罗蜜多，<a id="a-5V"></a>尚不欲令害正法者闻其名字，<a id="a-5W"></a>况当为说？<a id="a-5X"></a>舍利子，<a id="a-5Y"></a>害正法者，<a id="a-5Z"></a>我尚不听住菩萨乘善男子等举目观视，<a id="a-5a"></a>况当共住？<a id="a-5b"></a>舍利子，<a id="a-5c"></a>害正法者，<a id="a-5d"></a>我尚不听被服袈裟，<a id="a-5e"></a>况受供养？<a id="a-5f"></a>何以故？<a id="a-5g"></a>舍利子，<a id="a-5h"></a>害正法者堕黑暗类，<a id="a-5i"></a>如臭烂粪，<a id="a-5j"></a>如秽蜗螺，<a id="a-5k"></a>如癞病人，<a id="a-5l"></a>甚可厌恶。<a id="a-5m"></a>诸有信用害法者言，<a id="a-5n"></a>亦受如前所说大苦。<a id="a-5o"></a>”</p>
  <p id="a5p">时，<a id="a-5q"></a>舍利子复白佛言：<a id="a-5r"></a>“何缘不说害正法者，<a id="a-5s"></a>当来所受恶趣身量？<a id="a-5t"></a>”</p>
  <p id="a5u">尔时，<a id="a-5v"></a>佛告舍利子言：<a id="a-5w"></a>“止！<a id="a-5x"></a>不须说彼趣身量。<a id="a-5y"></a>忽害法者闻已惊惶，<a id="a-5z"></a>心顿忧愁如中毒箭，<a id="a-60"></a>身渐枯悴如被截苗。<a id="a-61"></a>彼或闻之，<a id="a-62"></a>当呕热血，<a id="a-63"></a>丧失身命，<a id="a-64"></a>或近死苦故，<a id="a-65"></a>我不说彼趣身量。<a id="a-66"></a>”</p>
  <p id="a67">时，<a id="a-68"></a>舍利子复重请言：<a id="a-69"></a>“惟愿为说，<a id="a-6A"></a>作后明诫！<a id="a-6B"></a>”</p>
  <p id="a6C">尔时，<a id="a-6D"></a>佛告舍利子言：<a id="a-6E"></a>“我先说彼受苦多劫，<a id="a-6F"></a>足与后人作大明诫。<a id="a-6G"></a>当来自类善男子等，<a id="a-6H"></a>闻我前说害正法报，<a id="a-6I"></a>宁舍身命，<a id="a-6J"></a>终不谤法，<a id="a-6K"></a>勿我当来长时受苦！<a id="a-6L"></a>”</p>
  <p id="a6M">尔时，<a id="a-6N"></a>善现便白佛言：<a id="a-6O"></a>“诸有聪明善男子等应善守护身、<a id="a-6P"></a>语、<a id="a-6Q"></a>意业。<a id="a-6R"></a>彼岂不由语恶业故，<a id="a-6S"></a>恶趣人中长时受苦？<a id="a-6T"></a>”</p>
  <p id="a6U">佛言：<a id="a-6V"></a>“善现，<a id="a-6W"></a>如是，<a id="a-6X"></a>如是，<a id="a-6Y"></a>于我正法毗奈耶中，<a id="a-6Z"></a>当有愚痴诸出家者，<a id="a-6a"></a>彼虽称我为其大师，<a id="a-6b"></a>而于我说甚深般若波罗蜜多毁谤、<a id="a-6c"></a>拒逆。<a id="a-6d"></a>善现当知，<a id="a-6e"></a>若有毁谤甚深般若则为毁谤无上菩提，<a id="a-6f"></a>若有毁谤无上菩提则为毁谤三世诸佛，<a id="a-6g"></a>若有毁谤三世诸佛则为毁谤一切智智，<a id="a-6h"></a>若有毁谤一切智智则毁谤法，<a id="a-6i"></a>若毁谤法则毁谤僧，<a id="a-6j"></a>若毁谤僧则便造作无量罪业，<a id="a-6k"></a>若有造作无量罪业则便摄受无边苦报。<a id="a-6l"></a>”</p>
  <p id="a6m">具寿善现复白佛言：<a id="a-6n"></a>“彼愚痴人几因缘故，<a id="a-6o"></a>毁谤、<a id="a-6p"></a>拒逆甚深般若？<a id="a-6q"></a>”</p>
  <p id="a6r">佛告善现：<a id="a-6s"></a>“由二因缘：<a id="a-6t"></a>一、<a id="a-6u"></a>为邪魔之所扇惑；<a id="a-6v"></a>二、<a id="a-6w"></a>于深法不能信解。<a id="a-6x"></a>”</p>
  <p id="a6y">“复次，<a id="a-6z"></a>善现，<a id="a-70"></a>由四因缘毁谤、<a id="a-71"></a>拒逆甚深般若：<a id="a-72"></a>一、<a id="a-73"></a>为恶友之所诱诳；<a id="a-74"></a>二、<a id="a-75"></a>为不能勤修善法；<a id="a-76"></a>三、<a id="a-77"></a>为怀恶喜求他过；<a id="a-78"></a>四、<a id="a-79"></a>为嫉妒自赞毁他。<a id="a-7A"></a>由具如是诸因缘故，<a id="a-7B"></a>彼愚痴人毁谤、<a id="a-7C"></a>拒逆甚深般若波罗蜜多，<a id="a-7D"></a>发起无边极重恶业。<a id="a-7E"></a>”</p>
  <p id="a7F">尔时，<a id="a-7G"></a>善现复白佛言：<a id="a-7H"></a>“彼愚痴人不勤精进，<a id="a-7I"></a>于佛所说甚深般若波罗蜜多实难信解。<a id="a-7J"></a>”</p>
  <p id="a7K">佛告善现：<a id="a-7L"></a>“如是，<a id="a-7M"></a>如是。<a id="a-7N"></a>”</p>
  <p id="a7O">具寿善现复白佛言：<a id="a-7P"></a>“如是般若波罗蜜多云何甚深极难信解？<a id="a-7Q"></a>”</p>
  <p id="a7R">佛告善现：<a id="a-7S"></a>“色非缚非脱。<a id="a-7T"></a>何以故？<a id="a-7U"></a>色以无性为自性故。<a id="a-7V"></a>受、<a id="a-7W"></a>想、<a id="a-7X"></a>行、<a id="a-7Y"></a>识非缚非脱。<a id="a-7Z"></a>何以故？<a id="a-7a"></a>受、<a id="a-7b"></a>想、<a id="a-7c"></a>行、<a id="a-7d"></a>识皆以无性为自性故。<a id="a-7e"></a>复次，<a id="a-7f"></a>善现，<a id="a-7g"></a>色前、<a id="a-7h"></a>后、<a id="a-7i"></a>中际非缚非脱。<a id="a-7j"></a>何以故？<a id="a-7k"></a>色前、<a id="a-7l"></a>后、<a id="a-7m"></a>中际皆以无性为自性故。<a id="a-7n"></a>受、<a id="a-7o"></a>想、<a id="a-7p"></a>行、<a id="a-7q"></a>识前、<a id="a-7r"></a>后、<a id="a-7s"></a>中际非缚非脱。<a id="a-7t"></a>何以故？<a id="a-7u"></a>受、<a id="a-7v"></a>想、<a id="a-7w"></a>行、<a id="a-7x"></a>识前、<a id="a-7y"></a>后、<a id="a-7z"></a>中际皆以无性为自性故。<a id="a-80"></a>”</p>
  <p id="a81">具寿善现复白佛言：<a id="a-82"></a>“甚深般若波罗蜜多若不精勤甚难信解。<a id="a-83"></a>”</p>
  <p id="a84">佛言：<a id="a-85"></a>“善现，<a id="a-86"></a>如是，<a id="a-87"></a>如是。<a id="a-88"></a>所以者何？<a id="a-89"></a>色清净即果清净，<a id="a-8A"></a>色清净故果亦清净；<a id="a-8B"></a>受、<a id="a-8C"></a>想、<a id="a-8D"></a>行、<a id="a-8E"></a>识清净即果清净，<a id="a-8F"></a>受、<a id="a-8G"></a>想、<a id="a-8H"></a>行、<a id="a-8I"></a>识清净故果亦清净。<a id="a-8J"></a>复次，<a id="a-8K"></a>善现，<a id="a-8L"></a>色清净即一切智清净，<a id="a-8M"></a>一切智清净故色亦清净，<a id="a-8N"></a>是色清净与一切智清净，<a id="a-8O"></a>从本已来无二、<a id="a-8P"></a>无别、<a id="a-8Q"></a>无断、<a id="a-8R"></a>无坏；<a id="a-8S"></a>受、<a id="a-8T"></a>想、<a id="a-8U"></a>行、<a id="a-8V"></a>识清净即一切智清净，<a id="a-8W"></a>一切智清净故受、<a id="a-8X"></a>想、<a id="a-8Y"></a>行、<a id="a-8Z"></a>识亦清净，<a id="a-8a"></a>是受、<a id="a-8b"></a>想、<a id="a-8c"></a>行、<a id="a-8d"></a>识清净与一切智清净，<a id="a-8e"></a>从本已来无二、<a id="a-8f"></a>无别、<a id="a-8g"></a>无断、<a id="a-8h"></a>无坏。<a id="a-8i"></a>”</p>
  <p data-pb></p>
  <h2 id="a8j">第五分清净品第九</h2>
  <p id="a8k">尔时，<a id="a-8l"></a>舍利子白佛言：<a id="a-8m"></a>“世尊，<a id="a-8n"></a>如是清净最为甚深。<a id="a-8o"></a>”</p>
  <p id="a8p">佛言：<a id="a-8q"></a>“如是，<a id="a-8r"></a>极清净故。<a id="a-8s"></a>”</p>
  <p id="a8t">舍利子言：<a id="a-8u"></a>“如是清净是大光明。<a id="a-8v"></a>”</p>
  <p id="a8w">佛言：<a id="a-8x"></a>“如是，<a id="a-8y"></a>极清净故。<a id="a-8z"></a>”</p>
  <p id="a90">舍利子言：<a id="a-91"></a>“如是清净无得、<a id="a-92"></a>无现观。<a id="a-93"></a>”</p>
  <p id="a94">佛言：<a id="a-95"></a>“如是，<a id="a-96"></a>极清净故。<a id="a-97"></a>”</p>
  <p id="a98">舍利子言：<a id="a-99"></a>“如是清净无所生起。<a id="a-9A"></a>”</p>
  <p id="a9B">佛言：<a id="a-9C"></a>“如是，<a id="a-9D"></a>极清净故。<a id="a-9E"></a>”</p>
  <p id="a9F">舍利子言：<a id="a-9G"></a>“如是清净不生三界。<a id="a-9H"></a>”</p>
  <p id="a9I">佛言：<a id="a-9J"></a>“如是，<a id="a-9K"></a>极清净故。<a id="a-9L"></a>”</p>
  <p id="a9M">舍利子言：<a id="a-9N"></a>“如是清净无知无解。<a id="a-9O"></a>”</p>
  <p id="a9P">佛言：<a id="a-9Q"></a>“如是，<a id="a-9R"></a>极清净故。<a id="a-9S"></a>”</p>
  <p id="a9T">舍利子言：<a id="a-9U"></a>“如是清净于色无知，<a id="a-9V"></a>于受、<a id="a-9W"></a>想、<a id="a-9X"></a>行、<a id="a-9Y"></a>识亦无知。<a id="a-9Z"></a>”</p>
  <p id="a9a">佛言：<a id="a-9b"></a>“如是，<a id="a-9c"></a>极清净故。<a id="a-9d"></a>”</p>
  <p id="a9e">舍利子言：<a id="a-9f"></a>“甚深般若波罗蜜多极清净故，<a id="a-9g"></a>于一切智无损无益。<a id="a-9h"></a>”</p>
  <p id="a9i">佛言：<a id="a-9j"></a>“如是，<a id="a-9k"></a>极清净故。<a id="a-9l"></a>”</p>
  <p id="a9m">舍利子言：<a id="a-9n"></a>“甚深般若波罗蜜多极清净故，<a id="a-9o"></a>于一切法无取无舍。<a id="a-9p"></a>”</p>
  <p id="a9q">佛言：<a id="a-9r"></a>“如是，<a id="a-9s"></a>极清净故。<a id="a-9t"></a>”</p>
  <p id="a9u">尔时，<a id="a-9v"></a>善现便白佛言：<a id="a-9w"></a>“我清净故色、<a id="a-9x"></a>受、<a id="a-9y"></a>想、<a id="a-9z"></a>行识亦清净。<a id="a-A0"></a>”</p>
  <p id="aA1">佛言：<a id="a-A2"></a>“如是，<a id="a-A3"></a>毕竟净故。<a id="a-A4"></a>”</p>
  <p id="aA5">善现复言：<a id="a-A6"></a>“我清净故果亦清净。<a id="a-A7"></a>”</p>
  <p id="aA8">佛言：<a id="a-A9"></a>“如是，<a id="a-AA"></a>毕竟净故。<a id="a-AB"></a>”</p>
  <p id="aAC">善现复言：<a id="a-AD"></a>“我清净故一切智亦清净。<a id="a-AE"></a>”</p>
  <p id="aAF">佛言：<a id="a-AG"></a>“如是，<a id="a-AH"></a>毕竟净故。<a id="a-AI"></a>”</p>
  <p id="aAJ">善现复言：<a id="a-AK"></a>“我清净故无得、<a id="a-AL"></a>无现观。<a id="a-AM"></a>”</p>
  <p id="aAN">佛言：<a id="a-AO"></a>“如是，<a id="a-AP"></a>毕竟净故。<a id="a-AQ"></a>”</p>
  <p id="aAR">善现复言：<a id="a-AS"></a>“我无边故色、<a id="a-AT"></a>受、<a id="a-AU"></a>想、<a id="a-AV"></a>行、<a id="a-AW"></a>识亦无边。<a id="a-AX"></a>”</p>
  <p id="aAY">佛言：<a id="a-AZ"></a>“如是，<a id="a-Aa"></a>毕竟净故。<a id="a-Ab"></a>”</p>
  <p id="aAc">善现复言：<a id="a-Ad"></a>“若诸菩萨能如是觉，<a id="a-Ae"></a>是为般若波罗蜜多。<a id="a-Af"></a>”</p>
  <p id="aAg">佛言：<a id="a-Ah"></a>“如是，<a id="a-Ai"></a>毕竟净故。<a id="a-Aj"></a>”</p>
  <p id="aAk">善现复言：<a id="a-Al"></a>“如是般若波罗蜜多非此岸、<a id="a-Am"></a>非彼岸、<a id="a-An"></a>非中间。<a id="a-Ao"></a>”</p>
  <p id="aAp">佛言：<a id="a-Aq"></a>“如是，<a id="a-Ar"></a>毕竟净故。<a id="a-As"></a>”</p>
  <p id="aAt">善现复言：<a id="a-Au"></a>“若诸菩萨起如是想，<a id="a-Av"></a>舍远般若波罗蜜多。<a id="a-Aw"></a>”</p>
  <p id="aAx">佛言：<a id="a-Ay"></a>“善哉！<a id="a-Az"></a>善哉！<a id="a-B0"></a>善现，<a id="a-B1"></a>是诸菩萨著名著相。<a id="a-B2"></a>”</p>
  <p id="aB3">具寿善现便白佛言：<a id="a-B4"></a>“希有，<a id="a-B5"></a>世尊！<a id="a-B6"></a>善为菩萨于深般若波罗蜜多，<a id="a-B7"></a>开示分别究竟著相。<a id="a-B8"></a>”</p>
  <p id="aB9">时，<a id="a-BA"></a>舍利子问善现言：<a id="a-BB"></a>“云何菩萨于深般若波罗蜜多所起著相？<a id="a-BC"></a>”</p>
  <p id="aBD">善现答言：<a id="a-BE"></a>“若诸菩萨于色谓空，<a id="a-BF"></a>是名为著；<a id="a-BG"></a>于受、<a id="a-BH"></a>想、<a id="a-BI"></a>行、<a id="a-BJ"></a>识谓空，<a id="a-BK"></a>是名为著；<a id="a-BL"></a>于三世法谓三世法，<a id="a-BM"></a>是名为著；<a id="a-BN"></a>谓诸菩萨初发心时无量福生，<a id="a-BO"></a>是名为著。<a id="a-BP"></a>”</p>
  <p id="aBQ">时，<a id="a-BR"></a>天帝释问善现言：<a id="a-BS"></a>“何缘如是亦名为著？<a id="a-BT"></a>”</p>
  <p id="aBU">善现答言：<a id="a-BV"></a>“执有心故，<a id="a-BW"></a>谓执此心能正回向无上菩提，<a id="a-BX"></a>故名为著。<a id="a-BY"></a>憍尸迦，<a id="a-BZ"></a>心本性空不能回向。<a id="a-Ba"></a>若诸菩萨欲教他人趣大菩提，<a id="a-Bb"></a>应随实相示现、<a id="a-Bc"></a>劝导、<a id="a-Bd"></a>赞励、<a id="a-Be"></a>庆喜，<a id="a-Bf"></a>于自无损亦不损他，<a id="a-Bg"></a>诸佛世尊同所开许，<a id="a-Bh"></a>远离一切分别执著。<a id="a-Bi"></a>”</p>
  <p id="aBj">尔时，<a id="a-Bk"></a>世尊赞善现曰：<a id="a-Bl"></a>“善哉！<a id="a-Bm"></a>善哉！<a id="a-Bn"></a>汝善能为诸菩萨说分别著相，<a id="a-Bo"></a>令诸菩萨觉知远离。<a id="a-Bp"></a>复有此余微细执著，<a id="a-Bq"></a>当为汝说，<a id="a-Br"></a>汝应谛听！<a id="a-Bs"></a>”</p>
  <p id="aBt">善现白言：<a id="a-Bu"></a>“唯然！<a id="a-Bv"></a>愿说！<a id="a-Bw"></a>”</p>
  <p id="aBx">佛告善现：<a id="a-By"></a>“若菩萨乘善男子等，<a id="a-Bz"></a>于诸佛所取相忆念，<a id="a-C0"></a>随所取相，<a id="a-C1"></a>皆名执著；<a id="a-C2"></a>若于三世诸佛世尊无漏法中深生随喜，<a id="a-C3"></a>既随喜已共诸有情回向菩提，<a id="a-C4"></a>亦名执著。<a id="a-C5"></a>诸法实性非三世摄，<a id="a-C6"></a>不可取相、<a id="a-C7"></a>不可攀缘，<a id="a-C8"></a>亦无见闻觉知事故，<a id="a-C9"></a>于无上觉不可回向。<a id="a-CA"></a>”</p>
  <p id="aCB">尔时，<a id="a-CC"></a>善现便白佛言：<a id="a-CD"></a>“诸法实性最为甚深。<a id="a-CE"></a>”</p>
  <p id="aCF">佛言：<a id="a-CG"></a>“如是，<a id="a-CH"></a>本性离故。<a id="a-CI"></a>”</p>
  <p id="aCJ">善现复言：<a id="a-CK"></a>“如是般若波罗蜜多皆应敬礼。<a id="a-CL"></a>”</p>
  <p id="aCM">佛言：<a id="a-CN"></a>“如是，<a id="a-CO"></a>法性无作、<a id="a-CP"></a>无觉知故。<a id="a-CQ"></a>”</p>
  <p id="aCR">善现复言：<a id="a-CS"></a>“诸法本性无所造作、<a id="a-CT"></a>无觉知耶？<a id="a-CU"></a>”</p>
  <p id="aCV">佛言：<a id="a-CW"></a>“如是诸法本性唯一，<a id="a-CX"></a>无二、<a id="a-CY"></a>无造、<a id="a-CZ"></a>无作，<a id="a-Ca"></a>不可觉知、<a id="a-Cb"></a>不可分别。<a id="a-Cc"></a>若诸菩萨能如是知，<a id="a-Cd"></a>即能远离一切执著。<a id="a-Ce"></a>”</p>
  <p id="aCf">善现复言：<a id="a-Cg"></a>“如是般若波罗蜜多难可觉知。<a id="a-Ch"></a>”</p>
  <p id="aCi">佛言：<a id="a-Cj"></a>“如是，<a id="a-Ck"></a>无知者故。<a id="a-Cl"></a>”</p>
  <p id="aCm">善现复言：<a id="a-Cn"></a>“如是般若波罗蜜多不可思议。<a id="a-Co"></a>”</p>
  <p id="aCp">佛言：<a id="a-Cq"></a>“如是，<a id="a-Cr"></a>非心、<a id="a-Cs"></a>心所能了知故。<a id="a-Ct"></a>”</p>
  <p id="aCu">善现复言：<a id="a-Cv"></a>“如是般若波罗蜜多无所造作。<a id="a-Cw"></a>”</p>
  <p id="aCx">佛言：<a id="a-Cy"></a>“如是，<a id="a-Cz"></a>以诸作者不可得故。<a id="a-D0"></a>”</p>
  <p id="aD1">善现复言：<a id="a-D2"></a>“云何菩萨应行般若波罗蜜多？<a id="a-D3"></a>”</p>
  <p id="aD4">佛言：<a id="a-D5"></a>“菩萨若不行色，<a id="a-D6"></a>亦复不行受、<a id="a-D7"></a>想、<a id="a-D8"></a>行、<a id="a-D9"></a>识，<a id="a-DA"></a>是行般若波罗蜜多；<a id="a-DB"></a>若不行色空，<a id="a-DC"></a>亦复不行受、<a id="a-DD"></a>想、<a id="a-DE"></a>行、<a id="a-DF"></a>识空，<a id="a-DG"></a>是行般若波罗蜜多；<a id="a-DH"></a>若不行色不圆满相，<a id="a-DI"></a>亦复不行受、<a id="a-DJ"></a>想、<a id="a-DK"></a>行、<a id="a-DL"></a>识不圆满相，<a id="a-DM"></a>是行般若波罗蜜多。<a id="a-DN"></a>所以者何？<a id="a-DO"></a>色不圆满即非色，<a id="a-DP"></a>受、<a id="a-DQ"></a>想、<a id="a-DR"></a>行、<a id="a-DS"></a>识不圆满即非受、<a id="a-DT"></a>想、<a id="a-DU"></a>行、<a id="a-DV"></a>识，<a id="a-DW"></a>若不如是行，<a id="a-DX"></a>是行般若波罗蜜多。<a id="a-DY"></a>”</p>
  <p id="aDZ">尔时，<a id="a-Da"></a>善现便白佛言：<a id="a-Db"></a>“甚奇，<a id="a-Dc"></a>世尊！<a id="a-Dd"></a>希有，<a id="a-De"></a>善逝！<a id="a-Df"></a>能于执著说无著相。<a id="a-Dg"></a>”</p>
  <p id="aDh">佛告善现：<a id="a-Di"></a>“若不行色、<a id="a-Dj"></a>受、<a id="a-Dk"></a>想、<a id="a-Dl"></a>行、<a id="a-Dm"></a>识无执著相，<a id="a-Dn"></a>是行般若波罗蜜多。<a id="a-Do"></a>若诸菩萨能如是行，<a id="a-Dp"></a>便于诸色、<a id="a-Dq"></a>受、<a id="a-Dr"></a>想、<a id="a-Ds"></a>行、<a id="a-Dt"></a>识不生执著，<a id="a-Du"></a>于预流果乃至无上正等菩提不生执著。<a id="a-Dv"></a>所以者何？<a id="a-Dw"></a>超一切著无障礙觉名萨婆若。<a id="a-Dx"></a>如是，<a id="a-Dy"></a>善现，<a id="a-Dz"></a>若诸菩萨欲超诸著，<a id="a-E0"></a>应行般若波罗蜜多。<a id="a-E1"></a>”</p>
  <p id="aE2">具寿善现复白佛言：<a id="a-E3"></a>“希有，<a id="a-E4"></a>世尊！<a id="a-E5"></a>甚深法性若说不说俱无增减。<a id="a-E6"></a>”</p>
  <p id="aE7">佛告善现：<a id="a-E8"></a>“如是，<a id="a-E9"></a>如是，<a id="a-EA"></a>譬如虚空，<a id="a-EB"></a>假使诸佛尽其寿量或赞或毁，<a id="a-EC"></a>而彼虚空无增无减；<a id="a-ED"></a>甚深法性亦复如是，<a id="a-EE"></a>若说不说俱无增减。<a id="a-EF"></a>譬如幻士，<a id="a-EG"></a>于赞毁时无喜无忧、<a id="a-EH"></a>不增不减；<a id="a-EI"></a>甚深法性亦复如是，<a id="a-EJ"></a>若说不说如本无异。<a id="a-EK"></a>”</p>
  <p id="aEL">具寿善现复白佛言：<a id="a-EM"></a>“诸菩萨众行深般若波罗蜜多甚为难事，<a id="a-EN"></a>谓深般若波罗蜜多若修不修无增无减、<a id="a-EO"></a>无进无退。<a id="a-EP"></a>诸菩萨众修行般若波罗蜜多，<a id="a-EQ"></a>如修虚空都无所有。<a id="a-ER"></a>诸菩萨众，<a id="a-ES"></a>我等有情皆应敬礼、<a id="a-ET"></a>尊重赞叹。<a id="a-EU"></a>所以者何？<a id="a-EV"></a>诸菩萨众为度有情被功德铠，<a id="a-EW"></a>如有欲与虚空战诤被坚固铠。<a id="a-EX"></a>诸菩萨众为度有情被功德铠，<a id="a-EY"></a>如有健者欲拔虚空置高胜处。<a id="a-EZ"></a>诸菩萨众为如虚空诸有情类，<a id="a-Ea"></a>求趣无上正等菩提，<a id="a-Eb"></a>名大勇猛，<a id="a-Ec"></a>得大精进波罗蜜多。<a id="a-Ed"></a>”</p>
  <p id="aEe">时，<a id="a-Ef"></a>有苾蒭作如是念：<a id="a-Eg"></a>“应礼般若波罗蜜多，<a id="a-Eh"></a>此中都无诸法生灭。<a id="a-Ei"></a>”</p>
  <p id="aEj">时，<a id="a-Ek"></a>天帝释问善现言：<a id="a-El"></a>“菩萨欲学甚深般若波罗蜜多，<a id="a-Em"></a>当如何学？<a id="a-En"></a>”</p>
  <p id="aEo">善现答言：<a id="a-Ep"></a>“菩萨欲学甚深般若波罗蜜多，<a id="a-Eq"></a>当如虚空精勤修学。<a id="a-Er"></a>”</p>
  <p id="aEs">时，<a id="a-Et"></a>天帝释便白佛言：<a id="a-Eu"></a>“若诸有情能学般若波罗蜜多，<a id="a-Ev"></a>云何守护？<a id="a-Ew"></a>”</p>
  <p id="aEx">尔时，<a id="a-Ey"></a>善现语帝释言：<a id="a-Ez"></a>“汝见是法可守护不？<a id="a-F0"></a>”</p>
  <p id="aF1">天帝释言：<a id="a-F2"></a>“不也，<a id="a-F3"></a>大德。<a id="a-F4"></a>”</p>
  <p id="aF5">善现语言：<a id="a-F6"></a>“若诸菩萨如大般若波罗蜜多所说而行，<a id="a-F7"></a>即为守护。<a id="a-F8"></a>若离般若波罗蜜多，<a id="a-F9"></a>人非人等皆得其便。</p>
  <p id="aFA">“憍尸迦，<a id="a-FB"></a>若欲守护行深般若波罗蜜多诸菩萨者，<a id="a-FC"></a>不异有人发勤精进守护虚空，<a id="a-FD"></a>唐设劬劳都无所益。<a id="a-FE"></a>憍尸迦，<a id="a-FF"></a>有能守护响声等不？<a id="a-FG"></a>”</p>
  <p id="aFH">天帝释言：<a id="a-FI"></a>“不也，<a id="a-FJ"></a>大德。<a id="a-FK"></a>”</p>
  <p id="aFL">善现语言：<a id="a-FM"></a>“若欲守护行深般若波罗蜜多诸菩萨者亦复如是，<a id="a-FN"></a>唐设劬劳都无所益。</p>
  <p id="aFO">“憍尸迦，<a id="a-FP"></a>诸菩萨众行深般若波罗蜜多，<a id="a-FQ"></a>虽知诸法皆如响等，<a id="a-FR"></a>而不观见亦不显示能如是住，<a id="a-FS"></a>是行般若波罗蜜多。<a id="a-FT"></a>”</p>
  <p id="aFU">尔时，<a id="a-FV"></a>世尊威神力故，<a id="a-FW"></a>令此三千大千世界四大天王，<a id="a-FX"></a>及天帝释、<a id="a-FY"></a>大梵王等一切天众来诣佛所，<a id="a-FZ"></a>顶礼双足，<a id="a-Fa"></a>却住一面。<a id="a-Fb"></a>以佛神力，<a id="a-Fc"></a>于十方界各见千佛宣说般若波罗蜜多，<a id="a-Fd"></a>名字相状皆同于此，<a id="a-Fe"></a>请说般若波罗蜜多苾蒭众首皆名善现，<a id="a-Ff"></a>问难般若波罗蜜多诸天众首皆名帝释。</p>
  <p id="aFg">尔时，<a id="a-Fh"></a>世尊告善现曰：<a id="a-Fi"></a>“慈氏菩萨当证无上正等觉时，<a id="a-Fj"></a>即以此名亦于此处宣说般若波罗蜜多。<a id="a-Fk"></a>”</p>
  <p id="aFl">尔时，<a id="a-Fm"></a>善现便白佛言：<a id="a-Fn"></a>“慈氏菩萨当证无上正等觉时，<a id="a-Fo"></a>以何等名即于此处宣说般若波罗蜜多？<a id="a-Fp"></a>”</p>
  <p id="aFq">佛告善现：<a id="a-Fr"></a>“慈氏菩萨当证无上正等觉时，<a id="a-Fs"></a>不说色空法，<a id="a-Ft"></a>不说受、<a id="a-Fu"></a>想、<a id="a-Fv"></a>行、<a id="a-Fw"></a>识空法；<a id="a-Fx"></a>不说色缚脱法，<a id="a-Fy"></a>不说受、<a id="a-Fz"></a>想、<a id="a-G0"></a>行、<a id="a-G1"></a>识缚脱法。<a id="a-G2"></a>”</p>
  <p id="aG3">具寿善现复白佛言：<a id="a-G4"></a>“甚深般若波罗蜜多最为清净。<a id="a-G5"></a>”</p>
  <p id="aG6">佛告善现：<a id="a-G7"></a>“色清净故，<a id="a-G8"></a>甚深般若波罗蜜多最为清净；<a id="a-G9"></a>受、<a id="a-GA"></a>想、<a id="a-GB"></a>行、<a id="a-GC"></a>识清净故，<a id="a-GD"></a>甚深般若波罗蜜多最为清净；<a id="a-GE"></a>虚空清净故，<a id="a-GF"></a>甚深般若波罗蜜多最为清净；<a id="a-GG"></a>色无染故，<a id="a-GH"></a>甚深般若波罗蜜多最为清净；<a id="a-GI"></a>受、<a id="a-GJ"></a>想、<a id="a-GK"></a>行、<a id="a-GL"></a>识无染故，<a id="a-GM"></a>甚深般若波罗蜜多最为清净；<a id="a-GN"></a>虚空无染故，<a id="a-GO"></a>甚深般若波罗蜜多最为清净。<a id="a-GP"></a>”</p>
  <p id="aGQ">具寿善现复白佛言：<a id="a-GR"></a>“若诸有情受持读诵甚深般若波罗蜜多，<a id="a-GS"></a>终不横死亦无横病及横殃祸，<a id="a-GT"></a>常为无量百千天神恭敬围绕随逐守护。<a id="a-GU"></a>若善男子、<a id="a-GV"></a>善女人等于黑白月各第八日、<a id="a-GW"></a>第十四日、<a id="a-GX"></a>第十五日，<a id="a-GY"></a>在在处处读诵讲说甚深般若波罗蜜多，<a id="a-GZ"></a>当获无边功德胜利。<a id="a-Ga"></a>”</p>
  <p id="aGb">佛告善现：<a id="a-Gc"></a>“如是，<a id="a-Gd"></a>如是，<a id="a-Ge"></a>如汝所说。<a id="a-Gf"></a>善现当知，<a id="a-Gg"></a>甚深般若波罗蜜多说、<a id="a-Gh"></a>听等时多有留难。<a id="a-Gi"></a>所以者何？<a id="a-Gj"></a>甚深般若波罗蜜多是大珍宝多诸怨贼，<a id="a-Gk"></a>于一切法无著无取。<a id="a-Gl"></a>何以故？<a id="a-Gm"></a>以一切法都无所有、<a id="a-Gn"></a>不可得故。<a id="a-Go"></a>善现当知，<a id="a-Gp"></a>甚深般若波罗蜜多，<a id="a-Gq"></a>于一切法无所得故，<a id="a-Gr"></a>非能染污、<a id="a-Gs"></a>非所染污。<a id="a-Gt"></a>何以故？<a id="a-Gu"></a>无法不能染无法故。<a id="a-Gv"></a>以无染故说名无染波罗蜜多，<a id="a-Gw"></a>由此般若波罗蜜多无染污故，<a id="a-Gx"></a>余一切法亦无染污。<a id="a-Gy"></a>若于如是亦不分别，<a id="a-Gz"></a>是行般若波罗蜜多。<a id="a-H0"></a>善现当知，<a id="a-H1"></a>甚深般若波罗蜜多无分别故，<a id="a-H2"></a>于一切法无见不见、<a id="a-H3"></a>无取无舍。<a id="a-H4"></a>”</p>
  <p id="aH5">时，<a id="a-H6"></a>有无量百千天子住虚空中，<a id="a-H7"></a>欢喜踊跃互相庆慰，<a id="a-H8"></a>同声唱言：<a id="a-H9"></a>“我等今者于赡部洲见佛第二转妙法轮。<a id="a-HA"></a>”</p>
  <p id="aHB">尔时，<a id="a-HC"></a>世尊告善现曰：<a id="a-HD"></a>“如是法轮非第一转亦非第二，<a id="a-HE"></a>甚深般若波罗蜜多无转还故。<a id="a-HF"></a>”</p>
  <p id="aHG">尔时，<a id="a-HH"></a>善现便白佛言：<a id="a-HI"></a>“甚深般若波罗蜜多是为广大波罗蜜多，<a id="a-HJ"></a>于一切法无缚无著，<a id="a-HK"></a>虽证菩提而无所证，<a id="a-HL"></a>虽转法轮而无所转，<a id="a-HM"></a>无法可示、<a id="a-HN"></a>无法可显、<a id="a-HO"></a>无法可得、<a id="a-HP"></a>无法可转、<a id="a-HQ"></a>无法可还，<a id="a-HR"></a>以一切法毕竟不生亦复不灭，<a id="a-HS"></a>不生灭故无转无还。<a id="a-HT"></a>”</p>
  <p id="aHU">尔时，<a id="a-HV"></a>世尊告善现曰：<a id="a-HW"></a>“如是，<a id="a-HX"></a>如是。<a id="a-HY"></a>所以者何？<a id="a-HZ"></a>以空、<a id="a-Ha"></a>无相、<a id="a-Hb"></a>无愿、<a id="a-Hc"></a>无作、<a id="a-Hd"></a>无生、<a id="a-He"></a>无灭、<a id="a-Hf"></a>无性法中，<a id="a-Hg"></a>若转若还俱不可得。<a id="a-Hh"></a>若能如是宣说开示，<a id="a-Hi"></a>是名善净宣说般若波罗蜜多，<a id="a-Hj"></a>此中都无说者、<a id="a-Hk"></a>受者，<a id="a-Hl"></a>亦无作证得涅槃者，<a id="a-Hm"></a>亦无说法作福田者。<a id="a-Hn"></a>福田无故福性亦空，<a id="a-Ho"></a>表示名言皆不可得，<a id="a-Hp"></a>故名广大波罗蜜多。<a id="a-Hq"></a>”</p>
  <p id="aHr">尔时，<a id="a-Hs"></a>善现复白佛言：<a id="a-Ht"></a>“甚深般若波罗蜜多是为无边波罗蜜多，<a id="a-Hu"></a>如太虚空无边际故；<a id="a-Hv"></a>是为正等波罗蜜多，<a id="a-Hw"></a>以一切法性平等故；<a id="a-Hx"></a>是为远离波罗蜜多，<a id="a-Hy"></a>以一切法毕竟空故；<a id="a-Hz"></a>是为难伏波罗蜜多，<a id="a-I0"></a>以一切法不可得故；<a id="a-I1"></a>是为无迹波罗蜜多，<a id="a-I2"></a>以一切法无名体故；<a id="a-I3"></a>是为无行波罗蜜多，<a id="a-I4"></a>以一切法无往来故；<a id="a-I5"></a>是为无夺波罗蜜多，<a id="a-I6"></a>以一切法不可取故；<a id="a-I7"></a>是为无尽波罗蜜多，<a id="a-I8"></a>以一切法不可尽故；<a id="a-I9"></a>是为无生波罗蜜多，<a id="a-IA"></a>以一切法不可生故；<a id="a-IB"></a>是为无作波罗蜜多，<a id="a-IC"></a>以诸作者不可得故；<a id="a-ID"></a>是为无知波罗蜜多，<a id="a-IE"></a>以诸知者不可得故；<a id="a-IF"></a>是为无转波罗蜜多，<a id="a-IG"></a>诸死生者不可得故；<a id="a-IH"></a>是为无垢波罗蜜多，<a id="a-II"></a>烦恼净故；<a id="a-IJ"></a>是为无染波罗蜜多，<a id="a-IK"></a>以所依处不可得故；<a id="a-IL"></a>是为无坏波罗蜜多，<a id="a-IM"></a>离前际故；<a id="a-IN"></a>是为如幻波罗蜜多，<a id="a-IO"></a>以一切法皆不生故；<a id="a-IP"></a>是为如梦波罗蜜多，<a id="a-IQ"></a>是诸意识平等性故；<a id="a-IR"></a>是无戏论波罗蜜多，<a id="a-IS"></a>觉诸戏论平等性故；<a id="a-IT"></a>是无思虑波罗蜜多，<a id="a-IU"></a>诸思虑法毕竟无故；<a id="a-IV"></a>是无动转波罗蜜多，<a id="a-IW"></a>住法界故；<a id="a-IX"></a>是为离染波罗蜜多，<a id="a-IY"></a>以一切法不虚妄故；<a id="a-IZ"></a>是无作用波罗蜜多，<a id="a-Ia"></a>于一切法无分别故；<a id="a-Ib"></a>是为寂静波罗蜜多，<a id="a-Ic"></a>一切法相不可得故；<a id="a-Id"></a>是无烦恼波罗蜜多，<a id="a-Ie"></a>离过失故；<a id="a-If"></a>是无有情波罗蜜多，<a id="a-Ig"></a>有情实际不可得故；<a id="a-Ih"></a>是为无断波罗蜜多，<a id="a-Ii"></a>以一切法无等起故；<a id="a-Ij"></a>是无二边波罗蜜多，<a id="a-Ik"></a>于一切法无执著故；<a id="a-Il"></a>是无取著波罗蜜多，<a id="a-Im"></a>于二乘地无分别故；<a id="a-In"></a>是无分别波罗蜜多，<a id="a-Io"></a>觉诸分别平等性故；<a id="a-Ip"></a>是为无量波罗蜜多，<a id="a-Iq"></a>无量法故；<a id="a-Ir"></a>是为无起波罗蜜多，<a id="a-Is"></a>离我法故；<a id="a-It"></a>是为虚空波罗蜜多，<a id="a-Iu"></a>于一切法皆无礙故；<a id="a-Iv"></a>是为不生波罗蜜多，<a id="a-Iw"></a>以一切法皆不起故；<a id="a-Ix"></a>是为无常波罗蜜多，<a id="a-Iy"></a>以一切法常无性故；<a id="a-Iz"></a>是名为苦波罗蜜多，<a id="a-J0"></a>是逼恼法平等性故；<a id="a-J1"></a>是为无我波罗蜜多，<a id="a-J2"></a>于一切法无执著故；<a id="a-J3"></a>是名为空波罗蜜多，<a id="a-J4"></a>以一切法不可得故；<a id="a-J5"></a>是为无相波罗蜜多，<a id="a-J6"></a>以一切法离诸相故；<a id="a-J7"></a>是为无愿波罗蜜多，<a id="a-J8"></a>以一切法无所成故；<a id="a-J9"></a>是名为力波罗蜜多，<a id="a-JA"></a>以一切法不可屈故；<a id="a-JB"></a>是无量佛法波罗蜜多，<a id="a-JC"></a>过数量故；<a id="a-JD"></a>是无所畏波罗蜜多，<a id="a-JE"></a>心无怯故；<a id="a-JF"></a>是为真如波罗蜜多，<a id="a-JG"></a>以一切法不虚妄故；<a id="a-JH"></a>是为自然波罗蜜多，<a id="a-JI"></a>以一切法无自性故。<a id="a-JJ"></a>”</p>
  <p id="aJK">佛告善现：<a id="a-JL"></a>“如是，<a id="a-JM"></a>如是，<a id="a-JN"></a>如汝所说。<a id="a-JO"></a>”</p>
  <p data-pb></p>
  <h2 id="aJP">第五分不思议品第十之一</h2>
  <p id="aJQ">时，<a id="a-JR"></a>天帝释作是念言：<a id="a-JS"></a>“若有但闻甚深般若波罗蜜多，<a id="a-JT"></a>当知已曾供养诸佛、<a id="a-JU"></a>发弘誓愿，<a id="a-JV"></a>况能受持读诵、<a id="a-JW"></a>书写、<a id="a-JX"></a>为他演说、<a id="a-JY"></a>如教修行！<a id="a-JZ"></a>当知是人已于过去无量佛所，<a id="a-Ja"></a>亲近供养、<a id="a-Jb"></a>多种善根，<a id="a-Jc"></a>曾闻般若波罗蜜多，<a id="a-Jd"></a>闻已受持读诵、<a id="a-Je"></a>书写、<a id="a-Jf"></a>为他演说、<a id="a-Jg"></a>如教修行，<a id="a-Jh"></a>或于此经能问能答，<a id="a-Ji"></a>由先福力今办此事。<a id="a-Jj"></a>若诸有情已曾供养无量诸佛功德纯净，<a id="a-Jk"></a>闻深般若波罗蜜多，<a id="a-Jl"></a>其心不惊、<a id="a-Jm"></a>不恐、<a id="a-Jn"></a>不怖。<a id="a-Jo"></a>”</p>
  <p id="aJp">时，<a id="a-Jq"></a>舍利子知天帝释心之所念，<a id="a-Jr"></a>便白佛言：<a id="a-Js"></a>“若诸菩萨于深般若波罗蜜多能生信解，<a id="a-Jt"></a>当知是人如不退转诸大菩萨。<a id="a-Ju"></a>所以者何？<a id="a-Jv"></a>如是般若波罗蜜多理趣甚深极难信解，<a id="a-Jw"></a>若于前世不久修行甚深般若波罗蜜多，<a id="a-Jx"></a>不于佛前请问听受，<a id="a-Jy"></a>不于佛所多种善根，<a id="a-Jz"></a>岂暂得闻即能信解？<a id="a-K0"></a>若有闻说甚深般若波罗蜜多毁谤、<a id="a-K1"></a>拒逆，<a id="a-K2"></a>当知是人先世已于甚深般若波罗蜜多毁谤、<a id="a-K3"></a>拒逆。<a id="a-K4"></a>所以者何？<a id="a-K5"></a>如是愚人善根少故，<a id="a-K6"></a>于深般若波罗蜜多不生净信；<a id="a-K7"></a>未曾请问佛及弟子甚深义故，<a id="a-K8"></a>闻说般若波罗蜜多甚深义趣毁谤、<a id="a-K9"></a>拒逆。<a id="a-KA"></a>”</p>
  <p id="aKB">尔时，<a id="a-KC"></a>天帝释谓舍利子言：<a id="a-KD"></a>“如是般若波罗蜜多理趣甚深极难信解，<a id="a-KE"></a>诸有未久信乐修行甚深般若波罗蜜多，<a id="a-KF"></a>闻说此中甚深义趣不生信解，<a id="a-KG"></a>未为希有。<a id="a-KH"></a>若人礼敬甚深般若波罗蜜多，<a id="a-KI"></a>即为礼敬一切智智。<a id="a-KJ"></a>”</p>
  <p id="aKK">舍利子言：<a id="a-KL"></a>“如是，<a id="a-KM"></a>如是，<a id="a-KN"></a>如汝所说。<a id="a-KO"></a>何以故？<a id="a-KP"></a>憍尸迦，<a id="a-KQ"></a>如来所得一切智智，<a id="a-KR"></a>皆从般若波罗蜜多而得生故，<a id="a-KS"></a>甚深般若波罗蜜多复由如来一切智智而得有故。<a id="a-KT"></a>憍尸迦，<a id="a-KU"></a>诸菩萨众应如是行、<a id="a-KV"></a>应如是住、<a id="a-KW"></a>应如是学甚深般若波罗蜜多。<a id="a-KX"></a>”</p>
  <p id="aKY">时，<a id="a-KZ"></a>天帝释便白佛言：<a id="a-Ka"></a>“诸菩萨众云何行深般若波罗蜜多，<a id="a-Kb"></a>名住深般若波罗蜜多，<a id="a-Kc"></a>名学深般若波罗蜜多？<a id="a-Kd"></a>”</p>
  <p id="aKe">尔时，<a id="a-Kf"></a>佛赞天帝释言：<a id="a-Kg"></a>“善哉！<a id="a-Kh"></a>善哉！<a id="a-Ki"></a>汝承佛力，<a id="a-Kj"></a>能问如来如是深义。</p>
  <p id="aKk">“憍尸迦，<a id="a-Kl"></a>诸菩萨众行深般若波罗蜜多，<a id="a-Km"></a>若不住色，<a id="a-Kn"></a>亦不住此是色，<a id="a-Ko"></a>是为学色；<a id="a-Kp"></a>若不住受、<a id="a-Kq"></a>想、<a id="a-Kr"></a>行、<a id="a-Ks"></a>识，<a id="a-Kt"></a>亦不住此是受、<a id="a-Ku"></a>想、<a id="a-Kv"></a>行、<a id="a-Kw"></a>识，<a id="a-Kx"></a>是为学受、<a id="a-Ky"></a>想、<a id="a-Kz"></a>行、<a id="a-L0"></a>识。<a id="a-L1"></a>复次，<a id="a-L2"></a>憍尸迦，<a id="a-L3"></a>诸菩萨众行深般若波罗蜜多，<a id="a-L4"></a>若不学色，<a id="a-L5"></a>亦不学此是色，<a id="a-L6"></a>是不住色；<a id="a-L7"></a>若不学受、<a id="a-L8"></a>想、<a id="a-L9"></a>行、<a id="a-LA"></a>识，<a id="a-LB"></a>亦不学此是受、<a id="a-LC"></a>想、<a id="a-LD"></a>行、<a id="a-LE"></a>识，<a id="a-LF"></a>是不住受、<a id="a-LG"></a>想、<a id="a-LH"></a>行、<a id="a-LI"></a>识。<a id="a-LJ"></a>憍尸迦，<a id="a-LK"></a>是名菩萨行深般若波罗蜜多，<a id="a-LL"></a>亦名住深般若波罗蜜多，<a id="a-LM"></a>亦名学深般若波罗蜜多。<a id="a-LN"></a>”</p>
  <p id="aLO">时，<a id="a-LP"></a>舍利子便白佛言：<a id="a-LQ"></a>“如是般若波罗蜜多最为甚深，<a id="a-LR"></a>难可测量，<a id="a-LS"></a>难可执取，<a id="a-LT"></a>无有限量。<a id="a-LU"></a>”</p>
  <p id="aLV">尔时，<a id="a-LW"></a>佛告舍利子言：<a id="a-LX"></a>“如是，<a id="a-LY"></a>如是，<a id="a-LZ"></a>如汝所说。<a id="a-La"></a>舍利子，<a id="a-Lb"></a>诸菩萨众行深般若波罗蜜多，<a id="a-Lc"></a>若不住色甚深性，<a id="a-Ld"></a>亦不住此是色甚深性，<a id="a-Le"></a>是为学色甚深性；<a id="a-Lf"></a>若不住受、<a id="a-Lg"></a>想、<a id="a-Lh"></a>行、<a id="a-Li"></a>识甚深性，<a id="a-Lj"></a>亦不住此是受、<a id="a-Lk"></a>想、<a id="a-Ll"></a>行、<a id="a-Lm"></a>识甚深性，<a id="a-Ln"></a>是为学受、<a id="a-Lo"></a>想、<a id="a-Lp"></a>行、<a id="a-Lq"></a>识甚深性。<a id="a-Lr"></a>复次，<a id="a-Ls"></a>舍利子，<a id="a-Lt"></a>诸菩萨众行深般若波罗蜜多，<a id="a-Lu"></a>若不学色甚深性，<a id="a-Lv"></a>亦不学此是色甚深性，<a id="a-Lw"></a>是为不住色甚深性；<a id="a-Lx"></a>若不学受、<a id="a-Ly"></a>想、<a id="a-Lz"></a>行、<a id="a-M0"></a>识甚深性，<a id="a-M1"></a>亦不学此是受、<a id="a-M2"></a>想、<a id="a-M3"></a>行、<a id="a-M4"></a>识甚深性，<a id="a-M5"></a>是为不住受、<a id="a-M6"></a>想、<a id="a-M7"></a>行、<a id="a-M8"></a>识甚深性。<a id="a-M9"></a>”</p>
  <p id="aMA">时，<a id="a-MB"></a>舍利子复白佛言：<a id="a-MC"></a>“如是般若波罗蜜多既最甚深，<a id="a-MD"></a>难可测量，<a id="a-ME"></a>难可执取，<a id="a-MF"></a>无有限量则难信解，<a id="a-MG"></a>但应为彼不退转位诸菩萨说，<a id="a-MH"></a>彼于此中无疑无惑不迷谬故。<a id="a-MI"></a>”</p>
  <p id="aMJ">时，<a id="a-MK"></a>天帝释问舍利子言：<a id="a-ML"></a>“若为未受记诸菩萨说，<a id="a-MM"></a>当有何咎？<a id="a-MN"></a>”</p>
  <p id="aMO">舍利子言：<a id="a-MP"></a>“彼闻惊怖或生毁谤，<a id="a-MQ"></a>由此因缘久受大苦，<a id="a-MR"></a>难得无上正等菩提。<a id="a-MS"></a>”</p>
  <p id="aMT">天帝释言：<a id="a-MU"></a>“颇有菩萨未得受记闻深般若波罗蜜多，<a id="a-MV"></a>心不惊怖，<a id="a-MW"></a>不生毁谤，<a id="a-MX"></a>深信解耶？<a id="a-MY"></a>”</p>
  <p id="aMZ">舍利子言：<a id="a-Ma"></a>“有！<a id="a-Mb"></a>是菩萨久发无上正等觉心，<a id="a-Mc"></a>久修菩萨摩诃萨行，<a id="a-Md"></a>虽未得受大菩提记，<a id="a-Me"></a>不过一佛或二佛所，<a id="a-Mf"></a>定当得受大菩提记。<a id="a-Mg"></a>”</p>
  <p id="aMh">尔时，<a id="a-Mi"></a>佛告舍利子言：<a id="a-Mj"></a>“如是，<a id="a-Mk"></a>如是，<a id="a-Ml"></a>如汝所说。<a id="a-Mm"></a>舍利子，<a id="a-Mn"></a>若诸菩萨未得受记，<a id="a-Mo"></a>闻深般若波罗蜜多，<a id="a-Mp"></a>心不惊怖，<a id="a-Mq"></a>深生信解，<a id="a-Mr"></a>当知久发大菩提心，<a id="a-Ms"></a>多种善根，<a id="a-Mt"></a>事多善友。<a id="a-Mu"></a>”</p>
  <p id="aMv">时，<a id="a-Mw"></a>舍利子便白佛言：<a id="a-Mx"></a>“我今乐说少分譬喻，<a id="a-My"></a>惟愿听许！<a id="a-Mz"></a>”</p>
  <p id="aN0">尔时，<a id="a-N1"></a>佛告舍利子言：<a id="a-N2"></a>“随汝意说。<a id="a-N3"></a>”</p>
  <p id="aN4">时，<a id="a-N5"></a>舍利子白言：<a id="a-N6"></a>“世尊，<a id="a-N7"></a>如菩萨乘善男子等自梦见坐妙菩提座，<a id="a-N8"></a>当知是人近证无上正等菩提。<a id="a-N9"></a>若有得闻甚深般若波罗蜜多，<a id="a-NA"></a>心不惊怖，<a id="a-NB"></a>深生信解亦复如是，<a id="a-NC"></a>当知是人久发无上正等觉心善根成熟，<a id="a-ND"></a>或已得受大菩提记，<a id="a-NE"></a>或近当受大菩提记，<a id="a-NF"></a>疾证无上正等菩提。</p>
  <p id="aNG">“世尊，<a id="a-NH"></a>譬如有人游行旷野，<a id="a-NI"></a>经过险道百踰缮那或二、<a id="a-NJ"></a>或三乃至五百，<a id="a-NK"></a>见诸城邑王都前相，<a id="a-NL"></a>谓放牧人园林田等，<a id="a-NM"></a>见是相已便作是念：<a id="a-NN"></a>‘城邑王都去此非远。<a id="a-NO"></a>’作是念已身意泰然，<a id="a-NP"></a>不畏恶兽恶贼饥渴。<a id="a-NQ"></a>如是菩萨得闻般若波罗蜜多深心信敬，<a id="a-NR"></a>当知不久受菩提记，<a id="a-NS"></a>疾证无上正等菩提，<a id="a-NT"></a>无堕声闻、<a id="a-NU"></a>独觉地畏。<a id="a-NV"></a>何以故？<a id="a-NW"></a>已得见闻恭敬信受甚深般若波罗蜜多无上菩提之前相故。</p>
  <p id="aNX">“世尊，<a id="a-NY"></a>譬如有人欲观大海，<a id="a-NZ"></a>渐次往趣经历多时不见山林便作是念：<a id="a-Na"></a>‘今观此相，<a id="a-Nb"></a>大海非远。<a id="a-Nc"></a>所以者何？<a id="a-Nd"></a>近大海岸，<a id="a-Ne"></a>地必渐下无诸山林。<a id="a-Nf"></a>’彼人尔时虽未见海，<a id="a-Ng"></a>而见近相欢喜踊跃。<a id="a-Nh"></a>如是菩萨得闻般若波罗蜜多深心信敬，<a id="a-Ni"></a>当知不久受菩提记，<a id="a-Nj"></a>疾证无上正等菩提。<a id="a-Nk"></a>何以故？<a id="a-Nl"></a>已得见闻甚深般若波罗蜜多无上菩提之前相故。</p>
  <p id="aNm">“世尊，<a id="a-Nn"></a>譬如春时华果树等，<a id="a-No"></a>故叶已堕枝条滋润，<a id="a-Np"></a>众人见之咸作是念：<a id="a-Nq"></a>‘新华果叶当出非久。<a id="a-Nr"></a>所以者何？<a id="a-Ns"></a>此诸树等新华果叶先相现故。<a id="a-Nt"></a>’如是菩萨得闻般若波罗蜜多深心信敬，<a id="a-Nu"></a>当知不久受菩提记，<a id="a-Nv"></a>疾证无上正等菩提。<a id="a-Nw"></a>时，<a id="a-Nx"></a>众会中有诸天子，<a id="a-Ny"></a>见已欢喜作是念言：<a id="a-Nz"></a>‘先诸菩萨得此相已，<a id="a-O0"></a>不久便受大菩提记，<a id="a-O1"></a>今此菩萨亦得是相，<a id="a-O2"></a>不久当受大菩提记。<a id="a-O3"></a>’</p>
  <p id="aO4">“世尊，<a id="a-O5"></a>譬如女人怀妊渐久，<a id="a-O6"></a>其身转重动止不安，<a id="a-O7"></a>饮食睡眠悉皆减少，<a id="a-O8"></a>不喜多语厌常所作，<a id="a-O9"></a>受苦痛故众事顿息，<a id="a-OA"></a>有异母人见是相已，<a id="a-OB"></a>即知此女不久产生。<a id="a-OC"></a>如是菩萨得闻般若波罗蜜多深心信敬，<a id="a-OD"></a>当知不久受菩提记，<a id="a-OE"></a>疾证无上正等菩提，<a id="a-OF"></a>能尽未来利乐一切。<a id="a-OG"></a>”</p>
  <p id="aOH">尔时，<a id="a-OI"></a>佛赞舍利子言：<a id="a-OJ"></a>“善哉！<a id="a-OK"></a>善哉！<a id="a-OL"></a>汝今善说菩萨譬喻，<a id="a-OM"></a>皆是如来威神之力。<a id="a-ON"></a>”</p>
 </body>
</html>