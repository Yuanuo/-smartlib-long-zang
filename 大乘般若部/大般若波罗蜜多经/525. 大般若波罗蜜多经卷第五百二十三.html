<!doctype html>
<html id="z3IBT568S" data-ver="1061">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第五百二十三</h1>
  <h2 id="a2">第三分方便善巧品第二十六之一</h2>
  <p id="a3">尔时，<a id="a-4"></a>善现作是念言：<a id="a-5"></a>“如是般若波罗蜜多最为甚深，<a id="a-6"></a>诸佛无上正等菩提亦最甚深！<a id="a-7"></a>我当问佛二甚深义。<a id="a-8"></a>”</p>
  <p id="a9">作是念已，<a id="a-A"></a>便白佛言：<a id="a-B"></a>“甚深般若波罗蜜多即佛无上正等菩提，<a id="a-C"></a>诸佛无上正等菩提即深般若波罗蜜多。<a id="a-D"></a>如是般若波罗蜜多及佛无上正等菩提，<a id="a-E"></a>俱最甚深不可尽故，<a id="a-F"></a>何缘此二说为无尽？<a id="a-G"></a>”</p>
  <p id="aH">佛告善现：<a id="a-I"></a>“甚深般若波罗蜜多及佛无上正等菩提，<a id="a-J"></a>皆如虚空不可尽故，<a id="a-K"></a>说为无尽。<a id="a-L"></a>”</p>
  <p id="aM">具寿善现复白佛言：<a id="a-N"></a>“云何菩萨摩诃萨应引发般若波罗蜜多？<a id="a-O"></a>”</p>
  <p id="aP">佛告善现：<a id="a-Q"></a>“诸菩萨摩诃萨应观色无尽故，<a id="a-R"></a>引发般若波罗蜜多；<a id="a-S"></a>应观受、<a id="a-T"></a>想、<a id="a-U"></a>行、<a id="a-V"></a>识无尽故，<a id="a-W"></a>引发般若波罗蜜多；<a id="a-X"></a>广说乃至应观一切智智亦无尽故，<a id="a-Y"></a>引发般若波罗蜜多。</p>
  <p id="aZ">“复次，<a id="a-a"></a>善现，<a id="a-b"></a>诸菩萨摩诃萨应观色如虚空无尽故，<a id="a-c"></a>引发般若波罗蜜多；<a id="a-d"></a>应观受、<a id="a-e"></a>想、<a id="a-f"></a>行、<a id="a-g"></a>识如虚空无尽故，<a id="a-h"></a>引发般若波罗蜜多；<a id="a-i"></a>广说乃至应观一切智智如虚空无尽故，<a id="a-j"></a>引发般若波罗蜜多。</p>
  <p id="ak">“复次，<a id="a-l"></a>善现，<a id="a-m"></a>诸菩萨摩诃萨应观无明缘行如虚空无尽故，<a id="a-n"></a>引发般若波罗蜜多；<a id="a-o"></a>应观行缘识如虚空无尽故，<a id="a-p"></a>引发般若波罗蜜多；<a id="a-q"></a>应观识缘名色如虚空无尽故，<a id="a-r"></a>引发般若波罗蜜多；<a id="a-s"></a>应观名色缘六处如虚空无尽故，<a id="a-t"></a>引发般若波罗蜜多；<a id="a-u"></a>应观六处缘触如虚空无尽故，<a id="a-v"></a>引发般若波罗蜜多；<a id="a-w"></a>应观触缘受如虚空无尽故，<a id="a-x"></a>引发般若波罗蜜多；<a id="a-y"></a>应观受缘爱如虚空无尽故，<a id="a-z"></a>引发般若波罗蜜多；<a id="a-10"></a>应观爱缘取如虚空无尽故，<a id="a-11"></a>引发般若波罗蜜多；<a id="a-12"></a>应观取缘有如虚空无尽故，<a id="a-13"></a>引发般若波罗蜜多；<a id="a-14"></a>应观有缘生如虚空无尽故，<a id="a-15"></a>引发般若波罗蜜多；<a id="a-16"></a>应观生缘老死愁叹苦忧恼如虚空无尽故，<a id="a-17"></a>引发般若波罗蜜多。</p>
  <p id="a18">“善现当知，<a id="a-19"></a>诸菩萨摩诃萨应作如是，<a id="a-1A"></a>引发般若波罗蜜多。<a id="a-1B"></a>善现当知，<a id="a-1C"></a>诸菩萨摩诃萨如是观察十二缘起远离二边，<a id="a-1D"></a>是诸菩萨摩诃萨众不共妙观。<a id="a-1E"></a>善现当知，<a id="a-1F"></a>诸菩萨摩诃萨菩提树下坐金刚座，<a id="a-1G"></a>如实观察十二缘起犹如虚空不可尽故，<a id="a-1H"></a>便能证得一切智智。<a id="a-1I"></a>善现当知，<a id="a-1J"></a>若菩萨摩诃萨以如虚空无尽行相，<a id="a-1K"></a>行深般若波罗蜜多，<a id="a-1L"></a>如实观察十二缘起，<a id="a-1M"></a>不堕声闻及独觉地，<a id="a-1N"></a>速证无上正等菩提。</p>
  <p id="a1O">“善现当知，<a id="a-1P"></a>住菩萨乘善男子等，<a id="a-1Q"></a>若于无上正等菩提有退转者，<a id="a-1R"></a>皆悉不依引发般若波罗蜜多巧便作意，<a id="a-1S"></a>由彼不了‘云何菩萨摩诃萨修行般若波罗蜜多，<a id="a-1T"></a>能以如虚空无尽行相，<a id="a-1U"></a>如实观察十二缘起，<a id="a-1V"></a>引发般若波罗蜜多？<a id="a-1W"></a>’善现当知，<a id="a-1X"></a>住菩萨乘善男子等，<a id="a-1Y"></a>若于无上正等菩提而有退转，<a id="a-1Z"></a>皆由远离引发般若波罗蜜多方便善巧。<a id="a-1a"></a>善现当知，<a id="a-1b"></a>若菩萨摩诃萨能于无上正等菩提不退转者，<a id="a-1c"></a>一切皆依引发般若波罗蜜多方便善巧。<a id="a-1d"></a>是菩萨摩诃萨由依如是方便善巧修行般若波罗蜜多，<a id="a-1e"></a>以如虚空无尽行相引发般若波罗蜜多，<a id="a-1f"></a>如实观察十二缘起；<a id="a-1g"></a>是菩萨摩诃萨由此因缘，<a id="a-1h"></a>速能圆满甚深般若波罗蜜多。</p>
  <p id="a1i">“善现当知，<a id="a-1j"></a>诸菩萨摩诃萨如是观察缘起法时，<a id="a-1k"></a>不见有法无因而生，<a id="a-1l"></a>不见有法无因而灭，<a id="a-1m"></a>不见有法性相常住不生不灭，<a id="a-1n"></a>不见有法有我、<a id="a-1o"></a>有情广说乃至知者、<a id="a-1p"></a>见者，<a id="a-1q"></a>不见有法若常若无常、<a id="a-1r"></a>若乐若苦、<a id="a-1s"></a>若我若无我、<a id="a-1t"></a>若净若不净、<a id="a-1u"></a>若寂静若不寂静、<a id="a-1v"></a>若远离若不远离。<a id="a-1w"></a>善现当知，<a id="a-1x"></a>诸菩萨摩诃萨常应如是观察缘起，<a id="a-1y"></a>修行般若波罗蜜多。</p>
  <p id="a1z">“善现当知，<a id="a-20"></a>若时菩萨摩诃萨如实观察缘起法门修行般若波罗蜜多，<a id="a-21"></a>是时菩萨摩诃萨不见色蕴乃至识蕴若常若无常、<a id="a-22"></a>若乐若苦、<a id="a-23"></a>若我若无我、<a id="a-24"></a>若净若不净、<a id="a-25"></a>若寂静若不寂静、<a id="a-26"></a>若远离若不远离；<a id="a-27"></a>广说乃至不见一切智智若常若无常、<a id="a-28"></a>若乐若苦、<a id="a-29"></a>若我若无我、<a id="a-2A"></a>若净若不净、<a id="a-2B"></a>若寂静若不寂静、<a id="a-2C"></a>若远离若不远离。<a id="a-2D"></a>善现当知，<a id="a-2E"></a>若时菩萨摩诃萨行深般若波罗蜜多，<a id="a-2F"></a>是时菩萨摩诃萨虽行般若波罗蜜多，<a id="a-2G"></a>而不见有所行般若波罗蜜多，<a id="a-2H"></a>亦复不见有法能见所行般若波罗蜜多，<a id="a-2I"></a>亦不见有如是不见；<a id="a-2J"></a>虽行静虑、<a id="a-2K"></a>精进、<a id="a-2L"></a>安忍、<a id="a-2M"></a>净戒、<a id="a-2N"></a>布施波罗蜜多，<a id="a-2O"></a>而不见有所行静虑乃至布施波罗蜜多，<a id="a-2P"></a>亦复不见有法能见所行静虑乃至布施波罗蜜多，<a id="a-2Q"></a>亦不见有如是不见；<a id="a-2R"></a>广说乃至虽修一切智智，<a id="a-2S"></a>而不见有所修一切智智，<a id="a-2T"></a>亦复不见有法能见所修一切智智，<a id="a-2U"></a>亦不见有如是不见。</p>
  <p id="a2V">“善现当知，<a id="a-2W"></a>诸菩萨摩诃萨于一切法以无所得而为方便，<a id="a-2X"></a>应行般若波罗蜜多。<a id="a-2Y"></a>善现当知，<a id="a-2Z"></a>若时菩萨摩诃萨于一切法以无所得而为方便修行般若波罗蜜多，<a id="a-2a"></a>是时恶魔生大忧恼如中毒箭。<a id="a-2b"></a>譬如有人父母卒丧，<a id="a-2c"></a>身心苦痛，<a id="a-2d"></a>恶魔亦尔。<a id="a-2e"></a>”</p>
  <p id="a2f">具寿善现便白佛言：<a id="a-2g"></a>“为一恶魔见诸菩萨于一切法以无所得而为方便修行般若波罗蜜多，<a id="a-2h"></a>生大忧恼如中毒箭？<a id="a-2i"></a>为遍三千大千世界一切恶魔皆亦如是？<a id="a-2j"></a>”</p>
  <p id="a2k">佛告善现：<a id="a-2l"></a>“遍满三千大千世界一切恶魔皆亦如是，<a id="a-2m"></a>各于本座不能自安。</p>
  <p id="a2n">“善现当知，<a id="a-2o"></a>诸菩萨摩诃萨常应安住甚深般若波罗蜜多真净行住。<a id="a-2p"></a>若菩萨摩诃萨常能安住甚深般若波罗蜜多真净行住，<a id="a-2q"></a>世间天、<a id="a-2r"></a>人、<a id="a-2s"></a>阿素洛等，<a id="a-2t"></a>伺求其短终不能得，<a id="a-2u"></a>亦复不能扰乱障礙。<a id="a-2v"></a>是故，<a id="a-2w"></a>善现，<a id="a-2x"></a>若菩萨摩诃萨欲得无上正等菩提，<a id="a-2y"></a>当勤安住甚深般若波罗蜜多真净行住。</p>
  <p id="a2z">“善现当知，<a id="a-30"></a>若菩萨摩诃萨能正安住甚深般若波罗蜜多真净行住，<a id="a-31"></a>则能修满布施、<a id="a-32"></a>净戒、<a id="a-33"></a>安忍、<a id="a-34"></a>精进、<a id="a-35"></a>静虑、<a id="a-36"></a>般若波罗蜜多。<a id="a-37"></a>若菩萨摩诃萨能正修行甚深般若波罗蜜多，<a id="a-38"></a>便能具足修满一切波罗蜜多。<a id="a-39"></a>”</p>
  <p id="a3A">尔时，<a id="a-3B"></a>善现即白佛言：<a id="a-3C"></a>“云何菩萨摩诃萨能正修行甚深般若波罗蜜多，<a id="a-3D"></a>便能修满布施、<a id="a-3E"></a>净戒、<a id="a-3F"></a>安忍、<a id="a-3G"></a>精进、<a id="a-3H"></a>静虑、<a id="a-3I"></a>般若波罗蜜多？<a id="a-3J"></a>”</p>
  <p id="a3K">佛告善现：<a id="a-3L"></a>“若菩萨摩诃萨无倒修行甚深般若波罗蜜多时，<a id="a-3M"></a>以一切智智相应之心而行布施乃至般若，<a id="a-3N"></a>持此功德与诸有情同共回向一切智智。<a id="a-3O"></a>如是，<a id="a-3P"></a>善现，<a id="a-3Q"></a>诸菩萨摩诃萨能正修行甚深般若波罗蜜多，<a id="a-3R"></a>便能修满布施、<a id="a-3S"></a>净戒、<a id="a-3T"></a>安忍、<a id="a-3U"></a>精进、<a id="a-3V"></a>静虑、<a id="a-3W"></a>般若波罗蜜多。<a id="a-3X"></a>”</p>
  <p id="a3Y">尔时，<a id="a-3Z"></a>具寿善现白佛言：<a id="a-3a"></a>“世尊，<a id="a-3b"></a>云何菩萨摩诃萨安住布施波罗蜜多，<a id="a-3c"></a>引摄净戒乃至般若波罗蜜多？<a id="a-3d"></a>”</p>
  <p id="a3e">佛告善现：<a id="a-3f"></a>“若菩萨摩诃萨以无爱染、<a id="a-3g"></a>无悭吝心行布施时，<a id="a-3h"></a>持此布施与诸有情同共回向一切智智，<a id="a-3i"></a>于诸有情起慈身业、<a id="a-3j"></a>语业、<a id="a-3k"></a>意业，<a id="a-3l"></a>远离恶戒。<a id="a-3m"></a>是为菩萨摩诃萨安住布施波罗蜜多，<a id="a-3n"></a>引摄净戒波罗蜜多。</p>
  <p id="a3o">“若菩萨摩诃萨以无爱染、<a id="a-3p"></a>无悭吝心行布施时，<a id="a-3q"></a>持此布施与诸有情同共回向一切智智，<a id="a-3r"></a>若诸受者或余有情非理毁骂、<a id="a-3s"></a>嫌害、<a id="a-3t"></a>凌辱；<a id="a-3u"></a>菩萨于彼不起变异嗔忿害心、<a id="a-3v"></a>身、<a id="a-3w"></a>语加报，<a id="a-3x"></a>唯生怜愍慈悲之心，<a id="a-3y"></a>以和软言惭愧逊谢。<a id="a-3z"></a>是为菩萨摩诃萨安住布施波罗蜜多，<a id="a-40"></a>引摄安忍波罗蜜多。</p>
  <p id="a41">“若菩萨摩诃萨以无爱染、<a id="a-42"></a>无悭吝心行布施时，<a id="a-43"></a>持此布施与诸有情同共回向一切智智，<a id="a-44"></a>若诸受者或余有情非理毁骂嫌害凌辱，<a id="a-45"></a>尔时菩萨便作是念：<a id="a-46"></a>‘诸有造作如是类业，<a id="a-47"></a>还自感得如是类果。<a id="a-48"></a>我今不应计彼所作，<a id="a-49"></a>废修自业。<a id="a-4A"></a>’复作是念：<a id="a-4B"></a>‘我应于彼及余有情，<a id="a-4C"></a>舍心施心倍更增长无所顾惜。<a id="a-4D"></a>’作是念已，<a id="a-4E"></a>发起增上身心精进，<a id="a-4F"></a>常行惠舍。<a id="a-4G"></a>是为菩萨摩诃萨安住布施波罗蜜多，<a id="a-4H"></a>引摄精进波罗蜜多。</p>
  <p id="a4I">“若菩萨摩诃萨以无爱染、<a id="a-4J"></a>无悭吝心行布施时，<a id="a-4K"></a>持此布施与诸有情同共回向一切智智，<a id="a-4L"></a>于诸受者及余境界心无散乱，<a id="a-4M"></a>不求诸欲三界二乘，<a id="a-4N"></a>唯求佛果。<a id="a-4O"></a>是为菩萨摩诃萨安住布施波罗蜜多，<a id="a-4P"></a>引摄静虑波罗蜜多。</p>
  <p id="a4Q">“若菩萨摩诃萨以无爱染、<a id="a-4R"></a>无悭吝心行布施时，<a id="a-4S"></a>持此布施与诸有情同共回向一切智智，<a id="a-4T"></a>观诸受者、<a id="a-4U"></a>施者、<a id="a-4V"></a>施物皆如幻事，<a id="a-4W"></a>不见此施于诸有情有损有益，<a id="a-4X"></a>达一切法毕竟皆空不可得故。<a id="a-4Y"></a>是为菩萨摩诃萨安住布施波罗蜜多，<a id="a-4Z"></a>引摄般若波罗蜜多。<a id="a-4a"></a>”</p>
  <p id="a4b">具寿善现复白佛言：<a id="a-4c"></a>“云何菩萨摩诃萨安住净戒波罗蜜多，<a id="a-4d"></a>引摄布施乃至般若波罗蜜多？<a id="a-4e"></a>”</p>
  <p id="a4f">佛告善现：<a id="a-4g"></a>“若菩萨摩诃萨安住净戒波罗蜜多，<a id="a-4h"></a>具身律仪，<a id="a-4i"></a>具语律仪，<a id="a-4j"></a>具意律仪，<a id="a-4k"></a>造诸福业，<a id="a-4l"></a>由此福业离断生命乃至邪见，<a id="a-4m"></a>不求声闻、<a id="a-4n"></a>独觉等地，<a id="a-4o"></a>唯求无上正等菩提。<a id="a-4p"></a>菩萨尔时安住净戒广行惠施，<a id="a-4q"></a>随诸有情须食与食、<a id="a-4r"></a>须饮与饮、<a id="a-4s"></a>须余资具与余资具，<a id="a-4t"></a>复持如是布施善根，<a id="a-4u"></a>与诸有情平等共有回向无上正等菩提，<a id="a-4v"></a>不求声闻、<a id="a-4w"></a>独觉等地。<a id="a-4x"></a>是为菩萨摩诃萨安住净戒波罗蜜多，<a id="a-4y"></a>引摄布施波罗蜜多。</p>
  <p id="a4z">“若菩萨摩诃萨安住净戒波罗蜜多。<a id="a-50"></a>设诸有情竞来分割菩萨支节，<a id="a-51"></a>各取持去，<a id="a-52"></a>菩萨于彼不生一念忿恚之心，<a id="a-53"></a>但作是念：<a id="a-54"></a>‘我今获得广大善利，<a id="a-55"></a>谓舍臭秽危脆之身，<a id="a-56"></a>得佛清净金刚之身。<a id="a-57"></a>’是为菩萨摩诃萨安住净戒波罗蜜多，<a id="a-58"></a>引摄安忍波罗蜜多。</p>
  <p id="a59">“若菩萨摩诃萨安住净戒波罗蜜多，<a id="a-5A"></a>身心精进常无间断，<a id="a-5B"></a>被大悲甲发弘誓言：<a id="a-5C"></a>‘一切有情沉沦苦海，<a id="a-5D"></a>我当拔置甘露涅槃。<a id="a-5E"></a>’是为菩萨摩诃萨安住净戒波罗蜜多，<a id="a-5F"></a>引摄精进波罗蜜多。</p>
  <p id="a5G">“若菩萨摩诃萨安住净戒波罗蜜多，<a id="a-5H"></a>虽入初静虑乃至灭想受定，<a id="a-5I"></a>而不堕声闻、<a id="a-5J"></a>独觉等地，<a id="a-5K"></a>亦不证实际，<a id="a-5L"></a>由本愿力所任持故，<a id="a-5M"></a>作是念言：<a id="a-5N"></a>‘诸有情类沉溺苦海不能自出，<a id="a-5O"></a>我今既住清净尸罗，<a id="a-5P"></a>方便引发神通静虑，<a id="a-5Q"></a>定当拔置常乐涅槃。<a id="a-5R"></a>’是为菩萨摩诃萨安住净戒波罗蜜多，<a id="a-5S"></a>引摄静虑波罗蜜多。</p>
  <p id="a5T">“若菩萨摩诃萨安住净戒波罗蜜多，<a id="a-5U"></a>不见有法若有为若无为、<a id="a-5V"></a>若堕有相若堕无相、<a id="a-5W"></a>若堕有数若堕无数，<a id="a-5X"></a>唯观诸法不离真如广说乃至不思议界，<a id="a-5Y"></a>此真如等亦不可得，<a id="a-5Z"></a>由此般若波罗蜜多方便善巧，<a id="a-5a"></a>不堕声闻、<a id="a-5b"></a>独觉等地，<a id="a-5c"></a>唯趣无上正等菩提。<a id="a-5d"></a>是为菩萨摩诃萨安住净戒波罗蜜多，<a id="a-5e"></a>引摄般若波罗蜜多。<a id="a-5f"></a>”</p>
  <p id="a5g">具寿善现复白佛言：<a id="a-5h"></a>“云何菩萨摩诃萨安住安忍波罗蜜多，<a id="a-5i"></a>引摄布施乃至般若波罗蜜多？<a id="a-5j"></a>”</p>
  <p id="a5k">佛告善现：<a id="a-5l"></a>“若菩萨摩诃萨安住安忍波罗蜜多，<a id="a-5m"></a>从初发心乃至安坐妙菩提座，<a id="a-5n"></a>于其中间，<a id="a-5o"></a>设有种种有情之类，<a id="a-5p"></a>非理毁骂轻蔑凌辱，<a id="a-5q"></a>乃至分割支节持去，<a id="a-5r"></a>菩萨尔时都无忿恚，<a id="a-5s"></a>但作是念：<a id="a-5t"></a>‘此诸有情深可怜愍，<a id="a-5u"></a>为烦恼毒扰乱身心不得自在，<a id="a-5v"></a>无依无护贫苦所逼，<a id="a-5w"></a>我当施彼随意所须饮食、<a id="a-5x"></a>衣服及余资具。<a id="a-5y"></a>’复持如是布施善根，<a id="a-5z"></a>与诸有情平等共有回向无上正等菩提，<a id="a-60"></a>以无所得而为方便。<a id="a-61"></a>如是回向大菩提时远离三心，<a id="a-62"></a>谓谁回向、<a id="a-63"></a>何所回向、<a id="a-64"></a>以何回向。<a id="a-65"></a>是为菩萨摩诃萨安住安忍波罗蜜多，<a id="a-66"></a>引摄布施波罗蜜多。</p>
  <p id="a67">“若菩萨摩诃萨安住安忍波罗蜜多，<a id="a-68"></a>从初发心乃至安坐妙菩提座，<a id="a-69"></a>于其中间，<a id="a-6A"></a>乃至为救自命因缘，<a id="a-6B"></a>于诸有情终不损害，<a id="a-6C"></a>乃至不起诸恶邪见。<a id="a-6D"></a>菩萨如是修净戒时，<a id="a-6E"></a>不求声闻、<a id="a-6F"></a>独觉等地，<a id="a-6G"></a>复持如是净戒善根，<a id="a-6H"></a>与诸有情平等共有回向无上正等菩提，<a id="a-6I"></a>以无所得而为方便。<a id="a-6J"></a>如是回向大菩提时远离三心，<a id="a-6K"></a>谓谁回向、<a id="a-6L"></a>何所回向、<a id="a-6M"></a>以何回向。<a id="a-6N"></a>是为菩萨摩诃萨安住安忍波罗蜜多，<a id="a-6O"></a>引摄净戒波罗蜜多。</p>
  <p id="a6P">“若菩萨摩诃萨安住安忍波罗蜜多，<a id="a-6Q"></a>发起勇猛增上精进，<a id="a-6R"></a>常作是念：<a id="a-6S"></a>‘若一有情在一踰缮那外，<a id="a-6T"></a>或十、<a id="a-6U"></a>或百乃至无量踰缮那外，<a id="a-6V"></a>或在一世界外，<a id="a-6W"></a>或十、<a id="a-6X"></a>或百乃至无量诸世界外应可度者，<a id="a-6Y"></a>我定当往方便教化，<a id="a-6Z"></a>令其受持或八学处、<a id="a-6a"></a>或五学处、<a id="a-6b"></a>或十学处、<a id="a-6c"></a>或具学处，<a id="a-6d"></a>或令住预流果，<a id="a-6e"></a>或令住一来果，<a id="a-6f"></a>或令住不还果，<a id="a-6g"></a>或令住阿罗汉果，<a id="a-6h"></a>或令住独觉菩提，<a id="a-6i"></a>或令安住诸菩萨地乃至无上正等菩提，<a id="a-6j"></a>尚不辞劳，<a id="a-6k"></a>况为教化无量无数无边有情，<a id="a-6l"></a>皆令获得利益安乐而当懈倦？<a id="a-6m"></a>’复持如是精进善根，<a id="a-6n"></a>与诸有情平等共有回向无上正等菩提，<a id="a-6o"></a>以无所得而为方便。<a id="a-6p"></a>如是回向大菩提时远离三心，<a id="a-6q"></a>谓谁回向、<a id="a-6r"></a>何所回向、<a id="a-6s"></a>以何回向。<a id="a-6t"></a>是为菩萨摩诃萨安住安忍波罗蜜多，<a id="a-6u"></a>引摄精进波罗蜜多。</p>
  <p id="a6v">“若菩萨摩诃萨安住安忍波罗蜜多，<a id="a-6w"></a>摄心不乱，<a id="a-6x"></a>离欲恶不善法，<a id="a-6y"></a>有寻有伺，<a id="a-6z"></a>离生喜乐，<a id="a-70"></a>入初静虑，<a id="a-71"></a>广说乃至入灭想受定，<a id="a-72"></a>此诸定中随所生起心、<a id="a-73"></a>心所法及诸善根，<a id="a-74"></a>一切和合与诸有情平等共有回向无上正等菩提，<a id="a-75"></a>以无所得而为方便。<a id="a-76"></a>如是回向大菩提时远离三心，<a id="a-77"></a>谓谁回向、<a id="a-78"></a>何所回向、<a id="a-79"></a>以何回向。<a id="a-7A"></a>于诸静虑及静虑支都无所得。<a id="a-7B"></a>是为菩萨摩诃萨安住安忍波罗蜜多，<a id="a-7C"></a>引摄静虑波罗蜜多。</p>
  <p id="a7D">“若菩萨摩诃萨安住安忍波罗蜜多，<a id="a-7E"></a>修行般若波罗蜜多，<a id="a-7F"></a>于诸法中住修法观，<a id="a-7G"></a>虽以远离行相，<a id="a-7H"></a>或以寂静行相，<a id="a-7I"></a>或以无尽行相，<a id="a-7J"></a>或以永灭行相观一切法，<a id="a-7K"></a>而于法性能不作证，<a id="a-7L"></a>乃至能坐妙菩提座，<a id="a-7M"></a>证得无上正等菩提，<a id="a-7N"></a>从此座起转妙法轮，<a id="a-7O"></a>利益安乐诸有情类。<a id="a-7P"></a>复持如是妙慧善根，<a id="a-7Q"></a>与诸有情平等共有回向无上正等菩提，<a id="a-7R"></a>以无所得而为方便。<a id="a-7S"></a>如是回向大菩提时远离三心，<a id="a-7T"></a>谓谁回向、<a id="a-7U"></a>何所回向、<a id="a-7V"></a>以何回向。<a id="a-7W"></a>是为菩萨摩诃萨安住安忍波罗蜜多，<a id="a-7X"></a>引摄般若波罗蜜多。<a id="a-7Y"></a>如是引摄非取非舍。<a id="a-7Z"></a>”</p>
  <p id="a7a">具寿善现复白佛言：<a id="a-7b"></a>“云何菩萨摩诃萨安住精进波罗蜜多，<a id="a-7c"></a>引摄布施乃至般若波罗蜜多？<a id="a-7d"></a>”</p>
  <p id="a7e">佛告善现：<a id="a-7f"></a>“若菩萨摩诃萨安住精进波罗蜜多，<a id="a-7g"></a>身心精进常无懈息，<a id="a-7h"></a>求诸善法亦无厌倦，<a id="a-7i"></a>恒作是念：<a id="a-7j"></a>‘我定应得一切智智，<a id="a-7k"></a>不应不得。<a id="a-7l"></a>’是菩萨摩诃萨为欲饶益一切有情常发誓愿：<a id="a-7m"></a>‘若一有情在一踰缮那外，<a id="a-7n"></a>或十、<a id="a-7o"></a>或百乃至无量踰缮那外，<a id="a-7p"></a>或在一世界外，<a id="a-7q"></a>或十、<a id="a-7r"></a>或百乃至无量诸世界外应可度者，<a id="a-7s"></a>我定当往方便教化若菩萨乘善男子等，<a id="a-7t"></a>令住无上正等菩提；<a id="a-7u"></a>若声闻乘善男子等，<a id="a-7v"></a>令住预流、<a id="a-7w"></a>一来、<a id="a-7x"></a>不还、<a id="a-7y"></a>阿罗汉果；<a id="a-7z"></a>若独觉乘善男子等，<a id="a-80"></a>令其安住独觉菩提；<a id="a-81"></a>若余有情，<a id="a-82"></a>令其安住十善业道。<a id="a-83"></a>如是皆以法施、<a id="a-84"></a>财施而充足之，<a id="a-85"></a>方便引摄。<a id="a-86"></a>’复持如是布施善根，<a id="a-87"></a>与诸有情平等共有回向无上正等菩提，<a id="a-88"></a>不求声闻、<a id="a-89"></a>独觉等地，<a id="a-8A"></a>以无所得而为方便。<a id="a-8B"></a>如是回向大菩提时远离三心，<a id="a-8C"></a>谓谁回向、<a id="a-8D"></a>何所回向、<a id="a-8E"></a>以何回向。<a id="a-8F"></a>是为菩萨摩诃萨安住精进波罗蜜多，<a id="a-8G"></a>引摄布施波罗蜜多。</p>
  <p id="a8H">“若菩萨摩诃萨安住精进波罗蜜多，<a id="a-8I"></a>从初发心乃至安坐妙菩提座，<a id="a-8J"></a>自离害生命乃至邪见，<a id="a-8K"></a>亦劝他离害生命乃至邪见，<a id="a-8L"></a>无倒称扬离害生命乃至邪见法，<a id="a-8M"></a>欢喜赞叹离害生命乃至邪见者。<a id="a-8N"></a>是菩萨摩诃萨持此净戒波罗蜜多，<a id="a-8O"></a>不求二乘及三界果，<a id="a-8P"></a>但持如是净戒善根，<a id="a-8Q"></a>与诸有情平等共有回向无上正等菩提，<a id="a-8R"></a>以无所得而为方便。<a id="a-8S"></a>如是回向大菩提时远离三心，<a id="a-8T"></a>谓谁回向、<a id="a-8U"></a>何所回向、<a id="a-8V"></a>以何回向。<a id="a-8W"></a>是为菩萨摩诃萨安住精进波罗蜜多，<a id="a-8X"></a>引摄净戒波罗蜜多。</p>
  <p id="a8Y">“若菩萨摩诃萨安住精进波罗蜜多，<a id="a-8Z"></a>从初发心乃至安坐妙菩提座，<a id="a-8a"></a>于其中间人非人等竞来恼触，<a id="a-8b"></a>或复斫刺、<a id="a-8c"></a>断割支体随意持去，<a id="a-8d"></a>菩萨尔时不作是念：<a id="a-8e"></a>‘谁斫刺我？<a id="a-8f"></a>谁断割我？<a id="a-8g"></a>谁复持去？<a id="a-8h"></a>’但作是念：<a id="a-8i"></a>‘我今获得广大善利！<a id="a-8j"></a>彼诸有情为益我故，<a id="a-8k"></a>来断割我身分支节。<a id="a-8l"></a>然我本为一切有情而受此身，<a id="a-8m"></a>彼来自取己所有物而成我事。<a id="a-8n"></a>’菩萨如是审谛思惟诸法实相而修安忍，<a id="a-8o"></a>持此安忍殊胜善根，<a id="a-8p"></a>不求声闻、<a id="a-8q"></a>独觉等地，<a id="a-8r"></a>但持如是安忍善根，<a id="a-8s"></a>与诸有情平等共有回向无上正等菩提，<a id="a-8t"></a>以无所得而为方便。<a id="a-8u"></a>如是回向大菩提时远离三心，<a id="a-8v"></a>谓谁回向、<a id="a-8w"></a>何所回向、<a id="a-8x"></a>以何回向。<a id="a-8y"></a>是为菩萨摩诃萨安住精进波罗蜜多，<a id="a-8z"></a>引摄安忍波罗蜜多。</p>
  <p id="a90">“若菩萨摩诃萨安住精进波罗蜜多，<a id="a-91"></a>勤修诸定，<a id="a-92"></a>谓离欲恶不善法，<a id="a-93"></a>有寻有伺，<a id="a-94"></a>离生喜乐，<a id="a-95"></a>入初静虑，<a id="a-96"></a>广说乃至入第四静虑；<a id="a-97"></a>于诸有情起与乐想，<a id="a-98"></a>入慈无量，<a id="a-99"></a>广说乃至入舍无量；<a id="a-9A"></a>于诸色中起厌粗想，<a id="a-9B"></a>入空无边处定，<a id="a-9C"></a>广说乃至入灭想受定。<a id="a-9D"></a>是菩萨摩诃萨虽入如是静虑、<a id="a-9E"></a>无量、<a id="a-9F"></a>无色、<a id="a-9G"></a>灭定，<a id="a-9H"></a>而不摄受彼异熟果，<a id="a-9I"></a>但随有情应可受化，<a id="a-9J"></a>作饶益处而于中生；<a id="a-9K"></a>既生彼已，<a id="a-9L"></a>用四摄事、<a id="a-9M"></a>六到彼岸而饶益之。<a id="a-9N"></a>是菩萨摩诃萨依诸静虑起胜神通，<a id="a-9O"></a>从一佛土至一佛土，<a id="a-9P"></a>亲近供养诸佛世尊，<a id="a-9Q"></a>请问甚深诸法性相，<a id="a-9R"></a>精勤引发殊胜善根。<a id="a-9S"></a>持此善根以无所得而为方便，<a id="a-9T"></a>与诸有情平等共有回向无上正等菩提。<a id="a-9U"></a>如是回向大菩提时远离三心，<a id="a-9V"></a>谓谁回向、<a id="a-9W"></a>何所回向、<a id="a-9X"></a>以何回向。<a id="a-9Y"></a>是为菩萨摩诃萨安住精进波罗蜜多，<a id="a-9Z"></a>引摄静虑波罗蜜多。</p>
  <p id="a9a">“若菩萨摩诃萨安住精进波罗蜜多，<a id="a-9b"></a>不见布施乃至般若波罗蜜多若名、<a id="a-9c"></a>若事、<a id="a-9d"></a>若性、<a id="a-9e"></a>若相，<a id="a-9f"></a>不见四念住乃至八圣道支若名、<a id="a-9g"></a>若事、<a id="a-9h"></a>若性、<a id="a-9i"></a>若相，<a id="a-9j"></a>乃至不见一切智智若名、<a id="a-9k"></a>若事、<a id="a-9l"></a>若性、<a id="a-9m"></a>若相，<a id="a-9n"></a>亦不见一切法若名、<a id="a-9o"></a>若事、<a id="a-9p"></a>若性、<a id="a-9q"></a>若相，<a id="a-9r"></a>于诸法中不起相念，<a id="a-9s"></a>无所执著，<a id="a-9t"></a>如说能作。<a id="a-9u"></a>复持如是妙慧善根，<a id="a-9v"></a>与诸有情平等共有回向无上正等菩提，<a id="a-9w"></a>以无所得而为方便。<a id="a-9x"></a>如是回向大菩提时远离三心，<a id="a-9y"></a>谓谁回向、<a id="a-9z"></a>何所回向、<a id="a-A0"></a>以何回向。<a id="a-A1"></a>是为菩萨摩诃萨安住精进波罗蜜多，<a id="a-A2"></a>引摄般若波罗蜜多。<a id="a-A3"></a>”</p>
  <p id="aA4">具寿善现复白佛言：<a id="a-A5"></a>“云何菩萨摩诃萨安住静虑波罗蜜多，<a id="a-A6"></a>引摄布施乃至般若波罗蜜多？<a id="a-A7"></a>”</p>
  <p id="aA8">佛告善现：<a id="a-A9"></a>“若菩萨摩诃萨安住静虑波罗蜜多，<a id="a-AA"></a>于诸有情行财、<a id="a-AB"></a>法施，<a id="a-AC"></a>谓离欲恶不善法，<a id="a-AD"></a>有寻有伺，<a id="a-AE"></a>离生喜乐，<a id="a-AF"></a>入初静虑，<a id="a-AG"></a>广说乃至入灭想受定。<a id="a-AH"></a>是菩萨摩诃萨以无乱心为诸有情宣说正法，<a id="a-AI"></a>行财、<a id="a-AJ"></a>法施。<a id="a-AK"></a>是菩萨摩诃萨常自行财、<a id="a-AL"></a>法施，<a id="a-AM"></a>亦常劝他行财、<a id="a-AN"></a>法施，<a id="a-AO"></a>常正称扬行财、<a id="a-AP"></a>法施法，<a id="a-AQ"></a>常欢喜赞叹行财、<a id="a-AR"></a>法施者。<a id="a-AS"></a>是菩萨摩诃萨持此善根，<a id="a-AT"></a>不求声闻、<a id="a-AU"></a>独觉等地，<a id="a-AV"></a>但持如是布施善根，<a id="a-AW"></a>与诸有情平等共有回向无上正等菩提，<a id="a-AX"></a>以无所得而为方便。<a id="a-AY"></a>如是回向大菩提时远离三心，<a id="a-AZ"></a>谓谁回向、<a id="a-Aa"></a>何所回向、<a id="a-Ab"></a>以何回向。<a id="a-Ac"></a>是为菩萨摩诃萨安住静虑波罗蜜多，<a id="a-Ad"></a>引摄布施波罗蜜多。</p>
  <p id="aAe">“若菩萨摩诃萨安住静虑波罗蜜多，<a id="a-Af"></a>受持净戒，<a id="a-Ag"></a>常不发起贪、<a id="a-Ah"></a>瞋、<a id="a-Ai"></a>痴害俱行之心，<a id="a-Aj"></a>亦不发起悭嫉、<a id="a-Ak"></a>破戒俱行之心，<a id="a-Al"></a>但常发起一切智智相应作意。<a id="a-Am"></a>复持如是净戒善根，<a id="a-An"></a>不求声闻、<a id="a-Ao"></a>独觉等地，<a id="a-Ap"></a>与诸有情平等共有回向无上正等菩提，<a id="a-Aq"></a>以无所得而为方便。<a id="a-Ar"></a>如是回向大菩提时远离三心，<a id="a-As"></a>谓谁回向、<a id="a-At"></a>何所回向、<a id="a-Au"></a>以何回向。<a id="a-Av"></a>是为菩萨摩诃萨安住静虑波罗蜜多，<a id="a-Aw"></a>引摄净戒波罗蜜多。</p>
  <p id="aAx">“若菩萨摩诃萨安住静虑波罗蜜多修行安忍，<a id="a-Ay"></a>观色如聚沫，<a id="a-Az"></a>观受如浮泡，<a id="a-B0"></a>观想如阳焰，<a id="a-B1"></a>观行如芭蕉，<a id="a-B2"></a>观识如幻事。<a id="a-B3"></a>作是观时，<a id="a-B4"></a>于五取蕴不坚实想常现在前，<a id="a-B5"></a>复作是念：<a id="a-B6"></a>‘诸法皆空，<a id="a-B7"></a>离我、<a id="a-B8"></a>我所，<a id="a-B9"></a>色是谁色？<a id="a-BA"></a>受是谁受？<a id="a-BB"></a>想是谁想？<a id="a-BC"></a>行是谁行？<a id="a-BD"></a>识是谁识？<a id="a-BE"></a>’如是观时，<a id="a-BF"></a>复作是念：<a id="a-BG"></a>‘诸法皆空，<a id="a-BH"></a>无我、<a id="a-BI"></a>我所，<a id="a-BJ"></a>谁能斫截？<a id="a-BK"></a>谁受斫截？<a id="a-BL"></a>谁能毁骂？<a id="a-BM"></a>谁受毁骂？<a id="a-BN"></a>谁复于中应起忿恚？<a id="a-BO"></a>’菩萨如是依止静虑，<a id="a-BP"></a>审观察时能具安忍，<a id="a-BQ"></a>复持如是安忍善根，<a id="a-BR"></a>与诸有情平等共有回向无上正等菩提，<a id="a-BS"></a>以无所得而为方便。<a id="a-BT"></a>如是回向大菩提时远离三心，<a id="a-BU"></a>谓谁回向、<a id="a-BV"></a>何所回向、<a id="a-BW"></a>以何回向。<a id="a-BX"></a>是为菩萨摩诃萨安住静虑波罗蜜多，<a id="a-BY"></a>引摄安忍波罗蜜多。</p>
  <p id="aBZ">“若菩萨摩诃萨安住静虑波罗蜜多，<a id="a-Ba"></a>发勤精进，<a id="a-Bb"></a>离欲恶不善法，<a id="a-Bc"></a>有寻有伺，<a id="a-Bd"></a>离生喜乐，<a id="a-Be"></a>入初静虑，<a id="a-Bf"></a>广说乃至入第四静虑。<a id="a-Bg"></a>菩萨如是修静虑时，<a id="a-Bh"></a>于诸静虑及静虑支皆不取相，<a id="a-Bi"></a>发起种种神境智通，<a id="a-Bj"></a>能作无边大神变事：<a id="a-Bk"></a>或复发起天耳智通，<a id="a-Bl"></a>明了清净过人天耳，<a id="a-Bm"></a>能如实闻十方世界情非情类种种音声；<a id="a-Bn"></a>或复发起他心智通，<a id="a-Bo"></a>能如实知十方世界他有情众心、<a id="a-Bp"></a>心所法；<a id="a-Bq"></a>或复发起宿住智通、<a id="a-Br"></a>如实念知十方世界无量有情诸宿住事；<a id="a-Bs"></a>或复发起天眼智通，<a id="a-Bt"></a>明了清净过人天眼，<a id="a-Bu"></a>能如实见十方世界有情无情种种色像乃至业果皆如实知。<a id="a-Bv"></a>是菩萨摩诃萨安住此五清净神通，<a id="a-Bw"></a>从一佛国至一佛国，<a id="a-Bx"></a>亲近供养诸佛世尊，<a id="a-By"></a>请问如来甚深法义，<a id="a-Bz"></a>种植无量真净善根，<a id="a-C0"></a>成熟有情，<a id="a-C1"></a>严净佛土，<a id="a-C2"></a>勤修种种菩萨胜行。<a id="a-C3"></a>持此善根不求三界及二乘果，<a id="a-C4"></a>与诸有情平等共有回向无上正等菩提，<a id="a-C5"></a>以无所得而为方便。<a id="a-C6"></a>如是回向大菩提时远离三心，<a id="a-C7"></a>谓谁回向、<a id="a-C8"></a>何所回向、<a id="a-C9"></a>以何回向。<a id="a-CA"></a>是为菩萨摩诃萨安住静虑波罗蜜多，<a id="a-CB"></a>引摄精进波罗蜜多。</p>
  <p id="aCC">“若菩萨摩诃萨安住静虑波罗蜜多，<a id="a-CD"></a>观色蕴乃至识蕴不可得，<a id="a-CE"></a>广说乃至观一切智智亦不可得，<a id="a-CF"></a>观有为界不可得，<a id="a-CG"></a>观无为界亦不可得。<a id="a-CH"></a>如是菩萨观一切法不可得故无作无造，<a id="a-CI"></a>无作造故无生无灭，<a id="a-CJ"></a>无生灭故无取无舍，<a id="a-CK"></a>无取舍故毕竟清净常住无变。<a id="a-CL"></a>所以者何？<a id="a-CM"></a>以一切法诸佛出世若不出世，<a id="a-CN"></a>安住法性、<a id="a-CO"></a>法界、<a id="a-CP"></a>法住，<a id="a-CQ"></a>无生无灭常无变异。<a id="a-CR"></a>是菩萨摩诃萨心常不乱，<a id="a-CS"></a>恒时安住一切智智相应作意，<a id="a-CT"></a>如实观察一切法性都无所有。<a id="a-CU"></a>复持如是妙慧善根，<a id="a-CV"></a>与诸有情平等共有回向无上正等菩提，<a id="a-CW"></a>以无所得而为方便。<a id="a-CX"></a>如是回向大菩提时远离三心，<a id="a-CY"></a>谓谁回向、<a id="a-CZ"></a>何所回向、<a id="a-Ca"></a>以何回向。<a id="a-Cb"></a>是为菩萨摩诃萨安住静虑波罗蜜多，<a id="a-Cc"></a>引摄般若波罗蜜多。<a id="a-Cd"></a>”</p>
  <p id="aCe">具寿善现复白佛言：<a id="a-Cf"></a>“云何菩萨摩诃萨安住般若波罗蜜多，<a id="a-Cg"></a>引摄布施乃至静虑波罗蜜多？<a id="a-Ch"></a>”</p>
  <p id="aCi">佛告善现：<a id="a-Cj"></a>“若菩萨摩诃萨安住般若波罗蜜多，<a id="a-Ck"></a>观一切法空无所有。<a id="a-Cl"></a>”</p>
  <p id="aCm">具寿善现便白佛言：<a id="a-Cn"></a>“云何菩萨摩诃萨安住般若波罗蜜多，<a id="a-Co"></a>观一切法空无所有？<a id="a-Cp"></a>”</p>
  <p id="aCq">佛告善现：<a id="a-Cr"></a>“诸菩萨摩诃萨安住般若波罗蜜多，<a id="a-Cs"></a>观内空，<a id="a-Ct"></a>内空性不可得；<a id="a-Cu"></a>观外空，<a id="a-Cv"></a>外空性不可得；<a id="a-Cw"></a>观内外空，<a id="a-Cx"></a>内外空性不可得；<a id="a-Cy"></a>观大空，<a id="a-Cz"></a>大空性不可得；<a id="a-D0"></a>观空空，<a id="a-D1"></a>空空性不可得；<a id="a-D2"></a>观胜义空，<a id="a-D3"></a>胜义空性不可得；<a id="a-D4"></a>观有为空，<a id="a-D5"></a>有为空性不可得；<a id="a-D6"></a>观无为空，<a id="a-D7"></a>无为空性不可得；<a id="a-D8"></a>观毕竟空，<a id="a-D9"></a>毕竟空性不可得；<a id="a-DA"></a>观无际空，<a id="a-DB"></a>无际空性不可得；<a id="a-DC"></a>观无散空，<a id="a-DD"></a>无散空性不可得；<a id="a-DE"></a>观本性空，<a id="a-DF"></a>本性空性不可得；<a id="a-DG"></a>观相空，<a id="a-DH"></a>相空性不可得；<a id="a-DI"></a>观一切法空，<a id="a-DJ"></a>一切法空性不可得。<a id="a-DK"></a>是菩萨摩诃萨安住如是十四空中，<a id="a-DL"></a>不得色若空若不空，<a id="a-DM"></a>不得受、<a id="a-DN"></a>想、<a id="a-DO"></a>行、<a id="a-DP"></a>识若空若不空，<a id="a-DQ"></a>广说乃至不得一切智智若空若不空，<a id="a-DR"></a>不得有为界若空若不空，<a id="a-DS"></a>不得无为界若空若不空。</p>
  <p id="aDT">“是菩萨摩诃萨安住般若波罗蜜多，<a id="a-DU"></a>于诸有情所有布施若食若饮及余资具皆观为空，<a id="a-DV"></a>若能布施、<a id="a-DW"></a>若所布施、<a id="a-DX"></a>若布施福、<a id="a-DY"></a>若布施果，<a id="a-DZ"></a>如是一切亦观为空。<a id="a-Da"></a>菩萨尔时由住空，<a id="a-Db"></a>观爱染、<a id="a-Dc"></a>悭吝皆无容起。<a id="a-Dd"></a>所以者何？<a id="a-De"></a>是菩萨摩诃萨修行般若波罗蜜多，<a id="a-Df"></a>从初发心乃至安坐妙菩提座，<a id="a-Dg"></a>如是分别一切不起。<a id="a-Dh"></a>如诸如来、<a id="a-Di"></a>应、<a id="a-Dj"></a>正等觉无时暂起爱心、<a id="a-Dk"></a>悭心，<a id="a-Dl"></a>此菩萨摩诃萨亦复如是，<a id="a-Dm"></a>修行般若波罗蜜多，<a id="a-Dn"></a>爱心、<a id="a-Do"></a>悭心皆永不起。<a id="a-Dp"></a>善现当知，<a id="a-Dq"></a>如是般若波罗蜜多，<a id="a-Dr"></a>是诸菩萨摩诃萨师，<a id="a-Ds"></a>能令菩萨摩诃萨众不起一切妄想分别，<a id="a-Dt"></a>所行布施皆无染著。<a id="a-Du"></a>是菩萨摩诃萨持此善根，<a id="a-Dv"></a>以无所得而为方便，<a id="a-Dw"></a>与诸有情平等共有回向无上正等菩提。<a id="a-Dx"></a>如是回向大菩提时远离三心，<a id="a-Dy"></a>谓谁回向、<a id="a-Dz"></a>何所回向、<a id="a-E0"></a>以何回向。<a id="a-E1"></a>是为菩萨摩诃萨安住般若波罗蜜多，<a id="a-E2"></a>引摄布施波罗蜜多。</p>
  <p id="aE3">“若菩萨摩诃萨安住般若波罗蜜多受持净戒，<a id="a-E4"></a>一切声闻、<a id="a-E5"></a>独觉等心无容得起。<a id="a-E6"></a>所以者何？<a id="a-E7"></a>是菩萨摩诃萨观诸声闻、<a id="a-E8"></a>独觉等地皆不可得，<a id="a-E9"></a>回向彼心亦不可得，<a id="a-EA"></a>回向彼地身、<a id="a-EB"></a>语律仪亦不可得。<a id="a-EC"></a>是菩萨摩诃萨安住般若波罗蜜多，<a id="a-ED"></a>从初发心乃至安坐妙菩提座，<a id="a-EE"></a>于其中间自离断生命乃至邪见，<a id="a-EF"></a>亦劝他离断生命乃至邪见，<a id="a-EG"></a>无倒称扬离断生命乃至邪见法，<a id="a-EH"></a>欢喜赞叹离断生命乃至邪见者。<a id="a-EI"></a>是菩萨摩诃萨持此净戒所生善根，<a id="a-EJ"></a>不求二乘及三界果，<a id="a-EK"></a>与诸有情平等共有回向无上正等菩提，<a id="a-EL"></a>以无所得而为方便。<a id="a-EM"></a>如是回向大菩提时远离三心，<a id="a-EN"></a>谓谁回向、<a id="a-EO"></a>何所回向、<a id="a-EP"></a>以何回向。<a id="a-EQ"></a>是为菩萨摩诃萨安住般若波罗蜜多，<a id="a-ER"></a>引摄净戒波罗蜜多。</p>
  <p id="aES">“若菩萨摩诃萨安住般若波罗蜜多起随顺忍，<a id="a-ET"></a>得此忍已常作是念：<a id="a-EU"></a>‘一切法中无有一法若起、<a id="a-EV"></a>若灭、<a id="a-EW"></a>若生、<a id="a-EX"></a>若老、<a id="a-EY"></a>若病、<a id="a-EZ"></a>若死、<a id="a-Ea"></a>若能骂者、<a id="a-Eb"></a>若受骂者、<a id="a-Ec"></a>若能谤者、<a id="a-Ed"></a>若受谤者，<a id="a-Ee"></a>若能割截、<a id="a-Ef"></a>斫刺、<a id="a-Eg"></a>打缚、<a id="a-Eh"></a>恼触、<a id="a-Ei"></a>加害，<a id="a-Ej"></a>若所割截、<a id="a-Ek"></a>斫刺、<a id="a-El"></a>打缚，<a id="a-Em"></a>如是一切性相皆空，<a id="a-En"></a>不应于中妄想分别。<a id="a-Eo"></a>’是菩萨摩诃萨得此忍故，<a id="a-Ep"></a>从初发心乃至安坐妙菩提座，<a id="a-Eq"></a>于其中间假使一切有情之类，<a id="a-Er"></a>皆来诃毁诽谤凌辱，<a id="a-Es"></a>以诸刀、<a id="a-Et"></a>杖、<a id="a-Eu"></a>瓦、<a id="a-Ev"></a>石块等，<a id="a-Ew"></a>损害、<a id="a-Ex"></a>打掷、<a id="a-Ey"></a>割截、<a id="a-Ez"></a>斫刺，<a id="a-F0"></a>乃至分解身诸支节。<a id="a-F1"></a>尔时菩萨心无变异，<a id="a-F2"></a>但作是念：<a id="a-F3"></a>‘深可怪哉！<a id="a-F4"></a>诸法性中都无诃毁、<a id="a-F5"></a>诽谤、<a id="a-F6"></a>凌辱、<a id="a-F7"></a>加害等事，<a id="a-F8"></a>而诸有情妄想分别谓为实有，<a id="a-F9"></a>发起种种烦恼恶业，<a id="a-FA"></a>现在当来受诸苦恼。<a id="a-FB"></a>’是菩萨摩诃萨持此善根，<a id="a-FC"></a>与诸有情平等共有回向无上正等菩提。<a id="a-FD"></a>如是回向大菩提时远离三心，<a id="a-FE"></a>谓谁回向、<a id="a-FF"></a>何所回向、<a id="a-FG"></a>以何回向。<a id="a-FH"></a>是为菩萨摩诃萨安住般若波罗蜜多，<a id="a-FI"></a>引摄安忍波罗蜜多。</p>
  <p id="aFJ">“若菩萨摩诃萨安住般若波罗蜜多勇猛精进，<a id="a-FK"></a>为诸有情宣说正法，<a id="a-FL"></a>令住布施波罗蜜多乃至般若波罗蜜多，<a id="a-FM"></a>或令住四念住乃至八圣道支，<a id="a-FN"></a>或令安住诸余功德。<a id="a-FO"></a>是菩萨摩诃萨成就种种方便善巧，<a id="a-FP"></a>身心精进，<a id="a-FQ"></a>以神通力，<a id="a-FR"></a>往一世界、<a id="a-FS"></a>或十、<a id="a-FT"></a>或百乃至无量无边世界诸有情所，<a id="a-FU"></a>宣说正法方便化导，<a id="a-FV"></a>令住预流、<a id="a-FW"></a>一来、<a id="a-FX"></a>不还、<a id="a-FY"></a>阿罗汉果，<a id="a-FZ"></a>或令安住独觉菩提，<a id="a-Fa"></a>或令证得一切智智。<a id="a-Fb"></a>是菩萨摩诃萨虽为此事而不住有为界，<a id="a-Fc"></a>亦不住无为界。<a id="a-Fd"></a>复持如是精进善根，<a id="a-Fe"></a>与诸有情平等共有回向无上正等菩提，<a id="a-Ff"></a>以无所得而为方便。<a id="a-Fg"></a>如是回向大菩提时远离三心，<a id="a-Fh"></a>谓谁回向、<a id="a-Fi"></a>何所回向、<a id="a-Fj"></a>以何回向。<a id="a-Fk"></a>是为菩萨摩诃萨安住般若波罗蜜多，<a id="a-Fl"></a>引摄精进波罗蜜多。</p>
  <p id="aFm">“若菩萨摩诃萨安住般若波罗蜜多，<a id="a-Fn"></a>除诸佛定，<a id="a-Fo"></a>于余一切声闻、<a id="a-Fp"></a>独觉、<a id="a-Fq"></a>菩萨胜定，<a id="a-Fr"></a>皆能自在随意入出。<a id="a-Fs"></a>是菩萨摩诃萨安住菩萨自在胜定，<a id="a-Ft"></a>于八解脱皆能自在顺逆入出，<a id="a-Fu"></a>谓有色观诸色解脱乃至灭想受解脱。<a id="a-Fv"></a>是菩萨摩诃萨复于九次第定若逆若顺自在入出，<a id="a-Fw"></a>谓四静虑、<a id="a-Fx"></a>四无量、<a id="a-Fy"></a>四无色定、<a id="a-Fz"></a>灭想受定。<a id="a-G0"></a>是菩萨摩诃萨于八解脱、<a id="a-G1"></a>九次第定顺逆入出善成熟已，<a id="a-G2"></a>能入菩萨摩诃萨师子频申三摩地。<a id="a-G3"></a>云何名为菩萨摩诃萨师子频申三摩地？<a id="a-G4"></a>谓菩萨摩诃萨离欲恶不善法，<a id="a-G5"></a>有寻有伺，<a id="a-G6"></a>离生喜乐，<a id="a-G7"></a>入初静虑，<a id="a-G8"></a>次第乃至超一切非想非非想处入灭想受定，<a id="a-G9"></a>复从灭想受定起还入非想非非想处定，<a id="a-GA"></a>次第乃至入初静虑，<a id="a-GB"></a>是为菩萨摩诃萨师子频申三摩地。</p>
  <p id="aGC">“是菩萨摩诃萨于师子频申三摩地善成熟已，<a id="a-GD"></a>复入菩萨摩诃萨集散三摩地。<a id="a-GE"></a>云何名为菩萨摩诃萨集散三摩地？<a id="a-GF"></a>谓菩萨摩诃萨离欲恶不善法，<a id="a-GG"></a>有寻有伺，<a id="a-GH"></a>离生喜乐，<a id="a-GI"></a>入初静虑，<a id="a-GJ"></a>从初静虑起次第乃至入灭想受定，<a id="a-GK"></a>从灭想受定起入初静虑，<a id="a-GL"></a>从初静虑起入灭想受定，<a id="a-GM"></a>从灭想受定起入第二静虑，<a id="a-GN"></a>从第二静虑起入灭想受定，<a id="a-GO"></a>从灭想受定起入第三静虑，<a id="a-GP"></a>从第三静虑起入灭想受定，<a id="a-GQ"></a>从灭想受定起入第四静虑，<a id="a-GR"></a>从第四静虑起入灭想受定，<a id="a-GS"></a>从灭想受定起入空无边处定，<a id="a-GT"></a>从空无边处定起入灭想受定，<a id="a-GU"></a>从灭想受定起入识无边处定，<a id="a-GV"></a>从识无边处定起入灭想受定，<a id="a-GW"></a>从灭想受定起入无所有处定，<a id="a-GX"></a>从无所有处定起入灭想受定，<a id="a-GY"></a>从灭想受定起入非想非非想处定，<a id="a-GZ"></a>从非想非非想处定起入灭想受定，<a id="a-Ga"></a>从灭想受定起复入非想非非想处定，<a id="a-Gb"></a>从非想非非想处定起住不定心，<a id="a-Gc"></a>从不定心还入灭想受定，<a id="a-Gd"></a>从灭想受定起住不定心，<a id="a-Ge"></a>从不定心入非想非非想处定，<a id="a-Gf"></a>从非想非非想处定起住不定心，<a id="a-Gg"></a>从不定心入无所有处定，<a id="a-Gh"></a>从无所有处定起住不定心，<a id="a-Gi"></a>从不定心入识无边处定，<a id="a-Gj"></a>从识无边处定起住不定心，<a id="a-Gk"></a>从不定心入空无边处定，<a id="a-Gl"></a>从空无边处定起住不定心，<a id="a-Gm"></a>从不定心入第四静虑，<a id="a-Gn"></a>从第四静虑起住不定心，<a id="a-Go"></a>从不定心入第三静虑，<a id="a-Gp"></a>从第三静虑起住不定心，<a id="a-Gq"></a>从不定心入第二静虑，<a id="a-Gr"></a>从第二静虑起住不定心，<a id="a-Gs"></a>从不定心入初静虑，<a id="a-Gt"></a>从初静虑起住不定心，<a id="a-Gu"></a>是为菩萨摩诃萨集散三摩地。</p>
  <p id="aGv">“若菩萨摩诃萨安住如是集散三摩地，<a id="a-Gw"></a>得一切法平等实性。<a id="a-Gx"></a>是菩萨摩诃萨复持如是静虑善根，<a id="a-Gy"></a>与诸有情平等共有回向无上正等菩提，<a id="a-Gz"></a>以无所得而为方便。<a id="a-H0"></a>如是回向大菩提时远离三心，<a id="a-H1"></a>谓谁回向、<a id="a-H2"></a>何所回向、<a id="a-H3"></a>以何回向。<a id="a-H4"></a>是为菩萨摩诃萨安住般若波罗蜜多，<a id="a-H5"></a>引摄静虑波罗蜜多。<a id="a-H6"></a>”</p>
 </body>
</html>