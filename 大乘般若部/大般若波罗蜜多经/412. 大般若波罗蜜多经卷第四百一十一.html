<!doctype html>
<html id="z3IBT0J6d" data-ver="1286">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第四百一十一</h1>
  <h2 id="a2">第二分譬喻品第十一</h2>
  <p id="a3">尔时，<a id="a-4"></a>具寿善现白佛言：<a id="a-5"></a>“世尊，<a id="a-6"></a>菩萨者是何句义？<a id="a-7"></a>”</p>
  <p id="a8">佛告善现：<a id="a-9"></a>“无句义是菩萨句义。<a id="a-A"></a>何以故？<a id="a-B"></a>善现，<a id="a-C"></a>菩提、<a id="a-D"></a>萨埵，<a id="a-E"></a>二既不生；<a id="a-F"></a>句于其中，<a id="a-G"></a>理亦非有故，<a id="a-H"></a>无句义是菩萨句义。</p>
  <p id="aI">“善现当知，<a id="a-J"></a>譬如空中鸟迹句义实无所有，<a id="a-K"></a>菩萨句义亦复如是实无所有；<a id="a-L"></a>譬如梦境、<a id="a-M"></a>幻事、<a id="a-N"></a>阳焰、<a id="a-O"></a>光影、<a id="a-P"></a>水月、<a id="a-Q"></a>响声、<a id="a-R"></a>空花、<a id="a-S"></a>变化句义实无所有，<a id="a-T"></a>菩萨句义亦复如是实无所有。</p>
  <p id="aU">“善现当知，<a id="a-V"></a>如一切法真如句义实无所有，<a id="a-W"></a>菩萨句义亦复如是实无所有；<a id="a-X"></a>如一切法法界、<a id="a-Y"></a>法性、<a id="a-Z"></a>不虚妄性、<a id="a-a"></a>不变异性、<a id="a-b"></a>法定、<a id="a-c"></a>法住、<a id="a-d"></a>实际句义实无所有，<a id="a-e"></a>菩萨句义亦复如是实无所有。</p>
  <p id="af">“善现当知，<a id="a-g"></a>如幻士色句义实无所有，<a id="a-h"></a>菩萨句义亦复如是实无所有；<a id="a-i"></a>如幻士受、<a id="a-j"></a>想、<a id="a-k"></a>行、<a id="a-l"></a>识句义实无所有，<a id="a-m"></a>菩萨句义亦复如是实无所有。</p>
  <p id="an">“善现当知，<a id="a-o"></a>如幻士眼处句义实无所有，<a id="a-p"></a>菩萨句义亦复如是实无所有；<a id="a-q"></a>如幻士耳、<a id="a-r"></a>鼻、<a id="a-s"></a>舌、<a id="a-t"></a>身、<a id="a-u"></a>意处句义实无所有，<a id="a-v"></a>菩萨句义亦复如是实无所有。</p>
  <p id="aw">“善现当知，<a id="a-x"></a>如幻士色处句义实无所有，<a id="a-y"></a>菩萨句义亦复如是实无所有；<a id="a-z"></a>如幻士声、<a id="a-10"></a>香、<a id="a-11"></a>味、<a id="a-12"></a>触、<a id="a-13"></a>法处句义实无所有，<a id="a-14"></a>菩萨句义亦复如是实无所有。</p>
  <p id="a15">“善现当知，<a id="a-16"></a>如幻士眼界句义实无所有，<a id="a-17"></a>菩萨句义亦复如是实无所有；<a id="a-18"></a>如幻士耳、<a id="a-19"></a>鼻、<a id="a-1A"></a>舌、<a id="a-1B"></a>身、<a id="a-1C"></a>意界句义实无所有，<a id="a-1D"></a>菩萨句义亦复如是实无所有。</p>
  <p id="a1E">“善现当知，<a id="a-1F"></a>如幻士色界句义实无所有，<a id="a-1G"></a>菩萨句义亦复如是实无所有；<a id="a-1H"></a>如幻士声、<a id="a-1I"></a>香、<a id="a-1J"></a>味、<a id="a-1K"></a>触、<a id="a-1L"></a>法界句义实无所有，<a id="a-1M"></a>菩萨句义亦复如是实无所有。</p>
  <p id="a1N">“善现当知，<a id="a-1O"></a>如幻士眼识界句义实无所有，<a id="a-1P"></a>菩萨句义亦复如是实无所有；<a id="a-1Q"></a>如幻士耳、<a id="a-1R"></a>鼻、<a id="a-1S"></a>舌、<a id="a-1T"></a>身、<a id="a-1U"></a>意识界句义实无所有，<a id="a-1V"></a>菩萨句义亦复如是实无所有。</p>
  <p id="a1W">“善现当知，<a id="a-1X"></a>如幻士眼触句义实无所有，<a id="a-1Y"></a>菩萨句义亦复如是实无所有；<a id="a-1Z"></a>如幻士耳、<a id="a-1a"></a>鼻、<a id="a-1b"></a>舌、<a id="a-1c"></a>身、<a id="a-1d"></a>意触句义实无所有，<a id="a-1e"></a>菩萨句义亦复如是实无所有。</p>
  <p id="a1f">“善现当知，<a id="a-1g"></a>如幻士眼触为缘所生诸受句义实无所有，<a id="a-1h"></a>菩萨句义亦复如是实无所有；<a id="a-1i"></a>如幻士耳、<a id="a-1j"></a>鼻、<a id="a-1k"></a>舌、<a id="a-1l"></a>身、<a id="a-1m"></a>意触为缘所生诸受句义实无所有，<a id="a-1n"></a>菩萨句义亦复如是实无所有。</p>
  <p id="a1o">“善现当知，<a id="a-1p"></a>如幻士无明句义实无所有，<a id="a-1q"></a>菩萨句义亦复如是实无所有；<a id="a-1r"></a>如幻士行、<a id="a-1s"></a>识、<a id="a-1t"></a>名色、<a id="a-1u"></a>六处、<a id="a-1v"></a>触、<a id="a-1w"></a>受、<a id="a-1x"></a>爱、<a id="a-1y"></a>取、<a id="a-1z"></a>有、<a id="a-20"></a>生、<a id="a-21"></a>老死句义实无所有，<a id="a-22"></a>菩萨句义亦复如是实无所有。</p>
  <p id="a23">“善现当知，<a id="a-24"></a>如幻士行内空句义实无所有，<a id="a-25"></a>菩萨句义亦复如是实无所有；<a id="a-26"></a>如幻士行外空、<a id="a-27"></a>内外空、<a id="a-28"></a>空空、<a id="a-29"></a>大空、<a id="a-2A"></a>胜义空、<a id="a-2B"></a>有为空、<a id="a-2C"></a>无为空、<a id="a-2D"></a>毕竟空、<a id="a-2E"></a>无际空、<a id="a-2F"></a>散空、<a id="a-2G"></a>无变异空、<a id="a-2H"></a>本性空、<a id="a-2I"></a>自共相空、<a id="a-2J"></a>一切法空、<a id="a-2K"></a>不可得空、<a id="a-2L"></a>无性空、<a id="a-2M"></a>自性空、<a id="a-2N"></a>无性自性空句义实无所有，<a id="a-2O"></a>菩萨句义亦复如是实无所有。</p>
  <p id="a2P">“善现当知，<a id="a-2Q"></a>如幻士行四念住句义实无所有，<a id="a-2R"></a>菩萨句义亦复如是实无所有；<a id="a-2S"></a>如幻士行四正断、<a id="a-2T"></a>四神足、<a id="a-2U"></a>五根、<a id="a-2V"></a>五力、<a id="a-2W"></a>七等觉支、<a id="a-2X"></a>八圣道支句义实无所有，<a id="a-2Y"></a>菩萨句义亦复如是实无所有。</p>
  <p id="a2Z">“善现当知，<a id="a-2a"></a>如幻士乃至行佛十力句义实无所有，<a id="a-2b"></a>菩萨句义亦复如是实无所有；<a id="a-2c"></a>如幻士行四无所畏、<a id="a-2d"></a>四无礙解、<a id="a-2e"></a>大慈、<a id="a-2f"></a>大悲、<a id="a-2g"></a>大喜、<a id="a-2h"></a>大舍、<a id="a-2i"></a>十八佛不共法句义实无所有，<a id="a-2j"></a>菩萨句义亦复如是实无所有。</p>
  <p id="a2k">“复次，<a id="a-2l"></a>善现，<a id="a-2m"></a>如佛色句义实无所有，<a id="a-2n"></a>菩萨句义亦复如是实无所有，<a id="a-2o"></a>如佛受、<a id="a-2p"></a>想、<a id="a-2q"></a>行、<a id="a-2r"></a>识句义实无所有，<a id="a-2s"></a>菩萨句义亦复如是实无所有；<a id="a-2t"></a>如佛眼处句义实无所有，<a id="a-2u"></a>菩萨句义亦复如是实无所有，<a id="a-2v"></a>如佛耳、<a id="a-2w"></a>鼻、<a id="a-2x"></a>舌、<a id="a-2y"></a>身、<a id="a-2z"></a>意处句义实无所有，<a id="a-30"></a>菩萨句义亦复如是实无所有；<a id="a-31"></a>如佛色处句义实无所有，<a id="a-32"></a>菩萨句义亦复如是实无所有，<a id="a-33"></a>如佛声、<a id="a-34"></a>香、<a id="a-35"></a>味、<a id="a-36"></a>触、<a id="a-37"></a>法处句义实无所有，<a id="a-38"></a>菩萨句义亦复如是实无所有；<a id="a-39"></a>如佛眼界句义实无所有，<a id="a-3A"></a>菩萨句义亦复如是实无所有，<a id="a-3B"></a>如佛耳、<a id="a-3C"></a>鼻、<a id="a-3D"></a>舌、<a id="a-3E"></a>身、<a id="a-3F"></a>意界句义实无所有，<a id="a-3G"></a>菩萨句义亦复如是实无所有；<a id="a-3H"></a>如佛色界句义实无所有，<a id="a-3I"></a>菩萨句义亦复如是实无所有，<a id="a-3J"></a>如佛声、<a id="a-3K"></a>香、<a id="a-3L"></a>味、<a id="a-3M"></a>触、<a id="a-3N"></a>法界句义实无所有，<a id="a-3O"></a>菩萨句义亦复如是实无所有；<a id="a-3P"></a>如佛眼识界句义实无所有，<a id="a-3Q"></a>菩萨句义亦复如是实无所有，<a id="a-3R"></a>如佛耳、<a id="a-3S"></a>鼻、<a id="a-3T"></a>舌、<a id="a-3U"></a>身、<a id="a-3V"></a>意识界句义实无所有，<a id="a-3W"></a>菩萨句义亦复如是实无所有；<a id="a-3X"></a>如佛眼触句义实无所有，<a id="a-3Y"></a>菩萨句义亦复如是实无所有，<a id="a-3Z"></a>如佛耳、<a id="a-3a"></a>鼻、<a id="a-3b"></a>舌、<a id="a-3c"></a>身、<a id="a-3d"></a>意触句义实无所有，<a id="a-3e"></a>菩萨句义亦复如是实无所有；<a id="a-3f"></a>如佛眼触为缘所生诸受句义实无所有，<a id="a-3g"></a>菩萨句义亦复如是实无所有，<a id="a-3h"></a>如佛耳、<a id="a-3i"></a>鼻、<a id="a-3j"></a>舌、<a id="a-3k"></a>身、<a id="a-3l"></a>意触为缘所生诸受句义实无所有，<a id="a-3m"></a>菩萨句义亦复如是实无所有；<a id="a-3n"></a>如佛无明句义实无所有，<a id="a-3o"></a>菩萨句义亦复如是实无所有，<a id="a-3p"></a>如佛行、<a id="a-3q"></a>识、<a id="a-3r"></a>名色、<a id="a-3s"></a>六处、<a id="a-3t"></a>触、<a id="a-3u"></a>受、<a id="a-3v"></a>爱、<a id="a-3w"></a>取、<a id="a-3x"></a>有、<a id="a-3y"></a>生、<a id="a-3z"></a>老死句义实无所有，<a id="a-40"></a>菩萨句义亦复如是实无所有；<a id="a-41"></a>如佛行内空句义实无所有，<a id="a-42"></a>菩萨句义亦复如是实无所有，<a id="a-43"></a>如佛行外空、<a id="a-44"></a>内外空、<a id="a-45"></a>空空、<a id="a-46"></a>大空、<a id="a-47"></a>胜义空、<a id="a-48"></a>有为空、<a id="a-49"></a>无为空、<a id="a-4A"></a>毕竟空、<a id="a-4B"></a>无际空、<a id="a-4C"></a>散无散空、<a id="a-4D"></a>本性空、<a id="a-4E"></a>自共相空、<a id="a-4F"></a>一切法空、<a id="a-4G"></a>不可得空、<a id="a-4H"></a>无性空、<a id="a-4I"></a>自性空、<a id="a-4J"></a>无性自性空句义实无所有，<a id="a-4K"></a>菩萨句义亦复如是实无所有；<a id="a-4L"></a>如佛行四念住句义实无所有，<a id="a-4M"></a>菩萨句义亦复如是实无所有，<a id="a-4N"></a>如佛行四正断、<a id="a-4O"></a>四神足、<a id="a-4P"></a>五根、<a id="a-4Q"></a>五力、<a id="a-4R"></a>七等觉支、<a id="a-4S"></a>八圣道支句义实无所有，<a id="a-4T"></a>菩萨句义亦复如是实无所有；<a id="a-4U"></a>乃至如佛行佛十力句义实无所有，<a id="a-4V"></a>菩萨句义亦复如是实无所有，<a id="a-4W"></a>如佛行四无所畏、<a id="a-4X"></a>四无礙解、<a id="a-4Y"></a>大慈、<a id="a-4Z"></a>大悲、<a id="a-4a"></a>大喜、<a id="a-4b"></a>大舍、<a id="a-4c"></a>十八佛不共法句义实无所有，<a id="a-4d"></a>菩萨句义亦复如是实无所有。</p>
  <p id="a4e">“复次，<a id="a-4f"></a>善现，<a id="a-4g"></a>如有为界中无为界句义实无所有，<a id="a-4h"></a>无为界中有为界句义亦实无所有，<a id="a-4i"></a>菩萨句义亦复如是实无所有；<a id="a-4j"></a>如无生无灭、<a id="a-4k"></a>无作无为、<a id="a-4l"></a>无成无坏、<a id="a-4m"></a>无得无舍、<a id="a-4n"></a>无染无净句义实无所有，<a id="a-4o"></a>菩萨句义亦复如是实无所有。<a id="a-4p"></a>”</p>
  <p id="a4q">时，<a id="a-4r"></a>具寿善现白佛言：<a id="a-4s"></a>“世尊，<a id="a-4t"></a>如何法无生无灭、<a id="a-4u"></a>无作无为、<a id="a-4v"></a>无成无坏、<a id="a-4w"></a>无得无舍、<a id="a-4x"></a>无染无净句义实无所有，<a id="a-4y"></a>菩萨句义亦复如是实无所有耶？<a id="a-4z"></a>”</p>
  <p id="a50">佛告善现：<a id="a-51"></a>“如色乃至识无生无灭、<a id="a-52"></a>无作无为、<a id="a-53"></a>无成无坏、<a id="a-54"></a>无得无舍、<a id="a-55"></a>无染无净句义实无所有，<a id="a-56"></a>菩萨句义亦复如是实无所有；<a id="a-57"></a>如眼处乃至意处无生无灭、<a id="a-58"></a>无作无为、<a id="a-59"></a>无成无坏、<a id="a-5A"></a>无得无舍、<a id="a-5B"></a>无染无净句义实无所有，<a id="a-5C"></a>菩萨句义亦复如是实无所有；<a id="a-5D"></a>如色处乃至法处无生无灭、<a id="a-5E"></a>无作无为、<a id="a-5F"></a>无成无坏、<a id="a-5G"></a>无得无舍、<a id="a-5H"></a>无染无净句义实无所有，<a id="a-5I"></a>菩萨句义亦复如是实无所有；<a id="a-5J"></a>如眼界乃至意界无生无灭、<a id="a-5K"></a>无作无为、<a id="a-5L"></a>无成无坏、<a id="a-5M"></a>无得无舍、<a id="a-5N"></a>无染无净句义实无所有，<a id="a-5O"></a>菩萨句义亦复如是实无所有；<a id="a-5P"></a>如色界乃至法界无生无灭、<a id="a-5Q"></a>无作无为、<a id="a-5R"></a>无成无坏、<a id="a-5S"></a>无得无舍、<a id="a-5T"></a>无染无净句义实无所有，<a id="a-5U"></a>菩萨句义亦复如是实无所有；<a id="a-5V"></a>如眼识界乃至意识界无生无灭、<a id="a-5W"></a>无作无为、<a id="a-5X"></a>无成无坏、<a id="a-5Y"></a>无得无舍、<a id="a-5Z"></a>无染无净句义实无所有，<a id="a-5a"></a>菩萨句义亦复如是实无所有；<a id="a-5b"></a>如眼触乃至意触无生无灭、<a id="a-5c"></a>无作无为、<a id="a-5d"></a>无成无坏、<a id="a-5e"></a>无得无舍、<a id="a-5f"></a>无染无净句义实无所有，<a id="a-5g"></a>菩萨句义亦复如是实无所有；<a id="a-5h"></a>如眼触为缘所生诸受乃至意触为缘所生诸受无生无灭、<a id="a-5i"></a>无作无为、<a id="a-5j"></a>无成无坏、<a id="a-5k"></a>无得无舍、<a id="a-5l"></a>无染无净句义实无所有，<a id="a-5m"></a>菩萨句义亦复如是实无所有；<a id="a-5n"></a>如无明乃至老死无生无灭、<a id="a-5o"></a>无作无为、<a id="a-5p"></a>无成无坏、<a id="a-5q"></a>无得无舍、<a id="a-5r"></a>无染无净句义实无所有，<a id="a-5s"></a>菩萨句义亦复如是实无所有；<a id="a-5t"></a>如四念住乃至八圣道支无生无灭、<a id="a-5u"></a>无作无为、<a id="a-5v"></a>无成无坏、<a id="a-5w"></a>无得无舍、<a id="a-5x"></a>无染无净句义实无所有，<a id="a-5y"></a>菩萨句义亦复如是实无所有；<a id="a-5z"></a>如是乃至如佛十力乃至十八佛不共法无生无灭、<a id="a-60"></a>无作无为、<a id="a-61"></a>无成无坏、<a id="a-62"></a>无得无舍、<a id="a-63"></a>无染无净句义实无所有，<a id="a-64"></a>菩萨句义亦复如是实无所有。</p>
  <p id="a65">“复次，<a id="a-66"></a>善现，<a id="a-67"></a>如四念住乃至八圣道支毕竟净句义实无所有，<a id="a-68"></a>菩萨句义亦复如是实无所有；<a id="a-69"></a>如是乃至如佛十力乃至十八佛不共法毕竟净句义实无所有，<a id="a-6A"></a>菩萨句义亦复如是实无所有；<a id="a-6B"></a>如我乃至见者句义实无所有，<a id="a-6C"></a>无所有故，<a id="a-6D"></a>菩萨句义亦复如是实无所有；<a id="a-6E"></a>如日出时暗冥句义实无所有，<a id="a-6F"></a>菩萨句义亦复如是实无所有；<a id="a-6G"></a>如劫尽时诸行句义实无所有，<a id="a-6H"></a>菩萨句义亦复如是实无所有；<a id="a-6I"></a>如诸如来、<a id="a-6J"></a>应、<a id="a-6K"></a>正等觉净戒蕴中恶戒句义实无所有，<a id="a-6L"></a>菩萨句义亦复如是实无所有；<a id="a-6M"></a>如诸如来、<a id="a-6N"></a>应、<a id="a-6O"></a>正等觉静定蕴中乱心句义实无所有，<a id="a-6P"></a>菩萨句义亦复如是实无所有；<a id="a-6Q"></a>如诸如来、<a id="a-6R"></a>应、<a id="a-6S"></a>正等觉明慧蕴中恶慧句义实无所有，<a id="a-6T"></a>菩萨句义亦复如是实无所有；<a id="a-6U"></a>如诸如来、<a id="a-6V"></a>应、<a id="a-6W"></a>正等觉解脱蕴中系缚句义实无所有，<a id="a-6X"></a>菩萨句义亦复如是实无所有；<a id="a-6Y"></a>如诸如来、<a id="a-6Z"></a>应、<a id="a-6a"></a>正等觉解脱知见蕴中非解脱知见句义实无所有，<a id="a-6b"></a>菩萨句义亦复如是实无所有；<a id="a-6c"></a>如日月等大光明中诸暗句义实无所有，<a id="a-6d"></a>菩萨句义亦复如是实无所有；<a id="a-6e"></a>如佛光中一切日月星宝火药及诸天等光明句义实无所有，<a id="a-6f"></a>菩萨句义亦复如是实无所有。</p>
  <p id="a6g">“何以故？<a id="a-6h"></a>善现，<a id="a-6i"></a>若菩提、<a id="a-6j"></a>若萨埵、<a id="a-6k"></a>若菩萨句义，<a id="a-6l"></a>如是一切皆非相应非不相应，<a id="a-6m"></a>无色、<a id="a-6n"></a>无见、<a id="a-6o"></a>无对、<a id="a-6p"></a>一相，<a id="a-6q"></a>所谓无相。<a id="a-6r"></a>善现，<a id="a-6s"></a>诸菩萨摩诃萨于一切法，<a id="a-6t"></a>皆非实有，<a id="a-6u"></a>无著无礙，<a id="a-6v"></a>当勤修学，<a id="a-6w"></a>应正觉知。<a id="a-6x"></a>”</p>
  <p id="a6y">具寿善现即白佛言：<a id="a-6z"></a>“诸菩萨摩诃萨于何等一切法，<a id="a-70"></a>皆非实有，<a id="a-71"></a>无著无礙，<a id="a-72"></a>当勤修学？<a id="a-73"></a>诸菩萨摩诃萨云何于一切法应正觉知？<a id="a-74"></a>”</p>
  <p id="a75">佛告善现：<a id="a-76"></a>“一切法者，<a id="a-77"></a>谓善法非善法、<a id="a-78"></a>有记法无记法、<a id="a-79"></a>世间法出世间法、<a id="a-7A"></a>有漏法无漏法、<a id="a-7B"></a>有为法无为法、<a id="a-7C"></a>共法不共法。<a id="a-7D"></a>善现，<a id="a-7E"></a>诸菩萨摩诃萨于如是等一切法性无著无礙，<a id="a-7F"></a>当勤修学；<a id="a-7G"></a>诸菩萨摩诃萨于一切法实无所有，<a id="a-7H"></a>应正觉知。<a id="a-7I"></a>”</p>
  <p id="a7J">具寿善现复白佛言：<a id="a-7K"></a>“何等名为世间善法？<a id="a-7L"></a>”</p>
  <p id="a7M">佛告善现：<a id="a-7N"></a>“世间善法者，<a id="a-7O"></a>谓孝顺父母，<a id="a-7P"></a>供养沙门、<a id="a-7Q"></a>婆罗门，<a id="a-7R"></a>敬事师长；<a id="a-7S"></a>施性福业事，<a id="a-7T"></a>戒性福业事，<a id="a-7U"></a>修性福业事；<a id="a-7V"></a>供侍病者俱行福，<a id="a-7W"></a>方便善巧俱行福；<a id="a-7X"></a>世间十善业道；<a id="a-7Y"></a>若膖胀想、<a id="a-7Z"></a>脓烂想、<a id="a-7a"></a>青瘀想、<a id="a-7b"></a>异赤想、<a id="a-7c"></a>变坏想、<a id="a-7d"></a>啄啖想、<a id="a-7e"></a>离散想、<a id="a-7f"></a>骸骨想、<a id="a-7g"></a>焚烧想；<a id="a-7h"></a>若世间四静虑、<a id="a-7i"></a>四无量、<a id="a-7j"></a>四无色定；<a id="a-7k"></a>若佛随念、<a id="a-7l"></a>法随念、<a id="a-7m"></a>僧随念、<a id="a-7n"></a>戒随念、<a id="a-7o"></a>舍随念、<a id="a-7p"></a>天随念、<a id="a-7q"></a>寂静随念、<a id="a-7r"></a>入出息随念、<a id="a-7s"></a>身随念、<a id="a-7t"></a>死随念。<a id="a-7u"></a>善现，<a id="a-7v"></a>此等名为世间善法。<a id="a-7w"></a>”</p>
  <p id="a7x">具寿善现复白佛言：<a id="a-7y"></a>“何等名为不善法？<a id="a-7z"></a>”</p>
  <p id="a80">佛告善现：<a id="a-81"></a>“不善法者，<a id="a-82"></a>谓害生命、<a id="a-83"></a>不与取、<a id="a-84"></a>欲邪行，<a id="a-85"></a>虚诳语、<a id="a-86"></a>离间语、<a id="a-87"></a>粗恶语、<a id="a-88"></a>杂秽语，<a id="a-89"></a>贪欲、<a id="a-8A"></a>瞋恚、<a id="a-8B"></a>邪见，<a id="a-8C"></a>及忿恨、<a id="a-8D"></a>覆恼、<a id="a-8E"></a>谄诳、<a id="a-8F"></a>矫害、<a id="a-8G"></a>嫉、<a id="a-8H"></a>悭、<a id="a-8I"></a>慢等。<a id="a-8J"></a>善现，<a id="a-8K"></a>此等名为不善法。<a id="a-8L"></a>”</p>
  <p id="a8M">具寿善现复白佛言：<a id="a-8N"></a>“何等有记法？<a id="a-8O"></a>”</p>
  <p id="a8P">佛告善现：<a id="a-8Q"></a>“即诸善法及不善法，<a id="a-8R"></a>名有记法。<a id="a-8S"></a>”</p>
  <p id="a8T">具寿善现复白佛言：<a id="a-8U"></a>“何等名为无记法？<a id="a-8V"></a>”</p>
  <p id="a8W">佛告善现：<a id="a-8X"></a>“谓无记身业、<a id="a-8Y"></a>无记语业、<a id="a-8Z"></a>无记意业、<a id="a-8a"></a>无记四大种、<a id="a-8b"></a>无记五根、<a id="a-8c"></a>无记五蕴、<a id="a-8d"></a>无记十二处、<a id="a-8e"></a>无记十八界、<a id="a-8f"></a>无记异熟法。<a id="a-8g"></a>善现，<a id="a-8h"></a>此等名为无记法。<a id="a-8i"></a>”</p>
  <p id="a8j">具寿善现复白佛言：<a id="a-8k"></a>“何等名为世间法？<a id="a-8l"></a>”</p>
  <p id="a8m">佛告善现：<a id="a-8n"></a>“谓世间五蕴、<a id="a-8o"></a>十二处、<a id="a-8p"></a>十八界，<a id="a-8q"></a>十业道，<a id="a-8r"></a>四静虑、<a id="a-8s"></a>四无量、<a id="a-8t"></a>四无色定，<a id="a-8u"></a>十二支缘起法。<a id="a-8v"></a>善现，<a id="a-8w"></a>此等名为世间法。<a id="a-8x"></a>”</p>
  <p id="a8y">具寿善现复白佛言：<a id="a-8z"></a>“何等名为出世间法？<a id="a-90"></a>”</p>
  <p id="a91">佛告善现：<a id="a-92"></a>“谓出世间四念住、<a id="a-93"></a>四正断、<a id="a-94"></a>四神足、<a id="a-95"></a>五根、<a id="a-96"></a>五力、<a id="a-97"></a>七等觉支、<a id="a-98"></a>八圣道支，<a id="a-99"></a>空、<a id="a-9A"></a>无相、<a id="a-9B"></a>无愿解脱门，<a id="a-9C"></a>未知根、<a id="a-9D"></a>当知根、<a id="a-9E"></a>已知根、<a id="a-9F"></a>具知根，<a id="a-9G"></a>有寻有伺三摩地、<a id="a-9H"></a>无寻唯伺三摩地、<a id="a-9I"></a>无寻无伺三摩地，<a id="a-9J"></a>若明、<a id="a-9K"></a>若解脱，<a id="a-9L"></a>若念、<a id="a-9M"></a>若正知、<a id="a-9N"></a>若如理作意，<a id="a-9O"></a>若八解脱、<a id="a-9P"></a>若九次第定，<a id="a-9Q"></a>若内空、<a id="a-9R"></a>外空、<a id="a-9S"></a>内外空、<a id="a-9T"></a>空空、<a id="a-9U"></a>大空、<a id="a-9V"></a>胜义空、<a id="a-9W"></a>有为空、<a id="a-9X"></a>无为空、<a id="a-9Y"></a>毕竟空、<a id="a-9Z"></a>无际空、<a id="a-9a"></a>散无散空、<a id="a-9b"></a>本性空、<a id="a-9c"></a>自共相空、<a id="a-9d"></a>一切法空、<a id="a-9e"></a>不可得空、<a id="a-9f"></a>无性空、<a id="a-9g"></a>自性空、<a id="a-9h"></a>无性自性空，<a id="a-9i"></a>若佛十力、<a id="a-9j"></a>四无所畏、<a id="a-9k"></a>四无礙解、<a id="a-9l"></a>十八佛不共法。<a id="a-9m"></a>善现，<a id="a-9n"></a>此等名为出世间法。<a id="a-9o"></a>”</p>
  <p id="a9p">具寿善现复白佛言：<a id="a-9q"></a>“何等名为有漏法？<a id="a-9r"></a>”</p>
  <p id="a9s">佛告善现：<a id="a-9t"></a>“谓堕三界，<a id="a-9u"></a>若五蕴、<a id="a-9v"></a>十二处、<a id="a-9w"></a>十八界，<a id="a-9x"></a>若四静虑、<a id="a-9y"></a>四无量、<a id="a-9z"></a>四无色定。<a id="a-A0"></a>善现，<a id="a-A1"></a>此等名为有漏法。<a id="a-A2"></a>”</p>
  <p id="aA3">具寿善现复白佛言：<a id="a-A4"></a>“何等名为无漏法？<a id="a-A5"></a>”</p>
  <p id="aA6">佛告善现：<a id="a-A7"></a>“谓四念住乃至十八佛不共法。<a id="a-A8"></a>善现，<a id="a-A9"></a>此等名为无漏法。<a id="a-AA"></a>”</p>
  <p id="aAB">具寿善现复白佛言：<a id="a-AC"></a>“何等名为有为法？<a id="a-AD"></a>”</p>
  <p id="aAE">佛告善现：<a id="a-AF"></a>“谓三界系法，<a id="a-AG"></a>若五蕴，<a id="a-AH"></a>若四静虑、<a id="a-AI"></a>四无量、<a id="a-AJ"></a>四无色定，<a id="a-AK"></a>若四念住乃至十八佛不共法。<a id="a-AL"></a>善现，<a id="a-AM"></a>此等名为有为法。<a id="a-AN"></a>”</p>
  <p id="aAO">具寿善现复白佛言：<a id="a-AP"></a>“何等名为无为法？<a id="a-AQ"></a>”</p>
  <p id="aAR">佛告善现：<a id="a-AS"></a>“若法无生、<a id="a-AT"></a>无灭、<a id="a-AU"></a>无住、<a id="a-AV"></a>无异，<a id="a-AW"></a>若贪尽、<a id="a-AX"></a>瞋尽、<a id="a-AY"></a>痴尽，<a id="a-AZ"></a>若真如、<a id="a-Aa"></a>法界、<a id="a-Ab"></a>法性、<a id="a-Ac"></a>不虚妄性、<a id="a-Ad"></a>不变异性、<a id="a-Ae"></a>平等性、<a id="a-Af"></a>离生性、<a id="a-Ag"></a>法定、<a id="a-Ah"></a>法住、<a id="a-Ai"></a>实际。<a id="a-Aj"></a>善现，<a id="a-Ak"></a>此等名为无为法。<a id="a-Al"></a>”</p>
  <p id="aAm">具寿善现复白佛言：<a id="a-An"></a>“何等名为共法？<a id="a-Ao"></a>”</p>
  <p id="aAp">佛告善现：<a id="a-Aq"></a>“谓世间四静虑、<a id="a-Ar"></a>四无量、<a id="a-As"></a>四无色定、<a id="a-At"></a>五神通。<a id="a-Au"></a>善现，<a id="a-Av"></a>此等名为共法，<a id="a-Aw"></a>共异生故。<a id="a-Ax"></a>”</p>
  <p id="aAy">具寿善现复白佛言：<a id="a-Az"></a>“何等名为不共法？<a id="a-B0"></a>”</p>
  <p id="aB1">佛告善现：<a id="a-B2"></a>“谓四念住乃至十八佛不共法。<a id="a-B3"></a>善现，<a id="a-B4"></a>此等名为不共法，<a id="a-B5"></a>不共异生故。</p>
  <p id="aB6">“善现，<a id="a-B7"></a>诸菩萨摩诃萨修行般若波罗蜜多时，<a id="a-B8"></a>于如是等自相空法不应执著，<a id="a-B9"></a>以一切法无分别故。<a id="a-BA"></a>善现，<a id="a-BB"></a>诸菩萨摩诃萨修行般若波罗蜜多时，<a id="a-BC"></a>于一切法以无二为方便，<a id="a-BD"></a>应正觉知，<a id="a-BE"></a>以一切法皆无动故。<a id="a-BF"></a>善现，<a id="a-BG"></a>于一切法无二、<a id="a-BH"></a>无动是菩萨句义，<a id="a-BI"></a>无分别、<a id="a-BJ"></a>无执著是菩萨句义，<a id="a-BK"></a>以是故，<a id="a-BL"></a>无句义是菩萨句义。<a id="a-BM"></a>”</p>
  <p id="aBN">尔时，<a id="a-BO"></a>具寿善现白佛言：<a id="a-BP"></a>“世尊，<a id="a-BQ"></a>何缘菩萨复名摩诃萨？<a id="a-BR"></a>”</p>
  <p id="aBS">佛告善现：<a id="a-BT"></a>“由是菩萨于大有情众中当为上首故，<a id="a-BU"></a>复名摩诃萨。<a id="a-BV"></a>”</p>
  <p id="aBW">善现白言：<a id="a-BX"></a>“何等名为大有情众，<a id="a-BY"></a>菩萨于中当为上首？<a id="a-BZ"></a>”</p>
  <p id="aBa">佛告善现：<a id="a-Bb"></a>“谓住种性、<a id="a-Bc"></a>第八、<a id="a-Bd"></a>预流、<a id="a-Be"></a>一来、<a id="a-Bf"></a>不还、<a id="a-Bg"></a>阿罗汉、<a id="a-Bh"></a>独觉，<a id="a-Bi"></a>及从初发心乃至不退转地菩萨摩诃萨，<a id="a-Bj"></a>如是皆名大有情众。<a id="a-Bk"></a>菩萨于此大有情众中当为上首故，<a id="a-Bl"></a>复名摩诃萨。<a id="a-Bm"></a>”</p>
  <p id="aBn">具寿善现复白佛言：<a id="a-Bo"></a>“如是菩萨何缘能于大有情众当为上首？<a id="a-Bp"></a>”</p>
  <p id="aBq">佛告善现：<a id="a-Br"></a>“由是菩萨已发坚固金刚喻心定不退坏，<a id="a-Bs"></a>是故能于大有情众当为上首。<a id="a-Bt"></a>”</p>
  <p id="aBu">善现复言：<a id="a-Bv"></a>“何谓菩萨金刚喻心？<a id="a-Bw"></a>”</p>
  <p id="aBx">佛告善现：<a id="a-By"></a>“若菩萨摩诃萨发如是心：<a id="a-Bz"></a>‘我今当被大功德铠，<a id="a-C0"></a>无边生死大旷野中，<a id="a-C1"></a>为诸有情破坏一切烦恼怨敌。<a id="a-C2"></a>我当普为一切有情，<a id="a-C3"></a>枯竭无边生死大海。<a id="a-C4"></a>我当弃舍一切身财，<a id="a-C5"></a>为诸有情作大饶益。<a id="a-C6"></a>我当等心利益安乐一切有情。<a id="a-C7"></a>我当普令诸有情类，<a id="a-C8"></a>游三乘道趣般涅槃。<a id="a-C9"></a>我当虽以三乘济度一切有情，<a id="a-CA"></a>而都不见有一有情得灭度者。<a id="a-CB"></a>我当觉了一切法性无生无灭、<a id="a-CC"></a>无净无染。<a id="a-CD"></a>我当纯以一切智智相应作意修行六种波罗蜜多。<a id="a-CE"></a>我当修学于一切法，<a id="a-CF"></a>通达究竟遍入妙智。<a id="a-CG"></a>我当通达一切法相一理趣门。<a id="a-CH"></a>我当通达一切法相二理趣门。<a id="a-CI"></a>我当通达一切法相多理趣门。<a id="a-CJ"></a>我当修学种种妙智，<a id="a-CK"></a>达诸法性，<a id="a-CL"></a>引胜功德。<a id="a-CM"></a>’善现，<a id="a-CN"></a>是谓菩萨金刚喻心。<a id="a-CO"></a>若菩萨摩诃萨以无所得而为方便安住此心，<a id="a-CP"></a>决定能于大有情众当为上首。</p>
  <p id="aCQ">“复次，<a id="a-CR"></a>善现，<a id="a-CS"></a>诸菩萨摩诃萨发如是心：<a id="a-CT"></a>‘一切地狱、<a id="a-CU"></a>傍生、<a id="a-CV"></a>鬼界及人天中，<a id="a-CW"></a>诸有情类所受苦恼，<a id="a-CX"></a>我当代受，<a id="a-CY"></a>令彼安乐。<a id="a-CZ"></a>’诸菩萨摩诃萨发如是心：<a id="a-Ca"></a>‘我为饶益一有情故，<a id="a-Cb"></a>经于无量百千俱胝那庾多劫，<a id="a-Cc"></a>受诸地狱种种重苦，<a id="a-Cd"></a>无数方便教化，<a id="a-Ce"></a>令得无余涅槃。<a id="a-Cf"></a>如是次第，<a id="a-Cg"></a>普为饶益一切有情，<a id="a-Ch"></a>为彼一一各经无量百千俱胝那庾多劫，<a id="a-Ci"></a>受诸地狱种种重苦，<a id="a-Cj"></a>一一各以无数方便教化，<a id="a-Ck"></a>令得无余涅槃。<a id="a-Cl"></a>作是事已，<a id="a-Cm"></a>自种善根，<a id="a-Cn"></a>复经无量百千俱胝那庾多劫，<a id="a-Co"></a>圆满修集菩提资粮，<a id="a-Cp"></a>然后方证所求无上正等菩提。<a id="a-Cq"></a>’善现，<a id="a-Cr"></a>如是誓愿，<a id="a-Cs"></a>亦名菩萨金刚喻心。<a id="a-Ct"></a>若菩萨摩诃萨以无所得而为方便安住此心，<a id="a-Cu"></a>决定能于大有情众当为上首。</p>
  <p id="aCv">“复次，<a id="a-Cw"></a>善现，<a id="a-Cx"></a>诸菩萨摩诃萨恒常发起胜心大心，<a id="a-Cy"></a>由此心故，<a id="a-Cz"></a>决定能于大有情众常为上首。<a id="a-D0"></a>”</p>
  <p id="aD1">具寿善现白言：<a id="a-D2"></a>“世尊，<a id="a-D3"></a>何谓菩萨胜心大心？<a id="a-D4"></a>”</p>
  <p id="aD5">佛告善现：<a id="a-D6"></a>“诸菩萨摩诃萨发如是心：<a id="a-D7"></a>‘我应从初发心乃至证得一切智智，<a id="a-D8"></a>定当不起贪欲、<a id="a-D9"></a>瞋恚、<a id="a-DA"></a>愚痴、<a id="a-DB"></a>忿恨、<a id="a-DC"></a>覆恼、<a id="a-DD"></a>谄诳、<a id="a-DE"></a>嫉悭、<a id="a-DF"></a>矫害、<a id="a-DG"></a>见慢等心，<a id="a-DH"></a>亦定不起趣求声闻、<a id="a-DI"></a>独觉地心。<a id="a-DJ"></a>’是为菩萨胜心大心。<a id="a-DK"></a>若菩萨摩诃萨以无所得而为方便安住此心，<a id="a-DL"></a>决定能于大有情众当为上首。</p>
  <p id="aDM">“复次，<a id="a-DN"></a>善现，<a id="a-DO"></a>诸菩萨摩诃萨发起决定不倾动心，<a id="a-DP"></a>由此心故，<a id="a-DQ"></a>决定能于大有情众当为上首。<a id="a-DR"></a>”</p>
  <p id="aDS">具寿善现白言：<a id="a-DT"></a>“世尊，<a id="a-DU"></a>何谓菩萨不倾动心？<a id="a-DV"></a>”</p>
  <p id="aDW">佛告善现：<a id="a-DX"></a>“诸菩萨摩诃萨发如是心：<a id="a-DY"></a>‘我应当依一切智智相应作意，<a id="a-DZ"></a>修习发起一切所修、<a id="a-Da"></a>所作事业而无憍逸。<a id="a-Db"></a>’善现，<a id="a-Dc"></a>是谓菩萨不倾动心。<a id="a-Dd"></a>若菩萨摩诃萨以无所得而为方便安住此心，<a id="a-De"></a>决定能于大有情众当为上首。</p>
  <p id="aDf">“复次，<a id="a-Dg"></a>善现，<a id="a-Dh"></a>诸菩萨摩诃萨普于一切诸有情类，<a id="a-Di"></a>平等发起真利乐心，<a id="a-Dj"></a>由此心故，<a id="a-Dk"></a>决定能于大有情众当为上首。<a id="a-Dl"></a>”</p>
  <p id="aDm">具寿善现白言：<a id="a-Dn"></a>“世尊，<a id="a-Do"></a>何谓菩萨真利乐心？<a id="a-Dp"></a>”</p>
  <p id="aDq">佛告善现：<a id="a-Dr"></a>“诸菩萨摩诃萨发如是心：<a id="a-Ds"></a>‘我当决定穷未来际，<a id="a-Dt"></a>利益安乐一切有情，<a id="a-Du"></a>为作归依、<a id="a-Dv"></a>洲渚、<a id="a-Dw"></a>舍宅，<a id="a-Dx"></a>常不舍离。<a id="a-Dy"></a>’善现，<a id="a-Dz"></a>是谓菩萨真利乐心。<a id="a-E0"></a>若菩萨摩诃萨以无所得而为方便安住此心，<a id="a-E1"></a>决定能于大有情众当为上首。</p>
  <p id="aE2">“复次，<a id="a-E3"></a>善现，<a id="a-E4"></a>诸菩萨摩诃萨修行般若波罗蜜多，<a id="a-E5"></a>常勤精进爱法、<a id="a-E6"></a>乐法、<a id="a-E7"></a>欣法、<a id="a-E8"></a>喜法，<a id="a-E9"></a>由此因缘，<a id="a-EA"></a>决定能于大有情众当为上首。<a id="a-EB"></a>”</p>
  <p id="aEC">具寿善现白言：<a id="a-ED"></a>“世尊，<a id="a-EE"></a>何等为法？<a id="a-EF"></a>云何菩萨摩诃萨修行般若波罗蜜多时，<a id="a-EG"></a>常于此法爱乐欣喜？<a id="a-EH"></a>”</p>
  <p id="aEI">佛告善现：<a id="a-EJ"></a>“所言法者，<a id="a-EK"></a>谓色非色皆无自性，<a id="a-EL"></a>都不可得，<a id="a-EM"></a>不可破坏，<a id="a-EN"></a>不可分别，<a id="a-EO"></a>是名为法。<a id="a-EP"></a>言爱法者，<a id="a-EQ"></a>谓于此法起欲希求；<a id="a-ER"></a>言乐法者，<a id="a-ES"></a>谓于此法称赞功德；<a id="a-ET"></a>言欣法者，<a id="a-EU"></a>谓于此法欢喜信受；<a id="a-EV"></a>言喜法者，<a id="a-EW"></a>谓于此法慕多修习亲近爱重。<a id="a-EX"></a>善现，<a id="a-EY"></a>若菩萨摩诃萨修行般若波罗蜜多时，<a id="a-EZ"></a>以无所得而为方便，<a id="a-Ea"></a>常能如是爱法、<a id="a-Eb"></a>乐法、<a id="a-Ec"></a>欣法、<a id="a-Ed"></a>喜法而不憍举，<a id="a-Ee"></a>决定能于大有情众当为上首。</p>
  <p id="aEf">“复次，<a id="a-Eg"></a>善现，<a id="a-Eh"></a>若菩萨摩诃萨修行般若波罗蜜多，<a id="a-Ei"></a>以无所得而为方便，<a id="a-Ej"></a>安住内空乃至无性自性空，<a id="a-Ek"></a>修四念住乃至十八佛不共法，<a id="a-El"></a>是菩萨摩诃萨决定能于大有情众当为上首。</p>
  <p id="aEm">“复次，<a id="a-En"></a>善现，<a id="a-Eo"></a>若菩萨摩诃萨修行般若波罗蜜多，<a id="a-Ep"></a>以无所得而为方便，<a id="a-Eq"></a>住金刚喻三摩地，<a id="a-Er"></a>乃至住无著无为无染解脱如虚空三摩地，<a id="a-Es"></a>是菩萨摩诃萨由此因缘，<a id="a-Et"></a>决定能于大有情众当为上首。</p>
  <p id="aEu">“善现，<a id="a-Ev"></a>由如是等种种因缘，<a id="a-Ew"></a>诸菩萨摩诃萨决定能于大有情众当为上首，<a id="a-Ex"></a>是故菩萨复名摩诃萨。<a id="a-Ey"></a>”</p>
  <p data-pb></p>
  <h2 id="aEz">第二分断诸见品第十二</h2>
  <p id="aF0">尔时，<a id="a-F1"></a>舍利子白佛言：<a id="a-F2"></a>“世尊，<a id="a-F3"></a>我亦乐以智慧辩才，<a id="a-F4"></a>说诸菩萨由此义故名摩诃萨。<a id="a-F5"></a>”</p>
  <p id="aF6">佛告舍利子：<a id="a-F7"></a>“随汝意说。<a id="a-F8"></a>”</p>
  <p id="aF9">舍利子言：<a id="a-FA"></a>“世尊，<a id="a-FB"></a>以诸菩萨方便善巧，<a id="a-FC"></a>能为有情宣说法要，<a id="a-FD"></a>令断我见、<a id="a-FE"></a>有情见、<a id="a-FF"></a>命者见、<a id="a-FG"></a>生者见、<a id="a-FH"></a>养者见、<a id="a-FI"></a>士夫见、<a id="a-FJ"></a>补特伽罗见、<a id="a-FK"></a>意生见、<a id="a-FL"></a>儒童见、<a id="a-FM"></a>作者见、<a id="a-FN"></a>受者见、<a id="a-FO"></a>知者见、<a id="a-FP"></a>见者见，<a id="a-FQ"></a>由此义故名摩诃萨。</p>
  <p id="aFR">“世尊，<a id="a-FS"></a>以诸菩萨方便善巧，<a id="a-FT"></a>能为有情宣说法要，<a id="a-FU"></a>令断常见、<a id="a-FV"></a>断见、<a id="a-FW"></a>有见、<a id="a-FX"></a>无见，<a id="a-FY"></a>由此义故名摩诃萨。</p>
  <p id="aFZ">“世尊，<a id="a-Fa"></a>以诸菩萨方便善巧，<a id="a-Fb"></a>能为有情宣说法要，<a id="a-Fc"></a>令断蕴见、<a id="a-Fd"></a>处见、<a id="a-Fe"></a>界见、<a id="a-Ff"></a>谛见、<a id="a-Fg"></a>缘起见，<a id="a-Fh"></a>由此义故名摩诃萨。</p>
  <p id="aFi">“世尊，<a id="a-Fj"></a>以诸菩萨方便善巧，<a id="a-Fk"></a>能为有情宣说法要，<a id="a-Fl"></a>令断四念住见乃至十八佛不共法见，<a id="a-Fm"></a>由此义故名摩诃萨；<a id="a-Fn"></a>以诸菩萨方便善巧，<a id="a-Fo"></a>能为有情宣说法要，<a id="a-Fp"></a>令断成熟有情见、<a id="a-Fq"></a>严净佛土见、<a id="a-Fr"></a>菩萨见、<a id="a-Fs"></a>如来见、<a id="a-Ft"></a>菩提见、<a id="a-Fu"></a>涅槃见、<a id="a-Fv"></a>转法轮见，<a id="a-Fw"></a>由此义故名摩诃萨。</p>
  <p id="aFx">“世尊，<a id="a-Fy"></a>以诸菩萨方便善巧，<a id="a-Fz"></a>能为有情以无所得而为方便，<a id="a-G0"></a>宣说永断一切见法，<a id="a-G1"></a>由此义故名摩诃萨。<a id="a-G2"></a>”</p>
  <p id="aG3">时，<a id="a-G4"></a>具寿善现问舍利子言：<a id="a-G5"></a>“若菩萨摩诃萨能为有情，<a id="a-G6"></a>以无所得而为方便，<a id="a-G7"></a>宣说永断诸见法要，<a id="a-G8"></a>何因何缘有诸菩萨，<a id="a-G9"></a>自有所得而为方便，<a id="a-GA"></a>起蕴见、<a id="a-GB"></a>处见、<a id="a-GC"></a>界见、<a id="a-GD"></a>谛见、<a id="a-GE"></a>缘起见、<a id="a-GF"></a>四念住见乃至十八佛不共法见，<a id="a-GG"></a>及成熟有情见、<a id="a-GH"></a>严净佛土见、<a id="a-GI"></a>菩萨见、<a id="a-GJ"></a>如来见、<a id="a-GK"></a>菩提见、<a id="a-GL"></a>涅槃见、<a id="a-GM"></a>转法轮见耶？<a id="a-GN"></a>”</p>
  <p id="aGO">舍利子言：<a id="a-GP"></a>“菩萨摩诃萨修行般若波罗蜜多时，<a id="a-GQ"></a>无方便善巧者，<a id="a-GR"></a>以有所得而为方便，<a id="a-GS"></a>发起蕴见乃至转法轮见；<a id="a-GT"></a>是菩萨摩诃萨无方便善巧故，<a id="a-GU"></a>决定不能以无所得而为方便，<a id="a-GV"></a>为诸有情宣说永断诸见法要。<a id="a-GW"></a>若菩萨摩诃萨修行般若波罗蜜多时，<a id="a-GX"></a>有方便善巧者，<a id="a-GY"></a>能为有情以无所得而为方便，<a id="a-GZ"></a>宣说永断诸见法要，<a id="a-Ga"></a>是菩萨摩诃萨决定不起蕴等诸见。<a id="a-Gb"></a>”</p>
  <p id="aGc">尔时，<a id="a-Gd"></a>具寿善现白佛言：<a id="a-Ge"></a>“世尊，<a id="a-Gf"></a>我亦乐以智慧辩才，<a id="a-Gg"></a>说诸菩萨由此义故名摩诃萨。<a id="a-Gh"></a>”</p>
  <p id="aGi">佛告善现：<a id="a-Gj"></a>“随汝意说。<a id="a-Gk"></a>”</p>
  <p id="aGl">善现白言：<a id="a-Gm"></a>“世尊，<a id="a-Gn"></a>以诸菩萨为欲证得一切智智，<a id="a-Go"></a>发菩提心、<a id="a-Gp"></a>无等等心、<a id="a-Gq"></a>不共声闻独觉等心，<a id="a-Gr"></a>于如是心亦不取著，<a id="a-Gs"></a>由此义故名摩诃萨。<a id="a-Gt"></a>何以故？<a id="a-Gu"></a>世尊，<a id="a-Gv"></a>以一切智智心是真无漏不堕三界，<a id="a-Gw"></a>求一切智智心亦是无漏不堕三界，<a id="a-Gx"></a>于如是心不应取著，<a id="a-Gy"></a>是故菩萨名摩诃萨。<a id="a-Gz"></a>”</p>
  <p id="aH0">时，<a id="a-H1"></a>舍利子问善现言：<a id="a-H2"></a>“云何菩萨摩诃萨无等等心、<a id="a-H3"></a>不共声闻独觉等心？<a id="a-H4"></a>”</p>
  <p id="aH5">善现答言：<a id="a-H6"></a>“诸菩萨摩诃萨从初发心，<a id="a-H7"></a>不见少法有生有灭、<a id="a-H8"></a>有减有增、<a id="a-H9"></a>有染有净。<a id="a-HA"></a>舍利子，<a id="a-HB"></a>若不见少法有生有灭、<a id="a-HC"></a>有减有增、<a id="a-HD"></a>有染有净，<a id="a-HE"></a>亦不见有声闻心、<a id="a-HF"></a>独觉心、<a id="a-HG"></a>菩萨心、<a id="a-HH"></a>如来心。<a id="a-HI"></a>舍利子，<a id="a-HJ"></a>是名菩萨摩诃萨无等等心、<a id="a-HK"></a>不共声闻独觉等心。<a id="a-HL"></a>诸菩萨摩诃萨于如是心亦不取著。<a id="a-HM"></a>”</p>
  <p id="aHN">时，<a id="a-HO"></a>舍利子问善现言：<a id="a-HP"></a>“若菩萨摩诃萨于如是心不应取著，<a id="a-HQ"></a>则于一切声闻、<a id="a-HR"></a>独觉、<a id="a-HS"></a>异生等心亦不应取著，<a id="a-HT"></a>及于色、<a id="a-HU"></a>受、<a id="a-HV"></a>想、<a id="a-HW"></a>行、<a id="a-HX"></a>识心乃至十八佛不共法心亦不应取著。<a id="a-HY"></a>何以故？<a id="a-HZ"></a>如是诸心无心性故。<a id="a-Ha"></a>”</p>
  <p id="aHb">善现答言：<a id="a-Hc"></a>“如是，<a id="a-Hd"></a>如是，<a id="a-He"></a>诚如所说。<a id="a-Hf"></a>”</p>
  <p id="aHg">时，<a id="a-Hh"></a>舍利子问善现言：<a id="a-Hi"></a>“若一切心无心性故不应取著，<a id="a-Hj"></a>则色、<a id="a-Hk"></a>受、<a id="a-Hl"></a>想、<a id="a-Hm"></a>行、<a id="a-Hn"></a>识亦无色、<a id="a-Ho"></a>受、<a id="a-Hp"></a>想、<a id="a-Hq"></a>行、<a id="a-Hr"></a>识性不应取著，<a id="a-Hs"></a>乃至十八佛不共法亦无十八佛不共法性不应取著。<a id="a-Ht"></a>”</p>
  <p id="aHu">善现答言：<a id="a-Hv"></a>“如是，<a id="a-Hw"></a>如是，<a id="a-Hx"></a>诚如所说。<a id="a-Hy"></a>”</p>
  <p id="aHz">舍利子言：<a id="a-I0"></a>“若一切智智心是真无漏不堕三界，<a id="a-I1"></a>则一切愚夫异生、<a id="a-I2"></a>声闻、<a id="a-I3"></a>独觉等心，<a id="a-I4"></a>亦应是真无漏不堕三界。<a id="a-I5"></a>何以故？<a id="a-I6"></a>如是诸心皆本性空故。<a id="a-I7"></a>”</p>
  <p id="aI8">善现答言：<a id="a-I9"></a>“如是，<a id="a-IA"></a>如是，<a id="a-IB"></a>诚如所说。<a id="a-IC"></a>”</p>
  <p id="aID">舍利子言：<a id="a-IE"></a>“若如是心本性空故，<a id="a-IF"></a>是真无漏不堕三界，<a id="a-IG"></a>则色、<a id="a-IH"></a>受、<a id="a-II"></a>想、<a id="a-IJ"></a>行、<a id="a-IK"></a>识乃至十八佛不共法，<a id="a-IL"></a>亦应是真无漏不堕三界。<a id="a-IM"></a>何以故？<a id="a-IN"></a>如是诸法皆本性空故。<a id="a-IO"></a>”</p>
  <p id="aIP">善现答言：<a id="a-IQ"></a>“如是，<a id="a-IR"></a>如是，<a id="a-IS"></a>诚如所说。<a id="a-IT"></a>”</p>
  <p id="aIU">舍利子言：<a id="a-IV"></a>“若心色等法无心色等性故不应取著，<a id="a-IW"></a>则一切法皆应平等都无差别。<a id="a-IX"></a>”</p>
  <p id="aIY">善现答言：<a id="a-IZ"></a>“如是，<a id="a-Ia"></a>如是，<a id="a-Ib"></a>诚如所说。<a id="a-Ic"></a>”</p>
  <p id="aId">舍利子言：<a id="a-Ie"></a>“若一切法等无差别，<a id="a-If"></a>云何如来说心色等有种种异？<a id="a-Ig"></a>”</p>
  <p id="aIh">善现答言：<a id="a-Ii"></a>“此是如来随世俗说，<a id="a-Ij"></a>非随胜义。<a id="a-Ik"></a>”</p>
  <p id="aIl">舍利子言：<a id="a-Im"></a>“若诸异生、<a id="a-In"></a>声闻、<a id="a-Io"></a>独觉、<a id="a-Ip"></a>菩萨、<a id="a-Iq"></a>如来心色等法，<a id="a-Ir"></a>皆是无漏不堕三界，<a id="a-Is"></a>则诸异生及诸圣者、<a id="a-It"></a>菩萨、<a id="a-Iu"></a>如来应无差别。<a id="a-Iv"></a>”</p>
  <p id="aIw">善现答言：<a id="a-Ix"></a>“如是，<a id="a-Iy"></a>如是，<a id="a-Iz"></a>诚如所说。<a id="a-J0"></a>”</p>
  <p id="aJ1">舍利子言：<a id="a-J2"></a>“若诸凡圣、<a id="a-J3"></a>菩萨、<a id="a-J4"></a>如来无差别者，<a id="a-J5"></a>云何佛说凡圣大小有种种异？<a id="a-J6"></a>”</p>
  <p id="aJ7">善现答言：<a id="a-J8"></a>“此亦如来依世俗说，<a id="a-J9"></a>不依胜义。<a id="a-JA"></a>舍利子，<a id="a-JB"></a>诸菩萨摩诃萨修行般若波罗蜜多时，<a id="a-JC"></a>以无所得为方便故，<a id="a-JD"></a>于所发起大菩提心、<a id="a-JE"></a>无等等心、<a id="a-JF"></a>不共声闻独觉等心不恃不执，<a id="a-JG"></a>于色非色乃至十八佛不共法无取无著，<a id="a-JH"></a>由此义故名摩诃萨。<a id="a-JI"></a>”</p>
  <p data-pb></p>
  <h2 id="aJJ">第二分六到彼岸品第十三之一</h2>
  <p id="aJK">尔时，<a id="a-JL"></a>满慈子白佛言：<a id="a-JM"></a>“世尊，<a id="a-JN"></a>我亦乐以智慧辩才，<a id="a-JO"></a>说诸菩萨由此义故名摩诃萨。<a id="a-JP"></a>”</p>
  <p id="aJQ">佛告满慈子：<a id="a-JR"></a>“随汝意说。<a id="a-JS"></a>”</p>
  <p id="aJT">满慈子言：<a id="a-JU"></a>“世尊，<a id="a-JV"></a>以诸菩萨普为利乐一切有情，<a id="a-JW"></a>被大功德铠故，<a id="a-JX"></a>发趣大乘故，<a id="a-JY"></a>乘大乘故，<a id="a-JZ"></a>名摩诃萨。<a id="a-Ja"></a>”</p>
  <p id="aJb">时，<a id="a-Jc"></a>舍利子问满慈子言：<a id="a-Jd"></a>“云何菩萨摩诃萨普为利乐一切有情被大功德铠？<a id="a-Je"></a>”</p>
  <p id="aJf">满慈子言：<a id="a-Jg"></a>“舍利子，<a id="a-Jh"></a>诸菩萨摩诃萨修行布施波罗蜜多时，<a id="a-Ji"></a>不为利乐少分有情修行布施波罗蜜多，<a id="a-Jj"></a>普为利乐一切有情修行布施波罗蜜多。<a id="a-Jk"></a>诸菩萨摩诃萨修行净戒波罗蜜多时，<a id="a-Jl"></a>不为利乐少分有情修行净戒波罗蜜多，<a id="a-Jm"></a>普为利乐一切有情修行净戒波罗蜜多。<a id="a-Jn"></a>诸菩萨摩诃萨修行安忍波罗蜜多时，<a id="a-Jo"></a>不为利乐少分有情修行安忍波罗蜜多，<a id="a-Jp"></a>普为利乐一切有情修行安忍波罗蜜多。<a id="a-Jq"></a>诸菩萨摩诃萨修行精进波罗蜜多时，<a id="a-Jr"></a>不为利乐少分有情修行精进波罗蜜多，<a id="a-Js"></a>普为利乐一切有情修行精进波罗蜜多。<a id="a-Jt"></a>诸菩萨摩诃萨修行静虑波罗蜜多时，<a id="a-Ju"></a>不为利乐少分有情修行静虑波罗蜜多，<a id="a-Jv"></a>普为利乐一切有情修行静虑波罗蜜多。<a id="a-Jw"></a>诸菩萨摩诃萨修行般若波罗蜜多时，<a id="a-Jx"></a>不为利乐少分有情修行般若波罗蜜多，<a id="a-Jy"></a>普为利乐一切有情修行般若波罗蜜多。<a id="a-Jz"></a>舍利子，<a id="a-K0"></a>是为菩萨摩诃萨普为利乐一切有情被大功德铠。</p>
  <p id="aK1">“复次，<a id="a-K2"></a>舍利子，<a id="a-K3"></a>诸菩萨摩诃萨被大功德铠，<a id="a-K4"></a>利乐有情不为分限，<a id="a-K5"></a>不作是念：<a id="a-K6"></a>‘我当拔济尔所有情令入无余般涅槃界，<a id="a-K7"></a>尔所有情不令其入；<a id="a-K8"></a>我当拔济尔所有情令住无上正等菩提，<a id="a-K9"></a>尔所有情不令其住。<a id="a-KA"></a>’然诸菩萨摩诃萨普为拔济一切有情，<a id="a-KB"></a>令入无余般涅槃界及住无上正等菩提。<a id="a-KC"></a>舍利子，<a id="a-KD"></a>是为菩萨摩诃萨普为利乐一切有情被大功德铠。</p>
  <p id="aKE">“复次，<a id="a-KF"></a>舍利子，<a id="a-KG"></a>诸菩萨摩诃萨作如是念：<a id="a-KH"></a>‘我当自圆满布施波罗蜜多，<a id="a-KI"></a>亦令一切有情圆满布施波罗蜜多。<a id="a-KJ"></a>我当自圆满净戒波罗蜜多，<a id="a-KK"></a>亦令一切有情圆满净戒波罗蜜多。<a id="a-KL"></a>我当自圆满安忍波罗蜜多，<a id="a-KM"></a>亦令一切有情圆满安忍波罗蜜多。<a id="a-KN"></a>我当自圆满精进波罗蜜多，<a id="a-KO"></a>亦令一切有情圆满精进波罗蜜多。<a id="a-KP"></a>我当自圆满静虑波罗蜜多，<a id="a-KQ"></a>亦令一切有情圆满静虑波罗蜜多。<a id="a-KR"></a>我当自圆满般若波罗蜜多，<a id="a-KS"></a>亦令一切有情圆满般若波罗蜜多。<a id="a-KT"></a>’诸菩萨摩诃萨作如是念：<a id="a-KU"></a>‘我当自依如是六种波罗蜜多，<a id="a-KV"></a>安住内空乃至无性自性空，<a id="a-KW"></a>修行四念住乃至十八佛不共法。<a id="a-KX"></a>亦令一切有情依此六种波罗蜜多，<a id="a-KY"></a>安住内空乃至无性自性空，<a id="a-KZ"></a>修行四念住乃至十八佛不共法。<a id="a-Ka"></a>’诸菩萨摩诃萨作如是念：<a id="a-Kb"></a>‘我当自依如是六种波罗蜜多，<a id="a-Kc"></a>速证无上正等菩提，<a id="a-Kd"></a>入无余依般涅槃界。<a id="a-Ke"></a>亦令一切有情，<a id="a-Kf"></a>依此六种波罗蜜多，<a id="a-Kg"></a>速证无上正等菩提，<a id="a-Kh"></a>入无余依般涅槃界。<a id="a-Ki"></a>’舍利子，<a id="a-Kj"></a>是为菩萨摩诃萨普为利乐一切有情被大功德铠。</p>
 </body>
</html>