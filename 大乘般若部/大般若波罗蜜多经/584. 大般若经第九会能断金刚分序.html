<!doctype html>
<html id="z3IBT6x9P" data-ver="78">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若经第九会能断金刚分序</h1>
  <h2 id="a2">唐西明寺沙门玄则制</h2>
  <p id="a3">窃寻浩汗其源者，<a id="a-4"></a>必总灵怪之储；<a id="a-5"></a>纷纠其峰者，<a id="a-6"></a>自动郁冥之观。<a id="a-7"></a>况冲照倬存，<a id="a-8"></a>逸韵遐举，<a id="a-9"></a>规真附体，<a id="a-A"></a>纽玄立极。<a id="a-B"></a>根大衍于初会，<a id="a-C"></a>革小成于后心，<a id="a-D"></a>蓄灵蕴福，<a id="a-E"></a>信哉！<a id="a-F"></a>宜矣！<a id="a-G"></a>故其承闲语要，<a id="a-H"></a>三问桀其标；<a id="a-I"></a>节理情涂，<a id="a-J"></a>两如肃其致。<a id="a-K"></a>穷非想以布想，<a id="a-L"></a>弘不济之大勋，<a id="a-M"></a>摄众度以檀度，<a id="a-N"></a>励无行之广德。<a id="a-O"></a>愿侔皦日，<a id="a-P"></a>格虚空而未量；<a id="a-Q"></a>信异随风，<a id="a-R"></a>泛声香而不住。<a id="a-S"></a>忘法身于相好，<a id="a-T"></a>岂见如来；<a id="a-U"></a>分刹土于微尘，<a id="a-V"></a>谁为世界！<a id="a-W"></a>河沙数非多之多福，<a id="a-X"></a>山王比非大之大身。<a id="a-Y"></a>法性绝言，<a id="a-Z"></a>谓有说而便谤；<a id="a-a"></a>菩提离取，<a id="a-b"></a>知无授而乃成。<a id="a-c"></a>皆所以拂霭疑津，<a id="a-d"></a>剪萌心迳，<a id="a-e"></a>赏触类而不极，<a id="a-f"></a>吝缘情而必尽。</p>
  <p id="ag">然金刚之锐，<a id="a-h"></a>赏二物之可销；<a id="a-i"></a>对除之猛，<a id="a-j"></a>虽一念其无挂。<a id="a-k"></a>词必举凡，<a id="a-l"></a>故率言每约，<a id="a-m"></a>理好钩赜，<a id="a-n"></a>故属意多迷。<a id="a-o"></a>前圣由之著论，<a id="a-p"></a>后贤所以殷学，<a id="a-q"></a>非直有缘震旦，<a id="a-r"></a>实亦见重昌期。<a id="a-s"></a>广略二本，<a id="a-t"></a>前后五译，<a id="a-u"></a>无新无故，<a id="a-v"></a>逾练逾明，<a id="a-w"></a>然经卷所在，<a id="a-x"></a>则为有佛，<a id="a-y"></a>故受持之迹，<a id="a-z"></a>其验若神，<a id="a-10"></a>传之物听，<a id="a-11"></a>具如别录。<a id="a-12"></a>尔其刷荡二边，<a id="a-13"></a>彰明九观，<a id="a-14"></a>云飘丝鬓，<a id="a-15"></a>愁含变灭之影；<a id="a-16"></a>电转珠目，<a id="a-17"></a>荣迁倏忽之光。<a id="a-18"></a>星夜编而晓落，<a id="a-19"></a>则邪见难保，<a id="a-1A"></a>露阴泫而阳晞，<a id="a-1B"></a>则危蕴方促。<a id="a-1C"></a>以有为之若此，<a id="a-1D"></a>加无相之如彼，<a id="a-1E"></a>宁不荷付嘱之遥恩，<a id="a-1F"></a>躬受行之美证矣！</p>
 </body>
</html>