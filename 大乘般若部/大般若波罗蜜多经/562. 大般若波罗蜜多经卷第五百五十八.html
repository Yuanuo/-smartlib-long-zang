<!doctype html>
<html id="z3IBT6M93" data-ver="1229">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第五百五十八</h1>
  <h2 id="a2">第五分设利罗品第五</h2>
  <p id="a3">“复次，<a id="a-4"></a>憍尸迦，<a id="a-5"></a>假使充满此赡部洲佛设利罗以为一分，<a id="a-6"></a>有书般若波罗蜜多深妙法门复为一分，<a id="a-7"></a>于斯二分，<a id="a-8"></a>汝取何者？<a id="a-9"></a>”</p>
  <p id="aA">天帝释言：<a id="a-B"></a>“我意宁取深妙般若波罗蜜多。<a id="a-C"></a>所以者何？<a id="a-D"></a>我于诸佛设利罗所，<a id="a-E"></a>非不信受供养恭敬，<a id="a-F"></a>然诸佛身及设利罗，<a id="a-G"></a>皆因般若波罗蜜多深妙法门而出生故，<a id="a-H"></a>皆由般若波罗蜜多深妙法门功德威力所薰修故，<a id="a-I"></a>乃为一切世间天、<a id="a-J"></a>人、<a id="a-K"></a>阿素洛等供养恭敬。</p>
  <p id="aL">“世尊，<a id="a-M"></a>如我坐在三十三天善法殿中天帝座上，<a id="a-N"></a>为诸天众宣说正法时，<a id="a-O"></a>有无量诸天子等，<a id="a-P"></a>来至我所听我所说，<a id="a-Q"></a>供养恭敬，<a id="a-R"></a>右绕而去。<a id="a-S"></a>我若不在彼法座时，<a id="a-T"></a>诸天子等亦来其处，<a id="a-U"></a>虽不见我如我在时供养恭敬，<a id="a-V"></a>咸言：<a id="a-W"></a>‘此处是天帝释为诸天等说法之座，<a id="a-X"></a>我等皆应如天主在，<a id="a-Y"></a>供养恭敬，<a id="a-Z"></a>右绕而去。<a id="a-a"></a>’佛设利罗亦复如是，<a id="a-b"></a>深妙般若波罗蜜多为因引生，<a id="a-c"></a>一切智智之所依止故，<a id="a-d"></a>为一切世间天、<a id="a-e"></a>人、<a id="a-f"></a>阿素洛等供养恭敬。<a id="a-g"></a>是故我说于二分中，<a id="a-h"></a>我意宁取深妙般若波罗蜜多。</p>
  <p id="ai">“世尊，<a id="a-j"></a>假使充满三千世界佛设利罗以为一分，<a id="a-k"></a>有书般若波罗蜜多深妙法门复为一分，<a id="a-l"></a>于斯二分，<a id="a-m"></a>我意宁取深妙般若波罗蜜多。<a id="a-n"></a>所以者何？<a id="a-o"></a>我于诸佛设利罗所，<a id="a-p"></a>非不信受供养恭敬，<a id="a-q"></a>然诸佛身及设利罗，<a id="a-r"></a>皆因般若波罗蜜多深妙法门而出生故，<a id="a-s"></a>皆由般若波罗蜜多深妙法门功德威力所薰修故，<a id="a-t"></a>乃为一切世间天、<a id="a-u"></a>人、<a id="a-v"></a>阿素洛等供养恭敬。</p>
  <p id="aw">“世尊，<a id="a-x"></a>如负债人怖畏债主，<a id="a-y"></a>即便亲近奉事国王，<a id="a-z"></a>依王势力得免怖畏，<a id="a-10"></a>反为债主怖畏供养。<a id="a-11"></a>所以者何？<a id="a-12"></a>彼人依附国王势力，<a id="a-13"></a>王所摄受具威势故。<a id="a-14"></a>王喻般若波罗蜜多，<a id="a-15"></a>佛设利罗喻依王者，<a id="a-16"></a>由依般若波罗蜜多故，<a id="a-17"></a>得世间供养恭敬。<a id="a-18"></a>诸佛所得一切智智，<a id="a-19"></a>亦依般若波罗蜜多而得成办故，<a id="a-1A"></a>我宁取深妙般若波罗蜜多。</p>
  <p id="a1B">“世尊，<a id="a-1C"></a>譬如无价大宝神珠，<a id="a-1D"></a>具无量种胜妙威德，<a id="a-1E"></a>随所住处有此神珠，<a id="a-1F"></a>人非人等不能为害。<a id="a-1G"></a>设有男子或复女人，<a id="a-1H"></a>为鬼所执身心苦恼，<a id="a-1I"></a>若有持此神珠示之，<a id="a-1J"></a>由珠威力鬼便舍去。<a id="a-1K"></a>诸有热病或风、<a id="a-1L"></a>或痰、<a id="a-1M"></a>或二、<a id="a-1N"></a>或三和合为病，<a id="a-1O"></a>若有系此神珠著身，<a id="a-1P"></a>如是诸病无不除愈。<a id="a-1Q"></a>此珠在暗能作照明，<a id="a-1R"></a>热时能凉寒时能暖，<a id="a-1S"></a>随地方所有此神珠，<a id="a-1T"></a>时节调和不寒不热。<a id="a-1U"></a>若地方所有此神珠，<a id="a-1V"></a>蛇蝎等毒无敢停止。<a id="a-1W"></a>设有男子或复女人，<a id="a-1X"></a>为毒所中楚痛难忍，<a id="a-1Y"></a>若有持此神珠令见，<a id="a-1Z"></a>珠威势故毒即消灭。<a id="a-1a"></a>若诸有情身婴癞疾、<a id="a-1b"></a>恶疮、<a id="a-1c"></a>肿疱、<a id="a-1d"></a>目眩、<a id="a-1e"></a>翳等眼病、<a id="a-1f"></a>耳病、<a id="a-1g"></a>鼻病、<a id="a-1h"></a>舌病、<a id="a-1i"></a>喉病、<a id="a-1j"></a>身病、<a id="a-1k"></a>诸支节病，<a id="a-1l"></a>带此神珠众病皆愈。<a id="a-1m"></a>若诸池沼泉井等中，<a id="a-1n"></a>其水浊秽或将枯涸，<a id="a-1o"></a>以珠投之水便盈满，<a id="a-1p"></a>香洁澄净具八功德。<a id="a-1q"></a>若以青黄赤白红紫碧绿杂绮种种色衣，<a id="a-1r"></a>裹此神珠投之于水，<a id="a-1s"></a>水随衣彩作种种色。<a id="a-1t"></a>如是无价大宝神珠，<a id="a-1u"></a>威德无边说不能尽，<a id="a-1v"></a>若置箱箧亦令其器具足成就无边威德。<a id="a-1w"></a>设空箱箧由曾置珠，<a id="a-1x"></a>其器仍为众人爱重。<a id="a-1y"></a>”</p>
  <p id="a1z">尔时，<a id="a-20"></a>庆喜问帝释言：<a id="a-21"></a>“如是神珠为天独有，<a id="a-22"></a>人亦有耶？<a id="a-23"></a>”</p>
  <p id="a24">天帝释言：<a id="a-25"></a>“人中、<a id="a-26"></a>天上俱有此珠，<a id="a-27"></a>若在人中形小而重，<a id="a-28"></a>若在天上形大而轻。<a id="a-29"></a>又人中珠相不具足，<a id="a-2A"></a>在天上者其相周圆。<a id="a-2B"></a>天上神珠威德殊胜，<a id="a-2C"></a>无量倍数过人所有。<a id="a-2D"></a>”</p>
  <p id="a2E">时，<a id="a-2F"></a>天帝释复白佛言：<a id="a-2G"></a>“深妙般若波罗蜜多亦复如是，<a id="a-2H"></a>为众德本能灭无量恶不善法，<a id="a-2I"></a>随所在处灭诸有情身心苦恼，<a id="a-2J"></a>人非人等不能为害。<a id="a-2K"></a>如来所得一切智智及余无量无边功德，<a id="a-2L"></a>皆因般若波罗蜜多。<a id="a-2M"></a>佛设利罗，<a id="a-2N"></a>由诸功德所薰修故，<a id="a-2O"></a>是诸功德所依器故，<a id="a-2P"></a>佛涅槃后堪受一切世间天、<a id="a-2Q"></a>人、<a id="a-2R"></a>阿素洛等供养恭敬。<a id="a-2S"></a>是故我说于二分中，<a id="a-2T"></a>我意宁取深妙般若波罗蜜多。</p>
  <p id="a2U">“世尊，<a id="a-2V"></a>假使充满十方各如殑伽沙界佛设利罗以为一分，<a id="a-2W"></a>有书般若波罗蜜多深妙法门复为一分，<a id="a-2X"></a>于斯二分，<a id="a-2Y"></a>我意宁取深妙般若波罗蜜多。<a id="a-2Z"></a>所以者何？<a id="a-2a"></a>我于诸佛设利罗所，<a id="a-2b"></a>非不信受供养恭敬，<a id="a-2c"></a>然诸佛身及设利罗，<a id="a-2d"></a>皆因般若波罗蜜多深妙法门而出生故，<a id="a-2e"></a>皆由般若波罗蜜多深妙法门功德威力所薰修故，<a id="a-2f"></a>乃为一切世间天、<a id="a-2g"></a>人、<a id="a-2h"></a>阿素洛等供养恭敬。</p>
  <p id="a2i">“复次，<a id="a-2j"></a>世尊，<a id="a-2k"></a>深妙般若波罗蜜多能生如来一切智智，<a id="a-2l"></a>如来所得一切智智能生佛身及设利罗，<a id="a-2m"></a>是故供养如是般若波罗蜜多，<a id="a-2n"></a>则为供养三世诸佛一切智智及设利罗。</p>
  <p id="a2o">“复次，<a id="a-2p"></a>世尊，<a id="a-2q"></a>若善男子、<a id="a-2r"></a>善女人等，<a id="a-2s"></a>欲得常见十方诸佛，<a id="a-2t"></a>当行当修甚深般若波罗蜜多。<a id="a-2u"></a>”</p>
  <p id="a2v">尔时，<a id="a-2w"></a>佛告天帝释言：<a id="a-2x"></a>“如是，<a id="a-2y"></a>如是，<a id="a-2z"></a>如汝所说。<a id="a-30"></a>憍尸迦，<a id="a-31"></a>过去、<a id="a-32"></a>未来、<a id="a-33"></a>现在诸佛，<a id="a-34"></a>皆依般若波罗蜜多，<a id="a-35"></a>证得无上正等菩提，<a id="a-36"></a>是故如来供养恭敬。<a id="a-37"></a>”</p>
  <p id="a38">天帝释言：<a id="a-39"></a>“如是般若波罗蜜多是大无上波罗蜜多，<a id="a-3A"></a>一切如来皆依般若波罗蜜多知诸有情心行差别。<a id="a-3B"></a>”</p>
  <p id="a3C">尔时，<a id="a-3D"></a>佛告天帝释言：<a id="a-3E"></a>“如是，<a id="a-3F"></a>如是，<a id="a-3G"></a>如汝所说。<a id="a-3H"></a>憍尸迦，<a id="a-3I"></a>是故菩萨摩诃萨众长夜修行甚深般若波罗蜜多，<a id="a-3J"></a>为如实知诸有情类心行差别。<a id="a-3K"></a>”</p>
  <p id="a3L">时，<a id="a-3M"></a>天帝释复白佛言：<a id="a-3N"></a>“诸菩萨众为但应行般若波罗蜜多，<a id="a-3O"></a>为亦应行余五波罗蜜多？<a id="a-3P"></a>”</p>
  <p id="a3Q">尔时，<a id="a-3R"></a>佛告天帝释言：<a id="a-3S"></a>“诸菩萨众应具行六波罗蜜多，<a id="a-3T"></a>然行布施、<a id="a-3U"></a>净戒、<a id="a-3V"></a>安忍、<a id="a-3W"></a>精进、<a id="a-3X"></a>静虑观诸法时，<a id="a-3Y"></a>皆以般若波罗蜜多而为上首。<a id="a-3Z"></a>憍尸迦，<a id="a-3a"></a>如赡部洲所有诸树，<a id="a-3b"></a>枝条、<a id="a-3c"></a>茎干、<a id="a-3d"></a>花叶、<a id="a-3e"></a>果实，<a id="a-3f"></a>虽有种种形类不同，<a id="a-3g"></a>而其荫影都无差别。<a id="a-3h"></a>如是六种波罗蜜多虽各有异，<a id="a-3i"></a>而由般若波罗蜜多方便善巧，<a id="a-3j"></a>摄受回向一切智智，<a id="a-3k"></a>诸相差别都不可得。<a id="a-3l"></a>”</p>
  <p id="a3m">时，<a id="a-3n"></a>天帝释复白佛言：<a id="a-3o"></a>“甚深般若波罗蜜多成就广大圆满无量无边功德。<a id="a-3p"></a>若有书持如是般若波罗蜜多，<a id="a-3q"></a>众宝严饰，<a id="a-3r"></a>复持种种上妙花鬘乃至灯明供养恭敬、<a id="a-3s"></a>尊重赞叹、<a id="a-3t"></a>守护不舍。<a id="a-3u"></a>复有书持如是般若波罗蜜多，<a id="a-3v"></a>众宝严饰，<a id="a-3w"></a>转施他人受持读诵。<a id="a-3x"></a>此二福聚，<a id="a-3y"></a>何者为多？<a id="a-3z"></a>”</p>
  <p id="a40">尔时，<a id="a-41"></a>佛告天帝释言：<a id="a-42"></a>“我还问汝，<a id="a-43"></a>随汝意答。<a id="a-44"></a>若诸有情从他请得佛设利罗，<a id="a-45"></a>盛以宝函置清净处，<a id="a-46"></a>复持种种上妙花鬘乃至灯明供养恭敬、<a id="a-47"></a>尊重赞叹、<a id="a-48"></a>守护不舍。<a id="a-49"></a>若复有人从他请得佛设利罗，<a id="a-4A"></a>分施与他令其供养。<a id="a-4B"></a>于意云何？<a id="a-4C"></a>此二福聚，<a id="a-4D"></a>何者为胜？<a id="a-4E"></a>”</p>
  <p id="a4F">天帝释言：<a id="a-4G"></a>“如我解佛所说义者，<a id="a-4H"></a>此二福聚，<a id="a-4I"></a>后者为胜。<a id="a-4J"></a>”</p>
  <p id="a4K">尔时，<a id="a-4L"></a>佛赞天帝释言：<a id="a-4M"></a>“善哉！<a id="a-4N"></a>善哉！<a id="a-4O"></a>如汝所说。<a id="a-4P"></a>憍尸迦，<a id="a-4Q"></a>书持般若波罗蜜多，<a id="a-4R"></a>若自供养，<a id="a-4S"></a>若转施他受持读诵，<a id="a-4T"></a>此二福聚，<a id="a-4U"></a>后者为多。</p>
  <p id="a4V">“复次，<a id="a-4W"></a>憍尸迦，<a id="a-4X"></a>若善男子、<a id="a-4Y"></a>善女人等，<a id="a-4Z"></a>能以般若波罗蜜多甚深义趣，<a id="a-4a"></a>如实为他分别解说，<a id="a-4b"></a>所获福聚复胜施他多百千倍，<a id="a-4c"></a>敬此法师应如敬佛。</p>
  <p id="a4d"></p>
  <p data-pb></p>
  <h2 id="a4e">第五分经典品第六</h2>
  <p id="a4f">“复次，<a id="a-4g"></a>憍尸迦，<a id="a-4h"></a>若善男子、<a id="a-4i"></a>善女人等，<a id="a-4j"></a>教赡部洲诸有情类，<a id="a-4k"></a>皆令安住十善业道，<a id="a-4l"></a>展转乃至普教十方殑伽沙等诸佛世界诸有情类，<a id="a-4m"></a>皆令安住十善业道。<a id="a-4n"></a>于意云何？<a id="a-4o"></a>是善男子、<a id="a-4p"></a>善女人等，<a id="a-4q"></a>由此因缘得福多不？<a id="a-4r"></a>”</p>
  <p id="a4s">天帝释言：<a id="a-4t"></a>“甚多，<a id="a-4u"></a>世尊！<a id="a-4v"></a>甚多，<a id="a-4w"></a>善逝！<a id="a-4x"></a>”</p>
  <p id="a4y">佛言：<a id="a-4z"></a>“憍尸迦，<a id="a-50"></a>若善男子、<a id="a-51"></a>善女人等，<a id="a-52"></a>书持般若波罗蜜多，<a id="a-53"></a>众宝庄严施他读诵，<a id="a-54"></a>所获福聚甚多于前。</p>
  <p id="a55">“复次，<a id="a-56"></a>憍尸迦，<a id="a-57"></a>若善男子、<a id="a-58"></a>善女人等，<a id="a-59"></a>教赡部洲诸有情类，<a id="a-5A"></a>皆令安住四静虑、<a id="a-5B"></a>四无量、<a id="a-5C"></a>四无色定、<a id="a-5D"></a>五神通，<a id="a-5E"></a>展转乃至普教十方殑伽沙等诸佛世界诸有情类，<a id="a-5F"></a>皆令安住四静虑、<a id="a-5G"></a>四无量、<a id="a-5H"></a>四无色定、<a id="a-5I"></a>五神通。<a id="a-5J"></a>于意云何？<a id="a-5K"></a>是善男子、<a id="a-5L"></a>善女人等，<a id="a-5M"></a>由此因缘得福多不？<a id="a-5N"></a>”</p>
  <p id="a5O">天帝释言：<a id="a-5P"></a>“甚多，<a id="a-5Q"></a>世尊！<a id="a-5R"></a>甚多，<a id="a-5S"></a>善逝！<a id="a-5T"></a>”</p>
  <p id="a5U">佛言：<a id="a-5V"></a>“憍尸迦，<a id="a-5W"></a>若善男子、<a id="a-5X"></a>善女人等，<a id="a-5Y"></a>书持般若波罗蜜多，<a id="a-5Z"></a>众宝庄严施他读诵，<a id="a-5a"></a>所获福聚甚多于前。</p>
  <p id="a5b">“复次，<a id="a-5c"></a>憍尸迦，<a id="a-5d"></a>若善男子、<a id="a-5e"></a>善女人等，<a id="a-5f"></a>书持般若波罗蜜多，<a id="a-5g"></a>众宝庄严自恒读诵，<a id="a-5h"></a>不如有人书持般若波罗蜜多，<a id="a-5i"></a>众宝庄严施他读诵。</p>
  <p id="a5j">“复次，<a id="a-5k"></a>憍尸迦，<a id="a-5l"></a>若善男子、<a id="a-5m"></a>善女人等，<a id="a-5n"></a>书持般若波罗蜜多，<a id="a-5o"></a>众宝庄严施他读诵，<a id="a-5p"></a>不如有人于深般若波罗蜜多，<a id="a-5q"></a>善知义趣为他解说。<a id="a-5r"></a>”</p>
  <p id="a5s">时，<a id="a-5t"></a>天帝释便白佛言：<a id="a-5u"></a>“应为何等诸有情类，<a id="a-5v"></a>解说般若波罗蜜多甚深义趣？<a id="a-5w"></a>”</p>
  <p id="a5x">佛言：<a id="a-5y"></a>“憍尸迦，<a id="a-5z"></a>若善男子、<a id="a-60"></a>善女人等，<a id="a-61"></a>不知般若波罗蜜多甚深义趣，<a id="a-62"></a>应为解说。<a id="a-63"></a>何以故？<a id="a-64"></a>憍尸迦，<a id="a-65"></a>于当来世，<a id="a-66"></a>有善男子、<a id="a-67"></a>善女人等求趣无上正等菩提，<a id="a-68"></a>闻他宣说相似般若波罗蜜多，<a id="a-69"></a>心便迷谬退失中道。<a id="a-6A"></a>”</p>
  <p id="a6B">时，<a id="a-6C"></a>天帝释复白佛言：<a id="a-6D"></a>“何等名为相似般若波罗蜜多？<a id="a-6E"></a>”</p>
  <p id="a6F">佛言：<a id="a-6G"></a>“憍尸迦，<a id="a-6H"></a>于当来世有诸苾蒭愚痴颠倒，<a id="a-6I"></a>虽欲宣说真实般若波罗蜜多，<a id="a-6J"></a>而颠倒说相似般若波罗蜜多。<a id="a-6K"></a>云何苾蒭颠倒宣说相似般若波罗蜜多？<a id="a-6L"></a>谓彼苾蒭为发无上菩提心者说：<a id="a-6M"></a>‘色坏故名为无常，<a id="a-6N"></a>非常无故名为无常。<a id="a-6O"></a>’说：<a id="a-6P"></a>‘受、<a id="a-6Q"></a>想、<a id="a-6R"></a>行、<a id="a-6S"></a>识坏故名为无常，<a id="a-6T"></a>非常无故名为无常。<a id="a-6U"></a>’复作是说：<a id="a-6V"></a>‘若如是求是行般若波罗蜜多。<a id="a-6W"></a>’憍尸迦，<a id="a-6X"></a>如是名为颠倒宣说相似般若波罗蜜多。<a id="a-6Y"></a>憍尸迦，<a id="a-6Z"></a>不应以色坏故观色无常，<a id="a-6a"></a>不应以受、<a id="a-6b"></a>想、<a id="a-6c"></a>行、<a id="a-6d"></a>识坏故观受、<a id="a-6e"></a>想、<a id="a-6f"></a>行、<a id="a-6g"></a>识无常，<a id="a-6h"></a>但应以常无故观色乃至识为无常。<a id="a-6i"></a>以是故，<a id="a-6j"></a>憍尸迦，<a id="a-6k"></a>若善男子、<a id="a-6l"></a>善女人等于深般若波罗蜜多，<a id="a-6m"></a>善知义趣为他解说，<a id="a-6n"></a>其福甚多。</p>
  <p id="a6o">“复次，<a id="a-6p"></a>憍尸迦，<a id="a-6q"></a>若善男子、<a id="a-6r"></a>善女人等，<a id="a-6s"></a>教赡部洲一切有情，<a id="a-6t"></a>皆令住预流果、<a id="a-6u"></a>或一来果、<a id="a-6v"></a>或不还果、<a id="a-6w"></a>或阿罗汉果、<a id="a-6x"></a>或独觉菩提，<a id="a-6y"></a>展转乃至普教十方各如殑伽沙数世界一切有情，<a id="a-6z"></a>皆令住预流果乃至独觉菩提。<a id="a-70"></a>于意云何？<a id="a-71"></a>是善男子、<a id="a-72"></a>善女人等，<a id="a-73"></a>由此因缘得福多不？<a id="a-74"></a>”</p>
  <p id="a75">天帝释言：<a id="a-76"></a>“甚多，<a id="a-77"></a>世尊！<a id="a-78"></a>甚多，<a id="a-79"></a>善逝！<a id="a-7A"></a>”</p>
  <p id="a7B">佛言：<a id="a-7C"></a>“憍尸迦，<a id="a-7D"></a>有善男子、<a id="a-7E"></a>善女人等书持般若波罗蜜多，<a id="a-7F"></a>众宝庄严施他读诵，<a id="a-7G"></a>教授教诫彼有情言：<a id="a-7H"></a>‘汝应精勤修学般若波罗蜜多相应佛法，<a id="a-7I"></a>定当证得一切智智。<a id="a-7J"></a>’是善男子、<a id="a-7K"></a>善女人等所获福聚甚多于前。<a id="a-7L"></a>何以故？<a id="a-7M"></a>憍尸迦，<a id="a-7N"></a>一切预流、<a id="a-7O"></a>一来、<a id="a-7P"></a>不还、<a id="a-7Q"></a>阿罗汉果、<a id="a-7R"></a>独觉菩提，<a id="a-7S"></a>皆是般若波罗蜜多所流出故。<a id="a-7T"></a>谓彼证得一切智智，<a id="a-7U"></a>教化无量无边有情，<a id="a-7V"></a>令成预流乃至独觉无边际故。</p>
  <p id="a7W">“复次，<a id="a-7X"></a>憍尸迦，<a id="a-7Y"></a>若赡部洲诸有情类皆发无上正等觉心，<a id="a-7Z"></a>展转乃至十方各如殑伽沙界一切有情皆发无上正等觉心，<a id="a-7a"></a>有善男子、<a id="a-7b"></a>善女人等书持般若波罗蜜多，<a id="a-7c"></a>众宝庄严施令读诵。<a id="a-7d"></a>于意云何？<a id="a-7e"></a>是善男子、<a id="a-7f"></a>善女人等，<a id="a-7g"></a>由此因缘得福多不？<a id="a-7h"></a>”</p>
  <p id="a7i">天帝释言：<a id="a-7j"></a>“甚多，<a id="a-7k"></a>世尊！<a id="a-7l"></a>甚多，<a id="a-7m"></a>善逝！<a id="a-7n"></a>”</p>
  <p id="a7o">佛言：<a id="a-7p"></a>“憍尸迦，<a id="a-7q"></a>若善男子、<a id="a-7r"></a>善女人等，<a id="a-7s"></a>书持般若波罗蜜多，<a id="a-7t"></a>众宝庄严转施与一已于无上正等菩提不退转者令勤修学，<a id="a-7u"></a>是善男子、<a id="a-7v"></a>善女人等所获福聚甚多于前。<a id="a-7w"></a>何以故？<a id="a-7x"></a>憍尸迦，<a id="a-7y"></a>如是菩萨修行般若波罗蜜多疾得圆满，<a id="a-7z"></a>令深般若波罗蜜多广行流布。</p>
  <p id="a80">“复次，<a id="a-81"></a>憍尸迦，<a id="a-82"></a>若赡部洲诸有情类皆发无上正等觉心，<a id="a-83"></a>展转乃至十方各如殑伽沙界一切有情皆发无上正等觉心，<a id="a-84"></a>有善男子、<a id="a-85"></a>善女人等书持般若波罗蜜多，<a id="a-86"></a>众宝庄严施令读诵，<a id="a-87"></a>复以巧妙文义解释。<a id="a-88"></a>于意云何？<a id="a-89"></a>是善男子、<a id="a-8A"></a>善女人等，<a id="a-8B"></a>由此因缘得福多不？<a id="a-8C"></a>”</p>
  <p id="a8D">天帝释言：<a id="a-8E"></a>“甚多，<a id="a-8F"></a>世尊！<a id="a-8G"></a>甚多，<a id="a-8H"></a>善逝！<a id="a-8I"></a>”</p>
  <p id="a8J">佛言：<a id="a-8K"></a>“憍尸迦，<a id="a-8L"></a>若善男子、<a id="a-8M"></a>善女人等，<a id="a-8N"></a>书持般若波罗蜜多，<a id="a-8O"></a>转施与一已于无上正等菩提不退转者令其读诵，<a id="a-8P"></a>复以巧妙文义解释，<a id="a-8Q"></a>是善男子、<a id="a-8R"></a>善女人等所获福聚甚多于前。</p>
  <p id="a8S">“复次，<a id="a-8T"></a>憍尸迦，<a id="a-8U"></a>若赡部洲诸有情类皆于无上正等菩提得不退转，<a id="a-8V"></a>展转乃至十方各如殑伽沙界一切有情皆于无上正等菩提得不退转，<a id="a-8W"></a>有善男子、<a id="a-8X"></a>善女人等书持般若波罗蜜多，<a id="a-8Y"></a>众宝庄严施令读诵。<a id="a-8Z"></a>于意云何？<a id="a-8a"></a>是善男子、<a id="a-8b"></a>善女人等，<a id="a-8c"></a>由此因缘得福多不？<a id="a-8d"></a>”</p>
  <p id="a8e">天帝释言：<a id="a-8f"></a>“甚多，<a id="a-8g"></a>世尊！<a id="a-8h"></a>甚多，<a id="a-8i"></a>善逝！<a id="a-8j"></a>”</p>
  <p id="a8k">佛言：<a id="a-8l"></a>“憍尸迦，<a id="a-8m"></a>已于无上正等菩提得不退转诸菩萨中，<a id="a-8n"></a>有一菩萨作如是言：<a id="a-8o"></a>‘我今欣乐疾证无上正等菩提，<a id="a-8p"></a>济拔有情生死众苦。<a id="a-8q"></a>’若善男子、<a id="a-8r"></a>善女人等为成彼事，<a id="a-8s"></a>书持般若波罗蜜多，<a id="a-8t"></a>众宝庄严施令读诵，<a id="a-8u"></a>是善男子、<a id="a-8v"></a>善女人等，<a id="a-8w"></a>所获福聚甚多于前无量无数。</p>
  <p id="a8x">“复次，<a id="a-8y"></a>憍尸迦，<a id="a-8z"></a>若赡部洲诸有情类皆于无上正等菩提得不退转，<a id="a-90"></a>展转乃至十方各如殑伽沙界一切有情皆于无上正等菩提得不退转，<a id="a-91"></a>有善男子、<a id="a-92"></a>善女人等书持般若波罗蜜多，<a id="a-93"></a>众宝庄严施令读诵，<a id="a-94"></a>复以巧妙文义解释。<a id="a-95"></a>于意云何？<a id="a-96"></a>是善男子、<a id="a-97"></a>善女人等，<a id="a-98"></a>由此因缘得福多不？<a id="a-99"></a>”</p>
  <p id="a9A">天帝释言：<a id="a-9B"></a>“甚多，<a id="a-9C"></a>世尊！<a id="a-9D"></a>甚多，<a id="a-9E"></a>善逝！<a id="a-9F"></a>”</p>
  <p id="a9G">佛言：<a id="a-9H"></a>“憍尸迦，<a id="a-9I"></a>已于无上正等菩提得不退转诸菩萨中，<a id="a-9J"></a>有一菩萨作如是言：<a id="a-9K"></a>‘我今欣乐疾证无上正等菩提，<a id="a-9L"></a>济拔有情生死众苦。<a id="a-9M"></a>’若善男子、<a id="a-9N"></a>善女人等为成彼事，<a id="a-9O"></a>书持般若波罗蜜多，<a id="a-9P"></a>众宝庄严施令读诵，<a id="a-9Q"></a>复以巧妙文义解释，<a id="a-9R"></a>是善男子、<a id="a-9S"></a>善女人等，<a id="a-9T"></a>所获福聚甚多于前无量无数。<a id="a-9U"></a>”</p>
  <p id="a9V">时，<a id="a-9W"></a>天帝释便白佛言：<a id="a-9X"></a>“如是，<a id="a-9Y"></a>世尊。<a id="a-9Z"></a>如是，<a id="a-9a"></a>善逝。<a id="a-9b"></a>世尊，<a id="a-9c"></a>如是菩萨摩诃萨转近无上正等菩提，<a id="a-9d"></a>如是如是应以般若波罗蜜多，<a id="a-9e"></a>转更殷勤教授教诫，<a id="a-9f"></a>应以上妙饮食、<a id="a-9g"></a>衣服、<a id="a-9h"></a>卧具、<a id="a-9i"></a>医药及余资具，<a id="a-9j"></a>供养恭敬令无乏少。<a id="a-9k"></a>若善男子、<a id="a-9l"></a>善女人等能以如是法施、<a id="a-9m"></a>财施，<a id="a-9n"></a>摄受供养彼菩萨摩诃萨，<a id="a-9o"></a>是善男子、<a id="a-9p"></a>善女人等，<a id="a-9q"></a>由此因缘获福无量。<a id="a-9r"></a>所以者何？<a id="a-9s"></a>彼菩萨摩诃萨要由如是法施、<a id="a-9t"></a>财施摄受供养，<a id="a-9u"></a>疾证无上正等菩提，<a id="a-9v"></a>为诸有情作大饶益。<a id="a-9w"></a>”</p>
  <p id="a9x">尔时，<a id="a-9y"></a>善现赞帝释言：<a id="a-9z"></a>“善哉！<a id="a-A0"></a>善哉！<a id="a-A1"></a>善能摄受、<a id="a-A2"></a>劝励、<a id="a-A3"></a>护助诸菩萨摩诃萨，<a id="a-A4"></a>令疾证得所求无上正等菩提。</p>
  <p id="aA5">“憍尸迦，<a id="a-A6"></a>汝今已作佛圣弟子所应作事。<a id="a-A7"></a>何以故？<a id="a-A8"></a>憍尸迦，<a id="a-A9"></a>一切如来诸圣弟子，<a id="a-AA"></a>为欲饶益诸有情故，<a id="a-AB"></a>法尔摄受、<a id="a-AC"></a>劝励、<a id="a-AD"></a>护助诸菩萨摩诃萨，<a id="a-AE"></a>令疾证得所求无上正等菩提。<a id="a-AF"></a>所以者何？<a id="a-AG"></a>一切如来、<a id="a-AH"></a>声闻、<a id="a-AI"></a>独觉世间胜事，<a id="a-AJ"></a>皆由菩萨摩诃萨众而得出现。<a id="a-AK"></a>何以故？<a id="a-AL"></a>憍尸迦，<a id="a-AM"></a>若无菩萨摩诃萨发菩提心，<a id="a-AN"></a>则无菩萨摩诃萨能学六种波罗蜜多；<a id="a-AO"></a>若无菩萨摩诃萨修学六种波罗蜜多，<a id="a-AP"></a>则无菩萨摩诃萨能证无上正等菩提；<a id="a-AQ"></a>若无菩萨摩诃萨证得无上正等菩提，<a id="a-AR"></a>则无如来、<a id="a-AS"></a>声闻、<a id="a-AT"></a>独觉世间胜事。<a id="a-AU"></a>是故如来诸圣弟子，<a id="a-AV"></a>为欲利乐诸有情故，<a id="a-AW"></a>法应摄受、<a id="a-AX"></a>劝励、<a id="a-AY"></a>护助诸菩萨众，<a id="a-AZ"></a>令学六种波罗蜜多，<a id="a-Aa"></a>能疾证得一切智智，<a id="a-Ab"></a>尽未来际利乐有情。<a id="a-Ac"></a>”</p>
  <p data-pb></p>
  <h2 id="aAd">第五分回向品第七</h2>
  <p id="aAe">尔时，<a id="a-Af"></a>慈氏菩萨谓善现言：<a id="a-Ag"></a>“菩萨随喜回向俱行诸福业事，<a id="a-Ah"></a>于余有情施、<a id="a-Ai"></a>戒、<a id="a-Aj"></a>修等诸福业事为最为胜、<a id="a-Ak"></a>为尊为高、<a id="a-Al"></a>为妙为微妙、<a id="a-Am"></a>为上为无上。<a id="a-An"></a>”</p>
  <p id="aAo">尔时，<a id="a-Ap"></a>善现问慈氏菩萨言：<a id="a-Aq"></a>“若诸菩萨所起随喜回向之心，<a id="a-Ar"></a>普缘无量无数世界，<a id="a-As"></a>一一世界无量无数已入涅槃诸佛世尊，<a id="a-At"></a>从初发心乃至成佛，<a id="a-Au"></a>展转乃至入般涅槃，<a id="a-Av"></a>如是乃至法将灭尽，<a id="a-Aw"></a>于其中间所有六种波罗蜜多相应善根，<a id="a-Ax"></a>若诸弟子施、<a id="a-Ay"></a>戒、<a id="a-Az"></a>修等诸福业事及学、<a id="a-B0"></a>无学无漏善根，<a id="a-B1"></a>若佛戒蕴、<a id="a-B2"></a>定蕴、<a id="a-B3"></a>慧蕴、<a id="a-B4"></a>解脱蕴、<a id="a-B5"></a>解脱知见蕴，<a id="a-B6"></a>若为利乐一切有情大慈大悲及余无量无边佛法，<a id="a-B7"></a>若说法要，<a id="a-B8"></a>若依法要学诸善根，<a id="a-B9"></a>若佛世尊般涅槃后，<a id="a-BA"></a>诸有情类所种善根，<a id="a-BB"></a>合集称量，<a id="a-BC"></a>现前发起最尊最胜、<a id="a-BD"></a>最上最妙随喜之心。<a id="a-BE"></a>复以如是随喜俱行诸福业事，<a id="a-BF"></a>与诸有情平等共有回向无上正等菩提：<a id="a-BG"></a>‘愿此善根共有情类，<a id="a-BH"></a>引发无上正等菩提。<a id="a-BI"></a>’于意云何？<a id="a-BJ"></a>彼诸菩萨缘如是事，<a id="a-BK"></a>起如是行相随喜回向心，<a id="a-BL"></a>为有如是所缘可得，<a id="a-BM"></a>如彼菩萨所取相不？<a id="a-BN"></a>”</p>
  <p id="aBO">慈氏菩萨答善现言：<a id="a-BP"></a>“彼诸菩萨缘如是事，<a id="a-BQ"></a>起如是行相随喜回向心，<a id="a-BR"></a>实无如是所缘可得，<a id="a-BS"></a>如彼菩萨所取之相。<a id="a-BT"></a>”</p>
  <p id="aBU">具寿善现谓慈氏菩萨言：<a id="a-BV"></a>“若无如是所缘诸事，<a id="a-BW"></a>如彼菩萨所取相者，<a id="a-BX"></a>彼诸菩萨随喜回向，<a id="a-BY"></a>岂不皆成想心见倒？<a id="a-BZ"></a>所以者何？<a id="a-Ba"></a>如有执著无所有事，<a id="a-Bb"></a>无常谓常，<a id="a-Bc"></a>实苦谓乐，<a id="a-Bd"></a>无我谓我，<a id="a-Be"></a>不净谓净，<a id="a-Bf"></a>由斯发起想心见倒。<a id="a-Bg"></a>如所缘事实无所有，<a id="a-Bh"></a>菩提及心亦应如是。<a id="a-Bi"></a>若尔，<a id="a-Bj"></a>一切应无差别，<a id="a-Bk"></a>此中何等是所缘事？<a id="a-Bl"></a>何等是随喜心？<a id="a-Bm"></a>何等是菩提？<a id="a-Bn"></a>何等是回向？<a id="a-Bo"></a>云何菩萨缘如是事，<a id="a-Bp"></a>起随喜心回向无上正等菩提？<a id="a-Bq"></a>”</p>
  <p id="aBr">慈氏菩萨报善现言：<a id="a-Bs"></a>“如是所起随喜回向，<a id="a-Bt"></a>不应对彼新学大乘菩萨前说。<a id="a-Bu"></a>所以者何？<a id="a-Bv"></a>彼闻如是随喜回向，<a id="a-Bw"></a>所有信乐恭敬之心皆当灭没。<a id="a-Bx"></a>如是随喜回向之法，<a id="a-By"></a>应为不退转菩萨摩诃萨，<a id="a-Bz"></a>或曾供养无量诸佛、<a id="a-C0"></a>久发大愿、<a id="a-C1"></a>多植善根、<a id="a-C2"></a>为多善友所摄受者分别开示。<a id="a-C3"></a>所以者何？<a id="a-C4"></a>彼闻如是随喜回向，<a id="a-C5"></a>不惊、<a id="a-C6"></a>不怖、<a id="a-C7"></a>不退、<a id="a-C8"></a>不没。</p>
  <p id="aC9">“诸菩萨众应以如是随喜俱行诸福业事，<a id="a-CA"></a>回向所求一切智智。<a id="a-CB"></a>当于尔时应作是念：<a id="a-CC"></a>‘所可用心随喜回向，<a id="a-CD"></a>此所用心尽、<a id="a-CE"></a>灭、<a id="a-CF"></a>离、<a id="a-CG"></a>变，<a id="a-CH"></a>此所缘事及诸善根，<a id="a-CI"></a>皆亦如心尽、<a id="a-CJ"></a>灭、<a id="a-CK"></a>离、<a id="a-CL"></a>变。<a id="a-CM"></a>此中何等是所用心？<a id="a-CN"></a>复以何等为所缘事及诸善根，<a id="a-CO"></a>而说随喜回向无上正等菩提？<a id="a-CP"></a>是心于心理不应有随喜回向，<a id="a-CQ"></a>以无二心俱时起故。<a id="a-CR"></a>心亦不可随喜回向心自性故。<a id="a-CS"></a>是故随喜回向之心及所缘事皆不可得。<a id="a-CT"></a>’”</p>
  <p id="aCU">时，<a id="a-CV"></a>天帝释白善现言：<a id="a-CW"></a>“新学大乘诸菩萨众闻如是事其心将无惊、<a id="a-CX"></a>怖、<a id="a-CY"></a>退、<a id="a-CZ"></a>没？<a id="a-Ca"></a>云何菩萨于所缘事起随喜心？<a id="a-Cb"></a>云何摄受随喜俱行诸福业事，<a id="a-Cc"></a>回向无上正等菩提？<a id="a-Cd"></a>”</p>
  <p id="aCe">尔时，<a id="a-Cf"></a>具寿善现依慈氏菩萨作如是言：<a id="a-Cg"></a>“诸菩萨众普缘十方一切如来、<a id="a-Ch"></a>应、<a id="a-Ci"></a>正等觉，<a id="a-Cj"></a>断诸有路绝戏论道，<a id="a-Ck"></a>殄诸云雾摧诸棘刺，<a id="a-Cl"></a>舍诸重担逮得己利，<a id="a-Cm"></a>尽诸有结正智解脱，<a id="a-Cn"></a>到心自在第一究竟，<a id="a-Co"></a>入无余依涅槃界者，<a id="a-Cp"></a>从初发心乃至成佛，<a id="a-Cq"></a>展转乃至入般涅槃，<a id="a-Cr"></a>如是乃至法将灭没，<a id="a-Cs"></a>于其中间所有功德，<a id="a-Ct"></a>及诸弟子所种善根，<a id="a-Cu"></a>合集称量，<a id="a-Cv"></a>现前发起最尊最胜、<a id="a-Cw"></a>最上最妙随喜之心。<a id="a-Cx"></a>复持如是随喜俱行诸福业事，<a id="a-Cy"></a>回向无上正等菩提。<a id="a-Cz"></a>是诸菩萨云何不堕想心见倒？<a id="a-D0"></a>”</p>
  <p id="aD1">慈氏菩萨谓善现言：<a id="a-D2"></a>“若诸菩萨于自所起随喜回向心等诸法无心等想，<a id="a-D3"></a>则不堕于想心见倒；<a id="a-D4"></a>若诸菩萨于自所起随喜回向心等诸法有心等想，<a id="a-D5"></a>则便堕于想心见倒。<a id="a-D6"></a>又诸菩萨以如是心，<a id="a-D7"></a>念佛弟子功德善根而生随喜，<a id="a-D8"></a>正知此心尽、<a id="a-D9"></a>灭、<a id="a-DA"></a>离、<a id="a-DB"></a>变，<a id="a-DC"></a>非能随喜，<a id="a-DD"></a>正知彼法，<a id="a-DE"></a>其性亦然非所随喜；<a id="a-DF"></a>又正了达能回向心法性亦尔，<a id="a-DG"></a>非能回向，<a id="a-DH"></a>及正了知所回向法其性亦尔，<a id="a-DI"></a>非所回向。<a id="a-DJ"></a>若有能依如是所说随喜回向是正非邪，<a id="a-DK"></a>诸菩萨众皆应发起如是随喜回向无上正等菩提。</p>
  <p id="aDL">“又诸菩萨普缘过去、<a id="a-DM"></a>未来、<a id="a-DN"></a>现在诸佛世尊所有功德，<a id="a-DO"></a>若诸弟子所有善根，<a id="a-DP"></a>若异生类所有善根，<a id="a-DQ"></a>若傍生趣听闻正法所有善根，<a id="a-DR"></a>若余天、<a id="a-DS"></a>龙广说乃至人非人等听闻正法发菩提心；<a id="a-DT"></a>如是一切合集称量，<a id="a-DU"></a>现前发起最尊最胜、<a id="a-DV"></a>最上最妙随喜之心，<a id="a-DW"></a>既随喜已回向无上正等菩提。<a id="a-DX"></a>于如是时，<a id="a-DY"></a>若正解了诸能随喜回向之法尽、<a id="a-DZ"></a>灭、<a id="a-Da"></a>离、<a id="a-Db"></a>变，<a id="a-Dc"></a>诸所随喜回向之法其性亦然，<a id="a-Dd"></a>虽如是知而能随喜回向无上正等菩提。<a id="a-De"></a>复于是时，<a id="a-Df"></a>若正解了都无有法可能随喜回向于法，<a id="a-Dg"></a>虽如是知而能随喜回向无上正等菩提，<a id="a-Dh"></a>便不堕于想心见倒。<a id="a-Di"></a>所以者何？<a id="a-Dj"></a>是诸菩萨于能随喜回向之心及所随喜回向之法不生执著，<a id="a-Dk"></a>是名无上随喜回向。<a id="a-Dl"></a>若诸菩萨于能随喜回向之法，<a id="a-Dm"></a>起能随喜回向法想，<a id="a-Dn"></a>于所随喜回向之法，<a id="a-Do"></a>起所随喜回向法想，<a id="a-Dp"></a>而起随喜回向无上正等菩提，<a id="a-Dq"></a>则便堕于想心见倒，<a id="a-Dr"></a>所起随喜回向皆邪。</p>
  <p id="aDs">“菩萨应知方便远离。<a id="a-Dt"></a>若诸菩萨于所修作诸福业事，<a id="a-Du"></a>如实了知远离寂静，<a id="a-Dv"></a>于能随喜回向之心，<a id="a-Dw"></a>亦如实知远离寂静，<a id="a-Dx"></a>如实知已，<a id="a-Dy"></a>行深般若波罗蜜多，<a id="a-Dz"></a>于诸法中都无取著，<a id="a-E0"></a>而起随喜回向无上正等菩提，<a id="a-E1"></a>则不堕于想心见倒。<a id="a-E2"></a>若诸菩萨于所修作诸福业事，<a id="a-E3"></a>不如实知远离寂静，<a id="a-E4"></a>于能随喜回向之心，<a id="a-E5"></a>亦不能知远离寂静，<a id="a-E6"></a>于一切法执著诸相，<a id="a-E7"></a>而起随喜回向无上正等菩提，<a id="a-E8"></a>则便堕于想心见倒。</p>
  <p id="aE9">“若诸菩萨于已灭度诸佛世尊及诸弟子功德善根，<a id="a-EA"></a>欲正发起随喜回向，<a id="a-EB"></a>应作是念：<a id="a-EC"></a>‘如佛世尊及诸弟子皆已灭度，<a id="a-ED"></a>自性非有，<a id="a-EE"></a>功德善根亦复如是。<a id="a-EF"></a>我所发起随喜回向及所回向无上菩提，<a id="a-EG"></a>性相亦尔都不可得。<a id="a-EH"></a>’如实知已，<a id="a-EI"></a>于诸善根发生随喜回向无上正等菩提，<a id="a-EJ"></a>便能不生想心见倒；<a id="a-EK"></a>不取相故，<a id="a-EL"></a>佛所听许，<a id="a-EM"></a>名正随喜回向菩提。<a id="a-EN"></a>若诸菩萨以取相为方便，<a id="a-EO"></a>行深般若波罗蜜多，<a id="a-EP"></a>于已灭度佛及弟子功德善根，<a id="a-EQ"></a>取相随喜回向菩提，<a id="a-ER"></a>是为非善随喜回向。<a id="a-ES"></a>若诸菩萨不取相为方便，<a id="a-ET"></a>行深般若波罗蜜多，<a id="a-EU"></a>于已灭度佛及弟子功德善根，<a id="a-EV"></a>离相随喜回向菩提，<a id="a-EW"></a>是名为善随喜回向。<a id="a-EX"></a>”</p>
  <p id="aEY">慈氏菩萨问善现言：<a id="a-EZ"></a>“云何菩萨于佛及弟子功德善根等皆不取相，<a id="a-Ea"></a>而能随喜回向菩提？<a id="a-Eb"></a>”</p>
  <p id="aEc">善现答言：<a id="a-Ed"></a>“应知菩萨所学般若波罗蜜多方便善巧，<a id="a-Ee"></a>虽不取相而所作成，<a id="a-Ef"></a>非离般若波罗蜜多，<a id="a-Eg"></a>有能正起随喜回向，<a id="a-Eh"></a>是故菩萨欲成所作，<a id="a-Ei"></a>应学般若波罗蜜多。<a id="a-Ej"></a>”</p>
  <p id="aEk">慈氏菩萨谓善现言：<a id="a-El"></a>“莫作是说。<a id="a-Em"></a>所以者何？<a id="a-En"></a>以甚深般若波罗蜜多中，<a id="a-Eo"></a>佛及弟子功德善根都不可得，<a id="a-Ep"></a>所起随喜回向菩提亦不可得。</p>
  <p id="aEq">“此中菩萨应作是观：<a id="a-Er"></a>‘过去如来及诸弟子功德善根性皆已灭，<a id="a-Es"></a>所起随喜回向之心及大菩提性皆寂灭。<a id="a-Et"></a>我若于彼取相分别，<a id="a-Eu"></a>发生随喜回向之心，<a id="a-Ev"></a>诸佛世尊皆所不许。<a id="a-Ew"></a>所以者何？<a id="a-Ex"></a>于已灭度佛弟子等取相分别随喜回向，<a id="a-Ey"></a>是则名为大有所得，<a id="a-Ez"></a>过去已灭无所有故，<a id="a-F0"></a>未来、<a id="a-F1"></a>现在佛弟子等，<a id="a-F2"></a>未至不住亦不可得，<a id="a-F3"></a>若不可得非取相境，<a id="a-F4"></a>若取其相发生随喜回向菩提便堕颠倒。<a id="a-F5"></a>’</p>
  <p id="aF6">“是故菩萨欲于如来及诸弟子功德善根，<a id="a-F7"></a>正发随喜回向菩提，<a id="a-F8"></a>不应于中起有所得取相分别随喜回向。<a id="a-F9"></a>若于其中起有所得取相分别随喜回向，<a id="a-FA"></a>佛不说彼有大义利。<a id="a-FB"></a>所以者何？<a id="a-FC"></a>如是随喜回向之心，<a id="a-FD"></a>妄想分别名杂毒故。<a id="a-FE"></a>如有饮食，<a id="a-FF"></a>虽具上妙色香美味而杂毒药，<a id="a-FG"></a>愚夫浅识贪取啖之，<a id="a-FH"></a>初虽适意后便大苦。<a id="a-FI"></a>如是一类补特伽罗，<a id="a-FJ"></a>不善受持，<a id="a-FK"></a>不善观察甚深般若波罗蜜多，<a id="a-FL"></a>不善通达甚深义趣，<a id="a-FM"></a>而告大乘种性者曰：<a id="a-FN"></a>‘来！<a id="a-FO"></a>善男子，<a id="a-FP"></a>汝于三世诸佛世尊戒等五蕴及余无量无边功德，<a id="a-FQ"></a>若佛弟子所种善根，<a id="a-FR"></a>若佛世尊授诸菩萨、<a id="a-FS"></a>声闻、<a id="a-FT"></a>独觉三菩提记，<a id="a-FU"></a>彼有情类所种善根，<a id="a-FV"></a>若诸天、<a id="a-FW"></a>人、<a id="a-FX"></a>阿素洛等所种善根；<a id="a-FY"></a>如是一切合集称量，<a id="a-FZ"></a>现前随喜回向菩提。<a id="a-Fa"></a>’如是所说随喜回向，<a id="a-Fb"></a>以有所得为方便故，<a id="a-Fc"></a>譬如世间杂毒饮食，<a id="a-Fd"></a>菩萨种性补特伽罗不应随彼所说而学。</p>
  <p id="aFe">“是故，<a id="a-Ff"></a>大德，<a id="a-Fg"></a>应说云何住菩萨乘善男子等，<a id="a-Fh"></a>应于三世十方诸佛及弟子等功德善根随喜回向可名无毒？<a id="a-Fi"></a>”</p>
  <p id="aFj">善现答言：<a id="a-Fk"></a>“若诸菩萨欲不谤佛而发随喜回向心者，<a id="a-Fl"></a>应作是念：<a id="a-Fm"></a>‘如诸如来、<a id="a-Fn"></a>应、<a id="a-Fo"></a>正等觉如实通达功德善根，<a id="a-Fp"></a>有如是性、<a id="a-Fq"></a>有如是相、<a id="a-Fr"></a>有如是法而可随喜，<a id="a-Fs"></a>我今亦应如是随喜。<a id="a-Ft"></a>如诸如来、<a id="a-Fu"></a>应、<a id="a-Fv"></a>正等觉如实通达，<a id="a-Fw"></a>应以如是诸福业事回向菩提，<a id="a-Fx"></a>我今亦应如是回向。<a id="a-Fy"></a>’若作如是随喜回向，<a id="a-Fz"></a>则不谤佛，<a id="a-G0"></a>不杂众毒，<a id="a-G1"></a>离诸过咎，<a id="a-G2"></a>善顺佛教。</p>
  <p id="aG3">“复次，<a id="a-G4"></a>菩萨应作如是随喜回向，<a id="a-G5"></a>如戒蕴等不堕三界、<a id="a-G6"></a>非三世摄，<a id="a-G7"></a>随喜回向亦应如是。<a id="a-G8"></a>所以者何？<a id="a-G9"></a>如彼诸法自性空故，<a id="a-GA"></a>不堕三界非三世摄，<a id="a-GB"></a>随喜回向亦复如是。<a id="a-GC"></a>若能如是随喜回向，<a id="a-GD"></a>不杂众毒无所失坏；<a id="a-GE"></a>若不如是随喜回向，<a id="a-GF"></a>当知是邪随喜回向。<a id="a-GG"></a>若诸菩萨作如是念：<a id="a-GH"></a>‘如诸如来、<a id="a-GI"></a>应、<a id="a-GJ"></a>正等觉，<a id="a-GK"></a>如实通达诸功德等，<a id="a-GL"></a>有如是法，<a id="a-GM"></a>可依此法发生无倒随喜回向。<a id="a-GN"></a>我今亦应依如是法，<a id="a-GO"></a>发生随喜回向之心。<a id="a-GP"></a>’是为正发随喜回向。<a id="a-GQ"></a>”</p>
  <p id="aGR">尔时，<a id="a-GS"></a>世尊赞善现曰：<a id="a-GT"></a>“善哉！<a id="a-GU"></a>善哉！<a id="a-GV"></a>汝今乃能为诸菩萨作大佛事。<a id="a-GW"></a>善现当知，<a id="a-GX"></a>假使三千大千世界诸有情类，<a id="a-GY"></a>一切皆得四静虑、<a id="a-GZ"></a>四无量、<a id="a-Ga"></a>四无色定、<a id="a-Gb"></a>五神通等世、<a id="a-Gc"></a>出世间有相功德，<a id="a-Gd"></a>是一菩萨所起无倒随喜回向，<a id="a-Ge"></a>于彼功德为最为胜、<a id="a-Gf"></a>为尊为高、<a id="a-Gg"></a>为妙为微妙、<a id="a-Gh"></a>为上为无上。</p>
  <p id="aGi">“复次，<a id="a-Gj"></a>善现，<a id="a-Gk"></a>假使三千大千世界一切有情，<a id="a-Gl"></a>皆发无上正等觉心，<a id="a-Gm"></a>一一住如殑伽沙劫，<a id="a-Gn"></a>以有所得而为方便，<a id="a-Go"></a>皆持上妙衣服、<a id="a-Gp"></a>饮食、<a id="a-Gq"></a>卧具、<a id="a-Gr"></a>医药及余乐具，<a id="a-Gs"></a>恭敬供养如殑伽沙世界有情常无间断。<a id="a-Gt"></a>于意云何？<a id="a-Gu"></a>是诸菩萨由此因缘得福多不？<a id="a-Gv"></a>”</p>
  <p id="aGw">善现对曰：<a id="a-Gx"></a>“甚多，<a id="a-Gy"></a>世尊！<a id="a-Gz"></a>如是福聚若有形色，<a id="a-H0"></a>十方各如殑伽沙界不能容受。<a id="a-H1"></a>”</p>
  <p id="aH2">佛言：<a id="a-H3"></a>“善现，<a id="a-H4"></a>如是，<a id="a-H5"></a>如是，<a id="a-H6"></a>如汝所说。<a id="a-H7"></a>若一菩萨由深般若波罗蜜多所摄受故，<a id="a-H8"></a>发起无倒随喜回向所获功德于前菩萨有相福聚，<a id="a-H9"></a>百倍为胜，<a id="a-HA"></a>千倍为胜，<a id="a-HB"></a>乃至邬波尼杀昙倍亦复为胜。<a id="a-HC"></a>”</p>
  <p id="aHD">尔时，<a id="a-HE"></a>四大天王各与眷属二万天子俱，<a id="a-HF"></a>顶礼佛足，<a id="a-HG"></a>合掌恭敬，<a id="a-HH"></a>白言：<a id="a-HI"></a>“世尊，<a id="a-HJ"></a>是诸菩萨所起无倒随喜回向，<a id="a-HK"></a>甚深般若波罗蜜多方便善巧所摄受故，<a id="a-HL"></a>威力广大胜前所说有所得施多百千倍。<a id="a-HM"></a>”</p>
  <p id="aHN">时，<a id="a-HO"></a>天帝释乃至他化自在天王各与眷属十万天子俱，<a id="a-HP"></a>皆持种种天妙花鬘、<a id="a-HQ"></a>涂散等香、<a id="a-HR"></a>衣服、<a id="a-HS"></a>璎珞、<a id="a-HT"></a>宝幢、<a id="a-HU"></a>幡盖、<a id="a-HV"></a>众妙珍奇，<a id="a-HW"></a>奏天乐音而供养佛，<a id="a-HX"></a>顶礼佛足，<a id="a-HY"></a>合掌白言：<a id="a-HZ"></a>“是诸菩萨所起无倒随喜回向，<a id="a-Ha"></a>甚深般若波罗蜜多方便善巧所摄受故，<a id="a-Hb"></a>威力广大胜前所说有所得施多百千倍。<a id="a-Hc"></a>”</p>
  <p id="aHd">时，<a id="a-He"></a>大梵王广说乃至色究竟天各与无量百千天众，<a id="a-Hf"></a>前诣佛所，<a id="a-Hg"></a>顶礼佛足，<a id="a-Hh"></a>合掌恭敬俱发声言：<a id="a-Hi"></a>“希有，<a id="a-Hj"></a>世尊！<a id="a-Hk"></a>是诸菩萨所起无倒随喜回向，<a id="a-Hl"></a>甚深般若波罗蜜多方便善巧所摄受故，<a id="a-Hm"></a>威力广大胜前所说有所得施多百千倍。<a id="a-Hn"></a>”</p>
  <p id="aHo">尔时，<a id="a-Hp"></a>佛告净居天等诸天众言：<a id="a-Hq"></a>“且置三千大千世界一切有情皆发无上正等觉心，<a id="a-Hr"></a>假使十方殑伽沙等诸佛世界，<a id="a-Hs"></a>一切有情皆发无上正等觉心，<a id="a-Ht"></a>一一住如殑伽沙劫，<a id="a-Hu"></a>以有所得而为方便，<a id="a-Hv"></a>皆持上妙衣服、<a id="a-Hw"></a>饮食、<a id="a-Hx"></a>卧具、<a id="a-Hy"></a>医药及余乐具，<a id="a-Hz"></a>恭敬供养如殑伽沙世界有情常无间断。<a id="a-I0"></a>若有菩萨普缘三世诸佛世尊所有戒蕴、<a id="a-I1"></a>定蕴、<a id="a-I2"></a>慧蕴、<a id="a-I3"></a>解脱蕴、<a id="a-I4"></a>解脱知见蕴及余无量无边佛法，<a id="a-I5"></a>若诸弟子所有善根，<a id="a-I6"></a>若余有情所修善法；<a id="a-I7"></a>如是一切合集称量，<a id="a-I8"></a>现前发起最尊最胜、<a id="a-I9"></a>最上最妙随喜俱行诸福业事，<a id="a-IA"></a>复持如是随喜俱行诸福业事，<a id="a-IB"></a>回向无上正等菩提。<a id="a-IC"></a>如是所起随喜回向所获功德，<a id="a-ID"></a>胜前所说有相福聚无量无边不可称计。<a id="a-IE"></a>”</p>
  <p id="aIF">尔时，<a id="a-IG"></a>善现便白佛言：<a id="a-IH"></a>“如世尊说现前发起最尊最胜、<a id="a-II"></a>最上最妙随喜俱行诸福业事。<a id="a-IJ"></a>云何名为最尊最胜、<a id="a-IK"></a>最上最妙随喜俱行诸福业事？<a id="a-IL"></a>”</p>
  <p id="aIM">佛告善现：<a id="a-IN"></a>“若诸菩萨于三世法不取、<a id="a-IO"></a>不舍、<a id="a-IP"></a>不念、<a id="a-IQ"></a>不得，<a id="a-IR"></a>知无有法已、<a id="a-IS"></a>正、<a id="a-IT"></a>当生，<a id="a-IU"></a>知无有法已、<a id="a-IV"></a>正、<a id="a-IW"></a>当灭，<a id="a-IX"></a>如法实性发生随喜回向无上正等菩提，<a id="a-IY"></a>如是名为最尊最胜、<a id="a-IZ"></a>最上最妙随喜俱行诸福业事。</p>
  <p id="aIa">“复次，<a id="a-Ib"></a>善现，<a id="a-Ic"></a>若诸菩萨欲于三世诸佛世尊及弟子等布施、<a id="a-Id"></a>净戒、<a id="a-Ie"></a>安忍、<a id="a-If"></a>精进、<a id="a-Ig"></a>静虑、<a id="a-Ih"></a>般若，<a id="a-Ii"></a>及正解脱、<a id="a-Ij"></a>解脱知见相应善根，<a id="a-Ik"></a>发生无倒随喜回向，<a id="a-Il"></a>应作是念：<a id="a-Im"></a>‘如真解脱，<a id="a-In"></a>布施、<a id="a-Io"></a>净戒、<a id="a-Ip"></a>安忍、<a id="a-Iq"></a>精进、<a id="a-Ir"></a>静虑、<a id="a-Is"></a>般若相应善根亦复如是；<a id="a-It"></a>如真解脱，<a id="a-Iu"></a>戒蕴、<a id="a-Iv"></a>定蕴、<a id="a-Iw"></a>慧蕴、<a id="a-Ix"></a>解脱蕴、<a id="a-Iy"></a>解脱知见蕴相应善根亦复如是；<a id="a-Iz"></a>如真解脱，<a id="a-J0"></a>所有胜解亦复如是；<a id="a-J1"></a>如真解脱，<a id="a-J2"></a>随喜回向亦复如是；<a id="a-J3"></a>如真解脱，<a id="a-J4"></a>一切过去已灭诸法亦复如是；<a id="a-J5"></a>如真解脱，<a id="a-J6"></a>一切未来未生诸法亦复如是；<a id="a-J7"></a>如真解脱，<a id="a-J8"></a>一切现在现转诸法亦复如是；<a id="a-J9"></a>如真解脱，<a id="a-JA"></a>过去无量无数世界诸佛世尊及弟子等亦复如是；<a id="a-JB"></a>如真解脱，<a id="a-JC"></a>未来无量无数世界诸佛世尊及弟子等亦复如是；<a id="a-JD"></a>如真解脱，<a id="a-JE"></a>现在无量无数世界诸佛世尊及弟子等亦复如是。<a id="a-JF"></a>如是诸法真如法性，<a id="a-JG"></a>无向无背、<a id="a-JH"></a>无缚无脱、<a id="a-JI"></a>无染无净。<a id="a-JJ"></a>我于如是功德善根现前随喜，<a id="a-JK"></a>以无移转及无失坏、<a id="a-JL"></a>无相、<a id="a-JM"></a>无得而为方便，<a id="a-JN"></a>回向无上正等菩提，<a id="a-JO"></a>如是名为最尊最胜、<a id="a-JP"></a>最上最妙随喜回向。<a id="a-JQ"></a>’</p>
  <p id="aJR">“善现当知，<a id="a-JS"></a>如是无倒随喜回向所获功德，<a id="a-JT"></a>于十方面各如殑伽沙数世界一切有情，<a id="a-JU"></a>皆发无上正等觉心，<a id="a-JV"></a>一一住如殑伽沙劫，<a id="a-JW"></a>以有所得而为方便，<a id="a-JX"></a>皆持上妙衣服、<a id="a-JY"></a>饮食、<a id="a-JZ"></a>卧具、<a id="a-Ja"></a>医药及余乐具，<a id="a-Jb"></a>恭敬供养十方各如殑伽沙界一切有情常无间断，<a id="a-Jc"></a>所获施福，<a id="a-Jd"></a>及于十方殑伽沙等诸佛世界一切有情，<a id="a-Je"></a>一一住如殑伽沙劫，<a id="a-Jf"></a>以有所得而为方便，<a id="a-Jg"></a>所修净戒、<a id="a-Jh"></a>安忍、<a id="a-Ji"></a>精进、<a id="a-Jj"></a>静虑、<a id="a-Jk"></a>般若相应善根，<a id="a-Jl"></a>百倍为胜，<a id="a-Jm"></a>千倍为胜，<a id="a-Jn"></a>乃至邬波尼杀昙倍亦复为胜。<a id="a-Jo"></a>”</p>
 </body>
</html>