<!doctype html>
<html id="z3IBT759V" data-ver="1233">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第五百八十</h1>
  <h2 id="a2">第十一布施波罗蜜多分之二</h2>
  <p id="a3">“复次，<a id="a-4"></a>满慈子，<a id="a-5"></a>菩萨摩诃萨欲证无上正等菩提，<a id="a-6"></a>一切行中最初应学无染布施波罗蜜多。<a id="a-7"></a>何以故？<a id="a-8"></a>满慈子，<a id="a-9"></a>若学布施波罗蜜多，<a id="a-A"></a>无始世来所习悭垢即便远离，<a id="a-B"></a>身心相续渐能亲近一切智智。<a id="a-C"></a>是故菩萨若时若时一切智智相应作意相续现前，<a id="a-D"></a>尔时尔时渐次能近一切智智；<a id="a-E"></a>若时若时渐次能近一切智智，<a id="a-F"></a>尔时尔时渐远声闻及独觉地；<a id="a-G"></a>若时若时渐远声闻及独觉地，<a id="a-H"></a>尔时尔时渐复邻近一切智智。</p>
  <p id="aI">“又，<a id="a-J"></a>满慈子，<a id="a-K"></a>如天雨时，<a id="a-L"></a>置瓮迥处承水渐满，<a id="a-M"></a>如是满时由诸雨滴长时连注，<a id="a-N"></a>匪唯初、<a id="a-O"></a>后。<a id="a-P"></a>如是菩萨求一切智，<a id="a-Q"></a>非初心起即能证得，<a id="a-R"></a>亦非后时坐菩提座最后心起独能证得，<a id="a-S"></a>然由初心相续乃至坐菩提座最后心起，<a id="a-T"></a>展转相资得一切智。<a id="a-U"></a>求一切智，<a id="a-V"></a>初、<a id="a-W"></a>中、<a id="a-X"></a>后心无不皆能引一切智，<a id="a-Y"></a>证得无上正等菩提，<a id="a-Z"></a>要由诸心展转相续伏断障法，<a id="a-a"></a>方成办故。</p>
  <p id="ab">“又，<a id="a-c"></a>满慈子，<a id="a-d"></a>若诸菩萨欲疾证得无上菩提，<a id="a-e"></a>不应令心有所间杂。<a id="a-f"></a>”</p>
  <p id="ag">时，<a id="a-h"></a>满慈子便问具寿舍利子言：<a id="a-i"></a>“齐何名为诸菩萨众心无间杂？<a id="a-j"></a>”</p>
  <p id="ak">舍利子言：<a id="a-l"></a>“若诸菩萨非理作意现在前时，<a id="a-m"></a>能正观察：<a id="a-n"></a>‘此能随顺一切智智，<a id="a-o"></a>非为违逆。<a id="a-p"></a>’此诸菩萨能如实知：<a id="a-q"></a>‘我今所起非理作意，<a id="a-r"></a>于一切智能为助伴，<a id="a-s"></a>谓我所起非理作意，<a id="a-t"></a>能引有身，<a id="a-u"></a>令于生死相续久住，<a id="a-v"></a>饶益有情。<a id="a-w"></a>我身若无非理作意资引令住，<a id="a-x"></a>即便断灭，<a id="a-y"></a>尚不能令自行圆满，<a id="a-z"></a>岂能饶益他诸有情？<a id="a-10"></a>’齐此名为诸菩萨众心无间杂。</p>
  <p id="a11">“又，<a id="a-12"></a>满慈子，<a id="a-13"></a>若诸菩萨能观诸法若顺若违，<a id="a-14"></a>皆能助引一切智智。<a id="a-15"></a>此诸菩萨方便善巧观一切法，<a id="a-16"></a>皆能随顺所求无上正等菩提，<a id="a-17"></a>不为顺违心所间杂，<a id="a-18"></a>能于违境心不生瞋，<a id="a-19"></a>于顺境中心不起爱。<a id="a-1A"></a>若违若顺皆能正知为资助缘引一切智，<a id="a-1B"></a>如是菩萨于一切时一切境中心无间杂。</p>
  <p id="a1C">“又，<a id="a-1D"></a>满慈子，<a id="a-1E"></a>譬如有人为他囚执将诣杀处，<a id="a-1F"></a>其人惶怖更无余想，<a id="a-1G"></a>唯作是念：<a id="a-1H"></a>‘我今不久定当为他之所杀害。<a id="a-1I"></a>’诸菩萨众亦复如是，<a id="a-1J"></a>若常思惟一切智智，<a id="a-1K"></a>无余作意于中间起，<a id="a-1L"></a>是诸菩萨于一切时，<a id="a-1M"></a>不为余心之所间杂。</p>
  <p id="a1N">“又，<a id="a-1O"></a>满慈子，<a id="a-1P"></a>譬如有人多赍珍财入于旷野，<a id="a-1Q"></a>其中多有凶暴劫贼，<a id="a-1R"></a>彼人尔时更无余想，<a id="a-1S"></a>唯作是念：<a id="a-1T"></a>‘我于何时当出如斯险难之处，<a id="a-1U"></a>得至丰乐安隐国土？<a id="a-1V"></a>’诸菩萨众亦复如是，<a id="a-1W"></a>若常思惟一切智智，<a id="a-1X"></a>诸余作意无容得起，<a id="a-1Y"></a>是诸菩萨身意清净，<a id="a-1Z"></a>不为余心之所间杂。</p>
  <p id="a1a">“又，<a id="a-1b"></a>满慈子，<a id="a-1c"></a>譬如有人曾行劫盗王所访括，<a id="a-1d"></a>其人惶恐窃入市廛，<a id="a-1e"></a>于杂闹处欲自藏隐，<a id="a-1f"></a>正值其中摇铃声鼓，<a id="a-1g"></a>宣王教令欲相掩捉，<a id="a-1h"></a>彼人尔时更无余想，<a id="a-1i"></a>唯作是念：<a id="a-1j"></a>‘勿我今时为他识知而见擒絷。<a id="a-1k"></a>’诸菩萨众亦复如是，<a id="a-1l"></a>欲证无上正等菩提，<a id="a-1m"></a>若常思惟一切智智，<a id="a-1n"></a>诸余作意无容间起，<a id="a-1o"></a>是诸菩萨于修行时，<a id="a-1p"></a>不为余心之所间杂。</p>
  <p id="a1q">“又，<a id="a-1r"></a>满慈子，<a id="a-1s"></a>譬如金师，<a id="a-1t"></a>有持百金求授其手语言：<a id="a-1u"></a>‘此物王遣付汝，<a id="a-1v"></a>令造种种妙庄严具，<a id="a-1w"></a>宜急用意一月使成，<a id="a-1x"></a>如期不成或复粗恶，<a id="a-1y"></a>当斩汝首定不相赦。<a id="a-1z"></a>’金师闻已身心战怖，<a id="a-20"></a>昼夜精勤，<a id="a-21"></a>竭思营造，<a id="a-22"></a>未曾暂起诸余作意，<a id="a-23"></a>唯作是念：<a id="a-24"></a>‘我当云何如王所期严具成办。<a id="a-25"></a>’其人乃至严具未成，<a id="a-26"></a>中间虽有饮食等事，<a id="a-27"></a>而都不作饮食等想，<a id="a-28"></a>但于金所心心相续，<a id="a-29"></a>思构变易作庄严具。<a id="a-2A"></a>何以故？<a id="a-2B"></a>满慈子，<a id="a-2C"></a>彼极爱重自身命故。<a id="a-2D"></a>于是金师如期成办妙庄严具，<a id="a-2E"></a>持至王所而白王言：<a id="a-2F"></a>‘王所遣作妙庄严具，<a id="a-2G"></a>今已总成。<a id="a-2H"></a>’王见欢喜慰喻彼言：<a id="a-2I"></a>‘汝大勤劳能随我敕。<a id="a-2J"></a>应十二月营构乃成，<a id="a-2K"></a>汝一月中即能总办。<a id="a-2L"></a>’遂以多物而赏赐之。<a id="a-2M"></a>诸菩萨众亦复如是，<a id="a-2N"></a>从初发心乃至最后金刚喻定将现在前，<a id="a-2O"></a>中间曾无异心间杂，<a id="a-2P"></a>唯求引发一切智智。<a id="a-2Q"></a>如彼金师惜身命故，<a id="a-2R"></a>乃至严具未得总成，<a id="a-2S"></a>于其中间曾无异想间杂营造庄严具心；<a id="a-2T"></a>菩萨亦然，<a id="a-2U"></a>重菩提故，<a id="a-2V"></a>乃至未证无上菩提，<a id="a-2W"></a>心常思惟一切智智，<a id="a-2X"></a>无余作意于中间起，<a id="a-2Y"></a>齐此名为心无间杂。</p>
  <p id="a2Z">“若诸菩萨求一切智，<a id="a-2a"></a>能如是住无间杂心，<a id="a-2b"></a>精进修行趣菩提行，<a id="a-2c"></a>能速圆满菩提资粮。<a id="a-2d"></a>余菩萨众经无数劫，<a id="a-2e"></a>有间杂心修菩萨行，<a id="a-2f"></a>乃得无上正等菩提资粮圆满，<a id="a-2g"></a>此菩萨众不经百劫即能圆满。<a id="a-2h"></a>何以故？<a id="a-2i"></a>满慈子，<a id="a-2j"></a>是诸菩萨求一切智，<a id="a-2k"></a>诸余作意无容暂起于中间杂大菩提心，<a id="a-2l"></a>故无杂心修菩萨行，<a id="a-2m"></a>不经百劫即能圆满，<a id="a-2n"></a>证得无上菩提资粮。<a id="a-2o"></a>有间杂心多时相续，<a id="a-2p"></a>不能成办菩提资粮；<a id="a-2q"></a>无间杂心少时相续，<a id="a-2r"></a>即能成办菩提资粮，<a id="a-2s"></a>刹那刹那常增进故。<a id="a-2t"></a>如是菩萨欲求无上正等菩提，<a id="a-2u"></a>能引资粮速圆满者，<a id="a-2v"></a>应勤方便无倒引发无间杂心，<a id="a-2w"></a>若得此心则易证得一切智智。<a id="a-2x"></a>”</p>
  <p id="a2y">尔时，<a id="a-2z"></a>满慈子问舍利子言：<a id="a-30"></a>“无间杂心以何为性？<a id="a-31"></a>何等作意能间杂心，<a id="a-32"></a>由彼此心名有间杂？<a id="a-33"></a>诸菩萨众云何避之？<a id="a-34"></a>”</p>
  <p id="a35">舍利子言：<a id="a-36"></a>“若诸菩萨方便善巧求一切智，<a id="a-37"></a>无余作意于中间杂，<a id="a-38"></a>无间杂心以此为性。<a id="a-39"></a>若声闻乘相应作意，<a id="a-3A"></a>若独觉乘相应作意，<a id="a-3B"></a>皆能间杂大菩提心，<a id="a-3C"></a>俱名菩萨非理作意。<a id="a-3D"></a>所以者何？<a id="a-3E"></a>二乘作意违害无上正等菩提，<a id="a-3F"></a>若起彼心现在前者，<a id="a-3G"></a>不能圆满菩提资粮，<a id="a-3H"></a>欣乐涅槃、<a id="a-3I"></a>厌背生死。<a id="a-3J"></a>菩萨于彼应远避之，<a id="a-3K"></a>作是思惟：<a id="a-3L"></a>‘二乘作意违一切智顺般涅槃，<a id="a-3M"></a>我心不应为彼间杂。<a id="a-3N"></a>’</p>
  <p id="a3O">“是故菩萨应作是念：<a id="a-3P"></a>‘贪、<a id="a-3Q"></a>瞋、<a id="a-3R"></a>痴等相应之心，<a id="a-3S"></a>于大菩提虽为障礙，<a id="a-3T"></a>而能随顺菩提资粮，<a id="a-3U"></a>于菩萨心非极间杂，<a id="a-3V"></a>如求独觉、<a id="a-3W"></a>声闻地心。<a id="a-3X"></a>所以者何？<a id="a-3Y"></a>贪、<a id="a-3Z"></a>瞋、<a id="a-3a"></a>痴等能令生死诸有相续，<a id="a-3b"></a>助诸菩萨引一切智。<a id="a-3c"></a>谓菩萨众方便善巧，<a id="a-3d"></a>起诸烦恼受后有身，<a id="a-3e"></a>与诸有情作大饶益，<a id="a-3f"></a>依之修学布施、<a id="a-3g"></a>净戒、<a id="a-3h"></a>安忍、<a id="a-3i"></a>精进、<a id="a-3j"></a>静虑、<a id="a-3k"></a>般若波罗蜜多令得圆满，<a id="a-3l"></a>依之修学四静虑、<a id="a-3m"></a>四无量、<a id="a-3n"></a>四无色定令得圆满，<a id="a-3o"></a>依之修学四念住、<a id="a-3p"></a>四正断、<a id="a-3q"></a>四神足、<a id="a-3r"></a>五根、<a id="a-3s"></a>五力、<a id="a-3t"></a>七等觉支、<a id="a-3u"></a>八圣道支令得圆满，<a id="a-3v"></a>依之修学空、<a id="a-3w"></a>无相、<a id="a-3x"></a>无愿解脱门令得圆满，<a id="a-3y"></a>依之修学陀罗尼门、<a id="a-3z"></a>三摩地门令得圆满，<a id="a-40"></a>依之修学诸菩萨地五眼、<a id="a-41"></a>六神通令得圆满，<a id="a-42"></a>依之修学如来十力、<a id="a-43"></a>四无所畏、<a id="a-44"></a>四无礙解、<a id="a-45"></a>大慈、<a id="a-46"></a>大悲、<a id="a-47"></a>大喜、<a id="a-48"></a>大舍及十八佛不共法等无量无边诸佛功德令得圆满。<a id="a-49"></a>如是烦恼能助菩萨，<a id="a-4A"></a>令证无上正等菩提，<a id="a-4B"></a>非诸声闻、<a id="a-4C"></a>独觉作意，<a id="a-4D"></a>由彼作意障大菩提，<a id="a-4E"></a>亦礙资粮令不圆满。<a id="a-4F"></a>’</p>
  <p id="a4G">“是故菩萨摩诃萨众起彼作意间杂心时，<a id="a-4H"></a>无上菩提则为更远。<a id="a-4I"></a>是故间杂诸菩萨心，<a id="a-4J"></a>无如声闻、<a id="a-4K"></a>独觉作意，<a id="a-4L"></a>诸菩萨众求大菩提应远避之，<a id="a-4M"></a>无令暂起。<a id="a-4N"></a>烦恼作意顺诸有身，<a id="a-4O"></a>于菩萨心非极间杂。<a id="a-4P"></a>何以故？<a id="a-4Q"></a>满慈子，<a id="a-4R"></a>诸菩萨众求大菩提，<a id="a-4S"></a>为度有情被精进铠，<a id="a-4T"></a>久住生死作大饶益，<a id="a-4U"></a>不应速断烦恼作意。<a id="a-4V"></a>由此作意现在前时，<a id="a-4W"></a>令诸有身长时相续，<a id="a-4X"></a>依之引摄布施、<a id="a-4Y"></a>净戒、<a id="a-4Z"></a>安忍、<a id="a-4a"></a>精进、<a id="a-4b"></a>静虑、<a id="a-4c"></a>般若波罗蜜多及余无量无边佛法皆得圆满。<a id="a-4d"></a>如是烦恼相应作意顺后有身，<a id="a-4e"></a>助诸菩萨引发无上正等菩提，<a id="a-4f"></a>未证菩提，<a id="a-4g"></a>不应求断，<a id="a-4h"></a>乃至未坐妙菩提座，<a id="a-4i"></a>于此作意不应永灭。</p>
  <p id="a4j">“是故菩萨摩诃萨众若起烦恼现在前时，<a id="a-4k"></a>不应于中极生厌恶。<a id="a-4l"></a>何以故？<a id="a-4m"></a>满慈子，<a id="a-4n"></a>诸菩萨众于诸烦恼起有恩想，<a id="a-4o"></a>作是思惟：<a id="a-4p"></a>‘我由彼故，<a id="a-4q"></a>引发种种菩提资粮令速圆满，<a id="a-4r"></a>故彼于我有大恩德。<a id="a-4s"></a>所以者何？<a id="a-4t"></a>如余善法于我有益，<a id="a-4u"></a>应爱重之；<a id="a-4v"></a>烦恼亦然，<a id="a-4w"></a>不应厌恶。<a id="a-4x"></a>’如是菩萨方便善巧，<a id="a-4y"></a>于诸烦恼及彼境界，<a id="a-4z"></a>亦深爱敬如佛世尊。<a id="a-50"></a>所以者何？<a id="a-51"></a>是诸菩萨方便善巧，<a id="a-52"></a>作是思惟：<a id="a-53"></a>‘由诸有结未永断故，<a id="a-54"></a>我能修行布施、<a id="a-55"></a>净戒、<a id="a-56"></a>安忍、<a id="a-57"></a>精进、<a id="a-58"></a>静虑、<a id="a-59"></a>般若波罗蜜多及余无量无边佛法皆得圆满，<a id="a-5A"></a>因斯引发一切智智。<a id="a-5B"></a>若时若时布施、<a id="a-5C"></a>净戒、<a id="a-5D"></a>安忍、<a id="a-5E"></a>精进、<a id="a-5F"></a>静虑、<a id="a-5G"></a>般若波罗蜜多及余无量无边佛法修渐圆满，<a id="a-5H"></a>尔时尔时令诸有结展转微薄乃至都尽，<a id="a-5I"></a>便证无上正等菩提。<a id="a-5J"></a>’</p>
  <p id="a5K">“譬如商人以车重载种种财宝远趣大城，<a id="a-5L"></a>若时若时其车运转渐渐前进，<a id="a-5M"></a>尔时尔时毂辋轴等渐渐鈋锐，<a id="a-5N"></a>如是展转得入大城，<a id="a-5O"></a>车遂一时众分散坏，<a id="a-5P"></a>所为既办主无顾惜。<a id="a-5Q"></a>如是菩萨方便善巧，<a id="a-5R"></a>以结摄受所依有身，<a id="a-5S"></a>若时若时由结摄受有身相续，<a id="a-5T"></a>尔时尔时布施、<a id="a-5U"></a>净戒、<a id="a-5V"></a>安忍、<a id="a-5W"></a>精进、<a id="a-5X"></a>静虑、<a id="a-5Y"></a>般若波罗蜜多及余无量无边佛法渐次圆满；<a id="a-5Z"></a>若时若时布施、<a id="a-5a"></a>净戒、<a id="a-5b"></a>安忍、<a id="a-5c"></a>精进、<a id="a-5d"></a>静虑、<a id="a-5e"></a>般若波罗蜜多及余无量无边佛法渐次圆满，<a id="a-5f"></a>尔时尔时令诸有结渐次衰减；<a id="a-5g"></a>若时若时令诸有结渐次衰减，<a id="a-5h"></a>尔时尔时渐得邻近一切智智；<a id="a-5i"></a>若时菩萨证大菩提，<a id="a-5j"></a>尔时所依身结俱尽，<a id="a-5k"></a>所作已办不须身结，<a id="a-5l"></a>如已入城车无复用。<a id="a-5m"></a>如是烦恼于大菩提虽为障礙，<a id="a-5n"></a>而于能引菩提资粮有能助力。</p>
  <p id="a5o">“是故菩萨乃至未坐妙菩提座不永灭除，<a id="a-5p"></a>若得菩提一切顿断。<a id="a-5q"></a>若有情类至菩萨所，<a id="a-5r"></a>先极诃毁，<a id="a-5s"></a>后乞财法，<a id="a-5t"></a>菩萨尔时欢喜施与，<a id="a-5u"></a>作如是念：<a id="a-5v"></a>‘今此有情来至我所施大恩德，<a id="a-5w"></a>令我成就布施、<a id="a-5x"></a>安忍，<a id="a-5y"></a>由斯证得一切智智。<a id="a-5z"></a>我缘彼故发增上心，<a id="a-60"></a>趣大菩提胜余境界。<a id="a-61"></a>’由是菩萨诸作意中，<a id="a-62"></a>唯除二乘相应作意，<a id="a-63"></a>诸余作意皆不厌舍，<a id="a-64"></a>以于证得一切智智，<a id="a-65"></a>无不皆有助伴之力。<a id="a-66"></a>”</p>
  <p id="a67">时，<a id="a-68"></a>满慈子便问具寿舍利子言：<a id="a-69"></a>“岂不二乘于一切智亦有助力？<a id="a-6A"></a>谓诸声闻亦能教授教诫菩萨，<a id="a-6B"></a>令勤修学布施、<a id="a-6C"></a>净戒、<a id="a-6D"></a>安忍、<a id="a-6E"></a>精进、<a id="a-6F"></a>静虑、<a id="a-6G"></a>般若波罗蜜多及余无量无边佛法，<a id="a-6H"></a>若诸独觉亦为福田，<a id="a-6I"></a>诸菩萨众施彼衣食，<a id="a-6J"></a>疾能证得一切智智。<a id="a-6K"></a>云何可言声闻、<a id="a-6L"></a>独觉相应作意，<a id="a-6M"></a>于一切智及此资粮无能助力？<a id="a-6N"></a>”</p>
  <p id="a6O">时，<a id="a-6P"></a>舍利子即报具寿满慈子言：<a id="a-6Q"></a>“如是，<a id="a-6R"></a>如是，<a id="a-6S"></a>声闻、<a id="a-6T"></a>独觉于一切智及此资粮俱有助力，<a id="a-6U"></a>谓诸声闻亦能教授教诫菩萨，<a id="a-6V"></a>令勤修学布施、<a id="a-6W"></a>净戒、<a id="a-6X"></a>安忍、<a id="a-6Y"></a>精进、<a id="a-6Z"></a>静虑、<a id="a-6a"></a>般若波罗蜜多；<a id="a-6b"></a>亦能教授教诫菩萨，<a id="a-6c"></a>令勤修学内空、<a id="a-6d"></a>外空、<a id="a-6e"></a>内外空、<a id="a-6f"></a>空空、<a id="a-6g"></a>大空、<a id="a-6h"></a>胜义空、<a id="a-6i"></a>有为空、<a id="a-6j"></a>无为空、<a id="a-6k"></a>毕竟空、<a id="a-6l"></a>无际空、<a id="a-6m"></a>散空、<a id="a-6n"></a>无变异空、<a id="a-6o"></a>本性空、<a id="a-6p"></a>自相空、<a id="a-6q"></a>共相空、<a id="a-6r"></a>一切法空、<a id="a-6s"></a>不可得空、<a id="a-6t"></a>无性空、<a id="a-6u"></a>自性空、<a id="a-6v"></a>无性自性空；<a id="a-6w"></a>亦能教授教诫菩萨，<a id="a-6x"></a>令勤修学四静虑、<a id="a-6y"></a>四无量、<a id="a-6z"></a>四无色定；<a id="a-70"></a>亦能教授教诫菩萨，<a id="a-71"></a>令勤修学四念住、<a id="a-72"></a>四正断、<a id="a-73"></a>四神足、<a id="a-74"></a>五根、<a id="a-75"></a>五力、<a id="a-76"></a>七等觉支、<a id="a-77"></a>八圣道支；<a id="a-78"></a>亦能教授教诫菩萨，<a id="a-79"></a>令勤修学八解脱、<a id="a-7A"></a>八胜处、<a id="a-7B"></a>九次第定、<a id="a-7C"></a>十遍处；<a id="a-7D"></a>亦能教授教诫菩萨，<a id="a-7E"></a>令勤修学空、<a id="a-7F"></a>无相、<a id="a-7G"></a>无愿解脱门；<a id="a-7H"></a>亦能教授教诫菩萨，<a id="a-7I"></a>令勤修学极喜地、<a id="a-7J"></a>离垢地、<a id="a-7K"></a>发光地、<a id="a-7L"></a>焰慧地、<a id="a-7M"></a>极难胜地、<a id="a-7N"></a>现前地、<a id="a-7O"></a>远行地、<a id="a-7P"></a>不动地、<a id="a-7Q"></a>善慧地、<a id="a-7R"></a>法云地；<a id="a-7S"></a>亦能教授教诫菩萨，<a id="a-7T"></a>令勤修学净观地、<a id="a-7U"></a>种性地、<a id="a-7V"></a>第八地、<a id="a-7W"></a>具见地、<a id="a-7X"></a>薄地、<a id="a-7Y"></a>离欲地、<a id="a-7Z"></a>已办地、<a id="a-7a"></a>独觉地、<a id="a-7b"></a>菩萨地、<a id="a-7c"></a>如来地；<a id="a-7d"></a>亦能教授教诫菩萨，<a id="a-7e"></a>令勤修学陀罗尼门、<a id="a-7f"></a>三摩地门；<a id="a-7g"></a>亦能教授教诫菩萨，<a id="a-7h"></a>令勤修学五眼、<a id="a-7i"></a>六神通；<a id="a-7j"></a>亦能教授教诫菩萨，<a id="a-7k"></a>令勤修学如来十力、<a id="a-7l"></a>四无所畏、<a id="a-7m"></a>四无礙解、<a id="a-7n"></a>大慈、<a id="a-7o"></a>大悲、<a id="a-7p"></a>大喜、<a id="a-7q"></a>大舍、<a id="a-7r"></a>十八佛不共法；<a id="a-7s"></a>亦能教授教诫菩萨，<a id="a-7t"></a>令勤修学三十二大士相、<a id="a-7u"></a>八十随好；<a id="a-7v"></a>亦能教授教诫菩萨，<a id="a-7w"></a>令勤修学无忘失法、<a id="a-7x"></a>恒住舍性；<a id="a-7y"></a>亦能教授教诫菩萨，<a id="a-7z"></a>令勤修学一切智、<a id="a-80"></a>道相智、<a id="a-81"></a>一切相智；<a id="a-82"></a>亦能教授教诫菩萨，<a id="a-83"></a>令勤修学一切菩萨摩诃萨行；<a id="a-84"></a>亦能教授教诫菩萨，<a id="a-85"></a>令勤修学诸佛无上正等菩提。<a id="a-86"></a>是故声闻于一切智及此资粮亦有助力。</p>
  <p id="a87">“若诸独觉，<a id="a-88"></a>能为福田受菩萨施，<a id="a-89"></a>谓诸菩萨缘彼福田施资身具，<a id="a-8A"></a>回向无上正等菩提，<a id="a-8B"></a>是故独觉于一切智及此资粮亦有助力。</p>
  <p id="a8C">“然诸声闻、<a id="a-8D"></a>独觉作意，<a id="a-8E"></a>于一切智及此资粮俱无助力。<a id="a-8F"></a>所以者何？<a id="a-8G"></a>声闻、<a id="a-8H"></a>独觉相应作意，<a id="a-8I"></a>于二乘地有胜助力，<a id="a-8J"></a>于诸菩萨所求无上正等菩提及此资粮极不随顺，<a id="a-8K"></a>谓厌生死、<a id="a-8L"></a>欣般涅槃，<a id="a-8M"></a>舍大菩提及有情类。<a id="a-8N"></a>故制菩萨定不应起独觉、<a id="a-8O"></a>声闻相应作意，<a id="a-8P"></a>由彼作意于诸菩萨所求佛果、<a id="a-8Q"></a>所益有情俱不随顺。</p>
  <p id="a8R">“又，<a id="a-8S"></a>满慈子，<a id="a-8T"></a>诸声闻乘于诸菩萨摩诃萨众所求无上正等菩提有大恩德，<a id="a-8U"></a>谓为菩萨摩诃萨众宣说一切波罗蜜多及余胜行相应教法教授教诫，<a id="a-8V"></a>令勤修学速得圆满，<a id="a-8W"></a>亦与菩萨作净福田，<a id="a-8X"></a>受菩萨施，<a id="a-8Y"></a>令诸菩萨疾得圆满菩提资粮。<a id="a-8Z"></a>由此声闻于诸菩萨有大恩德，<a id="a-8a"></a>是故菩萨方便善巧，<a id="a-8b"></a>观诸有情及一切法，<a id="a-8c"></a>于一切智及此资粮，<a id="a-8d"></a>无不皆有随顺恩德。</p>
  <p id="a8e">“诸阿罗汉若智若心，<a id="a-8f"></a>于菩萨乘亦有恩德，<a id="a-8g"></a>谓若无彼则无所遮，<a id="a-8h"></a>云何可言诸菩萨众不应发起阿罗汉心，<a id="a-8i"></a>亦不应修阿罗汉智？<a id="a-8j"></a>由遮彼故，<a id="a-8k"></a>菩萨引发菩提资粮速得圆满，<a id="a-8l"></a>疾能证得一切智智。<a id="a-8m"></a>故阿罗汉若智若心，<a id="a-8n"></a>于菩萨乘亦有恩德，<a id="a-8o"></a>谓令菩萨得一切智，<a id="a-8p"></a>穷未来际利乐有情。</p>
  <p id="a8q">“一切独觉若智若心，<a id="a-8r"></a>于菩萨乘亦有恩德，<a id="a-8s"></a>谓若无彼则无所遮，<a id="a-8t"></a>云何可言诸菩萨众不应发起独觉乘心，<a id="a-8u"></a>亦不应修独觉乘智？<a id="a-8v"></a>由遮彼故，<a id="a-8w"></a>菩萨引发菩提资粮速得圆满，<a id="a-8x"></a>疾能证得一切智智。<a id="a-8y"></a>故诸独觉若智若心，<a id="a-8z"></a>于菩萨乘亦有恩德，<a id="a-90"></a>谓令菩萨得一切智，<a id="a-91"></a>穷未来际利乐有情。</p>
  <p id="a92">“又观二乘心智下劣，<a id="a-93"></a>菩萨修学增上心智；<a id="a-94"></a>若无二乘下劣心智，<a id="a-95"></a>菩萨不应修增上者。<a id="a-96"></a>如诸菩萨若心若智有漏、<a id="a-97"></a>无漏，<a id="a-98"></a>唯除如来、<a id="a-99"></a>应、<a id="a-9A"></a>正等觉若心若智，<a id="a-9B"></a>于余一切，<a id="a-9C"></a>为最为胜、<a id="a-9D"></a>为尊为高、<a id="a-9E"></a>为妙为微妙、<a id="a-9F"></a>为上为无上、<a id="a-9G"></a>无等无等等。<a id="a-9H"></a>是故一切声闻、<a id="a-9I"></a>独觉若智若心，<a id="a-9J"></a>于一切智亦有少分随顺势力。<a id="a-9K"></a>如是菩萨方便善巧，<a id="a-9L"></a>观诸有情及一切法，<a id="a-9M"></a>于一切智及此资粮无不皆有随顺势力，<a id="a-9N"></a>故于一切心无厌舍。</p>
  <p id="a9O">“又，<a id="a-9P"></a>满慈子，<a id="a-9Q"></a>诸菩萨摩诃萨修行布施波罗蜜多，<a id="a-9R"></a>虽有弃舍珍财等事，<a id="a-9S"></a>而于彼事无取相想，<a id="a-9T"></a>谓若弃舍一切法相，<a id="a-9U"></a>回向无上正等菩提，<a id="a-9V"></a>欲为有情作大饶益，<a id="a-9W"></a>便能证得一切智智；<a id="a-9X"></a>若不舍相回向菩提，<a id="a-9Y"></a>欲为有情作大饶益，<a id="a-9Z"></a>终不能得一切智智。</p>
  <p id="a9a">“若诸菩萨能获种种金银等宝，<a id="a-9b"></a>虽名得利，<a id="a-9c"></a>而未名为能得大利。<a id="a-9d"></a>若诸菩萨能舍种种金银等宝，<a id="a-9e"></a>乃可名为能得大利。<a id="a-9f"></a>若诸菩萨能舍众相，<a id="a-9g"></a>回向无上正等菩提，<a id="a-9h"></a>欲为有情作大饶益，<a id="a-9i"></a>乃名能得无上善利。</p>
  <p id="a9j">“若诸菩萨作转轮王，<a id="a-9k"></a>统四洲界得大自在，<a id="a-9l"></a>虽名得利，<a id="a-9m"></a>而未名为能得大利。<a id="a-9n"></a>若诸菩萨舍四洲界转轮王位，<a id="a-9o"></a>乃可名为能得大利。<a id="a-9p"></a>若诸菩萨能舍众相，<a id="a-9q"></a>回向无上正等菩提，<a id="a-9r"></a>欲为有情作大饶益，<a id="a-9s"></a>乃名能得无上善利。</p>
  <p id="a9t">“若诸菩萨作欲界王，<a id="a-9u"></a>统摄欲界得大自在，<a id="a-9v"></a>虽名得利，<a id="a-9w"></a>而未名为能得大利。<a id="a-9x"></a>若诸菩萨能舍欲界自在王位，<a id="a-9y"></a>乃可名为能得大利。<a id="a-9z"></a>若诸菩萨能舍众相，<a id="a-A0"></a>回向无上正等菩提，<a id="a-A1"></a>欲为有情作大饶益，<a id="a-A2"></a>乃名能得无上善利。</p>
  <p id="aA3">“若诸有情弃舍众相，<a id="a-A4"></a>得预流果、<a id="a-A5"></a>或一来果、<a id="a-A6"></a>或不还果、<a id="a-A7"></a>或阿罗汉果、<a id="a-A8"></a>或独觉菩提，<a id="a-A9"></a>虽名得利，<a id="a-AA"></a>而未名为能得大利。<a id="a-AB"></a>若诸有情弃舍众相，<a id="a-AC"></a>回向无上正等菩提，<a id="a-AD"></a>欲为有情作大饶益，<a id="a-AE"></a>乃名能得无上善利。</p>
  <p id="aAF">“若得无上正等菩提，<a id="a-AG"></a>于诸利中，<a id="a-AH"></a>最上、<a id="a-AI"></a>最胜，<a id="a-AJ"></a>无能及者。<a id="a-AK"></a>所以者何？<a id="a-AL"></a>诸菩萨众所求无上正等菩提，<a id="a-AM"></a>能为有情作大饶益，<a id="a-AN"></a>声闻、<a id="a-AO"></a>独觉及诸异生无此事故。</p>
  <p id="aAP">“若诸菩萨普缘十方一切如来、<a id="a-AQ"></a>应、<a id="a-AR"></a>正等觉及弟子众想，<a id="a-AS"></a>作种种上妙饮食、<a id="a-AT"></a>衣服、<a id="a-AU"></a>卧具、<a id="a-AV"></a>病缘医药、<a id="a-AW"></a>房舍、<a id="a-AX"></a>资财、<a id="a-AY"></a>华、<a id="a-AZ"></a>香等物奉施供养，<a id="a-Aa"></a>虽名得利，<a id="a-Ab"></a>而未名为得无上利。<a id="a-Ac"></a>若诸菩萨能舍众相，<a id="a-Ad"></a>回向无上正等菩提，<a id="a-Ae"></a>欲为有情作大饶益，<a id="a-Af"></a>乃名能得无上善利。<a id="a-Ag"></a>所以者何？<a id="a-Ah"></a>饮食等物皆有众相，<a id="a-Ai"></a>诸有相法皆有数量，<a id="a-Aj"></a>有数量法有分限故，<a id="a-Ak"></a>缘彼不能证无分限一切智智。</p>
  <p id="aAl">“若诸菩萨方便善巧，<a id="a-Am"></a>缘十方界一切如来、<a id="a-An"></a>应、<a id="a-Ao"></a>正等觉及弟子众，<a id="a-Ap"></a>具无量种希有功德而不取相；<a id="a-Aq"></a>虽想无边上妙饮食、<a id="a-Ar"></a>衣服、<a id="a-As"></a>卧具、<a id="a-At"></a>病缘医药、<a id="a-Au"></a>房舍、<a id="a-Av"></a>资财、<a id="a-Aw"></a>花、<a id="a-Ax"></a>香等物奉施供养而不取相；<a id="a-Ay"></a>虽能回向无上菩提，<a id="a-Az"></a>欲为有情作大饶益而不取相；<a id="a-B0"></a>由此证得一切智智，<a id="a-B1"></a>穷未来际饶益有情，<a id="a-B2"></a>当知名为得无上利，<a id="a-B3"></a>于一切利最为第一。<a id="a-B4"></a>若诸菩萨能作如是方便善巧，<a id="a-B5"></a>修行布施乃得名为居顶菩萨，<a id="a-B6"></a>决定当得一切智智。<a id="a-B7"></a>所以者何？<a id="a-B8"></a>一切智智甚难可得，<a id="a-B9"></a>如是菩萨能舍内外一切种相，<a id="a-BA"></a>心无所著求证如是一切智智，<a id="a-BB"></a>于诸菩萨最为上首，<a id="a-BC"></a>当得如顶无上菩提。<a id="a-BD"></a>过去、<a id="a-BE"></a>未来、<a id="a-BF"></a>现在菩萨已、<a id="a-BG"></a>当、<a id="a-BH"></a>现得一切智智，<a id="a-BI"></a>无不皆由如是所起方便善巧而能证得。<a id="a-BJ"></a>”</p>
  <p id="aBK">时，<a id="a-BL"></a>满慈子便问具寿舍利子言：<a id="a-BM"></a>“云何菩萨得入居顶诸菩萨数？<a id="a-BN"></a>”</p>
  <p id="aBO">舍利子言：<a id="a-BP"></a>“若诸菩萨方便善巧不取法相，<a id="a-BQ"></a>是诸菩萨得入居顶诸菩萨数。<a id="a-BR"></a>”</p>
  <p id="aBS">满慈子言：<a id="a-BT"></a>“是诸菩萨于何等法不取何相？<a id="a-BU"></a>”</p>
  <p id="aBV">舍利子言：<a id="a-BW"></a>“是诸菩萨于色蕴不取常无常相，<a id="a-BX"></a>于受、<a id="a-BY"></a>想、<a id="a-BZ"></a>行、<a id="a-Ba"></a>识蕴亦不取常无常相；<a id="a-Bb"></a>于色蕴不取乐无乐相，<a id="a-Bc"></a>于受、<a id="a-Bd"></a>想、<a id="a-Be"></a>行、<a id="a-Bf"></a>识蕴亦不取乐无乐相；<a id="a-Bg"></a>于色蕴不取我无我相，<a id="a-Bh"></a>于受、<a id="a-Bi"></a>想、<a id="a-Bj"></a>行、<a id="a-Bk"></a>识蕴亦不取我无我相；<a id="a-Bl"></a>于色蕴不取净不净相，<a id="a-Bm"></a>于受、<a id="a-Bn"></a>想、<a id="a-Bo"></a>行、<a id="a-Bp"></a>识蕴亦不取净不净相；<a id="a-Bq"></a>于色蕴不取远离不远离相，<a id="a-Br"></a>于受、<a id="a-Bs"></a>想、<a id="a-Bt"></a>行、<a id="a-Bu"></a>识蕴亦不取远离不远离相；<a id="a-Bv"></a>于色蕴不取寂静不寂静相，<a id="a-Bw"></a>于受、<a id="a-Bx"></a>想、<a id="a-By"></a>行、<a id="a-Bz"></a>识蕴亦不取寂静不寂静相。</p>
  <p id="aC0">“是诸菩萨于眼处不取常无常相，<a id="a-C1"></a>于耳、<a id="a-C2"></a>鼻、<a id="a-C3"></a>舌、<a id="a-C4"></a>身、<a id="a-C5"></a>意处亦不取常无常相；<a id="a-C6"></a>于眼处不取乐无乐相，<a id="a-C7"></a>于耳、<a id="a-C8"></a>鼻、<a id="a-C9"></a>舌、<a id="a-CA"></a>身、<a id="a-CB"></a>意处亦不取乐无乐相；<a id="a-CC"></a>于眼处不取我无我相，<a id="a-CD"></a>于耳、<a id="a-CE"></a>鼻、<a id="a-CF"></a>舌、<a id="a-CG"></a>身、<a id="a-CH"></a>意处亦不取我无我相；<a id="a-CI"></a>于眼处不取净不净相；<a id="a-CJ"></a>于耳、<a id="a-CK"></a>鼻、<a id="a-CL"></a>舌、<a id="a-CM"></a>身、<a id="a-CN"></a>意处亦不取净不净相；<a id="a-CO"></a>于眼处不取远离不远离相，<a id="a-CP"></a>于耳、<a id="a-CQ"></a>鼻、<a id="a-CR"></a>舌、<a id="a-CS"></a>身、<a id="a-CT"></a>意处亦不取远离不远离相；<a id="a-CU"></a>于眼处不取寂静不寂静相，<a id="a-CV"></a>于耳、<a id="a-CW"></a>鼻、<a id="a-CX"></a>舌、<a id="a-CY"></a>身、<a id="a-CZ"></a>意处亦不取寂静不寂静相。</p>
  <p id="aCa">“是诸菩萨于色处不取常无常相，<a id="a-Cb"></a>于声、<a id="a-Cc"></a>香、<a id="a-Cd"></a>味、<a id="a-Ce"></a>触、<a id="a-Cf"></a>法处亦不取常无常相；<a id="a-Cg"></a>于色处不取乐无乐相，<a id="a-Ch"></a>于声、<a id="a-Ci"></a>香、<a id="a-Cj"></a>味、<a id="a-Ck"></a>触、<a id="a-Cl"></a>法处亦不取乐无乐相；<a id="a-Cm"></a>于色处不取我无我相，<a id="a-Cn"></a>于声、<a id="a-Co"></a>香、<a id="a-Cp"></a>味、<a id="a-Cq"></a>触、<a id="a-Cr"></a>法处亦不取我无我相；<a id="a-Cs"></a>于色处不取净不净相，<a id="a-Ct"></a>于声、<a id="a-Cu"></a>香、<a id="a-Cv"></a>味、<a id="a-Cw"></a>触、<a id="a-Cx"></a>法处亦不取净不净相；<a id="a-Cy"></a>于色处不取远离不远离相，<a id="a-Cz"></a>于声、<a id="a-D0"></a>香、<a id="a-D1"></a>味、<a id="a-D2"></a>触、<a id="a-D3"></a>法处亦不取远离不远离相；<a id="a-D4"></a>于色处不取寂静不寂静相，<a id="a-D5"></a>于声、<a id="a-D6"></a>香、<a id="a-D7"></a>味、<a id="a-D8"></a>触、<a id="a-D9"></a>法处亦不取寂静不寂静相。</p>
  <p id="aDA">“是诸菩萨于眼界不取常无常相，<a id="a-DB"></a>于耳、<a id="a-DC"></a>鼻、<a id="a-DD"></a>舌、<a id="a-DE"></a>身、<a id="a-DF"></a>意界亦不取常无常相；<a id="a-DG"></a>于眼界不取乐无乐相，<a id="a-DH"></a>于耳、<a id="a-DI"></a>鼻、<a id="a-DJ"></a>舌、<a id="a-DK"></a>身、<a id="a-DL"></a>意界亦不取乐无乐相；<a id="a-DM"></a>于眼界不取我无我相，<a id="a-DN"></a>于耳、<a id="a-DO"></a>鼻、<a id="a-DP"></a>舌、<a id="a-DQ"></a>身、<a id="a-DR"></a>意界亦不取我无我相；<a id="a-DS"></a>于眼界不取净不净相，<a id="a-DT"></a>于耳、<a id="a-DU"></a>鼻、<a id="a-DV"></a>舌、<a id="a-DW"></a>身、<a id="a-DX"></a>意界亦不取净不净相；<a id="a-DY"></a>于眼界不取远离不远离相，<a id="a-DZ"></a>于耳、<a id="a-Da"></a>鼻、<a id="a-Db"></a>舌、<a id="a-Dc"></a>身、<a id="a-Dd"></a>意界亦不取远离不远离相；<a id="a-De"></a>于眼界不取寂静不寂静相，<a id="a-Df"></a>于耳、<a id="a-Dg"></a>鼻、<a id="a-Dh"></a>舌、<a id="a-Di"></a>身、<a id="a-Dj"></a>意界亦不取寂静不寂静相。</p>
  <p id="aDk">“是诸菩萨于色界不取常无常相，<a id="a-Dl"></a>于声、<a id="a-Dm"></a>香、<a id="a-Dn"></a>味、<a id="a-Do"></a>触、<a id="a-Dp"></a>法界亦不取常无常相；<a id="a-Dq"></a>于色界不取乐无乐相，<a id="a-Dr"></a>于声、<a id="a-Ds"></a>香、<a id="a-Dt"></a>味、<a id="a-Du"></a>触、<a id="a-Dv"></a>法界亦不取乐无乐相；<a id="a-Dw"></a>于色界不取我无我相，<a id="a-Dx"></a>于声、<a id="a-Dy"></a>香、<a id="a-Dz"></a>味、<a id="a-E0"></a>触、<a id="a-E1"></a>法界亦不取我无我相；<a id="a-E2"></a>于色界不取净不净相，<a id="a-E3"></a>于声、<a id="a-E4"></a>香、<a id="a-E5"></a>味、<a id="a-E6"></a>触、<a id="a-E7"></a>法界亦不取净不净相；<a id="a-E8"></a>于色界不取远离不远离相，<a id="a-E9"></a>于声、<a id="a-EA"></a>香、<a id="a-EB"></a>味、<a id="a-EC"></a>触、<a id="a-ED"></a>法界亦不取远离不远离相；<a id="a-EE"></a>于色界不取寂静不寂静相，<a id="a-EF"></a>于声、<a id="a-EG"></a>香、<a id="a-EH"></a>味、<a id="a-EI"></a>触、<a id="a-EJ"></a>法界亦不取寂静不寂静相。</p>
  <p id="aEK">“是诸菩萨于眼识界不取常无常相，<a id="a-EL"></a>于耳、<a id="a-EM"></a>鼻、<a id="a-EN"></a>舌、<a id="a-EO"></a>身、<a id="a-EP"></a>意识界亦不取常无常相；<a id="a-EQ"></a>于眼识界不取乐无乐相，<a id="a-ER"></a>于耳、<a id="a-ES"></a>鼻、<a id="a-ET"></a>舌、<a id="a-EU"></a>身、<a id="a-EV"></a>意识界亦不取乐无乐相；<a id="a-EW"></a>于眼识界不取我无我相，<a id="a-EX"></a>于耳、<a id="a-EY"></a>鼻、<a id="a-EZ"></a>舌、<a id="a-Ea"></a>身、<a id="a-Eb"></a>意识界亦不取我无我相；<a id="a-Ec"></a>于眼识界不取净不净相，<a id="a-Ed"></a>于耳、<a id="a-Ee"></a>鼻、<a id="a-Ef"></a>舌、<a id="a-Eg"></a>身、<a id="a-Eh"></a>意识界亦不取净不净相；<a id="a-Ei"></a>于眼识界不取远离不远离相，<a id="a-Ej"></a>于耳、<a id="a-Ek"></a>鼻、<a id="a-El"></a>舌、<a id="a-Em"></a>身、<a id="a-En"></a>意识界亦不取远离不远离相；<a id="a-Eo"></a>于眼识界不取寂静不寂静相，<a id="a-Ep"></a>于耳、<a id="a-Eq"></a>鼻、<a id="a-Er"></a>舌、<a id="a-Es"></a>身、<a id="a-Et"></a>意识界亦不取寂静不寂静相。</p>
  <p id="aEu">“是诸菩萨于眼触不取常无常相，<a id="a-Ev"></a>于耳、<a id="a-Ew"></a>鼻、<a id="a-Ex"></a>舌、<a id="a-Ey"></a>身、<a id="a-Ez"></a>意触亦不取常无常相；<a id="a-F0"></a>于眼触不取乐无乐相，<a id="a-F1"></a>于耳、<a id="a-F2"></a>鼻、<a id="a-F3"></a>舌、<a id="a-F4"></a>身、<a id="a-F5"></a>意触亦不取乐无乐相；<a id="a-F6"></a>于眼触不取我无我相，<a id="a-F7"></a>于耳、<a id="a-F8"></a>鼻、<a id="a-F9"></a>舌、<a id="a-FA"></a>身、<a id="a-FB"></a>意触亦不取我无我相；<a id="a-FC"></a>于眼触不取净不净相，<a id="a-FD"></a>于耳、<a id="a-FE"></a>鼻、<a id="a-FF"></a>舌、<a id="a-FG"></a>身、<a id="a-FH"></a>意触亦不取净不净相；<a id="a-FI"></a>于眼触不取远离不远离相，<a id="a-FJ"></a>于耳、<a id="a-FK"></a>鼻、<a id="a-FL"></a>舌、<a id="a-FM"></a>身、<a id="a-FN"></a>意触亦不取远离不远离相；<a id="a-FO"></a>于眼触不取寂静不寂静相，<a id="a-FP"></a>于耳、<a id="a-FQ"></a>鼻、<a id="a-FR"></a>舌、<a id="a-FS"></a>身、<a id="a-FT"></a>意触亦不取寂静不寂静相。</p>
  <p id="aFU">“是诸菩萨于眼触为缘所生诸受不取常无常相，<a id="a-FV"></a>于耳、<a id="a-FW"></a>鼻、<a id="a-FX"></a>舌、<a id="a-FY"></a>身、<a id="a-FZ"></a>意触为缘所生诸受亦不取常无常相；<a id="a-Fa"></a>于眼触为缘所生诸受不取乐无乐相，<a id="a-Fb"></a>于耳、<a id="a-Fc"></a>鼻、<a id="a-Fd"></a>舌、<a id="a-Fe"></a>身、<a id="a-Ff"></a>意触为缘所生诸受亦不取乐无乐相；<a id="a-Fg"></a>于眼触为缘所生诸受不取我无我相，<a id="a-Fh"></a>于耳、<a id="a-Fi"></a>鼻、<a id="a-Fj"></a>舌、<a id="a-Fk"></a>身、<a id="a-Fl"></a>意触为缘所生诸受亦不取我无我相；<a id="a-Fm"></a>于眼触为缘所生诸受不取净不净相，<a id="a-Fn"></a>于耳、<a id="a-Fo"></a>鼻、<a id="a-Fp"></a>舌、<a id="a-Fq"></a>身、<a id="a-Fr"></a>意触为缘所生诸受亦不取净不净相；<a id="a-Fs"></a>于眼触为缘所生诸受不取远离不远离相，<a id="a-Ft"></a>于耳、<a id="a-Fu"></a>鼻、<a id="a-Fv"></a>舌、<a id="a-Fw"></a>身、<a id="a-Fx"></a>意触为缘所生诸受亦不取远离不远离相；<a id="a-Fy"></a>于眼触为缘所生诸受不取寂静不寂静相，<a id="a-Fz"></a>于耳、<a id="a-G0"></a>鼻、<a id="a-G1"></a>舌、<a id="a-G2"></a>身、<a id="a-G3"></a>意触为缘所生诸受亦不取寂静不寂静相。</p>
  <p id="aG4">“是诸菩萨于地界不取常无常相，<a id="a-G5"></a>于水、<a id="a-G6"></a>火、<a id="a-G7"></a>风、<a id="a-G8"></a>空、<a id="a-G9"></a>识界亦不取常无常相；<a id="a-GA"></a>于地界不取乐无乐相，<a id="a-GB"></a>于水、<a id="a-GC"></a>火、<a id="a-GD"></a>风、<a id="a-GE"></a>空、<a id="a-GF"></a>识界亦不取乐无乐相；<a id="a-GG"></a>于地界不取我无我相，<a id="a-GH"></a>于水、<a id="a-GI"></a>火、<a id="a-GJ"></a>风、<a id="a-GK"></a>空、<a id="a-GL"></a>识界亦不取我无我相；<a id="a-GM"></a>于地界不取净不净相，<a id="a-GN"></a>于水、<a id="a-GO"></a>火、<a id="a-GP"></a>风、<a id="a-GQ"></a>空、<a id="a-GR"></a>识界亦不取净不净相；<a id="a-GS"></a>于地界不取远离不远离相，<a id="a-GT"></a>于水、<a id="a-GU"></a>火、<a id="a-GV"></a>风、<a id="a-GW"></a>空、<a id="a-GX"></a>识界亦不取远离不远离相；<a id="a-GY"></a>于地界不取寂静不寂静相，<a id="a-GZ"></a>于水、<a id="a-Ga"></a>火、<a id="a-Gb"></a>风、<a id="a-Gc"></a>空、<a id="a-Gd"></a>识界亦不取寂静不寂静相。</p>
  <p id="aGe">“是诸菩萨于因缘不取常无常相，<a id="a-Gf"></a>于等无间缘、<a id="a-Gg"></a>所缘缘、<a id="a-Gh"></a>增上缘亦不取常无常相；<a id="a-Gi"></a>于因缘不取乐无乐相，<a id="a-Gj"></a>于等无间缘、<a id="a-Gk"></a>所缘缘、<a id="a-Gl"></a>增上缘亦不取乐无乐相；<a id="a-Gm"></a>于因缘不取我无我相，<a id="a-Gn"></a>于等无间缘、<a id="a-Go"></a>所缘缘、<a id="a-Gp"></a>增上缘亦不取我无我相；<a id="a-Gq"></a>于因缘不取净不净相，<a id="a-Gr"></a>于等无间缘、<a id="a-Gs"></a>所缘缘、<a id="a-Gt"></a>增上缘亦不取净不净相；<a id="a-Gu"></a>于因缘不取远离不远离相，<a id="a-Gv"></a>于等无间缘、<a id="a-Gw"></a>所缘缘、<a id="a-Gx"></a>增上缘亦不取远离不远离相；<a id="a-Gy"></a>于因缘不取寂静不寂静相、<a id="a-Gz"></a>于等无间缘、<a id="a-H0"></a>所缘缘、<a id="a-H1"></a>增上缘亦不取寂静不寂静相。</p>
  <p id="aH2">“是诸菩萨于无明不取常无常相，<a id="a-H3"></a>于行、<a id="a-H4"></a>识、<a id="a-H5"></a>名色、<a id="a-H6"></a>六处、<a id="a-H7"></a>触、<a id="a-H8"></a>受、<a id="a-H9"></a>爱、<a id="a-HA"></a>取、<a id="a-HB"></a>有、<a id="a-HC"></a>生、<a id="a-HD"></a>老死亦不取常无常相；<a id="a-HE"></a>于无明不取乐无乐相，<a id="a-HF"></a>于行、<a id="a-HG"></a>识、<a id="a-HH"></a>名色、<a id="a-HI"></a>六处、<a id="a-HJ"></a>触、<a id="a-HK"></a>受、<a id="a-HL"></a>爱、<a id="a-HM"></a>取、<a id="a-HN"></a>有、<a id="a-HO"></a>生、<a id="a-HP"></a>老死亦不取乐无乐相；<a id="a-HQ"></a>于无明不取我无我相，<a id="a-HR"></a>于行、<a id="a-HS"></a>识、<a id="a-HT"></a>名色、<a id="a-HU"></a>六处、<a id="a-HV"></a>触、<a id="a-HW"></a>受、<a id="a-HX"></a>爱、<a id="a-HY"></a>取、<a id="a-HZ"></a>有、<a id="a-Ha"></a>生、<a id="a-Hb"></a>老死亦不取我无我相；<a id="a-Hc"></a>于无明不取净不净相，<a id="a-Hd"></a>于行、<a id="a-He"></a>识、<a id="a-Hf"></a>名色、<a id="a-Hg"></a>六处、<a id="a-Hh"></a>触、<a id="a-Hi"></a>受、<a id="a-Hj"></a>爱、<a id="a-Hk"></a>取、<a id="a-Hl"></a>有、<a id="a-Hm"></a>生、<a id="a-Hn"></a>老死亦不取净不净相；<a id="a-Ho"></a>于无明不取远离不远离相，<a id="a-Hp"></a>于行、<a id="a-Hq"></a>识、<a id="a-Hr"></a>名色、<a id="a-Hs"></a>六处、<a id="a-Ht"></a>触、<a id="a-Hu"></a>受、<a id="a-Hv"></a>爱、<a id="a-Hw"></a>取、<a id="a-Hx"></a>有、<a id="a-Hy"></a>生、<a id="a-Hz"></a>老死亦不取远离不远离相；<a id="a-I0"></a>于无明不取寂静不寂静相，<a id="a-I1"></a>于行、<a id="a-I2"></a>识、<a id="a-I3"></a>名色、<a id="a-I4"></a>六处、<a id="a-I5"></a>触、<a id="a-I6"></a>受、<a id="a-I7"></a>爱、<a id="a-I8"></a>取、<a id="a-I9"></a>有、<a id="a-IA"></a>生、<a id="a-IB"></a>老死亦不取寂静不寂静相。</p>
  <p id="aIC">“是诸菩萨于欲界不取常无常相，<a id="a-ID"></a>于色、<a id="a-IE"></a>无色界亦不取常无常相；<a id="a-IF"></a>于欲界不取乐无乐相，<a id="a-IG"></a>于色、<a id="a-IH"></a>无色界亦不取乐无乐相；<a id="a-II"></a>于欲界不取我无我相，<a id="a-IJ"></a>于色、<a id="a-IK"></a>无色界亦不取我无我相；<a id="a-IL"></a>于欲界不取净不净相，<a id="a-IM"></a>于色、<a id="a-IN"></a>无色界亦不取净不净相；<a id="a-IO"></a>于欲界不取远离不远离相，<a id="a-IP"></a>于色、<a id="a-IQ"></a>无色界亦不取远离不远离相；<a id="a-IR"></a>于欲界不取寂静不寂静相，<a id="a-IS"></a>于色、<a id="a-IT"></a>无色界亦不取寂静不寂静相。</p>
  <p id="aIU">“若诸菩萨能作如是方便善巧，<a id="a-IV"></a>不取法相修行布施波罗蜜多，<a id="a-IW"></a>是诸菩萨得入居顶诸菩萨数，<a id="a-IX"></a>能得如顶一切智智。</p>
  <p id="aIY">“又，<a id="a-IZ"></a>满慈子，<a id="a-Ia"></a>若诸菩萨知一切法皆非实有，<a id="a-Ib"></a>远离众相，<a id="a-Ic"></a>而行布施波罗蜜多，<a id="a-Id"></a>是诸菩萨得入居顶诸菩萨数，<a id="a-Ie"></a>能得如顶一切智智，<a id="a-If"></a>亦能教化一切有情，<a id="a-Ig"></a>令依如是一切智智，<a id="a-Ih"></a>发愿趣求亦能证得。</p>
  <p id="aIi">“又，<a id="a-Ij"></a>满慈子，<a id="a-Ik"></a>若诸有情于无相法不起胜解，<a id="a-Il"></a>则不能发一切智心；<a id="a-Im"></a>若不能发一切智心，<a id="a-In"></a>则不能修诸菩萨行；<a id="a-Io"></a>若不能修诸菩萨行，<a id="a-Ip"></a>则不能得一切智智。<a id="a-Iq"></a>若诸有情于无相法能起胜解，<a id="a-Ir"></a>则能发起一切智心；<a id="a-Is"></a>若能发起一切智心，<a id="a-It"></a>则能修行诸菩萨行；<a id="a-Iu"></a>若能修行诸菩萨行，<a id="a-Iv"></a>则能证得一切智智。</p>
  <p id="aIw">“又，<a id="a-Ix"></a>满慈子，<a id="a-Iy"></a>若诸菩萨发心趣求一切智已，<a id="a-Iz"></a>随所舍事，<a id="a-J0"></a>皆能了知空无所有，<a id="a-J1"></a>而行布施波罗蜜多，<a id="a-J2"></a>谓如实知诸所舍事皆如幻化，<a id="a-J3"></a>非如我等无始时来所取诸相。<a id="a-J4"></a>由能知故，<a id="a-J5"></a>于诸所有皆能弃舍不取诸相。<a id="a-J6"></a>诸有情类不如实知诸法非有皆如幻化故，<a id="a-J7"></a>于诸事起坚执著，<a id="a-J8"></a>由坚执著不能弃舍，<a id="a-J9"></a>由不弃舍摄受悭吝，<a id="a-JA"></a>由悭吝故，<a id="a-JB"></a>身坏命终堕诸恶趣受贫穷苦。<a id="a-JC"></a>随有所得不能弃舍，<a id="a-JD"></a>复于其中增长悭吝，<a id="a-JE"></a>由斯复堕诸恶趣中受种种苦，<a id="a-JF"></a>如是受苦皆由取相。</p>
  <p id="aJG">“若诸菩萨方便善巧，<a id="a-JH"></a>知法非有皆如幻化，<a id="a-JI"></a>既如幻化皆应弃舍，<a id="a-JJ"></a>幻化非我及我所故，<a id="a-JK"></a>于一切事皆能弃舍。<a id="a-JL"></a>所以者何？<a id="a-JM"></a>我、<a id="a-JN"></a>我所事既不可得不应执著，<a id="a-JO"></a>无执著故皆能弃舍。<a id="a-JP"></a>由能弃舍，<a id="a-JQ"></a>于佛世尊所说正法深生爱乐，<a id="a-JR"></a>谓作是念：<a id="a-JS"></a>‘希有，<a id="a-JT"></a>世尊！<a id="a-JU"></a>善说诸法皆如幻化，<a id="a-JV"></a>我依佛教一切能舍，<a id="a-JW"></a>谓能弃舍如幻化法，<a id="a-JX"></a>令我当得如幻无相无上菩提。<a id="a-JY"></a>’是诸菩萨作如是念：<a id="a-JZ"></a>‘诸佛世尊能作难作，<a id="a-Ja"></a>谓教菩萨如实了知诸法非有、<a id="a-Jb"></a>皆如幻化，<a id="a-Jc"></a>由了知故不生执著，<a id="a-Jd"></a>少用功力能舍一切，<a id="a-Je"></a>疾证无上正等菩提。<a id="a-Jf"></a>’是故菩萨欲证无上正等菩提，<a id="a-Jg"></a>应如是知诸法非有、<a id="a-Jh"></a>皆如幻化，<a id="a-Ji"></a>舍离众相，<a id="a-Jj"></a>以无相心勤求如顶一切智智。</p>
  <p id="aJk">“汝满慈子勿谓我说如是法要是自辩才，<a id="a-Jl"></a>此皆如来威神之力。<a id="a-Jm"></a>”</p>
  <p id="aJn">尔时，<a id="a-Jo"></a>佛告阿难陀言：<a id="a-Jp"></a>“今舍利子诸有所说皆佛神力，<a id="a-Jq"></a>汝应受持，<a id="a-Jr"></a>我涅槃后当广流布。<a id="a-Js"></a>”</p>
 </body>
</html>