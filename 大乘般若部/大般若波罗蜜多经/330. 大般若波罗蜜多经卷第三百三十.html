<!doctype html>
<html id="z3IBSx25J" data-ver="1400">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第三百三十</h1>
  <h2 id="a2">初分巧方便品第五十之三</h2>
  <p id="a3">佛言：<a id="a-4"></a>“善现，<a id="a-5"></a>如是，<a id="a-6"></a>如是，<a id="a-7"></a>不可说义无增无减，<a id="a-8"></a>布施波罗蜜多亦无增无减，<a id="a-9"></a>净戒、<a id="a-A"></a>安忍、<a id="a-B"></a>精进、<a id="a-C"></a>静虑、<a id="a-D"></a>般若波罗蜜多亦无增无减；<a id="a-E"></a>四念住亦无增无减，<a id="a-F"></a>四正断、<a id="a-G"></a>四神足、<a id="a-H"></a>五根、<a id="a-I"></a>五力、<a id="a-J"></a>七等觉支、<a id="a-K"></a>八圣道支亦无增无减；<a id="a-L"></a>四静虑亦无增无减，<a id="a-M"></a>四无量、<a id="a-N"></a>四无色定亦无增无减；<a id="a-O"></a>八解脱亦无增无减，<a id="a-P"></a>八胜处、<a id="a-Q"></a>九次第定、<a id="a-R"></a>十遍处亦无增无减；<a id="a-S"></a>空解脱门亦无增无减，<a id="a-T"></a>无相、<a id="a-U"></a>无愿解脱门亦无增无减；<a id="a-V"></a>极喜地亦无增无减，<a id="a-W"></a>离垢地、<a id="a-X"></a>发光地、<a id="a-Y"></a>焰慧地、<a id="a-Z"></a>极难胜地、<a id="a-a"></a>现前地、<a id="a-b"></a>远行地、<a id="a-c"></a>不动地、<a id="a-d"></a>善慧地、<a id="a-e"></a>法云地亦无增无减；<a id="a-f"></a>五眼亦无增无减，<a id="a-g"></a>六神通亦无增无减；<a id="a-h"></a>三摩地门亦无增无减，<a id="a-i"></a>陀罗尼门亦无增无减；<a id="a-j"></a>佛十力亦无增无减，<a id="a-k"></a>四无所畏、<a id="a-l"></a>四无礙解、<a id="a-m"></a>大慈、<a id="a-n"></a>大悲、<a id="a-o"></a>大喜、<a id="a-p"></a>大舍、<a id="a-q"></a>十八佛不共法亦无增无减；<a id="a-r"></a>无忘失法亦无增无减，<a id="a-s"></a>恒住舍性亦无增无减；<a id="a-t"></a>一切智亦无增无减，<a id="a-u"></a>道相智、<a id="a-v"></a>一切相智亦无增无减。</p>
  <p id="aw">“善现，<a id="a-x"></a>诸菩萨摩诃萨修行般若波罗蜜多，<a id="a-y"></a>安住般若波罗蜜多方便善巧，<a id="a-z"></a>不作是念：<a id="a-10"></a>‘我于般若波罗蜜多若增若减。<a id="a-11"></a>’不作是念：<a id="a-12"></a>‘我于静虑、<a id="a-13"></a>精进、<a id="a-14"></a>安忍、<a id="a-15"></a>净戒、<a id="a-16"></a>布施波罗蜜多若增若减。<a id="a-17"></a>’但作是念：<a id="a-18"></a>‘唯有名想谓为般若波罗蜜多。<a id="a-19"></a>’但作是念：<a id="a-1A"></a>‘唯有名想谓为静虑、<a id="a-1B"></a>精进、<a id="a-1C"></a>安忍、<a id="a-1D"></a>净戒、<a id="a-1E"></a>布施波罗蜜多。<a id="a-1F"></a>’</p>
  <p id="a1G">“善现，<a id="a-1H"></a>是菩萨摩诃萨修行布施波罗蜜多时，<a id="a-1I"></a>持此布施俱行作意，<a id="a-1J"></a>及依此起心及善根，<a id="a-1K"></a>与诸有情平等共有回向无上正等菩提，<a id="a-1L"></a>如佛无上正等菩提微妙甚深而起回向。</p>
  <p id="a1M">“善现，<a id="a-1N"></a>是菩萨摩诃萨修行净戒波罗蜜多时，<a id="a-1O"></a>持此净戒俱行作意，<a id="a-1P"></a>及依此起心及善根，<a id="a-1Q"></a>与诸有情平等共有回向无上正等菩提，<a id="a-1R"></a>如佛无上正等菩提微妙甚深而起回向。</p>
  <p id="a1S">“善现，<a id="a-1T"></a>是菩萨摩诃萨修行安忍波罗蜜多时，<a id="a-1U"></a>持此安忍俱行作意，<a id="a-1V"></a>及依此起心及善根，<a id="a-1W"></a>与诸有情平等共有回向无上正等菩提，<a id="a-1X"></a>如佛无上正等菩提微妙甚深而起回向。</p>
  <p id="a1Y">“善现，<a id="a-1Z"></a>是菩萨摩诃萨修行精进波罗蜜多时，<a id="a-1a"></a>持此精进俱行作意，<a id="a-1b"></a>及依此起心及善根，<a id="a-1c"></a>与诸有情平等共有回向无上正等菩提，<a id="a-1d"></a>如佛无上正等菩提微妙甚深而起回向。</p>
  <p id="a1e">“善现，<a id="a-1f"></a>是菩萨摩诃萨修行静虑波罗蜜多时，<a id="a-1g"></a>持此静虑俱行作意，<a id="a-1h"></a>及依此起心及善根，<a id="a-1i"></a>与诸有情平等共有回向无上正等菩提，<a id="a-1j"></a>如佛无上正等菩提微妙甚深而起回向。</p>
  <p id="a1k">“善现，<a id="a-1l"></a>是菩萨摩诃萨修行般若波罗蜜多时，<a id="a-1m"></a>持此般若俱行作意，<a id="a-1n"></a>及依此起心及善根，<a id="a-1o"></a>与诸有情平等共有回向无上正等菩提，<a id="a-1p"></a>如佛无上正等菩提微妙甚深而起回向，<a id="a-1q"></a>由此回向巧方便力证得无上正等菩提。<a id="a-1r"></a>”</p>
  <p id="a1s">尔时，<a id="a-1t"></a>具寿善现白佛言：<a id="a-1u"></a>“世尊，<a id="a-1v"></a>何谓无上正等菩提？<a id="a-1w"></a>”</p>
  <p id="a1x">佛言：<a id="a-1y"></a>“善现，<a id="a-1z"></a>诸法真如是谓无上正等菩提。<a id="a-20"></a>”</p>
  <p id="a21">具寿善现复言：<a id="a-22"></a>“世尊，<a id="a-23"></a>何谓诸法真如，<a id="a-24"></a>而说诸法真如是谓无上正等菩提？<a id="a-25"></a>”</p>
  <p id="a26">佛言：<a id="a-27"></a>“善现，<a id="a-28"></a>诸色真如是谓无上正等菩提，<a id="a-29"></a>受、<a id="a-2A"></a>想、<a id="a-2B"></a>行、<a id="a-2C"></a>识真如是谓无上正等菩提。</p>
  <p id="a2D">“善现，<a id="a-2E"></a>眼处真如是谓无上正等菩提，<a id="a-2F"></a>耳、<a id="a-2G"></a>鼻、<a id="a-2H"></a>舌、<a id="a-2I"></a>身、<a id="a-2J"></a>意处真如是谓无上正等菩提。</p>
  <p id="a2K">“善现，<a id="a-2L"></a>色处真如是谓无上正等菩提，<a id="a-2M"></a>声、<a id="a-2N"></a>香、<a id="a-2O"></a>味、<a id="a-2P"></a>触、<a id="a-2Q"></a>法处真如是谓无上正等菩提。</p>
  <p id="a2R">“善现，<a id="a-2S"></a>眼界真如是谓无上正等菩提，<a id="a-2T"></a>耳、<a id="a-2U"></a>鼻、<a id="a-2V"></a>舌、<a id="a-2W"></a>身、<a id="a-2X"></a>意界真如是谓无上正等菩提。</p>
  <p id="a2Y">“善现，<a id="a-2Z"></a>色界真如是谓无上正等菩提，<a id="a-2a"></a>声、<a id="a-2b"></a>香、<a id="a-2c"></a>味、<a id="a-2d"></a>触、<a id="a-2e"></a>法界真如是谓无上正等菩提。</p>
  <p id="a2f">“善现，<a id="a-2g"></a>眼识界真如是谓无上正等菩提，<a id="a-2h"></a>耳、<a id="a-2i"></a>鼻、<a id="a-2j"></a>舌、<a id="a-2k"></a>身、<a id="a-2l"></a>意识界真如是谓无上正等菩提。</p>
  <p id="a2m">“善现，<a id="a-2n"></a>眼触真如是谓无上正等菩提，<a id="a-2o"></a>耳、<a id="a-2p"></a>鼻、<a id="a-2q"></a>舌、<a id="a-2r"></a>身、<a id="a-2s"></a>意触真如是谓无上正等菩提。</p>
  <p id="a2t">“善现，<a id="a-2u"></a>眼触为缘所生诸受真如是谓无上正等菩提，<a id="a-2v"></a>耳、<a id="a-2w"></a>鼻、<a id="a-2x"></a>舌、<a id="a-2y"></a>身、<a id="a-2z"></a>意触为缘所生诸受真如是谓无上正等菩提。</p>
  <p id="a30">“善现，<a id="a-31"></a>地界真如是谓无上正等菩提，<a id="a-32"></a>水、<a id="a-33"></a>火、<a id="a-34"></a>风、<a id="a-35"></a>空、<a id="a-36"></a>识界真如是谓无上正等菩提。</p>
  <p id="a37">“善现，<a id="a-38"></a>因缘性真如是谓无上正等菩提，<a id="a-39"></a>等无间缘、<a id="a-3A"></a>所缘缘、<a id="a-3B"></a>增上缘性真如是谓无上正等菩提。</p>
  <p id="a3C">“善现，<a id="a-3D"></a>无明真如是谓无上正等菩提，<a id="a-3E"></a>行、<a id="a-3F"></a>识、<a id="a-3G"></a>名色、<a id="a-3H"></a>六处、<a id="a-3I"></a>触、<a id="a-3J"></a>受、<a id="a-3K"></a>爱、<a id="a-3L"></a>取、<a id="a-3M"></a>有、<a id="a-3N"></a>生、<a id="a-3O"></a>老死真如是谓无上正等菩提。</p>
  <p id="a3P">“善现，<a id="a-3Q"></a>布施波罗蜜多真如是谓无上正等菩提，<a id="a-3R"></a>净戒、<a id="a-3S"></a>安忍、<a id="a-3T"></a>精进、<a id="a-3U"></a>静虑、<a id="a-3V"></a>般若波罗蜜多真如是谓无上正等菩提。</p>
  <p id="a3W">“善现，<a id="a-3X"></a>内空真如是谓无上正等菩提，<a id="a-3Y"></a>外空、<a id="a-3Z"></a>内外空、<a id="a-3a"></a>空空、<a id="a-3b"></a>大空、<a id="a-3c"></a>胜义空、<a id="a-3d"></a>有为空、<a id="a-3e"></a>无为空、<a id="a-3f"></a>毕竟空、<a id="a-3g"></a>无际空、<a id="a-3h"></a>散空、<a id="a-3i"></a>无变异空、<a id="a-3j"></a>本性空、<a id="a-3k"></a>自相空、<a id="a-3l"></a>共相空、<a id="a-3m"></a>一切法空、<a id="a-3n"></a>不可得空、<a id="a-3o"></a>无性空、<a id="a-3p"></a>自性空、<a id="a-3q"></a>无性自性空真如是谓无上正等菩提。</p>
  <p id="a3r">“善现，<a id="a-3s"></a>真如真如是谓无上正等菩提，<a id="a-3t"></a>法界、<a id="a-3u"></a>法性、<a id="a-3v"></a>不虚妄性、<a id="a-3w"></a>不变异性、<a id="a-3x"></a>平等性、<a id="a-3y"></a>离生性、<a id="a-3z"></a>法定、<a id="a-40"></a>法住、<a id="a-41"></a>实际、<a id="a-42"></a>虚空界、<a id="a-43"></a>不思议界真如是谓无上正等菩提。</p>
  <p id="a44">“善现，<a id="a-45"></a>四念住真如是谓无上正等菩提，<a id="a-46"></a>四正断、<a id="a-47"></a>四神足、<a id="a-48"></a>五根、<a id="a-49"></a>五力、<a id="a-4A"></a>七等觉支、<a id="a-4B"></a>八圣道支真如是谓无上正等菩提。</p>
  <p id="a4C">“善现，<a id="a-4D"></a>苦圣谛真如是谓无上正等菩提，<a id="a-4E"></a>集、<a id="a-4F"></a>灭、<a id="a-4G"></a>道圣谛真如是谓无上正等菩提。</p>
  <p id="a4H">“善现，<a id="a-4I"></a>四静虑真如是谓无上正等菩提，<a id="a-4J"></a>四无量，<a id="a-4K"></a>四无色定真如是谓无上正等菩提。</p>
  <p id="a4L">“善现，<a id="a-4M"></a>八解脱真如是谓无上正等菩提，<a id="a-4N"></a>八胜处、<a id="a-4O"></a>九次第定、<a id="a-4P"></a>十遍处真如是谓无上正等菩提。</p>
  <p id="a4Q">“善现，<a id="a-4R"></a>空解脱门真如是谓无上正等菩提，<a id="a-4S"></a>无相、<a id="a-4T"></a>无愿解脱门真如是谓无上正等菩提。</p>
  <p id="a4U">“善现，<a id="a-4V"></a>极喜地真如是谓无上正等菩提，<a id="a-4W"></a>离垢地、<a id="a-4X"></a>发光地、<a id="a-4Y"></a>焰慧地、<a id="a-4Z"></a>极难胜地、<a id="a-4a"></a>现前地、<a id="a-4b"></a>远行地、<a id="a-4c"></a>不动地、<a id="a-4d"></a>善慧地、<a id="a-4e"></a>法云地真如是谓无上正等菩提。</p>
  <p id="a4f">“善现，<a id="a-4g"></a>五眼真如是谓无上正等菩提，<a id="a-4h"></a>六神通真如是谓无上正等菩提。</p>
  <p id="a4i">“善现，<a id="a-4j"></a>三摩地门真如是谓无上正等菩提，<a id="a-4k"></a>陀罗尼门真如是谓无上正等菩提。</p>
  <p id="a4l">“善现，<a id="a-4m"></a>佛十力真如是谓无上正等菩提，<a id="a-4n"></a>四无所畏、<a id="a-4o"></a>四无礙解、<a id="a-4p"></a>大慈、<a id="a-4q"></a>大悲、<a id="a-4r"></a>大喜、<a id="a-4s"></a>大舍、<a id="a-4t"></a>十八佛不共法真如是谓无上正等菩提。</p>
  <p id="a4u">“善现，<a id="a-4v"></a>无忘失法真如是谓无上正等菩提，<a id="a-4w"></a>恒住舍性真如是谓无上正等菩提。</p>
  <p id="a4x">“善现，<a id="a-4y"></a>预流果真如是谓无上正等菩提，<a id="a-4z"></a>一来、<a id="a-50"></a>不还、<a id="a-51"></a>阿罗汉果真如是谓无上正等菩提。</p>
  <p id="a52">“善现，<a id="a-53"></a>独觉菩提真如是谓无上正等菩提。</p>
  <p id="a54">“善现，<a id="a-55"></a>一切智真如是谓无上正等菩提，<a id="a-56"></a>道相智、<a id="a-57"></a>一切相智真如是谓无上正等菩提。</p>
  <p id="a58">“善现，<a id="a-59"></a>生死真如是谓无上正等菩提，<a id="a-5A"></a>涅槃真如是谓无上正等菩提。</p>
  <p id="a5B">“善现，<a id="a-5C"></a>诸法真如无增无减故，<a id="a-5D"></a>诸佛无上正等菩提亦无增无减。</p>
  <p id="a5E">“善现，<a id="a-5F"></a>诸菩萨摩诃萨不离般若波罗蜜多，<a id="a-5G"></a>常乐安住诸法真如，<a id="a-5H"></a>都不见法有增有减。<a id="a-5I"></a>由此因缘，<a id="a-5J"></a>不可说义无增无减，<a id="a-5K"></a>布施波罗蜜多亦无增无减，<a id="a-5L"></a>净戒、<a id="a-5M"></a>安忍、<a id="a-5N"></a>精进、<a id="a-5O"></a>静虑、<a id="a-5P"></a>般若波罗蜜多亦无增无减；<a id="a-5Q"></a>四念住亦无增无减，<a id="a-5R"></a>四正断、<a id="a-5S"></a>四神足、<a id="a-5T"></a>五根、<a id="a-5U"></a>五力、<a id="a-5V"></a>七等觉支、<a id="a-5W"></a>八圣道支亦无增无减；<a id="a-5X"></a>四静虑亦无增无减，<a id="a-5Y"></a>四无量、<a id="a-5Z"></a>四无色定亦无增无减；<a id="a-5a"></a>八解脱亦无增无减，<a id="a-5b"></a>八胜处、<a id="a-5c"></a>九次第定、<a id="a-5d"></a>十遍处亦无增无减；<a id="a-5e"></a>空解脱门亦无增无减，<a id="a-5f"></a>无相、<a id="a-5g"></a>无愿解脱门亦无增无减；<a id="a-5h"></a>极喜地亦无增无减，<a id="a-5i"></a>离垢地、<a id="a-5j"></a>发光地、<a id="a-5k"></a>焰慧地、<a id="a-5l"></a>极难胜地、<a id="a-5m"></a>现前地、<a id="a-5n"></a>远行地、<a id="a-5o"></a>不动地、<a id="a-5p"></a>善慧地、<a id="a-5q"></a>法云地亦无增无减；<a id="a-5r"></a>五眼亦无增无减，<a id="a-5s"></a>六神通亦无增无减；<a id="a-5t"></a>三摩地门亦无增无减，<a id="a-5u"></a>陀罗尼门亦无增无减；<a id="a-5v"></a>佛十力亦无增无减，<a id="a-5w"></a>四无所畏、<a id="a-5x"></a>四无礙解、<a id="a-5y"></a>大慈、<a id="a-5z"></a>大悲、<a id="a-60"></a>大喜、<a id="a-61"></a>大舍、<a id="a-62"></a>十八佛不共法亦无增无减、<a id="a-63"></a>无忘失法亦无增无减，<a id="a-64"></a>恒住舍性亦无增无减；<a id="a-65"></a>一切智亦无增无减，<a id="a-66"></a>道相智、<a id="a-67"></a>一切相智亦无增无减。<a id="a-68"></a>善现，<a id="a-69"></a>诸菩萨摩诃萨依止无增无减方便，<a id="a-6A"></a>修行般若波罗蜜多，<a id="a-6B"></a>由此为门集诸功德，<a id="a-6C"></a>便证无上正等菩提。<a id="a-6D"></a>”</p>
  <p id="a6E">尔时，<a id="a-6F"></a>具寿善现白佛言：<a id="a-6G"></a>“世尊，<a id="a-6H"></a>若菩萨摩诃萨依止无增无减方便，<a id="a-6I"></a>修行般若波罗蜜多，<a id="a-6J"></a>由此为门集一切功德，<a id="a-6K"></a>便证无上正等菩提者，<a id="a-6L"></a>是菩萨摩诃萨为用初心证得无上正等菩提？<a id="a-6M"></a>为用后心证得无上正等菩提？</p>
  <p id="a6N">“世尊，<a id="a-6O"></a>是菩萨摩诃萨若用初心证得无上正等菩提，<a id="a-6P"></a>初心起时，<a id="a-6Q"></a>后心未起，<a id="a-6R"></a>无和合义。<a id="a-6S"></a>若用后心证得无上正等菩提，<a id="a-6T"></a>后心起时，<a id="a-6U"></a>前心已灭，<a id="a-6V"></a>无和合义。<a id="a-6W"></a>如是前后心、<a id="a-6X"></a>心所法进退推徵，<a id="a-6Y"></a>无和合义，<a id="a-6Z"></a>云何可得积集善根？<a id="a-6a"></a>若诸善根不可积集，<a id="a-6b"></a>如何菩萨能证无上正等菩提？<a id="a-6c"></a>”</p>
  <p id="a6d">佛言：<a id="a-6e"></a>“善现，<a id="a-6f"></a>吾当为汝略说一喻，<a id="a-6g"></a>令有智者于所说义易可得解。<a id="a-6h"></a>善现，<a id="a-6i"></a>于意云何？<a id="a-6j"></a>如燃灯时，<a id="a-6k"></a>为初焰能焦炷？<a id="a-6l"></a>为后焰能焦炷？<a id="a-6m"></a>”</p>
  <p id="a6n">“世尊，<a id="a-6o"></a>如我意解，<a id="a-6p"></a>非初焰能焦炷，<a id="a-6q"></a>亦不离初焰能焦炷；<a id="a-6r"></a>非后焰能焦炷，<a id="a-6s"></a>亦不离后焰能焦炷。<a id="a-6t"></a>”</p>
  <p id="a6u">“善现，<a id="a-6v"></a>于意云何？<a id="a-6w"></a>炷为焦不？<a id="a-6x"></a>”</p>
  <p id="a6y">“世尊，<a id="a-6z"></a>世间现见其炷实焦。<a id="a-70"></a>”</p>
  <p id="a71">佛言：<a id="a-72"></a>“善现，<a id="a-73"></a>诸菩萨摩诃萨亦复如是，<a id="a-74"></a>非用初心证得无上正等菩提，<a id="a-75"></a>亦不离初心证得无上正等菩提；<a id="a-76"></a>非用后心证得无上正等菩提，<a id="a-77"></a>亦不离后心证得无上正等菩提，<a id="a-78"></a>而诸菩萨摩诃萨证得无上正等菩提。</p>
  <p id="a79">“复次，<a id="a-7A"></a>善现，<a id="a-7B"></a>诸菩萨摩诃萨从初发心修行般若波罗蜜多，<a id="a-7C"></a>圆满十地证得无上正等菩提。<a id="a-7D"></a>”</p>
  <p id="a7E">时，<a id="a-7F"></a>具寿善现白佛言：<a id="a-7G"></a>“世尊，<a id="a-7H"></a>诸菩萨摩诃萨修学何等十地圆满证得无上正等菩提？<a id="a-7I"></a>”</p>
  <p id="a7J">佛言：<a id="a-7K"></a>“善现，<a id="a-7L"></a>诸菩萨摩诃萨修行极喜地乃至法云地，<a id="a-7M"></a>令其圆满证得无上正等菩提；<a id="a-7N"></a>亦学净观地、<a id="a-7O"></a>种性地、<a id="a-7P"></a>第八地、<a id="a-7Q"></a>见地、<a id="a-7R"></a>薄地、<a id="a-7S"></a>离欲地、<a id="a-7T"></a>已办地、<a id="a-7U"></a>独觉地、<a id="a-7V"></a>菩萨地、<a id="a-7W"></a>如来地，<a id="a-7X"></a>令其圆满证得无上正等菩提。<a id="a-7Y"></a>善现，<a id="a-7Z"></a>诸菩萨摩诃萨于此十地精勤修学得圆满时，<a id="a-7a"></a>非用初心证得无上正等菩提，<a id="a-7b"></a>亦不离初心证得无上正等菩提；<a id="a-7c"></a>非用后心证得无上正等菩提，<a id="a-7d"></a>亦不离后心证得无上正等菩提，<a id="a-7e"></a>而诸菩萨摩诃萨证得无上正等菩提。<a id="a-7f"></a>”</p>
  <p id="a7g">具寿善现白佛言：<a id="a-7h"></a>“世尊，<a id="a-7i"></a>如是缘起甚深甚妙！<a id="a-7j"></a>谓诸菩萨摩诃萨，<a id="a-7k"></a>非用初心证得无上正等菩提，<a id="a-7l"></a>非离初心证得无上正等菩提；<a id="a-7m"></a>非用后心证得无上正等菩提，<a id="a-7n"></a>非离后心证得无上正等菩提，<a id="a-7o"></a>而诸菩萨摩诃萨证得无上正等菩提。<a id="a-7p"></a>”</p>
  <p id="a7q">佛告善现：<a id="a-7r"></a>“于意云何？<a id="a-7s"></a>若心已灭，<a id="a-7t"></a>可更生不？<a id="a-7u"></a>”</p>
  <p id="a7v">善现答言：<a id="a-7w"></a>“不也，<a id="a-7x"></a>世尊。<a id="a-7y"></a>不也，<a id="a-7z"></a>善逝。<a id="a-80"></a>”</p>
  <p id="a81">佛告善现：<a id="a-82"></a>“于意云何？<a id="a-83"></a>若心已生，<a id="a-84"></a>有灭法不？<a id="a-85"></a>”</p>
  <p id="a86">善现答言：<a id="a-87"></a>“如是，<a id="a-88"></a>世尊。<a id="a-89"></a>如是，<a id="a-8A"></a>善逝。<a id="a-8B"></a>”</p>
  <p id="a8C">佛告善现：<a id="a-8D"></a>“于意云何？<a id="a-8E"></a>有灭法心非当灭不？<a id="a-8F"></a>”</p>
  <p id="a8G">善现答言：<a id="a-8H"></a>“不也，<a id="a-8I"></a>世尊。<a id="a-8J"></a>不也，<a id="a-8K"></a>善逝。<a id="a-8L"></a>”</p>
  <p id="a8M">佛告善现：<a id="a-8N"></a>“于意云何？<a id="a-8O"></a>心住为如心真如不？<a id="a-8P"></a>”</p>
  <p id="a8Q">善现答言：<a id="a-8R"></a>“如是，<a id="a-8S"></a>世尊。<a id="a-8T"></a>如是，<a id="a-8U"></a>善逝。<a id="a-8V"></a>”</p>
  <p id="a8W">佛告善现：<a id="a-8X"></a>“于意云何？<a id="a-8Y"></a>心如真如住，<a id="a-8Z"></a>为如实际不？<a id="a-8a"></a>”</p>
  <p id="a8b">善现答言：<a id="a-8c"></a>“不也，<a id="a-8d"></a>世尊。<a id="a-8e"></a>不也，<a id="a-8f"></a>善逝。<a id="a-8g"></a>”</p>
  <p id="a8h">佛告善现：<a id="a-8i"></a>“于意云何？<a id="a-8j"></a>真如、<a id="a-8k"></a>实际为甚深不？<a id="a-8l"></a>”</p>
  <p id="a8m">善现答言：<a id="a-8n"></a>“如是，<a id="a-8o"></a>世尊。<a id="a-8p"></a>如是，<a id="a-8q"></a>善逝。<a id="a-8r"></a>”</p>
  <p id="a8s">佛告善现：<a id="a-8t"></a>“于意云何？<a id="a-8u"></a>即真如是心不？<a id="a-8v"></a>”</p>
  <p id="a8w">善现答言：<a id="a-8x"></a>“不也，<a id="a-8y"></a>世尊。<a id="a-8z"></a>不也，<a id="a-90"></a>善逝。<a id="a-91"></a>”</p>
  <p id="a92">佛告善现：<a id="a-93"></a>“于意云何？<a id="a-94"></a>离真如有心不？<a id="a-95"></a>”</p>
  <p id="a96">善现答言：<a id="a-97"></a>“不也，<a id="a-98"></a>世尊。<a id="a-99"></a>不也，<a id="a-9A"></a>善逝。<a id="a-9B"></a>”</p>
  <p id="a9C">佛告善现：<a id="a-9D"></a>“于意云何？<a id="a-9E"></a>即心是真如不？<a id="a-9F"></a>”</p>
  <p id="a9G">善现答言：<a id="a-9H"></a>“不也，<a id="a-9I"></a>世尊。<a id="a-9J"></a>不也，<a id="a-9K"></a>善逝。<a id="a-9L"></a>”</p>
  <p id="a9M">佛告善现：<a id="a-9N"></a>“于意云何？<a id="a-9O"></a>离心有真如不？<a id="a-9P"></a>”</p>
  <p id="a9Q">善现答言：<a id="a-9R"></a>“不也，<a id="a-9S"></a>世尊。<a id="a-9T"></a>不也，<a id="a-9U"></a>善逝。<a id="a-9V"></a>”</p>
  <p id="a9W">佛告善现：<a id="a-9X"></a>“于意云何？<a id="a-9Y"></a>真如见真如不？<a id="a-9Z"></a>”</p>
  <p id="a9a">善现答言：<a id="a-9b"></a>“不也，<a id="a-9c"></a>世尊。<a id="a-9d"></a>不也，<a id="a-9e"></a>善逝。<a id="a-9f"></a>”</p>
  <p id="a9g">佛告善现：<a id="a-9h"></a>“于意云何？<a id="a-9i"></a>若菩萨摩诃萨能如是行，<a id="a-9j"></a>是行深般若波罗蜜多不？<a id="a-9k"></a>”</p>
  <p id="a9l">善现答言：<a id="a-9m"></a>“若菩萨摩诃萨能如是行，<a id="a-9n"></a>是行深般若波罗蜜多。<a id="a-9o"></a>”</p>
  <p id="a9p">佛告善现：<a id="a-9q"></a>“于意云何？<a id="a-9r"></a>若菩萨摩诃萨能如是行，<a id="a-9s"></a>为行何处？<a id="a-9t"></a>”</p>
  <p id="a9u">善现答言：<a id="a-9v"></a>“若菩萨摩诃萨能如是行，<a id="a-9w"></a>都无行处。<a id="a-9x"></a>所以者何？<a id="a-9y"></a>世尊，<a id="a-9z"></a>若菩萨摩诃萨行深般若波罗蜜多，<a id="a-A0"></a>无心现行，<a id="a-A1"></a>无现行处。<a id="a-A2"></a>何以故？<a id="a-A3"></a>世尊，<a id="a-A4"></a>住真如中都无现行、<a id="a-A5"></a>现行处故。<a id="a-A6"></a>”</p>
  <p id="aA7">佛告善现：<a id="a-A8"></a>“于意云何？<a id="a-A9"></a>若菩萨摩诃萨行深般若波罗蜜多时，<a id="a-AA"></a>为行在何处？<a id="a-AB"></a>”</p>
  <p id="aAC">善现答言：<a id="a-AD"></a>“若菩萨摩诃萨行深般若波罗蜜多时，<a id="a-AE"></a>行在胜义谛。<a id="a-AF"></a>此中现行及现行处俱无所有，<a id="a-AG"></a>能取、<a id="a-AH"></a>所取不可得故。<a id="a-AI"></a>”</p>
  <p id="aAJ">佛告善现：<a id="a-AK"></a>“于意云何？<a id="a-AL"></a>若菩萨摩诃萨行深般若波罗蜜多时，<a id="a-AM"></a>行胜义谛中，<a id="a-AN"></a>虽不取相而行相不？<a id="a-AO"></a>”</p>
  <p id="aAP">善现答言：<a id="a-AQ"></a>“不也，<a id="a-AR"></a>世尊。<a id="a-AS"></a>不也，<a id="a-AT"></a>善逝。<a id="a-AU"></a>”</p>
  <p id="aAV">佛告善现：<a id="a-AW"></a>“于意云何？<a id="a-AX"></a>是菩萨摩诃萨行深般若波罗蜜多时，<a id="a-AY"></a>行胜义谛中为坏相不？<a id="a-AZ"></a>”</p>
  <p id="aAa">善现答言：<a id="a-Ab"></a>“不也，<a id="a-Ac"></a>世尊。<a id="a-Ad"></a>不也，<a id="a-Ae"></a>善逝。<a id="a-Af"></a>”</p>
  <p id="aAg">佛告善现：<a id="a-Ah"></a>“于意云何？<a id="a-Ai"></a>是菩萨摩诃萨行深般若波罗蜜多时，<a id="a-Aj"></a>行胜义谛中坏相想不？<a id="a-Ak"></a>”</p>
  <p id="aAl">善现答言：<a id="a-Am"></a>“不也，<a id="a-An"></a>世尊。<a id="a-Ao"></a>不也，<a id="a-Ap"></a>善逝。<a id="a-Aq"></a>”</p>
  <p id="aAr">佛言：<a id="a-As"></a>“善现，<a id="a-At"></a>是菩萨摩诃萨行深般若波罗蜜多时，<a id="a-Au"></a>云何不坏相亦不坏相想？<a id="a-Av"></a>”</p>
  <p id="aAw">善现答言：<a id="a-Ax"></a>“是菩萨摩诃萨行深般若波罗蜜多时，<a id="a-Ay"></a>不作是念：<a id="a-Az"></a>‘我当坏相及坏相想。<a id="a-B0"></a>’亦不作是念：<a id="a-B1"></a>‘我当坏无相及坏无相想。<a id="a-B2"></a>’于一切种无分别故。<a id="a-B3"></a>世尊，<a id="a-B4"></a>是菩萨摩诃萨行深般若波罗蜜多，<a id="a-B5"></a>虽能如是离诸分别，<a id="a-B6"></a>而佛十力、<a id="a-B7"></a>四无所畏、<a id="a-B8"></a>四无礙解、<a id="a-B9"></a>大慈、<a id="a-BA"></a>大悲、<a id="a-BB"></a>大喜、<a id="a-BC"></a>大舍、<a id="a-BD"></a>十八佛不共法等无量胜功德未圆满故，<a id="a-BE"></a>未证无上正等菩提。<a id="a-BF"></a>世尊，<a id="a-BG"></a>是菩萨摩诃萨成就微妙善巧方便，<a id="a-BH"></a>由此善巧方便力故，<a id="a-BI"></a>于一切法不取不坏。<a id="a-BJ"></a>何以故？<a id="a-BK"></a>世尊，<a id="a-BL"></a>是菩萨摩诃萨知一切法自相空故。<a id="a-BM"></a>世尊，<a id="a-BN"></a>是菩萨摩诃萨住一切法自相空中，<a id="a-BO"></a>为度诸有情入三三摩地，<a id="a-BP"></a>大悲愿力所牵逼故，<a id="a-BQ"></a>用此三定成熟有情。<a id="a-BR"></a>”</p>
  <p id="aBS">佛言：<a id="a-BT"></a>“善现，<a id="a-BU"></a>如是，<a id="a-BV"></a>如是，<a id="a-BW"></a>如汝所说。<a id="a-BX"></a>”</p>
  <p id="aBY">时，<a id="a-BZ"></a>具寿善现白佛言：<a id="a-Ba"></a>“世尊，<a id="a-Bb"></a>是菩萨摩诃萨云何入此三三摩地成熟有情？<a id="a-Bc"></a>”</p>
  <p id="aBd">佛言：<a id="a-Be"></a>“善现，<a id="a-Bf"></a>是菩萨摩诃萨安住空三摩地，<a id="a-Bg"></a>见诸有情多执我者，<a id="a-Bh"></a>以方便力教令安住空三摩地。</p>
  <p id="aBi">“善现，<a id="a-Bj"></a>是菩萨摩诃萨安住无相三摩地，<a id="a-Bk"></a>见诸有情多行相者，<a id="a-Bl"></a>以方便力教令安住无相三摩地。</p>
  <p id="aBm">“善现，<a id="a-Bn"></a>是菩萨摩诃萨安住无愿三摩地，<a id="a-Bo"></a>见诸有情多愿乐者，<a id="a-Bp"></a>以方便力教令安住无愿三摩地。</p>
  <p id="aBq">“善现，<a id="a-Br"></a>是菩萨摩诃萨行深般若波罗蜜多，<a id="a-Bs"></a>如是入此三三摩地成熟有情。<a id="a-Bt"></a>”</p>
  <p id="aBu">尔时，<a id="a-Bv"></a>具寿舍利子问具寿善现言：<a id="a-Bw"></a>“善现，<a id="a-Bx"></a>若菩萨摩诃萨梦中入此三三摩地，<a id="a-By"></a>于深般若波罗蜜多有增益不？<a id="a-Bz"></a>”</p>
  <p id="aC0">善现答言：<a id="a-C1"></a>“舍利子，<a id="a-C2"></a>若菩萨摩诃萨昼时入此三三摩地，<a id="a-C3"></a>于深般若波罗蜜多有增益者，<a id="a-C4"></a>彼梦中入亦有增益。<a id="a-C5"></a>何以故？<a id="a-C6"></a>舍利子，<a id="a-C7"></a>昼与梦中，<a id="a-C8"></a>无差别故。<a id="a-C9"></a>舍利子，<a id="a-CA"></a>若菩萨摩诃萨昼行般若波罗蜜多，<a id="a-CB"></a>既名修习甚深般若波罗蜜多；<a id="a-CC"></a>是菩萨摩诃萨梦行般若波罗蜜多，<a id="a-CD"></a>亦名修习甚深般若波罗蜜多，<a id="a-CE"></a>三三摩地于深般若波罗蜜多能为增益亦应如是。<a id="a-CF"></a>”</p>
  <p id="aCG">时，<a id="a-CH"></a>舍利子问善现言：<a id="a-CI"></a>“诸菩萨摩诃萨梦中作业，<a id="a-CJ"></a>为有增益或损减不？<a id="a-CK"></a>佛说有为虚妄不实、<a id="a-CL"></a>如梦所作，<a id="a-CM"></a>云何彼业能有增减？<a id="a-CN"></a>所以者何？<a id="a-CO"></a>非于梦中所作诸业能有增益或能损减，<a id="a-CP"></a>要至觉时忆想分别梦中所作，<a id="a-CQ"></a>乃有增减。<a id="a-CR"></a>”</p>
  <p id="aCS">善现答言：<a id="a-CT"></a>“诸有昼日断他命已，<a id="a-CU"></a>于夜梦中忆想分别，<a id="a-CV"></a>深自庆快；<a id="a-CW"></a>或复有人梦断他命，<a id="a-CX"></a>谓在觉位生大欢喜。<a id="a-CY"></a>如是二业，<a id="a-CZ"></a>于意云何？<a id="a-Ca"></a>”</p>
  <p id="aCb">舍利子言：<a id="a-Cc"></a>“无所缘事，<a id="a-Cd"></a>若思、<a id="a-Ce"></a>若业俱不得生；<a id="a-Cf"></a>要有所缘，<a id="a-Cg"></a>思、<a id="a-Ch"></a>业方起。<a id="a-Ci"></a>梦中思、<a id="a-Cj"></a>业，<a id="a-Ck"></a>缘何而生？<a id="a-Cl"></a>”</p>
  <p id="aCm">善现答言：<a id="a-Cn"></a>“如是，<a id="a-Co"></a>如是，<a id="a-Cp"></a>若梦、<a id="a-Cq"></a>若觉，<a id="a-Cr"></a>无所缘事，<a id="a-Cs"></a>思、<a id="a-Ct"></a>业不生；<a id="a-Cu"></a>要有所缘，<a id="a-Cv"></a>思、<a id="a-Cw"></a>业方起。<a id="a-Cx"></a>何以故？<a id="a-Cy"></a>舍利子，<a id="a-Cz"></a>若梦、<a id="a-D0"></a>若觉，<a id="a-D1"></a>要于见闻觉知法中有觉慧转，<a id="a-D2"></a>由斯起染或复起净；<a id="a-D3"></a>若无见闻觉知，<a id="a-D4"></a>诸法无觉慧转，<a id="a-D5"></a>亦无染净。<a id="a-D6"></a>由此故知，<a id="a-D7"></a>若梦、<a id="a-D8"></a>若觉，<a id="a-D9"></a>有所缘事，<a id="a-DA"></a>思、<a id="a-DB"></a>业方起；<a id="a-DC"></a>无所缘事，<a id="a-DD"></a>思、<a id="a-DE"></a>业不生。<a id="a-DF"></a>”</p>
  <p id="aDG">时，<a id="a-DH"></a>舍利子问善现言：<a id="a-DI"></a>“佛说思、<a id="a-DJ"></a>业皆离自性，<a id="a-DK"></a>云何可言有所缘起？<a id="a-DL"></a>”</p>
  <p id="aDM">善现答言：<a id="a-DN"></a>“虽诸思、<a id="a-DO"></a>业及所缘事自性皆空，<a id="a-DP"></a>而由自心取相分别，<a id="a-DQ"></a>故说思、<a id="a-DR"></a>业，<a id="a-DS"></a>有所缘生；<a id="a-DT"></a>若无所缘，<a id="a-DU"></a>思、<a id="a-DV"></a>业不起。<a id="a-DW"></a>”</p>
  <p id="aDX">尔时，<a id="a-DY"></a>具寿舍利子复问具寿善现言：<a id="a-DZ"></a>“若菩萨摩诃萨梦中修行布施、<a id="a-Da"></a>净戒、<a id="a-Db"></a>安忍、<a id="a-Dc"></a>精进、<a id="a-Dd"></a>静虑、<a id="a-De"></a>般若，<a id="a-Df"></a>持此善根与诸有情平等共有回向无上正等菩提，<a id="a-Dg"></a>是菩萨摩诃萨为实回向大菩提不？<a id="a-Dh"></a>”</p>
  <p id="aDi">时，<a id="a-Dj"></a>具寿善现语舍利子言：<a id="a-Dk"></a>“慈氏菩萨摩诃萨，<a id="a-Dl"></a>久已受得不退转记，<a id="a-Dm"></a>唯隔一生定当作佛，<a id="a-Dn"></a>善能酬答一切难问，<a id="a-Do"></a>现在此会，<a id="a-Dp"></a>宜请问之。<a id="a-Dq"></a>补处慈尊，<a id="a-Dr"></a>定应为答。<a id="a-Ds"></a>”</p>
  <p id="aDt">时，<a id="a-Du"></a>舍利子如善现言，<a id="a-Dv"></a>恭敬请问慈氏菩萨。</p>
  <p id="aDw">时，<a id="a-Dx"></a>慈氏菩萨语舍利子言：<a id="a-Dy"></a>“谓何等名慈氏能答？<a id="a-Dz"></a>为色耶？<a id="a-E0"></a>为受、<a id="a-E1"></a>想、<a id="a-E2"></a>行、<a id="a-E3"></a>识耶？<a id="a-E4"></a>为色空耶？<a id="a-E5"></a>为受、<a id="a-E6"></a>想、<a id="a-E7"></a>行、<a id="a-E8"></a>识空耶？<a id="a-E9"></a>且色不能答，<a id="a-EA"></a>受、<a id="a-EB"></a>想、<a id="a-EC"></a>行、<a id="a-ED"></a>识亦不能答；<a id="a-EE"></a>色空不能答，<a id="a-EF"></a>受、<a id="a-EG"></a>想、<a id="a-EH"></a>行、<a id="a-EI"></a>识空亦不能答。<a id="a-EJ"></a>何以故？<a id="a-EK"></a>舍利子，<a id="a-EL"></a>我都不见有法能答、<a id="a-EM"></a>有法所答，<a id="a-EN"></a>答处、<a id="a-EO"></a>答时及由此答亦皆不见。<a id="a-EP"></a>我都不见有法能记、<a id="a-EQ"></a>有法所记，<a id="a-ER"></a>记处、<a id="a-ES"></a>记时及由此记亦皆不见。<a id="a-ET"></a>以一切法本性皆空，<a id="a-EU"></a>都无所有，<a id="a-EV"></a>无二无别，<a id="a-EW"></a>毕竟推徵不可得故。<a id="a-EX"></a>”</p>
  <p id="aEY">时，<a id="a-EZ"></a>舍利子复问慈氏菩萨摩诃萨言：<a id="a-Ea"></a>“仁者所说法，<a id="a-Eb"></a>为如所证不？<a id="a-Ec"></a>”</p>
  <p id="aEd">慈氏菩萨摩诃萨言：<a id="a-Ee"></a>“我所说法，<a id="a-Ef"></a>非如所证。<a id="a-Eg"></a>何以故？<a id="a-Eh"></a>舍利子，<a id="a-Ei"></a>我所证法不可说故。<a id="a-Ej"></a>”</p>
  <p id="aEk">时，<a id="a-El"></a>舍利子作是念言：<a id="a-Em"></a>“慈氏菩萨智慧深广，<a id="a-En"></a>修一切种布施、<a id="a-Eo"></a>净戒、<a id="a-Ep"></a>安忍、<a id="a-Eq"></a>精进、<a id="a-Er"></a>静虑、<a id="a-Es"></a>般若波罗蜜多久已圆满，<a id="a-Et"></a>以无所得而为方便，<a id="a-Eu"></a>于所问事能如是答。<a id="a-Ev"></a>”</p>
  <p id="aEw">尔时，<a id="a-Ex"></a>佛告舍利子言：<a id="a-Ey"></a>“舍利子，<a id="a-Ez"></a>于意云何？<a id="a-F0"></a>汝由是法得阿罗汉果，<a id="a-F1"></a>为见此法是可说不？<a id="a-F2"></a>”</p>
  <p id="aF3">舍利子言：<a id="a-F4"></a>“不也，<a id="a-F5"></a>世尊。<a id="a-F6"></a>不也，<a id="a-F7"></a>善逝。<a id="a-F8"></a>”</p>
  <p id="aF9">佛言：<a id="a-FA"></a>“舍利子，<a id="a-FB"></a>诸菩萨摩诃萨行深般若波罗蜜多，<a id="a-FC"></a>所证诸法亦复如是。<a id="a-FD"></a>舍利子，<a id="a-FE"></a>是菩萨摩诃萨不作是念：<a id="a-FF"></a>‘我由此法当得受记，<a id="a-FG"></a>我由此法现得受记，<a id="a-FH"></a>我由此法已得受记。<a id="a-FI"></a>’不作是念：<a id="a-FJ"></a>‘我由此法当证无上正等菩提。<a id="a-FK"></a>’舍利子，<a id="a-FL"></a>是菩萨摩诃萨行深般若波罗蜜多不生犹豫：<a id="a-FM"></a>‘我于无上正等菩提为得、<a id="a-FN"></a>不得？<a id="a-FO"></a>’但作是念：<a id="a-FP"></a>‘我于无上正等菩提定当证得。<a id="a-FQ"></a>’舍利子，<a id="a-FR"></a>是菩萨摩诃萨行深般若波罗蜜多，<a id="a-FS"></a>闻甚深法，<a id="a-FT"></a>其心不惊、<a id="a-FU"></a>不怖、<a id="a-FV"></a>不畏，<a id="a-FW"></a>于得无上正等菩提亦不怖畏，<a id="a-FX"></a>决定自知：<a id="a-FY"></a>‘我当证得所求无上正等菩提。<a id="a-FZ"></a>’”</p>
  <p data-pb></p>
  <h2 id="aFa">初分愿行品第五十一之一</h2>
  <p id="aFb">尔时，<a id="a-Fc"></a>佛告具寿善现言：<a id="a-Fd"></a>“善现，<a id="a-Fe"></a>有菩萨摩诃萨修行布施波罗蜜多，<a id="a-Ff"></a>见诸有情饥渴所逼，<a id="a-Fg"></a>衣服弊坏，<a id="a-Fh"></a>卧具乏少。<a id="a-Fi"></a>善现，<a id="a-Fj"></a>是菩萨摩诃萨见此事已，<a id="a-Fk"></a>作是思惟：<a id="a-Fl"></a>‘我当云何救济如是诸有情类，<a id="a-Fm"></a>令离悭贪，<a id="a-Fn"></a>无所乏少？<a id="a-Fo"></a>’既思惟已，<a id="a-Fp"></a>作是愿言：<a id="a-Fq"></a>‘我当精勤不顾身命，<a id="a-Fr"></a>修行布施波罗蜜多，<a id="a-Fs"></a>成熟有情，<a id="a-Ft"></a>严净佛土，<a id="a-Fu"></a>令速圆满疾证无上正等菩提。<a id="a-Fv"></a>我佛土中，<a id="a-Fw"></a>得无如是资具乏少诸有情类。<a id="a-Fx"></a>如四大王众天、<a id="a-Fy"></a>三十三天、<a id="a-Fz"></a>夜摩天、<a id="a-G0"></a>睹史多天、<a id="a-G1"></a>乐变化天、<a id="a-G2"></a>他化自在天受用种种上妙乐具，<a id="a-G3"></a>我佛土中众生亦令受用种种上妙乐具。<a id="a-G4"></a>’善现，<a id="a-G5"></a>是菩萨摩诃萨由此布施波罗蜜多，<a id="a-G6"></a>速得圆满邻近无上正等菩提。</p>
  <p id="aG7">“复次，<a id="a-G8"></a>善现，<a id="a-G9"></a>有菩萨摩诃萨修行净戒波罗蜜多，<a id="a-GA"></a>见诸有情烦恼炽盛，<a id="a-GB"></a>更相杀害，<a id="a-GC"></a>行不与取，<a id="a-GD"></a>作欲邪行，<a id="a-GE"></a>造虚诳词，<a id="a-GF"></a>现粗恶说，<a id="a-GG"></a>发离间辩，<a id="a-GH"></a>说杂秽言，<a id="a-GI"></a>发起种种贪、<a id="a-GJ"></a>恚、<a id="a-GK"></a>邪见，<a id="a-GL"></a>由此因缘，<a id="a-GM"></a>短寿多病，<a id="a-GN"></a>颜容憔悴，<a id="a-GO"></a>无有威德，<a id="a-GP"></a>资财乏鲜，<a id="a-GQ"></a>生下贱家，<a id="a-GR"></a>体陋形残，<a id="a-GS"></a>身仪臭秽，<a id="a-GT"></a>诸有所说，<a id="a-GU"></a>人不信受，<a id="a-GV"></a>言词粗犷，<a id="a-GW"></a>亲友乖离，<a id="a-GX"></a>凡所陈说咸皆鄙俚，<a id="a-GY"></a>悭贪嫉妒，<a id="a-GZ"></a>恶见炽然，<a id="a-Ga"></a>诽谤正法，<a id="a-Gb"></a>毁辱贤圣。<a id="a-Gc"></a>善现，<a id="a-Gd"></a>是菩萨摩诃萨见此事已，<a id="a-Ge"></a>作是思惟：<a id="a-Gf"></a>‘我当云何救济如是诸有情类，<a id="a-Gg"></a>令其远离诸恶业果？<a id="a-Gh"></a>’既思惟已，<a id="a-Gi"></a>作是愿言：<a id="a-Gj"></a>‘我当精勤不顾身命，<a id="a-Gk"></a>修行净戒波罗蜜多，<a id="a-Gl"></a>成熟有情，<a id="a-Gm"></a>严净佛土，<a id="a-Gn"></a>令速圆满疾证无上正等菩提。<a id="a-Go"></a>我佛土中，<a id="a-Gp"></a>得无如是众恶业果诸有情类，<a id="a-Gq"></a>一切有情皆行十善，<a id="a-Gr"></a>受长寿等胜妙果报。<a id="a-Gs"></a>’善现，<a id="a-Gt"></a>是菩萨摩诃萨由此净戒波罗蜜多，<a id="a-Gu"></a>速得圆满邻近无上正等菩提。</p>
  <p id="aGv">“复次，<a id="a-Gw"></a>善现，<a id="a-Gx"></a>有菩萨摩诃萨修行安忍波罗蜜多，<a id="a-Gy"></a>见诸有情更相忿恚、<a id="a-Gz"></a>毁骂、<a id="a-H0"></a>凌辱，<a id="a-H1"></a>刀、<a id="a-H2"></a>杖、<a id="a-H3"></a>瓦、<a id="a-H4"></a>石、<a id="a-H5"></a>拳、<a id="a-H6"></a>杵、<a id="a-H7"></a>块等互相残害，<a id="a-H8"></a>乃至断命，<a id="a-H9"></a>一心不舍。<a id="a-HA"></a>善现，<a id="a-HB"></a>是菩萨摩诃萨见此事已，<a id="a-HC"></a>作是思惟：<a id="a-HD"></a>‘我当云何救济如是诸有情类，<a id="a-HE"></a>令其远离如是诸恶？<a id="a-HF"></a>’既思惟已，<a id="a-HG"></a>作是愿言：<a id="a-HH"></a>‘我当精勤不顾身命，<a id="a-HI"></a>修行安忍波罗蜜多，<a id="a-HJ"></a>成熟有情，<a id="a-HK"></a>严净佛土，<a id="a-HL"></a>令速圆满疾证无上正等菩提。<a id="a-HM"></a>我佛土中，<a id="a-HN"></a>得无如是烦恼恶业诸有情类，<a id="a-HO"></a>一切有情展转相视，<a id="a-HP"></a>如父如母、<a id="a-HQ"></a>如兄如弟、<a id="a-HR"></a>如姊如妹、<a id="a-HS"></a>如男如女、<a id="a-HT"></a>如友如亲，<a id="a-HU"></a>慈心相向互为饶益。<a id="a-HV"></a>’善现，<a id="a-HW"></a>是菩萨摩诃萨由此安忍波罗蜜多，<a id="a-HX"></a>速得圆满邻近无上正等菩提。</p>
  <p id="aHY">“复次，<a id="a-HZ"></a>善现，<a id="a-Ha"></a>有菩萨摩诃萨修行精进波罗蜜多，<a id="a-Hb"></a>见诸有情懈怠懒惰，<a id="a-Hc"></a>不勤精进弃舍三乘，<a id="a-Hd"></a>亦不能修人天善业。<a id="a-He"></a>善现，<a id="a-Hf"></a>是菩萨摩诃萨见此事已，<a id="a-Hg"></a>作是思惟：<a id="a-Hh"></a>‘我当云何救济如是诸有情类，<a id="a-Hi"></a>令其远离懒惰懈怠？<a id="a-Hj"></a>’既思惟已，<a id="a-Hk"></a>作是愿言：<a id="a-Hl"></a>‘我当精勤不顾身命，<a id="a-Hm"></a>修行精进波罗蜜多，<a id="a-Hn"></a>成熟有情，<a id="a-Ho"></a>严净佛土，<a id="a-Hp"></a>令速圆满疾证无上正等菩提。<a id="a-Hq"></a>我佛土中，<a id="a-Hr"></a>得无如是懒惰懈怠诸有情类，<a id="a-Hs"></a>一切有情精进勇猛，<a id="a-Ht"></a>勤修善趣及三乘因，<a id="a-Hu"></a>生天人中速证解脱。<a id="a-Hv"></a>’善现，<a id="a-Hw"></a>是菩萨摩诃萨由此精进波罗蜜多，<a id="a-Hx"></a>速得圆满邻近无上正等菩提。</p>
  <p id="aHy">“复次，<a id="a-Hz"></a>善现，<a id="a-I0"></a>有菩萨摩诃萨修行静虑波罗蜜多，<a id="a-I1"></a>见诸有情贪欲、<a id="a-I2"></a>瞋恚、<a id="a-I3"></a>昏沉睡眠、<a id="a-I4"></a>掉举恶作、<a id="a-I5"></a>疑盖所覆，<a id="a-I6"></a>失念放逸，<a id="a-I7"></a>于四静虑及四无量、<a id="a-I8"></a>四无色定尚不能修，<a id="a-I9"></a>况能修得出世间定？<a id="a-IA"></a>善现，<a id="a-IB"></a>是菩萨摩诃萨见此事已，<a id="a-IC"></a>作是思惟：<a id="a-ID"></a>‘我当云何救济如是诸有情类，<a id="a-IE"></a>令其远离诸盖散动？<a id="a-IF"></a>’既思惟已，<a id="a-IG"></a>作是愿言：<a id="a-IH"></a>‘我当精勤不顾身命，<a id="a-II"></a>修行静虑波罗蜜多，<a id="a-IJ"></a>成熟有情，<a id="a-IK"></a>严净佛土，<a id="a-IL"></a>令速圆满疾证无上正等菩提。<a id="a-IM"></a>我佛土中，<a id="a-IN"></a>得无如是具盖散动诸有情类，<a id="a-IO"></a>一切有情自在游戏静虑、<a id="a-IP"></a>无量、<a id="a-IQ"></a>无色定等。<a id="a-IR"></a>’善现，<a id="a-IS"></a>是菩萨摩诃萨由此静虑波罗蜜多，<a id="a-IT"></a>速得圆满邻近无上正等菩提。</p>
  <p id="aIU">“复次，<a id="a-IV"></a>善现，<a id="a-IW"></a>有菩萨摩诃萨修行般若波罗蜜多，<a id="a-IX"></a>见诸有情愚痴恶慧，<a id="a-IY"></a>于世、<a id="a-IZ"></a>出世正见俱失，<a id="a-Ia"></a>拨无善恶业及业果，<a id="a-Ib"></a>执断、<a id="a-Ic"></a>执常、<a id="a-Id"></a>执一、<a id="a-Ie"></a>执异俱不俱等种种邪法。<a id="a-If"></a>善现，<a id="a-Ig"></a>是菩萨摩诃萨见此事已，<a id="a-Ih"></a>作是思惟：<a id="a-Ii"></a>‘我当云何救济如是诸有情类，<a id="a-Ij"></a>令其远离恶见邪执？<a id="a-Ik"></a>’既思惟已，<a id="a-Il"></a>作是愿言：<a id="a-Im"></a>‘我当精勤不顾身命，<a id="a-In"></a>修行般若波罗蜜多，<a id="a-Io"></a>成熟有情，<a id="a-Ip"></a>严净佛土，<a id="a-Iq"></a>令速圆满疾证无上正等菩提。<a id="a-Ir"></a>我佛土中，<a id="a-Is"></a>得无如是恶慧邪执诸有情类，<a id="a-It"></a>一切有情成就正见，<a id="a-Iu"></a>种种妙慧具足三明。<a id="a-Iv"></a>’善现，<a id="a-Iw"></a>是菩萨摩诃萨由此般若波罗蜜多，<a id="a-Ix"></a>速得圆满邻近无上正等菩提。</p>
  <p id="aIy">“复次，<a id="a-Iz"></a>善现，<a id="a-J0"></a>有菩萨摩诃萨具修六种波罗蜜多，<a id="a-J1"></a>见诸有情三聚差别：<a id="a-J2"></a>一邪定聚，<a id="a-J3"></a>二正定聚，<a id="a-J4"></a>三不定聚。<a id="a-J5"></a>善现，<a id="a-J6"></a>是菩萨摩诃萨见此事已，<a id="a-J7"></a>作是思惟：<a id="a-J8"></a>‘我当云何方便拔济诸有情类，<a id="a-J9"></a>令离邪定及不定聚？<a id="a-JA"></a>’既思惟已，<a id="a-JB"></a>作是愿言：<a id="a-JC"></a>‘我当精勤不顾身命，<a id="a-JD"></a>修行六种波罗蜜多，<a id="a-JE"></a>成熟有情，<a id="a-JF"></a>严净佛土，<a id="a-JG"></a>令速圆满疾证无上正等菩提。<a id="a-JH"></a>我佛土中，<a id="a-JI"></a>得无邪定及不定聚诸有情类，<a id="a-JJ"></a>亦无如是三聚名声，<a id="a-JK"></a>一切有情皆正定聚。<a id="a-JL"></a>’善现，<a id="a-JM"></a>是菩萨摩诃萨由此六种波罗蜜多，<a id="a-JN"></a>速得圆满邻近无上正等菩提。</p>
  <p id="aJO">“复次，<a id="a-JP"></a>善现，<a id="a-JQ"></a>有菩萨摩诃萨具修六种波罗蜜多，<a id="a-JR"></a>见诸有情堕三恶趣：<a id="a-JS"></a>一者地狱，<a id="a-JT"></a>二者傍生，<a id="a-JU"></a>三者鬼界。<a id="a-JV"></a>善现，<a id="a-JW"></a>是菩萨摩诃萨见此事已，<a id="a-JX"></a>作是思惟：<a id="a-JY"></a>‘我当云何拔济如是诸有情类，<a id="a-JZ"></a>令其永离三恶趣苦？<a id="a-Ja"></a>’既思惟已，<a id="a-Jb"></a>作是愿言：<a id="a-Jc"></a>‘我当精勤不顾身命，<a id="a-Jd"></a>修行六种波罗蜜多，<a id="a-Je"></a>成熟有情，<a id="a-Jf"></a>严净佛土，<a id="a-Jg"></a>令速圆满疾证无上正等菩提。<a id="a-Jh"></a>我佛土中，<a id="a-Ji"></a>得无地狱、<a id="a-Jj"></a>傍生、<a id="a-Jk"></a>鬼界，<a id="a-Jl"></a>亦无如是三恶趣名，<a id="a-Jm"></a>一切有情皆善趣摄。<a id="a-Jn"></a>’善现，<a id="a-Jo"></a>是菩萨摩诃萨由此六种波罗蜜多，<a id="a-Jp"></a>速得圆满邻近无上正等菩提。</p>
  <p id="aJq">“复次，<a id="a-Jr"></a>善现，<a id="a-Js"></a>有菩萨摩诃萨具修六种波罗蜜多，<a id="a-Jt"></a>见诸有情由恶业障，<a id="a-Ju"></a>所居大地高下不平，<a id="a-Jv"></a>塠阜、<a id="a-Jw"></a>沟坑、<a id="a-Jx"></a>秽草、<a id="a-Jy"></a>株杌、<a id="a-Jz"></a>毒刺、<a id="a-K0"></a>荆棘、<a id="a-K1"></a>不净充满。<a id="a-K2"></a>善现，<a id="a-K3"></a>是菩萨摩诃萨见此事已，<a id="a-K4"></a>作是思惟：<a id="a-K5"></a>‘我当云何拔济如是诸有情类，<a id="a-K6"></a>令其永灭诸恶业障，<a id="a-K7"></a>所居之处地平如掌，<a id="a-K8"></a>无诸秽草、<a id="a-K9"></a>株杌等事？<a id="a-KA"></a>’既思惟已，<a id="a-KB"></a>作是愿言：<a id="a-KC"></a>‘我当精勤不顾身命，<a id="a-KD"></a>修行六种波罗蜜多，<a id="a-KE"></a>成熟有情，<a id="a-KF"></a>严净佛土，<a id="a-KG"></a>令速圆满疾证无上正等菩提。<a id="a-KH"></a>我佛土中，<a id="a-KI"></a>得无如是诸杂秽业，<a id="a-KJ"></a>所感大地有情居处，<a id="a-KK"></a>其地平坦，<a id="a-KL"></a>园林、<a id="a-KM"></a>池沼、<a id="a-KN"></a>诸妙香华，<a id="a-KO"></a>间杂庄严，<a id="a-KP"></a>甚可爱乐。<a id="a-KQ"></a>’善现，<a id="a-KR"></a>是菩萨摩诃萨由此六种波罗蜜多，<a id="a-KS"></a>速得圆满邻近无上正等菩提。</p>
  <p id="aKT">“复次，<a id="a-KU"></a>善现，<a id="a-KV"></a>有菩萨摩诃萨具修六种波罗蜜多，<a id="a-KW"></a>见诸有情薄福德故，<a id="a-KX"></a>所居大地无诸珍宝，<a id="a-KY"></a>唯有种种土石瓦砾。<a id="a-KZ"></a>善现，<a id="a-Ka"></a>是菩萨摩诃萨见此事已，<a id="a-Kb"></a>作是思惟：<a id="a-Kc"></a>‘我当云何拔济如是多罪少福诸有情类，<a id="a-Kd"></a>令所居处丰饶珍宝？<a id="a-Ke"></a>’既思惟已，<a id="a-Kf"></a>作是愿言：<a id="a-Kg"></a>‘我当精勤不顾身命，<a id="a-Kh"></a>修行六种波罗蜜多，<a id="a-Ki"></a>成熟有情，<a id="a-Kj"></a>严净佛土，<a id="a-Kk"></a>令速圆满疾证无上正等菩提。<a id="a-Kl"></a>我佛土中，<a id="a-Km"></a>得无如是多罪少福诸有情类，<a id="a-Kn"></a>金沙布地，<a id="a-Ko"></a>处处皆有吠琉璃等众妙珍奇，<a id="a-Kp"></a>有情受用而无染著。<a id="a-Kq"></a>’善现，<a id="a-Kr"></a>是菩萨摩诃萨由此六种波罗蜜多，<a id="a-Ks"></a>速得圆满邻近无上正等菩提。</p>
  <p id="aKt">“复次，<a id="a-Ku"></a>善现，<a id="a-Kv"></a>有菩萨摩诃萨具修六种波罗蜜多，<a id="a-Kw"></a>见诸有情凡所摄受，<a id="a-Kx"></a>多生恋著起诸恶事。<a id="a-Ky"></a>善现，<a id="a-Kz"></a>是菩萨摩诃萨见此事已，<a id="a-L0"></a>作是思惟：<a id="a-L1"></a>‘我当云何拔济如是恶所摄受诸有情类，<a id="a-L2"></a>令其永离恋著恶业？<a id="a-L3"></a>’既思惟已，<a id="a-L4"></a>作是愿言：<a id="a-L5"></a>‘我当精勤不顾身命，<a id="a-L6"></a>修行六种波罗蜜多，<a id="a-L7"></a>成熟有情，<a id="a-L8"></a>严净佛土，<a id="a-L9"></a>令速圆满疾证无上正等菩提。<a id="a-LA"></a>我佛土中，<a id="a-LB"></a>得无如是恶所摄受诸有情类，<a id="a-LC"></a>一切有情于色等境都无摄受不生恋著。<a id="a-LD"></a>’善现，<a id="a-LE"></a>是菩萨摩诃萨由此六种波罗蜜多，<a id="a-LF"></a>速得圆满邻近无上正等菩提。</p>
  <p id="aLG">“复次，<a id="a-LH"></a>善现，<a id="a-LI"></a>有菩萨摩诃萨具修六种波罗蜜多，<a id="a-LJ"></a>见诸有情有四色类贵贱差别：<a id="a-LK"></a>一刹帝利，<a id="a-LL"></a>二婆罗门，<a id="a-LM"></a>三者吠舍，<a id="a-LN"></a>四戍达罗。<a id="a-LO"></a>善现，<a id="a-LP"></a>是菩萨摩诃萨见此事已，<a id="a-LQ"></a>作是思惟：<a id="a-LR"></a>‘我当云何方便拔济诸有情类，<a id="a-LS"></a>令无如是四种色类贵贱差别？<a id="a-LT"></a>’既思惟已，<a id="a-LU"></a>作是愿言：<a id="a-LV"></a>‘我当精勤不顾身命，<a id="a-LW"></a>修行六种波罗蜜多，<a id="a-LX"></a>成熟有情，<a id="a-LY"></a>严净佛土，<a id="a-LZ"></a>令速圆满疾证无上正等菩提。<a id="a-La"></a>我佛土中，<a id="a-Lb"></a>得无如是四种色类贵贱差别，<a id="a-Lc"></a>一切有情同一色类，<a id="a-Ld"></a>皆悉尊贵，<a id="a-Le"></a>人趣所摄。<a id="a-Lf"></a>’善现，<a id="a-Lg"></a>是菩萨摩诃萨由此六种波罗蜜多，<a id="a-Lh"></a>速得圆满邻近无上正等菩提。</p>
  <p id="aLi">“复次，<a id="a-Lj"></a>善现，<a id="a-Lk"></a>有菩萨摩诃萨具修六种波罗蜜多，<a id="a-Ll"></a>见诸有情有下、<a id="a-Lm"></a>中、<a id="a-Ln"></a>上品家族差别。<a id="a-Lo"></a>善现，<a id="a-Lp"></a>是菩萨摩诃萨见此事已，<a id="a-Lq"></a>作是思惟：<a id="a-Lr"></a>‘我当云何方便拔济诸有情类，<a id="a-Ls"></a>令无如是下、<a id="a-Lt"></a>中、<a id="a-Lu"></a>上品家族差别？<a id="a-Lv"></a>’既思惟已，<a id="a-Lw"></a>作是愿言：<a id="a-Lx"></a>‘我当精勤不顾身命，<a id="a-Ly"></a>修行六种波罗蜜多，<a id="a-Lz"></a>成熟有情，<a id="a-M0"></a>严净佛土，<a id="a-M1"></a>令速圆满疾证无上正等菩提。<a id="a-M2"></a>我佛土中，<a id="a-M3"></a>得无如是下、<a id="a-M4"></a>中、<a id="a-M5"></a>上家族差别，<a id="a-M6"></a>一切有情皆同上品。<a id="a-M7"></a>’善现，<a id="a-M8"></a>是菩萨摩诃萨由此六种波罗蜜多，<a id="a-M9"></a>速得圆满邻近无上正等菩提。</p>
  <p id="aMA">“复次，<a id="a-MB"></a>善现，<a id="a-MC"></a>有菩萨摩诃萨具修六种波罗蜜多，<a id="a-MD"></a>见诸有情端正丑陋形色差别。<a id="a-ME"></a>善现，<a id="a-MF"></a>是菩萨摩诃萨见此事已，<a id="a-MG"></a>作是思惟：<a id="a-MH"></a>‘我当云何方便拔济诸有情类，<a id="a-MI"></a>令无如是形色差别？<a id="a-MJ"></a>’既思惟已，<a id="a-MK"></a>作是愿言：<a id="a-ML"></a>‘我当精勤不顾身命，<a id="a-MM"></a>修行六种波罗蜜多，<a id="a-MN"></a>成熟有情，<a id="a-MO"></a>严净佛土，<a id="a-MP"></a>令速圆满疾证无上正等菩提。<a id="a-MQ"></a>我佛土中，<a id="a-MR"></a>得无如是形色差别诸有情类，<a id="a-MS"></a>一切有情皆真金色，<a id="a-MT"></a>端严殊妙，<a id="a-MU"></a>众所乐见，<a id="a-MV"></a>成就第一圆满净色。<a id="a-MW"></a>’善现，<a id="a-MX"></a>是菩萨摩诃萨由此六种波罗蜜多，<a id="a-MY"></a>速得圆满邻近无上正等菩提。</p>
  <p id="aMZ"></p>
 </body>
</html>