<!doctype html>
<html id="z3IBT6B8w" data-ver="1376">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第五百五十二</h1>
  <h2 id="a2">第四分善友品第二十二之二</h2>
  <p id="a3">尔时，<a id="a-4"></a>具寿善现复白佛言：<a id="a-5"></a>“世尊，<a id="a-6"></a>为即般若波罗蜜多，<a id="a-7"></a>能行般若波罗蜜多不？<a id="a-8"></a>”</p>
  <p id="a9">“不尔，<a id="a-A"></a>善现。<a id="a-B"></a>”</p>
  <p id="aC">“世尊，<a id="a-D"></a>为离般若波罗蜜多有法可得，<a id="a-E"></a>能行般若波罗蜜多不？<a id="a-F"></a>”</p>
  <p id="aG">“不尔，<a id="a-H"></a>善现。<a id="a-I"></a>”</p>
  <p id="aJ">“世尊，<a id="a-K"></a>为即般若波罗蜜多空，<a id="a-L"></a>能行般若波罗蜜多不？<a id="a-M"></a>”</p>
  <p id="aN">“不尔，<a id="a-O"></a>善现。<a id="a-P"></a>”</p>
  <p id="aQ">“世尊，<a id="a-R"></a>为离般若波罗蜜多空有法可得，<a id="a-S"></a>能行般若波罗蜜多不？<a id="a-T"></a>”</p>
  <p id="aU">“不尔，<a id="a-V"></a>善现。<a id="a-W"></a>”</p>
  <p id="aX">“世尊，<a id="a-Y"></a>为即空，<a id="a-Z"></a>能行般若波罗蜜多不？<a id="a-a"></a>”</p>
  <p id="ab">“不尔，<a id="a-c"></a>善现。<a id="a-d"></a>”</p>
  <p id="ae">“世尊，<a id="a-f"></a>为离空有法可得，<a id="a-g"></a>能行般若波罗蜜多不？<a id="a-h"></a>”</p>
  <p id="ai">“不尔，<a id="a-j"></a>善现。<a id="a-k"></a>”</p>
  <p id="al">“世尊，<a id="a-m"></a>为即空，<a id="a-n"></a>能行空不？<a id="a-o"></a>”</p>
  <p id="ap">“不尔，<a id="a-q"></a>善现。<a id="a-r"></a>”</p>
  <p id="as">“世尊，<a id="a-t"></a>为离空有法可得，<a id="a-u"></a>能行空不？<a id="a-v"></a>”</p>
  <p id="aw">“不尔，<a id="a-x"></a>善现。<a id="a-y"></a>”</p>
  <p id="az">“世尊，<a id="a-10"></a>为即般若波罗蜜多，<a id="a-11"></a>能行空不？<a id="a-12"></a>”</p>
  <p id="a13">“不尔，<a id="a-14"></a>善现。<a id="a-15"></a>”</p>
  <p id="a16">“世尊，<a id="a-17"></a>为离般若波罗蜜多有法可得，<a id="a-18"></a>能行空不？<a id="a-19"></a>”</p>
  <p id="a1A">“不尔，<a id="a-1B"></a>善现。<a id="a-1C"></a>”</p>
  <p id="a1D">“世尊，<a id="a-1E"></a>为即色，<a id="a-1F"></a>能行般若波罗蜜多不？<a id="a-1G"></a>”</p>
  <p id="a1H">“不尔，<a id="a-1I"></a>善现。<a id="a-1J"></a>”</p>
  <p id="a1K">“世尊，<a id="a-1L"></a>为离色有法可得，<a id="a-1M"></a>能行般若波罗蜜多不？<a id="a-1N"></a>”</p>
  <p id="a1O">“不尔，<a id="a-1P"></a>善现。<a id="a-1Q"></a>”</p>
  <p id="a1R">“世尊，<a id="a-1S"></a>为即受、<a id="a-1T"></a>想、<a id="a-1U"></a>行、<a id="a-1V"></a>识，<a id="a-1W"></a>能行般若波罗蜜多不？<a id="a-1X"></a>”</p>
  <p id="a1Y">“不尔，<a id="a-1Z"></a>善现。<a id="a-1a"></a>”</p>
  <p id="a1b">“世尊，<a id="a-1c"></a>为离受、<a id="a-1d"></a>想、<a id="a-1e"></a>行、<a id="a-1f"></a>识有法可得，<a id="a-1g"></a>能行般若波罗蜜多不？<a id="a-1h"></a>”</p>
  <p id="a1i">“不尔，<a id="a-1j"></a>善现。<a id="a-1k"></a>”</p>
  <p id="a1l">“世尊，<a id="a-1m"></a>为即色空，<a id="a-1n"></a>能行般若波罗蜜多不？<a id="a-1o"></a>”</p>
  <p id="a1p">“不尔，<a id="a-1q"></a>善现。<a id="a-1r"></a>”</p>
  <p id="a1s">“世尊，<a id="a-1t"></a>为离色空有法可得，<a id="a-1u"></a>能行般若波罗蜜多不？<a id="a-1v"></a>”</p>
  <p id="a1w">“不尔，<a id="a-1x"></a>善现。<a id="a-1y"></a>”</p>
  <p id="a1z">“世尊，<a id="a-20"></a>为即受、<a id="a-21"></a>想、<a id="a-22"></a>行、<a id="a-23"></a>识空，<a id="a-24"></a>能行般若波罗蜜多不？<a id="a-25"></a>”</p>
  <p id="a26">“不尔，<a id="a-27"></a>善现。<a id="a-28"></a>”</p>
  <p id="a29">“世尊，<a id="a-2A"></a>为离受、<a id="a-2B"></a>想、<a id="a-2C"></a>行、<a id="a-2D"></a>识空有法可得，<a id="a-2E"></a>能行般若波罗蜜多不？<a id="a-2F"></a>”</p>
  <p id="a2G">“不尔，<a id="a-2H"></a>善现。<a id="a-2I"></a>”</p>
  <p id="a2J">“世尊，<a id="a-2K"></a>为即色，<a id="a-2L"></a>能行空不？<a id="a-2M"></a>”</p>
  <p id="a2N">“不尔，<a id="a-2O"></a>善现。<a id="a-2P"></a>”</p>
  <p id="a2Q">“世尊，<a id="a-2R"></a>为离色有法可得，<a id="a-2S"></a>能行空不？<a id="a-2T"></a>”</p>
  <p id="a2U">“不尔，<a id="a-2V"></a>善现。<a id="a-2W"></a>”</p>
  <p id="a2X">“世尊，<a id="a-2Y"></a>为即受、<a id="a-2Z"></a>想、<a id="a-2a"></a>行、<a id="a-2b"></a>识，<a id="a-2c"></a>能行空不？<a id="a-2d"></a>”</p>
  <p id="a2e">“不尔，<a id="a-2f"></a>善现。<a id="a-2g"></a>”</p>
  <p id="a2h">“世尊，<a id="a-2i"></a>为离受、<a id="a-2j"></a>想、<a id="a-2k"></a>行、<a id="a-2l"></a>识有法可得，<a id="a-2m"></a>能行空不？<a id="a-2n"></a>”</p>
  <p id="a2o">“不尔，<a id="a-2p"></a>善现。<a id="a-2q"></a>”</p>
  <p id="a2r">“世尊，<a id="a-2s"></a>为即色空，<a id="a-2t"></a>能行空不？<a id="a-2u"></a>”</p>
  <p id="a2v">“不尔，<a id="a-2w"></a>善现。<a id="a-2x"></a>”</p>
  <p id="a2y">“世尊，<a id="a-2z"></a>为离色空有法可得，<a id="a-30"></a>能行空不？<a id="a-31"></a>”</p>
  <p id="a32">“不尔，<a id="a-33"></a>善现。<a id="a-34"></a>”</p>
  <p id="a35">“世尊，<a id="a-36"></a>为即受、<a id="a-37"></a>想、<a id="a-38"></a>行、<a id="a-39"></a>识空，<a id="a-3A"></a>能行空不？<a id="a-3B"></a>”</p>
  <p id="a3C">“不尔，<a id="a-3D"></a>善现。<a id="a-3E"></a>”</p>
  <p id="a3F">“世尊，<a id="a-3G"></a>为离受、<a id="a-3H"></a>想、<a id="a-3I"></a>行、<a id="a-3J"></a>识空有法可得，<a id="a-3K"></a>能行空不？<a id="a-3L"></a>”</p>
  <p id="a3M">“不尔，<a id="a-3N"></a>善现。<a id="a-3O"></a>”</p>
  <p id="a3P">“世尊，<a id="a-3Q"></a>为即一切法，<a id="a-3R"></a>能行般若波罗蜜多不？<a id="a-3S"></a>”</p>
  <p id="a3T">“不尔，<a id="a-3U"></a>善现。<a id="a-3V"></a>”</p>
  <p id="a3W">“世尊，<a id="a-3X"></a>为离一切法有法可得，<a id="a-3Y"></a>能行般若波罗蜜多不？<a id="a-3Z"></a>”</p>
  <p id="a3a">“不尔，<a id="a-3b"></a>善现。<a id="a-3c"></a>”</p>
  <p id="a3d">“世尊，<a id="a-3e"></a>为即一切法空，<a id="a-3f"></a>能行般若波罗蜜多不？<a id="a-3g"></a>”</p>
  <p id="a3h">“不尔，<a id="a-3i"></a>善现。<a id="a-3j"></a>”</p>
  <p id="a3k">“世尊，<a id="a-3l"></a>为离一切法空有法可得，<a id="a-3m"></a>能行般若波罗蜜多不？<a id="a-3n"></a>”</p>
  <p id="a3o">“不尔，<a id="a-3p"></a>善现。<a id="a-3q"></a>”</p>
  <p id="a3r">“世尊，<a id="a-3s"></a>为即一切法，<a id="a-3t"></a>能行空不？<a id="a-3u"></a>”</p>
  <p id="a3v">“不尔，<a id="a-3w"></a>善现。<a id="a-3x"></a>”</p>
  <p id="a3y">“世尊，<a id="a-3z"></a>为离一切法有法可得，<a id="a-40"></a>能行空不？<a id="a-41"></a>”</p>
  <p id="a42">“不尔，<a id="a-43"></a>善现。<a id="a-44"></a>”</p>
  <p id="a45">“世尊，<a id="a-46"></a>为即一切法空，<a id="a-47"></a>能行空不？<a id="a-48"></a>”</p>
  <p id="a49">“不尔，<a id="a-4A"></a>善现。<a id="a-4B"></a>”</p>
  <p id="a4C">“世尊，<a id="a-4D"></a>为离一切法空有法可得，<a id="a-4E"></a>能行空不？<a id="a-4F"></a>”</p>
  <p id="a4G">“不尔，<a id="a-4H"></a>善现。<a id="a-4I"></a>”</p>
  <p id="a4J">尔时，<a id="a-4K"></a>善现便白佛言：<a id="a-4L"></a>“若尔，<a id="a-4M"></a>诸菩萨摩诃萨以何等法，<a id="a-4N"></a>能行般若波罗蜜多及能行空？<a id="a-4O"></a>”</p>
  <p id="a4P">佛告善现：<a id="a-4Q"></a>“于意云何？<a id="a-4R"></a>汝见有法能行般若波罗蜜多及能行空不？<a id="a-4S"></a>”</p>
  <p id="a4T">善现对曰：<a id="a-4U"></a>“不也，<a id="a-4V"></a>世尊。<a id="a-4W"></a>”</p>
  <p id="a4X">佛告善现：<a id="a-4Y"></a>“于意云何？<a id="a-4Z"></a>汝见有般若波罗蜜多及见有空是菩萨摩诃萨所行处不？<a id="a-4a"></a>”</p>
  <p id="a4b">善现对曰：<a id="a-4c"></a>“不也，<a id="a-4d"></a>世尊。<a id="a-4e"></a>”</p>
  <p id="a4f">佛告善现：<a id="a-4g"></a>“于意云何？<a id="a-4h"></a>汝所不见法，<a id="a-4i"></a>是法可得不？<a id="a-4j"></a>”</p>
  <p id="a4k">善现对曰：<a id="a-4l"></a>“不也，<a id="a-4m"></a>世尊。<a id="a-4n"></a>”</p>
  <p id="a4o">佛告善现：<a id="a-4p"></a>“于意云何？<a id="a-4q"></a>不可得法，<a id="a-4r"></a>有生灭不？<a id="a-4s"></a>”</p>
  <p id="a4t">善现对曰：<a id="a-4u"></a>“不也，<a id="a-4v"></a>世尊。<a id="a-4w"></a>”</p>
  <p id="a4x">佛告善现：<a id="a-4y"></a>“汝所不见、<a id="a-4z"></a>所不得法所有实相，<a id="a-50"></a>即是菩萨无生法忍。<a id="a-51"></a>若菩萨摩诃萨成就如是无生法忍，<a id="a-52"></a>便于无上正等菩提堪得受记。<a id="a-53"></a>善现当知，<a id="a-54"></a>是菩萨摩诃萨于佛十力、<a id="a-55"></a>四无所畏、<a id="a-56"></a>四无礙解、<a id="a-57"></a>大慈、<a id="a-58"></a>大悲、<a id="a-59"></a>大喜、<a id="a-5A"></a>大舍及十八佛不共法等无量无边殊胜功德，<a id="a-5B"></a>名能精进如实行者。<a id="a-5C"></a>若能如是精进修行，<a id="a-5D"></a>不得无上正等觉智、<a id="a-5E"></a>一切相智、<a id="a-5F"></a>大智、<a id="a-5G"></a>妙智、<a id="a-5H"></a>一切智智、<a id="a-5I"></a>大商主智，<a id="a-5J"></a>无有是处。<a id="a-5K"></a>”</p>
  <p id="a5L">具寿善现复白佛言：<a id="a-5M"></a>“诸菩萨摩诃萨为以一切法无生法性，<a id="a-5N"></a>于佛无上正等菩提得受记不？<a id="a-5O"></a>”</p>
  <p id="a5P">“不尔，<a id="a-5Q"></a>善现。<a id="a-5R"></a>”</p>
  <p id="a5S">“世尊，<a id="a-5T"></a>诸菩萨摩诃萨为以一切法有生法性，<a id="a-5U"></a>于佛无上正等菩提得受记不？<a id="a-5V"></a>”</p>
  <p id="a5W">“不尔，<a id="a-5X"></a>善现。<a id="a-5Y"></a>”</p>
  <p id="a5Z">“世尊，<a id="a-5a"></a>诸菩萨摩诃萨为以一切法有生无生法性，<a id="a-5b"></a>于佛无上正等菩提得受记不？<a id="a-5c"></a>”</p>
  <p id="a5d">“不尔，<a id="a-5e"></a>善现。<a id="a-5f"></a>”</p>
  <p id="a5g">“世尊，<a id="a-5h"></a>诸菩萨摩诃萨为以一切法非有生非无生法性，<a id="a-5i"></a>于佛无上正等菩提得受记不？<a id="a-5j"></a>”</p>
  <p id="a5k">“不尔，<a id="a-5l"></a>善现。<a id="a-5m"></a>”</p>
  <p id="a5n">尔时，<a id="a-5o"></a>善现便白佛言：<a id="a-5p"></a>“若尔，<a id="a-5q"></a>云何诸菩萨摩诃萨于佛无上正等菩提堪得受记？<a id="a-5r"></a>”</p>
  <p id="a5s">佛告善现：<a id="a-5t"></a>“于意云何？<a id="a-5u"></a>汝见有法于佛无上正等菩提得受记不？<a id="a-5v"></a>”</p>
  <p id="a5w">善现对曰：<a id="a-5x"></a>“不也，<a id="a-5y"></a>世尊。<a id="a-5z"></a>我不见法于佛无上正等菩提堪得受记，<a id="a-60"></a>亦不见法于佛无上正等菩提有能证者，<a id="a-61"></a>证时、<a id="a-62"></a>证处及由此证若所证法皆亦不见。<a id="a-63"></a>何以故？<a id="a-64"></a>以一切法皆无所得，<a id="a-65"></a>于一切法无所得中，<a id="a-66"></a>能证、<a id="a-67"></a>所证、<a id="a-68"></a>证时、<a id="a-69"></a>证处及由此证不可得故。<a id="a-6A"></a>”</p>
  <p id="a6B">佛告善现：<a id="a-6C"></a>“如是，<a id="a-6D"></a>如是，<a id="a-6E"></a>如汝所说。<a id="a-6F"></a>善现当知，<a id="a-6G"></a>若菩萨摩诃萨于一切法无所得时，<a id="a-6H"></a>不作是念：<a id="a-6I"></a>‘我于无上正等菩提当能证得，<a id="a-6J"></a>我用是法于如是时、<a id="a-6K"></a>于如是处证得无上正等菩提。<a id="a-6L"></a>’”</p>
  <p data-pb></p>
  <h2 id="a6M">第四分天主品第二十三</h2>
  <p id="a6N">尔时，<a id="a-6O"></a>天帝释白佛言：<a id="a-6P"></a>“世尊，<a id="a-6Q"></a>如是般若波罗蜜多最为甚深难见难觉。<a id="a-6R"></a>”</p>
  <p id="a6S">尔时，<a id="a-6T"></a>佛告天帝释言：<a id="a-6U"></a>“如是，<a id="a-6V"></a>如是，<a id="a-6W"></a>如汝所说。<a id="a-6X"></a>憍尸迦，<a id="a-6Y"></a>如是般若波罗蜜多最为甚深，<a id="a-6Z"></a>如是般若波罗蜜多难见难觉。<a id="a-6a"></a>憍尸迦，<a id="a-6b"></a>虚空甚深故，<a id="a-6c"></a>如是般若波罗蜜多最为甚深，<a id="a-6d"></a>虚空难见难觉故，<a id="a-6e"></a>如是般若波罗蜜多难见难觉。<a id="a-6f"></a>何以故？<a id="a-6g"></a>憍尸迦，<a id="a-6h"></a>如是般若波罗蜜多自性远离都无所有，<a id="a-6i"></a>如虚空故。<a id="a-6j"></a>”</p>
  <p id="a6k">时，<a id="a-6l"></a>天帝释复白佛言：<a id="a-6m"></a>“非少善根诸有情类，<a id="a-6n"></a>能于如是甚深难见难觉般若波罗蜜多，<a id="a-6o"></a>至心听闻、<a id="a-6p"></a>受持读诵、<a id="a-6q"></a>精勤修学、<a id="a-6r"></a>如理思惟、<a id="a-6s"></a>广为有情分别解说。<a id="a-6t"></a>”</p>
  <p id="a6u">尔时，<a id="a-6v"></a>佛告天帝释言：<a id="a-6w"></a>“如是，<a id="a-6x"></a>如是，<a id="a-6y"></a>如汝所说。<a id="a-6z"></a>憍尸迦，<a id="a-70"></a>非少善根诸有情类，<a id="a-71"></a>能于如是甚深难见难觉般若波罗蜜多，<a id="a-72"></a>至心听闻、<a id="a-73"></a>受持读诵、<a id="a-74"></a>精勤修学、<a id="a-75"></a>如理思惟、<a id="a-76"></a>广为有情分别解说，<a id="a-77"></a>或能书写广令流布，<a id="a-78"></a>是诸有情功德无量。</p>
  <p id="a79">“憍尸迦，<a id="a-7A"></a>假使于此赡部洲中，<a id="a-7B"></a>一切有情悉皆成就十善业道。<a id="a-7C"></a>于意云何？<a id="a-7D"></a>是诸有情功德多不？<a id="a-7E"></a>”</p>
  <p id="a7F">天帝释曰：<a id="a-7G"></a>“甚多，<a id="a-7H"></a>世尊！<a id="a-7I"></a>甚多，<a id="a-7J"></a>善逝！<a id="a-7K"></a>”</p>
  <p id="a7L">佛言：<a id="a-7M"></a>“憍尸迦，<a id="a-7N"></a>有善男子、<a id="a-7O"></a>善女人等，<a id="a-7P"></a>于此般若波罗蜜多甚深经典，<a id="a-7Q"></a>至心听闻、<a id="a-7R"></a>受持读诵、<a id="a-7S"></a>精勤修学、<a id="a-7T"></a>如理思惟、<a id="a-7U"></a>广为有情分别解说，<a id="a-7V"></a>或能书写广令流布，<a id="a-7W"></a>是善男子、<a id="a-7X"></a>善女人等所获福聚于前功德，<a id="a-7Y"></a>百倍为胜，<a id="a-7Z"></a>千倍为胜，<a id="a-7a"></a>乃至邬波尼杀昙倍亦复为胜。<a id="a-7b"></a>”</p>
  <p id="a7c">尔时，<a id="a-7d"></a>会中有一苾蒭告天帝释：<a id="a-7e"></a>“憍尸迦，<a id="a-7f"></a>若善男子、<a id="a-7g"></a>善女人等，<a id="a-7h"></a>于此般若波罗蜜多甚深经典，<a id="a-7i"></a>至心听闻、<a id="a-7j"></a>受持读诵、<a id="a-7k"></a>精勤修学、<a id="a-7l"></a>如理思惟、<a id="a-7m"></a>广为有情分别解说，<a id="a-7n"></a>或复书写广令流布，<a id="a-7o"></a>是善男子、<a id="a-7p"></a>善女人等所获福聚胜于仁者。<a id="a-7q"></a>”</p>
  <p id="a7r">天帝释言：<a id="a-7s"></a>“是善男子、<a id="a-7t"></a>善女人等初一发心尚胜于我，<a id="a-7u"></a>况于般若波罗蜜多甚深经典，<a id="a-7v"></a>至心听闻、<a id="a-7w"></a>受持读诵、<a id="a-7x"></a>精勤修学、<a id="a-7y"></a>如理思惟、<a id="a-7z"></a>广为有情分别解说，<a id="a-80"></a>或复书写广令流布！</p>
  <p id="a81">“苾蒭当知，<a id="a-82"></a>是菩萨摩诃萨所获福聚，<a id="a-83"></a>亦胜一切世间天、<a id="a-84"></a>人、<a id="a-85"></a>阿素洛等所有功德。</p>
  <p id="a86">“苾蒭当知，<a id="a-87"></a>是菩萨摩诃萨所获福聚，<a id="a-88"></a>非唯普胜世间天、<a id="a-89"></a>人、<a id="a-8A"></a>阿素洛等所有功德，<a id="a-8B"></a>亦胜一切预流、<a id="a-8C"></a>一来、<a id="a-8D"></a>不还、<a id="a-8E"></a>阿罗汉、<a id="a-8F"></a>独觉所有功德。</p>
  <p id="a8G">“苾蒭当知，<a id="a-8H"></a>是菩萨摩诃萨所获福聚，<a id="a-8I"></a>非唯普胜一切预流、<a id="a-8J"></a>一来、<a id="a-8K"></a>不还、<a id="a-8L"></a>阿罗汉、<a id="a-8M"></a>独觉所有功德，<a id="a-8N"></a>亦胜一切菩萨摩诃萨远离般若波罗蜜多方便善巧，<a id="a-8O"></a>为大施主修行布施。</p>
  <p id="a8P">“苾蒭当知，<a id="a-8Q"></a>是菩萨摩诃萨所获福聚，<a id="a-8R"></a>亦胜一切菩萨摩诃萨远离般若波罗蜜多方便善巧，<a id="a-8S"></a>常所修学清净尸罗、<a id="a-8T"></a>无缺尸罗、<a id="a-8U"></a>无隙尸罗、<a id="a-8V"></a>无杂尸罗、<a id="a-8W"></a>无秽尸罗、<a id="a-8X"></a>圆满戒蕴。</p>
  <p id="a8Y">“苾蒭当知，<a id="a-8Z"></a>是菩萨摩诃萨所获福聚，<a id="a-8a"></a>亦胜一切菩萨摩诃萨远离般若波罗蜜多方便善巧，<a id="a-8b"></a>常所修学圆满安忍，<a id="a-8c"></a>圆满寂静、<a id="a-8d"></a>无瞋无恨乃至燋木亦无害心究竟安忍。</p>
  <p id="a8e">“苾蒭当知，<a id="a-8f"></a>是菩萨摩诃萨所获福聚，<a id="a-8g"></a>亦胜一切菩萨摩诃萨远离般若波罗蜜多方便善巧，<a id="a-8h"></a>常所修学勇猛精进，<a id="a-8i"></a>不舍善轭、<a id="a-8j"></a>无怠无下，<a id="a-8k"></a>身、<a id="a-8l"></a>语、<a id="a-8m"></a>意业圆满精进。</p>
  <p id="a8n">“苾蒭当知，<a id="a-8o"></a>是菩萨摩诃萨所获福聚，<a id="a-8p"></a>亦胜一切菩萨摩诃萨远离般若波罗蜜多方便善巧，<a id="a-8q"></a>常所修学可爱静虑、<a id="a-8r"></a>可乐静虑、<a id="a-8s"></a>勇猛静虑、<a id="a-8t"></a>安住静虑、<a id="a-8u"></a>自在静虑、<a id="a-8v"></a>圆满静虑。</p>
  <p id="a8w">“苾蒭当知，<a id="a-8x"></a>是菩萨摩诃萨所获福聚，<a id="a-8y"></a>亦胜一切菩萨摩诃萨远离般若波罗蜜多方便善巧，<a id="a-8z"></a>常所修学诸余善根。</p>
  <p id="a90">“苾蒭当知，<a id="a-91"></a>是菩萨摩诃萨如说修行甚深般若波罗蜜多，<a id="a-92"></a>有方便善巧故，<a id="a-93"></a>皆胜一切世间天、<a id="a-94"></a>人、<a id="a-95"></a>阿素洛等，<a id="a-96"></a>亦胜一切声闻、<a id="a-97"></a>独觉，<a id="a-98"></a>亦胜一切远离般若波罗蜜多方便善巧诸菩萨众。<a id="a-99"></a>所以者何？<a id="a-9A"></a>是菩萨摩诃萨如说修行甚深般若波罗蜜多，<a id="a-9B"></a>于深般若波罗蜜多究竟随转。<a id="a-9C"></a>是菩萨摩诃萨能绍一切智智种性令不断绝，<a id="a-9D"></a>常不远离诸佛、<a id="a-9E"></a>菩萨、<a id="a-9F"></a>真净善友。<a id="a-9G"></a>是菩萨摩诃萨如是修行殊胜净行，<a id="a-9H"></a>常不远离妙菩提座，<a id="a-9I"></a>降伏众魔制诸外道。<a id="a-9J"></a>是菩萨摩诃萨如是学时方便善巧，<a id="a-9K"></a>常能济拔溺烦恼泥诸有情类。<a id="a-9L"></a>是菩萨摩诃萨如是学时方便善巧，<a id="a-9M"></a>常学菩萨摩诃萨众所应学法，<a id="a-9N"></a>不学声闻、<a id="a-9O"></a>独觉乘等所应学法。</p>
  <p id="a9P">“苾蒭当知，<a id="a-9Q"></a>是菩萨摩诃萨于深般若波罗蜜多如是学时，<a id="a-9R"></a>诸天神众皆大欢喜，<a id="a-9S"></a>护世四王各领天众来至其所，<a id="a-9T"></a>供养恭敬、<a id="a-9U"></a>尊重赞叹，<a id="a-9V"></a>咸作是言：<a id="a-9W"></a>‘善哉！<a id="a-9X"></a>大士，<a id="a-9Y"></a>当勤精进学诸菩萨摩诃萨众所应学法，<a id="a-9Z"></a>勿学声闻、<a id="a-9a"></a>独觉乘等所应学法，<a id="a-9b"></a>若如是学疾当安坐妙菩提座，<a id="a-9c"></a>速证无上正等菩提。<a id="a-9d"></a>如先如来、<a id="a-9e"></a>应、<a id="a-9f"></a>正等觉受四天王所奉四钵，<a id="a-9g"></a>汝亦当受；<a id="a-9h"></a>如昔护世四大天王奉上四钵，<a id="a-9i"></a>我亦当奉。<a id="a-9j"></a>’</p>
  <p id="a9k">“苾蒭当知，<a id="a-9l"></a>是菩萨摩诃萨如是学时，<a id="a-9m"></a>我等天帝尚领天众来至其所，<a id="a-9n"></a>供养恭敬、<a id="a-9o"></a>尊重赞叹，<a id="a-9p"></a>况余天神不诣其所？</p>
  <p id="a9q">“苾蒭当知，<a id="a-9r"></a>是菩萨摩诃萨如是学时，<a id="a-9s"></a>一切如来、<a id="a-9t"></a>应、<a id="a-9u"></a>正等觉及诸菩萨摩诃萨众，<a id="a-9v"></a>并诸天、<a id="a-9w"></a>龙、<a id="a-9x"></a>阿素洛等，<a id="a-9y"></a>常随护念。<a id="a-9z"></a>由此因缘，<a id="a-A0"></a>是菩萨摩诃萨一切世间险难、<a id="a-A1"></a>危厄、<a id="a-A2"></a>身心忧苦皆不侵害，<a id="a-A3"></a>世间所有四大相违种种疾病皆于身中永无所有，<a id="a-A4"></a>唯除重业转现轻受。</p>
  <p id="aA5">“苾蒭当知，<a id="a-A6"></a>是菩萨摩诃萨如说修行甚深般若波罗蜜多方便善巧，<a id="a-A7"></a>获如是等现世功德、<a id="a-A8"></a>后世功德无量无边。<a id="a-A9"></a>”</p>
  <p id="aAA">时，<a id="a-AB"></a>阿难陀窃作是念：<a id="a-AC"></a>“天主帝释为自辩才赞说如是甚深般若波罗蜜多及诸菩萨功德胜利，<a id="a-AD"></a>为是如来威神之力？<a id="a-AE"></a>”</p>
  <p id="aAF">时，<a id="a-AG"></a>天帝释承佛威神，<a id="a-AH"></a>知阿难陀心之所念，<a id="a-AI"></a>白言：<a id="a-AJ"></a>“大德，<a id="a-AK"></a>我所赞说甚深般若波罗蜜多及诸菩萨功德胜利，<a id="a-AL"></a>皆是如来威神之力。<a id="a-AM"></a>”</p>
  <p id="aAN">尔时，<a id="a-AO"></a>佛告阿难陀言：<a id="a-AP"></a>“如是，<a id="a-AQ"></a>如是，<a id="a-AR"></a>今天帝释赞说如是甚深般若波罗蜜多及诸菩萨功德胜利，<a id="a-AS"></a>当知皆是如来神力非自辩才。<a id="a-AT"></a>所以者何？<a id="a-AU"></a>甚深般若波罗蜜多及诸菩萨摩诃萨众功德胜利，<a id="a-AV"></a>定非一切世间天、<a id="a-AW"></a>人、<a id="a-AX"></a>阿素洛等所能赞说。<a id="a-AY"></a>”</p>
  <p data-pb></p>
  <h2 id="aAZ">第四分无杂无异品第二十四</h2>
  <p id="aAa">尔时，<a id="a-Ab"></a>佛告阿难陀言：<a id="a-Ac"></a>“若时菩萨摩诃萨思惟般若波罗蜜多，<a id="a-Ad"></a>习学般若波罗蜜多，<a id="a-Ae"></a>修行般若波罗蜜多，<a id="a-Af"></a>是时三千大千世界一切恶魔皆生犹豫，<a id="a-Ag"></a>咸作是念：<a id="a-Ah"></a>‘此菩萨摩诃萨为于中间证于实际，<a id="a-Ai"></a>退堕声闻或独觉地；<a id="a-Aj"></a>为趣无上正等菩提，<a id="a-Ak"></a>能尽未来利乐一切？<a id="a-Al"></a>’</p>
  <p id="aAm">“复次，<a id="a-An"></a>庆喜，<a id="a-Ao"></a>若时菩萨摩诃萨安住般若波罗蜜多，<a id="a-Ap"></a>是时恶魔生大忧苦，<a id="a-Aq"></a>身心战栗如中毒箭。</p>
  <p id="aAr">“复次，<a id="a-As"></a>庆喜，<a id="a-At"></a>若时菩萨摩诃萨修行般若波罗蜜多，<a id="a-Au"></a>是时恶魔来到其所，<a id="a-Av"></a>化作种种可怖畏事，<a id="a-Aw"></a>所谓刀剑、<a id="a-Ax"></a>恶兽、<a id="a-Ay"></a>毒蛇，<a id="a-Az"></a>猛火炽然四方俱发，<a id="a-B0"></a>欲令菩萨身心惊惧，<a id="a-B1"></a>迷失无上正等觉心，<a id="a-B2"></a>于所修行心生退屈，<a id="a-B3"></a>乃至发起一念乱意，<a id="a-B4"></a>障礙无上正等菩提，<a id="a-B5"></a>是彼恶魔深心所愿。<a id="a-B6"></a>”</p>
  <p id="aB7">尔时，<a id="a-B8"></a>庆喜便白佛言：<a id="a-B9"></a>“为诸菩萨摩诃萨修行般若波罗蜜多时，<a id="a-BA"></a>皆为恶魔之所扰乱，<a id="a-BB"></a>为有扰乱、<a id="a-BC"></a>不扰乱者？<a id="a-BD"></a>”</p>
  <p id="aBE">佛告庆喜：<a id="a-BF"></a>“非诸菩萨摩诃萨修行般若波罗蜜多时，<a id="a-BG"></a>皆为恶魔之所扰乱，<a id="a-BH"></a>然有扰乱、<a id="a-BI"></a>不扰乱者。<a id="a-BJ"></a>”</p>
  <p id="aBK">具寿庆喜复白佛言：<a id="a-BL"></a>“何等菩萨摩诃萨修行般若波罗蜜多时，<a id="a-BM"></a>为诸恶魔之所扰乱？<a id="a-BN"></a>何等菩萨摩诃萨修行般若波罗蜜多时，<a id="a-BO"></a>不为恶魔之所扰乱？<a id="a-BP"></a>”</p>
  <p id="aBQ">佛告庆喜：<a id="a-BR"></a>“若菩萨摩诃萨先世闻说甚深般若波罗蜜多，<a id="a-BS"></a>无信解心、<a id="a-BT"></a>毁訾、<a id="a-BU"></a>诽谤，<a id="a-BV"></a>是菩萨摩诃萨修行般若波罗蜜多时，<a id="a-BW"></a>便为恶魔之所扰乱。<a id="a-BX"></a>若菩萨摩诃萨先世闻说甚深般若波罗蜜多，<a id="a-BY"></a>有信解心、<a id="a-BZ"></a>不起毁谤，<a id="a-Ba"></a>是菩萨摩诃萨修行般若波罗蜜多时，<a id="a-Bb"></a>不为恶魔之所扰乱。</p>
  <p id="aBc">“复次，<a id="a-Bd"></a>庆喜，<a id="a-Be"></a>若菩萨摩诃萨闻说如是甚深般若波罗蜜多，<a id="a-Bf"></a>疑惑犹豫为有为无、<a id="a-Bg"></a>为实不实，<a id="a-Bh"></a>是菩萨摩诃萨修行般若波罗蜜多时，<a id="a-Bi"></a>便为恶魔之所扰乱。<a id="a-Bj"></a>若菩萨摩诃萨闻说如是甚深般若波罗蜜多，<a id="a-Bk"></a>其心都无疑惑犹豫、<a id="a-Bl"></a>信定实有，<a id="a-Bm"></a>是菩萨摩诃萨修行般若波罗蜜多时，<a id="a-Bn"></a>不为恶魔之所扰乱。</p>
  <p id="aBo">“复次，<a id="a-Bp"></a>庆喜，<a id="a-Bq"></a>若菩萨摩诃萨远离善友，<a id="a-Br"></a>为诸恶友之所摄持，<a id="a-Bs"></a>不闻般若波罗蜜多甚深义处，<a id="a-Bt"></a>由不闻故不能解了，<a id="a-Bu"></a>不解了故不能修习，<a id="a-Bv"></a>不修习故不能请问：<a id="a-Bw"></a>云何应修甚深般若波罗蜜多？<a id="a-Bx"></a>云何应学甚深般若波罗蜜多？<a id="a-By"></a>是菩萨摩诃萨修行般若波罗蜜多时，<a id="a-Bz"></a>便为恶魔之所扰乱。<a id="a-C0"></a>若菩萨摩诃萨亲近善友，<a id="a-C1"></a>不为恶友之所摄持，<a id="a-C2"></a>得闻般若波罗蜜多甚深义处，<a id="a-C3"></a>由得闻故便能解了，<a id="a-C4"></a>由解了故即能修习，<a id="a-C5"></a>由修习故便能请问：<a id="a-C6"></a>云何应修甚深般若波罗蜜多？<a id="a-C7"></a>云何应学甚深般若波罗蜜多？<a id="a-C8"></a>是菩萨摩诃萨修行般若波罗蜜多时，<a id="a-C9"></a>不为恶魔之所扰乱。</p>
  <p id="aCA">“复次，<a id="a-CB"></a>庆喜，<a id="a-CC"></a>若菩萨摩诃萨远离般若波罗蜜多，<a id="a-CD"></a>摄受、<a id="a-CE"></a>赞叹非真妙法，<a id="a-CF"></a>是菩萨摩诃萨修行般若波罗蜜多时，<a id="a-CG"></a>便为恶魔之所扰乱。<a id="a-CH"></a>若菩萨摩诃萨亲近般若波罗蜜多，<a id="a-CI"></a>不摄、<a id="a-CJ"></a>不赞非真妙法，<a id="a-CK"></a>是菩萨摩诃萨修行般若波罗蜜多时，<a id="a-CL"></a>不为恶魔之所扰乱。</p>
  <p id="aCM">“复次，<a id="a-CN"></a>庆喜，<a id="a-CO"></a>若菩萨摩诃萨远离般若波罗蜜多，<a id="a-CP"></a>于真妙法毁訾、<a id="a-CQ"></a>诽谤。<a id="a-CR"></a>尔时，<a id="a-CS"></a>恶魔便作是念：<a id="a-CT"></a>‘今此菩萨与我为伴，<a id="a-CU"></a>由彼毁谤真妙法故，<a id="a-CV"></a>便有无量初学大乘诸菩萨众于真妙法亦生毁谤，<a id="a-CW"></a>由此因缘，<a id="a-CX"></a>我愿圆满。<a id="a-CY"></a>虽有无量新学大乘诸菩萨众与我为伴，<a id="a-CZ"></a>然不能令我愿满足，<a id="a-Ca"></a>今此菩萨与我为伴，<a id="a-Cb"></a>令我所愿一切满足，<a id="a-Cc"></a>故此菩萨是我真伴，<a id="a-Cd"></a>我应摄受令增势力。<a id="a-Ce"></a>’是菩萨摩诃萨修行般若波罗蜜多时，<a id="a-Cf"></a>便为恶魔之所扰乱。<a id="a-Cg"></a>若菩萨摩诃萨亲近般若波罗蜜多，<a id="a-Ch"></a>于真妙法赞叹信受，<a id="a-Ci"></a>亦令无量新学大乘诸菩萨众于真妙法赞叹信受，<a id="a-Cj"></a>由此恶魔愁忧惊怖，<a id="a-Ck"></a>是菩萨摩诃萨修行般若波罗蜜多时，<a id="a-Cl"></a>不为恶魔之所扰乱。</p>
  <p id="aCm">“复次，<a id="a-Cn"></a>庆喜，<a id="a-Co"></a>若菩萨摩诃萨闻说般若波罗蜜多甚深经时，<a id="a-Cp"></a>作如是语：<a id="a-Cq"></a>‘如是般若波罗蜜多理趣甚深、<a id="a-Cr"></a>难见、<a id="a-Cs"></a>难觉，<a id="a-Ct"></a>何用宣说、<a id="a-Cu"></a>听闻、<a id="a-Cv"></a>受持读诵、<a id="a-Cw"></a>思惟、<a id="a-Cx"></a>精勤修学、<a id="a-Cy"></a>书写流布？<a id="a-Cz"></a>此经典为我尚不能得其源底，<a id="a-D0"></a>况余薄福浅智者哉！<a id="a-D1"></a>’时，<a id="a-D2"></a>有无量新学大乘诸菩萨等，<a id="a-D3"></a>闻其所说心皆惊怖，<a id="a-D4"></a>便退无上正等觉心，<a id="a-D5"></a>堕于声闻或独觉地。<a id="a-D6"></a>是菩萨摩诃萨修行般若波罗蜜多时，<a id="a-D7"></a>便为恶魔之所扰乱。<a id="a-D8"></a>若菩萨摩诃萨闻说般若波罗蜜多甚深经时，<a id="a-D9"></a>作如是语：<a id="a-DA"></a>‘如是般若波罗蜜多理趣甚深难见难觉，<a id="a-DB"></a>若不宣说、<a id="a-DC"></a>听闻、<a id="a-DD"></a>受持读诵、<a id="a-DE"></a>思惟、<a id="a-DF"></a>精勤修学、<a id="a-DG"></a>书写流布，<a id="a-DH"></a>能证无上正等菩提必无是处。<a id="a-DI"></a>’时，<a id="a-DJ"></a>有无量新学大乘诸菩萨等，<a id="a-DK"></a>闻其所说欢喜踊跃，<a id="a-DL"></a>便于般若波罗蜜多常乐听闻、<a id="a-DM"></a>受持读诵、<a id="a-DN"></a>令善通利、<a id="a-DO"></a>如理思惟、<a id="a-DP"></a>精进修行、<a id="a-DQ"></a>为他演说、<a id="a-DR"></a>书写流布，<a id="a-DS"></a>求趣无上正等菩提。<a id="a-DT"></a>是菩萨摩诃萨修行般若波罗蜜多时，<a id="a-DU"></a>不为恶魔之所扰乱。</p>
  <p id="aDV">“复次，<a id="a-DW"></a>庆喜，<a id="a-DX"></a>若菩萨摩诃萨恃己所有功德善根，<a id="a-DY"></a>轻余菩萨摩诃萨众，<a id="a-DZ"></a>谓作是言：<a id="a-Da"></a>‘我能安住真远离行，<a id="a-Db"></a>汝等皆无。<a id="a-Dc"></a>我能修习真远离行，<a id="a-Dd"></a>汝等不能。<a id="a-De"></a>’尔时，<a id="a-Df"></a>恶魔欢喜踊跃言：<a id="a-Dg"></a>‘此菩萨是吾伴侣，<a id="a-Dh"></a>流转生死未有出期。<a id="a-Di"></a>所以者何？<a id="a-Dj"></a>是诸菩萨恃己所有功德善根，<a id="a-Dk"></a>轻余菩萨摩诃萨众，<a id="a-Dl"></a>便远无上正等菩提，<a id="a-Dm"></a>不能精勤空我境界。<a id="a-Dn"></a>’是菩萨摩诃萨修行般若波罗蜜多时，<a id="a-Do"></a>便为恶魔之所扰乱。<a id="a-Dp"></a>若菩萨摩诃萨不恃己有功德善根，<a id="a-Dq"></a>轻余菩萨摩诃萨众，<a id="a-Dr"></a>虽常精进修诸善法，<a id="a-Ds"></a>而不执著诸善法相，<a id="a-Dt"></a>是菩萨摩诃萨修行般若波罗蜜多时，<a id="a-Du"></a>不为恶魔之所扰乱。</p>
  <p id="aDv">“复次，<a id="a-Dw"></a>庆喜，<a id="a-Dx"></a>若菩萨摩诃萨自恃名姓及所修习杜多功德，<a id="a-Dy"></a>轻蔑诸余修胜善法诸菩萨众，<a id="a-Dz"></a>常自赞叹、<a id="a-E0"></a>毁訾他人，<a id="a-E1"></a>实无不退转菩萨摩诃萨诸行、<a id="a-E2"></a>状、<a id="a-E3"></a>相而谓实有，<a id="a-E4"></a>起诸烦恼言：<a id="a-E5"></a>‘汝等无菩萨名姓，<a id="a-E6"></a>唯我独有。<a id="a-E7"></a>’由增上慢轻余菩萨。<a id="a-E8"></a>尔时，<a id="a-E9"></a>恶魔便大欢喜，<a id="a-EA"></a>作如是念：<a id="a-EB"></a>‘今此菩萨令我国土宫殿不空，<a id="a-EC"></a>增益地狱、<a id="a-ED"></a>傍生、<a id="a-EE"></a>鬼界。<a id="a-EF"></a>’是时，<a id="a-EG"></a>恶魔助其神力，<a id="a-EH"></a>令转增益威势辩才，<a id="a-EI"></a>由此多人信受其语，<a id="a-EJ"></a>因斯劝发同彼恶见，<a id="a-EK"></a>同恶见已随彼邪学，<a id="a-EL"></a>随邪学已烦恼炽盛，<a id="a-EM"></a>心颠倒故，<a id="a-EN"></a>诸所发起身、<a id="a-EO"></a>语、<a id="a-EP"></a>意业皆能感得不可爱乐衰损苦果。<a id="a-EQ"></a>由此因缘，<a id="a-ER"></a>增长地狱、<a id="a-ES"></a>傍生、<a id="a-ET"></a>鬼界，<a id="a-EU"></a>令魔宫殿国土充满，<a id="a-EV"></a>由此恶魔欢喜踊跃，<a id="a-EW"></a>诸有所作随意自在。<a id="a-EX"></a>是菩萨摩诃萨修行般若波罗蜜多时，<a id="a-EY"></a>便为恶魔之所扰乱。<a id="a-EZ"></a>若菩萨摩诃萨不恃己有虚妄姓名及所修习杜多功德，<a id="a-Ea"></a>轻蔑诸余修胜善法诸菩萨众，<a id="a-Eb"></a>于诸功德离增上慢，<a id="a-Ec"></a>常不自赞亦不毁他，<a id="a-Ed"></a>能善觉知诸恶魔事，<a id="a-Ee"></a>是菩萨摩诃萨修行般若波罗蜜多时，<a id="a-Ef"></a>不为恶魔之所扰乱。</p>
  <p id="aEg">“复次，<a id="a-Eh"></a>庆喜，<a id="a-Ei"></a>若时菩萨摩诃萨与求声闻、<a id="a-Ej"></a>独觉乘者更相毁蔑、<a id="a-Ek"></a>斗诤、<a id="a-El"></a>诽谤，<a id="a-Em"></a>是时恶魔见此事已，<a id="a-En"></a>便作是念：<a id="a-Eo"></a>‘今此菩萨虽远无上正等菩提而不极远，<a id="a-Ep"></a>虽近地狱、<a id="a-Eq"></a>傍生、<a id="a-Er"></a>鬼界而不甚近。<a id="a-Es"></a>’作是念已，<a id="a-Et"></a>虽生欢喜而不踊跃。<a id="a-Eu"></a>若时菩萨摩诃萨与诸菩萨摩诃萨众更生毁蔑、<a id="a-Ev"></a>斗诤、<a id="a-Ew"></a>诽谤，<a id="a-Ex"></a>是时恶魔见此事已，<a id="a-Ey"></a>便作是念：<a id="a-Ez"></a>‘此二菩萨极远无上正等菩提，<a id="a-F0"></a>甚近地狱、<a id="a-F1"></a>傍生、<a id="a-F2"></a>鬼界。<a id="a-F3"></a>’作是念已，<a id="a-F4"></a>欢喜踊跃，<a id="a-F5"></a>增其威势，<a id="a-F6"></a>令二朋党斗诤不息，<a id="a-F7"></a>使余无量无边有情皆于大乘深心厌离。<a id="a-F8"></a>是菩萨摩诃萨修行般若波罗蜜多时，<a id="a-F9"></a>便为恶魔之所扰乱。<a id="a-FA"></a>若菩萨摩诃萨与求声闻、<a id="a-FB"></a>独觉乘者不相毁蔑、<a id="a-FC"></a>斗诤、<a id="a-FD"></a>诽谤，<a id="a-FE"></a>方便化导令趣大乘，<a id="a-FF"></a>或令勤修自乘胜善；<a id="a-FG"></a>与求无上正等菩提善男子等不相毁蔑、<a id="a-FH"></a>斗诤、<a id="a-FI"></a>诽谤，<a id="a-FJ"></a>更相教诲修胜善法，<a id="a-FK"></a>速趣无上正等菩提，<a id="a-FL"></a>转妙法轮度有情众。<a id="a-FM"></a>是菩萨摩诃萨修行般若波罗蜜多时，<a id="a-FN"></a>不为恶魔之所扰乱。</p>
  <p id="aFO">“复次，<a id="a-FP"></a>庆喜，<a id="a-FQ"></a>若菩萨摩诃萨未得无上正等菩提不退转记，<a id="a-FR"></a>于得无上正等菩提不退转记诸菩萨摩诃萨起损害心，<a id="a-FS"></a>斗诤、<a id="a-FT"></a>轻蔑、<a id="a-FU"></a>骂辱、<a id="a-FV"></a>诽谤，<a id="a-FW"></a>是菩萨摩诃萨随起尔所念不饶益心，<a id="a-FX"></a>还退尔所劫曾修胜行，<a id="a-FY"></a>经尔所时远离善友，<a id="a-FZ"></a>还受尔所生死系缚。<a id="a-Fa"></a>若不弃舍大菩提心，<a id="a-Fb"></a>还尔所劫被弘誓铠，<a id="a-Fc"></a>勤修胜行时无间断，<a id="a-Fd"></a>然后乃补所退功德。<a id="a-Fe"></a>”</p>
  <p id="aFf">尔时，<a id="a-Fg"></a>庆喜便白佛言：<a id="a-Fh"></a>“是菩萨摩诃萨所起恶心生死罪苦，<a id="a-Fi"></a>为要流转经尔所时，<a id="a-Fj"></a>为于中间亦得出离？<a id="a-Fk"></a>是菩萨摩诃萨所退胜行，<a id="a-Fl"></a>为要精勤经尔所劫被弘誓铠，<a id="a-Fm"></a>修诸胜行时无间断，<a id="a-Fn"></a>然后乃补所退功德，<a id="a-Fo"></a>为于中间有复本义？<a id="a-Fp"></a>”</p>
  <p id="aFq">佛告庆喜：<a id="a-Fr"></a>“我为菩萨、<a id="a-Fs"></a>独觉、<a id="a-Ft"></a>声闻说有出罪还补善法。</p>
  <p id="aFu">“庆喜当知，<a id="a-Fv"></a>若菩萨摩诃萨未得无上正等菩提不退转记，<a id="a-Fw"></a>于得无上正等菩提不退转记诸菩萨摩诃萨起损害心，<a id="a-Fx"></a>斗诤、<a id="a-Fy"></a>轻蔑、<a id="a-Fz"></a>毁辱、<a id="a-G0"></a>诽谤，<a id="a-G1"></a>后无惭愧怀恶不舍，<a id="a-G2"></a>不能如法发露悔过。<a id="a-G3"></a>我说彼类于其中间无有出罪还补善义，<a id="a-G4"></a>要尔所劫流转生死，<a id="a-G5"></a>远离善友众苦所缚。<a id="a-G6"></a>若不弃舍大菩提心，<a id="a-G7"></a>要尔所劫被弘誓铠，<a id="a-G8"></a>勤修胜行时无间断，<a id="a-G9"></a>然后乃补所退功德。</p>
  <p id="aGA">“若菩萨摩诃萨未得无上正等菩提不退转记，<a id="a-GB"></a>于得无上正等菩提不退转记诸菩萨摩诃萨起损害心，<a id="a-GC"></a>斗诤、<a id="a-GD"></a>轻蔑、<a id="a-GE"></a>毁辱、<a id="a-GF"></a>诽谤，<a id="a-GG"></a>后生惭愧心不系恶，<a id="a-GH"></a>寻能如法发露悔过，<a id="a-GI"></a>作如是念：<a id="a-GJ"></a>‘我今已得难得人身，<a id="a-GK"></a>何容复起如是过恶失大善利？<a id="a-GL"></a>我应饶益一切有情，<a id="a-GM"></a>何容于中反作衰损？<a id="a-GN"></a>我应恭敬一切有情如仆事主，<a id="a-GO"></a>何容于中反生憍慢、<a id="a-GP"></a>毁辱、<a id="a-GQ"></a>凌蔑？<a id="a-GR"></a>我应忍受一切有情捶打诃骂，<a id="a-GS"></a>何容于彼反以暴恶身语加报？<a id="a-GT"></a>我应和解一切有情令相敬爱，<a id="a-GU"></a>何容复起勃恶语言与彼乖争？<a id="a-GV"></a>我应堪耐一切有情长时履践，<a id="a-GW"></a>犹如道路亦如桥梁，<a id="a-GX"></a>何容于彼反加凌辱？<a id="a-GY"></a>我求无上正等菩提，<a id="a-GZ"></a>为拔有情生死大苦，<a id="a-Ga"></a>令得究竟安乐涅槃，<a id="a-Gb"></a>何容反欲加之以苦？<a id="a-Gc"></a>我应从今尽未来际，<a id="a-Gd"></a>如痴、<a id="a-Ge"></a>如哑、<a id="a-Gf"></a>如聋、<a id="a-Gg"></a>如盲，<a id="a-Gh"></a>于诸有情无所分别。<a id="a-Gi"></a>假使斩截头足手臂、<a id="a-Gj"></a>挑目、<a id="a-Gk"></a>割耳、<a id="a-Gl"></a>劓鼻、<a id="a-Gm"></a>截舌、<a id="a-Gn"></a>锯解一切身分支体，<a id="a-Go"></a>于彼有情终不起恶。<a id="a-Gp"></a>若我起恶，<a id="a-Gq"></a>则便退坏所发无上正等觉心，<a id="a-Gr"></a>障礙所求一切智智，<a id="a-Gs"></a>不能利益安乐有情。<a id="a-Gt"></a>’庆喜当知，<a id="a-Gu"></a>是菩萨摩诃萨我说中间亦有出罪还补善义，<a id="a-Gv"></a>非要经于尔所劫数流转生死。<a id="a-Gw"></a>恶魔于彼不能扰乱，<a id="a-Gx"></a>疾证无上正等菩提。</p>
  <p id="aGy">“复次，<a id="a-Gz"></a>庆喜，<a id="a-H0"></a>诸菩萨摩诃萨与求声闻、<a id="a-H1"></a>独觉乘者不应交涉，<a id="a-H2"></a>设与交涉不应共住，<a id="a-H3"></a>设与共住不应与彼论义决择。<a id="a-H4"></a>所以者何？<a id="a-H5"></a>若与彼类论义决择，<a id="a-H6"></a>或当发起忿恚等心，<a id="a-H7"></a>或复令生粗恶言说；<a id="a-H8"></a>然诸菩萨于有情类不应发起忿恚等心，<a id="a-H9"></a>亦不应生粗恶言说，<a id="a-HA"></a>设被斩斫首足身分亦不应起忿恚恶言。<a id="a-HB"></a>所以者何？<a id="a-HC"></a>诸菩萨摩诃萨应作是念：<a id="a-HD"></a>‘我求无上正等菩提，<a id="a-HE"></a>为拔有情生死众苦，<a id="a-HF"></a>令得究竟利益安乐，<a id="a-HG"></a>何容于彼翻为恶事？<a id="a-HH"></a>’庆喜当知，<a id="a-HI"></a>若菩萨摩诃萨于有情类起忿恚心、<a id="a-HJ"></a>发粗恶言，<a id="a-HK"></a>便礙无上正等菩提，<a id="a-HL"></a>亦坏无边菩萨行法。<a id="a-HM"></a>是故菩萨摩诃萨众欲得无上正等菩提，<a id="a-HN"></a>于诸有情不应忿恚，<a id="a-HO"></a>亦不应起粗恶言说。<a id="a-HP"></a>”</p>
  <p id="aHQ">尔时，<a id="a-HR"></a>庆喜便白佛言：<a id="a-HS"></a>“诸菩萨摩诃萨与菩萨摩诃萨云何共住？<a id="a-HT"></a>”</p>
  <p id="aHU">佛告庆喜：<a id="a-HV"></a>“诸菩萨摩诃萨与菩萨摩诃萨共住相视应如大师。<a id="a-HW"></a>所以者何？<a id="a-HX"></a>诸菩萨摩诃萨与菩萨摩诃萨展转相视，<a id="a-HY"></a>应作是念：<a id="a-HZ"></a>‘彼是我等真善知识，<a id="a-Ha"></a>与我为伴同乘一船、<a id="a-Hb"></a>同行一道、<a id="a-Hc"></a>同一所趣、<a id="a-Hd"></a>同一事业，<a id="a-He"></a>我等与彼学时、<a id="a-Hf"></a>学处及所学法、<a id="a-Hg"></a>若由此学皆无有异。<a id="a-Hh"></a>’复作是念：<a id="a-Hi"></a>‘彼诸菩萨为我等说大菩提道，<a id="a-Hj"></a>即我良伴亦我导师。<a id="a-Hk"></a>若彼菩萨摩诃萨住杂作意，<a id="a-Hl"></a>远离一切智智相应作意，<a id="a-Hm"></a>我当于中不同彼学。<a id="a-Hn"></a>若彼菩萨摩诃萨离杂作意，<a id="a-Ho"></a>不离一切智智相应作意，<a id="a-Hp"></a>我当于中常同彼学。<a id="a-Hq"></a>’庆喜当知，<a id="a-Hr"></a>若菩萨摩诃萨能如是学，<a id="a-Hs"></a>菩提资粮疾得圆满，<a id="a-Ht"></a>速证无上正等菩提，<a id="a-Hu"></a>于其中间无障无难。<a id="a-Hv"></a>”</p>
  <p data-pb></p>
  <h2 id="aHw">第四分迅速品第二十五之一</h2>
  <p id="aHx">尔时，<a id="a-Hy"></a>具寿善现便白佛言：<a id="a-Hz"></a>“世尊，<a id="a-I0"></a>若菩萨摩诃萨为尽故学，<a id="a-I1"></a>是学一切智智不？<a id="a-I2"></a>若菩萨摩诃萨为不生故学，<a id="a-I3"></a>是学一切智智不？<a id="a-I4"></a>若菩萨摩诃萨为灭故学，<a id="a-I5"></a>是学一切智智不？<a id="a-I6"></a>若菩萨摩诃萨为不起故学，<a id="a-I7"></a>是学一切智智不？<a id="a-I8"></a>若菩萨摩诃萨为非有故学，<a id="a-I9"></a>是学一切智智不？<a id="a-IA"></a>若菩萨摩诃萨为远离故学，<a id="a-IB"></a>是学一切智智不？<a id="a-IC"></a>若菩萨摩诃萨为离染故学，<a id="a-ID"></a>是学一切智智不？<a id="a-IE"></a>若菩萨摩诃萨为虚空故学，<a id="a-IF"></a>是学一切智智不？<a id="a-IG"></a>若菩萨摩诃萨为法界故学，<a id="a-IH"></a>是学一切智智不？<a id="a-II"></a>若菩萨摩诃萨为涅槃故学，<a id="a-IJ"></a>是学一切智智不？<a id="a-IK"></a>”</p>
  <p id="aIL">佛告善现：<a id="a-IM"></a>“若菩萨摩诃萨如是学时，<a id="a-IN"></a>非学一切智智。<a id="a-IO"></a>”</p>
  <p id="aIP">具寿善现复白佛言：<a id="a-IQ"></a>“何缘菩萨摩诃萨如是学时，<a id="a-IR"></a>非学一切智智？<a id="a-IS"></a>”</p>
  <p id="aIT">佛告善现：<a id="a-IU"></a>“于意云何？<a id="a-IV"></a>佛证真如极圆满故，<a id="a-IW"></a>说名如来、<a id="a-IX"></a>应、<a id="a-IY"></a>正等觉，<a id="a-IZ"></a>如是真如可说为尽，<a id="a-Ia"></a>乃至可说为涅槃不？<a id="a-Ib"></a>”</p>
  <p id="aIc">善现对曰：<a id="a-Id"></a>“不也，<a id="a-Ie"></a>世尊。<a id="a-If"></a>所以者何？<a id="a-Ig"></a>真如离相不可说尽，<a id="a-Ih"></a>乃至不可说为涅槃。<a id="a-Ii"></a>”</p>
  <p id="aIj">佛告善现：<a id="a-Ik"></a>“是故菩萨摩诃萨如是学时，<a id="a-Il"></a>非学一切智智。<a id="a-Im"></a>善现当知，<a id="a-In"></a>若菩萨摩诃萨不为尽故学，<a id="a-Io"></a>是学一切智智，<a id="a-Ip"></a>乃至不为涅槃故学，<a id="a-Iq"></a>是学一切智智。<a id="a-Ir"></a>所以者何？<a id="a-Is"></a>佛证真如极圆满故，<a id="a-It"></a>说名如来、<a id="a-Iu"></a>应、<a id="a-Iv"></a>正等觉，<a id="a-Iw"></a>尔时证得一切智智真如非尽乃至涅槃。<a id="a-Ix"></a>是故菩萨摩诃萨如是学时，<a id="a-Iy"></a>是学一切智智。</p>
  <p id="aIz">“善现当知，<a id="a-J0"></a>若菩萨摩诃萨如是学时，<a id="a-J1"></a>是学般若波罗蜜多方便善巧，<a id="a-J2"></a>是学佛地，<a id="a-J3"></a>是学十力、<a id="a-J4"></a>四无所畏、<a id="a-J5"></a>四无礙解、<a id="a-J6"></a>大慈、<a id="a-J7"></a>大悲、<a id="a-J8"></a>大喜、<a id="a-J9"></a>大舍、<a id="a-JA"></a>十八佛不共法及余无量无边佛法，<a id="a-JB"></a>即为已学一切智智。</p>
  <p id="aJC">“善现当知，<a id="a-JD"></a>若菩萨摩诃萨如是学时，<a id="a-JE"></a>至一切学究竟彼岸。</p>
  <p id="aJF">“善现当知，<a id="a-JG"></a>若菩萨摩诃萨如是学时，<a id="a-JH"></a>一切天、<a id="a-JI"></a>魔及诸外道皆不能伏。</p>
  <p id="aJJ">“善现当知，<a id="a-JK"></a>若菩萨摩诃萨如是学时，<a id="a-JL"></a>速得菩萨不退法性。</p>
  <p id="aJM">“善现当知，<a id="a-JN"></a>若菩萨摩诃萨如是学时，<a id="a-JO"></a>速住菩萨不退转地。</p>
  <p id="aJP">“善现当知，<a id="a-JQ"></a>若菩萨摩诃萨如是学时，<a id="a-JR"></a>速当安坐妙菩提座。</p>
  <p id="aJS">“善现当知，<a id="a-JT"></a>若菩萨摩诃萨如是学时，<a id="a-JU"></a>行自祖父如来行处。</p>
  <p id="aJV">“善现当知，<a id="a-JW"></a>若菩萨摩诃萨如是学时，<a id="a-JX"></a>即为已学与诸有情为依护法，<a id="a-JY"></a>是学大慈、<a id="a-JZ"></a>大悲性故。</p>
  <p id="aJa">“善现当知，<a id="a-Jb"></a>若菩萨摩诃萨如是学时，<a id="a-Jc"></a>是学三转、<a id="a-Jd"></a>十二行相无上法轮。</p>
  <p id="aJe">“善现当知，<a id="a-Jf"></a>若菩萨摩诃萨如是学时，<a id="a-Jg"></a>是学安处百千俱胝诸有情界，<a id="a-Jh"></a>令住涅槃毕竟安乐。</p>
  <p id="aJi">“善现当知，<a id="a-Jj"></a>若菩萨摩诃萨如是学时，<a id="a-Jk"></a>是学不断如来种姓。</p>
  <p id="aJl">“善现当知，<a id="a-Jm"></a>若菩萨摩诃萨如是学时，<a id="a-Jn"></a>是学诸佛开甘露门。</p>
  <p id="aJo">“善现当知，<a id="a-Jp"></a>若菩萨摩诃萨如是学时，<a id="a-Jq"></a>是学安立无量无数无边有情住三乘法。</p>
  <p id="aJr">“善现当知，<a id="a-Js"></a>若菩萨摩诃萨如是学时，<a id="a-Jt"></a>是学示现一切有情究竟寂灭真无为界，<a id="a-Ju"></a>是为修学一切智智。</p>
  <p id="aJv">“善现当知，<a id="a-Jw"></a>如是学者，<a id="a-Jx"></a>下劣有情所不能学。<a id="a-Jy"></a>所以者何？<a id="a-Jz"></a>如是学者，<a id="a-K0"></a>欲善拔济一切有情生死大苦，<a id="a-K1"></a>欲善安立一切有情广大胜事，<a id="a-K2"></a>欲与有情同受毕竟利益安乐，<a id="a-K3"></a>欲与有情同证无上正等菩提，<a id="a-K4"></a>欲与有情同学自利利他妙行，<a id="a-K5"></a>如太虚空无断无尽。</p>
  <p id="aK6">“复次，<a id="a-K7"></a>善现，<a id="a-K8"></a>若菩萨摩诃萨如是学时，<a id="a-K9"></a>决定不堕一切地狱、<a id="a-KA"></a>傍生、<a id="a-KB"></a>鬼界、<a id="a-KC"></a>阿素洛中，<a id="a-KD"></a>决定不生边地达絮蔑戾车中，<a id="a-KE"></a>决定不生旃荼罗家、<a id="a-KF"></a>补羯娑家及余种种贫穷、<a id="a-KG"></a>下贱、<a id="a-KH"></a>不律仪家，<a id="a-KI"></a>决定不生种种工巧、<a id="a-KJ"></a>伎乐、<a id="a-KK"></a>商贾、<a id="a-KL"></a>杂秽之家。</p>
  <p id="aKM">“复次，<a id="a-KN"></a>善现，<a id="a-KO"></a>若菩萨摩诃萨如是学时，<a id="a-KP"></a>随所生处终不盲聋、<a id="a-KQ"></a>喑哑、<a id="a-KR"></a>挛躄、<a id="a-KS"></a>根支残缺、<a id="a-KT"></a>背偻、<a id="a-KU"></a>癫痫、<a id="a-KV"></a>痈疽、<a id="a-KW"></a>疥癞、<a id="a-KX"></a>痔漏、<a id="a-KY"></a>恶疮，<a id="a-KZ"></a>不长不短亦不黧黑，<a id="a-Ka"></a>及无种种秽恶疮病。</p>
  <p id="aKb">“复次，<a id="a-Kc"></a>善现，<a id="a-Kd"></a>若菩萨摩诃萨如是学时，<a id="a-Ke"></a>生生常得眷属圆满，<a id="a-Kf"></a>诸根圆满，<a id="a-Kg"></a>支体圆满，<a id="a-Kh"></a>音声清亮，<a id="a-Ki"></a>形貌端严，<a id="a-Kj"></a>言辞威肃，<a id="a-Kk"></a>众人爱敬。</p>
  <p id="aKl">“复次，<a id="a-Km"></a>善现，<a id="a-Kn"></a>若菩萨摩诃萨如是学时，<a id="a-Ko"></a>所生之处离害生命，<a id="a-Kp"></a>离不与取，<a id="a-Kq"></a>离欲邪行，<a id="a-Kr"></a>离虚诳语，<a id="a-Ks"></a>离粗恶语，<a id="a-Kt"></a>离离间语，<a id="a-Ku"></a>离杂秽语，<a id="a-Kv"></a>亦离贪欲、<a id="a-Kw"></a>瞋恚、<a id="a-Kx"></a>邪见，<a id="a-Ky"></a>终不摄受虚妄邪法，<a id="a-Kz"></a>不以邪法而自活命，<a id="a-L0"></a>亦不摄受破戒、<a id="a-L1"></a>恶见、<a id="a-L2"></a>谤法有情以为亲友。</p>
  <p id="aL3">“复次，<a id="a-L4"></a>善现，<a id="a-L5"></a>若菩萨摩诃萨如是学时，<a id="a-L6"></a>终不生于耽乐少慧长寿天处。<a id="a-L7"></a>所以者何？<a id="a-L8"></a>是菩萨摩诃萨成就方便善巧势力，<a id="a-L9"></a>由此方便善巧势力，<a id="a-LA"></a>虽能数入静虑、<a id="a-LB"></a>无量及无色定，<a id="a-LC"></a>而不随彼势力受生。<a id="a-LD"></a>甚深般若波罗蜜多所摄受故，<a id="a-LE"></a>成就如是方便善巧，<a id="a-LF"></a>于诸定中虽常获得入出自在，<a id="a-LG"></a>而不随彼诸定势力生长寿天，<a id="a-LH"></a>废修菩萨摩诃萨行。</p>
  <p id="aLI">“复次，<a id="a-LJ"></a>善现，<a id="a-LK"></a>若菩萨摩诃萨如是学时，<a id="a-LL"></a>得清净力、<a id="a-LM"></a>清净无畏、<a id="a-LN"></a>清净佛法。<a id="a-LO"></a>”</p>
  <p id="aLP">具寿善现便白佛言：<a id="a-LQ"></a>“若一切法本性清净，<a id="a-LR"></a>云何菩萨摩诃萨众如是学时，<a id="a-LS"></a>复能证得清净诸力、<a id="a-LT"></a>清净无畏、<a id="a-LU"></a>清净佛法？<a id="a-LV"></a>”</p>
  <p id="aLW">佛告善现：<a id="a-LX"></a>“如是，<a id="a-LY"></a>如是，<a id="a-LZ"></a>如汝所说，<a id="a-La"></a>诸法本来自性清净。<a id="a-Lb"></a>是菩萨摩诃萨于一切法本性净中，<a id="a-Lc"></a>精勤修学甚深般若波罗蜜多方便善巧，<a id="a-Ld"></a>如实通达心不沉没亦无滞礙，<a id="a-Le"></a>远离一切烦恼染著。<a id="a-Lf"></a>故说菩萨如是学时，<a id="a-Lg"></a>于一切法复得清净，<a id="a-Lh"></a>由此因缘得清净力、<a id="a-Li"></a>清净无畏、<a id="a-Lj"></a>清净佛法。</p>
  <p id="aLk">“复次，<a id="a-Ll"></a>善现，<a id="a-Lm"></a>虽一切法本性清净，<a id="a-Ln"></a>而诸异生不知、<a id="a-Lo"></a>见、<a id="a-Lp"></a>觉。<a id="a-Lq"></a>是菩萨摩诃萨为欲令彼知、<a id="a-Lr"></a>见、<a id="a-Ls"></a>觉故，<a id="a-Lt"></a>发勤精进修行般若波罗蜜多方便善巧，<a id="a-Lu"></a>作如是念：<a id="a-Lv"></a>‘我于诸法本性清净知、<a id="a-Lw"></a>见、<a id="a-Lx"></a>觉已，<a id="a-Ly"></a>如实开悟一切有情，<a id="a-Lz"></a>令于诸法本性清净亦知、<a id="a-M0"></a>见、<a id="a-M1"></a>觉。<a id="a-M2"></a>’是菩萨摩诃萨如是学时，<a id="a-M3"></a>得清净力、<a id="a-M4"></a>清净无畏、<a id="a-M5"></a>清净佛法。</p>
  <p id="aM6">“复次，<a id="a-M7"></a>善现，<a id="a-M8"></a>若菩萨摩诃萨如是学时，<a id="a-M9"></a>于诸有情心行差别皆能通达至极彼岸，<a id="a-MA"></a>方便善巧令诸有情知一切法本性清净，<a id="a-MB"></a>证得毕竟清净涅槃。</p>
 </body>
</html>