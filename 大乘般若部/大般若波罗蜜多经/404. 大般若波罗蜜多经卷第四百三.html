<!doctype html>
<html id="z3IBSzQ6V" data-ver="1441">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第四百三</h1>
  <h2 id="a2">第二分观照品第三之二</h2>
  <p id="a3">尔时，<a id="a-4"></a>舍利子白佛言：<a id="a-5"></a>“世尊，<a id="a-6"></a>若预流、<a id="a-7"></a>一来、<a id="a-8"></a>不还、<a id="a-9"></a>阿罗汉声闻般若，<a id="a-A"></a>若独觉般若，<a id="a-B"></a>若菩萨摩诃萨般若，<a id="a-C"></a>若如来、<a id="a-D"></a>应、<a id="a-E"></a>正等觉般若，<a id="a-F"></a>是诸般若皆无差别，<a id="a-G"></a>不相违背，<a id="a-H"></a>无生无灭，<a id="a-I"></a>自性皆空。<a id="a-J"></a>若法无差别、<a id="a-K"></a>不相违、<a id="a-L"></a>无生灭、<a id="a-M"></a>自性空，<a id="a-N"></a>是法差别既不可得，<a id="a-O"></a>云何世尊说行般若波罗蜜多菩萨摩诃萨，<a id="a-P"></a>于一日中所修般若，<a id="a-Q"></a>一切声闻、<a id="a-R"></a>独觉般若所不能及？<a id="a-S"></a>”</p>
  <p id="aT">佛告舍利子：<a id="a-U"></a>“于汝意云何？<a id="a-V"></a>修行般若波罗蜜多菩萨摩诃萨，<a id="a-W"></a>一日所修般若胜事，<a id="a-X"></a>一切声闻、<a id="a-Y"></a>独觉般若有是事不？<a id="a-Z"></a>”</p>
  <p id="aa">舍利子言：<a id="a-b"></a>“不也，<a id="a-c"></a>世尊。<a id="a-d"></a>”</p>
  <p id="ae">“复次，<a id="a-f"></a>舍利子，<a id="a-g"></a>于汝意云何？<a id="a-h"></a>修行般若波罗蜜多菩萨摩诃萨，<a id="a-i"></a>于一日中所修般若，<a id="a-j"></a>作是念言：<a id="a-k"></a>‘我当修行一切相微妙智、<a id="a-l"></a>一切智、<a id="a-m"></a>道相智、<a id="a-n"></a>一切相智，<a id="a-o"></a>利益安乐一切有情。<a id="a-p"></a>’彼于一切法觉一切相已，<a id="a-q"></a>方便安立一切有情于无余依般涅槃界，<a id="a-r"></a>一切声闻、<a id="a-s"></a>独觉般若有是事不？<a id="a-t"></a>”</p>
  <p id="au">舍利子言：<a id="a-v"></a>“不也，<a id="a-w"></a>世尊。<a id="a-x"></a>”</p>
  <p id="ay">“复次，<a id="a-z"></a>舍利子，<a id="a-10"></a>于汝意云何？<a id="a-11"></a>一切声闻、<a id="a-12"></a>独觉颇能作是念：<a id="a-13"></a>‘我当证阿耨多罗三藐三菩提，<a id="a-14"></a>方便安立一切有情于无余依涅槃界’不？<a id="a-15"></a>”</p>
  <p id="a16">舍利子言：<a id="a-17"></a>“不也，<a id="a-18"></a>世尊。<a id="a-19"></a>”</p>
  <p id="a1A">“复次，<a id="a-1B"></a>舍利子，<a id="a-1C"></a>于汝意云何？<a id="a-1D"></a>一切声闻、<a id="a-1E"></a>独觉颇能作是念：<a id="a-1F"></a>‘我当修行六波罗蜜多，<a id="a-1G"></a>成熟有情，<a id="a-1H"></a>严净佛土，<a id="a-1I"></a>满佛十力、<a id="a-1J"></a>四无所畏、<a id="a-1K"></a>四无礙解、<a id="a-1L"></a>大慈、<a id="a-1M"></a>大悲、<a id="a-1N"></a>大喜、<a id="a-1O"></a>大舍、<a id="a-1P"></a>十八佛不共法，<a id="a-1Q"></a>当证无上正等菩提，<a id="a-1R"></a>方便安立无量、<a id="a-1S"></a>无数、<a id="a-1T"></a>无边有情于无余依涅槃界’不？<a id="a-1U"></a>”</p>
  <p id="a1V">舍利子言：<a id="a-1W"></a>“不也，<a id="a-1X"></a>世尊。<a id="a-1Y"></a>”</p>
  <p id="a1Z">佛言：<a id="a-1a"></a>“舍利子，<a id="a-1b"></a>诸菩萨摩诃萨皆作是念：<a id="a-1c"></a>‘我当修行六波罗蜜多，<a id="a-1d"></a>成熟有情，<a id="a-1e"></a>严净佛土，<a id="a-1f"></a>满佛十力、<a id="a-1g"></a>四无所畏、<a id="a-1h"></a>四无礙解、<a id="a-1i"></a>大慈、<a id="a-1j"></a>大悲、<a id="a-1k"></a>大喜、<a id="a-1l"></a>大舍、<a id="a-1m"></a>十八佛不共法，<a id="a-1n"></a>当证无上正等菩提，<a id="a-1o"></a>方便安立无量、<a id="a-1p"></a>无数、<a id="a-1q"></a>无边有情于无余依般涅槃界。<a id="a-1r"></a>’</p>
  <p id="a1s">“舍利子，<a id="a-1t"></a>譬如萤火无如是念：<a id="a-1u"></a>‘我光能照遍赡部洲普令大明。<a id="a-1v"></a>’如是一切声闻、<a id="a-1w"></a>独觉无如是念：<a id="a-1x"></a>‘我当修行六波罗蜜多，<a id="a-1y"></a>成熟有情，<a id="a-1z"></a>严净佛土，<a id="a-20"></a>满佛十力、<a id="a-21"></a>四无所畏、<a id="a-22"></a>四无礙解、<a id="a-23"></a>大慈、<a id="a-24"></a>大悲、<a id="a-25"></a>大喜、<a id="a-26"></a>大舍、<a id="a-27"></a>十八佛不共法，<a id="a-28"></a>当证无上正等菩提，<a id="a-29"></a>方便安立无量、<a id="a-2A"></a>无数、<a id="a-2B"></a>无边有情于无余依般涅槃界。<a id="a-2C"></a>’</p>
  <p id="a2D">“舍利子，<a id="a-2E"></a>譬如日轮光明炽盛，<a id="a-2F"></a>照赡部洲无不周遍。<a id="a-2G"></a>如是菩萨摩诃萨皆作是念：<a id="a-2H"></a>‘我当修行六波罗蜜多，<a id="a-2I"></a>成熟有情，<a id="a-2J"></a>严净佛土，<a id="a-2K"></a>满佛十力、<a id="a-2L"></a>四无所畏、<a id="a-2M"></a>四无礙解、<a id="a-2N"></a>大慈、<a id="a-2O"></a>大悲、<a id="a-2P"></a>大喜、<a id="a-2Q"></a>大舍、<a id="a-2R"></a>十八佛不共法，<a id="a-2S"></a>证得无上正等菩提，<a id="a-2T"></a>方便安立无量、<a id="a-2U"></a>无数、<a id="a-2V"></a>无边有情于无余依般涅槃界。<a id="a-2W"></a>’</p>
  <p id="a2X">“舍利子，<a id="a-2Y"></a>以是当知，<a id="a-2Z"></a>一切声闻、<a id="a-2a"></a>独觉般若，<a id="a-2b"></a>比行般若波罗蜜多菩萨摩诃萨于一日中所修般若，<a id="a-2c"></a>百分不及一，<a id="a-2d"></a>千分不及一，<a id="a-2e"></a>百千分不及一，<a id="a-2f"></a>乃至邬波尼煞昙分亦不及一。<a id="a-2g"></a>”</p>
  <p id="a2h">尔时，<a id="a-2i"></a>舍利子白佛言：<a id="a-2j"></a>“世尊，<a id="a-2k"></a>诸菩萨摩诃萨，<a id="a-2l"></a>云何能超一切声闻、<a id="a-2m"></a>独觉等地，<a id="a-2n"></a>能得菩萨不退转地，<a id="a-2o"></a>能净佛道？<a id="a-2p"></a>”</p>
  <p id="a2q">佛言：<a id="a-2r"></a>“舍利子，<a id="a-2s"></a>诸菩萨摩诃萨从初发心，<a id="a-2t"></a>修行六种波罗蜜多，<a id="a-2u"></a>住空、<a id="a-2v"></a>无相、<a id="a-2w"></a>无愿之法，<a id="a-2x"></a>即能超过一切声闻、<a id="a-2y"></a>独觉等地，<a id="a-2z"></a>能得菩萨不退转地，<a id="a-30"></a>能净佛道。<a id="a-31"></a>”</p>
  <p id="a32">时，<a id="a-33"></a>舍利子复白佛言：<a id="a-34"></a>“世尊，<a id="a-35"></a>诸菩萨摩诃萨住何等地，<a id="a-36"></a>能与一切声闻、<a id="a-37"></a>独觉作真福田？<a id="a-38"></a>”</p>
  <p id="a39">佛言：<a id="a-3A"></a>“舍利子，<a id="a-3B"></a>诸菩萨摩诃萨从初发心，<a id="a-3C"></a>修行六种波罗蜜多，<a id="a-3D"></a>住空、<a id="a-3E"></a>无相、<a id="a-3F"></a>无愿之法，<a id="a-3G"></a>乃至坐于妙菩提座，<a id="a-3H"></a>常与一切声闻、<a id="a-3I"></a>独觉作真福田。<a id="a-3J"></a>何以故？<a id="a-3K"></a>以依菩萨摩诃萨故，<a id="a-3L"></a>一切善法出现世间，<a id="a-3M"></a>所谓一切十善业道、<a id="a-3N"></a>五近事戒、<a id="a-3O"></a>八近住戒、<a id="a-3P"></a>四静虑、<a id="a-3Q"></a>四无量、<a id="a-3R"></a>四无色定、<a id="a-3S"></a>四圣谛智、<a id="a-3T"></a>四念住、<a id="a-3U"></a>四正断、<a id="a-3V"></a>四神足、<a id="a-3W"></a>五根、<a id="a-3X"></a>五力、<a id="a-3Y"></a>七等觉支、<a id="a-3Z"></a>八圣道支、<a id="a-3a"></a>六波罗蜜多、<a id="a-3b"></a>十八空等，<a id="a-3c"></a>及佛十力、<a id="a-3d"></a>四无所畏、<a id="a-3e"></a>四无礙解、<a id="a-3f"></a>大慈、<a id="a-3g"></a>大悲、<a id="a-3h"></a>大喜、<a id="a-3i"></a>大舍、<a id="a-3j"></a>十八佛不共法、<a id="a-3k"></a>一切智、<a id="a-3l"></a>道相智、<a id="a-3m"></a>一切相智，<a id="a-3n"></a>诸如是等无量无数无边善法出现世间。</p>
  <p id="a3o">“由此菩萨诸善法故，<a id="a-3p"></a>世间便有刹帝利大族、<a id="a-3q"></a>婆罗门大族、<a id="a-3r"></a>长者大族、<a id="a-3s"></a>居士大族，<a id="a-3t"></a>四大王众天、<a id="a-3u"></a>三十三天、<a id="a-3v"></a>夜摩天、<a id="a-3w"></a>睹史多天、<a id="a-3x"></a>乐变化天、<a id="a-3y"></a>他化自在天，<a id="a-3z"></a>梵众天——梵辅天、<a id="a-40"></a>梵会天、<a id="a-41"></a>大梵天，<a id="a-42"></a>光天——少光天、<a id="a-43"></a>无量光天、<a id="a-44"></a>极光净天，<a id="a-45"></a>净天——少净天、<a id="a-46"></a>无量净天、<a id="a-47"></a>遍净天，<a id="a-48"></a>广天——少广天、<a id="a-49"></a>无量广天、<a id="a-4A"></a>广果天，<a id="a-4B"></a>无想有情天、<a id="a-4C"></a>无烦天、<a id="a-4D"></a>无热天、<a id="a-4E"></a>善现天、<a id="a-4F"></a>善见天、<a id="a-4G"></a>色究竟天，<a id="a-4H"></a>空无边处天、<a id="a-4I"></a>识无边处天、<a id="a-4J"></a>无所有处天、<a id="a-4K"></a>非想非非想处天。</p>
  <p id="a4L">“复由菩萨诸善法故，<a id="a-4M"></a>便有预流、<a id="a-4N"></a>一来、<a id="a-4O"></a>不还、<a id="a-4P"></a>阿罗汉、<a id="a-4Q"></a>独觉、<a id="a-4R"></a>菩萨摩诃萨，<a id="a-4S"></a>及诸如来、<a id="a-4T"></a>应、<a id="a-4U"></a>正等觉，<a id="a-4V"></a>出现世间。<a id="a-4W"></a>”</p>
  <p id="a4X">时，<a id="a-4Y"></a>舍利子复白佛言：<a id="a-4Z"></a>“世尊，<a id="a-4a"></a>菩萨摩诃萨为复须报施主恩不？<a id="a-4b"></a>”</p>
  <p id="a4c">佛言：<a id="a-4d"></a>“舍利子，<a id="a-4e"></a>菩萨摩诃萨不复须报诸施主恩。<a id="a-4f"></a>所以者何？<a id="a-4g"></a>已具报故。<a id="a-4h"></a>何以故？<a id="a-4i"></a>舍利子，<a id="a-4j"></a>菩萨摩诃萨为大施主，<a id="a-4k"></a>施诸有情多善法故，<a id="a-4l"></a>谓施有情十善业道、<a id="a-4m"></a>五近事戒、<a id="a-4n"></a>八近住戒、<a id="a-4o"></a>四静虑、<a id="a-4p"></a>四无量、<a id="a-4q"></a>四无色定、<a id="a-4r"></a>四圣谛智、<a id="a-4s"></a>四念住、<a id="a-4t"></a>四正断、<a id="a-4u"></a>四神足、<a id="a-4v"></a>五根、<a id="a-4w"></a>五力、<a id="a-4x"></a>七等觉支、<a id="a-4y"></a>八圣道支、<a id="a-4z"></a>六波罗蜜多、<a id="a-50"></a>十八空等，<a id="a-51"></a>及佛十力、<a id="a-52"></a>四无所畏、<a id="a-53"></a>四无礙解、<a id="a-54"></a>大慈、<a id="a-55"></a>大悲、<a id="a-56"></a>大喜、<a id="a-57"></a>大舍、<a id="a-58"></a>十八佛不共法、<a id="a-59"></a>一切智、<a id="a-5A"></a>道相智、<a id="a-5B"></a>一切相智，<a id="a-5C"></a>施诸有情如是等类无量无数无边善法，<a id="a-5D"></a>故说菩萨为大施主。<a id="a-5E"></a>由斯已报诸施主恩，<a id="a-5F"></a>真净福田，<a id="a-5G"></a>生无量福。<a id="a-5H"></a>”</p>
  <p id="a5I">尔时，<a id="a-5J"></a>舍利子白佛言：<a id="a-5K"></a>“世尊，<a id="a-5L"></a>修行般若波罗蜜多菩萨摩诃萨，<a id="a-5M"></a>与何法相应故，<a id="a-5N"></a>应言与般若波罗蜜多相应？<a id="a-5O"></a>”</p>
  <p id="a5P">佛言：<a id="a-5Q"></a>“舍利子，<a id="a-5R"></a>修行般若波罗蜜多菩萨摩诃萨，<a id="a-5S"></a>与色空相应故，<a id="a-5T"></a>应言与般若波罗蜜多相应；<a id="a-5U"></a>与受、<a id="a-5V"></a>想、<a id="a-5W"></a>行、<a id="a-5X"></a>识空相应故，<a id="a-5Y"></a>应言与般若波罗蜜多相应。</p>
  <p id="a5Z">“舍利子，<a id="a-5a"></a>修行般若波罗蜜多菩萨摩诃萨，<a id="a-5b"></a>与眼处空相应故，<a id="a-5c"></a>应言与般若波罗蜜多相应；<a id="a-5d"></a>与耳、<a id="a-5e"></a>鼻、<a id="a-5f"></a>舌、<a id="a-5g"></a>身、<a id="a-5h"></a>意处空相应故，<a id="a-5i"></a>应言与般若波罗蜜多相应；<a id="a-5j"></a>与色处空相应故，<a id="a-5k"></a>应言与般若波罗蜜多相应；<a id="a-5l"></a>与声、<a id="a-5m"></a>香、<a id="a-5n"></a>味、<a id="a-5o"></a>触、<a id="a-5p"></a>法处空相应故，<a id="a-5q"></a>应言与般若波罗蜜多相应。</p>
  <p id="a5r">“舍利子，<a id="a-5s"></a>修行般若波罗蜜多菩萨摩诃萨，<a id="a-5t"></a>与眼界、<a id="a-5u"></a>色界、<a id="a-5v"></a>眼识界空相应故，<a id="a-5w"></a>应言与般若波罗蜜多相应；<a id="a-5x"></a>与耳界、<a id="a-5y"></a>声界、<a id="a-5z"></a>耳识界空相应故，<a id="a-60"></a>应言与般若波罗蜜多相应；<a id="a-61"></a>与鼻界、<a id="a-62"></a>香界、<a id="a-63"></a>鼻识界空相应故，<a id="a-64"></a>应言与般若波罗蜜多相应；<a id="a-65"></a>与舌界、<a id="a-66"></a>味界、<a id="a-67"></a>舌识界空相应故，<a id="a-68"></a>应言与般若波罗蜜多相应；<a id="a-69"></a>与身界、<a id="a-6A"></a>触界、<a id="a-6B"></a>身识界空相应故，<a id="a-6C"></a>应言与般若波罗蜜多相应；<a id="a-6D"></a>与意界、<a id="a-6E"></a>法界、<a id="a-6F"></a>意识界空相应故，<a id="a-6G"></a>应言与般若波罗蜜多相应。</p>
  <p id="a6H">“舍利子，<a id="a-6I"></a>修行般若波罗蜜多菩萨摩诃萨，<a id="a-6J"></a>与苦圣谛空相应故，<a id="a-6K"></a>应言与般若波罗蜜多相应；<a id="a-6L"></a>与集、<a id="a-6M"></a>灭、<a id="a-6N"></a>道圣谛空相应故，<a id="a-6O"></a>应言与般若波罗蜜多相应。</p>
  <p id="a6P">“舍利子，<a id="a-6Q"></a>修行般若波罗蜜多菩萨摩诃萨，<a id="a-6R"></a>与无明空相应故，<a id="a-6S"></a>应言与般若波罗蜜多相应；<a id="a-6T"></a>与行、<a id="a-6U"></a>识、<a id="a-6V"></a>名色、<a id="a-6W"></a>六处、<a id="a-6X"></a>触、<a id="a-6Y"></a>受、<a id="a-6Z"></a>爱、<a id="a-6a"></a>取、<a id="a-6b"></a>有、<a id="a-6c"></a>生、<a id="a-6d"></a>老死愁叹苦忧恼空相应故，<a id="a-6e"></a>应言与般若波罗蜜多相应。</p>
  <p id="a6f">“舍利子，<a id="a-6g"></a>修行般若波罗蜜多菩萨摩诃萨，<a id="a-6h"></a>与一切法空相应故，<a id="a-6i"></a>应言与般若波罗蜜多相应；<a id="a-6j"></a>与有为无为法空相应故，<a id="a-6k"></a>应言与般若波罗蜜多相应。</p>
  <p id="a6l">“舍利子，<a id="a-6m"></a>修行般若波罗蜜多菩萨摩诃萨，<a id="a-6n"></a>与本性空相应故，<a id="a-6o"></a>应言与般若波罗蜜多相应。</p>
  <p id="a6p">“舍利子，<a id="a-6q"></a>修行般若波罗蜜多菩萨摩诃萨，<a id="a-6r"></a>与如是七空相应故，<a id="a-6s"></a>应言与般若波罗蜜多相应。</p>
  <p id="a6t">“舍利子，<a id="a-6u"></a>修行般若波罗蜜多菩萨摩诃萨，<a id="a-6v"></a>与如是七空相应时，<a id="a-6w"></a>不见色若相应若不相应，<a id="a-6x"></a>不见受、<a id="a-6y"></a>想、<a id="a-6z"></a>行、<a id="a-70"></a>识若相应若不相应；<a id="a-71"></a>不见色若生法若灭法，<a id="a-72"></a>不见受、<a id="a-73"></a>想、<a id="a-74"></a>行、<a id="a-75"></a>识若生法若灭法；<a id="a-76"></a>不见色若染法若净法，<a id="a-77"></a>不见受、<a id="a-78"></a>想、<a id="a-79"></a>行、<a id="a-7A"></a>识若染法若净法。<a id="a-7B"></a>不见色与受合，<a id="a-7C"></a>不见受与想合，<a id="a-7D"></a>不见想与行合，<a id="a-7E"></a>不见行与识合。<a id="a-7F"></a>何以故？<a id="a-7G"></a>无有少法与法合者，<a id="a-7H"></a>以本性空故。</p>
  <p id="a7I">“舍利子，<a id="a-7J"></a>诸色空，<a id="a-7K"></a>彼非色；<a id="a-7L"></a>诸受、<a id="a-7M"></a>想、<a id="a-7N"></a>行、<a id="a-7O"></a>识空，<a id="a-7P"></a>彼非受、<a id="a-7Q"></a>想、<a id="a-7R"></a>行、<a id="a-7S"></a>识。<a id="a-7T"></a>何以故？<a id="a-7U"></a>舍利子，<a id="a-7V"></a>诸色空，<a id="a-7W"></a>彼非变礙相；<a id="a-7X"></a>诸受空，<a id="a-7Y"></a>彼非领纳相；<a id="a-7Z"></a>诸想空，<a id="a-7a"></a>彼非取像相；<a id="a-7b"></a>诸行空，<a id="a-7c"></a>彼非造作相；<a id="a-7d"></a>诸识空，<a id="a-7e"></a>彼非了别相。<a id="a-7f"></a>何以故？<a id="a-7g"></a>舍利子，<a id="a-7h"></a>色不异空，<a id="a-7i"></a>空不异色，<a id="a-7j"></a>色即是空，<a id="a-7k"></a>空即是色；<a id="a-7l"></a>受、<a id="a-7m"></a>想、<a id="a-7n"></a>行、<a id="a-7o"></a>识不异空，<a id="a-7p"></a>空不异受、<a id="a-7q"></a>想、<a id="a-7r"></a>行、<a id="a-7s"></a>识，<a id="a-7t"></a>受、<a id="a-7u"></a>想、<a id="a-7v"></a>行、<a id="a-7w"></a>识即是空，<a id="a-7x"></a>空即是受、<a id="a-7y"></a>想、<a id="a-7z"></a>行、<a id="a-80"></a>识。</p>
  <p id="a81">“舍利子，<a id="a-82"></a>是诸法空相，<a id="a-83"></a>不生不灭，<a id="a-84"></a>不染不净，<a id="a-85"></a>不增不减，<a id="a-86"></a>非过去非未来非现在。<a id="a-87"></a>如是空中无色，<a id="a-88"></a>无受、<a id="a-89"></a>想、<a id="a-8A"></a>行、<a id="a-8B"></a>识，<a id="a-8C"></a>无眼处，<a id="a-8D"></a>无耳、<a id="a-8E"></a>鼻、<a id="a-8F"></a>舌、<a id="a-8G"></a>身、<a id="a-8H"></a>意处；<a id="a-8I"></a>无色处，<a id="a-8J"></a>无声、<a id="a-8K"></a>香、<a id="a-8L"></a>味、<a id="a-8M"></a>触、<a id="a-8N"></a>法处；<a id="a-8O"></a>无眼界、<a id="a-8P"></a>色界、<a id="a-8Q"></a>眼识界，<a id="a-8R"></a>无耳界、<a id="a-8S"></a>声界、<a id="a-8T"></a>耳识界，<a id="a-8U"></a>无鼻界、<a id="a-8V"></a>香界、<a id="a-8W"></a>鼻识界，<a id="a-8X"></a>无舌界、<a id="a-8Y"></a>味界、<a id="a-8Z"></a>舌识界，<a id="a-8a"></a>无身界、<a id="a-8b"></a>触界、<a id="a-8c"></a>身识界，<a id="a-8d"></a>无意界、<a id="a-8e"></a>法界、<a id="a-8f"></a>意识界；<a id="a-8g"></a>无无明亦无无明灭，<a id="a-8h"></a>乃至无老死愁叹苦忧恼亦无老死愁叹苦忧恼灭；<a id="a-8i"></a>无苦圣谛，<a id="a-8j"></a>无集、<a id="a-8k"></a>灭、<a id="a-8l"></a>道圣谛；<a id="a-8m"></a>无得，<a id="a-8n"></a>无现观；<a id="a-8o"></a>无预流，<a id="a-8p"></a>无预流果；<a id="a-8q"></a>无一来，<a id="a-8r"></a>无一来果；<a id="a-8s"></a>无不还，<a id="a-8t"></a>无不还果；<a id="a-8u"></a>无阿罗汉，<a id="a-8v"></a>无阿罗汉果；<a id="a-8w"></a>无独觉，<a id="a-8x"></a>无独觉菩提；<a id="a-8y"></a>无菩萨，<a id="a-8z"></a>无菩萨行；<a id="a-90"></a>无正等觉，<a id="a-91"></a>无正等觉菩提。</p>
  <p id="a92">“舍利子，<a id="a-93"></a>修行般若波罗蜜多菩萨摩诃萨，<a id="a-94"></a>与如是法相应故，<a id="a-95"></a>应言与般若波罗蜜多相应。</p>
  <p id="a96">“复次，<a id="a-97"></a>舍利子，<a id="a-98"></a>修行般若波罗蜜多菩萨摩诃萨，<a id="a-99"></a>不见布施波罗蜜多若相应若不相应，<a id="a-9A"></a>不见净戒、<a id="a-9B"></a>安忍、<a id="a-9C"></a>精进、<a id="a-9D"></a>静虑、<a id="a-9E"></a>般若波罗蜜多若相应若不相应；<a id="a-9F"></a>不见色若相应若不相应，<a id="a-9G"></a>不见受、<a id="a-9H"></a>想、<a id="a-9I"></a>行、<a id="a-9J"></a>识若相应若不相应；<a id="a-9K"></a>不见眼处若相应若不相应，<a id="a-9L"></a>不见耳、<a id="a-9M"></a>鼻、<a id="a-9N"></a>舌、<a id="a-9O"></a>身、<a id="a-9P"></a>意处若相应若不相应；<a id="a-9Q"></a>不见色处若相应若不相应，<a id="a-9R"></a>不见声、<a id="a-9S"></a>香、<a id="a-9T"></a>味、<a id="a-9U"></a>触、<a id="a-9V"></a>法处若相应若不相应；<a id="a-9W"></a>不见眼界、<a id="a-9X"></a>色界、<a id="a-9Y"></a>眼识界若相应若不相应，<a id="a-9Z"></a>不见耳界、<a id="a-9a"></a>声界、<a id="a-9b"></a>耳识界若相应若不相应，<a id="a-9c"></a>不见鼻界、<a id="a-9d"></a>香界、<a id="a-9e"></a>鼻识界若相应若不相应，<a id="a-9f"></a>不见舌界、<a id="a-9g"></a>味界、<a id="a-9h"></a>舌识界若相应若不相应，<a id="a-9i"></a>不见身界、<a id="a-9j"></a>触界、<a id="a-9k"></a>身识界若相应若不相应，<a id="a-9l"></a>不见意界、<a id="a-9m"></a>法界、<a id="a-9n"></a>意识界若相应若不相应；<a id="a-9o"></a>不见四念住若相应若不相应，<a id="a-9p"></a>不见四正断、<a id="a-9q"></a>四神足、<a id="a-9r"></a>五根、<a id="a-9s"></a>五力、<a id="a-9t"></a>七等觉支、<a id="a-9u"></a>八圣道支若相应若不相应，<a id="a-9v"></a>不见佛十力若相应若不相应，<a id="a-9w"></a>不见四无所畏、<a id="a-9x"></a>四无礙解、<a id="a-9y"></a>大慈、<a id="a-9z"></a>大悲、<a id="a-A0"></a>大喜、<a id="a-A1"></a>大舍、<a id="a-A2"></a>十八佛不共法、<a id="a-A3"></a>一切智、<a id="a-A4"></a>道相智、<a id="a-A5"></a>一切相智若相应若不相应。<a id="a-A6"></a>舍利子，<a id="a-A7"></a>修行般若波罗蜜多菩萨摩诃萨，<a id="a-A8"></a>与如是法相应故，<a id="a-A9"></a>应言与般若波罗蜜多相应。</p>
  <p id="aAA">“复次，<a id="a-AB"></a>舍利子，<a id="a-AC"></a>修行般若波罗蜜多菩萨摩诃萨，<a id="a-AD"></a>不观空与空相应，<a id="a-AE"></a>不观无相与无相相应，<a id="a-AF"></a>不观无愿与无愿相应。<a id="a-AG"></a>何以故？<a id="a-AH"></a>空、<a id="a-AI"></a>无相、<a id="a-AJ"></a>无愿皆无相应不相应故。<a id="a-AK"></a>舍利子，<a id="a-AL"></a>修行般若波罗蜜多菩萨摩诃萨，<a id="a-AM"></a>与如是法相应故，<a id="a-AN"></a>应言与般若波罗蜜多相应。</p>
  <p id="aAO">“复次，<a id="a-AP"></a>舍利子，<a id="a-AQ"></a>修行般若波罗蜜多菩萨摩诃萨，<a id="a-AR"></a>入一切法自相空已，<a id="a-AS"></a>不观色若合若散，<a id="a-AT"></a>不观受、<a id="a-AU"></a>想、<a id="a-AV"></a>行、<a id="a-AW"></a>识若合若散。<a id="a-AX"></a>不观色与前际若合若散。<a id="a-AY"></a>何以故？<a id="a-AZ"></a>不见前际故。<a id="a-Aa"></a>不观受、<a id="a-Ab"></a>想、<a id="a-Ac"></a>行、<a id="a-Ad"></a>识与前际若合若散。<a id="a-Ae"></a>何以故？<a id="a-Af"></a>不见前际故。<a id="a-Ag"></a>不观色与后际若合若散。<a id="a-Ah"></a>何以故？<a id="a-Ai"></a>不见后际故。<a id="a-Aj"></a>不观受、<a id="a-Ak"></a>想、<a id="a-Al"></a>行、<a id="a-Am"></a>识与后际若合若散。<a id="a-An"></a>何以故？<a id="a-Ao"></a>不见后际故。<a id="a-Ap"></a>不观色与现在若合若散。<a id="a-Aq"></a>何以故？<a id="a-Ar"></a>不见现在故。<a id="a-As"></a>不观受、<a id="a-At"></a>想、<a id="a-Au"></a>行、<a id="a-Av"></a>识与现在若合若散。<a id="a-Aw"></a>何以故？<a id="a-Ax"></a>不见现在故。<a id="a-Ay"></a>不观前际与后际若合若散，<a id="a-Az"></a>不观前际与现在若合若散，<a id="a-B0"></a>不观后际与前际若合若散，<a id="a-B1"></a>不观后际与现在若合若散，<a id="a-B2"></a>不观现在与前际若合若散，<a id="a-B3"></a>不观现在与后际若合若散，<a id="a-B4"></a>不观前际与后际、<a id="a-B5"></a>现在若合若散，<a id="a-B6"></a>不观后际与前际、<a id="a-B7"></a>现在若合若散，<a id="a-B8"></a>不观现在与前际、<a id="a-B9"></a>后际若合若散，<a id="a-BA"></a>不观前际、<a id="a-BB"></a>后际、<a id="a-BC"></a>现在若合若散。<a id="a-BD"></a>何以故？<a id="a-BE"></a>三世空故。<a id="a-BF"></a>舍利子，<a id="a-BG"></a>修行般若波罗蜜多菩萨摩诃萨，<a id="a-BH"></a>与如是法相应故，<a id="a-BI"></a>应言与般若波罗蜜多相应。</p>
  <p id="aBJ">“复次，<a id="a-BK"></a>舍利子，<a id="a-BL"></a>修行般若波罗蜜多菩萨摩诃萨，<a id="a-BM"></a>不观一切智与过去若合若散。<a id="a-BN"></a>何以故？<a id="a-BO"></a>尚不见过去，<a id="a-BP"></a>况观一切智与过去若合若散？<a id="a-BQ"></a>不观一切智与未来若合若散。<a id="a-BR"></a>何以故？<a id="a-BS"></a>尚不见未来，<a id="a-BT"></a>况观一切智与未来若合若散？<a id="a-BU"></a>不观一切智与现在若合若散。<a id="a-BV"></a>何以故？<a id="a-BW"></a>尚不见现在，<a id="a-BX"></a>况观一切智与现在若合若散？<a id="a-BY"></a>不观一切智与色若合若散。<a id="a-BZ"></a>何以故？<a id="a-Ba"></a>尚不见色，<a id="a-Bb"></a>况观一切智与色若合若散？<a id="a-Bc"></a>不观一切智与受、<a id="a-Bd"></a>想、<a id="a-Be"></a>行、<a id="a-Bf"></a>识若合若散。<a id="a-Bg"></a>何以故？<a id="a-Bh"></a>尚不见受、<a id="a-Bi"></a>想、<a id="a-Bj"></a>行、<a id="a-Bk"></a>识，<a id="a-Bl"></a>况观一切智与受、<a id="a-Bm"></a>想、<a id="a-Bn"></a>行、<a id="a-Bo"></a>识若合若散？<a id="a-Bp"></a>不观一切智与眼处若合若散。<a id="a-Bq"></a>何以故？<a id="a-Br"></a>尚不见眼处，<a id="a-Bs"></a>况观一切智与眼处若合若散？<a id="a-Bt"></a>不观一切智与耳、<a id="a-Bu"></a>鼻、<a id="a-Bv"></a>舌、<a id="a-Bw"></a>身、<a id="a-Bx"></a>意处若合若散。<a id="a-By"></a>何以故？<a id="a-Bz"></a>尚不见耳、<a id="a-C0"></a>鼻、<a id="a-C1"></a>舌、<a id="a-C2"></a>身、<a id="a-C3"></a>意处，<a id="a-C4"></a>况观一切智与耳、<a id="a-C5"></a>鼻、<a id="a-C6"></a>舌、<a id="a-C7"></a>身、<a id="a-C8"></a>意处若合若散？<a id="a-C9"></a>不观一切智与色处若合若散。<a id="a-CA"></a>何以故？<a id="a-CB"></a>尚不见色处，<a id="a-CC"></a>况观一切智与色处若合若散？<a id="a-CD"></a>不观一切智与声、<a id="a-CE"></a>香、<a id="a-CF"></a>味、<a id="a-CG"></a>触、<a id="a-CH"></a>法处若合若散。<a id="a-CI"></a>何以故？<a id="a-CJ"></a>尚不见声、<a id="a-CK"></a>香、<a id="a-CL"></a>味、<a id="a-CM"></a>触、<a id="a-CN"></a>法处，<a id="a-CO"></a>况观一切智与声、<a id="a-CP"></a>香、<a id="a-CQ"></a>味、<a id="a-CR"></a>触、<a id="a-CS"></a>法处若合若散？<a id="a-CT"></a>不观一切智与眼界、<a id="a-CU"></a>色界、<a id="a-CV"></a>眼识界若合若散。<a id="a-CW"></a>何以故？<a id="a-CX"></a>尚不见眼界、<a id="a-CY"></a>色界、<a id="a-CZ"></a>眼识界，<a id="a-Ca"></a>况观一切智与眼界、<a id="a-Cb"></a>色界、<a id="a-Cc"></a>眼识界若合若散？<a id="a-Cd"></a>不观一切智与耳界、<a id="a-Ce"></a>声界、<a id="a-Cf"></a>耳识界若合若散。<a id="a-Cg"></a>何以故？<a id="a-Ch"></a>尚不见耳界、<a id="a-Ci"></a>声界、<a id="a-Cj"></a>耳识界，<a id="a-Ck"></a>况观一切智与耳界、<a id="a-Cl"></a>声界、<a id="a-Cm"></a>耳识界若合若散？<a id="a-Cn"></a>不观一切智与鼻界、<a id="a-Co"></a>香界、<a id="a-Cp"></a>鼻识界若合若散。<a id="a-Cq"></a>何以故？<a id="a-Cr"></a>尚不见鼻界、<a id="a-Cs"></a>香界、<a id="a-Ct"></a>鼻识界，<a id="a-Cu"></a>况观一切智与鼻界、<a id="a-Cv"></a>香界、<a id="a-Cw"></a>鼻识界若合若散？<a id="a-Cx"></a>不观一切智与舌界、<a id="a-Cy"></a>味界、<a id="a-Cz"></a>舌识界若合若散。<a id="a-D0"></a>何以故？<a id="a-D1"></a>尚不见舌界、<a id="a-D2"></a>味界、<a id="a-D3"></a>舌识界，<a id="a-D4"></a>况观一切智与舌界、<a id="a-D5"></a>味界、<a id="a-D6"></a>舌识界若合若散？<a id="a-D7"></a>不观一切智与身界、<a id="a-D8"></a>触界、<a id="a-D9"></a>身识界若合若散。<a id="a-DA"></a>何以故？<a id="a-DB"></a>尚不见身界、<a id="a-DC"></a>触界、<a id="a-DD"></a>身识界，<a id="a-DE"></a>况观一切智与身界、<a id="a-DF"></a>触界、<a id="a-DG"></a>身识界若合若散？<a id="a-DH"></a>不观一切智与意界、<a id="a-DI"></a>法界、<a id="a-DJ"></a>意识界若合若散。<a id="a-DK"></a>何以故？<a id="a-DL"></a>尚不见意界、<a id="a-DM"></a>法界、<a id="a-DN"></a>意识界，<a id="a-DO"></a>况观一切智与意界、<a id="a-DP"></a>法界、<a id="a-DQ"></a>意识界若合若散？<a id="a-DR"></a>舍利子，<a id="a-DS"></a>修行般若波罗蜜多菩萨摩诃萨，<a id="a-DT"></a>与如是法相应故，<a id="a-DU"></a>应言与般若波罗蜜多相应。</p>
  <p id="aDV">“舍利子，<a id="a-DW"></a>修行般若波罗蜜多菩萨摩诃萨，<a id="a-DX"></a>不观一切智与布施波罗蜜多若合若散。<a id="a-DY"></a>何以故？<a id="a-DZ"></a>尚不见布施波罗蜜多，<a id="a-Da"></a>况观一切智与布施波罗蜜多若合若散？<a id="a-Db"></a>不观一切智与净戒波罗蜜多若合若散。<a id="a-Dc"></a>何以故？<a id="a-Dd"></a>尚不见净戒波罗蜜多，<a id="a-De"></a>况观一切智与净戒波罗蜜多若合若散？<a id="a-Df"></a>不观一切智与安忍波罗蜜多若合若散。<a id="a-Dg"></a>何以故？<a id="a-Dh"></a>尚不见安忍波罗蜜多，<a id="a-Di"></a>况观一切智与安忍波罗蜜多若合若散？<a id="a-Dj"></a>不观一切智与精进波罗蜜多若合若散。<a id="a-Dk"></a>何以故？<a id="a-Dl"></a>尚不见精进波罗蜜多，<a id="a-Dm"></a>况观一切智与精进波罗蜜多若合若散？<a id="a-Dn"></a>不观一切智与静虑波罗蜜多若合若散。<a id="a-Do"></a>何以故？<a id="a-Dp"></a>尚不见静虑波罗蜜多，<a id="a-Dq"></a>况观一切智与静虑波罗蜜多若合若散？<a id="a-Dr"></a>不观一切智与般若波罗蜜多若合若散。<a id="a-Ds"></a>何以故？<a id="a-Dt"></a>尚不见般若波罗蜜多，<a id="a-Du"></a>况观一切智与般若波罗蜜多若合若散？<a id="a-Dv"></a>不观一切智与四念住若合若散。<a id="a-Dw"></a>何以故？<a id="a-Dx"></a>尚不见四念住，<a id="a-Dy"></a>况观一切智与四念住若合若散？<a id="a-Dz"></a>不观一切智与四正断、<a id="a-E0"></a>四神足、<a id="a-E1"></a>五根、<a id="a-E2"></a>五力、<a id="a-E3"></a>七等觉支、<a id="a-E4"></a>八圣道支若合若散。<a id="a-E5"></a>何以故？<a id="a-E6"></a>尚不见四正断乃至八圣道支，<a id="a-E7"></a>况观一切智与四正断乃至八圣道支若合若散？<a id="a-E8"></a>不观一切智与佛十力若合若散。<a id="a-E9"></a>何以故？<a id="a-EA"></a>尚不见佛十力，<a id="a-EB"></a>况观一切智与佛十力若合若散？<a id="a-EC"></a>不观一切智与四无所畏、<a id="a-ED"></a>四无礙解、<a id="a-EE"></a>大慈、<a id="a-EF"></a>大悲、<a id="a-EG"></a>大喜、<a id="a-EH"></a>大舍、<a id="a-EI"></a>十八佛不共法、<a id="a-EJ"></a>一切智、<a id="a-EK"></a>道相智、<a id="a-EL"></a>一切相智若合若散。<a id="a-EM"></a>何以故？<a id="a-EN"></a>尚不见四无所畏乃至一切相智，<a id="a-EO"></a>况观一切智与四无所畏乃至一切相智若合若散？<a id="a-EP"></a>舍利子，<a id="a-EQ"></a>修行般若波罗蜜多菩萨摩诃萨，<a id="a-ER"></a>与如是法相应故，<a id="a-ES"></a>应言与般若波罗蜜多相应。</p>
  <p id="aET">“舍利子，<a id="a-EU"></a>修行般若波罗蜜多菩萨摩诃萨，<a id="a-EV"></a>不观一切智与佛若合若散，<a id="a-EW"></a>亦不观佛与一切智若合若散。<a id="a-EX"></a>何以故？<a id="a-EY"></a>一切智即佛，<a id="a-EZ"></a>佛即一切智故。<a id="a-Ea"></a>不观一切智与菩提若合若散，<a id="a-Eb"></a>亦不观菩提与一切智若合若散。<a id="a-Ec"></a>何以故？<a id="a-Ed"></a>一切智即菩提，<a id="a-Ee"></a>菩提即一切智故。<a id="a-Ef"></a>舍利子，<a id="a-Eg"></a>修行般若波罗蜜多菩萨摩诃萨，<a id="a-Eh"></a>与如是法相应故，<a id="a-Ei"></a>应言与般若波罗蜜多相应。</p>
  <p id="aEj">“复次，<a id="a-Ek"></a>舍利子，<a id="a-El"></a>修行般若波罗蜜多菩萨摩诃萨，<a id="a-Em"></a>不著色有性，<a id="a-En"></a>不著色无性，<a id="a-Eo"></a>不著受、<a id="a-Ep"></a>想、<a id="a-Eq"></a>行、<a id="a-Er"></a>识有性，<a id="a-Es"></a>不著受、<a id="a-Et"></a>想、<a id="a-Eu"></a>行、<a id="a-Ev"></a>识无性；<a id="a-Ew"></a>不著色常，<a id="a-Ex"></a>不著色无常，<a id="a-Ey"></a>不著受、<a id="a-Ez"></a>想、<a id="a-F0"></a>行、<a id="a-F1"></a>识常，<a id="a-F2"></a>不著受、<a id="a-F3"></a>想、<a id="a-F4"></a>行、<a id="a-F5"></a>识无常；<a id="a-F6"></a>不著色乐，<a id="a-F7"></a>不著色苦，<a id="a-F8"></a>不著受、<a id="a-F9"></a>想、<a id="a-FA"></a>行、<a id="a-FB"></a>识乐，<a id="a-FC"></a>不著受、<a id="a-FD"></a>想、<a id="a-FE"></a>行、<a id="a-FF"></a>识苦；<a id="a-FG"></a>不著色我，<a id="a-FH"></a>不著色无我，<a id="a-FI"></a>不著受、<a id="a-FJ"></a>想、<a id="a-FK"></a>行、<a id="a-FL"></a>识我，<a id="a-FM"></a>不著受、<a id="a-FN"></a>想、<a id="a-FO"></a>行、<a id="a-FP"></a>识无我；<a id="a-FQ"></a>不著色寂静，<a id="a-FR"></a>不著色不寂静，<a id="a-FS"></a>不著受、<a id="a-FT"></a>想、<a id="a-FU"></a>行、<a id="a-FV"></a>识寂静，<a id="a-FW"></a>不著受、<a id="a-FX"></a>想、<a id="a-FY"></a>行、<a id="a-FZ"></a>识不寂静；<a id="a-Fa"></a>不著色空，<a id="a-Fb"></a>不著色不空，<a id="a-Fc"></a>不著受、<a id="a-Fd"></a>想、<a id="a-Fe"></a>行、<a id="a-Ff"></a>识空，<a id="a-Fg"></a>不著受、<a id="a-Fh"></a>想、<a id="a-Fi"></a>行、<a id="a-Fj"></a>识不空；<a id="a-Fk"></a>不著色无相，<a id="a-Fl"></a>不著色有相，<a id="a-Fm"></a>不著受、<a id="a-Fn"></a>想、<a id="a-Fo"></a>行、<a id="a-Fp"></a>识无相，<a id="a-Fq"></a>不著受、<a id="a-Fr"></a>想、<a id="a-Fs"></a>行、<a id="a-Ft"></a>识有相；<a id="a-Fu"></a>不著色无愿，<a id="a-Fv"></a>不著色有愿，<a id="a-Fw"></a>不著受、<a id="a-Fx"></a>想、<a id="a-Fy"></a>行、<a id="a-Fz"></a>识无愿，<a id="a-G0"></a>不著受、<a id="a-G1"></a>想、<a id="a-G2"></a>行、<a id="a-G3"></a>识有愿。<a id="a-G4"></a>舍利子，<a id="a-G5"></a>修行般若波罗蜜多菩萨摩诃萨，<a id="a-G6"></a>与如是法相应故，<a id="a-G7"></a>应言与般若波罗蜜多相应。</p>
  <p id="aG8">“舍利子，<a id="a-G9"></a>修行般若波罗蜜多菩萨摩诃萨，<a id="a-GA"></a>不作是念：<a id="a-GB"></a>‘我行般若波罗蜜多。<a id="a-GC"></a>’不作是念：<a id="a-GD"></a>‘我不行般若波罗蜜多。<a id="a-GE"></a>’不作是念：<a id="a-GF"></a>‘我亦行亦不行般若波罗蜜多。<a id="a-GG"></a>’不作是念：<a id="a-GH"></a>‘我非行非不行般若波罗蜜多。<a id="a-GI"></a>’舍利子，<a id="a-GJ"></a>修行般若波罗蜜多菩萨摩诃萨，<a id="a-GK"></a>与如是法相应故，<a id="a-GL"></a>应言与般若波罗蜜多相应。</p>
  <p id="aGM">“复次，<a id="a-GN"></a>舍利子，<a id="a-GO"></a>修行般若波罗蜜多菩萨摩诃萨，<a id="a-GP"></a>不为布施波罗蜜多故修行般若波罗蜜多，<a id="a-GQ"></a>不为净戒、<a id="a-GR"></a>安忍、<a id="a-GS"></a>精进、<a id="a-GT"></a>静虑、<a id="a-GU"></a>般若波罗蜜多故修行般若波罗蜜多；<a id="a-GV"></a>不为入正性离生故修行般若波罗蜜多，<a id="a-GW"></a>不为得不退转地故修行般若波罗蜜多；<a id="a-GX"></a>不为成熟有情故修行般若波罗蜜多，<a id="a-GY"></a>不为严净佛土故修行般若波罗蜜多；<a id="a-GZ"></a>不为四念住故修行般若波罗蜜多，<a id="a-Ga"></a>不为四正断、<a id="a-Gb"></a>四神足、<a id="a-Gc"></a>五根、<a id="a-Gd"></a>五力、<a id="a-Ge"></a>七等觉支、<a id="a-Gf"></a>八圣道支故修行般若波罗蜜多；<a id="a-Gg"></a>不为佛十力故修行般若波罗蜜多，<a id="a-Gh"></a>不为四无所畏、<a id="a-Gi"></a>四无礙解、<a id="a-Gj"></a>大慈、<a id="a-Gk"></a>大悲、<a id="a-Gl"></a>大喜、<a id="a-Gm"></a>大舍、<a id="a-Gn"></a>十八佛不共法、<a id="a-Go"></a>一切智、<a id="a-Gp"></a>道相智、<a id="a-Gq"></a>一切相智故修行般若波罗蜜多；<a id="a-Gr"></a>不为内空故修行般若波罗蜜多，<a id="a-Gs"></a>不为外空、<a id="a-Gt"></a>内外空、<a id="a-Gu"></a>空空、<a id="a-Gv"></a>大空、<a id="a-Gw"></a>胜义空、<a id="a-Gx"></a>有为空、<a id="a-Gy"></a>无为空、<a id="a-Gz"></a>毕竟空、<a id="a-H0"></a>无际空、<a id="a-H1"></a>散空、<a id="a-H2"></a>无变异空、<a id="a-H3"></a>本性空、<a id="a-H4"></a>自相空、<a id="a-H5"></a>共相空、<a id="a-H6"></a>一切法空、<a id="a-H7"></a>不可得空、<a id="a-H8"></a>无性空、<a id="a-H9"></a>自性空、<a id="a-HA"></a>无性自性空故修行般若波罗蜜多；<a id="a-HB"></a>不为真如故修行般若波罗蜜多，<a id="a-HC"></a>不为法界故修行般若波罗蜜多，<a id="a-HD"></a>不为法性故修行般若波罗蜜多，<a id="a-HE"></a>不为实际故修行般若波罗蜜多，<a id="a-HF"></a>不为平等性故修行般若波罗蜜多。<a id="a-HG"></a>何以故？<a id="a-HH"></a>修行般若波罗蜜多菩萨摩诃萨，<a id="a-HI"></a>不见诸法性差别故。<a id="a-HJ"></a>舍利子，<a id="a-HK"></a>修行般若波罗蜜多菩萨摩诃萨，<a id="a-HL"></a>与如是法相应故，<a id="a-HM"></a>应言与般若波罗蜜多相应。</p>
  <p id="aHN">“复次，<a id="a-HO"></a>舍利子，<a id="a-HP"></a>修行般若波罗蜜多菩萨摩诃萨，<a id="a-HQ"></a>不为神境智证通故修行般若波罗蜜多，<a id="a-HR"></a>不为天耳、<a id="a-HS"></a>他心、<a id="a-HT"></a>宿住随念、<a id="a-HU"></a>天眼、<a id="a-HV"></a>漏尽智证通故修行般若波罗蜜多。<a id="a-HW"></a>何以故？<a id="a-HX"></a>修行般若波罗蜜多菩萨摩诃萨，<a id="a-HY"></a>尚不见般若波罗蜜多，<a id="a-HZ"></a>况见菩萨及诸如来六神通事？<a id="a-Ha"></a>舍利子，<a id="a-Hb"></a>修行般若波罗蜜多菩萨摩诃萨，<a id="a-Hc"></a>与如是法相应故，<a id="a-Hd"></a>应言与般若波罗蜜多相应。</p>
  <p id="aHe">“舍利子，<a id="a-Hf"></a>修行般若波罗蜜多菩萨摩诃萨，<a id="a-Hg"></a>不作是念：<a id="a-Hh"></a>‘我以神境智证通，<a id="a-Hi"></a>遍到十方殑伽沙等诸佛世界，<a id="a-Hj"></a>供养恭敬、<a id="a-Hk"></a>尊重赞叹尔所世界诸佛如来。<a id="a-Hl"></a>’不作是念：<a id="a-Hm"></a>‘我以天耳智证通，<a id="a-Hn"></a>遍闻十方殑伽沙等诸佛世界诸佛菩萨所说法音。<a id="a-Ho"></a>’不作是念：<a id="a-Hp"></a>‘我以他心智证通，<a id="a-Hq"></a>遍知十方殑伽沙等诸佛世界一切有情心、<a id="a-Hr"></a>心所法。<a id="a-Hs"></a>’不作是念：<a id="a-Ht"></a>‘我以宿住随念智证通，<a id="a-Hu"></a>遍忆十方殑伽沙等诸佛世界一切有情诸宿住事。<a id="a-Hv"></a>’不作是念：<a id="a-Hw"></a>‘我以天眼智证通，<a id="a-Hx"></a>遍见十方殑伽沙等诸佛世界一切有情死此生彼。<a id="a-Hy"></a>’不作是念：<a id="a-Hz"></a>‘我以漏尽智证通，<a id="a-I0"></a>遍观十方殑伽沙等诸佛世界一切有情漏尽不尽。<a id="a-I1"></a>’舍利子，<a id="a-I2"></a>修行般若波罗蜜多菩萨摩诃萨，<a id="a-I3"></a>与如是法相应故，<a id="a-I4"></a>应言与般若波罗蜜多相应。</p>
  <p id="aI5">“舍利子，<a id="a-I6"></a>修行般若波罗蜜多菩萨摩诃萨，<a id="a-I7"></a>如是与般若波罗蜜多相应时，<a id="a-I8"></a>则能安立无量、<a id="a-I9"></a>无数、<a id="a-IA"></a>无边有情于无余依般涅槃界，<a id="a-IB"></a>一切恶魔不得其便，<a id="a-IC"></a>世间众事所欲随意。<a id="a-ID"></a>十方各如殑伽沙界一切诸佛及诸菩萨摩诃萨众，<a id="a-IE"></a>皆共护念如是菩萨，<a id="a-IF"></a>不令退堕一切声闻、<a id="a-IG"></a>独觉等地。<a id="a-IH"></a>十方各如殑伽沙界四大王众天乃至色究竟天，<a id="a-II"></a>皆共拥卫如是菩萨，<a id="a-IJ"></a>诸有所为令无障礙，<a id="a-IK"></a>身心病恼咸得痊除。<a id="a-IL"></a>设有罪业，<a id="a-IM"></a>于当来世应招苦报，<a id="a-IN"></a>转现轻受。<a id="a-IO"></a>何以故？<a id="a-IP"></a>以是菩萨于一切有情慈悲普遍故。</p>
  <p id="aIQ">“舍利子当知，<a id="a-IR"></a>如是菩萨摩诃萨少用加行，<a id="a-IS"></a>便能引发一切陀罗尼门、<a id="a-IT"></a>一切三摩地门皆现在前。<a id="a-IU"></a>随所生处，<a id="a-IV"></a>常得奉事诸佛世尊，<a id="a-IW"></a>乃至证得无上菩提，<a id="a-IX"></a>于其中间常不离佛。</p>
  <p id="aIY">“舍利子当知，<a id="a-IZ"></a>修行般若波罗蜜多菩萨摩诃萨，<a id="a-Ia"></a>与如是般若波罗蜜多相应时，<a id="a-Ib"></a>得如是等无量无数不可思议殊胜功德。</p>
  <p id="aIc">“复次，<a id="a-Id"></a>舍利子，<a id="a-Ie"></a>修行般若波罗蜜多菩萨摩诃萨，<a id="a-If"></a>不作是念：<a id="a-Ig"></a>‘有法与法若相应若不相应、<a id="a-Ih"></a>若等若不等。<a id="a-Ii"></a>’何以故？<a id="a-Ij"></a>是菩萨摩诃萨不见有法与法若相应若不相应、<a id="a-Ik"></a>若等若不等。<a id="a-Il"></a>舍利子，<a id="a-Im"></a>修行般若波罗蜜多菩萨摩诃萨，<a id="a-In"></a>与如是法相应故，<a id="a-Io"></a>应言与般若波罗蜜多相应。</p>
  <p id="aIp">“舍利子，<a id="a-Iq"></a>修行般若波罗蜜多菩萨摩诃萨，<a id="a-Ir"></a>不作是念：<a id="a-Is"></a>‘我于法界若速现等觉，<a id="a-It"></a>若不速现等觉。<a id="a-Iu"></a>’何以故？<a id="a-Iv"></a>无有少法能于法界现等觉故。<a id="a-Iw"></a>舍利子，<a id="a-Ix"></a>修行般若波罗蜜多菩萨摩诃萨，<a id="a-Iy"></a>与如是法相应故，<a id="a-Iz"></a>应言与般若波罗蜜多相应。</p>
  <p id="aJ0">“舍利子，<a id="a-J1"></a>修行般若波罗蜜多菩萨摩诃萨，<a id="a-J2"></a>不见少法离法界者。<a id="a-J3"></a>舍利子，<a id="a-J4"></a>修行般若波罗蜜多菩萨摩诃萨，<a id="a-J5"></a>与如是法相应故，<a id="a-J6"></a>应言与般若波罗蜜多相应。</p>
  <p id="aJ7">“舍利子，<a id="a-J8"></a>修行般若波罗蜜多菩萨摩诃萨，<a id="a-J9"></a>不作是念：<a id="a-JA"></a>‘法界能为诸法因缘。<a id="a-JB"></a>’舍利子，<a id="a-JC"></a>修行般若波罗蜜多菩萨摩诃萨，<a id="a-JD"></a>与如是法相应故，<a id="a-JE"></a>应言与般若波罗蜜多相应。</p>
  <p id="aJF">“舍利子，<a id="a-JG"></a>修行般若波罗蜜多菩萨摩诃萨，<a id="a-JH"></a>不作是念：<a id="a-JI"></a>‘此法能证法界、<a id="a-JJ"></a>若不能证。<a id="a-JK"></a>’何以故？<a id="a-JL"></a>是菩萨摩诃萨尚不见少法，<a id="a-JM"></a>何况有法能证法界及以不证？<a id="a-JN"></a>舍利子，<a id="a-JO"></a>修行般若波罗蜜多菩萨摩诃萨，<a id="a-JP"></a>与如是法相应故，<a id="a-JQ"></a>应言与般若波罗蜜多相应。</p>
  <p id="aJR">“复次，<a id="a-JS"></a>舍利子，<a id="a-JT"></a>修行般若波罗蜜多菩萨摩诃萨，<a id="a-JU"></a>不见法界与空相应，<a id="a-JV"></a>亦不见空与法界相应。<a id="a-JW"></a>舍利子，<a id="a-JX"></a>修行般若波罗蜜多菩萨摩诃萨，<a id="a-JY"></a>与如是法相应故，<a id="a-JZ"></a>应言与般若波罗蜜多相应。</p>
  <p id="aJa">“舍利子，<a id="a-Jb"></a>修行般若波罗蜜多菩萨摩诃萨，<a id="a-Jc"></a>不见色与空相应，<a id="a-Jd"></a>亦不见空与色相应，<a id="a-Je"></a>不见受、<a id="a-Jf"></a>想、<a id="a-Jg"></a>行、<a id="a-Jh"></a>识与空相应，<a id="a-Ji"></a>亦不见空与受、<a id="a-Jj"></a>想、<a id="a-Jk"></a>行、<a id="a-Jl"></a>识相应；<a id="a-Jm"></a>不见眼处与空相应，<a id="a-Jn"></a>亦不见空与眼处相应，<a id="a-Jo"></a>不见耳、<a id="a-Jp"></a>鼻、<a id="a-Jq"></a>舌、<a id="a-Jr"></a>身、<a id="a-Js"></a>意处与空相应，<a id="a-Jt"></a>亦不见空与耳、<a id="a-Ju"></a>鼻、<a id="a-Jv"></a>舌、<a id="a-Jw"></a>身、<a id="a-Jx"></a>意处相应；<a id="a-Jy"></a>不见色处与空相应，<a id="a-Jz"></a>亦不见空与色处相应，<a id="a-K0"></a>不见声、<a id="a-K1"></a>香、<a id="a-K2"></a>味、<a id="a-K3"></a>触、<a id="a-K4"></a>法处与空相应，<a id="a-K5"></a>亦不见空与声、<a id="a-K6"></a>香、<a id="a-K7"></a>味、<a id="a-K8"></a>触、<a id="a-K9"></a>法处相应；<a id="a-KA"></a>不见眼界、<a id="a-KB"></a>色界、<a id="a-KC"></a>眼识界与空相应，<a id="a-KD"></a>亦不见空与眼界、<a id="a-KE"></a>色界、<a id="a-KF"></a>眼识界相应；<a id="a-KG"></a>不见耳界、<a id="a-KH"></a>声界、<a id="a-KI"></a>耳识界与空相应，<a id="a-KJ"></a>亦不见空与耳界、<a id="a-KK"></a>声界、<a id="a-KL"></a>耳识界相应；<a id="a-KM"></a>不见鼻界、<a id="a-KN"></a>香界、<a id="a-KO"></a>鼻识界与空相应，<a id="a-KP"></a>亦不见空与鼻界、<a id="a-KQ"></a>香界、<a id="a-KR"></a>鼻识界相应；<a id="a-KS"></a>不见舌界、<a id="a-KT"></a>味界、<a id="a-KU"></a>舌识界与空相应，<a id="a-KV"></a>亦不见空与舌界、<a id="a-KW"></a>味界、<a id="a-KX"></a>舌识界相应；<a id="a-KY"></a>不见身界、<a id="a-KZ"></a>触界、<a id="a-Ka"></a>身识界与空相应，<a id="a-Kb"></a>亦不见空与身界、<a id="a-Kc"></a>触界、<a id="a-Kd"></a>身识界相应；<a id="a-Ke"></a>不见意界、<a id="a-Kf"></a>法界、<a id="a-Kg"></a>意识界与空相应，<a id="a-Kh"></a>亦不见空与意界、<a id="a-Ki"></a>法界、<a id="a-Kj"></a>意识界相应；<a id="a-Kk"></a>不见苦圣谛与空相应，<a id="a-Kl"></a>亦不见空与苦圣谛相应，<a id="a-Km"></a>不见集、<a id="a-Kn"></a>灭、<a id="a-Ko"></a>道圣谛与空相应，<a id="a-Kp"></a>亦不见空与集、<a id="a-Kq"></a>灭、<a id="a-Kr"></a>道圣谛相应；<a id="a-Ks"></a>不见无明与空相应，<a id="a-Kt"></a>亦不见空与无明相应，<a id="a-Ku"></a>不见行、<a id="a-Kv"></a>识、<a id="a-Kw"></a>名色、<a id="a-Kx"></a>六处、<a id="a-Ky"></a>触、<a id="a-Kz"></a>受、<a id="a-L0"></a>爱、<a id="a-L1"></a>取、<a id="a-L2"></a>有、<a id="a-L3"></a>生、<a id="a-L4"></a>老死愁叹苦忧恼与空相应，<a id="a-L5"></a>亦不见空与行乃至老死愁叹苦忧恼相应；<a id="a-L6"></a>不见四念住与空相应，<a id="a-L7"></a>亦不见空与四念住相应，<a id="a-L8"></a>不见四正断、<a id="a-L9"></a>四神足、<a id="a-LA"></a>五根、<a id="a-LB"></a>五力、<a id="a-LC"></a>七等觉支、<a id="a-LD"></a>八圣道支与空相应，<a id="a-LE"></a>亦不见空与四正断乃至八圣道支相应；<a id="a-LF"></a>不见佛十力与空相应，<a id="a-LG"></a>亦不见空与佛十力相应，<a id="a-LH"></a>不见四无所畏、<a id="a-LI"></a>四无礙解、<a id="a-LJ"></a>大慈、<a id="a-LK"></a>大悲、<a id="a-LL"></a>大喜、<a id="a-LM"></a>大舍、<a id="a-LN"></a>十八佛不共法、<a id="a-LO"></a>一切智、<a id="a-LP"></a>道相智、<a id="a-LQ"></a>一切相智与空相应，<a id="a-LR"></a>亦不见空与四无所畏乃至一切相智相应。</p>
  <p id="aLS">“舍利子，<a id="a-LT"></a>修行般若波罗蜜多菩萨摩诃萨，<a id="a-LU"></a>若能如是相应，<a id="a-LV"></a>是为第一与空相应。<a id="a-LW"></a>诸菩萨摩诃萨由与如是空相应故，<a id="a-LX"></a>不堕声闻、<a id="a-LY"></a>独觉等地，<a id="a-LZ"></a>严净佛土，<a id="a-La"></a>成熟有情，<a id="a-Lb"></a>速证无上正等菩提。</p>
  <p id="aLc">“舍利子，<a id="a-Ld"></a>修行般若波罗蜜多菩萨摩诃萨诸相应中，<a id="a-Le"></a>与般若波罗蜜多相应为最第一、<a id="a-Lf"></a>最尊最胜、<a id="a-Lg"></a>最上最妙、<a id="a-Lh"></a>最高最极、<a id="a-Li"></a>无上无上上、<a id="a-Lj"></a>无等无等等。<a id="a-Lk"></a>何以故？<a id="a-Ll"></a>舍利子，<a id="a-Lm"></a>此般若波罗蜜多相应，<a id="a-Ln"></a>即是空相应、<a id="a-Lo"></a>无相相应、<a id="a-Lp"></a>无愿相应故。</p>
  <p id="aLq">“舍利子，<a id="a-Lr"></a>修行般若波罗蜜多菩萨摩诃萨，<a id="a-Ls"></a>与如是般若波罗蜜多相应时，<a id="a-Lt"></a>当知即为受记作佛，<a id="a-Lu"></a>若近授记。<a id="a-Lv"></a>舍利子，<a id="a-Lw"></a>是菩萨摩诃萨能为无量无数无边有情作大饶益。</p>
  <p id="aLx">“舍利子，<a id="a-Ly"></a>是菩萨摩诃萨不作是念：<a id="a-Lz"></a>‘我与般若波罗蜜多相应。<a id="a-M0"></a>’不作是念：<a id="a-M1"></a>‘我得授记，<a id="a-M2"></a>定当作佛，<a id="a-M3"></a>若近授记。<a id="a-M4"></a>’不作是念：<a id="a-M5"></a>‘我能严净佛土、<a id="a-M6"></a>成熟有情。<a id="a-M7"></a>’亦不作是念：<a id="a-M8"></a>‘我当得阿耨多罗三藐三菩提，<a id="a-M9"></a>转妙法轮饶益一切。<a id="a-MA"></a>’何以故？<a id="a-MB"></a>是菩萨摩诃萨不见有法离于法界，<a id="a-MC"></a>不见有法修行般若波罗蜜多，<a id="a-MD"></a>不见有法得佛授记，<a id="a-ME"></a>不见有法当得无上正等菩提，<a id="a-MF"></a>不见有法严净佛土，<a id="a-MG"></a>不见有法成熟有情。<a id="a-MH"></a>何以故？<a id="a-MI"></a>修行般若波罗蜜多菩萨摩诃萨，<a id="a-MJ"></a>不起我想、<a id="a-MK"></a>有情、<a id="a-ML"></a>命者、<a id="a-MM"></a>生者、<a id="a-MN"></a>养者、<a id="a-MO"></a>士夫、<a id="a-MP"></a>补特伽罗、<a id="a-MQ"></a>意生、<a id="a-MR"></a>儒童、<a id="a-MS"></a>作者、<a id="a-MT"></a>使作者、<a id="a-MU"></a>起者、<a id="a-MV"></a>使起者、<a id="a-MW"></a>受者、<a id="a-MX"></a>使受者、<a id="a-MY"></a>知者、<a id="a-MZ"></a>见者想故。<a id="a-Ma"></a>所以者何？<a id="a-Mb"></a>我、<a id="a-Mc"></a>有情等毕竟不生，<a id="a-Md"></a>亦复不灭。<a id="a-Me"></a>彼既毕竟不生不灭，<a id="a-Mf"></a>云何当能修行般若波罗蜜多？</p>
  <p id="aMg">“舍利子，<a id="a-Mh"></a>是菩萨摩诃萨不见有情生故修行般若波罗蜜多，<a id="a-Mi"></a>不见有情灭故修行般若波罗蜜多，<a id="a-Mj"></a>达有情空故修行般若波罗蜜多，<a id="a-Mk"></a>达有情非我故修行般若波罗蜜多，<a id="a-Ml"></a>达有情不可得故修行般若波罗蜜多，<a id="a-Mm"></a>达有情远离故修行般若波罗蜜多，<a id="a-Mn"></a>达有情本性非有情性故修行般若波罗蜜多。</p>
  <p id="aMo">“舍利子，<a id="a-Mp"></a>修行般若波罗蜜多菩萨摩诃萨诸相应中，<a id="a-Mq"></a>与空相应最为第一，<a id="a-Mr"></a>与般若波罗蜜多相应最尊最胜。<a id="a-Ms"></a>舍利子，<a id="a-Mt"></a>诸菩萨摩诃萨如是相应，<a id="a-Mu"></a>普能引发如来十力、<a id="a-Mv"></a>四无所畏、<a id="a-Mw"></a>四无礙解、<a id="a-Mx"></a>大慈、<a id="a-My"></a>大悲、<a id="a-Mz"></a>大喜、<a id="a-N0"></a>大舍、<a id="a-N1"></a>十八佛不共法、<a id="a-N2"></a>一切智、<a id="a-N3"></a>道相智、<a id="a-N4"></a>一切相智。</p>
  <p id="aN5">“舍利子，<a id="a-N6"></a>修行般若波罗蜜多菩萨摩诃萨，<a id="a-N7"></a>与如是般若波罗蜜多相应故，<a id="a-N8"></a>毕竟不起悭贪心，<a id="a-N9"></a>不起犯戒心，<a id="a-NA"></a>不起忿恚心，<a id="a-NB"></a>不起懈怠心，<a id="a-NC"></a>不起散乱心，<a id="a-ND"></a>不起恶慧心。<a id="a-NE"></a>”</p>
 </body>
</html>