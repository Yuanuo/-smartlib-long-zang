<!doctype html>
<html id="z3IBT2y7i" data-ver="1434">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第四百七十八</h1>
  <h2 id="a2">第二分无事品第八十三</h2>
  <p id="a3">尔时，<a id="a-4"></a>具寿善现白佛言：<a id="a-5"></a>“世尊，<a id="a-6"></a>若一切法皆以无性而为自性，<a id="a-7"></a>如是无性，<a id="a-8"></a>非诸佛作，<a id="a-9"></a>非独觉作，<a id="a-A"></a>非菩萨作，<a id="a-B"></a>非声闻作，<a id="a-C"></a>亦非住果、<a id="a-D"></a>行向者作，<a id="a-E"></a>云何施设诸法有异？<a id="a-F"></a>谓此是地狱，<a id="a-G"></a>此是傍生，<a id="a-H"></a>此是鬼界，<a id="a-I"></a>此是人，<a id="a-J"></a>此是四大王众天乃至他化自在天，<a id="a-K"></a>此是梵众天乃至色究竟天，<a id="a-L"></a>此是空无边处天乃至非想非非想处天，<a id="a-M"></a>此是预流，<a id="a-N"></a>此是一来，<a id="a-O"></a>此是不还，<a id="a-P"></a>此是阿罗汉，<a id="a-Q"></a>此是独觉，<a id="a-R"></a>此是菩萨，<a id="a-S"></a>此是如来？<a id="a-T"></a>由此业故施设地狱，<a id="a-U"></a>由此业故施设傍生，<a id="a-V"></a>由此业故施设鬼界，<a id="a-W"></a>由此业故施设于人，<a id="a-X"></a>由此业故施设四大王众天乃至他化自在天，<a id="a-Y"></a>由此业故施设梵众天乃至色究竟天，<a id="a-Z"></a>由此业故施设空无边处天乃至非想非非想处天，<a id="a-a"></a>由此法故施设预流、<a id="a-b"></a>一来、<a id="a-c"></a>不还，<a id="a-d"></a>由此法故施设阿罗汉，<a id="a-e"></a>由此法故施设独觉，<a id="a-f"></a>由此法故施设菩萨，<a id="a-g"></a>由此法故施设如来？</p>
  <p id="ah">“世尊，<a id="a-i"></a>无性之法定无作用，<a id="a-j"></a>云何可言：<a id="a-k"></a>由如是业生于地狱，<a id="a-l"></a>由如是业生于傍生，<a id="a-m"></a>由如是业生于鬼界，<a id="a-n"></a>由如是业生于人中，<a id="a-o"></a>由如是业生四大王众天乃至他化自在天，<a id="a-p"></a>由如是业生梵众天乃至色究竟天，<a id="a-q"></a>由如是业生空无边处天乃至非想非非想处天，<a id="a-r"></a>由如是法得预流果，<a id="a-s"></a>由如是法得一来果，<a id="a-t"></a>由如是法得不还果，<a id="a-u"></a>由如是法得阿罗汉果，<a id="a-v"></a>由如是法得独觉菩提，<a id="a-w"></a>由如是法入菩萨位行菩萨道，<a id="a-x"></a>由如是法得一切相智名佛世尊，<a id="a-y"></a>令诸有情解脱生死？<a id="a-z"></a>”</p>
  <p id="a10">佛告善现：<a id="a-11"></a>“如是，<a id="a-12"></a>如是，<a id="a-13"></a>如汝所说，<a id="a-14"></a>无性法中不可施设诸法有异，<a id="a-15"></a>无业、<a id="a-16"></a>无果亦无作用。<a id="a-17"></a>但诸愚夫不了圣法毗奈耶故，<a id="a-18"></a>不如实知诸法皆以无性为性，<a id="a-19"></a>愚痴颠倒发起种种身、<a id="a-1A"></a>语、<a id="a-1B"></a>意业，<a id="a-1C"></a>随业差别受种种身。<a id="a-1D"></a>依如是身品类差别，<a id="a-1E"></a>施设地狱、<a id="a-1F"></a>傍生、<a id="a-1G"></a>鬼界、<a id="a-1H"></a>若人、<a id="a-1I"></a>若天乃至非想非非想处。<a id="a-1J"></a>为欲济拔如是愚夫愚痴颠倒受生死苦，<a id="a-1K"></a>施设圣法及毗奈耶分位差别，<a id="a-1L"></a>依此分位施设预流乃至独觉、<a id="a-1M"></a>菩萨、<a id="a-1N"></a>如来。<a id="a-1O"></a>然一切法皆以无性而为自性，<a id="a-1P"></a>无性法中实无异法，<a id="a-1Q"></a>无业、<a id="a-1R"></a>无果亦无作用，<a id="a-1S"></a>无性之法常无性故。</p>
  <p id="a1T">“复次，<a id="a-1U"></a>善现，<a id="a-1V"></a>如汝所说‘无性之法定无作用，<a id="a-1W"></a>云何可言由如是法得预流果，<a id="a-1X"></a>广说乃至由如是法得一切智名佛世尊，<a id="a-1Y"></a>令诸有情脱生死？<a id="a-1Z"></a>’者，<a id="a-1a"></a>于意云何？<a id="a-1b"></a>诸所修道是无性不？<a id="a-1c"></a>诸预流果、<a id="a-1d"></a>一来、<a id="a-1e"></a>不还、<a id="a-1f"></a>阿罗汉果、<a id="a-1g"></a>独觉菩提及菩萨道一切相智是无性不？<a id="a-1h"></a>”</p>
  <p id="a1i">善现对曰：<a id="a-1j"></a>“如是，<a id="a-1k"></a>如是，<a id="a-1l"></a>诸所修道广说乃至一切相智皆是无性。<a id="a-1m"></a>”</p>
  <p id="a1n">佛告善现：<a id="a-1o"></a>“于意云何？<a id="a-1p"></a>无性法为能得无性法不？<a id="a-1q"></a>”</p>
  <p id="a1r">善现对曰：<a id="a-1s"></a>“不也，<a id="a-1t"></a>世尊。<a id="a-1u"></a>”</p>
  <p id="a1v">佛告善现：<a id="a-1w"></a>“无性及道，<a id="a-1x"></a>是一切法皆非相应非不相应，<a id="a-1y"></a>无色、<a id="a-1z"></a>无见、<a id="a-20"></a>无对、<a id="a-21"></a>一相，<a id="a-22"></a>所谓无相。<a id="a-23"></a>愚夫异生愚痴颠倒，<a id="a-24"></a>于无相法起有法想执著五蕴，<a id="a-25"></a>于无常中起于常想，<a id="a-26"></a>于诸苦中起于乐想，<a id="a-27"></a>于无我中起于我想，<a id="a-28"></a>于不净中起于净想，<a id="a-29"></a>于无性法执著有性。<a id="a-2A"></a>由此菩萨摩诃萨众行深般若波罗蜜多方便善巧，<a id="a-2B"></a>济拔如是诸有情类，<a id="a-2C"></a>令离颠倒虚妄分别，<a id="a-2D"></a>方便安置无相法中，<a id="a-2E"></a>令勤修学解脱生死，<a id="a-2F"></a>证得毕竟常乐涅槃。<a id="a-2G"></a>”</p>
  <p id="a2H">具寿善现复白佛言：<a id="a-2I"></a>“愚夫异生所执著事，<a id="a-2J"></a>颇有真实而非虚妄，<a id="a-2K"></a>彼执著已造作诸业，<a id="a-2L"></a>由是因缘沉沦诸趣，<a id="a-2M"></a>不能解脱生死苦不？<a id="a-2N"></a>”</p>
  <p id="a2O">佛告善现：<a id="a-2P"></a>“愚夫异生所执著事乃至无有如细毛端可说真实而非虚妄！<a id="a-2Q"></a>彼执著已造作诸业，<a id="a-2R"></a>由是因缘沉沦诸趣，<a id="a-2S"></a>不能解脱生死众苦，<a id="a-2T"></a>唯有虚妄颠倒执著。<a id="a-2U"></a>吾今为汝广说譬喻，<a id="a-2V"></a>重显斯义令其易了。<a id="a-2W"></a>诸有智者由诸譬喻，<a id="a-2X"></a>于所说义能生正解。</p>
  <p id="a2Y">“善现，<a id="a-2Z"></a>于意云何？<a id="a-2a"></a>梦中见人受五欲乐，<a id="a-2b"></a>梦中颇有少分实事，<a id="a-2c"></a>可令彼人受欲乐不？<a id="a-2d"></a>”</p>
  <p id="a2e">善现对曰：<a id="a-2f"></a>“梦所见人尚非实有，<a id="a-2g"></a>况有实事可令彼人受五欲乐？<a id="a-2h"></a>”</p>
  <p id="a2i">佛告善现：<a id="a-2j"></a>“于意云何？<a id="a-2k"></a>颇有诸法，<a id="a-2l"></a>若善若非善、<a id="a-2m"></a>若有记若无记、<a id="a-2n"></a>若有漏若无漏、<a id="a-2o"></a>若世间若出世间、<a id="a-2p"></a>若有为若无为，<a id="a-2q"></a>非如梦中所见事不？<a id="a-2r"></a>”</p>
  <p id="a2s">善现对曰：<a id="a-2t"></a>“定无有法，<a id="a-2u"></a>若善若非善、<a id="a-2v"></a>若有记若无记、<a id="a-2w"></a>若有漏若无漏、<a id="a-2x"></a>若世间若出世间、<a id="a-2y"></a>若有为若无为，<a id="a-2z"></a>非如梦中所见事者。<a id="a-30"></a>”</p>
  <p id="a31">佛告善现：<a id="a-32"></a>“于意云何？<a id="a-33"></a>梦中颇有真实诸趣于中往来生死事不？<a id="a-34"></a>”</p>
  <p id="a35">善现对曰：<a id="a-36"></a>“不也，<a id="a-37"></a>世尊。<a id="a-38"></a>”</p>
  <p id="a39">佛告善现：<a id="a-3A"></a>“于意云何？<a id="a-3B"></a>梦中颇有真实修道，<a id="a-3C"></a>依彼修道有离杂染得清净不？<a id="a-3D"></a>”</p>
  <p id="a3E">善现对曰：<a id="a-3F"></a>“不也，<a id="a-3G"></a>世尊。<a id="a-3H"></a>所以者何？<a id="a-3I"></a>梦所见法都无实事，<a id="a-3J"></a>非能施设、<a id="a-3K"></a>非所施设，<a id="a-3L"></a>修道尚无，<a id="a-3M"></a>况依修道有离杂染及得清净？<a id="a-3N"></a>”</p>
  <p id="a3O">佛告善现：<a id="a-3P"></a>“于意云何？<a id="a-3Q"></a>明镜等中所现众像，<a id="a-3R"></a>为有实事可依造业，<a id="a-3S"></a>由所造业或堕地狱、<a id="a-3T"></a>或堕傍生、<a id="a-3U"></a>或堕鬼界、<a id="a-3V"></a>或生人中、<a id="a-3W"></a>或生天上受苦乐不？<a id="a-3X"></a>”</p>
  <p id="a3Y">善现对曰：<a id="a-3Z"></a>“明镜等中所现众像，<a id="a-3a"></a>都无实事但诳愚童，<a id="a-3b"></a>如何可依造作诸业，<a id="a-3c"></a>由所造业或堕恶趣、<a id="a-3d"></a>或生人天受诸苦乐？<a id="a-3e"></a>”</p>
  <p id="a3f">佛告善现：<a id="a-3g"></a>“于意云何？<a id="a-3h"></a>众像颇有真实修道，<a id="a-3i"></a>依彼修道有离杂染得清净不？<a id="a-3j"></a>”</p>
  <p id="a3k">善现对曰：<a id="a-3l"></a>“明镜等像都无实事，<a id="a-3m"></a>非能施设、<a id="a-3n"></a>非所施设，<a id="a-3o"></a>修道尚无，<a id="a-3p"></a>况依修道有离杂染及得清净？<a id="a-3q"></a>”</p>
  <p id="a3r">佛告善现：<a id="a-3s"></a>“于意云何？<a id="a-3t"></a>山谷等中所发诸响，<a id="a-3u"></a>为有实事可依造业，<a id="a-3v"></a>由所造业或堕地狱、<a id="a-3w"></a>或堕傍生、<a id="a-3x"></a>或堕鬼界、<a id="a-3y"></a>或生人中、<a id="a-3z"></a>或生天上受苦乐不？<a id="a-40"></a>”</p>
  <p id="a41">善现对曰：<a id="a-42"></a>“山谷等中所发诸响，<a id="a-43"></a>都无实事但诳愚童，<a id="a-44"></a>如何可依造作诸业，<a id="a-45"></a>由所造业或堕恶趣、<a id="a-46"></a>或生人天受诸苦乐？<a id="a-47"></a>”</p>
  <p id="a48">佛告善现：<a id="a-49"></a>“于意云何？<a id="a-4A"></a>诸响颇有真实修道，<a id="a-4B"></a>依彼修道有离杂染得清净不？<a id="a-4C"></a>”</p>
  <p id="a4D">善现对曰：<a id="a-4E"></a>“不也，<a id="a-4F"></a>世尊。<a id="a-4G"></a>所以者何？<a id="a-4H"></a>山谷等响都无实事，<a id="a-4I"></a>非能施设、<a id="a-4J"></a>非所施设，<a id="a-4K"></a>修道尚无，<a id="a-4L"></a>况依修道有离杂染及得清净？<a id="a-4M"></a>”</p>
  <p id="a4N">佛告善现：<a id="a-4O"></a>“于意云何？<a id="a-4P"></a>诸阳焰中现似水等，<a id="a-4Q"></a>为有实事可依造业，<a id="a-4R"></a>由所造业或堕地狱、<a id="a-4S"></a>或堕傍生、<a id="a-4T"></a>或堕鬼界、<a id="a-4U"></a>或生人中、<a id="a-4V"></a>或生天上受苦乐不？<a id="a-4W"></a>”</p>
  <p id="a4X">善现对曰：<a id="a-4Y"></a>“诸阳焰中所现水等，<a id="a-4Z"></a>都无实事但诳愚童，<a id="a-4a"></a>如何可依造作诸业，<a id="a-4b"></a>由所造业或堕恶趣、<a id="a-4c"></a>或生人天受诸苦乐？<a id="a-4d"></a>”</p>
  <p id="a4e">佛告善现：<a id="a-4f"></a>“于意云何？<a id="a-4g"></a>诸阳焰中水等颇有真实修道，<a id="a-4h"></a>依彼修道有离杂染得清净不？<a id="a-4i"></a>”</p>
  <p id="a4j">善现对曰：<a id="a-4k"></a>“不也，<a id="a-4l"></a>世尊。<a id="a-4m"></a>所以者何？<a id="a-4n"></a>阳焰水等都无实事，<a id="a-4o"></a>非能施设、<a id="a-4p"></a>非所施设，<a id="a-4q"></a>修道尚无，<a id="a-4r"></a>况依修道有离杂染及得清净？<a id="a-4s"></a>”</p>
  <p id="a4t">佛告善现：<a id="a-4u"></a>“于意云何？<a id="a-4v"></a>诸光影中所现色相，<a id="a-4w"></a>为有实事可依造业，<a id="a-4x"></a>由所造业或堕地狱、<a id="a-4y"></a>或堕傍生、<a id="a-4z"></a>或堕鬼界、<a id="a-50"></a>或生人中、<a id="a-51"></a>或生天上受苦乐不？<a id="a-52"></a>”</p>
  <p id="a53">善现对曰：<a id="a-54"></a>“诸光影中所现色相，<a id="a-55"></a>都无实事但诳愚童，<a id="a-56"></a>如何可依造作诸业，<a id="a-57"></a>由所造业或堕恶趣、<a id="a-58"></a>或生人天受诸苦乐？<a id="a-59"></a>”</p>
  <p id="a5A">佛告善现：<a id="a-5B"></a>“于意云何？<a id="a-5C"></a>诸光影中色相颇有真实修道，<a id="a-5D"></a>依彼修道有离杂染得清净不？<a id="a-5E"></a>”</p>
  <p id="a5F">善现对曰：<a id="a-5G"></a>“不也，<a id="a-5H"></a>世尊。<a id="a-5I"></a>所以者何？<a id="a-5J"></a>光影色相都无实事，<a id="a-5K"></a>非能施设、<a id="a-5L"></a>非所施设，<a id="a-5M"></a>修道尚无，<a id="a-5N"></a>况依修道有离杂染及得清净？<a id="a-5O"></a>”</p>
  <p id="a5P">佛告善现：<a id="a-5Q"></a>“于意云何？<a id="a-5R"></a>幻师幻作象、<a id="a-5S"></a>马、<a id="a-5T"></a>车、<a id="a-5U"></a>步四种勇军，<a id="a-5V"></a>或复幻作牛、<a id="a-5W"></a>羊、<a id="a-5X"></a>男、<a id="a-5Y"></a>女及余种种甚希有事，<a id="a-5Z"></a>此幻象等为有实事可依造业，<a id="a-5a"></a>由所造业或堕地狱、<a id="a-5b"></a>或堕傍生、<a id="a-5c"></a>或堕鬼界、<a id="a-5d"></a>或生人中、<a id="a-5e"></a>或生天上受苦乐不？<a id="a-5f"></a>”</p>
  <p id="a5g">善现对曰：<a id="a-5h"></a>“幻象、<a id="a-5i"></a>马等都无实事但诳愚童，<a id="a-5j"></a>如何可依造作诸业，<a id="a-5k"></a>由所造业或堕恶趣、<a id="a-5l"></a>或生人天受诸苦乐？<a id="a-5m"></a>”</p>
  <p id="a5n">佛告善现：<a id="a-5o"></a>“于意云何？<a id="a-5p"></a>幻事颇有真实修道，<a id="a-5q"></a>依彼修道有离杂染得清净不？<a id="a-5r"></a>”</p>
  <p id="a5s">善现对曰：<a id="a-5t"></a>“不也，<a id="a-5u"></a>世尊。<a id="a-5v"></a>所以者何？<a id="a-5w"></a>幻象、<a id="a-5x"></a>马等都无实事，<a id="a-5y"></a>非能施设、<a id="a-5z"></a>非所施设，<a id="a-60"></a>修道尚无，<a id="a-61"></a>况依修道有离杂染及得清净？<a id="a-62"></a>”</p>
  <p id="a63">佛告善现：<a id="a-64"></a>“于意云何？<a id="a-65"></a>能变化者所化作身，<a id="a-66"></a>此所化身为有实事可依造业，<a id="a-67"></a>由所造业或堕地狱、<a id="a-68"></a>或堕傍生、<a id="a-69"></a>或堕鬼界、<a id="a-6A"></a>或生人中、<a id="a-6B"></a>或生天上受苦乐不？<a id="a-6C"></a>”</p>
  <p id="a6D">善现对曰：<a id="a-6E"></a>“诸变化身都无实事，<a id="a-6F"></a>如何可依造作诸业，<a id="a-6G"></a>由所造业或堕恶趣、<a id="a-6H"></a>或生人天受诸苦乐？<a id="a-6I"></a>”</p>
  <p id="a6J">佛告善现：<a id="a-6K"></a>“于意云何？<a id="a-6L"></a>化身颇有真实修道，<a id="a-6M"></a>依彼修道有离杂染得清净不？<a id="a-6N"></a>”</p>
  <p id="a6O">善现对曰：<a id="a-6P"></a>“不也，<a id="a-6Q"></a>世尊。<a id="a-6R"></a>所以者何？<a id="a-6S"></a>诸变化身都无实事，<a id="a-6T"></a>非能施设、<a id="a-6U"></a>非所施设，<a id="a-6V"></a>修道尚无，<a id="a-6W"></a>况依修道有离杂染及得清净？<a id="a-6X"></a>”</p>
  <p id="a6Y">佛告善现：<a id="a-6Z"></a>“于意云何？<a id="a-6a"></a>寻香城中所现物类，<a id="a-6b"></a>为有实事可依造业，<a id="a-6c"></a>由所造业或堕地狱、<a id="a-6d"></a>或堕傍生、<a id="a-6e"></a>或堕鬼界、<a id="a-6f"></a>或生人中、<a id="a-6g"></a>或生天上受苦乐不？<a id="a-6h"></a>”</p>
  <p id="a6i">善现对曰：<a id="a-6j"></a>“寻香城中所现物类都无实事，<a id="a-6k"></a>如何可依造作诸业，<a id="a-6l"></a>由所造业或堕恶趣、<a id="a-6m"></a>或生人天受诸苦乐？<a id="a-6n"></a>”</p>
  <p id="a6o">佛告善现：<a id="a-6p"></a>“于意云何？<a id="a-6q"></a>寻香城中物类颇有真实修道，<a id="a-6r"></a>依彼修道有离杂染得清净不？<a id="a-6s"></a>”</p>
  <p id="a6t">善现对曰：<a id="a-6u"></a>“不也，<a id="a-6v"></a>世尊。<a id="a-6w"></a>所以者何？<a id="a-6x"></a>寻香城中所现物类都无实事，<a id="a-6y"></a>非能施设、<a id="a-6z"></a>非所施设，<a id="a-70"></a>修道尚无，<a id="a-71"></a>况依修道有离杂染及得清净？<a id="a-72"></a>”</p>
  <p id="a73">佛告善现：<a id="a-74"></a>“于意云何？<a id="a-75"></a>此中颇有实杂染者、<a id="a-76"></a>清净者不？<a id="a-77"></a>”</p>
  <p id="a78">善现对曰：<a id="a-79"></a>“此中都无实杂染者及清净者。<a id="a-7A"></a>”</p>
  <p id="a7B">佛告善现：<a id="a-7C"></a>“如杂染者及清净者实无所有，<a id="a-7D"></a>由此因缘，<a id="a-7E"></a>杂染、<a id="a-7F"></a>清净亦非实有。<a id="a-7G"></a>所以者何？<a id="a-7H"></a>住我、<a id="a-7I"></a>我所诸有情类虚妄分别，<a id="a-7J"></a>谓有杂染及清净者。<a id="a-7K"></a>由此因缘，<a id="a-7L"></a>谓有杂染及有清净，<a id="a-7M"></a>非见实者谓有杂染及清净者。<a id="a-7N"></a>如实见者，<a id="a-7O"></a>知无杂染及清净者，<a id="a-7P"></a>如是亦无杂染、<a id="a-7Q"></a>清净实事可得，<a id="a-7R"></a>以一切法毕竟空故。<a id="a-7S"></a>”</p>
  <p data-pb></p>
  <h2 id="a7T">第二分实说品第八十四</h2>
  <p id="a7U">尔时，<a id="a-7V"></a>具寿善现白佛言：<a id="a-7W"></a>“世尊，<a id="a-7X"></a>诸见实者既无杂染及无清净，<a id="a-7Y"></a>不见实者亦无杂染及无清净。<a id="a-7Z"></a>所以者何？<a id="a-7a"></a>以一切法无所有故。<a id="a-7b"></a>世尊，<a id="a-7c"></a>诸实说者既无杂染及无清净，<a id="a-7d"></a>不实说者亦无杂染及无清净。<a id="a-7e"></a>所以者何？<a id="a-7f"></a>以一切法无自性故。<a id="a-7g"></a>世尊，<a id="a-7h"></a>无自性法既无杂染及无清净，<a id="a-7i"></a>有自性法亦无杂染及无清净，<a id="a-7j"></a>诸有自性、<a id="a-7k"></a>无自性法亦无杂染及无清净。<a id="a-7l"></a>所以者何？<a id="a-7m"></a>以一切法皆用无性为自性故。<a id="a-7n"></a>世尊，<a id="a-7o"></a>若见实者及实说者无染无净，<a id="a-7p"></a>不见实者、<a id="a-7q"></a>不实说者亦无染净，<a id="a-7r"></a>云何世尊有时说有清净法耶？<a id="a-7s"></a>”</p>
  <p id="a7t">佛告善现：<a id="a-7u"></a>“我说一切法平等性为清净法。<a id="a-7v"></a>”</p>
  <p id="a7w">具寿善现复白佛言：<a id="a-7x"></a>“何谓一切法平等性？<a id="a-7y"></a>”</p>
  <p id="a7z">佛告善现：<a id="a-80"></a>“诸法真如、<a id="a-81"></a>法界、<a id="a-82"></a>法性、<a id="a-83"></a>不虚妄性、<a id="a-84"></a>不变异性、<a id="a-85"></a>平等性、<a id="a-86"></a>离生性、<a id="a-87"></a>法定、<a id="a-88"></a>法住、<a id="a-89"></a>实际、<a id="a-8A"></a>虚空界、<a id="a-8B"></a>不思议界，<a id="a-8C"></a>若佛出世、<a id="a-8D"></a>若不出世，<a id="a-8E"></a>性相常住，<a id="a-8F"></a>是名一切法平等性。<a id="a-8G"></a>此平等性名清净法。<a id="a-8H"></a>此依世俗说为清净，<a id="a-8I"></a>不依胜义。<a id="a-8J"></a>所以者何？<a id="a-8K"></a>胜义谛中，<a id="a-8L"></a>既无分别亦无戏论，<a id="a-8M"></a>一切名字言语道断。<a id="a-8N"></a>”</p>
  <p id="a8O">具寿善现复白佛言：<a id="a-8P"></a>“若一切法如梦、<a id="a-8Q"></a>像、<a id="a-8R"></a>响、<a id="a-8S"></a>焰、<a id="a-8T"></a>影、<a id="a-8U"></a>幻、<a id="a-8V"></a>化及寻香城，<a id="a-8W"></a>虽现似有而无实事，<a id="a-8X"></a>诸菩萨摩诃萨云何依此非实有法，<a id="a-8Y"></a>发趣无上正等觉心，<a id="a-8Z"></a>作是誓言：<a id="a-8a"></a>我当圆满布施波罗蜜多乃至般若波罗蜜多，<a id="a-8b"></a>我当圆满殊胜神通波罗蜜多，<a id="a-8c"></a>我当圆满方便善巧、<a id="a-8d"></a>妙愿、<a id="a-8e"></a>力、<a id="a-8f"></a>智波罗蜜多，<a id="a-8g"></a>我当圆满四静虑、<a id="a-8h"></a>四无量、<a id="a-8i"></a>四无色定，<a id="a-8j"></a>我当圆满四念住乃至八圣道支，<a id="a-8k"></a>我当圆满空、<a id="a-8l"></a>无相、<a id="a-8m"></a>无愿解脱门，<a id="a-8n"></a>我当圆满八解脱乃至十遍处，<a id="a-8o"></a>我当圆满内空乃至无性自性空，<a id="a-8p"></a>我当圆满真如乃至不思议界，<a id="a-8q"></a>我当圆满苦、<a id="a-8r"></a>集、<a id="a-8s"></a>灭、<a id="a-8t"></a>道圣谛，<a id="a-8u"></a>我当圆满极喜地乃至法云地，<a id="a-8v"></a>我当圆满一切陀罗尼门、<a id="a-8w"></a>三摩地门，<a id="a-8x"></a>我当圆满五眼、<a id="a-8y"></a>六神通，<a id="a-8z"></a>我当圆满如来十力乃至十八佛不共法，<a id="a-90"></a>我当圆满无忘失法、<a id="a-91"></a>恒住舍性，<a id="a-92"></a>我当圆满一切智、<a id="a-93"></a>道相智、<a id="a-94"></a>一切相智，<a id="a-95"></a>我当圆满三十二大士相、<a id="a-96"></a>八十随好，<a id="a-97"></a>我当发起无量光明普照十方无边世界；<a id="a-98"></a>我当发起一妙音声，<a id="a-99"></a>遍满十方无边世界，<a id="a-9A"></a>随诸有情心、<a id="a-9B"></a>心所法胜解差别，<a id="a-9C"></a>为说种种微妙法门令获利乐？<a id="a-9D"></a>”</p>
  <p id="a9E">佛告善现：<a id="a-9F"></a>“于意云何？<a id="a-9G"></a>汝所说法，<a id="a-9H"></a>岂不一切如梦、<a id="a-9I"></a>像、<a id="a-9J"></a>响、<a id="a-9K"></a>焰、<a id="a-9L"></a>影、<a id="a-9M"></a>幻、<a id="a-9N"></a>化、<a id="a-9O"></a>寻香城耶？<a id="a-9P"></a>”</p>
  <p id="a9Q">善现对曰：<a id="a-9R"></a>“如是，<a id="a-9S"></a>如是。<a id="a-9T"></a>世尊，<a id="a-9U"></a>若一切法如梦乃至如寻香城皆无实事，<a id="a-9V"></a>云何菩萨摩诃萨行深般若波罗蜜多时，<a id="a-9W"></a>发大誓言：<a id="a-9X"></a>‘我当圆满一切功德，<a id="a-9Y"></a>利益安乐无量有情？</p>
  <p id="a9Z">“世尊，<a id="a-9a"></a>非梦所见，<a id="a-9b"></a>广说乃至寻香城中所现物类，<a id="a-9c"></a>能行布施波罗蜜多乃至般若波罗蜜多，<a id="a-9d"></a>况能圆满？<a id="a-9e"></a>余一切法亦应如是，<a id="a-9f"></a>俱非实故。<a id="a-9g"></a>世尊，<a id="a-9h"></a>非梦所见，<a id="a-9i"></a>广说乃至寻香城中所现物类，<a id="a-9j"></a>乃至能行三十二大士相、<a id="a-9k"></a>八十随好，<a id="a-9l"></a>况能圆满？<a id="a-9m"></a>余一切法亦应如是，<a id="a-9n"></a>俱非实故。<a id="a-9o"></a>世尊，<a id="a-9p"></a>非梦所见，<a id="a-9q"></a>广说乃至寻香城中所现物类，<a id="a-9r"></a>能成一切所愿事业，<a id="a-9s"></a>余一切法亦应如是，<a id="a-9t"></a>俱非实故。<a id="a-9u"></a>”</p>
  <p id="a9v">佛告善现：<a id="a-9w"></a>“如是，<a id="a-9x"></a>如是，<a id="a-9y"></a>如汝所说。<a id="a-9z"></a>非实有法尚不能行布施波罗蜜多乃至般若波罗蜜多，<a id="a-A0"></a>况能圆满？<a id="a-A1"></a>如是乃至非实有法尚不能行三十二大士相、<a id="a-A2"></a>八十随好，<a id="a-A3"></a>况能圆满？<a id="a-A4"></a>非实有法不能成办所愿事业，<a id="a-A5"></a>非实有法不能证得所求无上正等菩提。</p>
  <p id="aA6">“复次，<a id="a-A7"></a>善现，<a id="a-A8"></a>布施、<a id="a-A9"></a>净戒、<a id="a-AA"></a>安忍、<a id="a-AB"></a>精进、<a id="a-AC"></a>静虑、<a id="a-AD"></a>般若波罗蜜多，<a id="a-AE"></a>及余无量无边善法非实有故，<a id="a-AF"></a>不能证得所求无上正等菩提。<a id="a-AG"></a>善现当知，<a id="a-AH"></a>如是诸法，<a id="a-AI"></a>一切皆是思惟造作；<a id="a-AJ"></a>诸有思惟所造作法，<a id="a-AK"></a>皆不能得一切智智。</p>
  <p id="aAL">“复次，<a id="a-AM"></a>善现，<a id="a-AN"></a>如是诸法于菩提道虽能引发，<a id="a-AO"></a>而于其果无资助用，<a id="a-AP"></a>由此诸法无生、<a id="a-AQ"></a>无起、<a id="a-AR"></a>无实相故。<a id="a-AS"></a>诸菩萨摩诃萨行深般若波罗蜜多时，<a id="a-AT"></a>从初发心虽起种种身、<a id="a-AU"></a>语、<a id="a-AV"></a>意善，<a id="a-AW"></a>谓若修行布施、<a id="a-AX"></a>净戒、<a id="a-AY"></a>安忍、<a id="a-AZ"></a>精进、<a id="a-Aa"></a>静虑、<a id="a-Ab"></a>般若波罗蜜多，<a id="a-Ac"></a>如是乃至若修行一切智、<a id="a-Ad"></a>道相智、<a id="a-Ae"></a>一切相智，<a id="a-Af"></a>而知一切如梦、<a id="a-Ag"></a>像、<a id="a-Ah"></a>响、<a id="a-Ai"></a>焰、<a id="a-Aj"></a>影、<a id="a-Ak"></a>幻、<a id="a-Al"></a>化及寻香城皆非实有。</p>
  <p id="aAm">“复次，<a id="a-An"></a>善现，<a id="a-Ao"></a>如是诸法虽非实有，<a id="a-Ap"></a>若不圆满决定不能成熟有情、<a id="a-Aq"></a>严净佛土、<a id="a-Ar"></a>证得无上正等菩提。<a id="a-As"></a>谓菩萨摩诃萨若不圆满布施、<a id="a-At"></a>净戒、<a id="a-Au"></a>安忍、<a id="a-Av"></a>精进、<a id="a-Aw"></a>静虑、<a id="a-Ax"></a>般若波罗蜜多，<a id="a-Ay"></a>乃至一切智、<a id="a-Az"></a>道相智、<a id="a-B0"></a>一切相智，<a id="a-B1"></a>决定不能成熟有情、<a id="a-B2"></a>严净佛土、<a id="a-B3"></a>证得无上正等菩提。</p>
  <p id="aB4">“复次，<a id="a-B5"></a>善现，<a id="a-B6"></a>是诸菩萨摩诃萨行深般若波罗蜜多时，<a id="a-B7"></a>随所修住一切善法，<a id="a-B8"></a>皆如实知如梦乃至如寻香城。<a id="a-B9"></a>谓若修行布施、<a id="a-BA"></a>净戒、<a id="a-BB"></a>安忍、<a id="a-BC"></a>精进、<a id="a-BD"></a>静虑、<a id="a-BE"></a>般若波罗蜜多，<a id="a-BF"></a>能如实知如梦乃至如寻香城；<a id="a-BG"></a>如是乃至若修行一切智、<a id="a-BH"></a>道相智、<a id="a-BI"></a>一切相智，<a id="a-BJ"></a>能如实知如梦乃至如寻香城；<a id="a-BK"></a>若成熟有情、<a id="a-BL"></a>严净佛土，<a id="a-BM"></a>求趣无上正等菩提，<a id="a-BN"></a>能如实知如梦乃至如寻香城，<a id="a-BO"></a>亦如实知诸有情类心行差别如梦乃至如寻香城。</p>
  <p id="aBP">“复次，<a id="a-BQ"></a>善现，<a id="a-BR"></a>是诸菩萨摩诃萨行深般若波罗蜜多时，<a id="a-BS"></a>于一切法不取为有、<a id="a-BT"></a>不取为无。<a id="a-BU"></a>若由如是取故证得一切智智，<a id="a-BV"></a>亦知彼法如梦乃至如寻香城，<a id="a-BW"></a>不取为有、<a id="a-BX"></a>不取为无。<a id="a-BY"></a>所以者何？<a id="a-BZ"></a>布施、<a id="a-Ba"></a>净戒、<a id="a-Bb"></a>安忍、<a id="a-Bc"></a>精进、<a id="a-Bd"></a>静虑、<a id="a-Be"></a>般若波罗蜜多乃至一切智、<a id="a-Bf"></a>道相智、<a id="a-Bg"></a>一切相智皆不可取故，<a id="a-Bh"></a>善、<a id="a-Bi"></a>非善法亦不可取故，<a id="a-Bj"></a>有记、<a id="a-Bk"></a>无记法亦不可取故，<a id="a-Bl"></a>有漏、<a id="a-Bm"></a>无漏法亦不可取故，<a id="a-Bn"></a>世间、<a id="a-Bo"></a>出世间法亦不可取故，<a id="a-Bp"></a>有为、<a id="a-Bq"></a>无为法亦不可取故。<a id="a-Br"></a>是菩萨摩诃萨知一切法不可取已，<a id="a-Bs"></a>求趣无上正等菩提。<a id="a-Bt"></a>所以者何？<a id="a-Bu"></a>以一切法皆不可取、<a id="a-Bv"></a>都无实事，<a id="a-Bw"></a>如梦乃至如寻香城。<a id="a-Bx"></a>不可取法不能证得不可取法，<a id="a-By"></a>然诸有情于如是法不知不见，<a id="a-Bz"></a>是菩萨摩诃萨为饶益彼诸有情故，<a id="a-C0"></a>求趣无上正等菩提。</p>
  <p id="aC1">“复次，<a id="a-C2"></a>善现，<a id="a-C3"></a>是菩萨摩诃萨从初发心，<a id="a-C4"></a>为欲利乐诸有情故，<a id="a-C5"></a>修行布施波罗蜜多乃至般若波罗蜜多，<a id="a-C6"></a>不为己身，<a id="a-C7"></a>非为余事；<a id="a-C8"></a>为欲利乐诸有情故，<a id="a-C9"></a>求趣无上正等菩提，<a id="a-CA"></a>不为己身，<a id="a-CB"></a>非为余事。</p>
  <p id="aCC">“复次，<a id="a-CD"></a>善现，<a id="a-CE"></a>是菩萨摩诃萨行深般若波罗蜜多时，<a id="a-CF"></a>见诸愚夫于非我中而住我想，<a id="a-CG"></a>于非有情住有情想，<a id="a-CH"></a>如是乃至于非知者住知者想，<a id="a-CI"></a>于非见者住见者想。<a id="a-CJ"></a>是菩萨摩诃萨见是事已，<a id="a-CK"></a>深生怜愍方便教化，<a id="a-CL"></a>令离颠倒妄想执著，<a id="a-CM"></a>安置无想甘露界中，<a id="a-CN"></a>住是界中不复现起我想乃至知、<a id="a-CO"></a>见者想，<a id="a-CP"></a>是时一切掉动、<a id="a-CQ"></a>散乱、<a id="a-CR"></a>戏论、<a id="a-CS"></a>分别不复现行，<a id="a-CT"></a>心多安住寂静澹泊无戏论界。</p>
  <p id="aCU">“善现，<a id="a-CV"></a>是菩萨摩诃萨由此方便，<a id="a-CW"></a>行深般若波罗蜜多，<a id="a-CX"></a>自于诸法无所执著，<a id="a-CY"></a>亦能教他于一切法无所执著，<a id="a-CZ"></a>此依世俗，<a id="a-Ca"></a>不依胜义；<a id="a-Cb"></a>以胜义中无所执著，<a id="a-Cc"></a>自他差别不可得故。<a id="a-Cd"></a>”</p>
  <p id="aCe">尔时，<a id="a-Cf"></a>具寿善现白佛言：<a id="a-Cg"></a>“世尊，<a id="a-Ch"></a>佛得无上正等觉时所证佛法，<a id="a-Ci"></a>为依世俗说名为得，<a id="a-Cj"></a>为依胜义说名得耶？<a id="a-Ck"></a>”</p>
  <p id="aCl">佛告善现：<a id="a-Cm"></a>“佛得无上正等觉时所证佛法，<a id="a-Cn"></a>依世俗故说名为得，<a id="a-Co"></a>不依胜义。<a id="a-Cp"></a>若依胜义，<a id="a-Cq"></a>能得、<a id="a-Cr"></a>所得俱不可得。<a id="a-Cs"></a>所以者何？<a id="a-Ct"></a>若谓此人得如是法，<a id="a-Cu"></a>便有所得；<a id="a-Cv"></a>有所得者，<a id="a-Cw"></a>便执有二；<a id="a-Cx"></a>执有二者，<a id="a-Cy"></a>不能得果亦无现观。<a id="a-Cz"></a>”</p>
  <p id="aD0">具寿善现复白佛言：<a id="a-D1"></a>“若执有二，<a id="a-D2"></a>不能得果亦无现观；<a id="a-D3"></a>执无二者，<a id="a-D4"></a>为能得果有现观耶？<a id="a-D5"></a>”</p>
  <p id="aD6">佛告善现：<a id="a-D7"></a>“执有二者，<a id="a-D8"></a>不能得果亦无现观；<a id="a-D9"></a>执无二者，<a id="a-DA"></a>亦复如是，<a id="a-DB"></a>有所执故如执有二。<a id="a-DC"></a>若不执二、<a id="a-DD"></a>不执不二，<a id="a-DE"></a>则名得果亦名现观。<a id="a-DF"></a>所以者何？<a id="a-DG"></a>若执由此便能得果亦有现观，<a id="a-DH"></a>及执由彼不能得果亦无现观，<a id="a-DI"></a>俱是戏论。<a id="a-DJ"></a>非一切法平等性中有诸戏论，<a id="a-DK"></a>若离戏论乃可名为法平等性。<a id="a-DL"></a>”</p>
  <p id="aDM">具寿善现复白佛言：<a id="a-DN"></a>“若一切法皆以无性而为自性，<a id="a-DO"></a>此中何谓法平等性？<a id="a-DP"></a>”</p>
  <p id="aDQ">佛告善现：<a id="a-DR"></a>“若于是处都无有性亦无无性，<a id="a-DS"></a>亦不可说为平等性，<a id="a-DT"></a>如是乃名法平等性。<a id="a-DU"></a>善现当知，<a id="a-DV"></a>平等性既不可说亦不可知，<a id="a-DW"></a>除平等性无法可得，<a id="a-DX"></a>离一切法无平等性。<a id="a-DY"></a>善现，<a id="a-DZ"></a>当知法平等性，<a id="a-Da"></a>异生圣者俱不能行，<a id="a-Db"></a>非彼境故。<a id="a-Dc"></a>”</p>
  <p id="aDd">具寿善现复白佛言：<a id="a-De"></a>“法平等性岂亦非佛所行境耶？<a id="a-Df"></a>”</p>
  <p id="aDg">佛告善现：<a id="a-Dh"></a>“法平等性，<a id="a-Di"></a>一切圣者皆不能行亦不能证，<a id="a-Dj"></a>谓诸预流、<a id="a-Dk"></a>若诸一来、<a id="a-Dl"></a>若诸不还、<a id="a-Dm"></a>若阿罗汉、<a id="a-Dn"></a>若诸独觉、<a id="a-Do"></a>若诸菩萨、<a id="a-Dp"></a>若诸如来，<a id="a-Dq"></a>皆不能以法平等性为所行境，<a id="a-Dr"></a>此中一切戏论分别皆不行故。<a id="a-Ds"></a>”</p>
  <p id="aDt">具寿善现复白佛言：<a id="a-Du"></a>“佛于诸法皆得自在，<a id="a-Dv"></a>如何可言法平等性亦非诸佛所行境耶？<a id="a-Dw"></a>”</p>
  <p id="aDx">佛告善现：<a id="a-Dy"></a>“佛于诸法虽得自在，<a id="a-Dz"></a>若平等性与佛有别，<a id="a-E0"></a>可言是佛所行境界；<a id="a-E1"></a>然平等性与佛无别，<a id="a-E2"></a>如何可言佛行彼境？</p>
  <p id="aE3">“善现当知，<a id="a-E4"></a>若诸异生法平等性，<a id="a-E5"></a>若诸预流、<a id="a-E6"></a>一来、<a id="a-E7"></a>不还、<a id="a-E8"></a>阿罗汉、<a id="a-E9"></a>独觉、<a id="a-EA"></a>菩萨、<a id="a-EB"></a>如来法平等性，<a id="a-EC"></a>如是一切法平等性，<a id="a-ED"></a>皆同一相，<a id="a-EE"></a>所谓无相。<a id="a-EF"></a>是一平等无二无别，<a id="a-EG"></a>故不可说此是异生法平等性，<a id="a-EH"></a>广说乃至此是如来法平等性。<a id="a-EI"></a>于此一法平等性中，<a id="a-EJ"></a>诸平等性既不可得，<a id="a-EK"></a>于中异生及预流等差别之相亦不可得。<a id="a-EL"></a>”</p>
  <p id="aEM">具寿善现复白佛言：<a id="a-EN"></a>“若一切法平等性中，<a id="a-EO"></a>诸差别相皆不可得，<a id="a-EP"></a>则诸异生及预流等法及有情应无差别。<a id="a-EQ"></a>”</p>
  <p id="aER">佛告善现：<a id="a-ES"></a>“如是，<a id="a-ET"></a>如是，<a id="a-EU"></a>如汝所说，<a id="a-EV"></a>于一切法平等性中，<a id="a-EW"></a>若诸异生、<a id="a-EX"></a>若诸圣者乃至如来法及有情皆无差别。<a id="a-EY"></a>”</p>
  <p id="aEZ">具寿善现复白佛言：<a id="a-Ea"></a>“若一切法平等性中，<a id="a-Eb"></a>异生、<a id="a-Ec"></a>圣者法及有情皆无差别，<a id="a-Ed"></a>云何三宝出现世间，<a id="a-Ee"></a>所谓佛宝、<a id="a-Ef"></a>法宝、<a id="a-Eg"></a>僧宝？<a id="a-Eh"></a>”</p>
  <p id="aEi">佛告善现：<a id="a-Ej"></a>“于意云何？<a id="a-Ek"></a>佛、<a id="a-El"></a>法、<a id="a-Em"></a>僧宝法平等性各各别耶？<a id="a-En"></a>”</p>
  <p id="aEo">善现对曰：<a id="a-Ep"></a>“如我解佛所说义者，<a id="a-Eq"></a>佛、<a id="a-Er"></a>法、<a id="a-Es"></a>僧宝法平等性皆无差别。<a id="a-Et"></a>所以者何？<a id="a-Eu"></a>佛、<a id="a-Ev"></a>法、<a id="a-Ew"></a>僧宝法平等性，<a id="a-Ex"></a>如是一切皆非相应非不相应，<a id="a-Ey"></a>无色、<a id="a-Ez"></a>无见、<a id="a-F0"></a>无对、<a id="a-F1"></a>一相，<a id="a-F2"></a>所谓无相。<a id="a-F3"></a>然佛世尊于无相法方便善巧，<a id="a-F4"></a>建立种种法及有情名相差别，<a id="a-F5"></a>所谓此是异生及法，<a id="a-F6"></a>乃至此是如来及法。<a id="a-F7"></a>”</p>
  <p id="aF8">佛告善现：<a id="a-F9"></a>“如是，<a id="a-FA"></a>如是，<a id="a-FB"></a>如汝所说，<a id="a-FC"></a>诸佛于法方便善巧，<a id="a-FD"></a>能于无相建立种种法及有情名相差别。</p>
  <p id="aFE">“复次，<a id="a-FF"></a>善现，<a id="a-FG"></a>于意云何？<a id="a-FH"></a>若诸如来、<a id="a-FI"></a>应、<a id="a-FJ"></a>正等觉不证无上正等菩提；<a id="a-FK"></a>设证无上正等菩提，<a id="a-FL"></a>不为有情建立诸法名相差别，<a id="a-FM"></a>诸有情类为能自知：<a id="a-FN"></a>此是地狱，<a id="a-FO"></a>此是傍生，<a id="a-FP"></a>此是鬼界，<a id="a-FQ"></a>此是人，<a id="a-FR"></a>此是天，<a id="a-FS"></a>谓四大王众天乃至非想非非想处天，<a id="a-FT"></a>此是色乃至识，<a id="a-FU"></a>此是眼处乃至意处，<a id="a-FV"></a>此是色处乃至法处，<a id="a-FW"></a>此是眼界乃至意界，<a id="a-FX"></a>此是色界乃至法界，<a id="a-FY"></a>此是眼识界乃至意识界，<a id="a-FZ"></a>此是眼触乃至意触，<a id="a-Fa"></a>此是眼触为缘所生诸受乃至意触为缘所生诸受，<a id="a-Fb"></a>此是地界乃至识界，<a id="a-Fc"></a>此是因缘乃至增上缘，<a id="a-Fd"></a>此是从缘所生诸法，<a id="a-Fe"></a>此是无明乃至老死，<a id="a-Ff"></a>此是善、<a id="a-Fg"></a>非善法，<a id="a-Fh"></a>此是有记、<a id="a-Fi"></a>无记法，<a id="a-Fj"></a>此是有漏、<a id="a-Fk"></a>无漏法，<a id="a-Fl"></a>此是世间、<a id="a-Fm"></a>出世间法，<a id="a-Fn"></a>此是有为、<a id="a-Fo"></a>无为法，<a id="a-Fp"></a>此是布施波罗蜜多乃至般若波罗蜜多，<a id="a-Fq"></a>此是四念住乃至八圣道支，<a id="a-Fr"></a>此是内空乃至无性自性空，<a id="a-Fs"></a>此是真如乃至不思议界，<a id="a-Ft"></a>此是苦、<a id="a-Fu"></a>集、<a id="a-Fv"></a>灭、<a id="a-Fw"></a>道圣谛，<a id="a-Fx"></a>此是四静虑、<a id="a-Fy"></a>四无量、<a id="a-Fz"></a>四无色定，<a id="a-G0"></a>此是空、<a id="a-G1"></a>无相、<a id="a-G2"></a>无愿解脱门，<a id="a-G3"></a>此是八解脱乃至十遍处，<a id="a-G4"></a>此是净观地乃至如来地，<a id="a-G5"></a>此是极喜地乃至法云地，<a id="a-G6"></a>此是一切陀罗尼门、<a id="a-G7"></a>三摩地门，<a id="a-G8"></a>此是五眼、<a id="a-G9"></a>六神通，<a id="a-GA"></a>此是如来十力乃至十八佛不共法，<a id="a-GB"></a>此是三十二大士相、<a id="a-GC"></a>八十随好，<a id="a-GD"></a>此是无忘失法、<a id="a-GE"></a>恒住舍性，<a id="a-GF"></a>此是一切智、<a id="a-GG"></a>道相智、<a id="a-GH"></a>一切相智，<a id="a-GI"></a>此是一切相妙愿智，<a id="a-GJ"></a>此是一切智智，<a id="a-GK"></a>此是三宝，<a id="a-GL"></a>此是三乘，<a id="a-GM"></a>诸有情类于如是等差别名相能自知不？<a id="a-GN"></a>”</p>
  <p id="aGO">善现对曰：<a id="a-GP"></a>“不也，<a id="a-GQ"></a>世尊。<a id="a-GR"></a>若佛不为有情建立诸如是等差别名相，<a id="a-GS"></a>诸有情类不能自知诸如是等差别名相。<a id="a-GT"></a>”</p>
  <p id="aGU">佛告善现：<a id="a-GV"></a>“是故如来于无相法方便善巧，<a id="a-GW"></a>虽为有情建立种种差别名相，<a id="a-GX"></a>而于诸法平等性中能无所动；<a id="a-GY"></a>虽于有情作大恩德，<a id="a-GZ"></a>而于其中能不取相。<a id="a-Ga"></a>”</p>
  <p id="aGb">尔时，<a id="a-Gc"></a>具寿善现白佛言：<a id="a-Gd"></a>“世尊，<a id="a-Ge"></a>为如如来于一切法平等性中都无所动，<a id="a-Gf"></a>如是一切异生、<a id="a-Gg"></a>预流、<a id="a-Gh"></a>一来、<a id="a-Gi"></a>不还及阿罗汉、<a id="a-Gj"></a>独觉、<a id="a-Gk"></a>菩萨，<a id="a-Gl"></a>亦于诸法平等性中无所动不？<a id="a-Gm"></a>”</p>
  <p id="aGn">佛告善现：<a id="a-Go"></a>“如是，<a id="a-Gp"></a>如是，<a id="a-Gq"></a>以一切法及诸有情，<a id="a-Gr"></a>皆不出过平等性故。<a id="a-Gs"></a>如平等性，<a id="a-Gt"></a>当知真如广说乃至不思议界亦复如是，<a id="a-Gu"></a>诸法异生及诸圣者于真如等无差别故。<a id="a-Gv"></a>”</p>
  <p id="aGw">具寿善现复白佛言：<a id="a-Gx"></a>“若诸异生及诸圣者并一切法平等之性无差别者，<a id="a-Gy"></a>今一切法及诸有情相各异故性亦应异，<a id="a-Gz"></a>是则法性亦应各异，<a id="a-H0"></a>谓色乃至识相各异故性亦应异，<a id="a-H1"></a>眼处乃至意处相各异故性亦应异，<a id="a-H2"></a>色处乃至法处相各异故性亦应异，<a id="a-H3"></a>眼界乃至意界相各异故性亦应异，<a id="a-H4"></a>色界乃至法界相各异故性亦应异，<a id="a-H5"></a>眼识界乃至意识界相各异故性亦应异，<a id="a-H6"></a>眼触乃至意触相各异故性亦应异，<a id="a-H7"></a>眼触为缘所生诸受乃至意触为缘所生诸受相各异故性亦应异，<a id="a-H8"></a>地界乃至识界相各异故性亦应异，<a id="a-H9"></a>因缘乃至增上缘相各异故性亦应异，<a id="a-HA"></a>从缘所生诸法相各异故性亦应异，<a id="a-HB"></a>无明乃至老死相各异故性亦应异，<a id="a-HC"></a>贪、<a id="a-HD"></a>瞋、<a id="a-HE"></a>痴相各异故性亦应异，<a id="a-HF"></a>异生见趣相各异故性亦应异，<a id="a-HG"></a>四静虑、<a id="a-HH"></a>四无量、<a id="a-HI"></a>四无色定相各异故性亦应异，<a id="a-HJ"></a>四念住乃至八圣道支相各异故性亦应异，<a id="a-HK"></a>空、<a id="a-HL"></a>无相、<a id="a-HM"></a>无愿解脱门相各异故性亦应异，<a id="a-HN"></a>内空乃至无性自性空相各异故性亦应异，<a id="a-HO"></a>真如乃至不思议界相各异故性亦应异，<a id="a-HP"></a>苦、<a id="a-HQ"></a>集、<a id="a-HR"></a>灭、<a id="a-HS"></a>道圣谛相各异故性亦应异，<a id="a-HT"></a>布施波罗蜜多乃至般若波罗蜜多相各异故性亦应异，<a id="a-HU"></a>八解脱乃至十遍处相各异故性亦应异，<a id="a-HV"></a>净观地乃至如来地相各异故性亦应异，<a id="a-HW"></a>极喜地乃至法云地相各异故性亦应异，<a id="a-HX"></a>一切陀罗尼门、<a id="a-HY"></a>三摩地门相各异故性亦应异，<a id="a-HZ"></a>五眼、<a id="a-Ha"></a>六神通相各异故性亦应异，<a id="a-Hb"></a>如来十力乃至十八佛不共法相各异故性亦应异，<a id="a-Hc"></a>三十二大士相、<a id="a-Hd"></a>八十随好相各异故性亦应异，<a id="a-He"></a>无忘失法、<a id="a-Hf"></a>恒住舍性相各异故性亦应异，<a id="a-Hg"></a>一切智、<a id="a-Hh"></a>道相智、<a id="a-Hi"></a>一切相智相各异故性亦应异，<a id="a-Hj"></a>愚夫异生乃至如来相各异故性亦应异，<a id="a-Hk"></a>善、<a id="a-Hl"></a>非善法相各异故性亦应异，<a id="a-Hm"></a>有记、<a id="a-Hn"></a>无记法相各异故性亦应异，<a id="a-Ho"></a>有漏、<a id="a-Hp"></a>无漏法相各异故性亦应异，<a id="a-Hq"></a>世间、<a id="a-Hr"></a>出世间法相各异故性亦应异，<a id="a-Hs"></a>有为、<a id="a-Ht"></a>无为法相各异故性亦应异。</p>
  <p id="aHu">“世尊，<a id="a-Hv"></a>如是法等，<a id="a-Hw"></a>相若各异，<a id="a-Hx"></a>是则法性亦应各异，<a id="a-Hy"></a>云何于诸异相法等，<a id="a-Hz"></a>可得安立法性一相？<a id="a-I0"></a>云何菩萨摩诃萨行深般若波罗蜜多时，<a id="a-I1"></a>不分别法及诸有情有种种性？<a id="a-I2"></a>若菩萨摩诃萨不分别法及诸有情有种种性，<a id="a-I3"></a>则应不能行深般若波罗蜜多；<a id="a-I4"></a>若不能行甚深般若波罗蜜多，<a id="a-I5"></a>则应不能从一菩萨地至一菩萨地；<a id="a-I6"></a>若定不能从一菩萨地至一菩萨地，<a id="a-I7"></a>则应不能趣入菩萨正性离生；<a id="a-I8"></a>若定不能趣入菩萨正性离生，<a id="a-I9"></a>则应不能超诸声闻及独觉地；<a id="a-IA"></a>若定不能超诸声闻及独觉地，<a id="a-IB"></a>则应不能圆满神通波罗蜜多；<a id="a-IC"></a>若定不能圆满神通波罗蜜多，<a id="a-ID"></a>则应不能于诸神通游戏自在；<a id="a-IE"></a>若定不能于诸神通游戏自在，<a id="a-IF"></a>则应不能圆满布施波罗蜜多乃至般若波罗蜜多；<a id="a-IG"></a>若定不能圆满布施波罗蜜多乃至般若波罗蜜多，<a id="a-IH"></a>则应不能从一佛国趣一佛国亲近供养诸佛世尊；<a id="a-II"></a>若定不能从一佛国趣一佛国亲近供养诸佛世尊，<a id="a-IJ"></a>则应不能于诸佛所种诸善根；<a id="a-IK"></a>若定不能于诸佛所种诸善根，<a id="a-IL"></a>则应不能严净佛土、<a id="a-IM"></a>成熟有情；<a id="a-IN"></a>若定不能严净佛土、<a id="a-IO"></a>成熟有情，<a id="a-IP"></a>则应不能证得无上正等菩提，<a id="a-IQ"></a>转正法轮度有情众，<a id="a-IR"></a>令其永离恶趣生死。<a id="a-IS"></a>”</p>
  <p id="aIT">佛告善现：<a id="a-IU"></a>“如汝所言：<a id="a-IV"></a>若诸异生及诸圣者并一切法平等之性无差别者，<a id="a-IW"></a>今一切法及诸有情相各异故性亦应异，<a id="a-IX"></a>是则法性亦应各异，<a id="a-IY"></a>云何于诸异相法等，<a id="a-IZ"></a>可得安立法性一相？<a id="a-Ia"></a>云何菩萨摩诃萨行深般若波罗蜜多时，<a id="a-Ib"></a>不分别法及诸有情有种种性乃至广说？</p>
  <p id="aIc">“善现，<a id="a-Id"></a>于意云何？<a id="a-Ie"></a>诸色法性是空性不？<a id="a-If"></a>诸受、<a id="a-Ig"></a>想、<a id="a-Ih"></a>行、<a id="a-Ii"></a>识法性是空性不？<a id="a-Ij"></a>如是乃至一切有为、<a id="a-Ik"></a>无为法性是空性不？<a id="a-Il"></a>”</p>
  <p id="aIm">善现对曰：<a id="a-In"></a>“如是，<a id="a-Io"></a>如是，<a id="a-Ip"></a>一切法性皆是空性。<a id="a-Iq"></a>”</p>
  <p id="aIr">佛告善现：<a id="a-Is"></a>“于意云何？<a id="a-It"></a>于空性中，<a id="a-Iu"></a>法等异相为可得不？<a id="a-Iv"></a>谓色异相广说乃至一切有为、<a id="a-Iw"></a>无为异相为可得不？<a id="a-Ix"></a>”</p>
  <p id="aIy">善现对曰：<a id="a-Iz"></a>“不也，<a id="a-J0"></a>世尊。<a id="a-J1"></a>于空性中，<a id="a-J2"></a>一切异相皆不可得。<a id="a-J3"></a>”</p>
  <p id="aJ4">佛告善现：<a id="a-J5"></a>“由此当知，<a id="a-J6"></a>法平等性非即一切愚夫异生，<a id="a-J7"></a>非离一切愚夫异生，<a id="a-J8"></a>如是乃至非即如来、<a id="a-J9"></a>应、<a id="a-JA"></a>正等觉，<a id="a-JB"></a>非离如来、<a id="a-JC"></a>应、<a id="a-JD"></a>正等觉；<a id="a-JE"></a>法平等性非即色，<a id="a-JF"></a>非离色，<a id="a-JG"></a>非即受、<a id="a-JH"></a>想、<a id="a-JI"></a>行、<a id="a-JJ"></a>识，<a id="a-JK"></a>非离受、<a id="a-JL"></a>想、<a id="a-JM"></a>行、<a id="a-JN"></a>识，<a id="a-JO"></a>如是乃至非即有为及无为法，<a id="a-JP"></a>非离有为及无为法。<a id="a-JQ"></a>”</p>
  <p id="aJR">具寿善现复白佛言：<a id="a-JS"></a>“法平等性为是有为，<a id="a-JT"></a>为是无为？<a id="a-JU"></a>”</p>
  <p id="aJV">佛告善现：<a id="a-JW"></a>“法平等性非是有为，<a id="a-JX"></a>非是无为。<a id="a-JY"></a>然离有为法，<a id="a-JZ"></a>无为法不可得；<a id="a-Ja"></a>离无为法，<a id="a-Jb"></a>有为法亦不可得。<a id="a-Jc"></a>善现当知，<a id="a-Jd"></a>若有为界、<a id="a-Je"></a>若无为界，<a id="a-Jf"></a>如是二界非合非散，<a id="a-Jg"></a>无色、<a id="a-Jh"></a>无见、<a id="a-Ji"></a>无对、<a id="a-Jj"></a>一相，<a id="a-Jk"></a>所谓无相；<a id="a-Jl"></a>一切如来、<a id="a-Jm"></a>应、<a id="a-Jn"></a>正等觉依世俗说，<a id="a-Jo"></a>不依胜义。<a id="a-Jp"></a>所以者何？<a id="a-Jq"></a>非胜义中身行、<a id="a-Jr"></a>语行、<a id="a-Js"></a>意行可得，<a id="a-Jt"></a>非离身行、<a id="a-Ju"></a>语行、<a id="a-Jv"></a>意行胜义可得。<a id="a-Jw"></a>善现当知，<a id="a-Jx"></a>即有为法及无为法平等法性，<a id="a-Jy"></a>说名胜义；<a id="a-Jz"></a>非离一切有为、<a id="a-K0"></a>无为，<a id="a-K1"></a>别有胜义。<a id="a-K2"></a>是故菩萨摩诃萨行深般若波罗蜜多时，<a id="a-K3"></a>不动胜义而行菩萨摩诃萨行，<a id="a-K4"></a>成熟有情，<a id="a-K5"></a>严净佛土，<a id="a-K6"></a>证得无上正等菩提，<a id="a-K7"></a>转妙法轮度有情众，<a id="a-K8"></a>令其永离生老病死，<a id="a-K9"></a>证得究竟常乐涅槃。<a id="a-KA"></a>”</p>
  <p data-pb></p>
  <h2 id="aKB">第二分空性品第八十五</h2>
  <p id="aKC">尔时，<a id="a-KD"></a>具寿善现白佛言：<a id="a-KE"></a>“世尊，<a id="a-KF"></a>若诸法等平等之性皆本性空，<a id="a-KG"></a>此本性空于一切法非能、<a id="a-KH"></a>所作，<a id="a-KI"></a>云何菩萨摩诃萨行深般若波罗蜜多时，<a id="a-KJ"></a>不动胜义以四摄事饶益有情？<a id="a-KK"></a>”</p>
  <p id="aKL">佛告善现：<a id="a-KM"></a>“如是，<a id="a-KN"></a>如是，<a id="a-KO"></a>一切法等平等之性皆本性空，<a id="a-KP"></a>此本性空于一切法非能、<a id="a-KQ"></a>所作，<a id="a-KR"></a>然诸菩萨能为有情以布施等作饶益事。<a id="a-KS"></a>若诸有情自知诸法皆本性空，<a id="a-KT"></a>则诸如来及诸菩萨不现神通作希有事，<a id="a-KU"></a>谓于诸法本性空中虽无所动，<a id="a-KV"></a>而令有情远离种种妄想颠倒，<a id="a-KW"></a>谓令有情远离我想、<a id="a-KX"></a>有情想乃至知者、<a id="a-KY"></a>见者想，<a id="a-KZ"></a>亦令远离色乃至识想，<a id="a-Ka"></a>眼处乃至意处想，<a id="a-Kb"></a>色处乃至法处想，<a id="a-Kc"></a>眼界乃至意界想，<a id="a-Kd"></a>色界乃至法界想，<a id="a-Ke"></a>眼识界乃至意识界想，<a id="a-Kf"></a>眼触乃至意触想，<a id="a-Kg"></a>眼触为缘所生诸受乃至意触为缘所生诸受想，<a id="a-Kh"></a>地界乃至识界想，<a id="a-Ki"></a>无明乃至老死想，<a id="a-Kj"></a>亦令远离有为界想。<a id="a-Kk"></a>住无为界，<a id="a-Kl"></a>解脱一切生老病死。<a id="a-Km"></a>无为界者即诸法空，<a id="a-Kn"></a>依世俗说名无为界。<a id="a-Ko"></a>”</p>
  <p id="aKp">具寿善现复白佛言：<a id="a-Kq"></a>“由何空故说诸法空？<a id="a-Kr"></a>”</p>
  <p id="aKs">佛告善现：<a id="a-Kt"></a>“由想空故说诸法空。</p>
  <p id="aKu">“复次，<a id="a-Kv"></a>善现，<a id="a-Kw"></a>于意云何？<a id="a-Kx"></a>若变化身复作化事，<a id="a-Ky"></a>此有实事而不空耶？<a id="a-Kz"></a>”</p>
  <p id="aL0">善现对曰：<a id="a-L1"></a>“诸所变化都无实事，<a id="a-L2"></a>一切皆空。<a id="a-L3"></a>”</p>
  <p id="aL4">佛告善现：<a id="a-L5"></a>“变化与空，<a id="a-L6"></a>如是二法非合非散，<a id="a-L7"></a>此二俱以空空故空，<a id="a-L8"></a>不应分别是空是化。<a id="a-L9"></a>所以者何？<a id="a-LA"></a>非空性中有空、<a id="a-LB"></a>有化二事可得，<a id="a-LC"></a>以一切法毕竟空故。</p>
  <p id="aLD">“复次，<a id="a-LE"></a>善现，<a id="a-LF"></a>无色非化，<a id="a-LG"></a>无受、<a id="a-LH"></a>想、<a id="a-LI"></a>行、<a id="a-LJ"></a>识非化。<a id="a-LK"></a>诸是化者无不皆空，<a id="a-LL"></a>余法有情应知亦尔。<a id="a-LM"></a>”</p>
  <p id="aLN">具寿善现复白佛言：<a id="a-LO"></a>“蕴、<a id="a-LP"></a>界、<a id="a-LQ"></a>处等世间诸法及诸有情可皆是化，<a id="a-LR"></a>四念住等出世间法及诸有情岂亦是化？<a id="a-LS"></a>”</p>
  <p id="aLT">佛告善现：<a id="a-LU"></a>“一切世间、<a id="a-LV"></a>出世法等无非是化，<a id="a-LW"></a>然于其中有声闻化，<a id="a-LX"></a>有独觉化，<a id="a-LY"></a>有菩萨化，<a id="a-LZ"></a>有如来化，<a id="a-La"></a>有烦恼化，<a id="a-Lb"></a>有诸业化，<a id="a-Lc"></a>由此因缘，<a id="a-Ld"></a>我说一切皆如变化等无差别。<a id="a-Le"></a>”</p>
  <p id="aLf">具寿善现复白佛言：<a id="a-Lg"></a>“一切断界，<a id="a-Lh"></a>所谓预流、<a id="a-Li"></a>一来、<a id="a-Lj"></a>不还、<a id="a-Lk"></a>阿罗汉果、<a id="a-Ll"></a>独觉、<a id="a-Lm"></a>如来永断烦恼习气相续，<a id="a-Ln"></a>岂亦是化？<a id="a-Lo"></a>”</p>
  <p id="aLp">佛告善现：<a id="a-Lq"></a>“如是诸法，<a id="a-Lr"></a>若与生灭二相合者，<a id="a-Ls"></a>亦皆是化。<a id="a-Lt"></a>”</p>
  <p id="aLu">具寿善现复白佛言：<a id="a-Lv"></a>“何法非化？<a id="a-Lw"></a>”</p>
  <p id="aLx">佛告善现：<a id="a-Ly"></a>“若法不与生灭相合，<a id="a-Lz"></a>是法非化。<a id="a-M0"></a>”</p>
  <p id="aM1">具寿善现复白佛言：<a id="a-M2"></a>“何法不与生灭相合？<a id="a-M3"></a>”</p>
  <p id="aM4">佛告善现：<a id="a-M5"></a>“不虚诳法即是涅槃，<a id="a-M6"></a>此法不与生灭相合，<a id="a-M7"></a>是故非化。<a id="a-M8"></a>”</p>
  <p id="aM9">具寿善现复白佛言：<a id="a-MA"></a>“如世尊说，<a id="a-MB"></a>平等法性一切皆空，<a id="a-MC"></a>无能动者，<a id="a-MD"></a>无二可得，<a id="a-ME"></a>无有少法非自性空，<a id="a-MF"></a>如何涅槃可说非化？<a id="a-MG"></a>”</p>
  <p id="aMH">佛告善现：<a id="a-MI"></a>“如是，<a id="a-MJ"></a>如是，<a id="a-MK"></a>如汝所说，<a id="a-ML"></a>无有少法非自性空。<a id="a-MM"></a>此自性空，<a id="a-MN"></a>非声闻作，<a id="a-MO"></a>非独觉作，<a id="a-MP"></a>非菩萨作，<a id="a-MQ"></a>非如来作，<a id="a-MR"></a>亦非余作。<a id="a-MS"></a>有佛无佛，<a id="a-MT"></a>其性常空，<a id="a-MU"></a>此即涅槃。<a id="a-MV"></a>是故我说涅槃非化，<a id="a-MW"></a>非实有法名为涅槃，<a id="a-MX"></a>可说无生、<a id="a-MY"></a>无灭、<a id="a-MZ"></a>非化。<a id="a-Ma"></a>复次，<a id="a-Mb"></a>善现，<a id="a-Mc"></a>我为新学诸菩萨说涅槃非化，<a id="a-Md"></a>非别实有不空涅槃，<a id="a-Me"></a>是故不应执此为难。<a id="a-Mf"></a>”</p>
  <p id="aMg">尔时，<a id="a-Mh"></a>善现便白佛言：<a id="a-Mi"></a>“云何方便教诫教授新学菩萨，<a id="a-Mj"></a>令知诸法自性常空？<a id="a-Mk"></a>”</p>
  <p id="aMl">佛告善现：<a id="a-Mm"></a>“岂一切法先有后无而不常空？<a id="a-Mn"></a>然一切法先既非有，<a id="a-Mo"></a>后亦非无，<a id="a-Mp"></a>自性常空，<a id="a-Mq"></a>不应惊怖。<a id="a-Mr"></a>应作如是方便善巧教诫教授新学菩萨，<a id="a-Ms"></a>令知诸法自性常空。<a id="a-Mt"></a>”</p>
  <p id="aMu">时，<a id="a-Mv"></a>薄伽梵说是经已，<a id="a-Mw"></a>无量菩萨摩诃萨众，<a id="a-Mx"></a>慈氏菩萨而为上首，<a id="a-My"></a>具寿善现及舍利子、<a id="a-Mz"></a>大采菽氏、<a id="a-N0"></a>大迦葉波、<a id="a-N1"></a>阿难陀等诸大声闻，<a id="a-N2"></a>及诸天、<a id="a-N3"></a>龙、<a id="a-N4"></a>阿素洛等一切大众，<a id="a-N5"></a>闻佛所说，<a id="a-N6"></a>皆大欢喜，<a id="a-N7"></a>信受奉行。</p>
 </body>
</html>