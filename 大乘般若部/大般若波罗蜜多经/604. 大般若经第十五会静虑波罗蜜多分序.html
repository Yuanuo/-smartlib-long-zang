<!doctype html>
<html id="z3IBT869j" data-ver="83">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若经第十五会静虑波罗蜜多分序</h1>
  <h2 id="a2">唐西明寺沙门玄则制</h2>
  <p id="a3">夫心之用也，<a id="a-4"></a>其大矣哉！<a id="a-5"></a>动之则舛竞聿兴，<a id="a-6"></a>静之则众变几息，<a id="a-7"></a>大之则充乎法界，<a id="a-8"></a>细之则入于邻虚。<a id="a-9"></a>故海岳寰区，<a id="a-A"></a>心之影也；<a id="a-B"></a>形骸耳目，<a id="a-C"></a>心之候也；<a id="a-D"></a>生死邅回，<a id="a-E"></a>心之迷也；<a id="a-F"></a>菩提昭旷，<a id="a-G"></a>心之悟也。<a id="a-H"></a>三界唯此，<a id="a-I"></a>寔曰难调，<a id="a-J"></a>一处制之，<a id="a-K"></a>斯无不办。<a id="a-L"></a>所以仍给孤之胜集，<a id="a-M"></a>开等持之妙门，<a id="a-N"></a>明夫定品克迁，<a id="a-O"></a>心源允晏，<a id="a-P"></a>沉掉双斥，<a id="a-Q"></a>止观两澄。<a id="a-R"></a>朋栖欲界之表，<a id="a-S"></a>孤骞有顶之外，<a id="a-T"></a>境焰灭而逾明，<a id="a-U"></a>因枝翦而更肃。<a id="a-V"></a>湛乎累尽，<a id="a-W"></a>动与德会。</p>
  <p id="aX">故统之则一如，<a id="a-Y"></a>权之则二相，<a id="a-Z"></a>敝之则三脱，<a id="a-a"></a>依之则四神，<a id="a-b"></a>行之则五印，<a id="a-c"></a>检之则六念，<a id="a-d"></a>聚之则七善，<a id="a-e"></a>流之则八解，<a id="a-f"></a>阶之则九次，<a id="a-g"></a>肆之则十遍。<a id="a-h"></a>其余四念、<a id="a-i"></a>四等之俦，<a id="a-j"></a>五根、<a id="a-k"></a>五力之类，<a id="a-l"></a>莫不亘诸禅地。<a id="a-m"></a>茜萰乎根本，<a id="a-n"></a>储之定潋，<a id="a-o"></a>磊砢乎边际，<a id="a-p"></a>譬泥之在均、<a id="a-q"></a>金之在锻，<a id="a-r"></a>唯所用耳，<a id="a-s"></a>岂有限哉！<a id="a-t"></a>故能力味精通，<a id="a-u"></a>神妙挥忽，<a id="a-v"></a>日月上掩，<a id="a-w"></a>川岳下摇，<a id="a-x"></a>身遍十方，<a id="a-y"></a>声覃六趣，<a id="a-z"></a>水火交质，<a id="a-10"></a>金土易形，<a id="a-11"></a>殚变化之涂，<a id="a-12"></a>出思议之表。<a id="a-13"></a>具微妙定，<a id="a-14"></a>不受快己之胜生，<a id="a-15"></a>关恶趣门，<a id="a-16"></a>而甘利他之狱苦。<a id="a-17"></a>至有八禅分用，<a id="a-18"></a>三昧异名，<a id="a-19"></a>日旋星光，<a id="a-1A"></a>月爱花德，<a id="a-1B"></a>游戏奋迅，<a id="a-1C"></a>清净照明，<a id="a-1D"></a>或百或千，<a id="a-1E"></a>难阶难极，<a id="a-1F"></a>咸资说力。<a id="a-1G"></a>具启嗣编。<a id="a-1H"></a>凡勒成两卷，<a id="a-1I"></a>亦未经再译，<a id="a-1J"></a>挂入禅秘，<a id="a-1K"></a>其谁舍诸。</p>
 </body>
</html>