<!doctype html>
<html id="z3IBSol1e" data-ver="1309">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第一百三</h1>
  <h2 id="a2">初分摄受品第二十九之五</h2>
  <p id="a3">“憍尸迦，<a id="a-4"></a>是善男子、<a id="a-5"></a>善女人等，<a id="a-6"></a>学此般若波罗蜜多大咒王时，<a id="a-7"></a>不得布施波罗蜜多，<a id="a-8"></a>不得净戒、<a id="a-9"></a>安忍、<a id="a-A"></a>精进、<a id="a-B"></a>静虑、<a id="a-C"></a>般若波罗蜜多；<a id="a-D"></a>于布施波罗蜜多等无所得故，<a id="a-E"></a>不为自害，<a id="a-F"></a>不为害他，<a id="a-G"></a>不为俱害。</p>
  <p id="aH">“憍尸迦，<a id="a-I"></a>是善男子、<a id="a-J"></a>善女人等，<a id="a-K"></a>学此般若波罗蜜多大咒王时，<a id="a-L"></a>不得四静虑，<a id="a-M"></a>不得四无量、<a id="a-N"></a>四无色定；<a id="a-O"></a>于四静虑等无所得故，<a id="a-P"></a>不为自害，<a id="a-Q"></a>不为害他，<a id="a-R"></a>不为俱害。</p>
  <p id="aS">“憍尸迦，<a id="a-T"></a>是善男子、<a id="a-U"></a>善女人等，<a id="a-V"></a>学此般若波罗蜜多大咒王时，<a id="a-W"></a>不得八解脱，<a id="a-X"></a>不得八胜处、<a id="a-Y"></a>九次第定、<a id="a-Z"></a>十遍处；<a id="a-a"></a>于八解脱等无所得故，<a id="a-b"></a>不为自害，<a id="a-c"></a>不为害他，<a id="a-d"></a>不为俱害。</p>
  <p id="ae">“憍尸迦，<a id="a-f"></a>是善男子、<a id="a-g"></a>善女人等，<a id="a-h"></a>学此般若波罗蜜多大咒王时，<a id="a-i"></a>不得四念住，<a id="a-j"></a>不得四正断、<a id="a-k"></a>四神足、<a id="a-l"></a>五根、<a id="a-m"></a>五力、<a id="a-n"></a>七等觉支、<a id="a-o"></a>八圣道支；<a id="a-p"></a>于四念住等无所得故，<a id="a-q"></a>不为自害，<a id="a-r"></a>不为害他，<a id="a-s"></a>不为俱害。</p>
  <p id="at">“憍尸迦，<a id="a-u"></a>是善男子、<a id="a-v"></a>善女人等，<a id="a-w"></a>学此般若波罗蜜多大咒王时，<a id="a-x"></a>不得空解脱门，<a id="a-y"></a>不得无相、<a id="a-z"></a>无愿解脱门；<a id="a-10"></a>于空解脱门等无所得故，<a id="a-11"></a>不为自害，<a id="a-12"></a>不为害他，<a id="a-13"></a>不为俱害。</p>
  <p id="a14">“憍尸迦，<a id="a-15"></a>是善男子、<a id="a-16"></a>善女人等，<a id="a-17"></a>学此般若波罗蜜多大咒王时，<a id="a-18"></a>不得五眼，<a id="a-19"></a>不得六神通；<a id="a-1A"></a>于五眼等无所得故，<a id="a-1B"></a>不为自害，<a id="a-1C"></a>不为害他，<a id="a-1D"></a>不为俱害。</p>
  <p id="a1E">“憍尸迦，<a id="a-1F"></a>是善男子、<a id="a-1G"></a>善女人等，<a id="a-1H"></a>学此般若波罗蜜多大咒王时，<a id="a-1I"></a>不得佛十力，<a id="a-1J"></a>不得四无所畏、<a id="a-1K"></a>四无礙解、<a id="a-1L"></a>大慈、<a id="a-1M"></a>大悲、<a id="a-1N"></a>大喜、<a id="a-1O"></a>大舍、<a id="a-1P"></a>十八佛不共法；<a id="a-1Q"></a>于佛十力等无所得故，<a id="a-1R"></a>不为自害，<a id="a-1S"></a>不为害他，<a id="a-1T"></a>不为俱害。</p>
  <p id="a1U">“憍尸迦，<a id="a-1V"></a>是善男子、<a id="a-1W"></a>善女人等，<a id="a-1X"></a>学此般若波罗蜜多大咒王时，<a id="a-1Y"></a>不得无忘失法，<a id="a-1Z"></a>不得恒住舍性；<a id="a-1a"></a>于无忘失法等无所得故，<a id="a-1b"></a>不为自害，<a id="a-1c"></a>不为害他，<a id="a-1d"></a>不为俱害。</p>
  <p id="a1e">“憍尸迦，<a id="a-1f"></a>是善男子、<a id="a-1g"></a>善女人等，<a id="a-1h"></a>学此般若波罗蜜多大咒王时，<a id="a-1i"></a>不得一切智，<a id="a-1j"></a>不得道相智、<a id="a-1k"></a>一切相智；<a id="a-1l"></a>于一切智等无所得故，<a id="a-1m"></a>不为自害，<a id="a-1n"></a>不为害他，<a id="a-1o"></a>不为俱害。</p>
  <p id="a1p">“憍尸迦，<a id="a-1q"></a>是善男子、<a id="a-1r"></a>善女人等，<a id="a-1s"></a>学此般若波罗蜜多大咒王时，<a id="a-1t"></a>不得一切陀罗尼门，<a id="a-1u"></a>不得一切三摩地门；<a id="a-1v"></a>于一切陀罗尼门等无所得故，<a id="a-1w"></a>不为自害，<a id="a-1x"></a>不为害他，<a id="a-1y"></a>不为俱害。</p>
  <p id="a1z">“憍尸迦，<a id="a-20"></a>是善男子、<a id="a-21"></a>善女人等，<a id="a-22"></a>学此般若波罗蜜多大咒王时，<a id="a-23"></a>不得预流，<a id="a-24"></a>不得一来、<a id="a-25"></a>不还、<a id="a-26"></a>阿罗汉；<a id="a-27"></a>于预流等无所得故，<a id="a-28"></a>不为自害，<a id="a-29"></a>不为害他，<a id="a-2A"></a>不为俱害。</p>
  <p id="a2B">“憍尸迦，<a id="a-2C"></a>是善男子、<a id="a-2D"></a>善女人等，<a id="a-2E"></a>学此般若波罗蜜多大咒王时，<a id="a-2F"></a>不得预流向预流果，<a id="a-2G"></a>不得一来向一来果、<a id="a-2H"></a>不还向不还果、<a id="a-2I"></a>阿罗汉向阿罗汉果；<a id="a-2J"></a>于预流向预流果等无所得故，<a id="a-2K"></a>不为自害，<a id="a-2L"></a>不为害他，<a id="a-2M"></a>不为俱害。</p>
  <p id="a2N">“憍尸迦，<a id="a-2O"></a>是善男子、<a id="a-2P"></a>善女人等，<a id="a-2Q"></a>学此般若波罗蜜多大咒王时，<a id="a-2R"></a>不得独觉，<a id="a-2S"></a>不得独觉向独觉果；<a id="a-2T"></a>于独觉等无所得故，<a id="a-2U"></a>不为自害，<a id="a-2V"></a>不为害他，<a id="a-2W"></a>不为俱害。</p>
  <p id="a2X">“憍尸迦，<a id="a-2Y"></a>是善男子、<a id="a-2Z"></a>善女人等，<a id="a-2a"></a>学此般若波罗蜜多大咒王时，<a id="a-2b"></a>不得菩萨摩诃萨，<a id="a-2c"></a>不得三藐三佛陀；<a id="a-2d"></a>于菩萨摩诃萨等无所得故，<a id="a-2e"></a>不为自害，<a id="a-2f"></a>不为害他，<a id="a-2g"></a>不为俱害。</p>
  <p id="a2h">“憍尸迦，<a id="a-2i"></a>是善男子、<a id="a-2j"></a>善女人等，<a id="a-2k"></a>学此般若波罗蜜多大咒王时，<a id="a-2l"></a>不得菩萨摩诃萨法，<a id="a-2m"></a>不得无上正等菩提；<a id="a-2n"></a>于菩萨摩诃萨法等无所得故，<a id="a-2o"></a>不为自害，<a id="a-2p"></a>不为害他，<a id="a-2q"></a>不为俱害。</p>
  <p id="a2r">“憍尸迦，<a id="a-2s"></a>是善男子、<a id="a-2t"></a>善女人等，<a id="a-2u"></a>学此般若波罗蜜多大咒王时，<a id="a-2v"></a>不得声闻乘，<a id="a-2w"></a>不得独觉乘、<a id="a-2x"></a>无上乘；<a id="a-2y"></a>于声闻乘等无所得故，<a id="a-2z"></a>不为自害，<a id="a-30"></a>不为害他，<a id="a-31"></a>不为俱害。</p>
  <p id="a32">“憍尸迦，<a id="a-33"></a>是善男子、<a id="a-34"></a>善女人等，<a id="a-35"></a>学此般若波罗蜜多大咒王时，<a id="a-36"></a>于我及法虽无所得，<a id="a-37"></a>而证无上正等菩提，<a id="a-38"></a>观诸有情心行差别，<a id="a-39"></a>随宜为转无上法轮，<a id="a-3A"></a>令如说行皆获饶益。<a id="a-3B"></a>何以故？<a id="a-3C"></a>过去菩萨摩诃萨众，<a id="a-3D"></a>于此般若波罗蜜多大神咒王精勤修学，<a id="a-3E"></a>已证无上正等菩提，<a id="a-3F"></a>转妙法轮度无量众；<a id="a-3G"></a>未来菩萨摩诃萨众，<a id="a-3H"></a>于此般若波罗蜜多大神咒王精勤修学，<a id="a-3I"></a>当证无上正等菩提，<a id="a-3J"></a>转妙法轮度无量众；<a id="a-3K"></a>现在十方无边世界有诸菩萨摩诃萨众，<a id="a-3L"></a>于此般若波罗蜜多大神咒王精勤修学，<a id="a-3M"></a>现证无上正等菩提，<a id="a-3N"></a>转妙法轮度无量众。</p>
  <p id="a3O">“复次，<a id="a-3P"></a>憍尸迦，<a id="a-3Q"></a>若善男子、<a id="a-3R"></a>善女人等，<a id="a-3S"></a>于此般若波罗蜜多，<a id="a-3T"></a>至心听闻、<a id="a-3U"></a>受持读诵、<a id="a-3V"></a>精勤修学、<a id="a-3W"></a>如理思惟、<a id="a-3X"></a>书写解说、<a id="a-3Y"></a>广令流布；<a id="a-3Z"></a>是善男子、<a id="a-3a"></a>善女人等，<a id="a-3b"></a>随所居止国土、<a id="a-3c"></a>城邑、<a id="a-3d"></a>人及非人，<a id="a-3e"></a>不为一切灾横疾疫之所伤害。<a id="a-3f"></a>所以者何？<a id="a-3g"></a>是善男子、<a id="a-3h"></a>善女人等，<a id="a-3i"></a>随所住处，<a id="a-3j"></a>为此三千大千世界及余十方无量无数无边世界，<a id="a-3k"></a>所有四大王众天、<a id="a-3l"></a>三十三天、<a id="a-3m"></a>夜摩天、<a id="a-3n"></a>睹史多天、<a id="a-3o"></a>乐变化天、<a id="a-3p"></a>他化自在天，<a id="a-3q"></a>梵众天——梵辅天、<a id="a-3r"></a>梵会天、<a id="a-3s"></a>大梵天，<a id="a-3t"></a>光天——少光天、<a id="a-3u"></a>无量光天、<a id="a-3v"></a>极光净天，<a id="a-3w"></a>净天——少净天、<a id="a-3x"></a>无量净天、<a id="a-3y"></a>遍净天，<a id="a-3z"></a>广天——少广天、<a id="a-40"></a>无量广天、<a id="a-41"></a>广果天，<a id="a-42"></a>无烦天、<a id="a-43"></a>无热天、<a id="a-44"></a>善现天、<a id="a-45"></a>善见天、<a id="a-46"></a>色究竟天，<a id="a-47"></a>并诸龙神、<a id="a-48"></a>阿素洛等常来守护，<a id="a-49"></a>恭敬供养、<a id="a-4A"></a>尊重赞叹，<a id="a-4B"></a>不令般若波罗蜜多大神咒王有留难故。</p>
  <p id="a4C">“复次，<a id="a-4D"></a>憍尸迦，<a id="a-4E"></a>若善男子、<a id="a-4F"></a>善女人等，<a id="a-4G"></a>书此般若波罗蜜多大神咒王置清净处，<a id="a-4H"></a>恭敬供养、<a id="a-4I"></a>尊重赞叹，<a id="a-4J"></a>虽不听闻、<a id="a-4K"></a>受持读诵、<a id="a-4L"></a>精勤修学、<a id="a-4M"></a>如理思惟，<a id="a-4N"></a>亦不为他开示分别，<a id="a-4O"></a>而此住处国邑、<a id="a-4P"></a>王都、<a id="a-4Q"></a>人非人等，<a id="a-4R"></a>不为一切灾横疾疫之所伤害。<a id="a-4S"></a>所以者何？<a id="a-4T"></a>如是般若波罗蜜多大神咒王随所住处，<a id="a-4U"></a>为此三千大千世界及余十方无量无数无边世界，<a id="a-4V"></a>所有四大王众天乃至色究竟天，<a id="a-4W"></a>并诸龙神、<a id="a-4X"></a>阿素洛等，<a id="a-4Y"></a>常来守护，<a id="a-4Z"></a>恭敬供养、<a id="a-4a"></a>尊重赞叹，<a id="a-4b"></a>不令般若波罗蜜多大神咒王有留难故。</p>
  <p id="a4c">“憍尸迦，<a id="a-4d"></a>是善男子、<a id="a-4e"></a>善女人等，<a id="a-4f"></a>但书般若波罗蜜多大神咒王置清净处，<a id="a-4g"></a>恭敬供养、<a id="a-4h"></a>尊重赞叹，<a id="a-4i"></a>尚获如是现法利益，<a id="a-4j"></a>况能听闻、<a id="a-4k"></a>受持读诵、<a id="a-4l"></a>精勤修学、<a id="a-4m"></a>如理思惟，<a id="a-4n"></a>及广为他开示分别！<a id="a-4o"></a>当知是辈功德无边，<a id="a-4p"></a>速证菩提，<a id="a-4q"></a>利乐一切。<a id="a-4r"></a>憍尸迦，<a id="a-4s"></a>若善男子、<a id="a-4t"></a>善女人等，<a id="a-4u"></a>怖畏怨家、<a id="a-4v"></a>恶兽、<a id="a-4w"></a>灾横、<a id="a-4x"></a>厌祷、<a id="a-4y"></a>疾疫、<a id="a-4z"></a>毒药、<a id="a-50"></a>咒等，<a id="a-51"></a>应书般若波罗蜜多大神咒王，<a id="a-52"></a>随多少分香囊盛贮，<a id="a-53"></a>置宝筒中恒随逐身恭敬供养，<a id="a-54"></a>诸怖畏事皆自消除，<a id="a-55"></a>天龙鬼神常守卫故。</p>
  <p id="a56">“憍尸迦，<a id="a-57"></a>譬如有人或旁生类，<a id="a-58"></a>入菩提树院，<a id="a-59"></a>或至彼院边，<a id="a-5A"></a>人非人等不能伤害。<a id="a-5B"></a>所以者何？<a id="a-5C"></a>过去、<a id="a-5D"></a>未来、<a id="a-5E"></a>现在诸佛，<a id="a-5F"></a>皆坐此处证得无上正等菩提；<a id="a-5G"></a>得菩提已，<a id="a-5H"></a>施诸有情无恐无怖，<a id="a-5I"></a>身心安乐：<a id="a-5J"></a>安立无量无数有情，<a id="a-5K"></a>令住人天尊贵妙行；<a id="a-5L"></a>安立无量无数有情，<a id="a-5M"></a>令住三乘安乐妙行；<a id="a-5N"></a>安立无量无数有情，<a id="a-5O"></a>令现证得或预流果、<a id="a-5P"></a>或一来果、<a id="a-5Q"></a>或不还果、<a id="a-5R"></a>或阿罗汉果；<a id="a-5S"></a>安立无量无数有情，<a id="a-5T"></a>令当证得独觉菩提或证无上正等菩提。<a id="a-5U"></a>如是胜事皆由般若波罗蜜多威神之力，<a id="a-5V"></a>是故此处，<a id="a-5W"></a>一切天、<a id="a-5X"></a>龙、<a id="a-5Y"></a>阿素洛等，<a id="a-5Z"></a>皆同守护、<a id="a-5a"></a>供养恭敬、<a id="a-5b"></a>尊重赞叹。<a id="a-5c"></a>当知般若波罗蜜多，<a id="a-5d"></a>随所住处亦复如是，<a id="a-5e"></a>一切天、<a id="a-5f"></a>龙、<a id="a-5g"></a>阿素洛等，<a id="a-5h"></a>常来守护、<a id="a-5i"></a>供养恭敬、<a id="a-5j"></a>尊重赞叹，<a id="a-5k"></a>不令般若波罗蜜多有留难故。<a id="a-5l"></a>当知是处即真制多，<a id="a-5m"></a>一切有情皆应敬礼，<a id="a-5n"></a>当以种种上妙华鬘、<a id="a-5o"></a>涂散等香、<a id="a-5p"></a>衣服、<a id="a-5q"></a>璎珞、<a id="a-5r"></a>宝幢、<a id="a-5s"></a>幡盖、<a id="a-5t"></a>众妙珍奇、<a id="a-5u"></a>妓乐、<a id="a-5v"></a>灯明而为供养。<a id="a-5w"></a>”</p>
  <p data-pb></p>
  <h2 id="a5x">初分校量功德品第三十之一</h2>
  <p id="a5y">尔时，<a id="a-5z"></a>天帝释白佛言：<a id="a-60"></a>“世尊，<a id="a-61"></a>若善男子、<a id="a-62"></a>善女人等，<a id="a-63"></a>书此般若波罗蜜多甚深经典，<a id="a-64"></a>种种庄严供养恭敬、<a id="a-65"></a>尊重赞叹，<a id="a-66"></a>复以种种上妙华鬘、<a id="a-67"></a>涂散等香、<a id="a-68"></a>衣服、<a id="a-69"></a>璎珞、<a id="a-6A"></a>宝幢、<a id="a-6B"></a>幡盖、<a id="a-6C"></a>众妙珍奇、<a id="a-6D"></a>妓乐、<a id="a-6E"></a>灯明而为供养。<a id="a-6F"></a>或善男子、<a id="a-6G"></a>善女人等，<a id="a-6H"></a>佛涅槃后，<a id="a-6I"></a>起窣堵波，<a id="a-6J"></a>七宝严饰，<a id="a-6K"></a>宝函盛贮佛设利罗安置其中，<a id="a-6L"></a>供养恭敬、<a id="a-6M"></a>尊重赞叹，<a id="a-6N"></a>复以种种上妙华鬘、<a id="a-6O"></a>涂散等香、<a id="a-6P"></a>衣服、<a id="a-6Q"></a>璎珞、<a id="a-6R"></a>宝幢、<a id="a-6S"></a>幡盖、<a id="a-6T"></a>众妙珍奇、<a id="a-6U"></a>妓乐、<a id="a-6V"></a>灯明而为供养。<a id="a-6W"></a>是二福聚，<a id="a-6X"></a>何者为多？<a id="a-6Y"></a>”</p>
  <p id="a6Z">佛言：<a id="a-6a"></a>“憍尸迦，<a id="a-6b"></a>我还问汝，<a id="a-6c"></a>当随意答。<a id="a-6d"></a>于意云何？<a id="a-6e"></a>如来所得一切智智及相好身，<a id="a-6f"></a>于何等法修学而得？<a id="a-6g"></a>”</p>
  <p id="a6h">天帝释言：<a id="a-6i"></a>“世尊，<a id="a-6j"></a>如来所得一切智智及相好身，<a id="a-6k"></a>于此般若波罗蜜多修学而得。<a id="a-6l"></a>”</p>
  <p id="a6m">佛告憍尸迦：<a id="a-6n"></a>“如是，<a id="a-6o"></a>如是，<a id="a-6p"></a>如汝所说。<a id="a-6q"></a>我于般若波罗蜜多修学故，<a id="a-6r"></a>得一切智智及相好身。<a id="a-6s"></a>何以故？<a id="a-6t"></a>憍尸迦，<a id="a-6u"></a>不学般若波罗蜜多证得无上正等菩提，<a id="a-6v"></a>无有是处故。<a id="a-6w"></a>憍尸迦，<a id="a-6x"></a>不以获得相好身故说名如来、<a id="a-6y"></a>应、<a id="a-6z"></a>正等觉，<a id="a-70"></a>但以证得一切智智说名如来、<a id="a-71"></a>应、<a id="a-72"></a>正等觉。<a id="a-73"></a>憍尸迦，<a id="a-74"></a>如来所得一切智智，<a id="a-75"></a>甚深般若波罗蜜多为因故起，<a id="a-76"></a>佛相好身但为依处，<a id="a-77"></a>若不依止佛相好身，<a id="a-78"></a>一切智智无由而转。<a id="a-79"></a>是故般若波罗蜜多正为因生一切智智，<a id="a-7A"></a>为令此智现前相续故，<a id="a-7B"></a>复修集佛相好身。<a id="a-7C"></a>此相好身若非遍智所依处者，<a id="a-7D"></a>一切天、<a id="a-7E"></a>龙、<a id="a-7F"></a>阿素洛等，<a id="a-7G"></a>不应竭诚供养恭敬、<a id="a-7H"></a>尊重赞叹；<a id="a-7I"></a>以相好身与佛遍智为所依止故，<a id="a-7J"></a>诸天、<a id="a-7K"></a>龙、<a id="a-7L"></a>阿素洛等，<a id="a-7M"></a>恭敬供养。<a id="a-7N"></a>由此缘故，<a id="a-7O"></a>我涅槃后，<a id="a-7P"></a>诸天、<a id="a-7Q"></a>龙神、<a id="a-7R"></a>人非人等，<a id="a-7S"></a>恭敬供养我设利罗。</p>
  <p id="a7T">“憍尸迦，<a id="a-7U"></a>若善男子、<a id="a-7V"></a>善女人等，<a id="a-7W"></a>但于般若波罗蜜多供养恭敬、<a id="a-7X"></a>尊重赞叹；<a id="a-7Y"></a>是善男子、<a id="a-7Z"></a>善女人等，<a id="a-7a"></a>则为供养一切智智，<a id="a-7b"></a>及所依止佛相好身，<a id="a-7c"></a>并涅槃后佛设利罗。<a id="a-7d"></a>何以故？<a id="a-7e"></a>憍尸迦，<a id="a-7f"></a>一切智智及相好身并设利罗，<a id="a-7g"></a>皆以般若波罗蜜多为根本故。<a id="a-7h"></a>憍尸迦，<a id="a-7i"></a>若善男子、<a id="a-7j"></a>善女人等，<a id="a-7k"></a>但于佛身及设利罗供养恭敬、<a id="a-7l"></a>尊重赞叹；<a id="a-7m"></a>是善男子、<a id="a-7n"></a>善女人等，<a id="a-7o"></a>非为供养一切智智及此般若波罗蜜多。<a id="a-7p"></a>何以故？<a id="a-7q"></a>憍尸迦，<a id="a-7r"></a>佛身遗体，<a id="a-7s"></a>非此般若波罗蜜多一切智智之根本故。<a id="a-7t"></a>憍尸迦，<a id="a-7u"></a>由此缘故，<a id="a-7v"></a>诸善男子、<a id="a-7w"></a>善女人等，<a id="a-7x"></a>欲供养佛，<a id="a-7y"></a>若心若身，<a id="a-7z"></a>先当听闻、<a id="a-80"></a>受持读诵、<a id="a-81"></a>精勤修学、<a id="a-82"></a>如理思惟、<a id="a-83"></a>书写解说甚深般若波罗蜜多，<a id="a-84"></a>复以种种上妙华鬘、<a id="a-85"></a>涂散等香、<a id="a-86"></a>衣服、<a id="a-87"></a>璎珞、<a id="a-88"></a>宝幢、<a id="a-89"></a>幡盖、<a id="a-8A"></a>众妙珍奇、<a id="a-8B"></a>妓乐、<a id="a-8C"></a>灯明而为供养。</p>
  <p id="a8D">“以是故，<a id="a-8E"></a>憍尸迦，<a id="a-8F"></a>若善男子、<a id="a-8G"></a>善女人等，<a id="a-8H"></a>书此般若波罗蜜多甚深经典，<a id="a-8I"></a>种种庄严供养恭敬、<a id="a-8J"></a>尊重赞叹，<a id="a-8K"></a>复以种种上妙华鬘、<a id="a-8L"></a>涂散等香、<a id="a-8M"></a>衣服、<a id="a-8N"></a>璎珞、<a id="a-8O"></a>宝幢、<a id="a-8P"></a>幡盖、<a id="a-8Q"></a>众妙珍奇、<a id="a-8R"></a>妓乐、<a id="a-8S"></a>灯明而为供养。<a id="a-8T"></a>或善男子、<a id="a-8U"></a>善女人等，<a id="a-8V"></a>佛涅槃后，<a id="a-8W"></a>起窣堵波，<a id="a-8X"></a>七宝严饰，<a id="a-8Y"></a>宝函盛贮佛设利罗安置其中，<a id="a-8Z"></a>供养恭敬、<a id="a-8a"></a>尊重赞叹，<a id="a-8b"></a>复以种种上妙华鬘、<a id="a-8c"></a>涂散等香、<a id="a-8d"></a>衣服、<a id="a-8e"></a>璎珞、<a id="a-8f"></a>宝幢、<a id="a-8g"></a>幡盖、<a id="a-8h"></a>众妙珍奇、<a id="a-8i"></a>妓乐、<a id="a-8j"></a>灯明而为供养。<a id="a-8k"></a>是二福聚，<a id="a-8l"></a>前者为多。<a id="a-8m"></a>何以故？</p>
  <p id="a8n">“憍尸迦，<a id="a-8o"></a>布施、<a id="a-8p"></a>净戒、<a id="a-8q"></a>安忍、<a id="a-8r"></a>精进、<a id="a-8s"></a>静虑、<a id="a-8t"></a>般若波罗蜜多，<a id="a-8u"></a>皆从如是甚深般若波罗蜜多而出生故。</p>
  <p id="a8v">“憍尸迦，<a id="a-8w"></a>内空、<a id="a-8x"></a>外空、<a id="a-8y"></a>内外空、<a id="a-8z"></a>空空、<a id="a-90"></a>大空、<a id="a-91"></a>胜义空、<a id="a-92"></a>有为空、<a id="a-93"></a>无为空、<a id="a-94"></a>毕竟空、<a id="a-95"></a>无际空、<a id="a-96"></a>散空、<a id="a-97"></a>无变异空、<a id="a-98"></a>本性空、<a id="a-99"></a>自相空、<a id="a-9A"></a>共相空、<a id="a-9B"></a>一切法空、<a id="a-9C"></a>不可得空、<a id="a-9D"></a>无性空、<a id="a-9E"></a>自性空、<a id="a-9F"></a>无性自性空，<a id="a-9G"></a>皆从如是甚深般若波罗蜜多而出现故。</p>
  <p id="a9H">“憍尸迦，<a id="a-9I"></a>真如、<a id="a-9J"></a>法界、<a id="a-9K"></a>法性、<a id="a-9L"></a>不虚妄性、<a id="a-9M"></a>不变异性、<a id="a-9N"></a>平等性、<a id="a-9O"></a>离生性、<a id="a-9P"></a>法定、<a id="a-9Q"></a>法住、<a id="a-9R"></a>实际、<a id="a-9S"></a>虚空界、<a id="a-9T"></a>不思议界，<a id="a-9U"></a>皆从如是甚深般若波罗蜜多而出现故。</p>
  <p id="a9V">“憍尸迦，<a id="a-9W"></a>苦圣谛、<a id="a-9X"></a>集圣谛、<a id="a-9Y"></a>灭圣谛、<a id="a-9Z"></a>道圣谛，<a id="a-9a"></a>皆从如是甚深般若波罗蜜多而出现故。</p>
  <p id="a9b">“憍尸迦，<a id="a-9c"></a>四静虑、<a id="a-9d"></a>四无量、<a id="a-9e"></a>四无色定，<a id="a-9f"></a>皆从如是甚深般若波罗蜜多而出生故。</p>
  <p id="a9g">“憍尸迦，<a id="a-9h"></a>八解脱、<a id="a-9i"></a>八胜处、<a id="a-9j"></a>九次第定、<a id="a-9k"></a>十遍处，<a id="a-9l"></a>皆从如是甚深般若波罗蜜多而出生故。</p>
  <p id="a9m">“憍尸迦，<a id="a-9n"></a>四念住、<a id="a-9o"></a>四正断、<a id="a-9p"></a>四神足、<a id="a-9q"></a>五根、<a id="a-9r"></a>五力、<a id="a-9s"></a>七等觉支、<a id="a-9t"></a>八圣道支，<a id="a-9u"></a>皆从如是甚深般若波罗蜜多而出生故。</p>
  <p id="a9v">“憍尸迦，<a id="a-9w"></a>空解脱门、<a id="a-9x"></a>无相解脱门、<a id="a-9y"></a>无愿解脱门，<a id="a-9z"></a>皆从如是甚深般若波罗蜜多而出生故。</p>
  <p id="aA0">“憍尸迦，<a id="a-A1"></a>五眼、<a id="a-A2"></a>六神通，<a id="a-A3"></a>皆从如是甚深般若波罗蜜多而出生故。</p>
  <p id="aA4">“憍尸迦，<a id="a-A5"></a>佛十力、<a id="a-A6"></a>四无所畏、<a id="a-A7"></a>四无礙解、<a id="a-A8"></a>大慈、<a id="a-A9"></a>大悲、<a id="a-AA"></a>大喜、<a id="a-AB"></a>大舍、<a id="a-AC"></a>十八佛不共法，<a id="a-AD"></a>皆从如是甚深般若波罗蜜多而出生故。</p>
  <p id="aAE">“憍尸迦，<a id="a-AF"></a>无忘失法、<a id="a-AG"></a>恒住舍性，<a id="a-AH"></a>皆从如是甚深般若波罗蜜多而出生故。</p>
  <p id="aAI">“憍尸迦，<a id="a-AJ"></a>一切智、<a id="a-AK"></a>道相智、<a id="a-AL"></a>一切相智，<a id="a-AM"></a>皆从如是甚深般若波罗蜜多而出生故。</p>
  <p id="aAN">“憍尸迦，<a id="a-AO"></a>一切陀罗尼门、<a id="a-AP"></a>一切三摩地门，<a id="a-AQ"></a>皆从如是甚深般若波罗蜜多而出生故。</p>
  <p id="aAR">“憍尸迦，<a id="a-AS"></a>菩萨摩诃萨所有成熟有情、<a id="a-AT"></a>严净佛土，<a id="a-AU"></a>皆从如是甚深般若波罗蜜多而出生故。</p>
  <p id="aAV">“憍尸迦，<a id="a-AW"></a>菩萨摩诃萨所有族姓圆满、<a id="a-AX"></a>色力圆满、<a id="a-AY"></a>财宝圆满、<a id="a-AZ"></a>眷属圆满，<a id="a-Aa"></a>皆从如是甚深般若波罗蜜多而出生故。</p>
  <p id="aAb">“憍尸迦，<a id="a-Ac"></a>世间所有十善业道，<a id="a-Ad"></a>供养沙门、<a id="a-Ae"></a>父母、<a id="a-Af"></a>师长，<a id="a-Ag"></a>施、<a id="a-Ah"></a>戒、<a id="a-Ai"></a>修等无量善法，<a id="a-Aj"></a>皆从如是甚深般若波罗蜜多而出生故。</p>
  <p id="aAk">“憍尸迦，<a id="a-Al"></a>世间所有刹帝利大族、<a id="a-Am"></a>婆罗门大族、<a id="a-An"></a>长者大族、<a id="a-Ao"></a>居士大族，<a id="a-Ap"></a>皆从如是甚深般若波罗蜜多而出生故。</p>
  <p id="aAq">“憍尸迦，<a id="a-Ar"></a>世间所有四大王众天、<a id="a-As"></a>三十三天、<a id="a-At"></a>夜摩天、<a id="a-Au"></a>睹史多天、<a id="a-Av"></a>乐变化天、<a id="a-Aw"></a>他化自在天，<a id="a-Ax"></a>皆从如是甚深般若波罗蜜多而出生故。</p>
  <p id="aAy">“憍尸迦，<a id="a-Az"></a>世间所有梵众天——梵辅天、<a id="a-B0"></a>梵会天、<a id="a-B1"></a>大梵天，<a id="a-B2"></a>光天——少光天、<a id="a-B3"></a>无量光天、<a id="a-B4"></a>极光净天，<a id="a-B5"></a>净天——少净天、<a id="a-B6"></a>无量净天、<a id="a-B7"></a>遍净天，<a id="a-B8"></a>广天——少广天、<a id="a-B9"></a>无量广天、<a id="a-BA"></a>广果天，<a id="a-BB"></a>无烦天、<a id="a-BC"></a>无热天、<a id="a-BD"></a>善现天、<a id="a-BE"></a>善见天、<a id="a-BF"></a>色究竟天，<a id="a-BG"></a>皆从如是甚深般若波罗蜜多而出生故。</p>
  <p id="aBH">“憍尸迦，<a id="a-BI"></a>世间所有空无边处天、<a id="a-BJ"></a>识无边处天、<a id="a-BK"></a>无所有处天、<a id="a-BL"></a>非想非非想处天，<a id="a-BM"></a>皆从如是甚深般若波罗蜜多而出生故。</p>
  <p id="aBN">“憍尸迦，<a id="a-BO"></a>一切预流、<a id="a-BP"></a>预流果、<a id="a-BQ"></a>一来、<a id="a-BR"></a>一来果、<a id="a-BS"></a>不还、<a id="a-BT"></a>不还果、<a id="a-BU"></a>阿罗汉、<a id="a-BV"></a>阿罗汉果，<a id="a-BW"></a>皆从如是甚深般若波罗蜜多而出生故。</p>
  <p id="aBX">“憍尸迦，<a id="a-BY"></a>一切独觉、<a id="a-BZ"></a>独觉菩提，<a id="a-Ba"></a>皆从如是甚深般若波罗蜜多而出生故。</p>
  <p id="aBb">“憍尸迦，<a id="a-Bc"></a>一切菩萨摩诃萨、<a id="a-Bd"></a>菩萨摩诃萨法，<a id="a-Be"></a>皆从如是甚深般若波罗蜜多而出生故。</p>
  <p id="aBf">“憍尸迦，<a id="a-Bg"></a>一切如来、<a id="a-Bh"></a>应、<a id="a-Bi"></a>正等觉，<a id="a-Bj"></a>皆从如是甚深般若波罗蜜多而出生故。</p>
  <p id="aBk">“憍尸迦，<a id="a-Bl"></a>不可思量、<a id="a-Bm"></a>不可宣说、<a id="a-Bn"></a>无上、<a id="a-Bo"></a>无上上、<a id="a-Bp"></a>无等、<a id="a-Bq"></a>无等等一切智智，<a id="a-Br"></a>皆从如是甚深般若波罗蜜多而出生故。<a id="a-Bs"></a>”</p>
  <p id="aBt">尔时，<a id="a-Bu"></a>天帝释白佛言：<a id="a-Bv"></a>“世尊，<a id="a-Bw"></a>赡部洲人于甚深般若波罗蜜多不供养恭敬、<a id="a-Bx"></a>尊重赞叹者，<a id="a-By"></a>彼岂不知供养恭敬、<a id="a-Bz"></a>尊重赞叹甚深般若波罗蜜多，<a id="a-C0"></a>获得如是大功德利？<a id="a-C1"></a>”</p>
  <p id="aC2">佛言：<a id="a-C3"></a>“憍尸迦，<a id="a-C4"></a>我今问汝，<a id="a-C5"></a>随汝意答。<a id="a-C6"></a>于意云何？<a id="a-C7"></a>赡部洲内，<a id="a-C8"></a>有几所人成就佛证净、<a id="a-C9"></a>成就法证净、<a id="a-CA"></a>成就僧证净？<a id="a-CB"></a>有几所人于佛无疑、<a id="a-CC"></a>于法无疑、<a id="a-CD"></a>于僧无疑？<a id="a-CE"></a>有几所人于佛究竟、<a id="a-CF"></a>于法究竟、<a id="a-CG"></a>于僧究竟？<a id="a-CH"></a>”</p>
  <p id="aCI">天帝释言：<a id="a-CJ"></a>“世尊，<a id="a-CK"></a>赡部洲内，<a id="a-CL"></a>有少分人成就佛证净、<a id="a-CM"></a>成就法证净、<a id="a-CN"></a>成就僧证净，<a id="a-CO"></a>有少分人于佛无疑、<a id="a-CP"></a>于法无疑、<a id="a-CQ"></a>于僧无疑，<a id="a-CR"></a>有少分人于佛究竟、<a id="a-CS"></a>于法究竟、<a id="a-CT"></a>于僧究竟。<a id="a-CU"></a>”</p>
  <p id="aCV">佛言：<a id="a-CW"></a>“憍尸迦，<a id="a-CX"></a>我复问汝，<a id="a-CY"></a>随汝意答。<a id="a-CZ"></a>憍尸迦，<a id="a-Ca"></a>于意云何？<a id="a-Cb"></a>赡部洲内，<a id="a-Cc"></a>有几所人得三十七菩提分法？<a id="a-Cd"></a>有几所人得三解脱门？<a id="a-Ce"></a>有几所人得八解脱？<a id="a-Cf"></a>有几所人得九次第定？<a id="a-Cg"></a>有几所人得四无礙解？<a id="a-Ch"></a>有几所人得六神通？<a id="a-Ci"></a>有几所人永断三结得预流果？<a id="a-Cj"></a>有几所人薄贪、<a id="a-Ck"></a>瞋、<a id="a-Cl"></a>痴得一来果？<a id="a-Cm"></a>有几所人断五顺下分结得不还果？<a id="a-Cn"></a>有几所人断五顺上分结得阿罗汉果？<a id="a-Co"></a>有几所人发心定趣独觉菩提？<a id="a-Cp"></a>有几所人发心定趣阿耨多罗三藐三菩提？<a id="a-Cq"></a>”</p>
  <p id="aCr">天帝释言：<a id="a-Cs"></a>“世尊，<a id="a-Ct"></a>赡部洲内，<a id="a-Cu"></a>有少分人得三十七菩提分法，<a id="a-Cv"></a>有少分人得三解脱门，<a id="a-Cw"></a>有少分人得八解脱，<a id="a-Cx"></a>有少分人得九次第定，<a id="a-Cy"></a>有少分人得四无礙解，<a id="a-Cz"></a>有少分人得六神通，<a id="a-D0"></a>有少分人永断三结得预流果，<a id="a-D1"></a>有少分人薄贪、<a id="a-D2"></a>瞋、<a id="a-D3"></a>痴得一来果，<a id="a-D4"></a>有少分人断五顺下分结得不还果，<a id="a-D5"></a>有少分人断五顺上分结得阿罗汉果，<a id="a-D6"></a>有少分人发心定趣独觉菩提，<a id="a-D7"></a>有少分人发心定趣阿耨多罗三藐三菩提。<a id="a-D8"></a>”</p>
  <p id="aD9">尔时，<a id="a-DA"></a>佛告天帝释言：<a id="a-DB"></a>“如是，<a id="a-DC"></a>如是，<a id="a-DD"></a>如汝所说。<a id="a-DE"></a>憍尸迦，<a id="a-DF"></a>赡部洲内，<a id="a-DG"></a>极少分人成就佛证净、<a id="a-DH"></a>成就法证净、<a id="a-DI"></a>成就僧证净，<a id="a-DJ"></a>转少分人于佛无疑、<a id="a-DK"></a>于法无疑、<a id="a-DL"></a>于僧无疑，<a id="a-DM"></a>转少分人于佛究竟、<a id="a-DN"></a>于法究竟、<a id="a-DO"></a>于僧究竟，<a id="a-DP"></a>转少分人得三十七菩提分法，<a id="a-DQ"></a>转少分人得三解脱门，<a id="a-DR"></a>转少分人得八解脱，<a id="a-DS"></a>转少分人得九次第定，<a id="a-DT"></a>转少分人得四无礙解，<a id="a-DU"></a>转少分人得六神通。<a id="a-DV"></a>憍尸迦，<a id="a-DW"></a>赡部洲内，<a id="a-DX"></a>极少分人永断三结得预流果，<a id="a-DY"></a>转少分人薄贪、<a id="a-DZ"></a>瞋、<a id="a-Da"></a>痴得一来果，<a id="a-Db"></a>转少分人断五顺下分结得不还果，<a id="a-Dc"></a>转少分人断五顺上分结得阿罗汉果，<a id="a-Dd"></a>转少分人发心定趣独觉菩提，<a id="a-De"></a>转少分人发心定趣阿耨多罗三藐三菩提，<a id="a-Df"></a>转少分人既发心已精勤修习趣菩提行。<a id="a-Dg"></a>何以故？</p>
  <p id="aDh">“憍尸迦，<a id="a-Di"></a>诸有情类流转生死，<a id="a-Dj"></a>无量世来多不见佛，<a id="a-Dk"></a>不闻正法，<a id="a-Dl"></a>不亲近僧；<a id="a-Dm"></a>不行布施，<a id="a-Dn"></a>不护净戒，<a id="a-Do"></a>不修安忍，<a id="a-Dp"></a>不起精进，<a id="a-Dq"></a>不习静虑，<a id="a-Dr"></a>不学般若；<a id="a-Ds"></a>不闻布施波罗蜜多，<a id="a-Dt"></a>不修布施波罗蜜多，<a id="a-Du"></a>不闻净戒波罗蜜多，<a id="a-Dv"></a>不修净戒波罗蜜多，<a id="a-Dw"></a>不闻安忍波罗蜜多，<a id="a-Dx"></a>不修安忍波罗蜜多，<a id="a-Dy"></a>不闻精进波罗蜜多，<a id="a-Dz"></a>不修精进波罗蜜多，<a id="a-E0"></a>不闻静虑波罗蜜多，<a id="a-E1"></a>不修静虑波罗蜜多，<a id="a-E2"></a>不闻般若波罗蜜多，<a id="a-E3"></a>不修般若波罗蜜多；<a id="a-E4"></a>不闻内空，<a id="a-E5"></a>不修内空，<a id="a-E6"></a>不闻外空、<a id="a-E7"></a>内外空、<a id="a-E8"></a>空空、<a id="a-E9"></a>大空、<a id="a-EA"></a>胜义空、<a id="a-EB"></a>有为空、<a id="a-EC"></a>无为空、<a id="a-ED"></a>毕竟空、<a id="a-EE"></a>无际空、<a id="a-EF"></a>散空、<a id="a-EG"></a>无变异空、<a id="a-EH"></a>本性空、<a id="a-EI"></a>自相空、<a id="a-EJ"></a>共相空、<a id="a-EK"></a>一切法空、<a id="a-EL"></a>不可得空、<a id="a-EM"></a>无性空、<a id="a-EN"></a>自性空、<a id="a-EO"></a>无性自性空，<a id="a-EP"></a>不修外空乃至无性自性空；<a id="a-EQ"></a>不闻真如，<a id="a-ER"></a>不修真如，<a id="a-ES"></a>不闻法界、<a id="a-ET"></a>法性、<a id="a-EU"></a>不虚妄性、<a id="a-EV"></a>不变异性、<a id="a-EW"></a>平等性、<a id="a-EX"></a>离生性、<a id="a-EY"></a>法定、<a id="a-EZ"></a>法住、<a id="a-Ea"></a>实际、<a id="a-Eb"></a>虚空界、<a id="a-Ec"></a>不思议界，<a id="a-Ed"></a>不修法界乃至不思议界；<a id="a-Ee"></a>不闻苦圣谛，<a id="a-Ef"></a>不修苦圣谛，<a id="a-Eg"></a>不闻集、<a id="a-Eh"></a>灭、<a id="a-Ei"></a>道圣谛，<a id="a-Ej"></a>不修集、<a id="a-Ek"></a>灭、<a id="a-El"></a>道圣谛；<a id="a-Em"></a>不闻四静虑，<a id="a-En"></a>不修四静虑，<a id="a-Eo"></a>不闻四无量、<a id="a-Ep"></a>四无色定，<a id="a-Eq"></a>不修四无量、<a id="a-Er"></a>四无色定；<a id="a-Es"></a>不闻八解脱，<a id="a-Et"></a>不修八解脱，<a id="a-Eu"></a>不闻八胜处、<a id="a-Ev"></a>九次第定、<a id="a-Ew"></a>十遍处，<a id="a-Ex"></a>不修八胜处、<a id="a-Ey"></a>九次第定、<a id="a-Ez"></a>十遍处；<a id="a-F0"></a>不闻四念住，<a id="a-F1"></a>不修四念住，<a id="a-F2"></a>不闻四正断、<a id="a-F3"></a>四神足、<a id="a-F4"></a>五根、<a id="a-F5"></a>五力、<a id="a-F6"></a>七等觉支、<a id="a-F7"></a>八圣道支，<a id="a-F8"></a>不修四正断乃至八圣道支；<a id="a-F9"></a>不闻空解脱门，<a id="a-FA"></a>不修空解脱门，<a id="a-FB"></a>不闻无相、<a id="a-FC"></a>无愿解脱门，<a id="a-FD"></a>不修无相、<a id="a-FE"></a>无愿解脱门；<a id="a-FF"></a>不闻五眼，<a id="a-FG"></a>不修五眼，<a id="a-FH"></a>不闻六神通，<a id="a-FI"></a>不修六神通；<a id="a-FJ"></a>不闻佛十力，<a id="a-FK"></a>不修佛十力，<a id="a-FL"></a>不闻四无所畏、<a id="a-FM"></a>四无礙解、<a id="a-FN"></a>大慈、<a id="a-FO"></a>大悲、<a id="a-FP"></a>大喜、<a id="a-FQ"></a>大舍、<a id="a-FR"></a>十八佛不共法，<a id="a-FS"></a>不修四无所畏乃至十八佛不共法；<a id="a-FT"></a>不闻无忘失法，<a id="a-FU"></a>不修无忘失法，<a id="a-FV"></a>不闻恒住舍性，<a id="a-FW"></a>不修恒住舍性；<a id="a-FX"></a>不闻一切陀罗尼门，<a id="a-FY"></a>不修一切陀罗尼门，<a id="a-FZ"></a>不闻一切三摩地门，<a id="a-Fa"></a>不修一切三摩地门；<a id="a-Fb"></a>不闻一切智，<a id="a-Fc"></a>不修一切智，<a id="a-Fd"></a>不闻道相智、<a id="a-Fe"></a>一切相智，<a id="a-Ff"></a>不修道相智、<a id="a-Fg"></a>一切相智。</p>
  <p id="aFh">“憍尸迦，<a id="a-Fi"></a>以是缘故，<a id="a-Fj"></a>当知于此赡部洲内，<a id="a-Fk"></a>极少分人成就佛证净、<a id="a-Fl"></a>成就法证净、<a id="a-Fm"></a>成就僧证净，<a id="a-Fn"></a>转少分人于佛无疑、<a id="a-Fo"></a>于法无疑、<a id="a-Fp"></a>于僧无疑，<a id="a-Fq"></a>转少分人于佛究竟、<a id="a-Fr"></a>于法究竟、<a id="a-Fs"></a>于僧究竟，<a id="a-Ft"></a>转少分人得三十七菩提分法，<a id="a-Fu"></a>转少分人得三解脱门，<a id="a-Fv"></a>转少分人得八解脱，<a id="a-Fw"></a>转少分人得九次第定，<a id="a-Fx"></a>转少分人得四无礙解，<a id="a-Fy"></a>转少分人得六神通。<a id="a-Fz"></a>憍尸迦，<a id="a-G0"></a>当知于此赡部洲中极少分人永断三结得预流果，<a id="a-G1"></a>转少分人薄贪、<a id="a-G2"></a>瞋、<a id="a-G3"></a>痴得一来果，<a id="a-G4"></a>转少分人断五顺下分结得不还果，<a id="a-G5"></a>转少分人断五顺上分结得阿罗汉果，<a id="a-G6"></a>转少分人发心定趣独觉菩提，<a id="a-G7"></a>转少分人发心定趣阿耨多罗三藐三菩提，<a id="a-G8"></a>转少分人既发心已精勤修习趣菩提行。<a id="a-G9"></a>”</p>
  <p id="aGA">尔时，<a id="a-GB"></a>佛语天帝释言：<a id="a-GC"></a>“我今问汝，<a id="a-GD"></a>随汝意答。<a id="a-GE"></a>憍尸迦，<a id="a-GF"></a>于意云何？<a id="a-GG"></a>置赡部洲所有人类，<a id="a-GH"></a>于此三千大千世界，<a id="a-GI"></a>几所众生供养恭敬父母、<a id="a-GJ"></a>师长？<a id="a-GK"></a>几所众生供养恭敬沙门、<a id="a-GL"></a>婆罗门？<a id="a-GM"></a>几所众生行施、<a id="a-GN"></a>受斋、<a id="a-GO"></a>持戒？<a id="a-GP"></a>几所众生修十善业道？<a id="a-GQ"></a>几所众生于诸欲中住厌患想、<a id="a-GR"></a>无常想、<a id="a-GS"></a>苦想、<a id="a-GT"></a>无我想、<a id="a-GU"></a>不净想、<a id="a-GV"></a>厌食想、<a id="a-GW"></a>一切世间不可乐想？<a id="a-GX"></a>几所众生修四静虑？<a id="a-GY"></a>几所众生修四无量？<a id="a-GZ"></a>几所众生修四无色定？<a id="a-Ga"></a>几所众生信佛、<a id="a-Gb"></a>信法、<a id="a-Gc"></a>信僧？<a id="a-Gd"></a>几所众生于佛无疑、<a id="a-Ge"></a>于法无疑、<a id="a-Gf"></a>于僧无疑？<a id="a-Gg"></a>几所众生于佛究竟、<a id="a-Gh"></a>于法究竟、<a id="a-Gi"></a>于僧究竟？<a id="a-Gj"></a>几所众生修三十七菩提分法？<a id="a-Gk"></a>几所众生修三解脱门？<a id="a-Gl"></a>几所众生修八解脱？<a id="a-Gm"></a>几所众生修九次第定？<a id="a-Gn"></a>几所众生修四无礙解？<a id="a-Go"></a>几所众生修六神通？<a id="a-Gp"></a>几所众生永断三结得预流果？<a id="a-Gq"></a>几所众生薄贪、<a id="a-Gr"></a>瞋、<a id="a-Gs"></a>痴得一来果？<a id="a-Gt"></a>几所众生断五顺下分结得不还果？<a id="a-Gu"></a>几所众生断五顺上分结得阿罗汉果？<a id="a-Gv"></a>几所众生发心定趣独觉菩提？<a id="a-Gw"></a>几所众生发心定趣阿耨多罗三藐三菩提？<a id="a-Gx"></a>几所众生既发心已精勤修习趣菩提行？<a id="a-Gy"></a>几所众生炼磨长养趣菩提心？<a id="a-Gz"></a>几所众生方便善巧修行般若波罗蜜多？<a id="a-H0"></a>几所众生得住菩萨不退转地？<a id="a-H1"></a>几所众生速证无上正等菩提？<a id="a-H2"></a>”</p>
  <p id="aH3">天帝释言：<a id="a-H4"></a>“世尊，<a id="a-H5"></a>于此三千大千世界，<a id="a-H6"></a>有少众生供养恭敬父母、<a id="a-H7"></a>师长，<a id="a-H8"></a>有少众生供养恭敬沙门、<a id="a-H9"></a>婆罗门，<a id="a-HA"></a>有少众生行施、<a id="a-HB"></a>受斋、<a id="a-HC"></a>持戒，<a id="a-HD"></a>有少众生修十善业道，<a id="a-HE"></a>有少众生于诸欲中住厌患想、<a id="a-HF"></a>无常想、<a id="a-HG"></a>苦想、<a id="a-HH"></a>无我想、<a id="a-HI"></a>不净想、<a id="a-HJ"></a>厌食想、<a id="a-HK"></a>一切世间不可乐想，<a id="a-HL"></a>有少众生修四静虑，<a id="a-HM"></a>有少众生修四无量，<a id="a-HN"></a>有少众生修四无色定，<a id="a-HO"></a>有少众生信佛、<a id="a-HP"></a>信法、<a id="a-HQ"></a>信僧，<a id="a-HR"></a>有少众生于佛无疑、<a id="a-HS"></a>于法无疑、<a id="a-HT"></a>于僧无疑，<a id="a-HU"></a>有少众生于佛究竟、<a id="a-HV"></a>于法究竟、<a id="a-HW"></a>于僧究竟，<a id="a-HX"></a>有少众生修三十七菩提分法，<a id="a-HY"></a>有少众生修三解脱门，<a id="a-HZ"></a>有少众生修八解脱，<a id="a-Ha"></a>有少众生修九次第定，<a id="a-Hb"></a>有少众生修四无礙解，<a id="a-Hc"></a>有少众生修六神通，<a id="a-Hd"></a>有少众生永断三结得预流果，<a id="a-He"></a>有少众生薄贪、<a id="a-Hf"></a>瞋、<a id="a-Hg"></a>痴得一来果，<a id="a-Hh"></a>有少众生断五顺下分结得不还果，<a id="a-Hi"></a>有少众生断五顺上分结得阿罗汉果，<a id="a-Hj"></a>有少众生发心定趣独觉菩提，<a id="a-Hk"></a>有少众生发心定趣阿耨多罗三藐三菩提，<a id="a-Hl"></a>有少众生既发心已精勤修习趣菩提行，<a id="a-Hm"></a>有少众生练磨长养趣菩提心，<a id="a-Hn"></a>有少众生方便善巧修行般若波罗蜜多，<a id="a-Ho"></a>有少众生得住菩萨不退转地，<a id="a-Hp"></a>有少众生速证无上正等菩提。<a id="a-Hq"></a>”</p>
  <p id="aHr">尔时，<a id="a-Hs"></a>佛告天帝释言：<a id="a-Ht"></a>“如是，<a id="a-Hu"></a>如是，<a id="a-Hv"></a>如汝所说。<a id="a-Hw"></a>憍尸迦，<a id="a-Hx"></a>于此三千大千世界，<a id="a-Hy"></a>极少众生供养恭敬父母、<a id="a-Hz"></a>师长，<a id="a-I0"></a>转少众生供养恭敬沙门、<a id="a-I1"></a>婆罗门，<a id="a-I2"></a>转少众生行施、<a id="a-I3"></a>受斋、<a id="a-I4"></a>持戒，<a id="a-I5"></a>转少众生修十善业道，<a id="a-I6"></a>转少众生于诸欲中住厌患想、<a id="a-I7"></a>无常想、<a id="a-I8"></a>苦想、<a id="a-I9"></a>无我想、<a id="a-IA"></a>不净想、<a id="a-IB"></a>厌食想、<a id="a-IC"></a>一切世间不可乐想，<a id="a-ID"></a>转少众生修四静虑，<a id="a-IE"></a>转少众生修四无量，<a id="a-IF"></a>转少众生修四无色定，<a id="a-IG"></a>转少众生信佛、<a id="a-IH"></a>信法、<a id="a-II"></a>信僧，<a id="a-IJ"></a>转少众生于佛无疑、<a id="a-IK"></a>于法无疑、<a id="a-IL"></a>于僧无疑，<a id="a-IM"></a>转少众生于佛究竟、<a id="a-IN"></a>于法究竟、<a id="a-IO"></a>于僧究竟，<a id="a-IP"></a>转少众生修三十七菩提分法，<a id="a-IQ"></a>转少众生修三解脱门，<a id="a-IR"></a>转少众生修八解脱，<a id="a-IS"></a>转少众生修九次第定，<a id="a-IT"></a>转少众生修四无礙解，<a id="a-IU"></a>转少众生修六神通。<a id="a-IV"></a>憍尸迦，<a id="a-IW"></a>于此三千大千世界，<a id="a-IX"></a>极少众生永断三结得预流果，<a id="a-IY"></a>转少众生薄贪、<a id="a-IZ"></a>瞋、<a id="a-Ia"></a>痴得一来果，<a id="a-Ib"></a>转少众生断五顺下分结得不还果，<a id="a-Ic"></a>转少众生断五顺上分结得阿罗汉果，<a id="a-Id"></a>转少众生发心定趣独觉菩提，<a id="a-Ie"></a>转少众生发心定趣阿耨多罗三藐三菩提，<a id="a-If"></a>转少众生既发心已精勤修习趣菩提行，<a id="a-Ig"></a>转少众生练磨长养趣菩提心，<a id="a-Ih"></a>转少众生方便善巧修行般若波罗蜜多，<a id="a-Ii"></a>转少众生得住菩萨不退转地，<a id="a-Ij"></a>转少众生速证无上正等菩提。</p>
  <p id="aIk">“复次，<a id="a-Il"></a>憍尸迦，<a id="a-Im"></a>我以清净无障佛眼，<a id="a-In"></a>观察十方各如殑伽沙等世界，<a id="a-Io"></a>虽有无量、<a id="a-Ip"></a>无数、<a id="a-Iq"></a>无边有情发心定趣阿耨多罗三藐三菩提，<a id="a-Ir"></a>精勤修习趣菩提行，<a id="a-Is"></a>而由远离甚深般若波罗蜜多方便善巧，<a id="a-It"></a>若一、<a id="a-Iu"></a>若二、<a id="a-Iv"></a>若三有情得住菩萨不退转地，<a id="a-Iw"></a>多分退堕声闻、<a id="a-Ix"></a>独觉下劣地中。<a id="a-Iy"></a>何以故？<a id="a-Iz"></a>憍尸迦，<a id="a-J0"></a>阿耨多罗三藐三菩提甚难可得，<a id="a-J1"></a>恶慧懈怠、<a id="a-J2"></a>下劣精进、<a id="a-J3"></a>下劣胜解、<a id="a-J4"></a>下劣有情不能证故。<a id="a-J5"></a>憍尸迦，<a id="a-J6"></a>由是因缘，<a id="a-J7"></a>若善男子、<a id="a-J8"></a>善女人等，<a id="a-J9"></a>发心定趣阿耨多罗三藐三菩提，<a id="a-JA"></a>精勤修习趣菩提行，<a id="a-JB"></a>欲住菩萨不退转地，<a id="a-JC"></a>速证无上正等菩提无留难者，<a id="a-JD"></a>应于如是甚深般若波罗蜜多：<a id="a-JE"></a>数数听闻、<a id="a-JF"></a>受持读诵、<a id="a-JG"></a>精勤修习、<a id="a-JH"></a>如理思惟、<a id="a-JI"></a>好请问师、<a id="a-JJ"></a>乐为他说；<a id="a-JK"></a>作此事已复应书写，<a id="a-JL"></a>种种宝物而用庄严，<a id="a-JM"></a>供养恭敬、<a id="a-JN"></a>尊重赞叹；<a id="a-JO"></a>复以种种上妙华鬘、<a id="a-JP"></a>涂散等香、<a id="a-JQ"></a>衣服、<a id="a-JR"></a>璎珞、<a id="a-JS"></a>宝幢、<a id="a-JT"></a>幡盖、<a id="a-JU"></a>众妙珍奇、<a id="a-JV"></a>妓乐、<a id="a-JW"></a>灯明而为供养。</p>
  <p id="aJX">“憍尸迦，<a id="a-JY"></a>是善男子、<a id="a-JZ"></a>善女人等，<a id="a-Ja"></a>于余摄入甚深般若波罗蜜多诸胜善法，<a id="a-Jb"></a>亦应听闻、<a id="a-Jc"></a>受持读诵、<a id="a-Jd"></a>精勤修习、<a id="a-Je"></a>如理思惟、<a id="a-Jf"></a>好请问师、<a id="a-Jg"></a>乐为他说。</p>
  <p id="aJh">“何谓摄入甚深般若波罗蜜多余胜善法？<a id="a-Ji"></a>所谓布施波罗蜜多，<a id="a-Jj"></a>净戒、<a id="a-Jk"></a>安忍、<a id="a-Jl"></a>精进、<a id="a-Jm"></a>静虑波罗蜜多；<a id="a-Jn"></a>若内空，<a id="a-Jo"></a>若外空、<a id="a-Jp"></a>内外空、<a id="a-Jq"></a>空空、<a id="a-Jr"></a>大空、<a id="a-Js"></a>胜义空、<a id="a-Jt"></a>有为空、<a id="a-Ju"></a>无为空、<a id="a-Jv"></a>毕竟空、<a id="a-Jw"></a>无际空、<a id="a-Jx"></a>散空、<a id="a-Jy"></a>无变异空、<a id="a-Jz"></a>本性空、<a id="a-K0"></a>自相空、<a id="a-K1"></a>共相空、<a id="a-K2"></a>一切法空、<a id="a-K3"></a>不可得空、<a id="a-K4"></a>无性空、<a id="a-K5"></a>自性空、<a id="a-K6"></a>无性自性空；<a id="a-K7"></a>若真如，<a id="a-K8"></a>若法界、<a id="a-K9"></a>法性、<a id="a-KA"></a>不虚妄性、<a id="a-KB"></a>不变异性、<a id="a-KC"></a>平等性、<a id="a-KD"></a>离生性、<a id="a-KE"></a>法定、<a id="a-KF"></a>法住、<a id="a-KG"></a>实际、<a id="a-KH"></a>虚空界、<a id="a-KI"></a>不思议界；<a id="a-KJ"></a>若苦圣谛，<a id="a-KK"></a>若集、<a id="a-KL"></a>灭、<a id="a-KM"></a>道圣谛；<a id="a-KN"></a>若四静虑，<a id="a-KO"></a>若四无量、<a id="a-KP"></a>四无色定；<a id="a-KQ"></a>若八解脱，<a id="a-KR"></a>若八胜处、<a id="a-KS"></a>九次第定、<a id="a-KT"></a>十遍处；<a id="a-KU"></a>若四念住，<a id="a-KV"></a>若四正断、<a id="a-KW"></a>四神足、<a id="a-KX"></a>五根、<a id="a-KY"></a>五力、<a id="a-KZ"></a>七等觉支、<a id="a-Ka"></a>八圣道支；<a id="a-Kb"></a>若空解脱门，<a id="a-Kc"></a>若无相、<a id="a-Kd"></a>无愿解脱门；<a id="a-Ke"></a>若五眼，<a id="a-Kf"></a>若六神通；<a id="a-Kg"></a>若佛十力，<a id="a-Kh"></a>若四无所畏、<a id="a-Ki"></a>四无礙解、<a id="a-Kj"></a>大慈、<a id="a-Kk"></a>大悲、<a id="a-Kl"></a>大喜、<a id="a-Km"></a>大舍、<a id="a-Kn"></a>十八佛不共法；<a id="a-Ko"></a>若无忘失法，<a id="a-Kp"></a>若恒住舍性；<a id="a-Kq"></a>若一切陀罗尼门，<a id="a-Kr"></a>若一切三摩地门；<a id="a-Ks"></a>若一切智，<a id="a-Kt"></a>若道相智、<a id="a-Ku"></a>一切相智；<a id="a-Kv"></a>若余无量无边佛法，<a id="a-Kw"></a>是谓摄入甚深般若波罗蜜多余胜善法。<a id="a-Kx"></a>憍尸迦，<a id="a-Ky"></a>是善男子、<a id="a-Kz"></a>善女人等，<a id="a-L0"></a>于余随顺甚深般若波罗蜜多蕴、<a id="a-L1"></a>处、<a id="a-L2"></a>界等无量法门，<a id="a-L3"></a>亦应听闻、<a id="a-L4"></a>受持读诵、<a id="a-L5"></a>如理思惟，<a id="a-L6"></a>不应非毁令于无上正等菩提而作留难。</p>
 </body>
</html>