<!doctype html>
<html id="z3IBT5v8p" data-ver="1508">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第五百四十五</h1>
  <h2 id="a2">第四分清净品第八</h2>
  <p id="a3">尔时，<a id="a-4"></a>具寿善现复白佛言：<a id="a-5"></a>“世尊，<a id="a-6"></a>诸愚痴人不勤精进，<a id="a-7"></a>具诸恶行薄少善根，<a id="a-8"></a>暗钝无求少闻劣慧，<a id="a-9"></a>为恶知识之所摄受，<a id="a-A"></a>不事善友，<a id="a-B"></a>不乐请问于诸胜善，<a id="a-C"></a>不勤修学，<a id="a-D"></a>闻佛所说甚深般若波罗蜜多实难信解。<a id="a-E"></a>”</p>
  <p id="aF">佛告善现：<a id="a-G"></a>“如是，<a id="a-H"></a>如是，<a id="a-I"></a>如汝所说。<a id="a-J"></a>”</p>
  <p id="aK">尔时，<a id="a-L"></a>善现复白佛言：<a id="a-M"></a>“如是般若波罗蜜多云何甚深难信难解？<a id="a-N"></a>”</p>
  <p id="aO">佛告善现：<a id="a-P"></a>“色非缚非解。<a id="a-Q"></a>何以故？<a id="a-R"></a>色以无性为自性故。<a id="a-S"></a>受、<a id="a-T"></a>想、<a id="a-U"></a>行、<a id="a-V"></a>识非缚非解。<a id="a-W"></a>何以故？<a id="a-X"></a>受、<a id="a-Y"></a>想、<a id="a-Z"></a>行、<a id="a-a"></a>识以无性为自性故。</p>
  <p id="ab">“复次，<a id="a-c"></a>善现，<a id="a-d"></a>色前际非缚非解。<a id="a-e"></a>何以故？<a id="a-f"></a>色前际以无性为自性故。<a id="a-g"></a>色后际非缚非解。<a id="a-h"></a>何以故？<a id="a-i"></a>色后际以无性为自性故。<a id="a-j"></a>色中际非缚非解。<a id="a-k"></a>何以故？<a id="a-l"></a>色中际以无性为自性故。<a id="a-m"></a>受、<a id="a-n"></a>想、<a id="a-o"></a>行、<a id="a-p"></a>识前际非缚非解。<a id="a-q"></a>何以故？<a id="a-r"></a>受、<a id="a-s"></a>想、<a id="a-t"></a>行、<a id="a-u"></a>识前际以无性为自性故。<a id="a-v"></a>受、<a id="a-w"></a>想、<a id="a-x"></a>行、<a id="a-y"></a>识后际非缚非解。<a id="a-z"></a>何以故？<a id="a-10"></a>受、<a id="a-11"></a>想、<a id="a-12"></a>行、<a id="a-13"></a>识后际以无性为自性故。<a id="a-14"></a>受、<a id="a-15"></a>想、<a id="a-16"></a>行、<a id="a-17"></a>识中际非缚非解。<a id="a-18"></a>何以故？<a id="a-19"></a>受、<a id="a-1A"></a>想、<a id="a-1B"></a>行、<a id="a-1C"></a>识中际以无性为自性故。<a id="a-1D"></a>”</p>
  <p id="a1E">具寿善现复白佛言：<a id="a-1F"></a>“甚深般若波罗蜜多甚难信解！<a id="a-1G"></a>甚深般若波罗蜜多极难信解！<a id="a-1H"></a>”</p>
  <p id="a1I">佛告善现：<a id="a-1J"></a>“如是，<a id="a-1K"></a>如是，<a id="a-1L"></a>如汝所说。<a id="a-1M"></a>所以者何？<a id="a-1N"></a>善现，<a id="a-1O"></a>色清净即果清净，<a id="a-1P"></a>果清净即色清净。<a id="a-1Q"></a>何以故？<a id="a-1R"></a>是色清净与果清净无二、<a id="a-1S"></a>无二分、<a id="a-1T"></a>无别、<a id="a-1U"></a>无断故。<a id="a-1V"></a>受、<a id="a-1W"></a>想、<a id="a-1X"></a>行、<a id="a-1Y"></a>识清净即果清净，<a id="a-1Z"></a>果清净即受、<a id="a-1a"></a>想、<a id="a-1b"></a>行、<a id="a-1c"></a>识清净。<a id="a-1d"></a>何以故？<a id="a-1e"></a>是受、<a id="a-1f"></a>想、<a id="a-1g"></a>行、<a id="a-1h"></a>识清净与果清净无二、<a id="a-1i"></a>无二分、<a id="a-1j"></a>无别、<a id="a-1k"></a>无断故。</p>
  <p id="a1l">“复次，<a id="a-1m"></a>善现，<a id="a-1n"></a>色清净即一切智清净，<a id="a-1o"></a>一切智清净即色清净。<a id="a-1p"></a>何以故？<a id="a-1q"></a>是色清净与一切智清净无二、<a id="a-1r"></a>无二分、<a id="a-1s"></a>无别、<a id="a-1t"></a>无断故。<a id="a-1u"></a>受、<a id="a-1v"></a>想、<a id="a-1w"></a>行、<a id="a-1x"></a>识清净即一切智清净，<a id="a-1y"></a>一切智清净即受、<a id="a-1z"></a>想、<a id="a-20"></a>行、<a id="a-21"></a>识清净。<a id="a-22"></a>何以故？<a id="a-23"></a>是受、<a id="a-24"></a>想、<a id="a-25"></a>行、<a id="a-26"></a>识清净与一切智清净无二、<a id="a-27"></a>无二分、<a id="a-28"></a>无别、<a id="a-29"></a>无断故。<a id="a-2A"></a>”</p>
  <p id="a2B">尔时，<a id="a-2C"></a>舍利子白佛言：<a id="a-2D"></a>“世尊，<a id="a-2E"></a>如是般若波罗蜜多最为甚深。<a id="a-2F"></a>”</p>
  <p id="a2G">佛言：<a id="a-2H"></a>“如是，<a id="a-2I"></a>极清净故。<a id="a-2J"></a>”</p>
  <p id="a2K">舍利子言：<a id="a-2L"></a>“如是般若波罗蜜多甚能照了。<a id="a-2M"></a>”</p>
  <p id="a2N">佛言：<a id="a-2O"></a>“如是，<a id="a-2P"></a>极清净故。<a id="a-2Q"></a>”</p>
  <p id="a2R">舍利子言：<a id="a-2S"></a>“如是般若波罗蜜多是大光明。<a id="a-2T"></a>”</p>
  <p id="a2U">佛言：<a id="a-2V"></a>“如是，<a id="a-2W"></a>极清净故。<a id="a-2X"></a>”</p>
  <p id="a2Y">舍利子言：<a id="a-2Z"></a>“如是般若波罗蜜多永不相续。<a id="a-2a"></a>”</p>
  <p id="a2b">佛言：<a id="a-2c"></a>“如是，<a id="a-2d"></a>极清净故。<a id="a-2e"></a>”</p>
  <p id="a2f">舍利子言：<a id="a-2g"></a>“如是般若波罗蜜多本无杂染。<a id="a-2h"></a>”</p>
  <p id="a2i">佛言：<a id="a-2j"></a>“如是，<a id="a-2k"></a>极清净故。<a id="a-2l"></a>”</p>
  <p id="a2m">舍利子言：<a id="a-2n"></a>“如是般若波罗蜜多无得、<a id="a-2o"></a>无现观。<a id="a-2p"></a>”</p>
  <p id="a2q">佛言：<a id="a-2r"></a>“如是，<a id="a-2s"></a>极清净故。<a id="a-2t"></a>”</p>
  <p id="a2u">舍利子言：<a id="a-2v"></a>“如是般若波罗蜜多无所生起。<a id="a-2w"></a>”</p>
  <p id="a2x">佛言：<a id="a-2y"></a>“如是，<a id="a-2z"></a>极清净故。<a id="a-30"></a>”</p>
  <p id="a31">舍利子言：<a id="a-32"></a>“如是般若波罗蜜多毕竟不生。<a id="a-33"></a>”</p>
  <p id="a34">佛言：<a id="a-35"></a>“如是，<a id="a-36"></a>极清净故。<a id="a-37"></a>”</p>
  <p id="a38">舍利子言：<a id="a-39"></a>“如是般若波罗蜜多不生欲界、<a id="a-3A"></a>不生色界、<a id="a-3B"></a>不生无色界。<a id="a-3C"></a>”</p>
  <p id="a3D">佛言：<a id="a-3E"></a>“如是，<a id="a-3F"></a>极清净故。<a id="a-3G"></a>”</p>
  <p id="a3H">舍利子言：<a id="a-3I"></a>“如是般若波罗蜜多无知无解。<a id="a-3J"></a>”</p>
  <p id="a3K">佛言：<a id="a-3L"></a>“如是，<a id="a-3M"></a>极清净故。<a id="a-3N"></a>”</p>
  <p id="a3O">舍利子言：<a id="a-3P"></a>“如是般若波罗蜜多于何等法无知无解？<a id="a-3Q"></a>”</p>
  <p id="a3R">佛言：<a id="a-3S"></a>“于色无知无解。<a id="a-3T"></a>何以故？<a id="a-3U"></a>极清净故。<a id="a-3V"></a>于受、<a id="a-3W"></a>想、<a id="a-3X"></a>行、<a id="a-3Y"></a>识无知无解。<a id="a-3Z"></a>何以故？<a id="a-3a"></a>极清净故。<a id="a-3b"></a>”</p>
  <p id="a3c">舍利子言：<a id="a-3d"></a>“如是般若波罗蜜多于萨婆若无损无益。<a id="a-3e"></a>”</p>
  <p id="a3f">佛言：<a id="a-3g"></a>“如是，<a id="a-3h"></a>极清净故。<a id="a-3i"></a>”</p>
  <p id="a3j">舍利子言：<a id="a-3k"></a>“如是般若波罗蜜多于一切法无取无舍。<a id="a-3l"></a>”</p>
  <p id="a3m">佛言：<a id="a-3n"></a>“如是，<a id="a-3o"></a>极清净故。<a id="a-3p"></a>”</p>
  <p id="a3q">尔时，<a id="a-3r"></a>善现亦白佛言：<a id="a-3s"></a>“我清净故色清净。<a id="a-3t"></a>”</p>
  <p id="a3u">佛言：<a id="a-3v"></a>“如是，<a id="a-3w"></a>毕竟净故。<a id="a-3x"></a>”</p>
  <p id="a3y">善现复言：<a id="a-3z"></a>“我清净故受、<a id="a-40"></a>想、<a id="a-41"></a>行、<a id="a-42"></a>识清净。<a id="a-43"></a>”</p>
  <p id="a44">佛言：<a id="a-45"></a>“如是，<a id="a-46"></a>毕竟净故。<a id="a-47"></a>”</p>
  <p id="a48">善现复言：<a id="a-49"></a>“我清净故果清净。<a id="a-4A"></a>”</p>
  <p id="a4B">佛言：<a id="a-4C"></a>“如是，<a id="a-4D"></a>毕竟净故。<a id="a-4E"></a>”</p>
  <p id="a4F">善现复言：<a id="a-4G"></a>“我清净故一切智清净。<a id="a-4H"></a>”</p>
  <p id="a4I">佛言：<a id="a-4J"></a>“如是，<a id="a-4K"></a>毕竟净故。<a id="a-4L"></a>”</p>
  <p id="a4M">善现复言：<a id="a-4N"></a>“我清净故无得、<a id="a-4O"></a>无现观。<a id="a-4P"></a>”</p>
  <p id="a4Q">佛言：<a id="a-4R"></a>“如是，<a id="a-4S"></a>毕竟净故。<a id="a-4T"></a>”</p>
  <p id="a4U">善现复言：<a id="a-4V"></a>“我无边故色无边。<a id="a-4W"></a>”</p>
  <p id="a4X">佛言：<a id="a-4Y"></a>“如是，<a id="a-4Z"></a>毕竟净故。<a id="a-4a"></a>”</p>
  <p id="a4b">善现复言：<a id="a-4c"></a>“我无边故受、<a id="a-4d"></a>想、<a id="a-4e"></a>行、<a id="a-4f"></a>识无边。<a id="a-4g"></a>”</p>
  <p id="a4h">佛言：<a id="a-4i"></a>“如是，<a id="a-4j"></a>毕竟净故。<a id="a-4k"></a>”</p>
  <p id="a4l">善现复言：<a id="a-4m"></a>“若菩萨摩诃萨能如是觉，<a id="a-4n"></a>是为般若波罗蜜多。<a id="a-4o"></a>”</p>
  <p id="a4p">佛言：<a id="a-4q"></a>“如是，<a id="a-4r"></a>毕竟净故。<a id="a-4s"></a>”</p>
  <p id="a4t">善现复言：<a id="a-4u"></a>“如是般若波罗蜜多非此岸、<a id="a-4v"></a>非彼岸、<a id="a-4w"></a>非住中间。<a id="a-4x"></a>”</p>
  <p id="a4y">佛言：<a id="a-4z"></a>“如是，<a id="a-50"></a>毕竟净故。<a id="a-51"></a>”</p>
  <p id="a52">善现复言：<a id="a-53"></a>“若菩萨摩诃萨起如是想，<a id="a-54"></a>弃舍般若波罗蜜多，<a id="a-55"></a>远离般若波罗蜜多。<a id="a-56"></a>”</p>
  <p id="a57">佛告善现：<a id="a-58"></a>“如是，<a id="a-59"></a>如是。<a id="a-5A"></a>所以者何？<a id="a-5B"></a>是菩萨摩诃萨著名著相。<a id="a-5C"></a>”</p>
  <p id="a5D">具寿善现便白佛言：<a id="a-5E"></a>“甚奇，<a id="a-5F"></a>世尊！<a id="a-5G"></a>希有，<a id="a-5H"></a>善逝！<a id="a-5I"></a>善为菩萨摩诃萨众，<a id="a-5J"></a>于深般若波罗蜜多，<a id="a-5K"></a>开示分别究竟著相。<a id="a-5L"></a>”</p>
  <p id="a5M">时，<a id="a-5N"></a>舍利子问善现言：<a id="a-5O"></a>“云何菩萨摩诃萨于深般若波罗蜜多所起著相？<a id="a-5P"></a>”</p>
  <p id="a5Q">善现答言：<a id="a-5R"></a>“若菩萨摩诃萨于色谓空起空想著，<a id="a-5S"></a>于受、<a id="a-5T"></a>想、<a id="a-5U"></a>行、<a id="a-5V"></a>识谓空起空想著，<a id="a-5W"></a>于过去法谓过去法起过去法想著，<a id="a-5X"></a>于未来法谓未来法起未来法想著，<a id="a-5Y"></a>于现在法谓现在法起现在法想著，<a id="a-5Z"></a>谓菩萨乘善男子等，<a id="a-5a"></a>初发心时生如是福，<a id="a-5b"></a>亦名著相。<a id="a-5c"></a>”</p>
  <p id="a5d">时，<a id="a-5e"></a>天帝释问善现言：<a id="a-5f"></a>“何缘如是名为著相？<a id="a-5g"></a>”</p>
  <p id="a5h">善现答言：<a id="a-5i"></a>“若谓此是大菩提心，<a id="a-5j"></a>若执此是初菩提心，<a id="a-5k"></a>回向无上正等菩提，<a id="a-5l"></a>是名著相。<a id="a-5m"></a>憍尸迦，<a id="a-5n"></a>心本性空不可回向。<a id="a-5o"></a>住菩萨乘善男子等，<a id="a-5p"></a>若作是执‘我趣大乘’，<a id="a-5q"></a>诸如是等皆名著相。<a id="a-5r"></a>是故菩萨摩诃萨众欲于无上正等菩提，<a id="a-5s"></a>示现、<a id="a-5t"></a>劝导、<a id="a-5u"></a>赞励、<a id="a-5v"></a>庆喜发趣大乘诸有情者，<a id="a-5w"></a>应随实相示现、<a id="a-5x"></a>劝导、<a id="a-5y"></a>赞励、<a id="a-5z"></a>庆喜。<a id="a-60"></a>彼诸有情若能如是示现、<a id="a-61"></a>劝导、<a id="a-62"></a>赞励、<a id="a-63"></a>庆喜他有情者，<a id="a-64"></a>于自无损亦不损他，<a id="a-65"></a>是诸如来所应许可。<a id="a-66"></a>憍尸迦，<a id="a-67"></a>安住大乘善男子等，<a id="a-68"></a>若能如是示现、<a id="a-69"></a>劝导、<a id="a-6A"></a>赞励、<a id="a-6B"></a>庆喜趣菩萨乘诸有情者，<a id="a-6C"></a>便能远离一切执著。<a id="a-6D"></a>”</p>
  <p id="a6E">尔时，<a id="a-6F"></a>世尊赞善现曰：<a id="a-6G"></a>“善哉！<a id="a-6H"></a>善哉！<a id="a-6I"></a>汝今善能为诸菩萨说执著相，<a id="a-6J"></a>令诸菩萨觉知远离。<a id="a-6K"></a>复有此余微细执著，<a id="a-6L"></a>当为汝说。<a id="a-6M"></a>汝应谛听，<a id="a-6N"></a>极善作意！<a id="a-6O"></a>”</p>
  <p id="a6P">善现白言：<a id="a-6Q"></a>“唯然！<a id="a-6R"></a>愿说！<a id="a-6S"></a>我等乐闻。<a id="a-6T"></a>”</p>
  <p id="a6U">佛告善现：<a id="a-6V"></a>“安住大乘善男子等，<a id="a-6W"></a>欲趣无上正等菩提，<a id="a-6X"></a>于诸如来、<a id="a-6Y"></a>应、<a id="a-6Z"></a>正等觉，<a id="a-6a"></a>以净信心取相忆念，<a id="a-6b"></a>随所取相皆名执著。<a id="a-6c"></a>所以者何？<a id="a-6d"></a>诸取相者名执著故。<a id="a-6e"></a>若于过去、<a id="a-6f"></a>未来、<a id="a-6g"></a>现在一切如来、<a id="a-6h"></a>应、<a id="a-6i"></a>正等觉诸无漏法深生随喜，<a id="a-6j"></a>复持如是随喜善根，<a id="a-6k"></a>与诸有情平等共有回向无上正等菩提，<a id="a-6l"></a>亦名执著。<a id="a-6m"></a>所以者何？<a id="a-6n"></a>诸法实性非过去、<a id="a-6o"></a>非未来、<a id="a-6p"></a>非现在，<a id="a-6q"></a>远离三世。<a id="a-6r"></a>非离三世可能回向，<a id="a-6s"></a>离三世法不可取相、<a id="a-6t"></a>不可攀缘亦无见闻觉知事故。<a id="a-6u"></a>”</p>
  <p id="a6v">具寿善现便白佛言：<a id="a-6w"></a>“诸法实性最为甚深。<a id="a-6x"></a>”</p>
  <p id="a6y">佛言：<a id="a-6z"></a>“如是，<a id="a-70"></a>本性离故。<a id="a-71"></a>”</p>
  <p id="a72">善现复言：<a id="a-73"></a>“如是般若波罗蜜多本性甚深。<a id="a-74"></a>”</p>
  <p id="a75">佛言：<a id="a-76"></a>“如是，<a id="a-77"></a>本性净故。<a id="a-78"></a>”</p>
  <p id="a79">善现复言：<a id="a-7A"></a>“如是般若波罗蜜多本性清净。<a id="a-7B"></a>”</p>
  <p id="a7C">佛言：<a id="a-7D"></a>“如是，<a id="a-7E"></a>本性离故。<a id="a-7F"></a>”</p>
  <p id="a7G">善现复言：<a id="a-7H"></a>“如是般若波罗蜜多皆应敬礼。<a id="a-7I"></a>”</p>
  <p id="a7J">佛言：<a id="a-7K"></a>“如是，<a id="a-7L"></a>以一切法本性离故。<a id="a-7M"></a>善现当知，<a id="a-7N"></a>若一切法本性远离，<a id="a-7O"></a>即是般若波罗蜜多。<a id="a-7P"></a>所以者何？<a id="a-7Q"></a>如来证觉诸法实性无造无作。<a id="a-7R"></a>”</p>
  <p id="a7S">善现复言：<a id="a-7T"></a>“是故如来、<a id="a-7U"></a>应、<a id="a-7V"></a>正等觉于一切法无所证故名现等觉。<a id="a-7W"></a>”</p>
  <p id="a7X">佛言：<a id="a-7Y"></a>“如是，<a id="a-7Z"></a>以一切法一性非二。<a id="a-7a"></a>善现当知，<a id="a-7b"></a>诸法一性即是无性，<a id="a-7c"></a>诸法无性即是一性，<a id="a-7d"></a>如是诸法一性无性是本实性，<a id="a-7e"></a>此本实性即是一相，<a id="a-7f"></a>所谓无相。<a id="a-7g"></a>是故，<a id="a-7h"></a>善现，<a id="a-7i"></a>一切如来、<a id="a-7j"></a>应、<a id="a-7k"></a>正等觉于一切法无所证故名现等觉。<a id="a-7l"></a>所以者何？<a id="a-7m"></a>诸法本性唯一无二。<a id="a-7n"></a>善现当知，<a id="a-7o"></a>诸法本性即非本性，<a id="a-7p"></a>此非本性即是本性，<a id="a-7q"></a>能如是知即能远离一切执著。<a id="a-7r"></a>”</p>
  <p id="a7s">善现复言：<a id="a-7t"></a>“如是般若波罗蜜多难可觉知。<a id="a-7u"></a>”</p>
  <p id="a7v">佛言：<a id="a-7w"></a>“如是，<a id="a-7x"></a>无知者故。<a id="a-7y"></a>”</p>
  <p id="a7z">善现复言：<a id="a-80"></a>“如是般若波罗蜜多不可思议。<a id="a-81"></a>”</p>
  <p id="a82">佛言：<a id="a-83"></a>“如是，<a id="a-84"></a>非一切心所了知故。<a id="a-85"></a>”</p>
  <p id="a86">善现复言：<a id="a-87"></a>“如是般若波罗蜜多无所造作。<a id="a-88"></a>”</p>
  <p id="a89">佛言：<a id="a-8A"></a>“如是，<a id="a-8B"></a>以诸作者不可得故。<a id="a-8C"></a>”</p>
  <p id="a8D">尔时，<a id="a-8E"></a>具寿善现复白佛言：<a id="a-8F"></a>“世尊，<a id="a-8G"></a>云何菩萨摩诃萨应行般若波罗蜜多？<a id="a-8H"></a>”</p>
  <p id="a8I">佛告善现：<a id="a-8J"></a>“诸菩萨摩诃萨若不行色，<a id="a-8K"></a>是行般若波罗蜜多；<a id="a-8L"></a>若不行受、<a id="a-8M"></a>想、<a id="a-8N"></a>行、<a id="a-8O"></a>识，<a id="a-8P"></a>是行般若波罗蜜多。<a id="a-8Q"></a>复次，<a id="a-8R"></a>善现，<a id="a-8S"></a>诸菩萨摩诃萨若不行色空，<a id="a-8T"></a>是行般若波罗蜜多；<a id="a-8U"></a>若不行受、<a id="a-8V"></a>想、<a id="a-8W"></a>行、<a id="a-8X"></a>识空，<a id="a-8Y"></a>是行般若波罗蜜多。<a id="a-8Z"></a>复次，<a id="a-8a"></a>善现，<a id="a-8b"></a>诸菩萨摩诃萨若不行色不圆满相，<a id="a-8c"></a>是行般若波罗蜜多；<a id="a-8d"></a>若不行受、<a id="a-8e"></a>想、<a id="a-8f"></a>行、<a id="a-8g"></a>识不圆满相，<a id="a-8h"></a>是行般若波罗蜜多。<a id="a-8i"></a>所以者何？<a id="a-8j"></a>色不圆满即非色，<a id="a-8k"></a>受、<a id="a-8l"></a>想、<a id="a-8m"></a>行、<a id="a-8n"></a>识不圆满即非受、<a id="a-8o"></a>想、<a id="a-8p"></a>行、<a id="a-8q"></a>识，<a id="a-8r"></a>若不如是行，<a id="a-8s"></a>是行般若波罗蜜多。<a id="a-8t"></a>”</p>
  <p id="a8u">尔时，<a id="a-8v"></a>善现便白佛言：<a id="a-8w"></a>“希有，<a id="a-8x"></a>世尊！<a id="a-8y"></a>甚奇，<a id="a-8z"></a>善逝！<a id="a-90"></a>于诸著中说无著相。<a id="a-91"></a>”</p>
  <p id="a92">佛告善现：<a id="a-93"></a>“诸菩萨摩诃萨若不行色无所著相，<a id="a-94"></a>是行般若波罗蜜多；<a id="a-95"></a>若不行受、<a id="a-96"></a>想、<a id="a-97"></a>行、<a id="a-98"></a>识无所著相，<a id="a-99"></a>是行般若波罗蜜多。<a id="a-9A"></a>善现当知，<a id="a-9B"></a>诸菩萨摩诃萨若能如是行深般若波罗蜜多，<a id="a-9C"></a>于色不生著，<a id="a-9D"></a>于受、<a id="a-9E"></a>想、<a id="a-9F"></a>行、<a id="a-9G"></a>识不生著；<a id="a-9H"></a>于预流果不生著，<a id="a-9I"></a>于一来、<a id="a-9J"></a>不还、<a id="a-9K"></a>阿罗汉果不生著；<a id="a-9L"></a>于独觉菩提不生著；<a id="a-9M"></a>于佛无上正等菩提不生著；<a id="a-9N"></a>于萨婆若亦不生著。<a id="a-9O"></a>所以者何？<a id="a-9P"></a>无著无缚超过一切，<a id="a-9Q"></a>名萨婆若。<a id="a-9R"></a>如是，<a id="a-9S"></a>善现，<a id="a-9T"></a>诸菩萨摩诃萨超一切著行深般若波罗蜜多。<a id="a-9U"></a>”</p>
  <p id="a9V">具寿善现便白佛言：<a id="a-9W"></a>“希有，<a id="a-9X"></a>世尊！<a id="a-9Y"></a>甚奇，<a id="a-9Z"></a>善逝！<a id="a-9a"></a>如是般若波罗蜜多所证法性最为甚深，<a id="a-9b"></a>若说不说俱无增减。<a id="a-9c"></a>”</p>
  <p id="a9d">佛告善现：<a id="a-9e"></a>“如是，<a id="a-9f"></a>如是，<a id="a-9g"></a>如汝所说。<a id="a-9h"></a>譬如虚空，<a id="a-9i"></a>假使诸佛尽其寿量或赞或毁，<a id="a-9j"></a>而彼虚空无增无减；<a id="a-9k"></a>甚深法性亦复如是，<a id="a-9l"></a>若说、<a id="a-9m"></a>不说俱无增减。<a id="a-9n"></a>复次，<a id="a-9o"></a>善现，<a id="a-9p"></a>譬如幻士，<a id="a-9q"></a>于赞毁时无喜无忧、<a id="a-9r"></a>不增不减；<a id="a-9s"></a>甚深法性亦复如是，<a id="a-9t"></a>若说、<a id="a-9u"></a>不说如本无异。<a id="a-9v"></a>”</p>
  <p id="a9w">具寿善现复白佛言：<a id="a-9x"></a>“诸菩萨摩诃萨行深般若波罗蜜多甚为难事，<a id="a-9y"></a>谓深般若波罗蜜多若修不修无增无减、<a id="a-9z"></a>无进无退。<a id="a-A0"></a>诸菩萨摩诃萨修行般若波罗蜜多，<a id="a-A1"></a>如修虚空都无所有，<a id="a-A2"></a>谓于此中无法可得而勤修学，<a id="a-A3"></a>乃至无上正等菩提常无退转。</p>
  <p id="aA4">“世尊，<a id="a-A5"></a>诸菩萨摩诃萨我等有情皆应敬礼，<a id="a-A6"></a>能被如是大功德铠。<a id="a-A7"></a>所以者何？<a id="a-A8"></a>诸菩萨摩诃萨为度有情被功德铠，<a id="a-A9"></a>譬如欲与虚空战诤被坚固铠。<a id="a-AA"></a>世尊，<a id="a-AB"></a>诸菩萨摩诃萨为度有情被功德铠，<a id="a-AC"></a>如勇健者欲拔虚空置高胜处。<a id="a-AD"></a>世尊，<a id="a-AE"></a>诸菩萨摩诃萨甚为勇猛被功德铠，<a id="a-AF"></a>为如虚空、<a id="a-AG"></a>法界、<a id="a-AH"></a>法性诸有情故，<a id="a-AI"></a>欲趣无上正等菩提。<a id="a-AJ"></a>世尊，<a id="a-AK"></a>诸菩萨摩诃萨得大精进波罗蜜多，<a id="a-AL"></a>为如虚空一切法故被功德铠。<a id="a-AM"></a>世尊，<a id="a-AN"></a>诸菩萨摩诃萨甚为希有，<a id="a-AO"></a>为如虚空诸有情类，<a id="a-AP"></a>脱如虚空生死苦故，<a id="a-AQ"></a>得如虚空涅槃乐故，<a id="a-AR"></a>被功德铠。<a id="a-AS"></a>”</p>
  <p id="aAT">尔时，<a id="a-AU"></a>会中有一苾蒭向佛合掌白言：<a id="a-AV"></a>“世尊，<a id="a-AW"></a>我应敬礼甚深般若波罗蜜多，<a id="a-AX"></a>谓此般若波罗蜜多无法可生、<a id="a-AY"></a>无法可灭。<a id="a-AZ"></a>”</p>
  <p id="aAa">时，<a id="a-Ab"></a>天帝释问善现言：<a id="a-Ac"></a>“若菩萨摩诃萨欲学般若波罗蜜多，<a id="a-Ad"></a>当如何学？<a id="a-Ae"></a>”</p>
  <p id="aAf">善现答言：<a id="a-Ag"></a>“若菩萨摩诃萨欲学般若波罗蜜多，<a id="a-Ah"></a>当如虚空精勤修学。<a id="a-Ai"></a>”</p>
  <p id="aAj">时，<a id="a-Ak"></a>天帝释便白佛言：<a id="a-Al"></a>“若善男子、<a id="a-Am"></a>善女人等于深般若波罗蜜多，<a id="a-An"></a>至心听闻、<a id="a-Ao"></a>受持读诵、<a id="a-Ap"></a>精勤修学、<a id="a-Aq"></a>如理思惟、<a id="a-Ar"></a>书写解说、<a id="a-As"></a>广令流布，<a id="a-At"></a>我当守护令无损恼。<a id="a-Au"></a>”</p>
  <p id="aAv">尔时，<a id="a-Aw"></a>善现告帝释言：<a id="a-Ax"></a>“汝见有法可守护不？<a id="a-Ay"></a>”</p>
  <p id="aAz">天帝释言：<a id="a-B0"></a>“不也，<a id="a-B1"></a>大德，<a id="a-B2"></a>我不见法是可守护。<a id="a-B3"></a>”</p>
  <p id="aB4">善现告言：<a id="a-B5"></a>“若菩萨摩诃萨如深般若波罗蜜多所说而住，<a id="a-B6"></a>即为守护。<a id="a-B7"></a>若离般若波罗蜜多，<a id="a-B8"></a>人非人等欲为损恼即得其便。<a id="a-B9"></a>憍尸迦，<a id="a-BA"></a>若欲守护行深般若波罗蜜多诸菩萨者，<a id="a-BB"></a>不异有人发勤精进守护虚空。<a id="a-BC"></a>若欲守护行深般若波罗蜜多诸菩萨者，<a id="a-BD"></a>唐设劬劳都无所益。<a id="a-BE"></a>憍尸迦，<a id="a-BF"></a>于意云何？<a id="a-BG"></a>有能守护谷响等不？<a id="a-BH"></a>”</p>
  <p id="aBI">天帝释言：<a id="a-BJ"></a>“不也，<a id="a-BK"></a>大德。<a id="a-BL"></a>”</p>
  <p id="aBM">善现告言：<a id="a-BN"></a>“憍尸迦，<a id="a-BO"></a>若欲守护行深般若波罗蜜多诸菩萨者亦复如是，<a id="a-BP"></a>唐设劬劳都无所益。<a id="a-BQ"></a>憍尸迦，<a id="a-BR"></a>诸菩萨摩诃萨行深般若波罗蜜多，<a id="a-BS"></a>虽知诸法皆如响等，<a id="a-BT"></a>而不观见亦不显示，<a id="a-BU"></a>以一切法都无所有、<a id="a-BV"></a>不可得故。<a id="a-BW"></a>若菩萨摩诃萨能如是住，<a id="a-BX"></a>是行般若波罗蜜多。<a id="a-BY"></a>”</p>
  <p id="aBZ">尔时，<a id="a-Ba"></a>世尊威神力故，<a id="a-Bb"></a>令此三千大千世界四大天王及天帝释、<a id="a-Bc"></a>大梵王等一切天众来诣佛所，<a id="a-Bd"></a>顶礼双足，<a id="a-Be"></a>却住一面。<a id="a-Bf"></a>以佛神力，<a id="a-Bg"></a>于十方界各见千佛宣说般若波罗蜜多，<a id="a-Bh"></a>义品名字皆同于此，<a id="a-Bi"></a>请说般若波罗蜜多苾蒭众首皆名善现，<a id="a-Bj"></a>问难般若波罗蜜多诸天众首皆名帝释。</p>
  <p id="aBk">尔时，<a id="a-Bl"></a>世尊告善现曰：<a id="a-Bm"></a>“慈氏菩萨当证无上正等觉时即以此名，<a id="a-Bn"></a>亦于此处宣说般若波罗蜜多。<a id="a-Bo"></a>此贤劫中当来诸佛即以此名，<a id="a-Bp"></a>亦于此处宣说般若波罗蜜多。<a id="a-Bq"></a>”</p>
  <p data-pb></p>
  <h2 id="aBr">第四分赞叹品第九</h2>
  <p id="aBs">尔时，<a id="a-Bt"></a>具寿善现便白佛言：<a id="a-Bu"></a>“世尊，<a id="a-Bv"></a>如是般若波罗蜜多但有名字，<a id="a-Bw"></a>如是名字亦不可得，<a id="a-Bx"></a>但依语言假施设有，<a id="a-By"></a>是故般若波罗蜜多亦无所有、<a id="a-Bz"></a>实不可得。<a id="a-C0"></a>名字、<a id="a-C1"></a>般若波罗蜜多，<a id="a-C2"></a>如是二法展转相似，<a id="a-C3"></a>同无所有、<a id="a-C4"></a>俱不可得。<a id="a-C5"></a>何缘佛说‘慈氏菩萨当证无上正等觉时即以此名，<a id="a-C6"></a>亦于此处宣说般若波罗蜜多’？<a id="a-C7"></a>”</p>
  <p id="aC8">佛告善现：<a id="a-C9"></a>“慈氏菩萨当证无上正等觉时，<a id="a-CA"></a>不证色空，<a id="a-CB"></a>不证受、<a id="a-CC"></a>想、<a id="a-CD"></a>行、<a id="a-CE"></a>识空；<a id="a-CF"></a>不证色缚，<a id="a-CG"></a>不证受、<a id="a-CH"></a>想、<a id="a-CI"></a>行、<a id="a-CJ"></a>识缚；<a id="a-CK"></a>不证色脱，<a id="a-CL"></a>不证受、<a id="a-CM"></a>想、<a id="a-CN"></a>行、<a id="a-CO"></a>识脱。<a id="a-CP"></a>即以如是诸行、<a id="a-CQ"></a>状、<a id="a-CR"></a>相，<a id="a-CS"></a>慈氏菩萨当证无上正等菩提，<a id="a-CT"></a>即以此名，<a id="a-CU"></a>亦于此处宣说般若波罗蜜多。<a id="a-CV"></a>”</p>
  <p id="aCW">具寿善现复白佛言：<a id="a-CX"></a>“甚深般若波罗蜜多最为清净。<a id="a-CY"></a>”</p>
  <p id="aCZ">佛告善现：<a id="a-Ca"></a>“色清净故，<a id="a-Cb"></a>甚深般若波罗蜜多最为清净；<a id="a-Cc"></a>受、<a id="a-Cd"></a>想、<a id="a-Ce"></a>行、<a id="a-Cf"></a>识清净故，<a id="a-Cg"></a>甚深般若波罗蜜多最为清净；<a id="a-Ch"></a>虚空清净故，<a id="a-Ci"></a>甚深般若波罗蜜多最为清净。<a id="a-Cj"></a>色无染故，<a id="a-Ck"></a>甚深般若波罗蜜多最为清净；<a id="a-Cl"></a>受、<a id="a-Cm"></a>想、<a id="a-Cn"></a>行、<a id="a-Co"></a>识无染故，<a id="a-Cp"></a>甚深般若波罗蜜多最为清净；<a id="a-Cq"></a>虚空无染故，<a id="a-Cr"></a>甚深般若波罗蜜多最为清净；<a id="a-Cs"></a>一切有染及无染法不可得故，<a id="a-Ct"></a>甚深般若波罗蜜多最为清净。<a id="a-Cu"></a>”</p>
  <p id="aCv">具寿善现复白佛言：<a id="a-Cw"></a>“若善男子、<a id="a-Cx"></a>善女人等，<a id="a-Cy"></a>但闻如是甚深般若波罗蜜多功德名号，<a id="a-Cz"></a>尚为获得广大善利，<a id="a-D0"></a>况能受持、<a id="a-D1"></a>读诵修习、<a id="a-D2"></a>书写解说、<a id="a-D3"></a>广令流布！<a id="a-D4"></a>是善男子、<a id="a-D5"></a>善女人等，<a id="a-D6"></a>终不横死亦无横病及诸殃祸，<a id="a-D7"></a>常为无量百千天神恭敬围绕随逐守护。<a id="a-D8"></a>若善男子、<a id="a-D9"></a>善女人等于黑白月各第八日、<a id="a-DA"></a>第十四日、<a id="a-DB"></a>第十五日，<a id="a-DC"></a>在在处处读诵讲说甚深般若波罗蜜多，<a id="a-DD"></a>当获无边功德胜利。<a id="a-DE"></a>”</p>
  <p id="aDF">佛告善现：<a id="a-DG"></a>“如是，<a id="a-DH"></a>如是，<a id="a-DI"></a>如汝所说，<a id="a-DJ"></a>是善男子、<a id="a-DK"></a>善女人等，<a id="a-DL"></a>读诵、<a id="a-DM"></a>宣说甚深般若波罗蜜多，<a id="a-DN"></a>无量天神常来恭敬围绕守护。<a id="a-DO"></a>所以者何？<a id="a-DP"></a>甚深般若波罗蜜多，<a id="a-DQ"></a>是诸天、<a id="a-DR"></a>人、<a id="a-DS"></a>阿素洛等无上珍宝。<a id="a-DT"></a>由此因缘，<a id="a-DU"></a>是善男子、<a id="a-DV"></a>善女人等当获无边功德胜利。</p>
  <p id="aDW">“复次，<a id="a-DX"></a>善现，<a id="a-DY"></a>甚深般若波罗蜜多听闻、<a id="a-DZ"></a>受持读诵、<a id="a-Da"></a>书写、<a id="a-Db"></a>供养、<a id="a-Dc"></a>修学、<a id="a-Dd"></a>宣说等时，<a id="a-De"></a>多有邪魔为作留难。<a id="a-Df"></a>所以者何？<a id="a-Dg"></a>甚深般若波罗蜜多是大珍宝多诸怨贼，<a id="a-Dh"></a>譬如世间所贵珍宝，<a id="a-Di"></a>随所在处多诸怨贼。<a id="a-Dj"></a>善现当知，<a id="a-Dk"></a>甚深般若波罗蜜多是无上宝，<a id="a-Dl"></a>能与世间利益安乐。</p>
  <p id="aDm">“复次，<a id="a-Dn"></a>善现，<a id="a-Do"></a>甚深般若波罗蜜多于一切法不生不灭、<a id="a-Dp"></a>不成不坏、<a id="a-Dq"></a>不向不背、<a id="a-Dr"></a>不引不遣、<a id="a-Ds"></a>不取不舍、<a id="a-Dt"></a>不垢不净、<a id="a-Du"></a>不增不减、<a id="a-Dv"></a>不近不远。<a id="a-Dw"></a>所以者何？<a id="a-Dx"></a>以一切法都无所有皆不可得。<a id="a-Dy"></a>善现当知，<a id="a-Dz"></a>甚深般若波罗蜜多于一切法无所得故，<a id="a-E0"></a>非能染污、<a id="a-E1"></a>非所染污。<a id="a-E2"></a>所以者何？<a id="a-E3"></a>无法不能染污无法。<a id="a-E4"></a>善现当知，<a id="a-E5"></a>色无染污故，<a id="a-E6"></a>甚深般若波罗蜜多亦无染污；<a id="a-E7"></a>受、<a id="a-E8"></a>想、<a id="a-E9"></a>行、<a id="a-EA"></a>识无染污故，<a id="a-EB"></a>甚深般若波罗蜜多亦无染污；<a id="a-EC"></a>甚深般若波罗蜜多无染污故，<a id="a-ED"></a>色等诸法亦无染污。<a id="a-EE"></a>若于如是亦不分别，<a id="a-EF"></a>是行般若波罗蜜多。<a id="a-EG"></a>善现当知，<a id="a-EH"></a>甚深般若波罗蜜多无分别故，<a id="a-EI"></a>于一切法无取无舍、<a id="a-EJ"></a>无说无示、<a id="a-EK"></a>无引无遣。<a id="a-EL"></a>”</p>
  <p id="aEM">时，<a id="a-EN"></a>有无量百千天子住虚空中，<a id="a-EO"></a>欢喜踊跃互相庆慰，<a id="a-EP"></a>同声唱言：<a id="a-EQ"></a>“我等今者于赡部洲见佛第二转妙法轮。<a id="a-ER"></a>”</p>
  <p id="aES">尔时，<a id="a-ET"></a>世尊告善现曰：<a id="a-EU"></a>“如是法轮非第一转亦非第二。<a id="a-EV"></a>所以者何？<a id="a-EW"></a>甚深般若波罗蜜多于一切法不为转故、<a id="a-EX"></a>不为还故出现世间，<a id="a-EY"></a>但以无性自性空故出现世间。<a id="a-EZ"></a>若菩萨摩诃萨能如是知无所分别，<a id="a-Ea"></a>是行般若波罗蜜多。<a id="a-Eb"></a>”</p>
  <p id="aEc">具寿善现便白佛言：<a id="a-Ed"></a>“甚深般若波罗蜜多是为广大波罗蜜多，<a id="a-Ee"></a>达一切法自性空故。<a id="a-Ef"></a>虽达诸法自性皆空，<a id="a-Eg"></a>而诸菩萨摩诃萨依深般若波罗蜜多，<a id="a-Eh"></a>于一切法无缚无著，<a id="a-Ei"></a>证得无上正等菩提，<a id="a-Ej"></a>转妙法轮度有情众；<a id="a-Ek"></a>虽证菩提而无所证，<a id="a-El"></a>证不证法不可得故；<a id="a-Em"></a>虽转法轮而无所转，<a id="a-En"></a>转法还法不可得故；<a id="a-Eo"></a>虽度有情而无所度，<a id="a-Ep"></a>见不见法不可得故。<a id="a-Eq"></a>世尊，<a id="a-Er"></a>此大般若波罗蜜多甚深教中，<a id="a-Es"></a>转法轮事都不可得。<a id="a-Et"></a>所以者何？<a id="a-Eu"></a>以于此中无法可显、<a id="a-Ev"></a>无法可示、<a id="a-Ew"></a>无法可得、<a id="a-Ex"></a>无法可转、<a id="a-Ey"></a>无法可还。<a id="a-Ez"></a>所以者何？<a id="a-F0"></a>以一切法毕竟不生亦复不灭，<a id="a-F1"></a>不生灭故无转无还。<a id="a-F2"></a>”</p>
  <p id="aF3">尔时，<a id="a-F4"></a>世尊告善现曰：<a id="a-F5"></a>“如是，<a id="a-F6"></a>如是。<a id="a-F7"></a>所以者何？<a id="a-F8"></a>非空、<a id="a-F9"></a>无相、<a id="a-FA"></a>无愿法中，<a id="a-FB"></a>可有能转及能还法，<a id="a-FC"></a>转还性法不可得故。<a id="a-FD"></a>若能如是宣说开示，<a id="a-FE"></a>是名善净宣说般若波罗蜜多。<a id="a-FF"></a>此中都无说者、<a id="a-FG"></a>受者、<a id="a-FH"></a>所说受法；<a id="a-FI"></a>既无说者、<a id="a-FJ"></a>受者及法，<a id="a-FK"></a>诸能证者亦不可得；<a id="a-FL"></a>无证者故，<a id="a-FM"></a>亦无有能得涅槃者，<a id="a-FN"></a>亦无说法作福田者；<a id="a-FO"></a>福田无故，<a id="a-FP"></a>福性亦空；<a id="a-FQ"></a>表示名言皆不可得故，<a id="a-FR"></a>名广大波罗蜜多。<a id="a-FS"></a>”</p>
  <p id="aFT">尔时，<a id="a-FU"></a>善现复白佛言：<a id="a-FV"></a>“甚深般若波罗蜜多是为无边波罗蜜多，<a id="a-FW"></a>如太虚空无边际故；<a id="a-FX"></a>是为无等波罗蜜多，<a id="a-FY"></a>以一切法不可得故；<a id="a-FZ"></a>是为远离波罗蜜多，<a id="a-Fa"></a>毕竟空故；<a id="a-Fb"></a>是为难伏波罗蜜多，<a id="a-Fc"></a>诸法性相不可得故；<a id="a-Fd"></a>是为无迹波罗蜜多，<a id="a-Fe"></a>无往无来无形体故；<a id="a-Ff"></a>是为无性波罗蜜多，<a id="a-Fg"></a>无往来故；<a id="a-Fh"></a>是为无行波罗蜜多，<a id="a-Fi"></a>以一切法无动转故；<a id="a-Fj"></a>是为无夺波罗蜜多，<a id="a-Fk"></a>以一切法不可取故；<a id="a-Fl"></a>是为无尽波罗蜜多，<a id="a-Fm"></a>与无尽法恒相应故；<a id="a-Fn"></a>是为无生波罗蜜多，<a id="a-Fo"></a>以一切法不可生故；<a id="a-Fp"></a>是为无作波罗蜜多，<a id="a-Fq"></a>以诸作者不可得故；<a id="a-Fr"></a>是为无知波罗蜜多，<a id="a-Fs"></a>以一切法无知者故；<a id="a-Ft"></a>是为无见波罗蜜多，<a id="a-Fu"></a>以一切法无见者故；<a id="a-Fv"></a>是为无转波罗蜜多，<a id="a-Fw"></a>以死生者不可得故；<a id="a-Fx"></a>是为无坏波罗蜜多，<a id="a-Fy"></a>前、<a id="a-Fz"></a>后、<a id="a-G0"></a>中际不可得故；<a id="a-G1"></a>是为如幻波罗蜜多，<a id="a-G2"></a>诸法无生无表示故；<a id="a-G3"></a>是为如梦波罗蜜多，<a id="a-G4"></a>是诸意识平等性故；<a id="a-G5"></a>是无杂染波罗蜜多，<a id="a-G6"></a>以贪、<a id="a-G7"></a>瞋、<a id="a-G8"></a>痴无自性故；<a id="a-G9"></a>是无所得波罗蜜多，<a id="a-GA"></a>以所依止不可得故；<a id="a-GB"></a>是无戏论波罗蜜多，<a id="a-GC"></a>以一切法超思议故；<a id="a-GD"></a>是无思虑波罗蜜多，<a id="a-GE"></a>以一切法无动摇故；<a id="a-GF"></a>是无动转波罗蜜多，<a id="a-GG"></a>住法界故；<a id="a-GH"></a>是为离染波罗蜜多，<a id="a-GI"></a>以一切法不虚妄故；<a id="a-GJ"></a>是无等起波罗蜜多，<a id="a-GK"></a>以一切法无分别故；<a id="a-GL"></a>是为寂静波罗蜜多，<a id="a-GM"></a>一切法相不可得故；<a id="a-GN"></a>是无过失波罗蜜多，<a id="a-GO"></a>修诸功德到彼岸故；<a id="a-GP"></a>是无有情波罗蜜多，<a id="a-GQ"></a>证实际故；<a id="a-GR"></a>是为无断波罗蜜多，<a id="a-GS"></a>以一切法无等起故；<a id="a-GT"></a>是为如实波罗蜜多，<a id="a-GU"></a>无分别故；<a id="a-GV"></a>是无二边波罗蜜多，<a id="a-GW"></a>于一切法无执著故；<a id="a-GX"></a>是无杂坏波罗蜜多，<a id="a-GY"></a>以一切法不和合故；<a id="a-GZ"></a>是无取著波罗蜜多，<a id="a-Ga"></a>超诸声闻、<a id="a-Gb"></a>独觉地故；<a id="a-Gc"></a>是无寻伺波罗蜜多，<a id="a-Gd"></a>至寻伺法平等性故；<a id="a-Ge"></a>是为无量波罗蜜多，<a id="a-Gf"></a>无量法故；<a id="a-Gg"></a>是为无起波罗蜜多，<a id="a-Gh"></a>离我法故；<a id="a-Gi"></a>是无分别波罗蜜多，<a id="a-Gj"></a>是诸分别平等性故；<a id="a-Gk"></a>是不可得波罗蜜多，<a id="a-Gl"></a>至一切法真实性故；<a id="a-Gm"></a>是为无著波罗蜜多，<a id="a-Gn"></a>于一切法皆无著故；<a id="a-Go"></a>是为无依波罗蜜多，<a id="a-Gp"></a>无所依故；<a id="a-Gq"></a>是为不生波罗蜜多，<a id="a-Gr"></a>以一切法皆不生故；<a id="a-Gs"></a>是为无常波罗蜜多，<a id="a-Gt"></a>以一切法常无性故；<a id="a-Gu"></a>是名为苦波罗蜜多，<a id="a-Gv"></a>是逼恼法平等性故；<a id="a-Gw"></a>是为无我波罗蜜多，<a id="a-Gx"></a>于一切法无执著故；<a id="a-Gy"></a>是名为空波罗蜜多，<a id="a-Gz"></a>以一切法不可得故；<a id="a-H0"></a>是为无相波罗蜜多，<a id="a-H1"></a>以一切法离诸相故；<a id="a-H2"></a>是为无愿波罗蜜多，<a id="a-H3"></a>无所成故；<a id="a-H4"></a>是名为力波罗蜜多，<a id="a-H5"></a>以一切法不可屈故；<a id="a-H6"></a>是无量佛法波罗蜜多，<a id="a-H7"></a>过数量故；<a id="a-H8"></a>是无所畏波罗蜜多，<a id="a-H9"></a>其心毕竟无怖畏故；<a id="a-HA"></a>是为真如波罗蜜多，<a id="a-HB"></a>是一切法无变性故；<a id="a-HC"></a>是为自然波罗蜜多，<a id="a-HD"></a>以一切法无自性故；<a id="a-HE"></a>是一切智智波罗蜜多，<a id="a-HF"></a>知一切法无自性故。<a id="a-HG"></a>”</p>
  <p id="aHH">佛言：<a id="a-HI"></a>“善现，<a id="a-HJ"></a>如是，<a id="a-HK"></a>如是，<a id="a-HL"></a>如汝所说。<a id="a-HM"></a>”</p>
  <p data-pb></p>
  <h2 id="aHN">第四分总持品第十之一</h2>
  <p id="aHO">时，<a id="a-HP"></a>天帝释作是念言：<a id="a-HQ"></a>“若善男子、<a id="a-HR"></a>善女人等，<a id="a-HS"></a>但闻如是甚深般若波罗蜜多功德名号，<a id="a-HT"></a>当知过去已曾供养无量如来、<a id="a-HU"></a>应、<a id="a-HV"></a>正等觉，<a id="a-HW"></a>发弘誓愿、<a id="a-HX"></a>多种善根，<a id="a-HY"></a>况能受持读诵、<a id="a-HZ"></a>书写、<a id="a-Ha"></a>如理思惟、<a id="a-Hb"></a>为他演说，<a id="a-Hc"></a>或能随力如教修行！<a id="a-Hd"></a>当知是人已于过去无量佛所亲近供养、<a id="a-He"></a>多种善根，<a id="a-Hf"></a>曾闻般若波罗蜜多，<a id="a-Hg"></a>闻已受持、<a id="a-Hh"></a>思惟、<a id="a-Hi"></a>读诵、<a id="a-Hj"></a>为他演说、<a id="a-Hk"></a>如教修行，<a id="a-Hl"></a>或于此经能问能答，<a id="a-Hm"></a>由先福力今办是事。<a id="a-Hn"></a>若善男子、<a id="a-Ho"></a>善女人等，<a id="a-Hp"></a>已曾供养无量如来、<a id="a-Hq"></a>应、<a id="a-Hr"></a>正等觉，<a id="a-Hs"></a>功德纯净，<a id="a-Ht"></a>闻深般若波罗蜜多，<a id="a-Hu"></a>其心不惊、<a id="a-Hv"></a>不恐、<a id="a-Hw"></a>不怖、<a id="a-Hx"></a>不忧、<a id="a-Hy"></a>不悔、<a id="a-Hz"></a>不退、<a id="a-I0"></a>不没。<a id="a-I1"></a>”</p>
  <p id="aI2">尔时，<a id="a-I3"></a>世尊知天帝释心之所念，<a id="a-I4"></a>即便告言：<a id="a-I5"></a>“如是，<a id="a-I6"></a>如是，<a id="a-I7"></a>如汝所念。<a id="a-I8"></a>”</p>
  <p id="aI9">时，<a id="a-IA"></a>舍利子知天帝释心之所念，<a id="a-IB"></a>便白佛言：<a id="a-IC"></a>“若善男子、<a id="a-ID"></a>善女人等，<a id="a-IE"></a>闻深般若波罗蜜多深生信解，<a id="a-IF"></a>受持读诵、<a id="a-IG"></a>如理思惟、<a id="a-IH"></a>书写解说、<a id="a-II"></a>广令流布、<a id="a-IJ"></a>如教修行，<a id="a-IK"></a>当知是人如不退位诸大菩萨。<a id="a-IL"></a>所以者何？<a id="a-IM"></a>如是般若波罗蜜多，<a id="a-IN"></a>义趣甚深、<a id="a-IO"></a>难信难解！<a id="a-IP"></a>若于前世不久修行甚深般若波罗蜜多，<a id="a-IQ"></a>不于佛前请问听受，<a id="a-IR"></a>不于佛所多种善根，<a id="a-IS"></a>岂暂得闻甚深般若波罗蜜多即能信解？</p>
  <p id="aIT">“世尊，<a id="a-IU"></a>若善男子、<a id="a-IV"></a>善女人等，<a id="a-IW"></a>闻说般若波罗蜜多甚深义趣，<a id="a-IX"></a>心不信解、<a id="a-IY"></a>诽谤毁訾，<a id="a-IZ"></a>当知是人先世已于甚深般若波罗蜜多诽谤毁訾。<a id="a-Ia"></a>所以者何？<a id="a-Ib"></a>如是愚人善根少故、<a id="a-Ic"></a>无正愿故、<a id="a-Id"></a>近恶友故，<a id="a-Ie"></a>闻说般若波罗蜜多甚深义趣，<a id="a-If"></a>由宿习力不信不乐、<a id="a-Ig"></a>心不清净、<a id="a-Ih"></a>不忍不欲。<a id="a-Ii"></a>何以故？<a id="a-Ij"></a>如是愚人于过去世，<a id="a-Ik"></a>未曾亲近诸佛、<a id="a-Il"></a>菩萨及余贤圣，<a id="a-Im"></a>未曾请问如是般若波罗蜜多甚深义故。<a id="a-In"></a>”</p>
  <p id="aIo">尔时，<a id="a-Ip"></a>天帝释谓舍利子言：<a id="a-Iq"></a>“如是般若波罗蜜多，<a id="a-Ir"></a>义趣甚深、<a id="a-Is"></a>极难信解！<a id="a-It"></a>诸有未久信乐修行甚深般若波罗蜜多，<a id="a-Iu"></a>闻说此中甚深义趣，<a id="a-Iv"></a>不能信解或生毁谤，<a id="a-Iw"></a>未为希有。<a id="a-Ix"></a>”</p>
  <p id="aIy">时，<a id="a-Iz"></a>天帝释复白佛言：<a id="a-J0"></a>“我今敬礼甚深般若波罗蜜多，<a id="a-J1"></a>我若敬礼甚深般若波罗蜜多，<a id="a-J2"></a>即为敬礼一切智智。<a id="a-J3"></a>”</p>
  <p id="aJ4">尔时，<a id="a-J5"></a>佛告天帝释言：<a id="a-J6"></a>“如是，<a id="a-J7"></a>如是，<a id="a-J8"></a>如汝所说，<a id="a-J9"></a>若能敬礼甚深般若波罗蜜多，<a id="a-JA"></a>即为敬礼一切智智。<a id="a-JB"></a>何以故？<a id="a-JC"></a>憍尸迦，<a id="a-JD"></a>诸佛所得一切智智，<a id="a-JE"></a>皆从般若波罗蜜多而得生故，<a id="a-JF"></a>甚深般若波罗蜜多复由诸佛一切智智而得有故。<a id="a-JG"></a>憍尸迦，<a id="a-JH"></a>诸菩萨摩诃萨应如是行甚深般若波罗蜜多，<a id="a-JI"></a>应如是住甚深般若波罗蜜多，<a id="a-JJ"></a>应如是学甚深般若波罗蜜多。<a id="a-JK"></a>”</p>
  <p id="aJL">尔时，<a id="a-JM"></a>天帝释白佛言：<a id="a-JN"></a>“世尊，<a id="a-JO"></a>诸菩萨摩诃萨云何行深般若波罗蜜多，<a id="a-JP"></a>名住深般若波罗蜜多？<a id="a-JQ"></a>云何行深般若波罗蜜多，<a id="a-JR"></a>名学深般若波罗蜜多？<a id="a-JS"></a>”</p>
  <p id="aJT">尔时，<a id="a-JU"></a>佛告天帝释言：<a id="a-JV"></a>“善哉！<a id="a-JW"></a>善哉！<a id="a-JX"></a>乃能请问如是深义，<a id="a-JY"></a>汝承佛力，<a id="a-JZ"></a>能问如来、<a id="a-Ja"></a>应、<a id="a-Jb"></a>正等觉如是深义。</p>
  <p id="aJc">“憍尸迦，<a id="a-Jd"></a>诸菩萨摩诃萨行深般若波罗蜜多时，<a id="a-Je"></a>若于色不住，<a id="a-Jf"></a>亦不住此是色，<a id="a-Jg"></a>是为学色；<a id="a-Jh"></a>若于受、<a id="a-Ji"></a>想、<a id="a-Jj"></a>行、<a id="a-Jk"></a>识不住，<a id="a-Jl"></a>亦不住此是受、<a id="a-Jm"></a>想、<a id="a-Jn"></a>行、<a id="a-Jo"></a>识，<a id="a-Jp"></a>是为学受、<a id="a-Jq"></a>想、<a id="a-Jr"></a>行、<a id="a-Js"></a>识。<a id="a-Jt"></a>复次，<a id="a-Ju"></a>憍尸迦，<a id="a-Jv"></a>诸菩萨摩诃萨行深般若波罗蜜多时，<a id="a-Jw"></a>若于色不学，<a id="a-Jx"></a>亦不学此是色，<a id="a-Jy"></a>是不住色；<a id="a-Jz"></a>若于受、<a id="a-K0"></a>想、<a id="a-K1"></a>行、<a id="a-K2"></a>识不学，<a id="a-K3"></a>亦不学此是受、<a id="a-K4"></a>想、<a id="a-K5"></a>行、<a id="a-K6"></a>识，<a id="a-K7"></a>是不住受、<a id="a-K8"></a>想、<a id="a-K9"></a>行、<a id="a-KA"></a>识。<a id="a-KB"></a>憍尸迦，<a id="a-KC"></a>是名菩萨摩诃萨行深般若波罗蜜多，<a id="a-KD"></a>亦名住深般若波罗蜜多，<a id="a-KE"></a>亦名学深般若波罗蜜多。<a id="a-KF"></a>”</p>
  <p id="aKG">时，<a id="a-KH"></a>舍利子便白佛言：<a id="a-KI"></a>“如是般若波罗蜜多最为甚深，<a id="a-KJ"></a>如是般若波罗蜜多难可测量，<a id="a-KK"></a>如是般若波罗蜜多难可执取，<a id="a-KL"></a>如是般若波罗蜜多无有限量。<a id="a-KM"></a>”</p>
  <p id="aKN">尔时，<a id="a-KO"></a>佛告舍利子言：<a id="a-KP"></a>“如是，<a id="a-KQ"></a>如是，<a id="a-KR"></a>舍利子，<a id="a-KS"></a>诸菩萨摩诃萨行深般若波罗蜜多时，<a id="a-KT"></a>若于色甚深性不住，<a id="a-KU"></a>亦不住此是色甚深性，<a id="a-KV"></a>是名学色甚深性；<a id="a-KW"></a>若于受、<a id="a-KX"></a>想、<a id="a-KY"></a>行、<a id="a-KZ"></a>识甚深性不住，<a id="a-Ka"></a>亦不住此是受、<a id="a-Kb"></a>想、<a id="a-Kc"></a>行、<a id="a-Kd"></a>识甚深性，<a id="a-Ke"></a>是名学受、<a id="a-Kf"></a>想、<a id="a-Kg"></a>行、<a id="a-Kh"></a>识甚深性。<a id="a-Ki"></a>复次，<a id="a-Kj"></a>舍利子，<a id="a-Kk"></a>诸菩萨摩诃萨行深般若波罗蜜多时，<a id="a-Kl"></a>若于色甚深性不学，<a id="a-Km"></a>亦不学此是色甚深性，<a id="a-Kn"></a>是名不住色甚深性；<a id="a-Ko"></a>若于受、<a id="a-Kp"></a>想、<a id="a-Kq"></a>行、<a id="a-Kr"></a>识甚深性不学，<a id="a-Ks"></a>亦不学此是受、<a id="a-Kt"></a>想、<a id="a-Ku"></a>行、<a id="a-Kv"></a>识甚深性，<a id="a-Kw"></a>是名不住受、<a id="a-Kx"></a>想、<a id="a-Ky"></a>行、<a id="a-Kz"></a>识甚深性。<a id="a-L0"></a>”</p>
  <p id="aL1">时，<a id="a-L2"></a>舍利子复白佛言：<a id="a-L3"></a>“如是般若波罗蜜多既最甚深，<a id="a-L4"></a>难可测量，<a id="a-L5"></a>难可执取，<a id="a-L6"></a>无有限量，<a id="a-L7"></a>则难信解，<a id="a-L8"></a>但应为彼不退转位诸菩萨说。<a id="a-L9"></a>所以者何？<a id="a-LA"></a>彼闻如是甚深般若波罗蜜多，<a id="a-LB"></a>心不惊惶、<a id="a-LC"></a>恐怖、<a id="a-LD"></a>疑惑，<a id="a-LE"></a>不生毁谤、<a id="a-LF"></a>深心信解。<a id="a-LG"></a>”</p>
  <p id="aLH">时，<a id="a-LI"></a>天帝释便问具寿舍利子言：<a id="a-LJ"></a>“若有为彼未得受记诸菩萨说甚深般若波罗蜜多，<a id="a-LK"></a>当有何失？<a id="a-LL"></a>”</p>
  <p id="aLM">时，<a id="a-LN"></a>舍利子告帝释言：<a id="a-LO"></a>“彼闻惊惶、<a id="a-LP"></a>恐怖、<a id="a-LQ"></a>疑惑，<a id="a-LR"></a>不能信解或生毁谤，<a id="a-LS"></a>由斯造作增长能感堕恶趣业，<a id="a-LT"></a>没三恶趣久受大苦，<a id="a-LU"></a>难证无上正等菩提。<a id="a-LV"></a>是故，<a id="a-LW"></a>不应为彼宣说甚深般若波罗蜜多。<a id="a-LX"></a>”</p>
  <p id="aLY">天帝释言：<a id="a-LZ"></a>“颇有菩萨未得受记闻深般若波罗蜜多，<a id="a-La"></a>心不惊惶、<a id="a-Lb"></a>恐怖、<a id="a-Lc"></a>疑惑，<a id="a-Ld"></a>不生毁谤、<a id="a-Le"></a>深信解不？<a id="a-Lf"></a>”</p>
  <p id="aLg">舍利子言：<a id="a-Lh"></a>“有！<a id="a-Li"></a>憍尸迦，<a id="a-Lj"></a>是菩萨摩诃萨久发无上正等觉心，<a id="a-Lk"></a>久修菩萨摩诃萨行，<a id="a-Ll"></a>不久当受大菩提记。<a id="a-Lm"></a>憍尸迦，<a id="a-Ln"></a>若菩萨摩诃萨闻深般若波罗蜜多，<a id="a-Lo"></a>心不惊惶、<a id="a-Lp"></a>恐怖、<a id="a-Lq"></a>疑惑，<a id="a-Lr"></a>不生毁谤、<a id="a-Ls"></a>深信解者，<a id="a-Lt"></a>当知是菩萨摩诃萨已受无上大菩提记；<a id="a-Lu"></a>设未受者，<a id="a-Lv"></a>不过一佛或二佛所定当得受大菩提记。<a id="a-Lw"></a>”</p>
  <p id="aLx">尔时，<a id="a-Ly"></a>佛告舍利子言：<a id="a-Lz"></a>“如是，<a id="a-M0"></a>如是，<a id="a-M1"></a>如汝所说。<a id="a-M2"></a>舍利子，<a id="a-M3"></a>若菩萨摩诃萨久学大乘，<a id="a-M4"></a>久发大愿，<a id="a-M5"></a>久修大行，<a id="a-M6"></a>供养多佛，<a id="a-M7"></a>事多善友，<a id="a-M8"></a>善根成熟，<a id="a-M9"></a>闻深般若波罗蜜多，<a id="a-MA"></a>心不惊惶、<a id="a-MB"></a>恐怖、<a id="a-MC"></a>疑惑，<a id="a-MD"></a>深心信解，<a id="a-ME"></a>常乐听闻、<a id="a-MF"></a>受持读诵，<a id="a-MG"></a>恭敬供养、<a id="a-MH"></a>如理思惟，<a id="a-MI"></a>为他演说或复书写，<a id="a-MJ"></a>如说修行恒无懈倦。<a id="a-MK"></a>舍利子，<a id="a-ML"></a>是菩萨摩诃萨由此因缘，<a id="a-MM"></a>随所生处常见诸佛，<a id="a-MN"></a>恒闻正法，<a id="a-MO"></a>供养恭敬、<a id="a-MP"></a>尊重赞叹；<a id="a-MQ"></a>随所见佛皆为受记，<a id="a-MR"></a>无空过者。<a id="a-MS"></a>”</p>
  <p id="aMT">时，<a id="a-MU"></a>舍利子便白佛言：<a id="a-MV"></a>“我今乐说少分譬喻，<a id="a-MW"></a>惟愿听许！<a id="a-MX"></a>”</p>
  <p id="aMY">尔时，<a id="a-MZ"></a>佛告舍利子言：<a id="a-Ma"></a>“随汝意说。<a id="a-Mb"></a>”</p>
  <p id="aMc">时，<a id="a-Md"></a>舍利子白言：<a id="a-Me"></a>“世尊，<a id="a-Mf"></a>如住大乘善男子等梦见自坐妙菩提座，<a id="a-Mg"></a>当知是人近证无上正等菩提。<a id="a-Mh"></a>如是若有善男子等，<a id="a-Mi"></a>得闻般若波罗蜜多深心信敬，<a id="a-Mj"></a>受持读诵、<a id="a-Mk"></a>精勤修学、<a id="a-Ml"></a>如理思惟、<a id="a-Mm"></a>书写解说、<a id="a-Mn"></a>广令流布，<a id="a-Mo"></a>当知是人久学大乘、<a id="a-Mp"></a>善根成熟，<a id="a-Mq"></a>或已得受大菩提记，<a id="a-Mr"></a>或近当受大菩提记，<a id="a-Ms"></a>疾证无上正等菩提。</p>
  <p id="aMt">“世尊，<a id="a-Mu"></a>譬如有人游涉旷野，<a id="a-Mv"></a>经过险道百踰缮那、<a id="a-Mw"></a>或二、<a id="a-Mx"></a>或三、<a id="a-My"></a>或四五百，<a id="a-Mz"></a>见诸城邑王都前相，<a id="a-N0"></a>谓放牧人园林田等，<a id="a-N1"></a>见是相已便作是念：<a id="a-N2"></a>‘城邑王都去此非远。<a id="a-N3"></a>’作是念已身意泰然，<a id="a-N4"></a>不畏恶兽恶贼饥渴。<a id="a-N5"></a>住菩萨乘善男子等亦复如是，<a id="a-N6"></a>若闻般若波罗蜜多深心信敬，<a id="a-N7"></a>受持读诵、<a id="a-N8"></a>精勤修学、<a id="a-N9"></a>如理思惟、<a id="a-NA"></a>书写解说、<a id="a-NB"></a>广令流布，<a id="a-NC"></a>当知是人不久得受大菩提记，<a id="a-ND"></a>疾证无上正等菩提，<a id="a-NE"></a>无堕声闻、<a id="a-NF"></a>独觉地畏。<a id="a-NG"></a>何以故？<a id="a-NH"></a>已得见闻供养恭敬甚深般若波罗蜜多无上菩提之前相故。</p>
  <p id="aNI">“世尊，<a id="a-NJ"></a>譬如有人欲观大海，<a id="a-NK"></a>渐次往趣经历多时，<a id="a-NL"></a>不见山林便作是念：<a id="a-NM"></a>‘今睹此相，<a id="a-NN"></a>大海非远。<a id="a-NO"></a>所以者何？<a id="a-NP"></a>近大海岸，<a id="a-NQ"></a>地必渐下无诸山林。<a id="a-NR"></a>’彼人尔时虽未见海而见近相欢喜踊跃。<a id="a-NS"></a>住菩萨乘善男子等亦复如是，<a id="a-NT"></a>若得闻此甚深般若波罗蜜多深生信敬，<a id="a-NU"></a>受持读诵、<a id="a-NV"></a>精勤修学、<a id="a-NW"></a>如理思惟、<a id="a-NX"></a>书写解说、<a id="a-NY"></a>广令流布，<a id="a-NZ"></a>当知是人不久得受大菩提记，<a id="a-Na"></a>疾证无上正等菩提。<a id="a-Nb"></a>何以故？<a id="a-Nc"></a>已得闻此甚深般若波罗蜜多无上菩提之前相故。</p>
  <p id="aNd">“世尊，<a id="a-Ne"></a>譬如春时华果树等，<a id="a-Nf"></a>故叶已堕枝条滋润，<a id="a-Ng"></a>众人见之咸作是念：<a id="a-Nh"></a>‘新华果叶当出非久。<a id="a-Ni"></a>所以者何？<a id="a-Nj"></a>此诸树等新华果叶先相现故。<a id="a-Nk"></a>’住菩萨乘善男子等亦复如是，<a id="a-Nl"></a>若得闻此甚深般若波罗蜜多深心信敬，<a id="a-Nm"></a>受持读诵、<a id="a-Nn"></a>精勤修学、<a id="a-No"></a>如理思惟、<a id="a-Np"></a>书写解说、<a id="a-Nq"></a>广令流布，<a id="a-Nr"></a>当知是人不久得受大菩提记，<a id="a-Ns"></a>疾证无上正等菩提。</p>
  <p id="aNt">“世尊，<a id="a-Nu"></a>譬如女人怀孕渐久，<a id="a-Nv"></a>其身转重动止不安，<a id="a-Nw"></a>饮食、<a id="a-Nx"></a>睡眠悉皆减少，<a id="a-Ny"></a>不喜多语厌常所作，<a id="a-Nz"></a>受苦痛故众事顿息，<a id="a-O0"></a>有异母人见是相已，<a id="a-O1"></a>即知此女不久产生。<a id="a-O2"></a>住菩萨乘善男子等亦复如是，<a id="a-O3"></a>若得闻此甚深般若波罗蜜多深心信敬，<a id="a-O4"></a>受持读诵、<a id="a-O5"></a>精勤修学、<a id="a-O6"></a>如理思惟、<a id="a-O7"></a>书写解说、<a id="a-O8"></a>广令流布，<a id="a-O9"></a>当知是人不久得受大菩提记，<a id="a-OA"></a>疾证无上正等菩提，<a id="a-OB"></a>转妙法轮度有情众。<a id="a-OC"></a>”</p>
  <p id="aOD">尔时，<a id="a-OE"></a>佛赞舍利子言：<a id="a-OF"></a>“善哉！<a id="a-OG"></a>善哉！<a id="a-OH"></a>汝能善说菩萨譬喻，<a id="a-OI"></a>当知皆是如来神力。<a id="a-OJ"></a>”</p>
 </body>
</html>