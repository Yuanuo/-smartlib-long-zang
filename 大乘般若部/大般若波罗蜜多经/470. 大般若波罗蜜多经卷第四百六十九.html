<!doctype html>
<html id="z3IBT2Z7Z" data-ver="1384">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第四百六十九</h1>
  <h2 id="a2">第二分众德相品第七十六之二</h2>
  <p id="a3">尔时，<a id="a-4"></a>具寿善现白佛言：<a id="a-5"></a>“世尊，<a id="a-6"></a>诸菩萨摩诃萨甚为希有，<a id="a-7"></a>行深般若波罗蜜多，<a id="a-8"></a>观察二空，<a id="a-9"></a>虽知诸法一切如梦、<a id="a-A"></a>如响、<a id="a-B"></a>如像、<a id="a-C"></a>如光影、<a id="a-D"></a>如阳焰、<a id="a-E"></a>如幻、<a id="a-F"></a>如化，<a id="a-G"></a>皆非实有，<a id="a-H"></a>无性为性，<a id="a-I"></a>自相皆空，<a id="a-J"></a>而能安立善、<a id="a-K"></a>非善等诸法差别皆无杂乱。<a id="a-L"></a>”</p>
  <p id="aM">佛告善现：<a id="a-N"></a>“如是，<a id="a-O"></a>如是，<a id="a-P"></a>如汝所说，<a id="a-Q"></a>诸菩萨摩诃萨甚为希有，<a id="a-R"></a>行深般若波罗蜜多，<a id="a-S"></a>观察二空，<a id="a-T"></a>虽知诸法皆如梦等，<a id="a-U"></a>都非实有，<a id="a-V"></a>无性为性，<a id="a-W"></a>自相皆空，<a id="a-X"></a>而能安立善、<a id="a-Y"></a>非善等诸法差别不相杂乱。<a id="a-Z"></a>汝等若知诸菩萨摩诃萨行深般若波罗蜜多时，<a id="a-a"></a>所有甚奇希有之法，<a id="a-b"></a>声闻、<a id="a-c"></a>独觉皆不成就、<a id="a-d"></a>不能测量。<a id="a-e"></a>汝等一切声闻、<a id="a-f"></a>独觉，<a id="a-g"></a>于诸菩萨摩诃萨辩，<a id="a-h"></a>尚不能对，<a id="a-i"></a>况余有情而能酬答？<a id="a-j"></a>”</p>
  <p id="ak">具寿善现复白佛言：<a id="a-l"></a>“何等名为诸菩萨摩诃萨行深般若波罗蜜多时，<a id="a-m"></a>所有甚奇希有之法，<a id="a-n"></a>声闻、<a id="a-o"></a>独觉皆不成就、<a id="a-p"></a>不能测量？<a id="a-q"></a>”</p>
  <p id="ar">佛告善现：<a id="a-s"></a>“谛听！<a id="a-t"></a>谛听！<a id="a-u"></a>善思念之，<a id="a-v"></a>吾当为汝分别解说，<a id="a-w"></a>诸菩萨摩诃萨行深般若波罗蜜多时，<a id="a-x"></a>所有甚奇希有之法。</p>
  <p id="ay">“善现，<a id="a-z"></a>诸菩萨摩诃萨行深般若波罗蜜多时，<a id="a-10"></a>安住异熟布施波罗蜜多乃至般若波罗蜜多，<a id="a-11"></a>若五神通，<a id="a-12"></a>若三十七菩提分法，<a id="a-13"></a>若陀罗尼，<a id="a-14"></a>若三摩地，<a id="a-15"></a>若空、<a id="a-16"></a>无相、<a id="a-17"></a>无愿解脱门，<a id="a-18"></a>若四静虑、<a id="a-19"></a>四无量、<a id="a-1A"></a>四无色定，<a id="a-1B"></a>若八解脱、<a id="a-1C"></a>八胜处、<a id="a-1D"></a>九次第定、<a id="a-1E"></a>十遍处，<a id="a-1F"></a>若余无量无边佛法，<a id="a-1G"></a>遍十方界。<a id="a-1H"></a>若诸有情应以布施乃至般若而摄受者，<a id="a-1I"></a>则以布施乃至般若而摄受之；<a id="a-1J"></a>应以初静虑乃至非想非非想处定而摄受者，<a id="a-1K"></a>则以初静虑乃至非想非非想处定而摄受之；<a id="a-1L"></a>应以慈、<a id="a-1M"></a>悲、<a id="a-1N"></a>喜、<a id="a-1O"></a>舍而摄受者，<a id="a-1P"></a>则以慈、<a id="a-1Q"></a>悲、<a id="a-1R"></a>喜、<a id="a-1S"></a>舍而摄受之；<a id="a-1T"></a>应以四念住乃至八圣道支而摄受者，<a id="a-1U"></a>则以四念住乃至八圣道支而摄受之；<a id="a-1V"></a>应以空、<a id="a-1W"></a>无相、<a id="a-1X"></a>无愿三摩地而摄受者，<a id="a-1Y"></a>则以空、<a id="a-1Z"></a>无相、<a id="a-1a"></a>无愿三摩地而摄受之；<a id="a-1b"></a>应以诸余善法而摄受者，<a id="a-1c"></a>则以诸余善法而摄受之。<a id="a-1d"></a>”</p>
  <p id="a1e">具寿善现复白佛言：<a id="a-1f"></a>“云何菩萨摩诃萨行深般若波罗蜜多时，<a id="a-1g"></a>安住异熟波罗蜜多、<a id="a-1h"></a>五神通等无量功德，<a id="a-1i"></a>以布施等摄诸有情？<a id="a-1j"></a>”</p>
  <p id="a1k">佛告善现：<a id="a-1l"></a>“诸菩萨摩诃萨行深般若波罗蜜多时，<a id="a-1m"></a>施诸有情所须之物，<a id="a-1n"></a>谓须饮食施与饮食，<a id="a-1o"></a>若须衣服施与衣服，<a id="a-1p"></a>若须车乘施与车乘，<a id="a-1q"></a>若须华香施与华香，<a id="a-1r"></a>若须卧具施与卧具，<a id="a-1s"></a>若须舍宅施与舍宅，<a id="a-1t"></a>若须灯明施与灯明，<a id="a-1u"></a>若须医药施与医药，<a id="a-1v"></a>若须诸余种种资具，<a id="a-1w"></a>悉皆施与令无匮乏；<a id="a-1x"></a>或施声闻、<a id="a-1y"></a>独觉、<a id="a-1z"></a>菩萨、<a id="a-20"></a>诸佛世尊，<a id="a-21"></a>衣服、<a id="a-22"></a>饮食、<a id="a-23"></a>卧具、<a id="a-24"></a>医药、<a id="a-25"></a>房舍、<a id="a-26"></a>资具、<a id="a-27"></a>诸妙华香、<a id="a-28"></a>宝幢、<a id="a-29"></a>幡盖、<a id="a-2A"></a>妓乐、<a id="a-2B"></a>灯明，<a id="a-2C"></a>及酥油等诸余供具。<a id="a-2D"></a>如是施时，<a id="a-2E"></a>其心平等无差别想而行布施。<a id="a-2F"></a>如施持戒，<a id="a-2G"></a>犯戒亦尔；<a id="a-2H"></a>如施人趣，<a id="a-2I"></a>非人亦尔；<a id="a-2J"></a>如施内道，<a id="a-2K"></a>外道亦尔；<a id="a-2L"></a>如施诸圣，<a id="a-2M"></a>异生亦尔；<a id="a-2N"></a>如施尊贵，<a id="a-2O"></a>下贱亦尔。<a id="a-2P"></a>上从诸佛，<a id="a-2Q"></a>下至傍生，<a id="a-2R"></a>平等布施无所分别，<a id="a-2S"></a>不观福田胜劣有异。<a id="a-2T"></a>所以者何？<a id="a-2U"></a>诸菩萨摩诃萨了达一切自相皆空，<a id="a-2V"></a>空中都无上下差别故，<a id="a-2W"></a>无异想、<a id="a-2X"></a>无所分别而行布施。<a id="a-2Y"></a>是菩萨摩诃萨由无异想、<a id="a-2Z"></a>无所分别而行布施，<a id="a-2a"></a>当得无异、<a id="a-2b"></a>无分别法，<a id="a-2c"></a>谓得圆满一切相智及余无量诸佛功德。</p>
  <p id="a2d">“善现当知，<a id="a-2e"></a>若菩萨摩诃萨见傍生等有所求乞，<a id="a-2f"></a>便起是心：<a id="a-2g"></a>‘此来乞者，<a id="a-2h"></a>若是如来、<a id="a-2i"></a>应、<a id="a-2j"></a>正等觉真福田故，<a id="a-2k"></a>我应施之；<a id="a-2l"></a>若非如来、<a id="a-2m"></a>应、<a id="a-2n"></a>正等觉，<a id="a-2o"></a>是傍生等非福田故，<a id="a-2p"></a>不应施与所须资具。<a id="a-2q"></a>’是菩萨摩诃萨起如是心越菩萨法。<a id="a-2r"></a>所以者何？<a id="a-2s"></a>诸菩萨摩诃萨要净自心，<a id="a-2t"></a>福田方净，<a id="a-2u"></a>见求乞者不应念言：<a id="a-2v"></a>‘如是有情有所求乞，<a id="a-2w"></a>我应布施。<a id="a-2x"></a>如是有情有所求乞，<a id="a-2y"></a>我不应施。<a id="a-2z"></a>’若作是念，<a id="a-30"></a>违本所发大菩提心，<a id="a-31"></a>谓诸菩萨发菩提心：<a id="a-32"></a>‘我为有情当作依怙、<a id="a-33"></a>洲渚、<a id="a-34"></a>舍宅、<a id="a-35"></a>救护之处。<a id="a-36"></a>’见求乞者应起是心：<a id="a-37"></a>‘今此有情贫穷孤露，<a id="a-38"></a>我当以施而摄受之。<a id="a-39"></a>彼由此缘不盗他物，<a id="a-3A"></a>少欲喜足，<a id="a-3B"></a>能转施他。<a id="a-3C"></a>由是因缘离断生命，<a id="a-3D"></a>广说乃至离杂秽语，<a id="a-3E"></a>亦能调伏贪恚、<a id="a-3F"></a>邪见。<a id="a-3G"></a>身坏命终，<a id="a-3H"></a>乘前福业，<a id="a-3I"></a>生刹帝利大族、<a id="a-3J"></a>或婆罗门大族、<a id="a-3K"></a>或长者大族、<a id="a-3L"></a>或居士大族、<a id="a-3M"></a>或余随一富贵家生，<a id="a-3N"></a>丰饶财宝修诸善业。<a id="a-3O"></a>或因布施摄受因缘，<a id="a-3P"></a>渐依三乘而趣圆寂，<a id="a-3Q"></a>谓令趣证声闻、<a id="a-3R"></a>独觉，<a id="a-3S"></a>及无上乘般涅槃界。<a id="a-3T"></a>’</p>
  <p id="a3U">“复次，<a id="a-3V"></a>善现，<a id="a-3W"></a>若菩萨摩诃萨有诸怨敌或余有情来至其所，<a id="a-3X"></a>为损害故、<a id="a-3Y"></a>或有匮乏，<a id="a-3Z"></a>求乞身分及诸财物。<a id="a-3a"></a>是菩萨摩诃萨终不应起分别异心：<a id="a-3b"></a>‘此应施与，<a id="a-3c"></a>此不应施。<a id="a-3d"></a>’但应发起平等之心，<a id="a-3e"></a>随求身分及诸财物悉皆施与。<a id="a-3f"></a>所以者何？<a id="a-3g"></a>是菩萨摩诃萨普为饶益诸有情故，<a id="a-3h"></a>求趣无上正等菩提，<a id="a-3i"></a>不为利乐自身命故。<a id="a-3j"></a>若当发起分别异心：<a id="a-3k"></a>‘此应施与，<a id="a-3l"></a>此不应施。<a id="a-3m"></a>’便为如来、<a id="a-3n"></a>应、<a id="a-3o"></a>正等觉，<a id="a-3p"></a>及诸菩萨、<a id="a-3q"></a>独觉、<a id="a-3r"></a>声闻，<a id="a-3s"></a>世间天、<a id="a-3t"></a>人、<a id="a-3u"></a>阿素洛等，<a id="a-3v"></a>诸圣贤众共所诃责：<a id="a-3w"></a>‘谁要请汝发菩提心？<a id="a-3x"></a>誓普利乐诸有情类，<a id="a-3y"></a>无归依者为作归依，<a id="a-3z"></a>无舍宅者为作舍宅，<a id="a-40"></a>无洲渚者为作洲渚，<a id="a-41"></a>无救护者为作救护，<a id="a-42"></a>不安乐者令其安乐，<a id="a-43"></a>而今简别有施、<a id="a-44"></a>不施？<a id="a-45"></a>’</p>
  <p id="a46">“复次，<a id="a-47"></a>善现，<a id="a-48"></a>若菩萨摩诃萨行深般若波罗蜜多时，<a id="a-49"></a>有人非人来至其所，<a id="a-4A"></a>求乞种种髓脑、<a id="a-4B"></a>支节。<a id="a-4C"></a>是菩萨摩诃萨不应发起分别二心为施、<a id="a-4D"></a>不施，<a id="a-4E"></a>唯作是念：<a id="a-4F"></a>‘随彼所求，<a id="a-4G"></a>定当施与。<a id="a-4H"></a>’所以者何？<a id="a-4I"></a>是菩萨摩诃萨常作是念：<a id="a-4J"></a>‘我为利乐诸有情故而受此身。<a id="a-4K"></a>诸有来求，<a id="a-4L"></a>定当施与，<a id="a-4M"></a>不应不施。<a id="a-4N"></a>’故见乞者便起是心：<a id="a-4O"></a>‘吾今此身，<a id="a-4P"></a>本为他受。<a id="a-4Q"></a>彼不来取，<a id="a-4R"></a>尚应自送，<a id="a-4S"></a>况来求乞而当不与？<a id="a-4T"></a>’作是念已，<a id="a-4U"></a>欢喜踊跃，<a id="a-4V"></a>自解支节而授与之，<a id="a-4W"></a>复自庆言：<a id="a-4X"></a>‘今获大利，<a id="a-4Y"></a>谓舍杂秽，<a id="a-4Z"></a>得纯净身。<a id="a-4a"></a>’</p>
  <p id="a4b">“善现，<a id="a-4c"></a>诸菩萨摩诃萨行深般若波罗蜜多应如是学。</p>
  <p id="a4d">“复次，<a id="a-4e"></a>善现，<a id="a-4f"></a>若菩萨摩诃萨见乞求者便起是心：<a id="a-4g"></a>‘今于此中谁施？<a id="a-4h"></a>谁受？<a id="a-4i"></a>所施何物？<a id="a-4j"></a>由何而施？<a id="a-4k"></a>为何而施？<a id="a-4l"></a>云何而施？<a id="a-4m"></a>诸法自性皆不可得。<a id="a-4n"></a>所以者何？<a id="a-4o"></a>如是诸法皆毕竟空，<a id="a-4p"></a>非空法中有与有夺、<a id="a-4q"></a>有施有受。<a id="a-4r"></a>’善现，<a id="a-4s"></a>诸菩萨摩诃萨行深般若波罗蜜多时，<a id="a-4t"></a>应如是学诸法皆空，<a id="a-4u"></a>所谓或由内空故空，<a id="a-4v"></a>乃至或由无性自性空故空。<a id="a-4w"></a>是菩萨摩诃萨安住此空而行布施，<a id="a-4x"></a>恒无间断圆满布施波罗蜜多；<a id="a-4y"></a>由此布施波罗蜜多得圆满故，<a id="a-4z"></a>为他割截劫夺一切内外物时，<a id="a-50"></a>其心都无分别嗔恨，<a id="a-51"></a>但作是念：<a id="a-52"></a>‘有情及法一切皆空，<a id="a-53"></a>谁割截我？<a id="a-54"></a>谁劫夺我？<a id="a-55"></a>谁复受之？<a id="a-56"></a>谁作是观？<a id="a-57"></a>’</p>
  <p id="a58">“复次，<a id="a-59"></a>善现，<a id="a-5A"></a>我以佛眼遍观十方殑伽沙等诸世界中，<a id="a-5B"></a>有菩萨摩诃萨为欲利乐诸有情类，<a id="a-5C"></a>以故思愿入大地狱，<a id="a-5D"></a>见诸有情受诸剧苦，<a id="a-5E"></a>见已发起三种示导。<a id="a-5F"></a>云何为三？<a id="a-5G"></a>一者、<a id="a-5H"></a>神变示导，<a id="a-5I"></a>二者、<a id="a-5J"></a>记说示导，<a id="a-5K"></a>三者、<a id="a-5L"></a>教诫示导。<a id="a-5M"></a>是菩萨摩诃萨以神变示导，<a id="a-5N"></a>灭除地狱汤、<a id="a-5O"></a>火、<a id="a-5P"></a>刀等种种苦具；<a id="a-5Q"></a>以记说示导，<a id="a-5R"></a>记彼有情心之所念而为说法；<a id="a-5S"></a>以教诫示导，<a id="a-5T"></a>于彼发起慈、<a id="a-5U"></a>悲、<a id="a-5V"></a>喜、<a id="a-5W"></a>舍而为说法。<a id="a-5X"></a>令彼地狱诸有情类，<a id="a-5Y"></a>于菩萨所生净信心，<a id="a-5Z"></a>由此因缘从地狱出，<a id="a-5a"></a>得生天上或生人中，<a id="a-5b"></a>渐依三乘尽苦边际，<a id="a-5c"></a>证涅槃界究竟安乐。</p>
  <p id="a5d">“复次，<a id="a-5e"></a>善现，<a id="a-5f"></a>我以佛眼遍观十方殑伽沙等诸世界中，<a id="a-5g"></a>有菩萨摩诃萨承事供养诸佛世尊。<a id="a-5h"></a>是菩萨摩诃萨承事供养佛世尊时，<a id="a-5i"></a>深心欢喜爱乐恭敬，<a id="a-5j"></a>非不欢喜爱乐恭敬，<a id="a-5k"></a>于诸如来、<a id="a-5l"></a>应、<a id="a-5m"></a>正等觉所说正法，<a id="a-5n"></a>恭敬听闻、<a id="a-5o"></a>受持读诵，<a id="a-5p"></a>乃至无上正等菩提终不忘失，<a id="a-5q"></a>随所闻法，<a id="a-5r"></a>能为有情无倒宣说，<a id="a-5s"></a>令获殊胜利益安乐。</p>
  <p id="a5t">“复次，<a id="a-5u"></a>善现，<a id="a-5v"></a>我以佛眼遍观十方殑伽沙等诸世界中，<a id="a-5w"></a>有菩萨摩诃萨为欲饶益傍生趣中诸有情故自舍身命。<a id="a-5x"></a>是菩萨摩诃萨见诸傍生，<a id="a-5y"></a>饥火所逼欲相残害，<a id="a-5z"></a>起慈愍心，<a id="a-60"></a>自割身分断诸支节，<a id="a-61"></a>散掷十方恣令食啖。<a id="a-62"></a>诸傍生类得此菩萨身肉食者，<a id="a-63"></a>皆于菩萨深起爱敬惭愧之心，<a id="a-64"></a>由是因缘脱傍生趣，<a id="a-65"></a>得生天上或生人中，<a id="a-66"></a>值遇如来、<a id="a-67"></a>应、<a id="a-68"></a>正等觉，<a id="a-69"></a>闻说正法如实修行，<a id="a-6A"></a>渐依三乘而趣圆寂，<a id="a-6B"></a>谓随证入无上大乘、<a id="a-6C"></a>独觉、<a id="a-6D"></a>声闻般涅槃界。<a id="a-6E"></a>如是，<a id="a-6F"></a>善现，<a id="a-6G"></a>诸菩萨摩诃萨能为世间作难作事多所饶益，<a id="a-6H"></a>谓为利乐诸有情故，<a id="a-6I"></a>自发无上正等觉心亦令他发，<a id="a-6J"></a>自行种种如实正行亦令他行。</p>
  <p id="a6K">“复次，<a id="a-6L"></a>善现，<a id="a-6M"></a>我以佛眼遍观十方殑伽沙等诸世界中，<a id="a-6N"></a>有菩萨摩诃萨为欲饶益饿鬼趣中诸有情类，<a id="a-6O"></a>以故思愿往彼界中，<a id="a-6P"></a>方便息除饥渴等苦，<a id="a-6Q"></a>令诸饿鬼众苦既息，<a id="a-6R"></a>于此菩萨深起爱敬惭愧之心，<a id="a-6S"></a>复为宣说离悭法要，<a id="a-6T"></a>令彼闻已起惠施心，<a id="a-6U"></a>乘此善根脱饿鬼趣，<a id="a-6V"></a>得生天上或生人中，<a id="a-6W"></a>值遇如来、<a id="a-6X"></a>应、<a id="a-6Y"></a>正等觉，<a id="a-6Z"></a>供养恭敬闻正法音，<a id="a-6a"></a>渐次修行三乘正行，<a id="a-6b"></a>乃至证入无上大乘、<a id="a-6c"></a>独觉、<a id="a-6d"></a>声闻般涅槃界。<a id="a-6e"></a>如是，<a id="a-6f"></a>善现，<a id="a-6g"></a>诸菩萨摩诃萨于有情类安住大悲，<a id="a-6h"></a>发起无边方便善巧，<a id="a-6i"></a>令随证入三乘涅槃。</p>
  <p id="a6j">“复次，<a id="a-6k"></a>善现，<a id="a-6l"></a>我以佛眼遍观十方殑伽沙等诸世界中，<a id="a-6m"></a>有菩萨摩诃萨方便善巧，<a id="a-6n"></a>或为四大王众天宣说正法，<a id="a-6o"></a>乃至或为他化自在天宣说正法。<a id="a-6p"></a>是诸天众于菩萨所闻正法已，<a id="a-6q"></a>渐依三乘勤修正行，<a id="a-6r"></a>随应证入般涅槃界。<a id="a-6s"></a>善现当知，<a id="a-6t"></a>彼天众中有诸天子，<a id="a-6u"></a>耽著天上五妙欲乐，<a id="a-6v"></a>及所居止众宝宫殿。<a id="a-6w"></a>是菩萨摩诃萨示现火起，<a id="a-6x"></a>烧其宫殿令生厌怖，<a id="a-6y"></a>因为说法作是言：<a id="a-6z"></a>‘诸天子，<a id="a-70"></a>应审观察，<a id="a-71"></a>诸行无常、<a id="a-72"></a>苦、<a id="a-73"></a>空、<a id="a-74"></a>非我，<a id="a-75"></a>不可保信。<a id="a-76"></a>谁有智者，<a id="a-77"></a>于斯乐著？<a id="a-78"></a>’时，<a id="a-79"></a>诸天子闻此法音，<a id="a-7A"></a>于五妙欲深生厌怖，<a id="a-7B"></a>自观身命虚伪无常，<a id="a-7C"></a>譬如芭蕉、<a id="a-7D"></a>电光、<a id="a-7E"></a>阳焰，<a id="a-7F"></a>观诸宫殿犹如牢狱；<a id="a-7G"></a>作是观已，<a id="a-7H"></a>渐依三乘勤修正行而趣圆寂，<a id="a-7I"></a>谓渐证入三乘涅槃。</p>
  <p id="a7J">“复次，<a id="a-7K"></a>善现，<a id="a-7L"></a>我以佛眼遍观十方殑伽沙等诸世界中，<a id="a-7M"></a>有菩萨摩诃萨见诸梵天著诸见趣，<a id="a-7N"></a>方便化导令其厌舍，<a id="a-7O"></a>告言：<a id="a-7P"></a>‘天仙，<a id="a-7Q"></a>汝等何故于空、<a id="a-7R"></a>无相、<a id="a-7S"></a>虚妄、<a id="a-7T"></a>不实诸行聚中，<a id="a-7U"></a>发起如是诸恶见趣？<a id="a-7V"></a>当速舍之，<a id="a-7W"></a>信受正法，<a id="a-7X"></a>令汝长夜利益安乐！<a id="a-7Y"></a>’如是，<a id="a-7Z"></a>善现，<a id="a-7a"></a>诸菩萨摩诃萨安住大悲，<a id="a-7b"></a>为诸有情宣说法要。<a id="a-7c"></a>善现，<a id="a-7d"></a>是为菩萨摩诃萨所有甚奇希有之法。</p>
  <p id="a7e">“复次，<a id="a-7f"></a>善现，<a id="a-7g"></a>我以无障清净佛眼遍观十方殑伽沙等诸世界中，<a id="a-7h"></a>有菩萨摩诃萨以四摄事摄诸有情。<a id="a-7i"></a>云何为四？<a id="a-7j"></a>一者、<a id="a-7k"></a>布施，<a id="a-7l"></a>二者、<a id="a-7m"></a>爱语，<a id="a-7n"></a>三者、<a id="a-7o"></a>利行，<a id="a-7p"></a>四者、<a id="a-7q"></a>同事。</p>
  <p id="a7r">“善现，<a id="a-7s"></a>云何菩萨摩诃萨以布施事摄诸有情？<a id="a-7t"></a>善现，<a id="a-7u"></a>诸菩萨摩诃萨以二种施摄诸有情。<a id="a-7v"></a>云何为二？<a id="a-7w"></a>一者、<a id="a-7x"></a>财施，<a id="a-7y"></a>二者、<a id="a-7z"></a>法施。</p>
  <p id="a80">“善现，<a id="a-81"></a>云何菩萨摩诃萨能以财施摄诸有情？<a id="a-82"></a>善现，<a id="a-83"></a>诸菩萨摩诃萨行深般若波罗蜜多时，<a id="a-84"></a>能以种种饮食、<a id="a-85"></a>衣服、<a id="a-86"></a>房舍、<a id="a-87"></a>卧具、<a id="a-88"></a>车乘、<a id="a-89"></a>灯明、<a id="a-8A"></a>妓乐、<a id="a-8B"></a>香华、<a id="a-8C"></a>宝幢、<a id="a-8D"></a>幡盖及璎珞等施诸有情，<a id="a-8E"></a>或以金银、<a id="a-8F"></a>吠瑠璃宝、<a id="a-8G"></a>颇胝迦宝、<a id="a-8H"></a>珂贝、<a id="a-8I"></a>璧玉、<a id="a-8J"></a>帝青、<a id="a-8K"></a>大青、<a id="a-8L"></a>末尼、<a id="a-8M"></a>真珠、<a id="a-8N"></a>石藏、<a id="a-8O"></a>杵藏、<a id="a-8P"></a>红莲等宝施诸有情，<a id="a-8Q"></a>或以妻妾、<a id="a-8R"></a>男女、<a id="a-8S"></a>大小僮仆、<a id="a-8T"></a>侍卫、<a id="a-8U"></a>象马、<a id="a-8V"></a>牛羊及医药等施诸有情，<a id="a-8W"></a>或以种种财宝、<a id="a-8X"></a>库藏、<a id="a-8Y"></a>城邑、<a id="a-8Z"></a>聚落及王位等施诸有情，<a id="a-8a"></a>或以身分、<a id="a-8b"></a>手足、<a id="a-8c"></a>支节、<a id="a-8d"></a>头目、<a id="a-8e"></a>髓脑施诸有情。<a id="a-8f"></a>是菩萨摩诃萨以种种物置四衢道，<a id="a-8g"></a>升高台上唱如是言：<a id="a-8h"></a>‘一切有情有所须者，<a id="a-8i"></a>恣意来取，<a id="a-8j"></a>勿生疑难！<a id="a-8k"></a>如取己物，<a id="a-8l"></a>莫作他想！<a id="a-8m"></a>乃至我身手足、<a id="a-8n"></a>支节、<a id="a-8o"></a>头目、<a id="a-8p"></a>髓脑，<a id="a-8q"></a>随意取之。<a id="a-8r"></a>我于汝等，<a id="a-8s"></a>无所吝惜。<a id="a-8t"></a>’</p>
  <p id="a8u">“是菩萨摩诃萨施诸有情所须物已，<a id="a-8v"></a>复劝归依佛、<a id="a-8w"></a>法、<a id="a-8x"></a>僧宝，<a id="a-8y"></a>或劝受持五近事戒，<a id="a-8z"></a>或劝受持八近住戒，<a id="a-90"></a>或劝受持十善业道，<a id="a-91"></a>或劝修学初静虑乃至第四静虑，<a id="a-92"></a>或劝修学慈无量乃至舍无量，<a id="a-93"></a>或劝修学空无边处定乃至非想非非想处定，<a id="a-94"></a>或劝修学佛随念乃至天随念，<a id="a-95"></a>或劝修学不净观、<a id="a-96"></a>持息念，<a id="a-97"></a>或劝修学无常想乃至灭想，<a id="a-98"></a>或劝修学四念住乃至八圣道支，<a id="a-99"></a>或劝修学空、<a id="a-9A"></a>无相、<a id="a-9B"></a>无愿解脱门，<a id="a-9C"></a>或劝修学八解脱乃至十遍处，<a id="a-9D"></a>或劝修学布施波罗蜜多乃至般若波罗蜜多，<a id="a-9E"></a>或劝安住内空乃至无性自性空，<a id="a-9F"></a>或劝安住真如乃至不思议界，<a id="a-9G"></a>或劝安住苦、<a id="a-9H"></a>集、<a id="a-9I"></a>灭、<a id="a-9J"></a>道圣谛，<a id="a-9K"></a>或劝修学一切陀罗尼门、<a id="a-9L"></a>三摩地门，<a id="a-9M"></a>或劝修学净观地乃至如来地，<a id="a-9N"></a>或劝修学极喜地乃至法云地，<a id="a-9O"></a>或劝修学五眼、<a id="a-9P"></a>六神通，<a id="a-9Q"></a>或劝修学如来十力乃至十八佛不共法，<a id="a-9R"></a>或劝修学三十二大士相、<a id="a-9S"></a>八十随好，<a id="a-9T"></a>或劝修学无忘失法、<a id="a-9U"></a>恒住舍性，<a id="a-9V"></a>或劝修学一切智、<a id="a-9W"></a>道相智、<a id="a-9X"></a>一切相智，<a id="a-9Y"></a>或劝修学预流果乃至独觉菩提，<a id="a-9Z"></a>或劝修学一切菩萨摩诃萨行，<a id="a-9a"></a>或劝修学诸佛无上正等菩提。</p>
  <p id="a9b">“如是，<a id="a-9c"></a>善现，<a id="a-9d"></a>诸菩萨摩诃萨行深般若波罗蜜多方便善巧，<a id="a-9e"></a>于诸有情行财施已，<a id="a-9f"></a>复善安立诸有情类，<a id="a-9g"></a>令住无上安隐法中，<a id="a-9h"></a>乃至令得一切智智。<a id="a-9i"></a>善现，<a id="a-9j"></a>是为菩萨摩诃萨行深般若波罗蜜多时所有甚奇希有之法。</p>
  <p id="a9k">“善现，<a id="a-9l"></a>云何菩萨摩诃萨行深般若波罗蜜多时，<a id="a-9m"></a>能以法施摄诸有情？<a id="a-9n"></a>善现，<a id="a-9o"></a>法施有二种，<a id="a-9p"></a>云何为二？<a id="a-9q"></a>一者、<a id="a-9r"></a>世间法施，<a id="a-9s"></a>二者、<a id="a-9t"></a>出世法施。</p>
  <p id="a9u">“云何名为世间法施？<a id="a-9v"></a>谓诸菩萨摩诃萨行深般若波罗蜜多时，<a id="a-9w"></a>为诸有情宣说开示、<a id="a-9x"></a>分别显了世间妙法，<a id="a-9y"></a>谓不净观、<a id="a-9z"></a>若持息念、<a id="a-A0"></a>若四静虑、<a id="a-A1"></a>若四无量、<a id="a-A2"></a>若四无色定、<a id="a-A3"></a>若五神通，<a id="a-A4"></a>若余世间共异生法，<a id="a-A5"></a>如是名为世间法施。<a id="a-A6"></a>善现，<a id="a-A7"></a>何故此法名为世间？<a id="a-A8"></a>谓学此法，<a id="a-A9"></a>未能毕竟离世间故，<a id="a-AA"></a>名为世间。</p>
  <p id="aAB">“善现，<a id="a-AC"></a>是菩萨摩诃萨行此世间妙法施已，<a id="a-AD"></a>种种方便化导有情，<a id="a-AE"></a>令其远离世间诸法，<a id="a-AF"></a>种种方便化导有情，<a id="a-AG"></a>令住圣法及圣法果。<a id="a-AH"></a>善现，<a id="a-AI"></a>云何圣法及圣法果？<a id="a-AJ"></a>善现，<a id="a-AK"></a>言圣法者，<a id="a-AL"></a>谓三十七菩提分法及三解脱门等；<a id="a-AM"></a>圣法果者，<a id="a-AN"></a>谓预流果乃至独觉菩提等。<a id="a-AO"></a>善现，<a id="a-AP"></a>何故此法名为出世？<a id="a-AQ"></a>谓学此法，<a id="a-AR"></a>能令毕竟出离世间，<a id="a-AS"></a>故名出世。</p>
  <p id="aAT">“复次，<a id="a-AU"></a>善现，<a id="a-AV"></a>诸菩萨摩诃萨圣法者，<a id="a-AW"></a>谓六波罗蜜多，<a id="a-AX"></a>八解脱、<a id="a-AY"></a>八胜处、<a id="a-AZ"></a>九次第定、<a id="a-Aa"></a>十遍处，<a id="a-Ab"></a>陀罗尼门、<a id="a-Ac"></a>三摩地门，<a id="a-Ad"></a>诸菩萨地，<a id="a-Ae"></a>五眼、<a id="a-Af"></a>六神通，<a id="a-Ag"></a>如来十力、<a id="a-Ah"></a>四无所畏、<a id="a-Ai"></a>四无礙解、<a id="a-Aj"></a>大慈、<a id="a-Ak"></a>大悲、<a id="a-Al"></a>大喜、<a id="a-Am"></a>大舍、<a id="a-An"></a>十八佛不共法，<a id="a-Ao"></a>无忘失法、<a id="a-Ap"></a>恒住舍性，<a id="a-Aq"></a>一切智、<a id="a-Ar"></a>道相智、<a id="a-As"></a>一切相智等诸无漏法。<a id="a-At"></a>圣法果者，<a id="a-Au"></a>谓佛无上正等菩提大涅槃界。</p>
  <p id="aAv">“复次，<a id="a-Aw"></a>善现，<a id="a-Ax"></a>诸菩萨摩诃萨圣法者，<a id="a-Ay"></a>谓预流果智、<a id="a-Az"></a>一来果智、<a id="a-B0"></a>不还果智、<a id="a-B1"></a>阿罗汉果智、<a id="a-B2"></a>独觉菩提智、<a id="a-B3"></a>诸佛无上正等菩提智，<a id="a-B4"></a>四念住乃至八圣道支智，<a id="a-B5"></a>空、<a id="a-B6"></a>无相、<a id="a-B7"></a>无愿解脱门智，<a id="a-B8"></a>四静虑、<a id="a-B9"></a>四无量、<a id="a-BA"></a>四无色定智，<a id="a-BB"></a>八解脱、<a id="a-BC"></a>八胜处、<a id="a-BD"></a>九次第定、<a id="a-BE"></a>十遍处智，<a id="a-BF"></a>布施波罗蜜多乃至般若波罗蜜多智，<a id="a-BG"></a>一切陀罗尼门、<a id="a-BH"></a>三摩地门智，<a id="a-BI"></a>苦、<a id="a-BJ"></a>集、<a id="a-BK"></a>灭、<a id="a-BL"></a>道圣谛智，<a id="a-BM"></a>内空乃至无性自性空智，<a id="a-BN"></a>真如乃至不思议界智，<a id="a-BO"></a>极喜地乃至法云地智，<a id="a-BP"></a>五眼、<a id="a-BQ"></a>六神通智，<a id="a-BR"></a>净观地乃至如来地智，<a id="a-BS"></a>如来十力乃至十八佛不共法智，<a id="a-BT"></a>三十二大士相、<a id="a-BU"></a>八十随好智，<a id="a-BV"></a>无忘失法、<a id="a-BW"></a>恒住舍性智，<a id="a-BX"></a>一切智、<a id="a-BY"></a>道相智、<a id="a-BZ"></a>一切相智，<a id="a-Ba"></a>善法、<a id="a-Bb"></a>非善法智，<a id="a-Bc"></a>有记法、<a id="a-Bd"></a>无记法智，<a id="a-Be"></a>有漏法、<a id="a-Bf"></a>无漏法智，<a id="a-Bg"></a>世间法、<a id="a-Bh"></a>出世间法智，<a id="a-Bi"></a>有为法、<a id="a-Bj"></a>无为法智，<a id="a-Bk"></a>是名圣法。<a id="a-Bl"></a>圣法果者，<a id="a-Bm"></a>谓永断一切烦恼习气相续，<a id="a-Bn"></a>是名圣法果。<a id="a-Bo"></a>”</p>
  <p id="aBp">具寿善现白言：<a id="a-Bq"></a>“世尊，<a id="a-Br"></a>诸菩萨摩诃萨为亦能得一切相智？<a id="a-Bs"></a>”</p>
  <p id="aBt">佛告善现：<a id="a-Bu"></a>“如是，<a id="a-Bv"></a>如是，<a id="a-Bw"></a>诸菩萨摩诃萨亦名能得一切相智。<a id="a-Bx"></a>”</p>
  <p id="aBy">具寿善现复白佛言：<a id="a-Bz"></a>“若菩萨摩诃萨亦名能得一切相智，<a id="a-C0"></a>与佛世尊有何差别？<a id="a-C1"></a>”</p>
  <p id="aC2">佛告善现：<a id="a-C3"></a>“诸菩萨摩诃萨名为随得一切相智，<a id="a-C4"></a>诸佛世尊名为已得一切相智。<a id="a-C5"></a>所以者何？<a id="a-C6"></a>非诸菩萨与佛世尊条然有异，<a id="a-C7"></a>谓诸菩萨与佛世尊，<a id="a-C8"></a>俱住诸法无差别性。<a id="a-C9"></a>于诸法相求正遍知，<a id="a-CA"></a>说名菩萨；<a id="a-CB"></a>若至究竟，<a id="a-CC"></a>名佛世尊。<a id="a-CD"></a>然佛世尊，<a id="a-CE"></a>于一切法自相、<a id="a-CF"></a>共相，<a id="a-CG"></a>照了无暗，<a id="a-CH"></a>清净具足，<a id="a-CI"></a>在因位时，<a id="a-CJ"></a>名为菩萨；<a id="a-CK"></a>若至果位，<a id="a-CL"></a>名佛世尊。<a id="a-CM"></a>是谓菩萨与佛世尊，<a id="a-CN"></a>虽俱名得一切相智，<a id="a-CO"></a>而有差别。</p>
  <p id="aCP">“善现，<a id="a-CQ"></a>是名菩萨摩诃萨世间法施。<a id="a-CR"></a>诸菩萨摩诃萨依因如是世间法施，<a id="a-CS"></a>复能修行出世法施，<a id="a-CT"></a>谓诸菩萨摩诃萨行深般若波罗蜜多时方便善巧，<a id="a-CU"></a>先施有情世间善法，<a id="a-CV"></a>后令厌离世间善法，<a id="a-CW"></a>安住出世无漏圣法，<a id="a-CX"></a>乃至令得一切智智。</p>
  <p id="aCY">“善现，<a id="a-CZ"></a>云何名为出世圣法，<a id="a-Ca"></a>诸菩萨摩诃萨为诸有情宣说开示、<a id="a-Cb"></a>分别显了，<a id="a-Cc"></a>说名法施？<a id="a-Cd"></a>善现，<a id="a-Ce"></a>一切不共异生善法，<a id="a-Cf"></a>若正修学令诸有情超出世间安隐而住，<a id="a-Cg"></a>谓三十七菩提分法、<a id="a-Ch"></a>三解脱门、<a id="a-Ci"></a>八解脱、<a id="a-Cj"></a>九次第定、<a id="a-Ck"></a>四圣谛智、<a id="a-Cl"></a>波罗蜜多、<a id="a-Cm"></a>诸空等智、<a id="a-Cn"></a>菩萨十地、<a id="a-Co"></a>五眼、<a id="a-Cp"></a>六神通、<a id="a-Cq"></a>如来十力、<a id="a-Cr"></a>四无所畏、<a id="a-Cs"></a>四无礙解、<a id="a-Ct"></a>十八佛不共法、<a id="a-Cu"></a>大慈大悲大喜大舍、<a id="a-Cv"></a>三十二大士相、<a id="a-Cw"></a>八十随好、<a id="a-Cx"></a>一切陀罗尼门、<a id="a-Cy"></a>一切三摩地门，<a id="a-Cz"></a>诸如是等无漏善法，<a id="a-D0"></a>一切皆名出世圣法。<a id="a-D1"></a>若菩萨摩诃萨为诸有情宣说开示、<a id="a-D2"></a>分别显了如是诸法，<a id="a-D3"></a>名为菩萨出世法施。</p>
  <p id="aD4">“善现，<a id="a-D5"></a>此中云何名为三十七种菩提分法？<a id="a-D6"></a>谓四念住、<a id="a-D7"></a>四正断、<a id="a-D8"></a>四神足、<a id="a-D9"></a>五根、<a id="a-DA"></a>五力、<a id="a-DB"></a>七等觉支、<a id="a-DC"></a>八圣道支。<a id="a-DD"></a>善现，<a id="a-DE"></a>如是名为三十七种菩提分法。</p>
  <p id="aDF">“善现，<a id="a-DG"></a>四念住者，<a id="a-DH"></a>谓菩萨摩诃萨于内身、<a id="a-DI"></a>外身、<a id="a-DJ"></a>内外身住循身观，<a id="a-DK"></a>具足正勤，<a id="a-DL"></a>正知正念，<a id="a-DM"></a>除世贪忧，<a id="a-DN"></a>住身集观，<a id="a-DO"></a>住身灭观；<a id="a-DP"></a>由彼于身住循身观，<a id="a-DQ"></a>住身集观，<a id="a-DR"></a>住身灭观，<a id="a-DS"></a>无所依止，<a id="a-DT"></a>于诸世间无所执受，<a id="a-DU"></a>是为第一。<a id="a-DV"></a>于受、<a id="a-DW"></a>于心、<a id="a-DX"></a>于法亦尔。<a id="a-DY"></a>是名四念住。</p>
  <p id="aDZ">“善现，<a id="a-Da"></a>四正断者，<a id="a-Db"></a>谓菩萨摩诃萨为令未生恶不善法永不生故，<a id="a-Dc"></a>为令已生恶不善法永断灭故，<a id="a-Dd"></a>为令未生善法生故，<a id="a-De"></a>为令已生善法坚住不忘，<a id="a-Df"></a>修满倍增广大智作证故，<a id="a-Dg"></a>生起乐欲，<a id="a-Dh"></a>发勤精进，<a id="a-Di"></a>策心持心，<a id="a-Dj"></a>是名四正断。</p>
  <p id="aDk">“善现，<a id="a-Dl"></a>四神足者，<a id="a-Dm"></a>谓菩萨摩诃萨欲三摩地断行成就修习神足，<a id="a-Dn"></a>勤三摩地断行成就修习神足，<a id="a-Do"></a>心三摩地断行成就修习神足，<a id="a-Dp"></a>观三摩地断行成就修习神足，<a id="a-Dq"></a>依止厌、<a id="a-Dr"></a>依止离、<a id="a-Ds"></a>依止灭、<a id="a-Dt"></a>回向于舍，<a id="a-Du"></a>是名四神足。</p>
  <p id="aDv">“善现，<a id="a-Dw"></a>五根者，<a id="a-Dx"></a>谓菩萨摩诃萨信根、<a id="a-Dy"></a>精进根、<a id="a-Dz"></a>念根、<a id="a-E0"></a>定根、<a id="a-E1"></a>慧根，<a id="a-E2"></a>是名五根。</p>
  <p id="aE3">“善现，<a id="a-E4"></a>五力者，<a id="a-E5"></a>谓菩萨摩诃萨信力、<a id="a-E6"></a>精进力、<a id="a-E7"></a>念力、<a id="a-E8"></a>定力、<a id="a-E9"></a>慧力，<a id="a-EA"></a>是名五力。</p>
  <p id="aEB">“善现，<a id="a-EC"></a>七等觉支者，<a id="a-ED"></a>谓菩萨摩诃萨念等觉支、<a id="a-EE"></a>择法等觉支、<a id="a-EF"></a>精进等觉支、<a id="a-EG"></a>喜等觉支、<a id="a-EH"></a>轻安等觉支、<a id="a-EI"></a>定等觉支、<a id="a-EJ"></a>舍等觉支，<a id="a-EK"></a>是名七等觉支。</p>
  <p id="aEL">“善现，<a id="a-EM"></a>八圣道支者，<a id="a-EN"></a>谓菩萨摩诃萨正见、<a id="a-EO"></a>正思惟、<a id="a-EP"></a>正语、<a id="a-EQ"></a>正业、<a id="a-ER"></a>正命、<a id="a-ES"></a>正精进、<a id="a-ET"></a>正念、<a id="a-EU"></a>正定，<a id="a-EV"></a>是名八圣道支。</p>
  <p id="aEW">“善现，<a id="a-EX"></a>三解脱门者，<a id="a-EY"></a>谓菩萨摩诃萨空、<a id="a-EZ"></a>无相、<a id="a-Ea"></a>无愿解脱门。<a id="a-Eb"></a>云何空解脱门？<a id="a-Ec"></a>谓菩萨摩诃萨以空、<a id="a-Ed"></a>无我行相摄心一趣，<a id="a-Ee"></a>是名空解脱门。<a id="a-Ef"></a>云何无相解脱门？<a id="a-Eg"></a>谓菩萨摩诃萨以灭、<a id="a-Eh"></a>寂静行相摄心一趣，<a id="a-Ei"></a>是名无相解脱门。<a id="a-Ej"></a>云何无愿解脱门？<a id="a-Ek"></a>谓菩萨摩诃萨以苦、<a id="a-El"></a>无常行相摄心一趣，<a id="a-Em"></a>是名无愿解脱门。</p>
  <p id="aEn">“善现，<a id="a-Eo"></a>八解脱者，<a id="a-Ep"></a>谓菩萨摩诃萨有色观诸色，<a id="a-Eq"></a>是第一解脱；<a id="a-Er"></a>内无色想观外诸色，<a id="a-Es"></a>是第二解脱；<a id="a-Et"></a>净胜解身作证，<a id="a-Eu"></a>是第三解脱；<a id="a-Ev"></a>超一切色想，<a id="a-Ew"></a>灭有对想，<a id="a-Ex"></a>不思惟种种想，<a id="a-Ey"></a>入无边空，<a id="a-Ez"></a>空无边处定具足住，<a id="a-F0"></a>是第四解脱；<a id="a-F1"></a>超一切空无边处，<a id="a-F2"></a>入无边识，<a id="a-F3"></a>识无边处定具足住，<a id="a-F4"></a>是第五解脱；<a id="a-F5"></a>超一切识无边处，<a id="a-F6"></a>入无少所有，<a id="a-F7"></a>无所有处定具足住，<a id="a-F8"></a>是第六解脱；<a id="a-F9"></a>超一切无所有处，<a id="a-FA"></a>入非想非非想处定具足住，<a id="a-FB"></a>是第七解脱；<a id="a-FC"></a>超一切非想非非想处，<a id="a-FD"></a>入灭想受定具足住，<a id="a-FE"></a>是第八解脱。</p>
  <p id="aFF">“善现，<a id="a-FG"></a>九次第定者，<a id="a-FH"></a>谓菩萨摩诃萨离欲恶不善法，<a id="a-FI"></a>有寻有伺，<a id="a-FJ"></a>离生喜乐，<a id="a-FK"></a>初静虑具足住，<a id="a-FL"></a>是第一次第定；<a id="a-FM"></a>寻伺寂静，<a id="a-FN"></a>内等净，<a id="a-FO"></a>心一趣性，<a id="a-FP"></a>无寻无伺，<a id="a-FQ"></a>定生喜乐，<a id="a-FR"></a>第二静虑具足住，<a id="a-FS"></a>是第二次第定；<a id="a-FT"></a>离喜住舍，<a id="a-FU"></a>正念正知，<a id="a-FV"></a>身受乐，<a id="a-FW"></a>圣说应舍，<a id="a-FX"></a>具念乐住，<a id="a-FY"></a>第三静虑具足住，<a id="a-FZ"></a>是第三次第定；<a id="a-Fa"></a>断乐断苦，<a id="a-Fb"></a>先喜忧没，<a id="a-Fc"></a>不苦不乐，<a id="a-Fd"></a>舍念清净，<a id="a-Fe"></a>第四静虑具足住，<a id="a-Ff"></a>是第四次第定；<a id="a-Fg"></a>超一切色想，<a id="a-Fh"></a>灭有对想，<a id="a-Fi"></a>不思惟种种想，<a id="a-Fj"></a>入无边空，<a id="a-Fk"></a>空无边处定具足住，<a id="a-Fl"></a>是第五次第定；<a id="a-Fm"></a>如是乃至超一切非想非非想处，<a id="a-Fn"></a>入灭想受定具足住，<a id="a-Fo"></a>是第九次第定。</p>
  <p id="aFp">“善现，<a id="a-Fq"></a>四圣谛智者，<a id="a-Fr"></a>谓菩萨摩诃萨苦智、<a id="a-Fs"></a>集智、<a id="a-Ft"></a>灭智、<a id="a-Fu"></a>道智，<a id="a-Fv"></a>是名四圣谛智。</p>
  <p id="aFw">“善现，<a id="a-Fx"></a>波罗蜜多者，<a id="a-Fy"></a>谓菩萨摩诃萨布施、<a id="a-Fz"></a>净戒、<a id="a-G0"></a>安忍、<a id="a-G1"></a>精进、<a id="a-G2"></a>静虑、<a id="a-G3"></a>般若、<a id="a-G4"></a>方便善巧、<a id="a-G5"></a>妙愿、<a id="a-G6"></a>力、<a id="a-G7"></a>智波罗蜜多，<a id="a-G8"></a>是名波罗蜜多。</p>
  <p id="aG9">“善现，<a id="a-GA"></a>诸空等智者，<a id="a-GB"></a>谓菩萨摩诃萨内空乃至无性自性空智，<a id="a-GC"></a>及真如乃至不思议界智，<a id="a-GD"></a>是名诸空等智。</p>
  <p id="aGE">“善现，<a id="a-GF"></a>菩萨十地者，<a id="a-GG"></a>谓菩萨摩诃萨极喜地、<a id="a-GH"></a>离垢地、<a id="a-GI"></a>发光地、<a id="a-GJ"></a>焰慧地、<a id="a-GK"></a>极难胜地、<a id="a-GL"></a>现前地、<a id="a-GM"></a>远行地、<a id="a-GN"></a>不动地、<a id="a-GO"></a>善慧地、<a id="a-GP"></a>法云地，<a id="a-GQ"></a>是名菩萨十地。</p>
  <p id="aGR">“善现，<a id="a-GS"></a>五眼者，<a id="a-GT"></a>谓菩萨摩诃萨所求肉眼、<a id="a-GU"></a>天眼、<a id="a-GV"></a>圣慧眼、<a id="a-GW"></a>法眼、<a id="a-GX"></a>佛眼，<a id="a-GY"></a>是名五眼。</p>
  <p id="aGZ">“善现，<a id="a-Ga"></a>六神通者，<a id="a-Gb"></a>谓菩萨摩诃萨所学神境智证通、<a id="a-Gc"></a>天眼智证通、<a id="a-Gd"></a>天耳智证通、<a id="a-Ge"></a>他心智证通、<a id="a-Gf"></a>宿住随念智证通、<a id="a-Gg"></a>漏尽智证通，<a id="a-Gh"></a>是名六神通。</p>
  <p id="aGi">“复次，<a id="a-Gj"></a>善现，<a id="a-Gk"></a>如来十力者，<a id="a-Gl"></a>若诸如来、<a id="a-Gm"></a>应、<a id="a-Gn"></a>正等觉，<a id="a-Go"></a>于是处如实知是处，<a id="a-Gp"></a>于非处如实知非处，<a id="a-Gq"></a>是第一力。<a id="a-Gr"></a>若诸如来、<a id="a-Gs"></a>应、<a id="a-Gt"></a>正等觉，<a id="a-Gu"></a>于诸有情过去、<a id="a-Gv"></a>未来、<a id="a-Gw"></a>现在诸业及诸法受处因异熟皆如实知，<a id="a-Gx"></a>是第二力。<a id="a-Gy"></a>若诸如来、<a id="a-Gz"></a>应、<a id="a-H0"></a>正等觉，<a id="a-H1"></a>于诸世间非一种种诸界差别皆如实知，<a id="a-H2"></a>是第三力。<a id="a-H3"></a>若诸如来、<a id="a-H4"></a>应、<a id="a-H5"></a>正等觉，<a id="a-H6"></a>于诸世间非一种种胜解差别寻伺有异皆如实知，<a id="a-H7"></a>是第四力。<a id="a-H8"></a>若诸如来、<a id="a-H9"></a>应、<a id="a-HA"></a>正等觉，<a id="a-HB"></a>于诸有情补特伽罗诸根胜劣皆如实知，<a id="a-HC"></a>是第五力。<a id="a-HD"></a>若诸如来、<a id="a-HE"></a>应、<a id="a-HF"></a>正等觉，<a id="a-HG"></a>于遍趣行皆如实知，<a id="a-HH"></a>是第六力。<a id="a-HI"></a>若诸如来、<a id="a-HJ"></a>应、<a id="a-HK"></a>正等觉，<a id="a-HL"></a>普于一切静虑、<a id="a-HM"></a>解脱、<a id="a-HN"></a>等持、<a id="a-HO"></a>等至、<a id="a-HP"></a>杂染、<a id="a-HQ"></a>清净、<a id="a-HR"></a>安立差别皆如实知，<a id="a-HS"></a>是第七力。<a id="a-HT"></a>若诸如来、<a id="a-HU"></a>应、<a id="a-HV"></a>正等觉，<a id="a-HW"></a>以净天眼超过于人，<a id="a-HX"></a>见诸有情死时生时诸善恶事，<a id="a-HY"></a>如是有情因身、<a id="a-HZ"></a>语、<a id="a-Ha"></a>意三种恶行、<a id="a-Hb"></a>因诸邪见、<a id="a-Hc"></a>因谤贤圣堕诸恶趣，<a id="a-Hd"></a>如是有情因身、<a id="a-He"></a>语、<a id="a-Hf"></a>意三种妙行、<a id="a-Hg"></a>因诸正见、<a id="a-Hh"></a>因赞贤圣生诸善趣；<a id="a-Hi"></a>复以天眼清净过人，<a id="a-Hj"></a>见诸有情死时生时好色恶色，<a id="a-Hk"></a>从此复生善趣恶趣，<a id="a-Hl"></a>于诸有情随业势力生善恶趣皆如实知，<a id="a-Hm"></a>是第八力。<a id="a-Hn"></a>若诸如来、<a id="a-Ho"></a>应、<a id="a-Hp"></a>正等觉，<a id="a-Hq"></a>于诸有情过去无量诸宿住事，<a id="a-Hr"></a>或一生、<a id="a-Hs"></a>或十生、<a id="a-Ht"></a>或百生、<a id="a-Hu"></a>或千生、<a id="a-Hv"></a>或无量生、<a id="a-Hw"></a>或一劫、<a id="a-Hx"></a>或十劫、<a id="a-Hy"></a>或百劫、<a id="a-Hz"></a>或千劫、<a id="a-I0"></a>或无量劫，<a id="a-I1"></a>所有诸行、<a id="a-I2"></a>诸说、<a id="a-I3"></a>诸相皆如实知，<a id="a-I4"></a>是第九力。<a id="a-I5"></a>若诸如来、<a id="a-I6"></a>应、<a id="a-I7"></a>正等觉，<a id="a-I8"></a>于诸漏尽无漏心解脱、<a id="a-I9"></a>无漏慧解脱皆如实知，<a id="a-IA"></a>于自漏尽真解脱法，<a id="a-IB"></a>自证通慧具足而住，<a id="a-IC"></a>如实觉受：<a id="a-ID"></a>我生已尽，<a id="a-IE"></a>梵行已立，<a id="a-IF"></a>所作已办，<a id="a-IG"></a>不受后有，<a id="a-IH"></a>是第十力。<a id="a-II"></a>如是名为如来十力。</p>
  <p id="aIJ">“善现，<a id="a-IK"></a>四无所畏者，<a id="a-IL"></a>若诸如来、<a id="a-IM"></a>应、<a id="a-IN"></a>正等觉，<a id="a-IO"></a>自称我是正等觉者。<a id="a-IP"></a>设有沙门、<a id="a-IQ"></a>若婆罗门、<a id="a-IR"></a>若天魔梵、<a id="a-IS"></a>若余世间依法立难，<a id="a-IT"></a>或令忆念：<a id="a-IU"></a>‘佛于是法非正等觉。<a id="a-IV"></a>’我于彼难正见无因。<a id="a-IW"></a>以于彼难正见无因，<a id="a-IX"></a>得安隐住无怖无畏，<a id="a-IY"></a>自称我处大仙尊位，<a id="a-IZ"></a>于大众中正师子吼转大梵轮，<a id="a-Ia"></a>一切沙门、<a id="a-Ib"></a>若婆罗门、<a id="a-Ic"></a>若天魔梵、<a id="a-Id"></a>若余世间，<a id="a-Ie"></a>定无有能如法转者，<a id="a-If"></a>是第一无畏。<a id="a-Ig"></a>若诸如来、<a id="a-Ih"></a>应、<a id="a-Ii"></a>正等觉，<a id="a-Ij"></a>自称我已永尽诸漏。<a id="a-Ik"></a>设有沙门、<a id="a-Il"></a>若婆罗门、<a id="a-Im"></a>若天魔梵、<a id="a-In"></a>若余世间依法立难，<a id="a-Io"></a>或令忆念：<a id="a-Ip"></a>‘佛于是漏犹未永尽。<a id="a-Iq"></a>’我于彼难正见无因。<a id="a-Ir"></a>以于彼难正见无因，<a id="a-Is"></a>得安隐住无怖无畏，<a id="a-It"></a>自称我处大仙尊位，<a id="a-Iu"></a>于大众中正师子吼转大梵轮，<a id="a-Iv"></a>一切沙门、<a id="a-Iw"></a>若婆罗门、<a id="a-Ix"></a>若天魔梵、<a id="a-Iy"></a>若余世间，<a id="a-Iz"></a>定无有能如法转者，<a id="a-J0"></a>是第二无畏。<a id="a-J1"></a>若诸如来、<a id="a-J2"></a>应、<a id="a-J3"></a>正等觉，<a id="a-J4"></a>自称我为诸弟子众说能障法，<a id="a-J5"></a>染必为障。<a id="a-J6"></a>设有沙门、<a id="a-J7"></a>若婆罗门、<a id="a-J8"></a>若天魔梵、<a id="a-J9"></a>若余世间依法立难，<a id="a-JA"></a>或令忆念：<a id="a-JB"></a>‘有染是法不能为障。<a id="a-JC"></a>’我于彼难正见无因。<a id="a-JD"></a>以于彼难正见无因，<a id="a-JE"></a>得安隐住无怖无畏，<a id="a-JF"></a>自称我处大仙尊位，<a id="a-JG"></a>于大众中正师子吼转大梵轮，<a id="a-JH"></a>一切沙门、<a id="a-JI"></a>若婆罗门、<a id="a-JJ"></a>若天魔梵、<a id="a-JK"></a>若余世间，<a id="a-JL"></a>定无有能如法转者，<a id="a-JM"></a>是第三无畏。<a id="a-JN"></a>若诸如来、<a id="a-JO"></a>应、<a id="a-JP"></a>正等觉，<a id="a-JQ"></a>自称我为诸弟子众说出离道，<a id="a-JR"></a>诸圣修习决定出离，<a id="a-JS"></a>决定通达，<a id="a-JT"></a>正尽众苦，<a id="a-JU"></a>作苦边际。<a id="a-JV"></a>设有沙门、<a id="a-JW"></a>若婆罗门、<a id="a-JX"></a>若天魔梵、<a id="a-JY"></a>若余世间依法立难，<a id="a-JZ"></a>或令忆念：<a id="a-Ja"></a>‘有修此道非正出离、<a id="a-Jb"></a>非正通达、<a id="a-Jc"></a>非正尽苦、<a id="a-Jd"></a>非作苦边。<a id="a-Je"></a>’我于彼难正见无因。<a id="a-Jf"></a>以于彼难正见无因，<a id="a-Jg"></a>得安隐住无怖无畏，<a id="a-Jh"></a>自称我处大仙尊位，<a id="a-Ji"></a>于大众中正师子吼转大梵轮，<a id="a-Jj"></a>一切沙门、<a id="a-Jk"></a>若婆罗门、<a id="a-Jl"></a>若天魔梵、<a id="a-Jm"></a>若余世间，<a id="a-Jn"></a>定无有能如法转者，<a id="a-Jo"></a>是第四无畏。<a id="a-Jp"></a>如是名为四无所畏。</p>
  <p id="aJq">“善现，<a id="a-Jr"></a>四无礙解者，<a id="a-Js"></a>谓义无礙解、<a id="a-Jt"></a>法无礙解、<a id="a-Ju"></a>词无礙解、<a id="a-Jv"></a>辩无礙解，<a id="a-Jw"></a>如是名为四无礙解。<a id="a-Jx"></a>善现，<a id="a-Jy"></a>云何义无礙解？<a id="a-Jz"></a>谓缘义无礙智。<a id="a-K0"></a>云何法无礙解？<a id="a-K1"></a>谓缘法无礙智。<a id="a-K2"></a>云何词无礙解？<a id="a-K3"></a>谓缘词无礙智。<a id="a-K4"></a>云何辩无礙解？<a id="a-K5"></a>谓缘辩无礙智。</p>
  <p id="aK6">“善现，<a id="a-K7"></a>十八佛不共法者，<a id="a-K8"></a>谓诸如来、<a id="a-K9"></a>应、<a id="a-KA"></a>正等觉，<a id="a-KB"></a>常无误失，<a id="a-KC"></a>无卒暴音，<a id="a-KD"></a>无忘失念，<a id="a-KE"></a>无不定心，<a id="a-KF"></a>无种种想，<a id="a-KG"></a>无不择舍，<a id="a-KH"></a>志欲无退，<a id="a-KI"></a>精进无退，<a id="a-KJ"></a>忆念无退，<a id="a-KK"></a>般若无退，<a id="a-KL"></a>解脱无退，<a id="a-KM"></a>解脱知见无退，<a id="a-KN"></a>若智若见于过去世无著无礙，<a id="a-KO"></a>若智若见于现在世无著无礙，<a id="a-KP"></a>若智若见于未来世无著无礙，<a id="a-KQ"></a>一切身业智为前导随智而转，<a id="a-KR"></a>一切语业智为前导随智而转，<a id="a-KS"></a>一切意业智为前导随智而转，<a id="a-KT"></a>是名十八佛不共法。</p>
  <p id="aKU">“复次，<a id="a-KV"></a>善现，<a id="a-KW"></a>三十二大士相者，<a id="a-KX"></a>谓如来足下有平满相，<a id="a-KY"></a>妙善安住犹如奁底，<a id="a-KZ"></a>地虽高下，<a id="a-Ka"></a>随足所蹈皆悉坦然，<a id="a-Kb"></a>无不等触，<a id="a-Kc"></a>是为第一。<a id="a-Kd"></a>如来足下千辐轮文，<a id="a-Ke"></a>辋毂众相无不圆满，<a id="a-Kf"></a>是为第二。<a id="a-Kg"></a>如来手足悉皆柔软，<a id="a-Kh"></a>如睹罗绵胜过一切，<a id="a-Ki"></a>是为第三。<a id="a-Kj"></a>如来手足一一指间，<a id="a-Kk"></a>犹如雁王咸有鞔网，<a id="a-Kl"></a>金色交络，<a id="a-Km"></a>文同绮画，<a id="a-Kn"></a>是为第四。<a id="a-Ko"></a>如来手足所有诸指，<a id="a-Kp"></a>圆满纤长甚可爱乐，<a id="a-Kq"></a>是为第五。<a id="a-Kr"></a>如来足跟广长圆满，<a id="a-Ks"></a>与趺相称，<a id="a-Kt"></a>胜余有情，<a id="a-Ku"></a>是为第六。<a id="a-Kv"></a>如来足趺修高充满，<a id="a-Kw"></a>柔软妙好，<a id="a-Kx"></a>与跟相称，<a id="a-Ky"></a>是为第七。<a id="a-Kz"></a>如来双腨渐次纤圆，<a id="a-L0"></a>如瑿泥耶仙鹿王腨，<a id="a-L1"></a>是为第八。<a id="a-L2"></a>如来双臂修直[月+庸]圆，<a id="a-L3"></a>如象王鼻，<a id="a-L4"></a>平立摩膝，<a id="a-L5"></a>是为第九。<a id="a-L6"></a>如来阴相势峰藏密，<a id="a-L7"></a>其犹龙马亦如象王，<a id="a-L8"></a>是为第十。<a id="a-L9"></a>如来毛孔各一毛生，<a id="a-LA"></a>柔润绀青，<a id="a-LB"></a>右旋宛转，<a id="a-LC"></a>是第十一。<a id="a-LD"></a>如来发毛端皆上靡，<a id="a-LE"></a>右旋宛转，<a id="a-LF"></a>柔润绀青，<a id="a-LG"></a>严金色身，<a id="a-LH"></a>甚可爱乐，<a id="a-LI"></a>是第十二。<a id="a-LJ"></a>如来身皮细薄润滑，<a id="a-LK"></a>尘垢水等皆所不住，<a id="a-LL"></a>是第十三。<a id="a-LM"></a>如来身皮皆真金色，<a id="a-LN"></a>光洁晃曜如妙金台，<a id="a-LO"></a>众宝庄严，<a id="a-LP"></a>众所乐见，<a id="a-LQ"></a>是第十四。<a id="a-LR"></a>如来两足、<a id="a-LS"></a>二手掌中、<a id="a-LT"></a>颈及双肩七处充满，<a id="a-LU"></a>是第十五。<a id="a-LV"></a>如来肩项圆满殊妙，<a id="a-LW"></a>是第十六。<a id="a-LX"></a>如来膊腋悉皆充实，<a id="a-LY"></a>是第十七。<a id="a-LZ"></a>如来容仪洪满端直，<a id="a-La"></a>是第十八。<a id="a-Lb"></a>如来身相修广端严，<a id="a-Lc"></a>是第十九。<a id="a-Ld"></a>如来体相纵广量等，<a id="a-Le"></a>周匝圆满如诺瞿陀，<a id="a-Lf"></a>是第二十。<a id="a-Lg"></a>如来颔臆并身上半，<a id="a-Lh"></a>威容广大如师子王，<a id="a-Li"></a>是二十一。<a id="a-Lj"></a>如来常光面各一寻，<a id="a-Lk"></a>是二十二。<a id="a-Ll"></a>如来齿相四十齐平，<a id="a-Lm"></a>净密根深，<a id="a-Ln"></a>白逾珂雪，<a id="a-Lo"></a>是二十三。<a id="a-Lp"></a>如来四牙鲜白锋利，<a id="a-Lq"></a>是二十四。<a id="a-Lr"></a>如来常得味中上味，<a id="a-Ls"></a>是二十五。<a id="a-Lt"></a>如来舌相薄净广长，<a id="a-Lu"></a>能覆面轮至耳发际，<a id="a-Lv"></a>是二十六。<a id="a-Lw"></a>如来梵音词韵弘雅，<a id="a-Lx"></a>随众多少无不等闻，<a id="a-Ly"></a>其声洪震犹如天鼓，<a id="a-Lz"></a>发言婉约如频迦音，<a id="a-M0"></a>是二十七。<a id="a-M1"></a>如来眼睫犹如牛王，<a id="a-M2"></a>绀青齐整不相杂乱，<a id="a-M3"></a>是二十八。<a id="a-M4"></a>如来眼睛绀青鲜白，<a id="a-M5"></a>红环间饰，<a id="a-M6"></a>皎洁分明，<a id="a-M7"></a>是二十九。<a id="a-M8"></a>如来面轮其犹满月，<a id="a-M9"></a>眉相皎净如天帝弓，<a id="a-MA"></a>是第三十。<a id="a-MB"></a>如来眉间有白毫相，<a id="a-MC"></a>右旋柔软如睹罗绵，<a id="a-MD"></a>鲜白光净逾珂雪等，<a id="a-ME"></a>是三十一。<a id="a-MF"></a>如来顶上乌瑟腻沙，<a id="a-MG"></a>高显周圆犹如天盖，<a id="a-MH"></a>是三十二。<a id="a-MI"></a>是名三十二大士相。<a id="a-MJ"></a>”</p>
 </body>
</html>