<!doctype html>
<html id="z3IBT2g7c" data-ver="1123">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第四百七十二</h1>
  <h2 id="a2">第二分善达品第七十七之二</h2>
  <p id="a3">“善现，<a id="a-4"></a>云何菩萨摩诃萨行深般若波罗蜜多时，<a id="a-5"></a>如实知行相？<a id="a-6"></a>谓菩萨摩诃萨行深般若波罗蜜多时，<a id="a-7"></a>如实知行如芭蕉柱，<a id="a-8"></a>叶叶析除实不可得。<a id="a-9"></a>是名菩萨摩诃萨行深般若波罗蜜多时，<a id="a-A"></a>如实知行相。</p>
  <p id="aB">“善现，<a id="a-C"></a>云何菩萨摩诃萨行深般若波罗蜜多时，<a id="a-D"></a>如实知行生灭？<a id="a-E"></a>谓菩萨摩诃萨行深般若波罗蜜多时，<a id="a-F"></a>如实知行生时无所从来、<a id="a-G"></a>灭时无所至去，<a id="a-H"></a>虽无来无去而生灭相应。<a id="a-I"></a>是名菩萨摩诃萨行深般若波罗蜜多时，<a id="a-J"></a>如实知行生灭。</p>
  <p id="aK">“善现，<a id="a-L"></a>云何菩萨摩诃萨行深般若波罗蜜多时，<a id="a-M"></a>如实知行真如？<a id="a-N"></a>谓菩萨摩诃萨行深般若波罗蜜多时，<a id="a-O"></a>如实知行真如无生无灭、<a id="a-P"></a>无来无去、<a id="a-Q"></a>无染无净、<a id="a-R"></a>无增无减，<a id="a-S"></a>常如其性，<a id="a-T"></a>不虚妄、<a id="a-U"></a>不变易，<a id="a-V"></a>故名真如，<a id="a-W"></a>是名菩萨摩诃萨行深般若波罗蜜多时，<a id="a-X"></a>如实知行真如。</p>
  <p id="aY">“善现，<a id="a-Z"></a>云何菩萨摩诃萨行深般若波罗蜜多时，<a id="a-a"></a>如实知识相？<a id="a-b"></a>谓菩萨摩诃萨行深般若波罗蜜多时，<a id="a-c"></a>如实知识如诸幻事，<a id="a-d"></a>众缘和合假施设有，<a id="a-e"></a>实不可得。<a id="a-f"></a>谓如幻师或彼弟子，<a id="a-g"></a>于四衢道幻作四军，<a id="a-h"></a>所谓象军、<a id="a-i"></a>马军、<a id="a-j"></a>车军、<a id="a-k"></a>步军，<a id="a-l"></a>或复幻作诸余色类相，<a id="a-m"></a>虽似有而无其实；<a id="a-n"></a>识亦如是，<a id="a-o"></a>实不可得。<a id="a-p"></a>是名菩萨摩诃萨行深般若波罗蜜多时，<a id="a-q"></a>如实知识相。</p>
  <p id="ar">“善现，<a id="a-s"></a>云何菩萨摩诃萨行深般若波罗蜜多时，<a id="a-t"></a>如实知识生灭？<a id="a-u"></a>谓菩萨摩诃萨行深般若波罗蜜多时，<a id="a-v"></a>如实知识生时无所从来、<a id="a-w"></a>灭时无所至去，<a id="a-x"></a>虽无来无去而生灭相应。<a id="a-y"></a>是名菩萨摩诃萨行深般若波罗蜜多时，<a id="a-z"></a>如实知识生灭。</p>
  <p id="a10">“善现，<a id="a-11"></a>云何菩萨摩诃萨行深般若波罗蜜多时，<a id="a-12"></a>如实知识真如？<a id="a-13"></a>谓菩萨摩诃萨行深般若波罗蜜多时，<a id="a-14"></a>如实知识真如无生无灭、<a id="a-15"></a>无来无去、<a id="a-16"></a>无染无净、<a id="a-17"></a>无增无减，<a id="a-18"></a>常如其性，<a id="a-19"></a>不虚妄、<a id="a-1A"></a>不变易，<a id="a-1B"></a>故名真如。<a id="a-1C"></a>是名菩萨摩诃萨行深般若波罗蜜多时，<a id="a-1D"></a>如实知识真如。</p>
  <p id="a1E">“善现，<a id="a-1F"></a>是为菩萨摩诃萨能学如是三解脱门，<a id="a-1G"></a>则能学色蕴乃至识蕴。<a id="a-1H"></a>”</p>
  <p id="a1I">具寿善现复白佛言：<a id="a-1J"></a>“云何菩萨摩诃萨能学如是三解脱门，<a id="a-1K"></a>亦能学眼处乃至意处？<a id="a-1L"></a>”</p>
  <p id="a1M">佛告善现：<a id="a-1N"></a>“若菩萨摩诃萨行深般若波罗蜜多时，<a id="a-1O"></a>如实知眼处眼处自性空，<a id="a-1P"></a>乃至意处意处自性空，<a id="a-1Q"></a>内处自性不可得故。<a id="a-1R"></a>善现，<a id="a-1S"></a>是为菩萨摩诃萨能学如是三解脱门，<a id="a-1T"></a>亦能学眼处乃至意处。<a id="a-1U"></a>”</p>
  <p id="a1V">具寿善现复白佛言：<a id="a-1W"></a>“云何菩萨摩诃萨能学如是三解脱门，<a id="a-1X"></a>亦能学色处乃至法处？<a id="a-1Y"></a>”</p>
  <p id="a1Z">佛告善现：<a id="a-1a"></a>“若菩萨摩诃萨行深般若波罗蜜多时，<a id="a-1b"></a>如实知色处色处自性空，<a id="a-1c"></a>乃至法处法处自性空，<a id="a-1d"></a>外处自性不可得故。<a id="a-1e"></a>善现，<a id="a-1f"></a>是为菩萨摩诃萨能学如是三解脱门，<a id="a-1g"></a>亦能学色处乃至法处。<a id="a-1h"></a>”</p>
  <p id="a1i">具寿善现复白佛言：<a id="a-1j"></a>“云何菩萨摩诃萨能学如是三解脱门，<a id="a-1k"></a>亦能学眼界乃至意界？<a id="a-1l"></a>”</p>
  <p id="a1m">佛告善现：<a id="a-1n"></a>“若菩萨摩诃萨行深般若波罗蜜多时，<a id="a-1o"></a>如实知眼界眼界自性空，<a id="a-1p"></a>乃至意界意界自性空。<a id="a-1q"></a>善现，<a id="a-1r"></a>是为菩萨摩诃萨能学如是三解脱门，<a id="a-1s"></a>亦能学眼界乃至意界。<a id="a-1t"></a>”</p>
  <p id="a1u">具寿善现复白佛言：<a id="a-1v"></a>“云何菩萨摩诃萨能学如是三解脱门，<a id="a-1w"></a>亦能学色界乃至法界？<a id="a-1x"></a>”</p>
  <p id="a1y">佛告善现：<a id="a-1z"></a>“若菩萨摩诃萨行深般若波罗蜜多时，<a id="a-20"></a>如实知色界色界自性空，<a id="a-21"></a>乃至法界法界自性空。<a id="a-22"></a>善现，<a id="a-23"></a>是为菩萨摩诃萨能学如是三解脱门，<a id="a-24"></a>亦能学色界乃至法界。<a id="a-25"></a>”</p>
  <p id="a26">具寿善现复白佛言：<a id="a-27"></a>“云何菩萨摩诃萨能学如是三解脱门，<a id="a-28"></a>亦能学眼识界乃至意识界？<a id="a-29"></a>”</p>
  <p id="a2A">佛告善现：<a id="a-2B"></a>“若菩萨摩诃萨行深般若波罗蜜多时，<a id="a-2C"></a>如实知眼识界眼识界自性空，<a id="a-2D"></a>乃至意识界意识界自性空。<a id="a-2E"></a>善现，<a id="a-2F"></a>是为菩萨摩诃萨能学如是三解脱门，<a id="a-2G"></a>亦能学眼识界乃至意识界。<a id="a-2H"></a>”</p>
  <p id="a2I">具寿善现复白佛言：<a id="a-2J"></a>“云何菩萨摩诃萨能学如是三解脱门，<a id="a-2K"></a>亦能学眼触乃至意触？<a id="a-2L"></a>”</p>
  <p id="a2M">佛告善现：<a id="a-2N"></a>“若菩萨摩诃萨行深般若波罗蜜多时，<a id="a-2O"></a>如实知眼触眼触自性空，<a id="a-2P"></a>乃至意触意触自性空。<a id="a-2Q"></a>善现，<a id="a-2R"></a>是为菩萨摩诃萨能学如是三解脱门，<a id="a-2S"></a>亦能学眼触乃至意触。<a id="a-2T"></a>”</p>
  <p id="a2U">具寿善现复白佛言：<a id="a-2V"></a>“云何菩萨摩诃萨能学如是三解脱门，<a id="a-2W"></a>亦能学眼触为缘所生诸受乃至意触为缘所生诸受？<a id="a-2X"></a>”</p>
  <p id="a2Y">佛告善现：<a id="a-2Z"></a>“若菩萨摩诃萨行深般若波罗蜜多时，<a id="a-2a"></a>如实知眼触为缘所生诸受眼触为缘所生诸受自性空，<a id="a-2b"></a>乃至意触为缘所生诸受意触为缘所生诸受自性空。<a id="a-2c"></a>善现，<a id="a-2d"></a>是为菩萨摩诃萨能学如是三解脱门，<a id="a-2e"></a>亦能学眼触为缘所生诸受乃至意触为缘所生诸受。<a id="a-2f"></a>”</p>
  <p id="a2g">具寿善现复白佛言：<a id="a-2h"></a>“云何菩萨摩诃萨能学如是三解脱门，<a id="a-2i"></a>亦能学地界乃至识界？<a id="a-2j"></a>”</p>
  <p id="a2k">佛告善现：<a id="a-2l"></a>“若菩萨摩诃萨行深般若波罗蜜多时，<a id="a-2m"></a>如实知地界地界自性空，<a id="a-2n"></a>乃至识界识界自性空。<a id="a-2o"></a>善现，<a id="a-2p"></a>是为菩萨摩诃萨能学如是三解脱门，<a id="a-2q"></a>亦能学地界乃至识界。<a id="a-2r"></a>”</p>
  <p id="a2s">具寿善现复白佛言：<a id="a-2t"></a>“云何菩萨摩诃萨能学如是三解脱门，<a id="a-2u"></a>亦能学因缘乃至增上缘？<a id="a-2v"></a>”</p>
  <p id="a2w">佛告善现：<a id="a-2x"></a>“若菩萨摩诃萨行深般若波罗蜜多时，<a id="a-2y"></a>如实知因缘是种子相，<a id="a-2z"></a>等无间缘是开发相，<a id="a-30"></a>所缘缘是任持相，<a id="a-31"></a>增上缘是不礙相，<a id="a-32"></a>自性本空，<a id="a-33"></a>远离二法。<a id="a-34"></a>善现，<a id="a-35"></a>是为菩萨摩诃萨能学如是三解脱门，<a id="a-36"></a>亦能学因缘乃至增上缘。<a id="a-37"></a>”</p>
  <p id="a38">具寿善现复白佛言：<a id="a-39"></a>“云何菩萨摩诃萨能学如是三解脱门，<a id="a-3A"></a>亦能学从缘所生诸法？<a id="a-3B"></a>”</p>
  <p id="a3C">佛告善现：<a id="a-3D"></a>“若菩萨摩诃萨行深般若波罗蜜多时，<a id="a-3E"></a>如实知一切从缘所生法不生不灭、<a id="a-3F"></a>不断不常、<a id="a-3G"></a>不一不异、<a id="a-3H"></a>不来不去，<a id="a-3I"></a>绝诸戏论、<a id="a-3J"></a>本性憺怕。<a id="a-3K"></a>善现，<a id="a-3L"></a>是为菩萨摩诃萨能学如是三解脱门，<a id="a-3M"></a>亦能学从缘所生诸法。<a id="a-3N"></a>”</p>
  <p id="a3O">具寿善现复白佛言：<a id="a-3P"></a>“云何菩萨摩诃萨能学如是三解脱门，<a id="a-3Q"></a>亦能学无明乃至老死？<a id="a-3R"></a>”</p>
  <p id="a3S">佛告善现：<a id="a-3T"></a>“若菩萨摩诃萨行深般若波罗蜜多时，<a id="a-3U"></a>如实知无明乃至老死无生无灭、<a id="a-3V"></a>无染无净，<a id="a-3W"></a>自性本空，<a id="a-3X"></a>远离二法。<a id="a-3Y"></a>善现，<a id="a-3Z"></a>是为菩萨摩诃萨能学如是三解脱门，<a id="a-3a"></a>亦能学无明乃至老死。<a id="a-3b"></a>”</p>
  <p id="a3c">具寿善现复白佛言：<a id="a-3d"></a>“云何菩萨摩诃萨能学如是三解脱门，<a id="a-3e"></a>亦能学内空乃至无性自性空？<a id="a-3f"></a>”</p>
  <p id="a3g">佛告善现：<a id="a-3h"></a>“若菩萨摩诃萨行深般若波罗蜜多时，<a id="a-3i"></a>如实知内空乃至无性自性空皆无自性、<a id="a-3j"></a>都不可得而能安住。<a id="a-3k"></a>善现，<a id="a-3l"></a>是为菩萨摩诃萨能学如是三解脱门，<a id="a-3m"></a>亦能学内空乃至无性自性空。<a id="a-3n"></a>”</p>
  <p id="a3o">具寿善现复白佛言：<a id="a-3p"></a>“云何菩萨摩诃萨能学如是三解脱门，<a id="a-3q"></a>亦能学真如乃至不思议界？<a id="a-3r"></a>”</p>
  <p id="a3s">佛告善现：<a id="a-3t"></a>“若菩萨摩诃萨行深般若波罗蜜多时，<a id="a-3u"></a>如实知真如乃至不思议界皆无戏论、<a id="a-3v"></a>都无分别而能安住。<a id="a-3w"></a>善现，<a id="a-3x"></a>是为菩萨摩诃萨能学如是三解脱门，<a id="a-3y"></a>亦能学真如乃至不思议界。<a id="a-3z"></a>”</p>
  <p id="a40">具寿善现复白佛言：<a id="a-41"></a>“云何菩萨摩诃萨能学如是三解脱门，<a id="a-42"></a>亦能学苦、<a id="a-43"></a>集、<a id="a-44"></a>灭、<a id="a-45"></a>道圣谛？<a id="a-46"></a>”</p>
  <p id="a47">佛告善现：<a id="a-48"></a>“若菩萨摩诃萨行深般若波罗蜜多时，<a id="a-49"></a>如实知苦是逼迫相、<a id="a-4A"></a>集是生起相、<a id="a-4B"></a>灭是寂静相、<a id="a-4C"></a>道是出离相，<a id="a-4D"></a>自性本空，<a id="a-4E"></a>远离二法，<a id="a-4F"></a>是圣者谛。<a id="a-4G"></a>苦等即真如，<a id="a-4H"></a>真如即苦等，<a id="a-4I"></a>无二无别，<a id="a-4J"></a>唯真圣者能如实知。<a id="a-4K"></a>善现，<a id="a-4L"></a>是为菩萨摩诃萨能学如是三解脱门，<a id="a-4M"></a>亦能学苦、<a id="a-4N"></a>集、<a id="a-4O"></a>灭、<a id="a-4P"></a>道圣谛。<a id="a-4Q"></a>”</p>
  <p id="a4R">具寿善现复白佛言：<a id="a-4S"></a>“云何菩萨摩诃萨能学如是三解脱门，<a id="a-4T"></a>亦能学布施波罗蜜多乃至般若波罗蜜多？<a id="a-4U"></a>”</p>
  <p id="a4V">佛告善现：<a id="a-4W"></a>“若菩萨摩诃萨行深般若波罗蜜多时，<a id="a-4X"></a>如实知布施波罗蜜多乃至般若波罗蜜多无增无减、<a id="a-4Y"></a>无染无净、<a id="a-4Z"></a>无自性、<a id="a-4a"></a>不可得而能修习。<a id="a-4b"></a>善现，<a id="a-4c"></a>是为菩萨摩诃萨能学如是三解脱门，<a id="a-4d"></a>亦能学布施波罗蜜多乃至般若波罗蜜多。<a id="a-4e"></a>”</p>
  <p id="a4f">具寿善现复白佛言：<a id="a-4g"></a>“云何菩萨摩诃萨能学如是三解脱门，<a id="a-4h"></a>亦能学四静虑、<a id="a-4i"></a>四无量、<a id="a-4j"></a>四无色定？<a id="a-4k"></a>”</p>
  <p id="a4l">佛告善现：<a id="a-4m"></a>“若菩萨摩诃萨行深般若波罗蜜多时，<a id="a-4n"></a>如实知四静虑、<a id="a-4o"></a>四无量、<a id="a-4p"></a>四无色定无增无减、<a id="a-4q"></a>无染无净、<a id="a-4r"></a>无自性、<a id="a-4s"></a>不可得而能修习。<a id="a-4t"></a>善现，<a id="a-4u"></a>是为菩萨摩诃萨能学如是三解脱门，<a id="a-4v"></a>亦能学四静虑、<a id="a-4w"></a>四无量、<a id="a-4x"></a>四无色定。<a id="a-4y"></a>”</p>
  <p id="a4z">具寿善现复白佛言：<a id="a-50"></a>“云何菩萨摩诃萨能学如是三解脱门，<a id="a-51"></a>亦能学四念住乃至八圣道支？<a id="a-52"></a>”</p>
  <p id="a53">佛告善现：<a id="a-54"></a>“若菩萨摩诃萨行深般若波罗蜜多时，<a id="a-55"></a>如实知四念住乃至八圣道支无增无减、<a id="a-56"></a>无染无净、<a id="a-57"></a>无自性、<a id="a-58"></a>不可得而能修习。<a id="a-59"></a>善现，<a id="a-5A"></a>是为菩萨摩诃萨能如是学三解脱门，<a id="a-5B"></a>亦能学四念住乃至八圣道支。<a id="a-5C"></a>”</p>
  <p id="a5D">具寿善现复白佛言：<a id="a-5E"></a>“云何菩萨摩诃萨能学如是三解脱门，<a id="a-5F"></a>亦能学八解脱乃至十遍处？<a id="a-5G"></a>”</p>
  <p id="a5H">佛告善现：<a id="a-5I"></a>“若菩萨摩诃萨行深般若波罗蜜多时，<a id="a-5J"></a>如实知八解脱乃至十遍处无增无减、<a id="a-5K"></a>无染无净、<a id="a-5L"></a>无自性、<a id="a-5M"></a>不可得而能修习。<a id="a-5N"></a>善现，<a id="a-5O"></a>是为菩萨摩诃萨能如是学三解脱门，<a id="a-5P"></a>亦能学八解脱乃至十遍处。<a id="a-5Q"></a>”</p>
  <p id="a5R">具寿善现复白佛言：<a id="a-5S"></a>“云何菩萨摩诃萨能学如是三解脱门，<a id="a-5T"></a>亦能学极喜地乃至法云地？<a id="a-5U"></a>”</p>
  <p id="a5V">佛告善现：<a id="a-5W"></a>“若菩萨摩诃萨行深般若波罗蜜多时，<a id="a-5X"></a>如实知极喜地乃至法云地无增无减、<a id="a-5Y"></a>无染无净、<a id="a-5Z"></a>无自性、<a id="a-5a"></a>不可得而能修习。<a id="a-5b"></a>善现，<a id="a-5c"></a>是为菩萨摩诃萨能如是学三解脱门，<a id="a-5d"></a>亦能学极喜地乃至法云地。<a id="a-5e"></a>”</p>
  <p id="a5f">具寿善现复白佛言：<a id="a-5g"></a>“云何菩萨摩诃萨能学如是三解脱门，<a id="a-5h"></a>亦能学一切陀罗尼门、<a id="a-5i"></a>三摩地门？<a id="a-5j"></a>”</p>
  <p id="a5k">佛告善现：<a id="a-5l"></a>“若菩萨摩诃萨行深般若波罗蜜多时，<a id="a-5m"></a>如实知一切陀罗尼门、<a id="a-5n"></a>三摩地门无增无减、<a id="a-5o"></a>无染无净、<a id="a-5p"></a>无自性、<a id="a-5q"></a>不可得而能修习。<a id="a-5r"></a>善现，<a id="a-5s"></a>是为菩萨摩诃萨能如是学三解脱门，<a id="a-5t"></a>亦能学一切陀罗尼门、<a id="a-5u"></a>三摩地门。<a id="a-5v"></a>”</p>
  <p id="a5w">具寿善现复白佛言：<a id="a-5x"></a>“云何菩萨摩诃萨能如是学三解脱门，<a id="a-5y"></a>亦能学五眼、<a id="a-5z"></a>六神通？<a id="a-60"></a>”</p>
  <p id="a61">佛告善现：<a id="a-62"></a>“若菩萨摩诃萨行深般若波罗蜜多时，<a id="a-63"></a>如实知五眼、<a id="a-64"></a>六神通无增无减、<a id="a-65"></a>无染无净、<a id="a-66"></a>无自性、<a id="a-67"></a>不可得而能修习。<a id="a-68"></a>善现，<a id="a-69"></a>是为菩萨摩诃萨能如是学三解脱门，<a id="a-6A"></a>亦能学五眼、<a id="a-6B"></a>六神通。<a id="a-6C"></a>”</p>
  <p id="a6D">具寿善现复白佛言：<a id="a-6E"></a>“云何菩萨摩诃萨能如是学三解脱门，<a id="a-6F"></a>亦能学如来十力乃至十八佛不共法？<a id="a-6G"></a>”</p>
  <p id="a6H">佛告善现：<a id="a-6I"></a>“若菩萨摩诃萨行深般若波罗蜜多时，<a id="a-6J"></a>如实知如来十力乃至十八佛不共法无增无减、<a id="a-6K"></a>无染无净、<a id="a-6L"></a>无自性、<a id="a-6M"></a>不可得而能修习。<a id="a-6N"></a>善现，<a id="a-6O"></a>是为菩萨摩诃萨能如是学三解脱门，<a id="a-6P"></a>亦能学如来十力乃至十八佛不共法。<a id="a-6Q"></a>”</p>
  <p id="a6R">具寿善现复白佛言：<a id="a-6S"></a>“云何菩萨摩诃萨能如是学三解脱门，<a id="a-6T"></a>亦能学无忘失法、<a id="a-6U"></a>恒住舍性？<a id="a-6V"></a>”</p>
  <p id="a6W">佛告善现：<a id="a-6X"></a>“若菩萨摩诃萨行深般若波罗蜜多时，<a id="a-6Y"></a>如实知无忘失法、<a id="a-6Z"></a>恒住舍性无增无减、<a id="a-6a"></a>无染无净、<a id="a-6b"></a>无自性、<a id="a-6c"></a>不可得而能修习。<a id="a-6d"></a>善现，<a id="a-6e"></a>是为菩萨摩诃萨能如是学三解脱门，<a id="a-6f"></a>亦能学无忘失法、<a id="a-6g"></a>恒住舍性。<a id="a-6h"></a>”</p>
  <p id="a6i">具寿善现复白佛言：<a id="a-6j"></a>“云何菩萨摩诃萨能如是学三解脱门，<a id="a-6k"></a>亦能学一切智、<a id="a-6l"></a>道相智、<a id="a-6m"></a>一切相智？<a id="a-6n"></a>”</p>
  <p id="a6o">佛告善现：<a id="a-6p"></a>“若菩萨摩诃萨行深般若波罗蜜多时，<a id="a-6q"></a>如实知一切智、<a id="a-6r"></a>道相智、<a id="a-6s"></a>一切相智无增无减、<a id="a-6t"></a>无染无净、<a id="a-6u"></a>无自性、<a id="a-6v"></a>不可得而能修习。<a id="a-6w"></a>善现，<a id="a-6x"></a>是为菩萨摩诃萨能如是学三解脱门，<a id="a-6y"></a>亦能学一切智、<a id="a-6z"></a>道相智、<a id="a-70"></a>一切相智。<a id="a-71"></a>”</p>
  <p id="a72">具寿善现复白佛言：<a id="a-73"></a>“云何菩萨摩诃萨能如是学三解脱门，<a id="a-74"></a>亦能学成熟有情、<a id="a-75"></a>严净佛土？<a id="a-76"></a>”</p>
  <p id="a77">佛告善现：<a id="a-78"></a>“若菩萨摩诃萨行深般若波罗蜜多时，<a id="a-79"></a>如实知成熟有情、<a id="a-7A"></a>严净佛土无增无减、<a id="a-7B"></a>无染无净、<a id="a-7C"></a>无自性、<a id="a-7D"></a>不可得而能修习。<a id="a-7E"></a>善现，<a id="a-7F"></a>是为菩萨摩诃萨能如是学三解脱门，<a id="a-7G"></a>亦能学成熟有情、<a id="a-7H"></a>严净佛土。<a id="a-7I"></a>”</p>
  <p id="a7J">具寿善现复白佛言：<a id="a-7K"></a>“云何菩萨摩诃萨能如是学三解脱门，<a id="a-7L"></a>亦能学诸余无量无边佛法？<a id="a-7M"></a>”</p>
  <p id="a7N">佛告善现：<a id="a-7O"></a>“若菩萨摩诃萨行深般若波罗蜜多时，<a id="a-7P"></a>如实知诸余无量无边佛法无增无减、<a id="a-7Q"></a>无染无净、<a id="a-7R"></a>无自性、<a id="a-7S"></a>不可得而能修习。<a id="a-7T"></a>善现，<a id="a-7U"></a>是为菩萨摩诃萨能如是学三解脱门，<a id="a-7V"></a>亦能学诸余无量无边佛法。<a id="a-7W"></a>”</p>
  <p id="a7X">尔时，<a id="a-7Y"></a>具寿善现白佛言：<a id="a-7Z"></a>“世尊，<a id="a-7a"></a>若菩萨摩诃萨行深般若波罗蜜多时，<a id="a-7b"></a>如实了知色等诸法各各差别不相杂乱，<a id="a-7c"></a>将无以色乃至以识坏法界耶？<a id="a-7d"></a>将无以眼处乃至以意处坏法界耶？<a id="a-7e"></a>将无以色处乃至以法处坏法界耶？<a id="a-7f"></a>将无以眼界乃至以意界坏法界耶？<a id="a-7g"></a>将无以色界乃至以法界坏法界耶？<a id="a-7h"></a>将无以眼识界乃至以意识界坏法界耶？<a id="a-7i"></a>将无以眼触乃至以意触坏法界耶？<a id="a-7j"></a>将无以眼触为缘所生诸受乃至以意触为缘所生诸受坏法界耶？<a id="a-7k"></a>将无以地界乃至以识界坏法界耶？<a id="a-7l"></a>将无以因缘乃至以增上缘坏法界耶？<a id="a-7m"></a>将无以从缘所生诸法坏法界耶？<a id="a-7n"></a>将无以无明乃至以老死坏法界耶？<a id="a-7o"></a>将无以内空乃至以无性自性空坏法界耶？<a id="a-7p"></a>将无以真如乃至以不思议界坏法界耶？<a id="a-7q"></a>将无以苦、<a id="a-7r"></a>集、<a id="a-7s"></a>灭、<a id="a-7t"></a>道圣谛坏法界耶？<a id="a-7u"></a>将无以布施波罗蜜多乃至以般若波罗蜜多坏法界耶？<a id="a-7v"></a>将无以四静虑、<a id="a-7w"></a>四无量、<a id="a-7x"></a>四无色定坏法界耶？<a id="a-7y"></a>将无以四念住乃至以八圣道支坏法界耶？<a id="a-7z"></a>将无以空、<a id="a-80"></a>无相、<a id="a-81"></a>无愿解脱门坏法界耶？<a id="a-82"></a>将无以八解脱、<a id="a-83"></a>八胜处、<a id="a-84"></a>九次第定、<a id="a-85"></a>十遍处坏法界耶？<a id="a-86"></a>将无以净观地乃至以如来地坏法界耶？<a id="a-87"></a>将无以极喜地乃至以法云地坏法界耶？<a id="a-88"></a>将无以一切陀罗尼门、<a id="a-89"></a>三摩地门坏法界耶？<a id="a-8A"></a>将无以五眼、<a id="a-8B"></a>六神通坏法界耶？<a id="a-8C"></a>将无以如来十力乃至以十八佛不共法坏法界耶？<a id="a-8D"></a>将无以三十二大士相、<a id="a-8E"></a>八十随好坏法界耶？<a id="a-8F"></a>将无以无忘失法、<a id="a-8G"></a>恒住舍性坏法界耶？<a id="a-8H"></a>将无以一切智、<a id="a-8I"></a>道相智、<a id="a-8J"></a>一切相智坏法界耶？<a id="a-8K"></a>将无以预流果乃至以独觉菩提坏法界耶？<a id="a-8L"></a>将无以一切菩萨摩诃萨行坏法界耶？<a id="a-8M"></a>将无以诸佛无上正等菩提坏法界耶？<a id="a-8N"></a>将无以一切智智坏法界耶？<a id="a-8O"></a>何以故？<a id="a-8P"></a>世尊，<a id="a-8Q"></a>法界无二无差别故。<a id="a-8R"></a>”</p>
  <p id="a8S">佛告善现：<a id="a-8T"></a>“若离法界，<a id="a-8U"></a>余法可得，<a id="a-8V"></a>可言彼法能坏法界；<a id="a-8W"></a>然离法界，<a id="a-8X"></a>无法可得，<a id="a-8Y"></a>故无余法能坏法界。<a id="a-8Z"></a>所以者何？<a id="a-8a"></a>诸佛、<a id="a-8b"></a>菩萨、<a id="a-8c"></a>独觉、<a id="a-8d"></a>声闻，<a id="a-8e"></a>知离法界，<a id="a-8f"></a>无法可得；<a id="a-8g"></a>既知无法离于法界，<a id="a-8h"></a>亦不为他施设宣说，<a id="a-8i"></a>是故法界无能坏者。<a id="a-8j"></a>如是，<a id="a-8k"></a>善现，<a id="a-8l"></a>诸菩萨摩诃萨行深般若波罗蜜多时，<a id="a-8m"></a>应学法界无二、<a id="a-8n"></a>无别、<a id="a-8o"></a>不可坏相。<a id="a-8p"></a>”</p>
  <p id="a8q">具寿善现复白佛言：<a id="a-8r"></a>“若菩萨摩诃萨欲学法界，<a id="a-8s"></a>当于何学？<a id="a-8t"></a>”</p>
  <p id="a8u">佛告善现：<a id="a-8v"></a>“若菩萨摩诃萨欲学法界，<a id="a-8w"></a>当于一切法学。<a id="a-8x"></a>所以者何？<a id="a-8y"></a>善现，<a id="a-8z"></a>以一切法皆入法界故。<a id="a-90"></a>”</p>
  <p id="a91">具寿善现复白佛言：<a id="a-92"></a>“何因缘故，<a id="a-93"></a>说一切法皆入法界？<a id="a-94"></a>”</p>
  <p id="a95">佛告善现：<a id="a-96"></a>“若佛出世、<a id="a-97"></a>若不出世，<a id="a-98"></a>诸法法尔，<a id="a-99"></a>皆入法界无差别相，<a id="a-9A"></a>不由佛说。<a id="a-9B"></a>所以者何？<a id="a-9C"></a>善现，<a id="a-9D"></a>若善法非善法、<a id="a-9E"></a>若有记法无记法、<a id="a-9F"></a>若有漏法无漏法、<a id="a-9G"></a>若世间法出世间法、<a id="a-9H"></a>若有为法无为法，<a id="a-9I"></a>如是等一切法，<a id="a-9J"></a>无不皆入无相、<a id="a-9K"></a>无为、<a id="a-9L"></a>性空法界。<a id="a-9M"></a>是故，<a id="a-9N"></a>善现，<a id="a-9O"></a>诸菩萨摩诃萨行深般若波罗蜜多时，<a id="a-9P"></a>欲学法界，<a id="a-9Q"></a>当学一切法；<a id="a-9R"></a>若学一切法，<a id="a-9S"></a>即是学法界。<a id="a-9T"></a>”</p>
  <p id="a9U">具寿善现复白佛言：<a id="a-9V"></a>“若一切法皆入法界无二无别，<a id="a-9W"></a>诸菩萨摩诃萨云何当学般若波罗蜜多乃至布施波罗蜜多？<a id="a-9X"></a>云何当学初静虑乃至第四静虑？<a id="a-9Y"></a>云何当学慈无量乃至舍无量？<a id="a-9Z"></a>云何当学空无边处定乃至非想非非想处定？<a id="a-9a"></a>云何当学四念住乃至八圣道支？<a id="a-9b"></a>云何当学空、<a id="a-9c"></a>无相、<a id="a-9d"></a>无愿解脱门？<a id="a-9e"></a>云何当学八解脱乃至十遍处？<a id="a-9f"></a>云何当学极喜地乃至法云地？<a id="a-9g"></a>云何当学一切陀罗尼门、<a id="a-9h"></a>三摩地门？<a id="a-9i"></a>云何当学内空乃至无性自性空？<a id="a-9j"></a>云何当学真如乃至不思议界？<a id="a-9k"></a>云何当学苦、<a id="a-9l"></a>集、<a id="a-9m"></a>灭、<a id="a-9n"></a>道圣谛？<a id="a-9o"></a>云何当学五眼、<a id="a-9p"></a>六神通？<a id="a-9q"></a>云何当学如来十力乃至十八佛不共法？<a id="a-9r"></a>云何当学无忘失法、<a id="a-9s"></a>恒住舍性？<a id="a-9t"></a>云何当学一切智、<a id="a-9u"></a>道相智、<a id="a-9v"></a>一切相智？<a id="a-9w"></a>云何当学成满三十二大士相、<a id="a-9x"></a>八十随好？<a id="a-9y"></a>云何当学成满刹帝利大族、<a id="a-9z"></a>婆罗门大族、<a id="a-A0"></a>长者大族、<a id="a-A1"></a>居士大族？<a id="a-A2"></a>云何当学成满四大王众天乃至他化自在天？<a id="a-A3"></a>云何当学成满梵众天乃至广果天？<a id="a-A4"></a>云何当学成满无想有情天法而不乐生彼？<a id="a-A5"></a>云何当学成满净居天法而不乐生彼？<a id="a-A6"></a>云何当学空无边处天法乃至非想非非想处天法而不乐生彼？<a id="a-A7"></a>云何当学初发菩提心乃至第十发菩提心？<a id="a-A8"></a>云何当学趣证菩萨正性离生？<a id="a-A9"></a>云何当学一切声闻及独觉地而不作证？<a id="a-AA"></a>云何当学成熟有情、<a id="a-AB"></a>严净佛土？<a id="a-AC"></a>云何当学诸陀罗尼及无礙辩？<a id="a-AD"></a>云何当学一切菩萨摩诃萨道及佛无上正等菩提，<a id="a-AE"></a>如是学已知一切法一切种相，<a id="a-AF"></a>便能证得一切智智？</p>
  <p id="aAG">“世尊，<a id="a-AH"></a>非法界中有如是等种种分别，<a id="a-AI"></a>将无菩萨摩诃萨众由此分别行于颠倒，<a id="a-AJ"></a>无戏论中起诸戏论？<a id="a-AK"></a>何以故？<a id="a-AL"></a>真法界中都无分别戏论事故。</p>
  <p id="aAM">“世尊，<a id="a-AN"></a>法界非色、<a id="a-AO"></a>受、<a id="a-AP"></a>想、<a id="a-AQ"></a>行、<a id="a-AR"></a>识，<a id="a-AS"></a>亦不离色、<a id="a-AT"></a>受、<a id="a-AU"></a>想、<a id="a-AV"></a>行、<a id="a-AW"></a>识；<a id="a-AX"></a>色、<a id="a-AY"></a>受、<a id="a-AZ"></a>想、<a id="a-Aa"></a>行、<a id="a-Ab"></a>识即是法界，<a id="a-Ac"></a>法界即是色、<a id="a-Ad"></a>受、<a id="a-Ae"></a>想、<a id="a-Af"></a>行、<a id="a-Ag"></a>识。</p>
  <p id="aAh">“世尊，<a id="a-Ai"></a>法界非眼处乃至意处，<a id="a-Aj"></a>亦不离眼处乃至意处；<a id="a-Ak"></a>眼处乃至意处即是法界，<a id="a-Al"></a>法界即是眼处乃至意处。</p>
  <p id="aAm">“世尊，<a id="a-An"></a>法界非色处乃至法处，<a id="a-Ao"></a>亦不离色处乃至法处；<a id="a-Ap"></a>色处乃至法处即是法界，<a id="a-Aq"></a>法界即是色处乃至法处。</p>
  <p id="aAr">“世尊，<a id="a-As"></a>法界非眼界乃至意界，<a id="a-At"></a>亦不离眼界乃至意界；<a id="a-Au"></a>眼界乃至意界即是法界，<a id="a-Av"></a>法界即是眼界乃至意界。</p>
  <p id="aAw">“世尊，<a id="a-Ax"></a>法界非色界乃至法界，<a id="a-Ay"></a>亦不离色界乃至法界；<a id="a-Az"></a>色界乃至法界即是法界，<a id="a-B0"></a>法界即是色界乃至法界。</p>
  <p id="aB1">“世尊，<a id="a-B2"></a>法界非眼识界乃至意识界，<a id="a-B3"></a>亦不离眼识界乃至意识界；<a id="a-B4"></a>眼识界乃至意识界即是法界，<a id="a-B5"></a>法界即是眼识界乃至意识界。</p>
  <p id="aB6">“世尊，<a id="a-B7"></a>法界非眼触乃至意触，<a id="a-B8"></a>亦不离眼触乃至意触；<a id="a-B9"></a>眼触乃至意触即是法界，<a id="a-BA"></a>法界即是眼触乃至意触。</p>
  <p id="aBB">“世尊，<a id="a-BC"></a>法界非眼触为缘所生诸受乃至意触为缘所生诸受，<a id="a-BD"></a>亦不离眼触为缘所生诸受乃至意触为缘所生诸受；<a id="a-BE"></a>眼触为缘所生诸受乃至意触为缘所生诸受即是法界，<a id="a-BF"></a>法界即是眼触为缘所生诸受乃至意触为缘所生诸受。</p>
  <p id="aBG">“世尊，<a id="a-BH"></a>法界非地界乃至识界，<a id="a-BI"></a>亦不离地界乃至识界；<a id="a-BJ"></a>地界乃至识界即是法界，<a id="a-BK"></a>法界即是地界乃至识界。</p>
  <p id="aBL">“世尊，<a id="a-BM"></a>法界非因缘乃至增上缘，<a id="a-BN"></a>亦不离因缘乃至增上缘；<a id="a-BO"></a>因缘乃至增上缘即是法界，<a id="a-BP"></a>法界即是因缘乃至增上缘。</p>
  <p id="aBQ">“世尊，<a id="a-BR"></a>法界非从缘所生诸法，<a id="a-BS"></a>亦不离从缘所生诸法；<a id="a-BT"></a>从缘所生诸法即是法界，<a id="a-BU"></a>法界即是从缘所生诸法。</p>
  <p id="aBV">“世尊，<a id="a-BW"></a>法界非无明乃至老死，<a id="a-BX"></a>亦不离无明乃至老死；<a id="a-BY"></a>无明乃至老死即是法界，<a id="a-BZ"></a>法界即是无明乃至老死。</p>
  <p id="aBa">“世尊，<a id="a-Bb"></a>法界非布施波罗蜜多乃至般若波罗蜜多，<a id="a-Bc"></a>亦不离布施波罗蜜多乃至般若波罗蜜多；<a id="a-Bd"></a>布施波罗蜜多乃至般若波罗蜜多即是法界，<a id="a-Be"></a>法界即是布施波罗蜜多乃至般若波罗蜜多。</p>
  <p id="aBf">“世尊，<a id="a-Bg"></a>法界非四静虑、<a id="a-Bh"></a>四无量、<a id="a-Bi"></a>四无色定，<a id="a-Bj"></a>亦不离四静虑、<a id="a-Bk"></a>四无量、<a id="a-Bl"></a>四无色定；<a id="a-Bm"></a>四静虑、<a id="a-Bn"></a>四无量、<a id="a-Bo"></a>四无色定即是法界，<a id="a-Bp"></a>法界即是四静虑、<a id="a-Bq"></a>四无量、<a id="a-Br"></a>四无色定。</p>
  <p id="aBs">“世尊，<a id="a-Bt"></a>法界非四念住乃至八圣道支，<a id="a-Bu"></a>亦不离四念住乃至八圣道支；<a id="a-Bv"></a>四念住乃至八圣道支即是法界，<a id="a-Bw"></a>法界即是四念住乃至八圣道支。</p>
  <p id="aBx">“世尊，<a id="a-By"></a>法界非空、<a id="a-Bz"></a>无相、<a id="a-C0"></a>无愿解脱门，<a id="a-C1"></a>亦不离空、<a id="a-C2"></a>无相、<a id="a-C3"></a>无愿解脱门；<a id="a-C4"></a>空、<a id="a-C5"></a>无相、<a id="a-C6"></a>无愿解脱门即是法界，<a id="a-C7"></a>法界即是空、<a id="a-C8"></a>无相、<a id="a-C9"></a>无愿解脱门。</p>
  <p id="aCA">“世尊，<a id="a-CB"></a>法界非内空乃至无性自性空，<a id="a-CC"></a>亦不离内空乃至无性自性空；<a id="a-CD"></a>内空乃至无性自性空即是法界，<a id="a-CE"></a>法界即是内空乃至无性自性空。</p>
  <p id="aCF">“世尊，<a id="a-CG"></a>法界非苦、<a id="a-CH"></a>集、<a id="a-CI"></a>灭、<a id="a-CJ"></a>道圣谛，<a id="a-CK"></a>亦不离苦、<a id="a-CL"></a>集、<a id="a-CM"></a>灭、<a id="a-CN"></a>道圣谛；<a id="a-CO"></a>苦、<a id="a-CP"></a>集、<a id="a-CQ"></a>灭、<a id="a-CR"></a>道圣谛即是法界，<a id="a-CS"></a>法界即是苦、<a id="a-CT"></a>集、<a id="a-CU"></a>灭、<a id="a-CV"></a>道圣谛。</p>
  <p id="aCW">“世尊，<a id="a-CX"></a>法界非八解脱乃至十遍处，<a id="a-CY"></a>亦不离八解脱乃至十遍处；<a id="a-CZ"></a>八解脱乃至十遍处即是法界，<a id="a-Ca"></a>法界即是八解脱乃至十遍处。</p>
  <p id="aCb">“世尊，<a id="a-Cc"></a>法界非净观地乃至如来地，<a id="a-Cd"></a>亦不离净观地乃至如来地；<a id="a-Ce"></a>净观地乃至如来地即是法界，<a id="a-Cf"></a>法界即是净观地乃至如来地。</p>
  <p id="aCg">“世尊，<a id="a-Ch"></a>法界非极喜地乃至法云地，<a id="a-Ci"></a>亦不离极喜地乃至法云地；<a id="a-Cj"></a>极喜地乃至法云地即是法界，<a id="a-Ck"></a>法界即是极喜地乃至法云地。</p>
  <p id="aCl">“世尊，<a id="a-Cm"></a>法界非一切陀罗尼门、<a id="a-Cn"></a>三摩地门，<a id="a-Co"></a>亦不离一切陀罗尼门、<a id="a-Cp"></a>三摩地门；<a id="a-Cq"></a>一切陀罗尼门、<a id="a-Cr"></a>三摩地门即是法界，<a id="a-Cs"></a>法界即是一切陀罗尼门、<a id="a-Ct"></a>三摩地门。</p>
  <p id="aCu">“世尊，<a id="a-Cv"></a>法界非五眼、<a id="a-Cw"></a>六神通，<a id="a-Cx"></a>亦不离五眼、<a id="a-Cy"></a>六神通；<a id="a-Cz"></a>五眼、<a id="a-D0"></a>六神通即是法界，<a id="a-D1"></a>法界即是五眼、<a id="a-D2"></a>六神通。</p>
  <p id="aD3">“世尊，<a id="a-D4"></a>法界非如来十力乃至十八佛不共法，<a id="a-D5"></a>亦不离如来十力乃至十八佛不共法；<a id="a-D6"></a>如来十力乃至十八佛不共法即是法界，<a id="a-D7"></a>法界即是如来十力乃至十八佛不共法。</p>
  <p id="aD8">“世尊，<a id="a-D9"></a>法界非无忘失法、<a id="a-DA"></a>恒住舍性，<a id="a-DB"></a>亦不离无忘失法、<a id="a-DC"></a>恒住舍性；<a id="a-DD"></a>无忘失法、<a id="a-DE"></a>恒住舍性即是法界，<a id="a-DF"></a>法界即是无忘失法、<a id="a-DG"></a>恒住舍性。</p>
  <p id="aDH">“世尊，<a id="a-DI"></a>法界非一切智、<a id="a-DJ"></a>道相智、<a id="a-DK"></a>一切相智，<a id="a-DL"></a>亦不离一切智、<a id="a-DM"></a>道相智、<a id="a-DN"></a>一切相智；<a id="a-DO"></a>一切智、<a id="a-DP"></a>道相智、<a id="a-DQ"></a>一切相智即是法界，<a id="a-DR"></a>法界即是一切智、<a id="a-DS"></a>道相智、<a id="a-DT"></a>一切相智。</p>
  <p id="aDU">“世尊，<a id="a-DV"></a>法界非三十二大士相、<a id="a-DW"></a>八十随好，<a id="a-DX"></a>亦不离三十二大士相、<a id="a-DY"></a>八十随好、<a id="a-DZ"></a>三十二大士相、<a id="a-Da"></a>八十随好即是法界，<a id="a-Db"></a>法界即是三十二大士相、<a id="a-Dc"></a>八十随好。</p>
  <p id="aDd">“世尊，<a id="a-De"></a>法界非预流果乃至独觉菩提，<a id="a-Df"></a>亦不离预流果乃至独觉菩提；<a id="a-Dg"></a>预流果乃至独觉菩提即是法界，<a id="a-Dh"></a>法界即是预流果乃至独觉菩提。</p>
  <p id="aDi">“世尊，<a id="a-Dj"></a>法界非一切菩萨摩诃萨行、<a id="a-Dk"></a>诸佛无上正等菩提，<a id="a-Dl"></a>亦不离一切菩萨摩诃萨行、<a id="a-Dm"></a>诸佛无上正等菩提；<a id="a-Dn"></a>一切菩萨摩诃萨行、<a id="a-Do"></a>诸佛无上正等菩提即是法界，<a id="a-Dp"></a>法界即是一切菩萨摩诃萨行、<a id="a-Dq"></a>诸佛无上正等菩提。</p>
  <p id="aDr">“世尊，<a id="a-Ds"></a>法界非善、<a id="a-Dt"></a>非善法，<a id="a-Du"></a>亦不离善、<a id="a-Dv"></a>非善法；<a id="a-Dw"></a>善、<a id="a-Dx"></a>非善法即是法界，<a id="a-Dy"></a>法界即是善、<a id="a-Dz"></a>非善法。</p>
  <p id="aE0">“世尊，<a id="a-E1"></a>法界非有记、<a id="a-E2"></a>无记法，<a id="a-E3"></a>亦不离有记、<a id="a-E4"></a>无记法；<a id="a-E5"></a>有记、<a id="a-E6"></a>无记法即是法界，<a id="a-E7"></a>法界即是有记、<a id="a-E8"></a>无记法。</p>
  <p id="aE9">“世尊，<a id="a-EA"></a>法界非有漏、<a id="a-EB"></a>无漏法，<a id="a-EC"></a>亦不离有漏、<a id="a-ED"></a>无漏法；<a id="a-EE"></a>有漏、<a id="a-EF"></a>无漏法即是法界，<a id="a-EG"></a>法界即是有漏、<a id="a-EH"></a>无漏法。</p>
  <p id="aEI">“世尊，<a id="a-EJ"></a>法界非世间、<a id="a-EK"></a>出世间法，<a id="a-EL"></a>亦不离世间、<a id="a-EM"></a>出世间法；<a id="a-EN"></a>世间、<a id="a-EO"></a>出世间法即是法界，<a id="a-EP"></a>法界即是世间、<a id="a-EQ"></a>出世间法。<a id="a-ER"></a>”</p>
  <p id="aES">“世尊，<a id="a-ET"></a>法界非有为、<a id="a-EU"></a>无为法，<a id="a-EV"></a>亦不离有为、<a id="a-EW"></a>无为法；<a id="a-EX"></a>有为、<a id="a-EY"></a>无为法即是法界，<a id="a-EZ"></a>法界即是有为、<a id="a-Ea"></a>无为法。<a id="a-Eb"></a>”</p>
  <p id="aEc">佛告善现：<a id="a-Ed"></a>“如是，<a id="a-Ee"></a>如是，<a id="a-Ef"></a>如汝所说，<a id="a-Eg"></a>真法界中无一切种分别戏论，<a id="a-Eh"></a>法界非色、<a id="a-Ei"></a>受、<a id="a-Ej"></a>想、<a id="a-Ek"></a>行、<a id="a-El"></a>识，<a id="a-Em"></a>亦不离色、<a id="a-En"></a>受、<a id="a-Eo"></a>想、<a id="a-Ep"></a>行、<a id="a-Eq"></a>识；<a id="a-Er"></a>法界即色、<a id="a-Es"></a>受、<a id="a-Et"></a>想、<a id="a-Eu"></a>行、<a id="a-Ev"></a>识，<a id="a-Ew"></a>色、<a id="a-Ex"></a>受、<a id="a-Ey"></a>想、<a id="a-Ez"></a>行、<a id="a-F0"></a>识即法界；<a id="a-F1"></a>如是乃至法界非有为、<a id="a-F2"></a>无为法，<a id="a-F3"></a>亦不离有为、<a id="a-F4"></a>无为法；<a id="a-F5"></a>法界即有为、<a id="a-F6"></a>无为法，<a id="a-F7"></a>有为、<a id="a-F8"></a>无为法即法界。</p>
  <p id="aF9">“复次，<a id="a-FA"></a>善现，<a id="a-FB"></a>诸菩萨摩诃萨行深般若波罗蜜多时，<a id="a-FC"></a>若见有法离法界者，<a id="a-FD"></a>便非正趣所求无上正等菩提。<a id="a-FE"></a>是故，<a id="a-FF"></a>善现，<a id="a-FG"></a>诸菩萨摩诃萨行深般若波罗蜜多时，<a id="a-FH"></a>不见有法离真法界。</p>
  <p id="aFI">“善现当知，<a id="a-FJ"></a>诸菩萨摩诃萨行深般若波罗蜜多时，<a id="a-FK"></a>知一切法即真法界，<a id="a-FL"></a>方便善巧无名相法，<a id="a-FM"></a>为诸有情寄名相说，<a id="a-FN"></a>谓此是色、<a id="a-FO"></a>受、<a id="a-FP"></a>想、<a id="a-FQ"></a>行、<a id="a-FR"></a>识，<a id="a-FS"></a>此是眼处乃至意处，<a id="a-FT"></a>此是色处乃至法处，<a id="a-FU"></a>此是眼界乃至意界，<a id="a-FV"></a>此是色界乃至法界，<a id="a-FW"></a>此是眼识界乃至意识界，<a id="a-FX"></a>此是眼触乃至意触，<a id="a-FY"></a>此是眼触为缘所生诸受乃至意触为缘所生诸受，<a id="a-FZ"></a>此是地界乃至识界，<a id="a-Fa"></a>此是因缘乃至增上缘，<a id="a-Fb"></a>此是从缘所生诸法，<a id="a-Fc"></a>此是无明乃至老死，<a id="a-Fd"></a>此是善法、<a id="a-Fe"></a>非善法，<a id="a-Ff"></a>此是有记法、<a id="a-Fg"></a>无记法，<a id="a-Fh"></a>此是有漏法、<a id="a-Fi"></a>无漏法，<a id="a-Fj"></a>此是世间法、<a id="a-Fk"></a>出世间法，<a id="a-Fl"></a>此是有为法、<a id="a-Fm"></a>无为法，<a id="a-Fn"></a>此是布施波罗蜜多乃至般若波罗蜜多，<a id="a-Fo"></a>此是四静虑、<a id="a-Fp"></a>四无量、<a id="a-Fq"></a>四无色定，<a id="a-Fr"></a>此是四念住乃至八圣道支，<a id="a-Fs"></a>此是空、<a id="a-Ft"></a>无相、<a id="a-Fu"></a>无愿解脱门，<a id="a-Fv"></a>此是内空乃至无性自性空，<a id="a-Fw"></a>此是真如乃至不思议界，<a id="a-Fx"></a>此是苦、<a id="a-Fy"></a>集、<a id="a-Fz"></a>灭、<a id="a-G0"></a>道圣谛，<a id="a-G1"></a>此是八解脱乃至十遍处，<a id="a-G2"></a>此是净观地乃至如来地，<a id="a-G3"></a>此是极喜地乃至法云地，<a id="a-G4"></a>此是一切陀罗尼门、<a id="a-G5"></a>三摩地门，<a id="a-G6"></a>此是五眼、<a id="a-G7"></a>六神通，<a id="a-G8"></a>此是如来十力乃至十八佛不共法，<a id="a-G9"></a>此是无忘失法、<a id="a-GA"></a>恒住舍性，<a id="a-GB"></a>此是一切智、<a id="a-GC"></a>道相智、<a id="a-GD"></a>一切相智，<a id="a-GE"></a>此是三十二大士相、<a id="a-GF"></a>八十随好，<a id="a-GG"></a>此是预流果乃至独觉菩提，<a id="a-GH"></a>此是一切菩萨摩诃萨行，<a id="a-GI"></a>此是诸佛无上正等菩提。</p>
  <p id="aGJ">“如工幻师或彼弟子，<a id="a-GK"></a>执持少物，<a id="a-GL"></a>于众人前幻作种种异类色相，<a id="a-GM"></a>谓或幻作男女、<a id="a-GN"></a>大小；<a id="a-GO"></a>或复幻作象、<a id="a-GP"></a>马、<a id="a-GQ"></a>牛、<a id="a-GR"></a>羊、<a id="a-GS"></a>驼、<a id="a-GT"></a>驴、<a id="a-GU"></a>鸡等种种禽兽；<a id="a-GV"></a>或复幻作城邑、<a id="a-GW"></a>聚落、<a id="a-GX"></a>园林、<a id="a-GY"></a>池沼，<a id="a-GZ"></a>种种庄严甚可爱乐；<a id="a-Ga"></a>或复幻作衣服、<a id="a-Gb"></a>饮食、<a id="a-Gc"></a>房舍、<a id="a-Gd"></a>卧具、<a id="a-Ge"></a>华香、<a id="a-Gf"></a>璎珞，<a id="a-Gg"></a>种种珍宝、<a id="a-Gh"></a>财谷、<a id="a-Gi"></a>库藏；<a id="a-Gj"></a>或复幻作无量种类伎乐俳优，<a id="a-Gk"></a>令无量人欢娱受乐；<a id="a-Gl"></a>或复幻作种种形相令行布施，<a id="a-Gm"></a>或令持戒，<a id="a-Gn"></a>或令安忍，<a id="a-Go"></a>或令精进，<a id="a-Gp"></a>或令习定，<a id="a-Gq"></a>或令修慧；<a id="a-Gr"></a>或复现生刹帝利大族乃至居士大族；<a id="a-Gs"></a>或复幻作诸山、<a id="a-Gt"></a>大海、<a id="a-Gu"></a>妙高山王、<a id="a-Gv"></a>轮围山等；<a id="a-Gw"></a>或复现生四大王众天乃至他化自在天；<a id="a-Gx"></a>或复现生梵众天乃至色究竟天；<a id="a-Gy"></a>或复现生空无边处天乃至非想非非想处天；<a id="a-Gz"></a>或复现作预流、<a id="a-H0"></a>一来、<a id="a-H1"></a>不还、<a id="a-H2"></a>阿罗汉、<a id="a-H3"></a>独觉；<a id="a-H4"></a>或复现作菩萨摩诃萨，<a id="a-H5"></a>从初发心修行布施波罗蜜多乃至般若波罗蜜多，<a id="a-H6"></a>修行四静虑、<a id="a-H7"></a>四无量、<a id="a-H8"></a>四无色定，<a id="a-H9"></a>修行四念住乃至八圣道支，<a id="a-HA"></a>修行空、<a id="a-HB"></a>无相、<a id="a-HC"></a>无愿解脱门，<a id="a-HD"></a>学住内空乃至无性自性空，<a id="a-HE"></a>学住真如乃至不思议界，<a id="a-HF"></a>学住苦、<a id="a-HG"></a>集、<a id="a-HH"></a>灭、<a id="a-HI"></a>道圣谛，<a id="a-HJ"></a>趣入菩萨正性离生，<a id="a-HK"></a>修行极喜地乃至法云地，<a id="a-HL"></a>引发种种殊胜神通，<a id="a-HM"></a>放大光明照诸世界，<a id="a-HN"></a>成熟有情，<a id="a-HO"></a>严净佛土，<a id="a-HP"></a>游戏一切静虑、<a id="a-HQ"></a>解脱、<a id="a-HR"></a>等持、<a id="a-HS"></a>等至、<a id="a-HT"></a>诸陀罗尼及三摩地，<a id="a-HU"></a>修行种种诸佛功德；<a id="a-HV"></a>或复幻作如来形像，<a id="a-HW"></a>具三十二大丈夫相，<a id="a-HX"></a>八十随好圆满庄严，<a id="a-HY"></a>成就十力、<a id="a-HZ"></a>四无所畏、<a id="a-Ha"></a>四无礙解、<a id="a-Hb"></a>大慈、<a id="a-Hc"></a>大悲、<a id="a-Hd"></a>大喜、<a id="a-He"></a>大舍、<a id="a-Hf"></a>十八佛不共法、<a id="a-Hg"></a>无忘失法、<a id="a-Hh"></a>恒住舍性、<a id="a-Hi"></a>一切智、<a id="a-Hj"></a>道相智、<a id="a-Hk"></a>一切相智等无量无边不可思议殊胜功德。</p>
  <p id="aHl">“善现，<a id="a-Hm"></a>如是幻师或彼弟子为惑他故，<a id="a-Hn"></a>在众人前幻作此等诸幻化事。<a id="a-Ho"></a>其中无智男女大小见是事已，<a id="a-Hp"></a>咸惊叹言：<a id="a-Hq"></a>‘奇哉！<a id="a-Hr"></a>此人妙解众技，<a id="a-Hs"></a>能作种种甚希有事！<a id="a-Ht"></a>乃至能作如来之身，<a id="a-Hu"></a>相好庄严，<a id="a-Hv"></a>具诸功德，<a id="a-Hw"></a>令众欢乐，<a id="a-Hx"></a>自显技能。<a id="a-Hy"></a>’其中有智见此事已，<a id="a-Hz"></a>作是思惟：<a id="a-I0"></a>‘甚为神异！<a id="a-I1"></a>如何此人能现是事？<a id="a-I2"></a>其中虽无实事可得，<a id="a-I3"></a>而令愚人迷谬欢悦，<a id="a-I4"></a>于无实物起实物想！<a id="a-I5"></a>’唯有智者了达皆空，<a id="a-I6"></a>虽有见闻而无执著。</p>
 </body>
</html>