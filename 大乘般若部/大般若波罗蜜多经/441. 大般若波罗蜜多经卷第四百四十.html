<!doctype html>
<html id="z3IBT1E76" data-ver="1355">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第四百四十</h1>
  <h2 id="a2">第二分东北方品第四十三之三</h2>
  <p id="a3">“舍利子，<a id="a-4"></a>如是大乘诸善男子、<a id="a-5"></a>善女人等，<a id="a-6"></a>闻我说此甚深般若波罗蜜多，<a id="a-7"></a>心得广大妙法喜乐，<a id="a-8"></a>亦能安立无量众生于胜善法，<a id="a-9"></a>令趣无上正等菩提。<a id="a-A"></a>舍利子，<a id="a-B"></a>是善男子、<a id="a-C"></a>善女人等，<a id="a-D"></a>今于我前发弘誓愿：<a id="a-E"></a>‘我当安立无量百千诸有情类，<a id="a-F"></a>令发无上正等觉心，<a id="a-G"></a>修诸菩萨摩诃萨行，<a id="a-H"></a>示现劝导赞励庆喜，<a id="a-I"></a>令于无上正等菩提乃至得受不退转记安住菩萨不退转地。<a id="a-J"></a>’舍利子，<a id="a-K"></a>我于彼愿深生随喜。<a id="a-L"></a>何以故？<a id="a-M"></a>舍利子，<a id="a-N"></a>我观如是住菩萨乘诸善男子、<a id="a-O"></a>善女人等，<a id="a-P"></a>所发弘愿心语相应。<a id="a-Q"></a>彼善男子、<a id="a-R"></a>善女人等，<a id="a-S"></a>于当来世定能安立无量百千诸有情类，<a id="a-T"></a>令发无上正等觉心，<a id="a-U"></a>修诸菩萨摩诃萨行，<a id="a-V"></a>示现劝导赞励庆喜，<a id="a-W"></a>令于无上正等菩提乃至得受不退转记安住菩萨不退转地。</p>
  <p id="aX">“舍利子，<a id="a-Y"></a>是善男子、<a id="a-Z"></a>善女人等亦于过去无量佛前发弘誓愿：<a id="a-a"></a>‘我当安立无量百千诸有情类，<a id="a-b"></a>令发无上正等觉心，<a id="a-c"></a>修诸菩萨摩诃萨行，<a id="a-d"></a>示现劝导赞励庆喜，<a id="a-e"></a>令于无上正等菩提乃至得受不退转记安住菩萨不退转地。<a id="a-f"></a>’舍利子，<a id="a-g"></a>过去诸佛亦于彼愿深生随喜。<a id="a-h"></a>何以故？<a id="a-i"></a>舍利子，<a id="a-j"></a>过去诸佛亦观如是住菩萨乘诸善男子、<a id="a-k"></a>善女人等，<a id="a-l"></a>所发弘愿心语相应。<a id="a-m"></a>彼善男子、<a id="a-n"></a>善女人等，<a id="a-o"></a>于当来世定能安立无量百千诸有情类，<a id="a-p"></a>令发无上正等觉心，<a id="a-q"></a>修诸菩萨摩诃萨行，<a id="a-r"></a>示现劝导赞励庆喜，<a id="a-s"></a>令于无上正等菩提乃至得受不退转记安住菩萨不退转地。</p>
  <p id="at">“舍利子，<a id="a-u"></a>是善男子、<a id="a-v"></a>善女人等信解广大，<a id="a-w"></a>能依妙色、<a id="a-x"></a>声、<a id="a-y"></a>香、<a id="a-z"></a>味、<a id="a-10"></a>触修广大施，<a id="a-11"></a>修此施已复能种植广大善根，<a id="a-12"></a>因此善根复能摄受广大果报，<a id="a-13"></a>摄受如是广大果报，<a id="a-14"></a>专为利乐一切有情，<a id="a-15"></a>于诸有情能舍一切内外所有。<a id="a-16"></a>彼回如是所种善根，<a id="a-17"></a>愿生他方诸佛国土现有如来、<a id="a-18"></a>应、<a id="a-19"></a>正等觉，<a id="a-1A"></a>宣说如是甚深般若波罗蜜多无上法处。<a id="a-1B"></a>彼闻如是甚深般若波罗蜜多无上法已，<a id="a-1C"></a>复能安立彼佛土中无量百千诸有情类，<a id="a-1D"></a>令发无上正等觉心，<a id="a-1E"></a>修诸菩萨摩诃萨行，<a id="a-1F"></a>示现劝导赞励庆喜，<a id="a-1G"></a>令于无上正等菩提得不退转，<a id="a-1H"></a>由斯圆满所发大愿，<a id="a-1I"></a>速证无上正等菩提。<a id="a-1J"></a>”</p>
  <p id="a1K">时，<a id="a-1L"></a>舍利子复白佛言：<a id="a-1M"></a>“甚奇！<a id="a-1N"></a>如来、<a id="a-1O"></a>应、<a id="a-1P"></a>正等觉能于过去、<a id="a-1Q"></a>未来、<a id="a-1R"></a>现在所有诸法无不证知，<a id="a-1S"></a>于一切法真如、<a id="a-1T"></a>法界、<a id="a-1U"></a>法性、<a id="a-1V"></a>实际、<a id="a-1W"></a>虚空界等无不证知，<a id="a-1X"></a>于诸法教种种差别无不证知，<a id="a-1Y"></a>于诸有情心行差别无不证知，<a id="a-1Z"></a>于过去世诸菩萨摩诃萨无不证知，<a id="a-1a"></a>于过去世一切如来、<a id="a-1b"></a>应、<a id="a-1c"></a>正等觉无不证知，<a id="a-1d"></a>于过去世诸佛弟子及诸佛土无不证知，<a id="a-1e"></a>于未来世诸菩萨摩诃萨无不证知，<a id="a-1f"></a>于未来世一切如来、<a id="a-1g"></a>应、<a id="a-1h"></a>正等觉无不证知，<a id="a-1i"></a>于未来世诸佛弟子及诸佛土无不证知，<a id="a-1j"></a>于现在世诸菩萨摩诃萨住十方界修行差别无不证知，<a id="a-1k"></a>于现在世安住十方无量、<a id="a-1l"></a>无数、<a id="a-1m"></a>无边世界一切如来、<a id="a-1n"></a>应、<a id="a-1o"></a>正等觉安隐住持现说法者无不证知，<a id="a-1p"></a>于现在世诸佛弟子及诸佛土无不证知。<a id="a-1q"></a>世尊，<a id="a-1r"></a>若菩萨摩诃萨于六波罗蜜多，<a id="a-1s"></a>勇猛精进常求不息，<a id="a-1t"></a>彼于此六波罗蜜多，<a id="a-1u"></a>为有得时、<a id="a-1v"></a>不得时不？<a id="a-1w"></a>”</p>
  <p id="a1x">佛言：<a id="a-1y"></a>“舍利子，<a id="a-1z"></a>彼善男子、<a id="a-20"></a>善女人等，<a id="a-21"></a>常于此六波罗蜜多，<a id="a-22"></a>勇猛精进欣求不息，<a id="a-23"></a>一切时得，<a id="a-24"></a>无不得时。<a id="a-25"></a>何以故？<a id="a-26"></a>舍利子，<a id="a-27"></a>彼善男子、<a id="a-28"></a>善女人等，<a id="a-29"></a>常于此六波罗蜜多，<a id="a-2A"></a>勇猛精进欣求不息，<a id="a-2B"></a>诸佛菩萨常护念故。<a id="a-2C"></a>”</p>
  <p id="a2D">舍利子言：<a id="a-2E"></a>“世尊，<a id="a-2F"></a>彼善男子、<a id="a-2G"></a>善女人等，<a id="a-2H"></a>若不得六波罗蜜多相应经时，<a id="a-2I"></a>如何可说彼得此六波罗蜜多？<a id="a-2J"></a>”</p>
  <p id="a2K">佛言：<a id="a-2L"></a>“舍利子，<a id="a-2M"></a>彼善男子、<a id="a-2N"></a>善女人等，<a id="a-2O"></a>常于此六波罗蜜多，<a id="a-2P"></a>勇猛信求不顾身命，<a id="a-2Q"></a>有时不得此相应经，<a id="a-2R"></a>无有是处。<a id="a-2S"></a>何以故？<a id="a-2T"></a>舍利子，<a id="a-2U"></a>彼善男子、<a id="a-2V"></a>善女人等，<a id="a-2W"></a>为求无上正等菩提，<a id="a-2X"></a>示现劝导赞励庆喜诸有情类，<a id="a-2Y"></a>令于此六波罗蜜多相应经典受持读诵、<a id="a-2Z"></a>思惟修学，<a id="a-2a"></a>由此善根随所生处，<a id="a-2b"></a>常得此六波罗蜜多相应契经，<a id="a-2c"></a>受持读诵，<a id="a-2d"></a>勇猛精进、<a id="a-2e"></a>如教修行，<a id="a-2f"></a>成熟有情、<a id="a-2g"></a>严净佛土，<a id="a-2h"></a>未证无上正等菩提于其中间未曾暂废。<a id="a-2i"></a>”</p>
  <p data-pb></p>
  <h2 id="a2j">第二分魔事品第四十四</h2>
  <p id="a2k">尔时，<a id="a-2l"></a>具寿善现白佛言：<a id="a-2m"></a>“世尊，<a id="a-2n"></a>佛已赞说发趣无上正等菩提，<a id="a-2o"></a>勇猛修行布施、<a id="a-2p"></a>净戒、<a id="a-2q"></a>安忍、<a id="a-2r"></a>精进、<a id="a-2s"></a>静虑般若波罗蜜多，<a id="a-2t"></a>成熟有情、<a id="a-2u"></a>严净佛土，<a id="a-2v"></a>诸善男子、<a id="a-2w"></a>善女人等所成功德。<a id="a-2x"></a>世尊，<a id="a-2y"></a>是善男子、<a id="a-2z"></a>善女人等，<a id="a-30"></a>发趣无上正等菩提修诸行时，<a id="a-31"></a>云何应知留难魔事？<a id="a-32"></a>”</p>
  <p id="a33">佛言：<a id="a-34"></a>“善现，<a id="a-35"></a>若菩萨摩诃萨乐为有情宣说法要，<a id="a-36"></a>应时言辩不速现前，<a id="a-37"></a>当知是为菩萨魔事。<a id="a-38"></a>”</p>
  <p id="a39">具寿善现白言：<a id="a-3A"></a>“世尊，<a id="a-3B"></a>何缘菩萨摩诃萨乐为有情宣说法要，<a id="a-3C"></a>应时言辩不速现前，<a id="a-3D"></a>说为魔事？<a id="a-3E"></a>”</p>
  <p id="a3F">佛言：<a id="a-3G"></a>“善现，<a id="a-3H"></a>诸菩萨摩诃萨修行般若波罗蜜多时，<a id="a-3I"></a>由是因缘所修般若波罗蜜多乃至布施波罗蜜多难得圆满故，<a id="a-3J"></a>说菩萨摩诃萨乐为有情宣说法要，<a id="a-3K"></a>应时言辩不速现前，<a id="a-3L"></a>以为魔事。</p>
  <p id="a3M">“复次，<a id="a-3N"></a>善现，<a id="a-3O"></a>若菩萨摩诃萨乐修胜行，<a id="a-3P"></a>辩乃卒生，<a id="a-3Q"></a>当知是为菩萨魔事。<a id="a-3R"></a>”</p>
  <p id="a3S">具寿善现白言：<a id="a-3T"></a>“世尊，<a id="a-3U"></a>何缘菩萨摩诃萨乐修胜行，<a id="a-3V"></a>辩乃卒生，<a id="a-3W"></a>说为魔事？<a id="a-3X"></a>”</p>
  <p id="a3Y">佛言：<a id="a-3Z"></a>“善现，<a id="a-3a"></a>诸菩萨摩诃萨修行布施波罗蜜多乃至般若波罗蜜多，<a id="a-3b"></a>无方便善巧故，<a id="a-3c"></a>辩乃卒生，<a id="a-3d"></a>废修彼行，<a id="a-3e"></a>故说菩萨摩诃萨乐修胜行，<a id="a-3f"></a>辩乃卒生，<a id="a-3g"></a>以为魔事。</p>
  <p id="a3h">“复次，<a id="a-3i"></a>善现，<a id="a-3j"></a>住菩萨乘诸善男子、<a id="a-3k"></a>善女人等，<a id="a-3l"></a>书写般若波罗蜜多甚深经时，<a id="a-3m"></a>频申欠呿、<a id="a-3n"></a>无端戏笑、<a id="a-3o"></a>互相轻凌、<a id="a-3p"></a>身心躁扰、<a id="a-3q"></a>文句倒错、<a id="a-3r"></a>迷惑义理、<a id="a-3s"></a>不得滋味、<a id="a-3t"></a>横事欻起，<a id="a-3u"></a>书写不终，<a id="a-3v"></a>当知是为菩萨魔事。</p>
  <p id="a3w">“复次，<a id="a-3x"></a>善现，<a id="a-3y"></a>住菩萨乘诸善男子、<a id="a-3z"></a>善女人等，<a id="a-40"></a>受持读诵、<a id="a-41"></a>思惟修习、<a id="a-42"></a>说听般若波罗蜜多甚深经时，<a id="a-43"></a>频申欠呿、<a id="a-44"></a>无端戏笑、<a id="a-45"></a>互相轻凌、<a id="a-46"></a>身心躁扰、<a id="a-47"></a>文句倒错、<a id="a-48"></a>迷惑义理、<a id="a-49"></a>不得滋味、<a id="a-4A"></a>横事欻起，<a id="a-4B"></a>所作不成，<a id="a-4C"></a>当知是为菩萨魔事。<a id="a-4D"></a>”</p>
  <p id="a4E">时，<a id="a-4F"></a>具寿善现白佛言：<a id="a-4G"></a>“世尊，<a id="a-4H"></a>何因缘故，<a id="a-4I"></a>有菩萨乘诸善男子、<a id="a-4J"></a>善女人等，<a id="a-4K"></a>闻说般若波罗蜜多甚深经时，<a id="a-4L"></a>忽作是念：<a id="a-4M"></a>‘我于此经不得滋味，<a id="a-4N"></a>何用勤苦听此经为？<a id="a-4O"></a>’作是念已，<a id="a-4P"></a>即便舍去？<a id="a-4Q"></a>受持读诵、<a id="a-4R"></a>思惟修习、<a id="a-4S"></a>书写解说，<a id="a-4T"></a>亦复如是？<a id="a-4U"></a>”</p>
  <p id="a4V">佛言：<a id="a-4W"></a>“善现，<a id="a-4X"></a>是善男子、<a id="a-4Y"></a>善女人等，<a id="a-4Z"></a>于过去世未久修行般若、<a id="a-4a"></a>静虑、<a id="a-4b"></a>精进、<a id="a-4c"></a>安忍、<a id="a-4d"></a>净戒、<a id="a-4e"></a>布施波罗蜜多，<a id="a-4f"></a>是故于此甚深般若波罗蜜多听受等时不得滋味，<a id="a-4g"></a>情不忍可，<a id="a-4h"></a>即便舍去。</p>
  <p id="a4i">“复次，<a id="a-4j"></a>善现，<a id="a-4k"></a>住菩萨乘诸善男子、<a id="a-4l"></a>善女人等，<a id="a-4m"></a>闻说般若波罗蜜多甚深经时，<a id="a-4n"></a>若作是念：<a id="a-4o"></a>‘我于无上正等菩提不得受记，<a id="a-4p"></a>何用听受如是经为？<a id="a-4q"></a>’彼由此缘，<a id="a-4r"></a>心不清净不得滋味，<a id="a-4s"></a>便从坐起厌舍而去，<a id="a-4t"></a>当知是为菩萨魔事。<a id="a-4u"></a>”</p>
  <p id="a4v">时，<a id="a-4w"></a>具寿善现白佛言：<a id="a-4x"></a>“世尊，<a id="a-4y"></a>何因缘故，<a id="a-4z"></a>于此般若波罗蜜多甚深经中，<a id="a-50"></a>不授如是诸善男子、<a id="a-51"></a>善女人等无上正等大菩提记，<a id="a-52"></a>令其不忍厌舍而去？<a id="a-53"></a>”</p>
  <p id="a54">佛言：<a id="a-55"></a>“善现，<a id="a-56"></a>菩萨未入正性离生，<a id="a-57"></a>不应授彼大菩提记。<a id="a-58"></a>若授彼记增彼憍逸，<a id="a-59"></a>有损无益故不为记。</p>
  <p id="a5A">“复次，<a id="a-5B"></a>善现，<a id="a-5C"></a>住菩萨乘诸善男子、<a id="a-5D"></a>善女人等，<a id="a-5E"></a>闻说般若波罗蜜多甚深经时，<a id="a-5F"></a>若作是念：<a id="a-5G"></a>‘此中不说我等名字，<a id="a-5H"></a>何用听为？<a id="a-5I"></a>’心不清净不得滋味，<a id="a-5J"></a>便从坐起厌舍而去，<a id="a-5K"></a>当知是为菩萨魔事。<a id="a-5L"></a>”</p>
  <p id="a5M">时，<a id="a-5N"></a>具寿善现白佛言：<a id="a-5O"></a>“世尊，<a id="a-5P"></a>何因缘故，<a id="a-5Q"></a>于此般若波罗蜜多甚深经中，<a id="a-5R"></a>不记说彼菩萨名字？<a id="a-5S"></a>”</p>
  <p id="a5T">佛言：<a id="a-5U"></a>“善现，<a id="a-5V"></a>菩萨未受大菩提记，<a id="a-5W"></a>法尔不应记说名字。</p>
  <p id="a5X">“复次，<a id="a-5Y"></a>善现，<a id="a-5Z"></a>住菩萨乘诸善男子、<a id="a-5a"></a>善女人等，<a id="a-5b"></a>闻说般若波罗蜜多甚深经时，<a id="a-5c"></a>若作是念：<a id="a-5d"></a>‘此中不说我等生处城邑聚落，<a id="a-5e"></a>何用听为？<a id="a-5f"></a>’心不清净不得滋味，<a id="a-5g"></a>便从坐起厌舍而去，<a id="a-5h"></a>当知是为菩萨魔事。<a id="a-5i"></a>”</p>
  <p id="a5j">时，<a id="a-5k"></a>具寿善现白佛言：<a id="a-5l"></a>“世尊，<a id="a-5m"></a>何因缘故，<a id="a-5n"></a>于此般若波罗蜜多甚深经中，<a id="a-5o"></a>不记说彼菩萨生处城邑聚落？<a id="a-5p"></a>”</p>
  <p id="a5q">佛言：<a id="a-5r"></a>“善现，<a id="a-5s"></a>若未记彼菩萨名字，<a id="a-5t"></a>不应说其生处差别。</p>
  <p id="a5u">“复次，<a id="a-5v"></a>善现，<a id="a-5w"></a>若菩萨摩诃萨闻说般若波罗蜜多甚深经时，<a id="a-5x"></a>心不清净不得滋味而舍去者，<a id="a-5y"></a>随彼所起不清净心，<a id="a-5z"></a>厌舍此经举步多少，<a id="a-60"></a>便减尔所劫数功德，<a id="a-61"></a>获尔所劫障菩提罪；<a id="a-62"></a>受彼罪已，<a id="a-63"></a>更尔所时发勤精进，<a id="a-64"></a>求趣无上正等菩提，<a id="a-65"></a>修诸菩萨难行苦行，<a id="a-66"></a>方可复本。<a id="a-67"></a>是故菩萨若欲速证无上菩提，<a id="a-68"></a>不应厌舍甚深般若波罗蜜多。</p>
  <p id="a69">“复次，<a id="a-6A"></a>善现，<a id="a-6B"></a>住菩萨乘诸善男子、<a id="a-6C"></a>善女人等，<a id="a-6D"></a>弃舍般若波罗蜜多甚深经典，<a id="a-6E"></a>求学余经，<a id="a-6F"></a>当知是为菩萨魔事。<a id="a-6G"></a>何以故？<a id="a-6H"></a>善现，<a id="a-6I"></a>是善男子、<a id="a-6J"></a>善女人等，<a id="a-6K"></a>弃舍一切相智根本甚深般若波罗蜜多，<a id="a-6L"></a>而攀枝叶诸余经典，<a id="a-6M"></a>终不能得大菩提故。<a id="a-6N"></a>”</p>
  <p id="a6O">时，<a id="a-6P"></a>具寿善现白佛言：<a id="a-6Q"></a>“世尊，<a id="a-6R"></a>何等余经犹如枝叶，<a id="a-6S"></a>不能引发一切相智？<a id="a-6T"></a>”</p>
  <p id="a6U">佛言：<a id="a-6V"></a>“善现，<a id="a-6W"></a>若说声闻及独觉地相应之法，<a id="a-6X"></a>谓四念住、<a id="a-6Y"></a>四正断、<a id="a-6Z"></a>四神足、<a id="a-6a"></a>五根、<a id="a-6b"></a>五力、<a id="a-6c"></a>七等觉支、<a id="a-6d"></a>八圣道支及空、<a id="a-6e"></a>无相、<a id="a-6f"></a>无愿解脱门等所有诸经。<a id="a-6g"></a>若善男子、<a id="a-6h"></a>善女人等于中修学，<a id="a-6i"></a>得预流果、<a id="a-6j"></a>得一来果、<a id="a-6k"></a>得不还果、<a id="a-6l"></a>得阿罗汉果、<a id="a-6m"></a>得独觉菩提，<a id="a-6n"></a>不得无上正等菩提。<a id="a-6o"></a>是名余经犹如枝叶，<a id="a-6p"></a>不能引发一切相智。<a id="a-6q"></a>甚深般若波罗蜜多定能引发一切相智，<a id="a-6r"></a>有大势用犹如树根。<a id="a-6s"></a>是善男子、<a id="a-6t"></a>善女人等，<a id="a-6u"></a>弃舍般若波罗蜜多甚深经典求学余经，<a id="a-6v"></a>定不能得一切相智。<a id="a-6w"></a>何以故？<a id="a-6x"></a>善现，<a id="a-6y"></a>如是般若波罗蜜多甚深经典，<a id="a-6z"></a>出生菩萨摩诃萨众世、<a id="a-70"></a>出世间功德法故。<a id="a-71"></a>是故，<a id="a-72"></a>善现，<a id="a-73"></a>若菩萨摩诃萨修学般若波罗蜜多甚深经典，<a id="a-74"></a>则为修学一切菩萨摩诃萨众世、<a id="a-75"></a>出世间功德善法。</p>
  <p id="a76">“复次，<a id="a-77"></a>善现，<a id="a-78"></a>譬如饿狗弃大家食，<a id="a-79"></a>反从仆隶而求觅之；<a id="a-7A"></a>于当来世有菩萨乘诸善男子、<a id="a-7B"></a>善女人等，<a id="a-7C"></a>弃舍一切佛法根本甚深般若波罗蜜多，<a id="a-7D"></a>求学二乘相应经典亦复如是，<a id="a-7E"></a>当知是为菩萨魔事。</p>
  <p id="a7F">“复次，<a id="a-7G"></a>善现，<a id="a-7H"></a>譬如有人欲求香象，<a id="a-7I"></a>得此象已，<a id="a-7J"></a>舍而求迹。<a id="a-7K"></a>于汝意云何？<a id="a-7L"></a>是人为黠不？<a id="a-7M"></a>”</p>
  <p id="a7N">善现对曰：<a id="a-7O"></a>“是人非黠。<a id="a-7P"></a>”</p>
  <p id="a7Q">佛言：<a id="a-7R"></a>“善现，<a id="a-7S"></a>于当来世，<a id="a-7T"></a>有菩萨乘诸善男子、<a id="a-7U"></a>善女人等，<a id="a-7V"></a>弃舍一切佛法根本甚深般若波罗蜜多，<a id="a-7W"></a>求学二乘相应经典亦复如是，<a id="a-7X"></a>当知是为菩萨魔事。</p>
  <p id="a7Y">“复次，<a id="a-7Z"></a>善现，<a id="a-7a"></a>譬如有人欲见大海，<a id="a-7b"></a>既睹大海，<a id="a-7c"></a>反观牛迹，<a id="a-7d"></a>作是念言：<a id="a-7e"></a>‘大海中水，<a id="a-7f"></a>其量深广，<a id="a-7g"></a>岂及此耶？<a id="a-7h"></a>’于汝意云何？<a id="a-7i"></a>是人为黠不？<a id="a-7j"></a>”</p>
  <p id="a7k">善现对曰：<a id="a-7l"></a>“是人非黠。<a id="a-7m"></a>”</p>
  <p id="a7n">佛言：<a id="a-7o"></a>“善现，<a id="a-7p"></a>于当来世有菩萨乘诸善男子、<a id="a-7q"></a>善女人等，<a id="a-7r"></a>弃舍一切佛法根本甚深般若波罗蜜多，<a id="a-7s"></a>求学二乘相应经典亦复如是，<a id="a-7t"></a>当知是为菩萨魔事。</p>
  <p id="a7u">“复次，<a id="a-7v"></a>善现，<a id="a-7w"></a>如有工匠或彼弟子，<a id="a-7x"></a>欲造大殿如天帝释殊胜殿量，<a id="a-7y"></a>见彼殿已而反规模日月宫殿。<a id="a-7z"></a>于意云何？<a id="a-80"></a>如是工匠或彼弟子，<a id="a-81"></a>能造大殿量如帝释殊胜殿不？<a id="a-82"></a>”</p>
  <p id="a83">善现对曰：<a id="a-84"></a>“不也，<a id="a-85"></a>世尊。<a id="a-86"></a>不也，<a id="a-87"></a>善逝。<a id="a-88"></a>”</p>
  <p id="a89">佛言：<a id="a-8A"></a>“善现，<a id="a-8B"></a>于汝意云何？<a id="a-8C"></a>是人为黠不？<a id="a-8D"></a>”</p>
  <p id="a8E">善现对曰：<a id="a-8F"></a>“是人非黠，<a id="a-8G"></a>是愚痴类。<a id="a-8H"></a>”</p>
  <p id="a8I">佛言：<a id="a-8J"></a>“善现，<a id="a-8K"></a>于当来世有菩萨乘诸善男子、<a id="a-8L"></a>善女人等，<a id="a-8M"></a>欲求无上正等菩提，<a id="a-8N"></a>弃舍如是甚深般若波罗蜜多，<a id="a-8O"></a>求学二乘相应经典亦复如是。<a id="a-8P"></a>彼必不得所求无上正等菩提，<a id="a-8Q"></a>当知是为菩萨魔事。</p>
  <p id="a8R">“复次，<a id="a-8S"></a>善现，<a id="a-8T"></a>如有求见转轮圣王，<a id="a-8U"></a>见已不能善取形相舍至余处，<a id="a-8V"></a>见凡小王取其形相，<a id="a-8W"></a>作如是念：<a id="a-8X"></a>‘转轮圣王形相威德与此何异？<a id="a-8Y"></a>’于汝意云何？<a id="a-8Z"></a>是人为黠不？<a id="a-8a"></a>”</p>
  <p id="a8b">善现对曰：<a id="a-8c"></a>“是人非黠。<a id="a-8d"></a>”</p>
  <p id="a8e">佛言：<a id="a-8f"></a>“善现，<a id="a-8g"></a>于当来世有菩萨乘诸善男子、<a id="a-8h"></a>善女人等亦复如是，<a id="a-8i"></a>欲求无上正等菩提，<a id="a-8j"></a>弃舍如是甚深般若波罗蜜多，<a id="a-8k"></a>求学二乘相应经典，<a id="a-8l"></a>言：<a id="a-8m"></a>‘此经典与彼无异，<a id="a-8n"></a>何用彼为？<a id="a-8o"></a>’是善男子、<a id="a-8p"></a>善女人等，<a id="a-8q"></a>必定不得所求无上正等菩提，<a id="a-8r"></a>当知是为菩萨魔事。</p>
  <p id="a8s">“复次，<a id="a-8t"></a>善现，<a id="a-8u"></a>如有饥人得百味食，<a id="a-8v"></a>弃而求瞰稊稗等饭。<a id="a-8w"></a>于汝意云何？<a id="a-8x"></a>是人为黠不？<a id="a-8y"></a>”</p>
  <p id="a8z">善现对曰：<a id="a-90"></a>“是人非黠。<a id="a-91"></a>”</p>
  <p id="a92">佛言：<a id="a-93"></a>“善现，<a id="a-94"></a>于当来世，<a id="a-95"></a>有菩萨乘诸善男子、<a id="a-96"></a>善女人等，<a id="a-97"></a>弃大般若波罗蜜多甚深经典，<a id="a-98"></a>求学二乘相应经典，<a id="a-99"></a>于中欲求一切相智亦复如是。<a id="a-9A"></a>彼善男子、<a id="a-9B"></a>善女人等徒设劬劳，<a id="a-9C"></a>定不能得一切相智，<a id="a-9D"></a>当知是为菩萨魔事。</p>
  <p id="a9E">“复次，<a id="a-9F"></a>善现，<a id="a-9G"></a>如有贫人得无价宝，<a id="a-9H"></a>弃而翻取迦遮末尼。<a id="a-9I"></a>于汝意云何？<a id="a-9J"></a>是人为黠不？<a id="a-9K"></a>”</p>
  <p id="a9L">善现对曰：<a id="a-9M"></a>“是人非黠。<a id="a-9N"></a>”</p>
  <p id="a9O">佛言：<a id="a-9P"></a>“善现，<a id="a-9Q"></a>于当来世有菩萨乘诸善男子、<a id="a-9R"></a>善女人等，<a id="a-9S"></a>弃大般若波罗蜜多甚深经典，<a id="a-9T"></a>求学二乘相应经典，<a id="a-9U"></a>于中欲求一切相智亦复如是。<a id="a-9V"></a>彼善男子、<a id="a-9W"></a>善女人等徒设劬劳，<a id="a-9X"></a>定不能得一切相智，<a id="a-9Y"></a>当知是为菩萨魔事。</p>
  <p id="a9Z">“复次，<a id="a-9a"></a>善现，<a id="a-9b"></a>住菩萨乘诸善男子、<a id="a-9c"></a>善女人等，<a id="a-9d"></a>书大般若波罗蜜多甚深经时，<a id="a-9e"></a>欻然发起下劣寻伺，<a id="a-9f"></a>由此寻伺令所书写甚深般若波罗蜜多不得究竟。<a id="a-9g"></a>何等名为下劣寻伺？<a id="a-9h"></a>谓色寻伺，<a id="a-9i"></a>或声、<a id="a-9j"></a>香、<a id="a-9k"></a>味、<a id="a-9l"></a>触、<a id="a-9m"></a>法寻伺，<a id="a-9n"></a>或起布施、<a id="a-9o"></a>净戒、<a id="a-9p"></a>安忍、<a id="a-9q"></a>精进、<a id="a-9r"></a>静虑、<a id="a-9s"></a>般若寻伺，<a id="a-9t"></a>乃至或起无上正等菩提寻伺，<a id="a-9u"></a>令所书写甚深般若波罗蜜多不得究竟，<a id="a-9v"></a>当知是为菩萨魔事。<a id="a-9w"></a>何以故？<a id="a-9x"></a>善现，<a id="a-9y"></a>甚深般若波罗蜜多无寻伺故、<a id="a-9z"></a>难思议故、<a id="a-A0"></a>无思虑故、<a id="a-A1"></a>无生灭故、<a id="a-A2"></a>无染净故、<a id="a-A3"></a>无定乱故、<a id="a-A4"></a>离名言故、<a id="a-A5"></a>不可说故、<a id="a-A6"></a>不可得故。<a id="a-A7"></a>所以者何？<a id="a-A8"></a>善现，<a id="a-A9"></a>甚深般若波罗蜜多中，<a id="a-AA"></a>如前所说法皆无所有都不可得。<a id="a-AB"></a>住菩萨乘诸善男子、<a id="a-AC"></a>善女人等，<a id="a-AD"></a>书写般若波罗蜜多甚深经时，<a id="a-AE"></a>如是诸法扰乱其心令不究竟，<a id="a-AF"></a>是故说为菩萨魔事。<a id="a-AG"></a>”</p>
  <p id="aAH">尔时，<a id="a-AI"></a>具寿善现白佛言：<a id="a-AJ"></a>“世尊，<a id="a-AK"></a>甚深般若波罗蜜多可书写不？<a id="a-AL"></a>”</p>
  <p id="aAM">佛言：<a id="a-AN"></a>“善现，<a id="a-AO"></a>甚深般若波罗蜜多不可书写。<a id="a-AP"></a>何以故？<a id="a-AQ"></a>善现，<a id="a-AR"></a>般若波罗蜜多自性无所有不可得，<a id="a-AS"></a>静虑、<a id="a-AT"></a>精进、<a id="a-AU"></a>安忍、<a id="a-AV"></a>净戒、<a id="a-AW"></a>布施波罗蜜多自性亦无所有不可得；<a id="a-AX"></a>内空自性无所有不可得，<a id="a-AY"></a>乃至无性自性空自性亦无所有不可得；<a id="a-AZ"></a>四念住自性无所有不可得，<a id="a-Aa"></a>广说乃至十八佛不共法自性亦无所有不可得；<a id="a-Ab"></a>一切智自性无所有不可得，<a id="a-Ac"></a>道相智、<a id="a-Ad"></a>一切相智自性亦无所有不可得。<a id="a-Ae"></a>善现，<a id="a-Af"></a>诸法自性皆无所有不可得故即是无性，<a id="a-Ag"></a>如是无性即是般若波罗蜜多。<a id="a-Ah"></a>非无性法能书无性，<a id="a-Ai"></a>是故般若波罗蜜多不可书写。<a id="a-Aj"></a>善现，<a id="a-Ak"></a>住菩萨乘诸善男子、<a id="a-Al"></a>善女人等，<a id="a-Am"></a>若于如是甚深般若波罗蜜多起无性想，<a id="a-An"></a>当知是为菩萨魔事。<a id="a-Ao"></a>”</p>
  <p id="aAp">时，<a id="a-Aq"></a>具寿善现复白佛言：<a id="a-Ar"></a>“世尊，<a id="a-As"></a>住菩萨乘诸善男子、<a id="a-At"></a>善女人等，<a id="a-Au"></a>书写如是甚深般若波罗蜜多，<a id="a-Av"></a>若作是念：<a id="a-Aw"></a>‘我以文字书写如是甚深般若波罗蜜多。<a id="a-Ax"></a>’彼依文字执著般若波罗蜜多，<a id="a-Ay"></a>当知是为菩萨魔事。<a id="a-Az"></a>”</p>
  <p id="aB0">佛言：<a id="a-B1"></a>“善现，<a id="a-B2"></a>如是，<a id="a-B3"></a>如是，<a id="a-B4"></a>如汝所说。<a id="a-B5"></a>何以故？<a id="a-B6"></a>善现，<a id="a-B7"></a>于此般若波罗蜜多甚深经中，<a id="a-B8"></a>色无文字，<a id="a-B9"></a>受、<a id="a-BA"></a>想、<a id="a-BB"></a>行、<a id="a-BC"></a>识亦无文字；<a id="a-BD"></a>眼处无文字，<a id="a-BE"></a>耳、<a id="a-BF"></a>鼻、<a id="a-BG"></a>舌、<a id="a-BH"></a>身、<a id="a-BI"></a>意处亦无文字；<a id="a-BJ"></a>色处无文字，<a id="a-BK"></a>声、<a id="a-BL"></a>香、<a id="a-BM"></a>味、<a id="a-BN"></a>触、<a id="a-BO"></a>法处亦无文字；<a id="a-BP"></a>眼界无文字，<a id="a-BQ"></a>耳、<a id="a-BR"></a>鼻、<a id="a-BS"></a>舌、<a id="a-BT"></a>身、<a id="a-BU"></a>意界亦无文字；<a id="a-BV"></a>色界无文字，<a id="a-BW"></a>声、<a id="a-BX"></a>香、<a id="a-BY"></a>味、<a id="a-BZ"></a>触、<a id="a-Ba"></a>法界亦无文字；<a id="a-Bb"></a>眼识界无文字，<a id="a-Bc"></a>耳、<a id="a-Bd"></a>鼻、<a id="a-Be"></a>舌、<a id="a-Bf"></a>身、<a id="a-Bg"></a>意识界亦无文字；<a id="a-Bh"></a>眼触无文字，<a id="a-Bi"></a>耳、<a id="a-Bj"></a>鼻、<a id="a-Bk"></a>舌、<a id="a-Bl"></a>身、<a id="a-Bm"></a>意触亦无文字；<a id="a-Bn"></a>眼触为缘所生诸受无文字，<a id="a-Bo"></a>耳、<a id="a-Bp"></a>鼻、<a id="a-Bq"></a>舌、<a id="a-Br"></a>身、<a id="a-Bs"></a>意触为缘所生诸受亦无文字；<a id="a-Bt"></a>般若波罗蜜多无文字，<a id="a-Bu"></a>静虑、<a id="a-Bv"></a>精进、<a id="a-Bw"></a>安忍、<a id="a-Bx"></a>净戒、<a id="a-By"></a>布施波罗蜜多亦无文字；<a id="a-Bz"></a>内空无文字，<a id="a-C0"></a>外空、<a id="a-C1"></a>内外空、<a id="a-C2"></a>空空、<a id="a-C3"></a>大空、<a id="a-C4"></a>胜义空、<a id="a-C5"></a>有为空、<a id="a-C6"></a>无为空、<a id="a-C7"></a>毕竟空、<a id="a-C8"></a>无际空、<a id="a-C9"></a>散无散空、<a id="a-CA"></a>本性空、<a id="a-CB"></a>自共相空、<a id="a-CC"></a>一切法空、<a id="a-CD"></a>不可得空、<a id="a-CE"></a>无性空、<a id="a-CF"></a>自性空、<a id="a-CG"></a>无性自性空亦无文字；<a id="a-CH"></a>四念住无文字，<a id="a-CI"></a>广说乃至十八佛不共法亦无文字；<a id="a-CJ"></a>一切智无文字，<a id="a-CK"></a>道相智、<a id="a-CL"></a>一切相智亦无文字。<a id="a-CM"></a>是故不应执有文字能书般若波罗蜜多。</p>
  <p id="aCN">“善现，<a id="a-CO"></a>住菩萨乘诸善男子、<a id="a-CP"></a>善女人等，<a id="a-CQ"></a>若作是执：<a id="a-CR"></a>‘于此般若波罗蜜多甚深经中，<a id="a-CS"></a>无文字是色，<a id="a-CT"></a>无文字是受、<a id="a-CU"></a>想、<a id="a-CV"></a>行、<a id="a-CW"></a>识；<a id="a-CX"></a>如是乃至无文字是一切智，<a id="a-CY"></a>无文字是道相智、<a id="a-CZ"></a>一切相智。<a id="a-Ca"></a>’当知是为菩萨魔事。</p>
  <p id="aCb">“复次，<a id="a-Cc"></a>善现，<a id="a-Cd"></a>住菩萨乘诸善男子、<a id="a-Ce"></a>善女人等书写受持、<a id="a-Cf"></a>读诵修习、<a id="a-Cg"></a>思惟演说如是般若波罗蜜多甚深经时，<a id="a-Ch"></a>若起国土作意，<a id="a-Ci"></a>若起城邑作意，<a id="a-Cj"></a>若起王都作意，<a id="a-Ck"></a>若起方处作意，<a id="a-Cl"></a>若起亲教轨范作意，<a id="a-Cm"></a>若起同学、<a id="a-Cn"></a>善友作意，<a id="a-Co"></a>若起父母、<a id="a-Cp"></a>妻子作意，<a id="a-Cq"></a>若起兄弟、<a id="a-Cr"></a>姊妹作意，<a id="a-Cs"></a>若起亲戚、<a id="a-Ct"></a>朋侣作意，<a id="a-Cu"></a>若起国王、<a id="a-Cv"></a>大臣作意，<a id="a-Cw"></a>若起盗贼、<a id="a-Cx"></a>恶人作意，<a id="a-Cy"></a>若起猛兽、<a id="a-Cz"></a>恶鬼作意，<a id="a-D0"></a>若起众聚游戏作意，<a id="a-D1"></a>若起娱女欢娱作意，<a id="a-D2"></a>若起酬怨、<a id="a-D3"></a>报恩作意，<a id="a-D4"></a>若起诸余种种作意，<a id="a-D5"></a>若于作意复起作意，<a id="a-D6"></a>皆是恶魔之所引发，<a id="a-D7"></a>为障般若波罗蜜多所引无边殊胜善法，<a id="a-D8"></a>当知是为菩萨魔事。</p>
  <p id="aD9">“复次，<a id="a-DA"></a>善现，<a id="a-DB"></a>住菩萨乘诸善男子、<a id="a-DC"></a>善女人等，<a id="a-DD"></a>书写受持、<a id="a-DE"></a>读诵修习、<a id="a-DF"></a>思惟演说如是般若波罗蜜多甚深经时，<a id="a-DG"></a>得大名闻恭敬供养，<a id="a-DH"></a>所谓衣服、<a id="a-DI"></a>饮食、<a id="a-DJ"></a>卧具、<a id="a-DK"></a>病缘医药及余资财，<a id="a-DL"></a>是善男子、<a id="a-DM"></a>善女人等受著此事，<a id="a-DN"></a>退失般若波罗蜜多所引无边殊胜善业，<a id="a-DO"></a>当知是为菩萨魔事。</p>
  <p id="aDP">“复次，<a id="a-DQ"></a>善现，<a id="a-DR"></a>住菩萨乘诸善男子、<a id="a-DS"></a>善女人等，<a id="a-DT"></a>书写受持、<a id="a-DU"></a>读诵修习、<a id="a-DV"></a>思惟演说如是般若波罗蜜多甚深经时，<a id="a-DW"></a>有诸恶魔执持种种世俗书论，<a id="a-DX"></a>或复二乘相应经典，<a id="a-DY"></a>诈现亲友授与菩萨。<a id="a-DZ"></a>此中广说世俗胜事，<a id="a-Da"></a>或复广说诸蕴、<a id="a-Db"></a>界、<a id="a-Dc"></a>处、<a id="a-Dd"></a>谛实、<a id="a-De"></a>缘起、<a id="a-Df"></a>三十七种菩提分法、<a id="a-Dg"></a>三解脱门、<a id="a-Dh"></a>四静虑等，<a id="a-Di"></a>言是经典义味深奥，<a id="a-Dj"></a>应勤修学，<a id="a-Dk"></a>舍所习经。<a id="a-Dl"></a>是菩萨乘诸善男子、<a id="a-Dm"></a>善女人等方便善巧，<a id="a-Dn"></a>不应受著恶魔所与世俗书论，<a id="a-Do"></a>或复二乘相应经典。<a id="a-Dp"></a>所以者何？<a id="a-Dq"></a>世俗书论、<a id="a-Dr"></a>二乘经典不能引发一切相智，<a id="a-Ds"></a>非趣无上正等菩提无倒方便，<a id="a-Dt"></a>乃于无上正等菩提翻为障礙。<a id="a-Du"></a>善现，<a id="a-Dv"></a>我此般若波罗蜜多甚深经中，<a id="a-Dw"></a>广说菩萨摩诃萨道善巧方便。<a id="a-Dx"></a>若菩萨摩诃萨于此中求善巧方便，<a id="a-Dy"></a>精勤修学诸菩萨行，<a id="a-Dz"></a>速证无上正等菩提。<a id="a-E0"></a>善现，<a id="a-E1"></a>若菩萨乘诸善男子、<a id="a-E2"></a>善女人等，<a id="a-E3"></a>弃舍般若波罗蜜多甚深经典所说菩萨摩诃萨道善巧方便，<a id="a-E4"></a>受学恶魔世俗书论，<a id="a-E5"></a>或复二乘相应经典，<a id="a-E6"></a>当知是为菩萨魔事。</p>
  <p data-pb></p>
  <h2 id="aE7">第二分不和合品第四十五之一</h2>
  <p id="aE8">“复次，<a id="a-E9"></a>善现，<a id="a-EA"></a>能学法者，<a id="a-EB"></a>爱乐听闻、<a id="a-EC"></a>书写受持、<a id="a-ED"></a>读诵修习甚深般若波罗蜜多；<a id="a-EE"></a>能持法者，<a id="a-EF"></a>著乐懈怠，<a id="a-EG"></a>不肯为说，<a id="a-EH"></a>不欲施与甚深般若波罗蜜多，<a id="a-EI"></a>当知是为菩萨魔事。</p>
  <p id="aEJ">“复次，<a id="a-EK"></a>善现，<a id="a-EL"></a>能持法者，<a id="a-EM"></a>心不著乐亦不懈怠，<a id="a-EN"></a>乐说、<a id="a-EO"></a>乐施甚深般若波罗蜜多，<a id="a-EP"></a>方便劝励、<a id="a-EQ"></a>书写受持、<a id="a-ER"></a>读诵修习；<a id="a-ES"></a>能学法者，<a id="a-ET"></a>懈怠著乐，<a id="a-EU"></a>不欲听受，<a id="a-EV"></a>当知是为菩萨魔事。</p>
  <p id="aEW">“复次，<a id="a-EX"></a>善现，<a id="a-EY"></a>能学法者，<a id="a-EZ"></a>爱乐听闻、<a id="a-Ea"></a>书写受持、<a id="a-Eb"></a>读诵修习甚深般若波罗蜜多；<a id="a-Ec"></a>能持法者，<a id="a-Ed"></a>欲往他方，<a id="a-Ee"></a>不获教授甚深般若波罗蜜多，<a id="a-Ef"></a>当知是为菩萨魔事。</p>
  <p id="aEg">“复次，<a id="a-Eh"></a>善现，<a id="a-Ei"></a>能持法者，<a id="a-Ej"></a>乐说、<a id="a-Ek"></a>乐施甚深般若波罗蜜多，<a id="a-El"></a>方便劝励、<a id="a-Em"></a>书写受持、<a id="a-En"></a>读诵修习；<a id="a-Eo"></a>能学法者，<a id="a-Ep"></a>欲往他方，<a id="a-Eq"></a>不获听受甚深般若波罗蜜多，<a id="a-Er"></a>当知是为菩萨魔事。</p>
  <p id="aEs">“复次，<a id="a-Et"></a>善现，<a id="a-Eu"></a>能持法者，<a id="a-Ev"></a>具大恶欲，<a id="a-Ew"></a>爱重名利、<a id="a-Ex"></a>衣服、<a id="a-Ey"></a>饮食、<a id="a-Ez"></a>卧具、<a id="a-F0"></a>医药及余资财，<a id="a-F1"></a>供养恭敬心无厌足；<a id="a-F2"></a>能学法者，<a id="a-F3"></a>少欲喜足，<a id="a-F4"></a>修远离行，<a id="a-F5"></a>勇猛正勤，<a id="a-F6"></a>具念定慧，<a id="a-F7"></a>厌怖利养、<a id="a-F8"></a>恭敬、<a id="a-F9"></a>名誉；<a id="a-FA"></a>两不和合，<a id="a-FB"></a>不获教授、<a id="a-FC"></a>听受、<a id="a-FD"></a>书持、<a id="a-FE"></a>读诵、<a id="a-FF"></a>修习甚深般若波罗蜜多，<a id="a-FG"></a>当知是为菩萨魔事。</p>
  <p id="aFH">“复次，<a id="a-FI"></a>善现，<a id="a-FJ"></a>能持法者，<a id="a-FK"></a>少欲喜足，<a id="a-FL"></a>修远离行，<a id="a-FM"></a>勇猛正勤，<a id="a-FN"></a>具念定慧，<a id="a-FO"></a>厌怖供养、<a id="a-FP"></a>恭敬、<a id="a-FQ"></a>名誉；<a id="a-FR"></a>能学法者，<a id="a-FS"></a>具大恶欲，<a id="a-FT"></a>爱重名利、<a id="a-FU"></a>衣服、<a id="a-FV"></a>饮食、<a id="a-FW"></a>卧具、<a id="a-FX"></a>医药及余资财，<a id="a-FY"></a>供养恭敬心无厌足；<a id="a-FZ"></a>两不和合，<a id="a-Fa"></a>不获教授、<a id="a-Fb"></a>听受、<a id="a-Fc"></a>书持、<a id="a-Fd"></a>读诵、<a id="a-Fe"></a>修习甚深般若波罗蜜多，<a id="a-Ff"></a>当知是为菩萨魔事。</p>
  <p id="aFg">“复次，<a id="a-Fh"></a>善现，<a id="a-Fi"></a>能持法者，<a id="a-Fj"></a>具足十二杜多功德，<a id="a-Fk"></a>谓住阿练若处、<a id="a-Fl"></a>常乞食、<a id="a-Fm"></a>粪扫衣、<a id="a-Fn"></a>一受食、<a id="a-Fo"></a>一坐食、<a id="a-Fp"></a>随得食、<a id="a-Fq"></a>冢间住、<a id="a-Fr"></a>露地住、<a id="a-Fs"></a>树下住、<a id="a-Ft"></a>常坐不卧、<a id="a-Fu"></a>随得敷具、<a id="a-Fv"></a>但畜三衣；<a id="a-Fw"></a>能学法者，<a id="a-Fx"></a>不受十二杜多功德，<a id="a-Fy"></a>谓不住阿练若处乃至不但畜三衣；<a id="a-Fz"></a>两不和合，<a id="a-G0"></a>不获教授、<a id="a-G1"></a>听受、<a id="a-G2"></a>书持、<a id="a-G3"></a>读诵、<a id="a-G4"></a>修习甚深般若波罗蜜多，<a id="a-G5"></a>当知是为菩萨魔事。</p>
  <p id="aG6">“复次，<a id="a-G7"></a>善现，<a id="a-G8"></a>能学法者，<a id="a-G9"></a>具足十二杜多功德，<a id="a-GA"></a>谓住阿练若处乃至但畜三衣；<a id="a-GB"></a>能持法者，<a id="a-GC"></a>不受十二杜多功德，<a id="a-GD"></a>谓不住阿练若处乃至不但畜三衣；<a id="a-GE"></a>两不和合，<a id="a-GF"></a>不获教授、<a id="a-GG"></a>听受、<a id="a-GH"></a>书持、<a id="a-GI"></a>读诵、<a id="a-GJ"></a>修习甚深般若波罗蜜多，<a id="a-GK"></a>当知是为菩萨魔事。</p>
  <p id="aGL">“复次，<a id="a-GM"></a>善现，<a id="a-GN"></a>能持法者，<a id="a-GO"></a>有信、<a id="a-GP"></a>有善法，<a id="a-GQ"></a>欲为他说甚深般若波罗蜜多，<a id="a-GR"></a>方便劝励、<a id="a-GS"></a>书写受持、<a id="a-GT"></a>读诵修习；<a id="a-GU"></a>能学法者，<a id="a-GV"></a>无信、<a id="a-GW"></a>无善法，<a id="a-GX"></a>不乐听受；<a id="a-GY"></a>两不和合，<a id="a-GZ"></a>不获教授、<a id="a-Ga"></a>听受、<a id="a-Gb"></a>书持、<a id="a-Gc"></a>读诵、<a id="a-Gd"></a>修习甚深般若波罗蜜多，<a id="a-Ge"></a>当知是为菩萨魔事。</p>
  <p id="aGf">“复次，<a id="a-Gg"></a>善现，<a id="a-Gh"></a>能学法者，<a id="a-Gi"></a>有信、<a id="a-Gj"></a>有善法，<a id="a-Gk"></a>求欲听闻、<a id="a-Gl"></a>书写受持、<a id="a-Gm"></a>读诵修习甚深般若波罗蜜多；<a id="a-Gn"></a>能持法者，<a id="a-Go"></a>无信、<a id="a-Gp"></a>无善法，<a id="a-Gq"></a>不欲教授；<a id="a-Gr"></a>两不和合，<a id="a-Gs"></a>不获教授、<a id="a-Gt"></a>听受、<a id="a-Gu"></a>书持、<a id="a-Gv"></a>读诵、<a id="a-Gw"></a>修习甚深般若波罗蜜多，<a id="a-Gx"></a>当知是为菩萨魔事。</p>
  <p id="aGy">“复次，<a id="a-Gz"></a>善现，<a id="a-H0"></a>能持法者，<a id="a-H1"></a>心无悭吝一切能舍；<a id="a-H2"></a>能学法者，<a id="a-H3"></a>心有悭吝不能舍施；<a id="a-H4"></a>两不和合，<a id="a-H5"></a>不获教授、<a id="a-H6"></a>听受、<a id="a-H7"></a>书持、<a id="a-H8"></a>读诵、<a id="a-H9"></a>修习甚深般若波罗蜜多，<a id="a-HA"></a>当知是为菩萨魔事。</p>
  <p id="aHB">“复次，<a id="a-HC"></a>善现，<a id="a-HD"></a>能学法者，<a id="a-HE"></a>心无悭吝一切能舍；<a id="a-HF"></a>能持法者，<a id="a-HG"></a>心有悭吝不能舍施；<a id="a-HH"></a>两不和合，<a id="a-HI"></a>不获教授、<a id="a-HJ"></a>听受、<a id="a-HK"></a>书持、<a id="a-HL"></a>读诵、<a id="a-HM"></a>修习甚深般若波罗蜜多，<a id="a-HN"></a>当知是为菩萨魔事。</p>
  <p id="aHO">“复次，<a id="a-HP"></a>善现，<a id="a-HQ"></a>能学法者，<a id="a-HR"></a>欲求供养；<a id="a-HS"></a>能持法者，<a id="a-HT"></a>衣服、<a id="a-HU"></a>饮食、<a id="a-HV"></a>卧具、<a id="a-HW"></a>医药及余资财；<a id="a-HX"></a>能持法者，<a id="a-HY"></a>不乐受用；<a id="a-HZ"></a>两不和合，<a id="a-Ha"></a>不获教授、<a id="a-Hb"></a>听受、<a id="a-Hc"></a>书持、<a id="a-Hd"></a>读诵、<a id="a-He"></a>修习甚深般若波罗蜜多，<a id="a-Hf"></a>当知是为菩萨魔事。</p>
  <p id="aHg">“复次，<a id="a-Hh"></a>善现，<a id="a-Hi"></a>能持法者，<a id="a-Hj"></a>欲求供给；<a id="a-Hk"></a>能学法者，<a id="a-Hl"></a>衣服、<a id="a-Hm"></a>饮食、<a id="a-Hn"></a>卧具、<a id="a-Ho"></a>医药及余资财；<a id="a-Hp"></a>能学法者，<a id="a-Hq"></a>不乐受用；<a id="a-Hr"></a>两不和合，<a id="a-Hs"></a>不获教授、<a id="a-Ht"></a>听受、<a id="a-Hu"></a>书持、<a id="a-Hv"></a>读诵、<a id="a-Hw"></a>修习甚深般若波罗蜜多，<a id="a-Hx"></a>当知是为菩萨魔事。</p>
  <p id="aHy">“复次，<a id="a-Hz"></a>善现，<a id="a-I0"></a>能持法者，<a id="a-I1"></a>成就开智不乐广说；<a id="a-I2"></a>能学法者，<a id="a-I3"></a>成就演智不乐略说；<a id="a-I4"></a>两不和合，<a id="a-I5"></a>不获教授、<a id="a-I6"></a>听受、<a id="a-I7"></a>书持、<a id="a-I8"></a>读诵、<a id="a-I9"></a>修习甚深般若波罗蜜多，<a id="a-IA"></a>当知是为菩萨魔事。</p>
  <p id="aIB">“复次，<a id="a-IC"></a>善现，<a id="a-ID"></a>能学法者，<a id="a-IE"></a>成就开智唯乐略说；<a id="a-IF"></a>能持法者，<a id="a-IG"></a>成就演智唯乐广说；<a id="a-IH"></a>两不和合，<a id="a-II"></a>不获教授、<a id="a-IJ"></a>听受、<a id="a-IK"></a>书持、<a id="a-IL"></a>读诵、<a id="a-IM"></a>修习甚深般若波罗蜜多，<a id="a-IN"></a>当知是为菩萨魔事。</p>
  <p id="aIO">“复次，<a id="a-IP"></a>善现，<a id="a-IQ"></a>能持法者，<a id="a-IR"></a>专乐广知十二分教次第法义，<a id="a-IS"></a>所谓契经、<a id="a-IT"></a>应颂、<a id="a-IU"></a>记莂、<a id="a-IV"></a>讽颂、<a id="a-IW"></a>自说、<a id="a-IX"></a>因缘、<a id="a-IY"></a>本事、<a id="a-IZ"></a>本生、<a id="a-Ia"></a>方广、<a id="a-Ib"></a>希法、<a id="a-Ic"></a>譬喻、<a id="a-Id"></a>论议；<a id="a-Ie"></a>能学法者，<a id="a-If"></a>不乐广知十二分教次第法义，<a id="a-Ig"></a>所谓契经乃至论议；<a id="a-Ih"></a>两不和合，<a id="a-Ii"></a>不获教授、<a id="a-Ij"></a>听受、<a id="a-Ik"></a>书持、<a id="a-Il"></a>读诵、<a id="a-Im"></a>修习甚深般若波罗蜜多，<a id="a-In"></a>当知是为菩萨魔事。</p>
  <p id="aIo">“复次，<a id="a-Ip"></a>善现，<a id="a-Iq"></a>能学法者，<a id="a-Ir"></a>专乐广知十二分教次第法义，<a id="a-Is"></a>所谓契经乃至论议；<a id="a-It"></a>能持法者，<a id="a-Iu"></a>不乐广知十二分教次第法义，<a id="a-Iv"></a>所谓契经乃至论议；<a id="a-Iw"></a>两不和合，<a id="a-Ix"></a>不获教授、<a id="a-Iy"></a>听受、<a id="a-Iz"></a>书持、<a id="a-J0"></a>读诵、<a id="a-J1"></a>修习甚深般若波罗蜜多，<a id="a-J2"></a>当知是为菩萨魔事。</p>
  <p id="aJ3">“复次，<a id="a-J4"></a>善现，<a id="a-J5"></a>能持法者，<a id="a-J6"></a>成就布施、<a id="a-J7"></a>净戒、<a id="a-J8"></a>安忍、<a id="a-J9"></a>精进、<a id="a-JA"></a>静虑、<a id="a-JB"></a>般若波罗蜜多，<a id="a-JC"></a>能听法者不成就布施乃至般若波罗蜜多；<a id="a-JD"></a>两不和合，<a id="a-JE"></a>不获教授、<a id="a-JF"></a>听受、<a id="a-JG"></a>书持、<a id="a-JH"></a>读诵、<a id="a-JI"></a>修习甚深般若波罗蜜多，<a id="a-JJ"></a>当知是为菩萨魔事。</p>
  <p id="aJK">“复次，<a id="a-JL"></a>善现，<a id="a-JM"></a>能学法者，<a id="a-JN"></a>成就布施乃至般若波罗蜜多；<a id="a-JO"></a>能持法者，<a id="a-JP"></a>不成就布施乃至般若波罗蜜多；<a id="a-JQ"></a>两不和合，<a id="a-JR"></a>不获教授、<a id="a-JS"></a>听受、<a id="a-JT"></a>书持、<a id="a-JU"></a>读诵、<a id="a-JV"></a>修习甚深般若波罗蜜多，<a id="a-JW"></a>当知是为菩萨魔事。</p>
  <p id="aJX">“复次，<a id="a-JY"></a>善现，<a id="a-JZ"></a>能持法者，<a id="a-Ja"></a>于六波罗蜜多有方便善巧；<a id="a-Jb"></a>能学法者，<a id="a-Jc"></a>于六波罗蜜多无方便善巧；<a id="a-Jd"></a>两不和合，<a id="a-Je"></a>不获教授、<a id="a-Jf"></a>听受、<a id="a-Jg"></a>书持、<a id="a-Jh"></a>读诵、<a id="a-Ji"></a>修习甚深般若波罗蜜多，<a id="a-Jj"></a>当知是为菩萨魔事。</p>
  <p id="aJk">“复次，<a id="a-Jl"></a>善现，<a id="a-Jm"></a>能学法者，<a id="a-Jn"></a>于六波罗蜜多有方便善巧；<a id="a-Jo"></a>能持法者，<a id="a-Jp"></a>于六波罗蜜多无方便善巧；<a id="a-Jq"></a>两不和合，<a id="a-Jr"></a>不获教授、<a id="a-Js"></a>听受、<a id="a-Jt"></a>书持、<a id="a-Ju"></a>读诵、<a id="a-Jv"></a>修习甚深般若波罗蜜多，<a id="a-Jw"></a>当知是为菩萨魔事。</p>
  <p id="aJx">“复次，<a id="a-Jy"></a>善现，<a id="a-Jz"></a>能持法者，<a id="a-K0"></a>已得陀罗尼；<a id="a-K1"></a>能学法者，<a id="a-K2"></a>未得陀罗尼；<a id="a-K3"></a>两不和合，<a id="a-K4"></a>不获教授、<a id="a-K5"></a>听受、<a id="a-K6"></a>书持、<a id="a-K7"></a>读诵、<a id="a-K8"></a>修习甚深般若波罗蜜多，<a id="a-K9"></a>当知是为菩萨魔事。</p>
  <p id="aKA">“复次，<a id="a-KB"></a>善现，<a id="a-KC"></a>能学法者，<a id="a-KD"></a>已得陀罗尼；<a id="a-KE"></a>能持法者，<a id="a-KF"></a>未得陀罗尼；<a id="a-KG"></a>两不和合，<a id="a-KH"></a>不获教授、<a id="a-KI"></a>听受、<a id="a-KJ"></a>书持、<a id="a-KK"></a>读诵、<a id="a-KL"></a>修习甚深般若波罗蜜多，<a id="a-KM"></a>当知是为菩萨魔事。</p>
  <p id="aKN">“复次，<a id="a-KO"></a>善现，<a id="a-KP"></a>能持法者，<a id="a-KQ"></a>欲令恭敬、<a id="a-KR"></a>书写受持、<a id="a-KS"></a>读诵修习甚深般若波罗蜜多；<a id="a-KT"></a>能学法者，<a id="a-KU"></a>不欲恭敬、<a id="a-KV"></a>书写受持、<a id="a-KW"></a>读诵修习甚深般若波罗蜜多；<a id="a-KX"></a>两不和合，<a id="a-KY"></a>不获教授、<a id="a-KZ"></a>听受、<a id="a-Ka"></a>书持、<a id="a-Kb"></a>读诵、<a id="a-Kc"></a>修习甚深般若波罗蜜多，<a id="a-Kd"></a>当知是为菩萨魔事。</p>
  <p id="aKe">“复次，<a id="a-Kf"></a>善现，<a id="a-Kg"></a>能学法者，<a id="a-Kh"></a>欲得恭敬、<a id="a-Ki"></a>书写受持、<a id="a-Kj"></a>读诵修习甚深般若波罗蜜多；<a id="a-Kk"></a>能持法者，<a id="a-Kl"></a>不欲恭敬、<a id="a-Km"></a>书写受持、<a id="a-Kn"></a>读诵修习甚深般若波罗蜜多；<a id="a-Ko"></a>两不和合，<a id="a-Kp"></a>不获教授、<a id="a-Kq"></a>听受、<a id="a-Kr"></a>书持、<a id="a-Ks"></a>读诵、<a id="a-Kt"></a>修习甚深般若波罗蜜多，<a id="a-Ku"></a>当知是为菩萨魔事。</p>
  <p id="aKv">“复次，<a id="a-Kw"></a>善现，<a id="a-Kx"></a>能持法者，<a id="a-Ky"></a>已离悭垢，<a id="a-Kz"></a>已离贪欲、<a id="a-L0"></a>瞋恚、<a id="a-L1"></a>惛沉睡眠、<a id="a-L2"></a>掉举恶作、<a id="a-L3"></a>疑盖；<a id="a-L4"></a>能学法者，<a id="a-L5"></a>未离悭垢，<a id="a-L6"></a>未离贪欲乃至疑盖；<a id="a-L7"></a>两不和合，<a id="a-L8"></a>不获教授、<a id="a-L9"></a>听受、<a id="a-LA"></a>书持、<a id="a-LB"></a>读诵、<a id="a-LC"></a>修习甚深般若波罗蜜多，<a id="a-LD"></a>当知是为菩萨魔事。</p>
  <p id="aLE">“复次，<a id="a-LF"></a>善现，<a id="a-LG"></a>能学法者，<a id="a-LH"></a>已离悭垢，<a id="a-LI"></a>已离贪欲乃至疑盖；<a id="a-LJ"></a>能持法者，<a id="a-LK"></a>未离悭垢，<a id="a-LL"></a>未离贪欲乃至疑盖；<a id="a-LM"></a>两不和合，<a id="a-LN"></a>不获教授、<a id="a-LO"></a>听受、<a id="a-LP"></a>书持、<a id="a-LQ"></a>读诵、<a id="a-LR"></a>修习甚深般若波罗蜜多，<a id="a-LS"></a>当知是为菩萨魔事。</p>
  <p id="aLT">“复次，<a id="a-LU"></a>善现，<a id="a-LV"></a>有菩萨乘诸善男子、<a id="a-LW"></a>善女人等，<a id="a-LX"></a>书写受持、<a id="a-LY"></a>读诵修习、<a id="a-LZ"></a>思惟演说如是般若波罗蜜多甚深经时，<a id="a-La"></a>若有人来为说地狱、<a id="a-Lb"></a>傍生、<a id="a-Lc"></a>鬼界种种苦事，<a id="a-Ld"></a>因而告曰：<a id="a-Le"></a>‘汝于是身应勤精进，<a id="a-Lf"></a>速尽苦际取般涅槃，<a id="a-Lg"></a>何用稽留生死大海，<a id="a-Lh"></a>受百千种难忍苦事，<a id="a-Li"></a>求趣无上正等菩提？<a id="a-Lj"></a>’此善男子、<a id="a-Lk"></a>善女人等，<a id="a-Ll"></a>若由彼言，<a id="a-Lm"></a>于所书写受持、<a id="a-Ln"></a>读诵修习、<a id="a-Lo"></a>思惟演说般若波罗蜜多甚深经事不得究竟，<a id="a-Lp"></a>当知是为菩萨魔事。</p>
  <p id="aLq"></p>
 </body>
</html>