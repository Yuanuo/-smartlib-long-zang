<!doctype html>
<html id="z3IBT6J91" data-ver="1681">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第五百五十六</h1>
  <h2 id="a2">第五分善现品第一</h2>
  <p id="a3">如是我闻：<a id="a-4"></a>一时，<a id="a-5"></a>薄伽梵住王舍城鹫峰山顶，<a id="a-6"></a>与大苾蒭众万二千人俱，<a id="a-7"></a>皆阿罗汉，<a id="a-8"></a>具寿善现、<a id="a-9"></a>舍利子等而为上首，<a id="a-A"></a>除阿难陀独居学地。<a id="a-B"></a>复有无量无数菩萨摩诃萨得无礙辩，<a id="a-C"></a>慈氏菩萨、<a id="a-D"></a>妙吉祥菩萨等而为上首。</p>
  <p id="aE">尔时，<a id="a-F"></a>世尊告善现曰：<a id="a-G"></a>“汝以辩才应为菩萨摩诃萨众宣示般若波罗蜜多，<a id="a-H"></a>令诸菩萨摩诃萨众修行般若波罗蜜多速得成办。<a id="a-I"></a>”</p>
  <p id="aJ">时，<a id="a-K"></a>舍利子作是念言：<a id="a-L"></a>“具寿善现为以自力为诸菩萨摩诃萨众宣示般若波罗蜜多？<a id="a-M"></a>为是如来威神之力？<a id="a-N"></a>”</p>
  <p id="aO">尔时，<a id="a-P"></a>善现知舍利子心之所念，<a id="a-Q"></a>便告之言：<a id="a-R"></a>“诸佛弟子有所宣示，<a id="a-S"></a>皆是如来威神之力。<a id="a-T"></a>何以故？<a id="a-U"></a>舍利子，<a id="a-V"></a>佛为弟子宣示法要，<a id="a-W"></a>彼依佛教精勤修学，<a id="a-X"></a>乃至证得诸法实性，<a id="a-Y"></a>证已为他有所宣示，<a id="a-Z"></a>若与法性能不相违，<a id="a-a"></a>皆是如来威神所致，<a id="a-b"></a>亦是所证法性等流，<a id="a-c"></a>是故我当为诸菩萨宣示般若波罗蜜多，<a id="a-d"></a>皆是如来威神之力。<a id="a-e"></a>”</p>
  <p id="af">尔时，<a id="a-g"></a>善现便白佛言：<a id="a-h"></a>“世尊使我为诸菩萨摩诃萨众宣示般若波罗蜜多，<a id="a-i"></a>令诸菩萨摩诃萨众修行般若波罗蜜多速得成办。<a id="a-j"></a>世尊，<a id="a-k"></a>所言诸菩萨者，<a id="a-l"></a>何法增语谓为菩萨？<a id="a-m"></a>世尊，<a id="a-n"></a>我不见有法可名菩萨摩诃萨，<a id="a-o"></a>亦不见有法可名般若波罗蜜多。<a id="a-p"></a>世尊，<a id="a-q"></a>我于菩萨及菩萨法不见不得，<a id="a-r"></a>亦复不见不得般若波罗蜜多，<a id="a-s"></a>云何使我为诸菩萨摩诃萨众宣示般若波罗蜜多？<a id="a-t"></a>世尊，<a id="a-u"></a>我教何等菩萨摩诃萨修行何等般若波罗蜜多令速成办？</p>
  <p id="av">“世尊，<a id="a-w"></a>若菩萨摩诃萨闻说是语，<a id="a-x"></a>心不沉没亦不退屈、<a id="a-y"></a>不惊、<a id="a-z"></a>不怖，<a id="a-10"></a>如说而住修行般若波罗蜜多，<a id="a-11"></a>是菩萨摩诃萨应教般若波罗蜜多令速成办，<a id="a-12"></a>若无所执即是般若波罗蜜多。</p>
  <p id="a13">“复次，<a id="a-14"></a>世尊，<a id="a-15"></a>若菩萨摩诃萨修行般若波罗蜜多，<a id="a-16"></a>应如是学，<a id="a-17"></a>谓不执著是菩萨心。<a id="a-18"></a>何以故？<a id="a-19"></a>是心非心本性净故。<a id="a-1A"></a>”</p>
  <p id="a1B">时，<a id="a-1C"></a>舍利子问善现言：<a id="a-1D"></a>“为有是心非心性不？<a id="a-1E"></a>”</p>
  <p id="a1F">善现反问舍利子言：<a id="a-1G"></a>“心非心性若有若无为可得不？<a id="a-1H"></a>”</p>
  <p id="a1I">舍利子言：<a id="a-1J"></a>“不也，<a id="a-1K"></a>善现。<a id="a-1L"></a>”</p>
  <p id="a1M">善现便语舍利子言：<a id="a-1N"></a>“心非心性若有若无既不可得，<a id="a-1O"></a>如何可问为有是心非心性不？<a id="a-1P"></a>”</p>
  <p id="a1Q">时，<a id="a-1R"></a>舍利子问善现言：<a id="a-1S"></a>“何等名为心非心性？<a id="a-1T"></a>”</p>
  <p id="a1U">善现答言：<a id="a-1V"></a>“若无变坏亦无分别，<a id="a-1W"></a>是则名为心非心性。<a id="a-1X"></a>”</p>
  <p id="a1Y">时，<a id="a-1Z"></a>舍利子赞善现言：<a id="a-1a"></a>“善哉！<a id="a-1b"></a>善哉！<a id="a-1c"></a>诚如所说。<a id="a-1d"></a>佛说仁者住无诤定最为第一，<a id="a-1e"></a>实如圣言。<a id="a-1f"></a>若菩萨摩诃萨闻说是语，<a id="a-1g"></a>心不沉没亦无退屈、<a id="a-1h"></a>不惊、<a id="a-1i"></a>不怖，<a id="a-1j"></a>如说而住修行般若波罗蜜多，<a id="a-1k"></a>是菩萨摩诃萨已于无上正等菩提得不退转。<a id="a-1l"></a>若菩萨摩诃萨如是观察心非心性，<a id="a-1m"></a>是菩萨摩诃萨不离般若波罗蜜多。<a id="a-1n"></a>若诸有情欲勤修学或声闻地、<a id="a-1o"></a>或独觉地、<a id="a-1p"></a>或菩萨地，<a id="a-1q"></a>皆于般若波罗蜜多，<a id="a-1r"></a>应常听闻、<a id="a-1s"></a>受持读诵、<a id="a-1t"></a>令善通利、<a id="a-1u"></a>如说修行。<a id="a-1v"></a>所以者何？<a id="a-1w"></a>于此般若波罗蜜多甚深教中，<a id="a-1x"></a>广说一切所应学法。<a id="a-1y"></a>诸菩萨摩诃萨于此般若波罗蜜多精勤修学，<a id="a-1z"></a>于一切处皆得善巧。<a id="a-20"></a>”</p>
  <p id="a21">尔时，<a id="a-22"></a>善现复白佛言：<a id="a-23"></a>“我于菩萨心不知亦不得，<a id="a-24"></a>我于菩萨摩诃萨众及于般若波罗蜜多俱不见有实事可得，<a id="a-25"></a>云何令我为诸菩萨摩诃萨众宣示般若波罗蜜多？<a id="a-26"></a>世尊，<a id="a-27"></a>我观一切若生若灭、<a id="a-28"></a>若染若净都不可得，<a id="a-29"></a>而于其中说有菩萨、<a id="a-2A"></a>般若名等便有疑悔。<a id="a-2B"></a>世尊，<a id="a-2C"></a>菩萨等名俱无决定亦无住处。<a id="a-2D"></a>所以者何？<a id="a-2E"></a>菩萨名等都无所有，<a id="a-2F"></a>无所有法无定无住。<a id="a-2G"></a>若菩萨摩诃萨闻说是事，<a id="a-2H"></a>心不沉没亦无退屈、<a id="a-2I"></a>不惊、<a id="a-2J"></a>不怖，<a id="a-2K"></a>当知是菩萨摩诃萨决定安住不退转地，<a id="a-2L"></a>以无所住而为方便住无所住。</p>
  <p id="a2M">“复次，<a id="a-2N"></a>世尊，<a id="a-2O"></a>诸菩萨摩诃萨行深般若波罗蜜多，<a id="a-2P"></a>不应住色，<a id="a-2Q"></a>亦不应住受、<a id="a-2R"></a>想、<a id="a-2S"></a>行、<a id="a-2T"></a>识。<a id="a-2U"></a>所以者何？<a id="a-2V"></a>若住于色，<a id="a-2W"></a>便作色行，<a id="a-2X"></a>非行深般若波罗蜜多；<a id="a-2Y"></a>若住受、<a id="a-2Z"></a>想、<a id="a-2a"></a>行、<a id="a-2b"></a>识，<a id="a-2c"></a>便作受、<a id="a-2d"></a>想、<a id="a-2e"></a>行、<a id="a-2f"></a>识行，<a id="a-2g"></a>非行深般若波罗蜜多。<a id="a-2h"></a>所以者何？<a id="a-2i"></a>非作、<a id="a-2j"></a>行者能摄受般若波罗蜜多，<a id="a-2k"></a>若不能摄受般若波罗蜜多则不能修习般若波罗蜜多，<a id="a-2l"></a>若不能修习般若波罗蜜多则不能圆满般若波罗蜜多，<a id="a-2m"></a>若不能圆满般若波罗蜜多则不能成办一切智智，<a id="a-2n"></a>若不能成办一切智智便不能益所益有情。<a id="a-2o"></a>所以者何？<a id="a-2p"></a>色不应摄受，<a id="a-2q"></a>受、<a id="a-2r"></a>想、<a id="a-2s"></a>行、<a id="a-2t"></a>识亦不应摄受，<a id="a-2u"></a>般若波罗蜜多亦不应摄受；<a id="a-2v"></a>色不可摄受故即非色，<a id="a-2w"></a>受、<a id="a-2x"></a>想、<a id="a-2y"></a>行、<a id="a-2z"></a>识亦不可摄受故即非受、<a id="a-30"></a>想、<a id="a-31"></a>行、<a id="a-32"></a>识，<a id="a-33"></a>般若波罗蜜多亦不可摄受故便非般若波罗蜜多。</p>
  <p id="a34">“诸菩萨摩诃萨应如是学甚深般若波罗蜜多，<a id="a-35"></a>若如是学甚深般若波罗蜜多，<a id="a-36"></a>是名菩萨无所摄受三摩地轮，<a id="a-37"></a>广大资具无量无出，<a id="a-38"></a>不为一切声闻、<a id="a-39"></a>独觉之所引夺，<a id="a-3A"></a>亦不摄受一切智智。<a id="a-3B"></a>所以者何？<a id="a-3C"></a>是一切智智非取相修得，<a id="a-3D"></a>诸取相者皆是烦恼。<a id="a-3E"></a>若取修得一切智智者，<a id="a-3F"></a>则胜军梵志于一切智智不应信解，<a id="a-3G"></a>是胜军梵志虽由信解力归趣佛法，<a id="a-3H"></a>名随信行，<a id="a-3I"></a>而能以少分智观一切法性空，<a id="a-3J"></a>悟入一切智智。<a id="a-3K"></a>既悟入已不取色相，<a id="a-3L"></a>亦不取受、<a id="a-3M"></a>想、<a id="a-3N"></a>行、<a id="a-3O"></a>识相，<a id="a-3P"></a>不以喜乐观见此智，<a id="a-3Q"></a>不以得闻观见此智，<a id="a-3R"></a>不以内色观见此智，<a id="a-3S"></a>不以外色观见此智，<a id="a-3T"></a>不以内外色观见此智，<a id="a-3U"></a>亦不离色观见此智；<a id="a-3V"></a>不以内受、<a id="a-3W"></a>想、<a id="a-3X"></a>行、<a id="a-3Y"></a>识观见此智，<a id="a-3Z"></a>不以外受、<a id="a-3a"></a>想、<a id="a-3b"></a>行、<a id="a-3c"></a>识观见此智，<a id="a-3d"></a>不以内外受、<a id="a-3e"></a>想、<a id="a-3f"></a>行、<a id="a-3g"></a>识观见此智，<a id="a-3h"></a>亦不离受、<a id="a-3i"></a>想、<a id="a-3j"></a>行、<a id="a-3k"></a>识观见此智。<a id="a-3l"></a>胜军梵志以如是等诸离相门，<a id="a-3m"></a>于一切智智深生信解，<a id="a-3n"></a>名随信行，<a id="a-3o"></a>于一切法皆无取著。<a id="a-3p"></a>如是梵志以离相门，<a id="a-3q"></a>于一切智智得信解已，<a id="a-3r"></a>于一切法皆不取相，<a id="a-3s"></a>亦不思惟无相诸法。<a id="a-3t"></a>如是梵志由胜解力，<a id="a-3u"></a>于一切法不取、<a id="a-3v"></a>不舍、<a id="a-3w"></a>无得、<a id="a-3x"></a>无证。<a id="a-3y"></a>时，<a id="a-3z"></a>彼梵志于自信解乃至涅槃亦不取著，<a id="a-40"></a>以真法性为定量故。</p>
  <p id="a41">“世尊，<a id="a-42"></a>是菩萨摩诃萨甚深般若波罗蜜多，<a id="a-43"></a>不摄受色，<a id="a-44"></a>亦不摄受受、<a id="a-45"></a>想、<a id="a-46"></a>行、<a id="a-47"></a>识，<a id="a-48"></a>虽于诸法无所摄受，<a id="a-49"></a>若未圆满如来十力、<a id="a-4A"></a>四无所畏、<a id="a-4B"></a>四无礙解及十八佛不共法等，<a id="a-4C"></a>终不中道入般涅槃。<a id="a-4D"></a>当知如是诸菩萨摩诃萨甚深般若波罗蜜多，<a id="a-4E"></a>虽无取著而能成办一切智智，<a id="a-4F"></a>利益安乐一切有情。</p>
  <p id="a4G">“复次，<a id="a-4H"></a>世尊，<a id="a-4I"></a>诸菩萨摩诃萨行深般若波罗蜜多，<a id="a-4J"></a>应如是观：<a id="a-4K"></a>何谓般若波罗蜜多？<a id="a-4L"></a>是谁般若波罗蜜多？<a id="a-4M"></a>若法无所有、<a id="a-4N"></a>不可得，<a id="a-4O"></a>是般若波罗蜜多耶？<a id="a-4P"></a>无所有中无彼无此何所系属？<a id="a-4Q"></a>世尊，<a id="a-4R"></a>若菩萨摩诃萨于如是事审观察时，<a id="a-4S"></a>心不沉没亦无退屈、<a id="a-4T"></a>不惊、<a id="a-4U"></a>不怖，<a id="a-4V"></a>当知是菩萨摩诃萨不离般若波罗蜜多。<a id="a-4W"></a>”</p>
  <p id="a4X">时，<a id="a-4Y"></a>舍利子问善现言：<a id="a-4Z"></a>“何因缘故色离色性，<a id="a-4a"></a>受、<a id="a-4b"></a>想、<a id="a-4c"></a>行、<a id="a-4d"></a>识离受、<a id="a-4e"></a>想、<a id="a-4f"></a>行、<a id="a-4g"></a>识性，<a id="a-4h"></a>般若波罗蜜多离般若波罗蜜多性，<a id="a-4i"></a>而说菩萨摩诃萨不离般若波罗蜜多？<a id="a-4j"></a>”</p>
  <p id="a4k">善现答言：<a id="a-4l"></a>“如是，<a id="a-4m"></a>如是，<a id="a-4n"></a>色离色性，<a id="a-4o"></a>受、<a id="a-4p"></a>想、<a id="a-4q"></a>行、<a id="a-4r"></a>识离受、<a id="a-4s"></a>想、<a id="a-4t"></a>行、<a id="a-4u"></a>识性，<a id="a-4v"></a>般若波罗蜜多离般若波罗蜜多性。<a id="a-4w"></a>如是诸法，<a id="a-4x"></a>相亦离性，<a id="a-4y"></a>性亦离相，<a id="a-4z"></a>相亦离相，<a id="a-50"></a>性亦离性，<a id="a-51"></a>能相、<a id="a-52"></a>所相俱不可得。<a id="a-53"></a>若菩萨摩诃萨能如实知如是义者，<a id="a-54"></a>不离般若波罗蜜多。<a id="a-55"></a>”</p>
  <p id="a56">时，<a id="a-57"></a>舍利子问善现言：<a id="a-58"></a>“若菩萨摩诃萨于此中学，<a id="a-59"></a>速能成办一切智智耶？<a id="a-5A"></a>”</p>
  <p id="a5B">善现答言：<a id="a-5C"></a>“如是，<a id="a-5D"></a>如是，<a id="a-5E"></a>若菩萨摩诃萨于此中学，<a id="a-5F"></a>速能成办一切智智。<a id="a-5G"></a>何以故？<a id="a-5H"></a>舍利子，<a id="a-5I"></a>是菩萨摩诃萨知一切法无生灭故。<a id="a-5J"></a>舍利子，<a id="a-5K"></a>若菩萨摩诃萨能如是行，<a id="a-5L"></a>则为邻近一切智智。</p>
  <p id="a5M">“复次，<a id="a-5N"></a>舍利子，<a id="a-5O"></a>诸菩萨摩诃萨若行色为行相，<a id="a-5P"></a>若行色生为行相，<a id="a-5Q"></a>若行色坏为行相，<a id="a-5R"></a>若行色灭为行相，<a id="a-5S"></a>若行色空为行相，<a id="a-5T"></a>若谓‘我能行’是行有所得；<a id="a-5U"></a>若行受、<a id="a-5V"></a>想、<a id="a-5W"></a>行、<a id="a-5X"></a>识为行相，<a id="a-5Y"></a>若行受、<a id="a-5Z"></a>想、<a id="a-5a"></a>行、<a id="a-5b"></a>识生为行相，<a id="a-5c"></a>若行受、<a id="a-5d"></a>想、<a id="a-5e"></a>行、<a id="a-5f"></a>识坏为行相，<a id="a-5g"></a>若行受、<a id="a-5h"></a>想、<a id="a-5i"></a>行、<a id="a-5j"></a>识灭为行相，<a id="a-5k"></a>若行受、<a id="a-5l"></a>想、<a id="a-5m"></a>行、<a id="a-5n"></a>识空为行相，<a id="a-5o"></a>若谓‘我能行’是行有所得。<a id="a-5p"></a>若菩萨摩诃萨作如是念：<a id="a-5q"></a>‘我是菩萨，<a id="a-5r"></a>能行般若波罗蜜多。<a id="a-5s"></a>’是为行相。<a id="a-5t"></a>若菩萨摩诃萨作如是念：<a id="a-5u"></a>‘能如是行者，<a id="a-5v"></a>是修行般若波罗蜜多。<a id="a-5w"></a>’亦为行相，<a id="a-5x"></a>当知是菩萨无方便善巧。<a id="a-5y"></a>”</p>
  <p id="a5z">时，<a id="a-60"></a>舍利子问善现言：<a id="a-61"></a>“诸菩萨摩诃萨当云何行，<a id="a-62"></a>名行般若波罗蜜多？<a id="a-63"></a>”</p>
  <p id="a64">善现答言：<a id="a-65"></a>“诸菩萨摩诃萨若不行色，<a id="a-66"></a>不行色相，<a id="a-67"></a>不行色生，<a id="a-68"></a>不行色坏，<a id="a-69"></a>不行色灭，<a id="a-6A"></a>不行色空，<a id="a-6B"></a>是行般若波罗蜜多。<a id="a-6C"></a>诸菩萨摩诃萨若不行受、<a id="a-6D"></a>想、<a id="a-6E"></a>行、<a id="a-6F"></a>识，<a id="a-6G"></a>不行受、<a id="a-6H"></a>想、<a id="a-6I"></a>行、<a id="a-6J"></a>识相，<a id="a-6K"></a>不行受、<a id="a-6L"></a>想、<a id="a-6M"></a>行、<a id="a-6N"></a>识生，<a id="a-6O"></a>不行受、<a id="a-6P"></a>想、<a id="a-6Q"></a>行、<a id="a-6R"></a>识坏，<a id="a-6S"></a>不行受、<a id="a-6T"></a>想、<a id="a-6U"></a>行、<a id="a-6V"></a>识灭，<a id="a-6W"></a>不行受、<a id="a-6X"></a>想、<a id="a-6Y"></a>行、<a id="a-6Z"></a>识空，<a id="a-6a"></a>是行般若波罗蜜多。<a id="a-6b"></a>若菩萨摩诃萨不取行，<a id="a-6c"></a>不取不行，<a id="a-6d"></a>不取亦行亦不行，<a id="a-6e"></a>不取非行非不行，<a id="a-6f"></a>于不取亦不取，<a id="a-6g"></a>是行般若波罗蜜多。<a id="a-6h"></a>何以故？<a id="a-6i"></a>舍利子，<a id="a-6j"></a>以一切法皆不可取，<a id="a-6k"></a>不可随行，<a id="a-6l"></a>不可执受，<a id="a-6m"></a>离性相故。<a id="a-6n"></a>如是名为诸菩萨摩诃萨于一切法无生定轮，<a id="a-6o"></a>广大资具无量无出，<a id="a-6p"></a>不共一切声闻、<a id="a-6q"></a>独觉。<a id="a-6r"></a>若菩萨摩诃萨安住此定，<a id="a-6s"></a>疾证无上正等菩提。<a id="a-6t"></a>”</p>
  <p id="a6u">尔时，<a id="a-6v"></a>善现承佛神力，<a id="a-6w"></a>复告大德舍利子言：<a id="a-6x"></a>“若菩萨摩诃萨虽安住此定，<a id="a-6y"></a>而不见此定亦不著此定，<a id="a-6z"></a>亦不念言：<a id="a-70"></a>‘我于此定已、<a id="a-71"></a>正、<a id="a-72"></a>当入。<a id="a-73"></a>’彼如是等思惟分别，<a id="a-74"></a>由此定力一切不起，<a id="a-75"></a>当知已为过去如来、<a id="a-76"></a>应、<a id="a-77"></a>正等觉授与无上正等菩提不退转记。<a id="a-78"></a>”</p>
  <p id="a79">时，<a id="a-7A"></a>舍利子问善现言：<a id="a-7B"></a>“若菩萨摩诃萨由住此定，<a id="a-7C"></a>已为过去诸佛世尊现前授记，<a id="a-7D"></a>是菩萨摩诃萨为能显示如是定不？<a id="a-7E"></a>”</p>
  <p id="a7F">善现答言：<a id="a-7G"></a>“不也，<a id="a-7H"></a>舍利子。<a id="a-7I"></a>何以故？<a id="a-7J"></a>是善男子于如是定无知无想。<a id="a-7K"></a>”</p>
  <p id="a7L">舍利子言：<a id="a-7M"></a>“具寿说彼诸善男子于如是定无知无想耶？<a id="a-7N"></a>”</p>
  <p id="a7O">善现报言：<a id="a-7P"></a>“我定说彼诸善男子于如是定无知无想。<a id="a-7Q"></a>所以者何？<a id="a-7R"></a>如是诸定无所有故。<a id="a-7S"></a>彼善男子于如是定无知无想，<a id="a-7T"></a>如是诸定于一切法亦无知无想。<a id="a-7U"></a>所以者何？<a id="a-7V"></a>以一切法无所有故。<a id="a-7W"></a>”</p>
  <p id="a7X">时，<a id="a-7Y"></a>薄伽梵赞善现言：<a id="a-7Z"></a>“善哉！<a id="a-7a"></a>善哉！<a id="a-7b"></a>如汝所说。<a id="a-7c"></a>故我说汝住无诤定最为第一。<a id="a-7d"></a>诸菩萨摩诃萨欲学般若波罗蜜多应如是学，<a id="a-7e"></a>若如是学名学般若波罗蜜多。<a id="a-7f"></a>”</p>
  <p id="a7g">时，<a id="a-7h"></a>舍利子便白佛言：<a id="a-7i"></a>“若菩萨摩诃萨能如是学，<a id="a-7j"></a>名真学般若波罗蜜多耶？<a id="a-7k"></a>”</p>
  <p id="a7l">佛告舍利子：<a id="a-7m"></a>“若菩萨摩诃萨能如是学，<a id="a-7n"></a>名真学般若波罗蜜多。<a id="a-7o"></a>”</p>
  <p id="a7p">时，<a id="a-7q"></a>舍利子复白佛言：<a id="a-7r"></a>“诸菩萨摩诃萨如是学时，<a id="a-7s"></a>于何法学？<a id="a-7t"></a>”</p>
  <p id="a7u">佛告舍利子：<a id="a-7v"></a>“诸菩萨摩诃萨如是学时，<a id="a-7w"></a>非于法学。<a id="a-7x"></a>何以故？<a id="a-7y"></a>舍利子，<a id="a-7z"></a>如诸愚夫异生所执，<a id="a-80"></a>非一切法如是有故。<a id="a-81"></a>”</p>
  <p id="a82">时，<a id="a-83"></a>舍利子复白佛言：<a id="a-84"></a>“若尔，<a id="a-85"></a>诸法如何而有？<a id="a-86"></a>”</p>
  <p id="a87">佛告舍利子：<a id="a-88"></a>“如无所有如是而有。<a id="a-89"></a>若于如是无所有法不能了达，<a id="a-8A"></a>说为无明。<a id="a-8B"></a>愚夫异生于一切法无所有性，<a id="a-8C"></a>无明贪爱增上势力分别执著断常二边，<a id="a-8D"></a>由此不知不见诸法无所有性分别诸法；<a id="a-8E"></a>由分别故便生执著，<a id="a-8F"></a>由执著故分别诸法无所有性，<a id="a-8G"></a>由此于法不见不知；<a id="a-8H"></a>以于诸法不见不知，<a id="a-8I"></a>分别过去、<a id="a-8J"></a>未来、<a id="a-8K"></a>现在；<a id="a-8L"></a>由分别故贪著名色，<a id="a-8M"></a>著名色故分别执著无所有法；<a id="a-8N"></a>于无所有法分别执著故，<a id="a-8O"></a>于如实道不知不见，<a id="a-8P"></a>不能出离三界生死，<a id="a-8Q"></a>不信谛法，<a id="a-8R"></a>不觉实际，<a id="a-8S"></a>是故堕在愚夫数中。<a id="a-8T"></a>由斯，<a id="a-8U"></a>菩萨摩诃萨众于法性相都无执著。<a id="a-8V"></a>”</p>
  <p id="a8W">时，<a id="a-8X"></a>舍利子复白佛言：<a id="a-8Y"></a>“诸菩萨摩诃萨如是学时，<a id="a-8Z"></a>岂不求学一切智智？<a id="a-8a"></a>”</p>
  <p id="a8b">佛告舍利子：<a id="a-8c"></a>“诸菩萨摩诃萨如是学时，<a id="a-8d"></a>亦不求学一切智智。<a id="a-8e"></a>然诸菩萨如是学时，<a id="a-8f"></a>虽无所学，<a id="a-8g"></a>而名真学一切智智，<a id="a-8h"></a>速能成办一切智智。<a id="a-8i"></a>”</p>
  <p id="a8j">尔时，<a id="a-8k"></a>具寿善现便白佛言：<a id="a-8l"></a>“世尊，<a id="a-8m"></a>设有人来作如是问：<a id="a-8n"></a>‘幻士若学一切智智，<a id="a-8o"></a>彼亦能成办一切智智不？<a id="a-8p"></a>’我得此问当云何答？<a id="a-8q"></a>”</p>
  <p id="a8r">佛告善现：<a id="a-8s"></a>“我还问汝，<a id="a-8t"></a>随汝意答。<a id="a-8u"></a>于意云何？<a id="a-8v"></a>幻异色、<a id="a-8w"></a>受、<a id="a-8x"></a>想、<a id="a-8y"></a>行、<a id="a-8z"></a>识不？<a id="a-90"></a>”</p>
  <p id="a91">善现答言：<a id="a-92"></a>“幻不异色，<a id="a-93"></a>色不异幻，<a id="a-94"></a>幻即是色，<a id="a-95"></a>色即是幻，<a id="a-96"></a>受、<a id="a-97"></a>想、<a id="a-98"></a>行、<a id="a-99"></a>识亦复如是。<a id="a-9A"></a>”</p>
  <p id="a9B">佛告善现：<a id="a-9C"></a>“于意云何？<a id="a-9D"></a>五取蕴中起想等想，<a id="a-9E"></a>施设言说假名菩萨摩诃萨不？<a id="a-9F"></a>”</p>
  <p id="a9G">善现对曰：<a id="a-9H"></a>“如是，<a id="a-9I"></a>世尊。<a id="a-9J"></a>”</p>
  <p id="a9K">佛告善现：<a id="a-9L"></a>“诸菩萨摩诃萨求趣无上正等菩提，<a id="a-9M"></a>修学般若波罗蜜多，<a id="a-9N"></a>一切皆如幻士修学。<a id="a-9O"></a>何以故？<a id="a-9P"></a>幻士即是五取蕴故。<a id="a-9Q"></a>所以者何？<a id="a-9R"></a>我说五蕴、<a id="a-9S"></a>眼等六根，<a id="a-9T"></a>皆如幻化都非实有。<a id="a-9U"></a>”</p>
  <p id="a9V">具寿善现复白佛言：<a id="a-9W"></a>“若菩萨摩诃萨新学大乘闻如是说，<a id="a-9X"></a>其心将无惊怖退屈？<a id="a-9Y"></a>”</p>
  <p id="a9Z">佛告善现：<a id="a-9a"></a>“若菩萨摩诃萨新学大乘亲近恶友，<a id="a-9b"></a>闻如是说心便惊怖则生退屈。<a id="a-9c"></a>若近善友，<a id="a-9d"></a>虽闻此说而不惊怖亦无退屈。<a id="a-9e"></a>”</p>
  <p id="a9f">具寿善现复白佛言：<a id="a-9g"></a>“何等名为菩萨恶友？<a id="a-9h"></a>”</p>
  <p id="a9i">佛告善现：<a id="a-9j"></a>“诸菩萨恶友者，<a id="a-9k"></a>谓教菩萨厌离般若波罗蜜多，<a id="a-9l"></a>舍菩提心取诸法相，<a id="a-9m"></a>令学取相世俗书典，<a id="a-9n"></a>令学声闻相应经法，<a id="a-9o"></a>又令习近众魔事业，<a id="a-9p"></a>此等名为菩萨恶友。<a id="a-9q"></a>”</p>
  <p id="a9r">具寿善现复白佛言：<a id="a-9s"></a>“何等名为菩萨善友？<a id="a-9t"></a>”</p>
  <p id="a9u">佛告善现：<a id="a-9v"></a>“诸菩萨善友者，<a id="a-9w"></a>谓教菩萨勤修般若波罗蜜多，<a id="a-9x"></a>乃至为说魔事、<a id="a-9y"></a>魔过，<a id="a-9z"></a>令其觉知方便弃舍，<a id="a-A0"></a>此菩萨名为新学菩萨大誓庄严真净善友。<a id="a-A1"></a>”</p>
  <p id="aA2">具寿善现复白佛言：<a id="a-A3"></a>“菩萨者是何句义？<a id="a-A4"></a>”</p>
  <p id="aA5">佛告善现：<a id="a-A6"></a>“学一切法无著无礙，<a id="a-A7"></a>觉一切法无著无礙，<a id="a-A8"></a>求证菩提故名菩萨。<a id="a-A9"></a>”</p>
  <p id="aAA">具寿善现复白佛言：<a id="a-AB"></a>“此复何缘名摩诃萨？<a id="a-AC"></a>”</p>
  <p id="aAD">佛告善现：<a id="a-AE"></a>“以诸菩萨于大有情众中当为上首故，<a id="a-AF"></a>复名摩诃萨。<a id="a-AG"></a>”</p>
  <p id="aAH">时，<a id="a-AI"></a>舍利子便白佛言：<a id="a-AJ"></a>“我今乐说摩诃萨义，<a id="a-AK"></a>惟愿听许！<a id="a-AL"></a>”</p>
  <p id="aAM">佛告舍利子：<a id="a-AN"></a>“随汝意说。<a id="a-AO"></a>”</p>
  <p id="aAP">舍利子言：<a id="a-AQ"></a>“以诸菩萨方便善巧，<a id="a-AR"></a>为诸有情宣说法要，<a id="a-AS"></a>令断我见、<a id="a-AT"></a>有情见、<a id="a-AU"></a>命者见、<a id="a-AV"></a>补特伽罗见、<a id="a-AW"></a>有见、<a id="a-AX"></a>无见、<a id="a-AY"></a>断常见等，<a id="a-AZ"></a>依如是义名摩诃萨。<a id="a-Aa"></a>”</p>
  <p id="aAb">尔时，<a id="a-Ac"></a>善现亦白佛言：<a id="a-Ad"></a>“我今乐说摩诃萨义，<a id="a-Ae"></a>惟愿听许！<a id="a-Af"></a>”</p>
  <p id="aAg">佛告善现：<a id="a-Ah"></a>“随汝意说。<a id="a-Ai"></a>”</p>
  <p id="aAj">善现白言：<a id="a-Ak"></a>“以诸菩萨发菩提心、<a id="a-Al"></a>无等等心、<a id="a-Am"></a>声闻独觉不能引心，<a id="a-An"></a>于如是心亦不执著。<a id="a-Ao"></a>所以者何？<a id="a-Ap"></a>一切智心是真无漏不堕三界，<a id="a-Aq"></a>不应于中而生执著，<a id="a-Ar"></a>依如是义名摩诃萨。<a id="a-As"></a>”</p>
  <p id="aAt">时，<a id="a-Au"></a>舍利子问善现言：<a id="a-Av"></a>“何因缘故，<a id="a-Aw"></a>于如是心亦不执著？<a id="a-Ax"></a>”</p>
  <p id="aAy">善现答言：<a id="a-Az"></a>“如是诸心无心性故不应执著。<a id="a-B0"></a>”</p>
  <p id="aB1">时，<a id="a-B2"></a>满慈子亦白佛言：<a id="a-B3"></a>“我今乐说摩诃萨义，<a id="a-B4"></a>惟愿听许！<a id="a-B5"></a>”</p>
  <p id="aB6">佛告满慈子：<a id="a-B7"></a>“随汝意说。<a id="a-B8"></a>”</p>
  <p id="aB9">满慈子言：<a id="a-BA"></a>“以诸菩萨普为利乐一切有情被大愿铠故，<a id="a-BB"></a>发趣大乘故，<a id="a-BC"></a>乘大乘故，<a id="a-BD"></a>名摩诃萨。<a id="a-BE"></a>”</p>
  <p id="aBF">尔时，<a id="a-BG"></a>善现便白佛言：<a id="a-BH"></a>“如世尊说诸菩萨摩诃萨被大愿铠，<a id="a-BI"></a>齐何言诸菩萨摩诃萨被大愿铠？<a id="a-BJ"></a>”</p>
  <p id="aBK">佛告善现：<a id="a-BL"></a>“诸菩萨摩诃萨作如是念：<a id="a-BM"></a>我应度脱无量无数无边有情入无余依般涅槃界，<a id="a-BN"></a>虽作是事，<a id="a-BO"></a>而无有法及诸有情得涅槃者。<a id="a-BP"></a>何以故？<a id="a-BQ"></a>诸法实性法应尔故。<a id="a-BR"></a>譬如幻师或彼弟子，<a id="a-BS"></a>于四衢道化作大众互相加害。<a id="a-BT"></a>于意云何？<a id="a-BU"></a>此中有实相害事不？<a id="a-BV"></a>”</p>
  <p id="aBW">善现对曰：<a id="a-BX"></a>“不也，<a id="a-BY"></a>世尊。<a id="a-BZ"></a>”</p>
  <p id="aBa">佛告善现：<a id="a-Bb"></a>“诸菩萨摩诃萨亦复如是，<a id="a-Bc"></a>虽现度脱无量无数无边有情入无余依般涅槃界，<a id="a-Bd"></a>而无有法及诸有情得涅槃者。<a id="a-Be"></a>若菩萨摩诃萨闻如是事，<a id="a-Bf"></a>不惊、<a id="a-Bg"></a>不怖亦无退屈，<a id="a-Bh"></a>当知是菩萨摩诃萨被大愿铠。<a id="a-Bi"></a>”</p>
  <p id="aBj">尔时，<a id="a-Bk"></a>善现便白佛言：<a id="a-Bl"></a>“如我解佛所说义者，<a id="a-Bm"></a>诸菩萨摩诃萨不被大愿铠，<a id="a-Bn"></a>当知是为被大愿铠。<a id="a-Bo"></a>”</p>
  <p id="aBp">佛告善现：<a id="a-Bq"></a>“如是，<a id="a-Br"></a>如是。<a id="a-Bs"></a>所以者何？<a id="a-Bt"></a>一切智智无造无作，<a id="a-Bu"></a>一切有情亦无造无作，<a id="a-Bv"></a>诸菩萨摩诃萨为欲饶益彼有情故被大愿铠。<a id="a-Bw"></a>所以者何？<a id="a-Bx"></a>色非造非不造，<a id="a-By"></a>非作非不作，<a id="a-Bz"></a>受、<a id="a-C0"></a>想、<a id="a-C1"></a>行、<a id="a-C2"></a>识亦非造非不造，<a id="a-C3"></a>非作非不作。<a id="a-C4"></a>何以故？<a id="a-C5"></a>色乃至识不可得故。<a id="a-C6"></a>”</p>
  <p id="aC7">具寿善现便白佛言：<a id="a-C8"></a>“如我解佛所说义者，<a id="a-C9"></a>色乃至识无染无净。<a id="a-CA"></a>所以者何？<a id="a-CB"></a>色无缚无脱，<a id="a-CC"></a>受、<a id="a-CD"></a>想、<a id="a-CE"></a>行、<a id="a-CF"></a>识亦无缚无脱。<a id="a-CG"></a>”</p>
  <p id="aCH">时，<a id="a-CI"></a>满慈子问善现言：<a id="a-CJ"></a>“尊者说色无缚无脱，<a id="a-CK"></a>说受、<a id="a-CL"></a>想、<a id="a-CM"></a>行、<a id="a-CN"></a>识亦无缚无脱耶？<a id="a-CO"></a>”</p>
  <p id="aCP">善现答言：<a id="a-CQ"></a>“如是，<a id="a-CR"></a>如是。<a id="a-CS"></a>”</p>
  <p id="aCT">满慈子言：<a id="a-CU"></a>“说何等色无缚无脱？<a id="a-CV"></a>说何等受、<a id="a-CW"></a>想、<a id="a-CX"></a>行、<a id="a-CY"></a>识亦无缚无脱耶？<a id="a-CZ"></a>”</p>
  <p id="aCa">善现答言：<a id="a-Cb"></a>“说如幻士色无缚无脱，<a id="a-Cc"></a>说如幻士受、<a id="a-Cd"></a>想、<a id="a-Ce"></a>行、<a id="a-Cf"></a>识亦无缚无脱。<a id="a-Cg"></a>所以者何？<a id="a-Ch"></a>色乃至识无所有故无缚无脱，<a id="a-Ci"></a>远离故无缚无脱，<a id="a-Cj"></a>寂静故无缚无脱，<a id="a-Ck"></a>无生灭故无缚无脱，<a id="a-Cl"></a>是名菩萨发趣大乘被大愿铠。<a id="a-Cm"></a>”</p>
  <p id="aCn">时，<a id="a-Co"></a>满慈子闻如是说，<a id="a-Cp"></a>欢喜信受默然而住。</p>
  <p id="aCq">尔时，<a id="a-Cr"></a>善现便白佛言：<a id="a-Cs"></a>“诸菩萨摩诃萨发趣大乘，<a id="a-Ct"></a>云何大乘？<a id="a-Cu"></a>云何菩萨发趣大乘？<a id="a-Cv"></a>如是大乘从何处出至何处住？<a id="a-Cw"></a>谁复乘是大乘而出？<a id="a-Cx"></a>”</p>
  <p id="aCy">佛告善现：<a id="a-Cz"></a>“言大乘者，<a id="a-D0"></a>即是无量无数增语，<a id="a-D1"></a>无边功德共所成故。<a id="a-D2"></a>云何菩萨发趣大乘者？<a id="a-D3"></a>谓诸菩萨勤修六种波罗蜜多，<a id="a-D4"></a>能从一地进趣一地，<a id="a-D5"></a>是名菩萨发趣大乘。<a id="a-D6"></a>如是大乘从何处出至何处住者？<a id="a-D7"></a>谓此大乘从三界中出、<a id="a-D8"></a>至一切智智中住，<a id="a-D9"></a>然以无二为方便故无出无住。<a id="a-DA"></a>谁复乘是大乘出者？<a id="a-DB"></a>都无乘是大乘出者。<a id="a-DC"></a>所以者何？<a id="a-DD"></a>能乘、<a id="a-DE"></a>所乘如是二法俱无所有，<a id="a-DF"></a>无所有中谁乘何法可名乘者？<a id="a-DG"></a>”</p>
  <p id="aDH">具寿善现复白佛言：<a id="a-DI"></a>“如是大乘普胜一切世间天、<a id="a-DJ"></a>人、<a id="a-DK"></a>阿素洛等，<a id="a-DL"></a>如是大乘与虚空等。<a id="a-DM"></a>譬如虚空，<a id="a-DN"></a>普能容受无量无数无边有情，<a id="a-DO"></a>大乘亦尔，<a id="a-DP"></a>普能容受无量无数无边有情。<a id="a-DQ"></a>又如虚空，<a id="a-DR"></a>无来无去、<a id="a-DS"></a>无住可见，<a id="a-DT"></a>大乘亦尔，<a id="a-DU"></a>无来无去、<a id="a-DV"></a>无住可见。<a id="a-DW"></a>又如虚空，<a id="a-DX"></a>前、<a id="a-DY"></a>后、<a id="a-DZ"></a>中际皆不可得，<a id="a-Da"></a>大乘亦尔，<a id="a-Db"></a>前、<a id="a-Dc"></a>后、<a id="a-Dd"></a>中际皆不可得，<a id="a-De"></a>三世平等故名大乘。<a id="a-Df"></a>”</p>
  <p id="aDg">佛告善现：<a id="a-Dh"></a>“善哉！<a id="a-Di"></a>善哉！<a id="a-Dj"></a>如是，<a id="a-Dk"></a>如是，<a id="a-Dl"></a>如汝所说。<a id="a-Dm"></a>”</p>
  <p id="aDn">时，<a id="a-Do"></a>满慈子便白佛言：<a id="a-Dp"></a>“世尊先教大德善现为诸菩萨摩诃萨众宣示般若波罗蜜多，<a id="a-Dq"></a>而今何故乃说大乘？<a id="a-Dr"></a>”</p>
  <p id="aDs">尔时，<a id="a-Dt"></a>善现即白佛言：<a id="a-Du"></a>“我说大乘，<a id="a-Dv"></a>将无违越所说般若波罗蜜多？<a id="a-Dw"></a>”</p>
  <p id="aDx">佛告善现：<a id="a-Dy"></a>“汝说大乘，<a id="a-Dz"></a>皆顺般若波罗蜜多无所违越。<a id="a-E0"></a>”</p>
  <p id="aE1">具寿善现复白佛言：<a id="a-E2"></a>“我都不得前际、<a id="a-E3"></a>后际、<a id="a-E4"></a>中际菩萨。<a id="a-E5"></a>色无边故菩萨亦无边，<a id="a-E6"></a>受、<a id="a-E7"></a>想、<a id="a-E8"></a>行、<a id="a-E9"></a>识无边故菩萨亦无边；<a id="a-EA"></a>即色，<a id="a-EB"></a>离色，<a id="a-EC"></a>菩萨无所有不可得；<a id="a-ED"></a>即受、<a id="a-EE"></a>想、<a id="a-EF"></a>行、<a id="a-EG"></a>识，<a id="a-EH"></a>离受、<a id="a-EI"></a>想、<a id="a-EJ"></a>行、<a id="a-EK"></a>识，<a id="a-EL"></a>菩萨亦无所有不可得。<a id="a-EM"></a>如是，<a id="a-EN"></a>世尊，<a id="a-EO"></a>我于此等一切法，<a id="a-EP"></a>以一切种、<a id="a-EQ"></a>一切处、<a id="a-ER"></a>一切时，<a id="a-ES"></a>求诸菩萨都无所见竟不可得，<a id="a-ET"></a>云何令我为诸菩萨宣示般若波罗蜜多？</p>
  <p id="aEU">“复次，<a id="a-EV"></a>世尊，<a id="a-EW"></a>言菩萨者，<a id="a-EX"></a>但有假名都无自性。<a id="a-EY"></a>如说我等毕竟不生，<a id="a-EZ"></a>但有假名都无自性，<a id="a-Ea"></a>诸法亦尔毕竟不生，<a id="a-Eb"></a>但有假名都无自性。<a id="a-Ec"></a>此中何等是色毕竟不生？<a id="a-Ed"></a>若毕竟不生则不名色。<a id="a-Ee"></a>何等是受、<a id="a-Ef"></a>想、<a id="a-Eg"></a>行、<a id="a-Eh"></a>识毕竟不生？<a id="a-Ei"></a>若毕竟不生则不名受、<a id="a-Ej"></a>想、<a id="a-Ek"></a>行、<a id="a-El"></a>识。<a id="a-Em"></a>世尊，<a id="a-En"></a>色是菩萨不可得，<a id="a-Eo"></a>受、<a id="a-Ep"></a>想、<a id="a-Eq"></a>行、<a id="a-Er"></a>识是菩萨亦不可得，<a id="a-Es"></a>此不可得亦不可得。<a id="a-Et"></a>我于如是一切法，<a id="a-Eu"></a>以一切种、<a id="a-Ev"></a>一切处、<a id="a-Ew"></a>一切时，<a id="a-Ex"></a>求诸菩萨皆不可得，<a id="a-Ey"></a>当教何等法？<a id="a-Ez"></a>修何等法？<a id="a-F0"></a>于何等处、<a id="a-F1"></a>时证何等法？</p>
  <p id="aF2">“复次，<a id="a-F3"></a>世尊，<a id="a-F4"></a>诸佛菩萨甚深般若波罗蜜多，<a id="a-F5"></a>但有假名都无自性。<a id="a-F6"></a>如说我等毕竟不生，<a id="a-F7"></a>但有假名都无自性，<a id="a-F8"></a>诸法亦尔，<a id="a-F9"></a>但有假名都无自性。<a id="a-FA"></a>何等是色既不可取亦不可生？<a id="a-FB"></a>何等是受、<a id="a-FC"></a>想、<a id="a-FD"></a>行、<a id="a-FE"></a>识既不可取亦不可生？<a id="a-FF"></a>诸法自性既不可取亦不可生，<a id="a-FG"></a>若法无性亦不可生，<a id="a-FH"></a>此无生法亦不可生，<a id="a-FI"></a>我岂能以毕竟不生甚深般若波罗蜜多，<a id="a-FJ"></a>教毕竟不生菩萨摩诃萨？<a id="a-FK"></a>世尊，<a id="a-FL"></a>离不生法无法可得，<a id="a-FM"></a>亦无菩萨能行无上正等菩提。</p>
  <p id="aFN">“世尊，<a id="a-FO"></a>若菩萨摩诃萨闻说是语不惊、<a id="a-FP"></a>不怖，<a id="a-FQ"></a>当知是菩萨摩诃萨能行深般若波罗蜜多。<a id="a-FR"></a>所以者何？<a id="a-FS"></a>若时菩萨摩诃萨行深般若波罗蜜多，<a id="a-FT"></a>观察诸法，<a id="a-FU"></a>是时菩萨摩诃萨即不取色。<a id="a-FV"></a>所以者何？<a id="a-FW"></a>色无生即非色，<a id="a-FX"></a>色无灭亦非色，<a id="a-FY"></a>即无生无灭即无二无别；<a id="a-FZ"></a>若说色，<a id="a-Fa"></a>即入无二法数。<a id="a-Fb"></a>若时菩萨摩诃萨行深般若波罗蜜多观察诸法，<a id="a-Fc"></a>是时菩萨摩诃萨即不取受、<a id="a-Fd"></a>想、<a id="a-Fe"></a>行、<a id="a-Ff"></a>识。<a id="a-Fg"></a>所以者何？<a id="a-Fh"></a>受、<a id="a-Fi"></a>想、<a id="a-Fj"></a>行、<a id="a-Fk"></a>识无生即非受、<a id="a-Fl"></a>想、<a id="a-Fm"></a>行、<a id="a-Fn"></a>识，<a id="a-Fo"></a>受、<a id="a-Fp"></a>想、<a id="a-Fq"></a>行、<a id="a-Fr"></a>识无灭亦非受、<a id="a-Fs"></a>想、<a id="a-Ft"></a>行、<a id="a-Fu"></a>识，<a id="a-Fv"></a>既无生无灭即无二无别；<a id="a-Fw"></a>若说受、<a id="a-Fx"></a>想、<a id="a-Fy"></a>行、<a id="a-Fz"></a>识，<a id="a-G0"></a>即入无二法数。<a id="a-G1"></a>”</p>
  <p id="aG2">时，<a id="a-G3"></a>舍利子谓善现言：<a id="a-G4"></a>“如我领解仁所说义，<a id="a-G5"></a>诸菩萨等毕竟不生，<a id="a-G6"></a>若尔，<a id="a-G7"></a>何缘有诸菩萨为度无量无数有情，<a id="a-G8"></a>修多百千难行苦行，<a id="a-G9"></a>备受无量生死大苦？<a id="a-GA"></a>”</p>
  <p id="aGB">善现报言：<a id="a-GC"></a>“非我于彼无生法中，<a id="a-GD"></a>许有菩萨为度无量无数有情，<a id="a-GE"></a>修多百千难行苦行，<a id="a-GF"></a>备受无量生死大苦，<a id="a-GG"></a>然诸菩萨虽为此事，<a id="a-GH"></a>而于其中无苦行想。<a id="a-GI"></a>何以故？<a id="a-GJ"></a>舍利子，<a id="a-GK"></a>若于苦行作苦行想，<a id="a-GL"></a>不能饶益无边有情，<a id="a-GM"></a>是故菩萨于诸苦行作乐行想，<a id="a-GN"></a>于难行行作易行想，<a id="a-GO"></a>于诸有情作父母及己身想，<a id="a-GP"></a>为度彼故发菩提心，<a id="a-GQ"></a>由此乃能作大饶益。<a id="a-GR"></a>尔时，<a id="a-GS"></a>菩萨作是思惟：<a id="a-GT"></a>‘如我自性，<a id="a-GU"></a>于一切法，<a id="a-GV"></a>以一切种、<a id="a-GW"></a>一切处、<a id="a-GX"></a>时求不可得，<a id="a-GY"></a>内外诸法亦复如是，<a id="a-GZ"></a>都无所有皆不可得。<a id="a-Ga"></a>’若住此想便不见有难行苦行，<a id="a-Gb"></a>由此能为无边有情修多百千难行苦行，<a id="a-Gc"></a>与有情类作大饶益。<a id="a-Gd"></a>”</p>
  <p id="aGe">时，<a id="a-Gf"></a>舍利子问善现言：<a id="a-Gg"></a>“是诸菩萨实无生不？<a id="a-Gh"></a>”</p>
  <p id="aGi">善现答言：<a id="a-Gj"></a>“如是，<a id="a-Gk"></a>如是，<a id="a-Gl"></a>一切菩萨皆实无生。<a id="a-Gm"></a>”</p>
  <p id="aGn">舍利子言：<a id="a-Go"></a>“为但菩萨实是无生，<a id="a-Gp"></a>为一切智亦实无生？<a id="a-Gq"></a>”</p>
  <p id="aGr">善现答言：<a id="a-Gs"></a>“此一切智亦实无生。<a id="a-Gt"></a>”</p>
  <p id="aGu">舍利子言：<a id="a-Gv"></a>“为但一切智实是无生，<a id="a-Gw"></a>为诸异生类亦实无生？<a id="a-Gx"></a>”</p>
  <p id="aGy">善现答言：<a id="a-Gz"></a>“诸异生类亦实无生。<a id="a-H0"></a>”</p>
  <p id="aH1">舍利子言：<a id="a-H2"></a>“若诸菩萨皆实无生，<a id="a-H3"></a>诸菩萨法亦应无生；<a id="a-H4"></a>若一切智实是无生，<a id="a-H5"></a>一切智法亦应无生；<a id="a-H6"></a>若异生类实是无生，<a id="a-H7"></a>异生类法亦应无生。<a id="a-H8"></a>若尔，<a id="a-H9"></a>菩萨得一切智，<a id="a-HA"></a>应无生法能证无生。<a id="a-HB"></a>”</p>
  <p id="aHC">善现答言：<a id="a-HD"></a>“我意不许无生法中有得有证。<a id="a-HE"></a>何以故？<a id="a-HF"></a>无生法中证、<a id="a-HG"></a>得无故。<a id="a-HH"></a>”</p>
  <p id="aHI">舍利子言：<a id="a-HJ"></a>“为许生法证生法，<a id="a-HK"></a>为许无生法证无生法耶？<a id="a-HL"></a>”</p>
  <p id="aHM">善现答言：<a id="a-HN"></a>“我意不许生法证生法，<a id="a-HO"></a>亦不许无生法证无生法。<a id="a-HP"></a>”</p>
  <p id="aHQ">舍利子言：<a id="a-HR"></a>“为许生法证无生法，<a id="a-HS"></a>为许无生法证生法耶？<a id="a-HT"></a>”</p>
  <p id="aHU">善现答言：<a id="a-HV"></a>“我意不许生法证无生法，<a id="a-HW"></a>亦不许无生法证生法。<a id="a-HX"></a>”</p>
  <p id="aHY">舍利子言：<a id="a-HZ"></a>“若如是者应无得、<a id="a-Ha"></a>证。<a id="a-Hb"></a>”</p>
  <p id="aHc">善现答言：<a id="a-Hd"></a>“虽有得、<a id="a-He"></a>证而非实有。<a id="a-Hf"></a>”</p>
  <p id="aHg">舍利子言：<a id="a-Hh"></a>“为许未生法生，<a id="a-Hi"></a>为许已生法生耶？<a id="a-Hj"></a>”</p>
  <p id="aHk">善现答言：<a id="a-Hl"></a>“我意不许未生法生，<a id="a-Hm"></a>亦不许已生法生。<a id="a-Hn"></a>”</p>
  <p id="aHo">舍利子言：<a id="a-Hp"></a>“为许生生，<a id="a-Hq"></a>为许不生生耶？<a id="a-Hr"></a>”</p>
  <p id="aHs">善现答言：<a id="a-Ht"></a>“我意不许生生，<a id="a-Hu"></a>亦不许不生生。<a id="a-Hv"></a>”</p>
  <p id="aHw">舍利子言：<a id="a-Hx"></a>“仁者于所说无生法，<a id="a-Hy"></a>乐辩说无生相耶？<a id="a-Hz"></a>”</p>
  <p id="aI0">善现答言：<a id="a-I1"></a>“我于所说无生法，<a id="a-I2"></a>亦不乐辩说无生相。<a id="a-I3"></a>”</p>
  <p id="aI4">舍利子言：<a id="a-I5"></a>“于无生法起无生言，<a id="a-I6"></a>此无生言亦无生不？<a id="a-I7"></a>”</p>
  <p id="aI8">善现答言：<a id="a-I9"></a>“于无生法起无生言，<a id="a-IA"></a>此法及言俱无生义，<a id="a-IB"></a>而随世俗说无生相。<a id="a-IC"></a>”</p>
  <p id="aID">时，<a id="a-IE"></a>舍利子赞善现言：<a id="a-IF"></a>“说法人中仁为第一，<a id="a-IG"></a>除佛世尊无能及者。<a id="a-IH"></a>所以者何？<a id="a-II"></a>随所问诘种种法门皆能酬答。<a id="a-IJ"></a>”</p>
  <p id="aIK">善现报言：<a id="a-IL"></a>“诸佛弟子于一切法无依著者，<a id="a-IM"></a>法尔皆能随所问诘，<a id="a-IN"></a>一一酬答自在无畏。<a id="a-IO"></a>所以者何？<a id="a-IP"></a>以一切法无所依故。<a id="a-IQ"></a>”</p>
  <p id="aIR">时，<a id="a-IS"></a>舍利子谓善现言：<a id="a-IT"></a>“善哉！<a id="a-IU"></a>善哉！<a id="a-IV"></a>若诸菩萨能作如是随问而答，<a id="a-IW"></a>为由何等波罗蜜多威力所办？<a id="a-IX"></a>”</p>
  <p id="aIY">善现报言：<a id="a-IZ"></a>“此是般若波罗蜜多威力所办。<a id="a-Ia"></a>所以者何？<a id="a-Ib"></a>说一切法无所依止，<a id="a-Ic"></a>要由般若波罗蜜多达一切法无所依故。<a id="a-Id"></a>舍利子，<a id="a-Ie"></a>若菩萨摩诃萨闻如是语心不迷闷亦无疑惑，<a id="a-If"></a>当知是菩萨能住如是住恒不舍离，<a id="a-Ig"></a>亦常不离大悲作意。<a id="a-Ih"></a>”</p>
  <p id="aIi">时，<a id="a-Ij"></a>舍利子谓善现言：<a id="a-Ik"></a>“若诸菩萨住如是住恒不舍离，<a id="a-Il"></a>亦常不离如是作意者，<a id="a-Im"></a>则一切有情应是菩萨。<a id="a-In"></a>所以者何？<a id="a-Io"></a>以一切有情亦于此住及此作意常不舍离，<a id="a-Ip"></a>般若大悲性平等故，<a id="a-Iq"></a>则诸菩萨与诸有情应无差别。<a id="a-Ir"></a>”</p>
  <p id="aIs">善现报曰：<a id="a-It"></a>“善哉！<a id="a-Iu"></a>善哉！<a id="a-Iv"></a>虽似难我而成我义。<a id="a-Iw"></a>何以故？<a id="a-Ix"></a>舍利子，<a id="a-Iy"></a>一切有情无自性故，<a id="a-Iz"></a>当知如是住及作意亦无自性；<a id="a-J0"></a>一切有情性远离故，<a id="a-J1"></a>当知如是住及作意性亦远离；<a id="a-J2"></a>一切有情无觉知故，<a id="a-J3"></a>当知如是住及作意亦无觉知。<a id="a-J4"></a>由此因缘，<a id="a-J5"></a>是诸菩萨于如是住及此作意常不舍离，<a id="a-J6"></a>与诸有情亦无差别。<a id="a-J7"></a>若诸菩萨能如是知无所滞礙，<a id="a-J8"></a>是行般若波罗蜜多，<a id="a-J9"></a>我意欲令一切菩萨以此作意，<a id="a-JA"></a>行深般若波罗蜜多。<a id="a-JB"></a>”</p>
  <p data-pb></p>
  <h2 id="aJC">第五分天帝品第二</h2>
  <p id="aJD">尔时，<a id="a-JE"></a>天帝释与四万天子俱来集会，<a id="a-JF"></a>护世四天王与二万天子俱来集会，<a id="a-JG"></a>索诃界主大梵天王与万梵众俱来集会，<a id="a-JH"></a>复有五千净居天众俱来集会。<a id="a-JI"></a>是诸天众业果身光，<a id="a-JJ"></a>对佛威光皆悉不现。</p>
  <p id="aJK">时，<a id="a-JL"></a>天帝释白善现言：<a id="a-JM"></a>“今有无量诸天子等，<a id="a-JN"></a>欲闻大德宣示般若波罗蜜多，<a id="a-JO"></a>唯愿大德哀愍为说：<a id="a-JP"></a>云何菩萨应住般若波罗蜜多？<a id="a-JQ"></a>”</p>
  <p id="aJR">尔时，<a id="a-JS"></a>善现告帝释言：<a id="a-JT"></a>“吾承佛力，<a id="a-JU"></a>为诸天众宣示般若波罗蜜多，<a id="a-JV"></a>如诸菩萨所应安住。<a id="a-JW"></a>汝诸天等，<a id="a-JX"></a>未发无上菩提心者今皆应发。<a id="a-JY"></a>诸有已入声闻、<a id="a-JZ"></a>独觉正性离生，<a id="a-Ja"></a>不复能发大菩提心。<a id="a-Jb"></a>何以故？<a id="a-Jc"></a>憍尸迦，<a id="a-Jd"></a>彼于生死有限礙故。<a id="a-Je"></a>其中若有能发无上正等觉心，<a id="a-Jf"></a>我亦随喜。<a id="a-Jg"></a>何以故？<a id="a-Jh"></a>憍尸迦，<a id="a-Ji"></a>诸有胜人应求胜法，<a id="a-Jj"></a>我终不礙他胜善品。<a id="a-Jk"></a>”</p>
  <p id="aJl">尔时，<a id="a-Jm"></a>世尊赞善现曰：<a id="a-Jn"></a>“善哉！<a id="a-Jo"></a>善哉！<a id="a-Jp"></a>汝今善能劝诸菩萨。<a id="a-Jq"></a>”</p>
  <p id="aJr">具寿善现便白佛言：<a id="a-Js"></a>“我既知恩云何不报！<a id="a-Jt"></a>谓过去佛及诸弟子，<a id="a-Ju"></a>教诸菩萨种种法要，<a id="a-Jv"></a>方便趣入波罗蜜多。<a id="a-Jw"></a>如来尔时亦于中学，<a id="a-Jx"></a>今证无上正等菩提，<a id="a-Jy"></a>转妙法轮饶益我等。<a id="a-Jz"></a>故我今者应随佛教，<a id="a-K0"></a>摄受护念此诸菩萨，<a id="a-K1"></a>令疾证得无上菩提，<a id="a-K2"></a>转妙法轮利乐一切，<a id="a-K3"></a>是则名为报彼恩德。<a id="a-K4"></a>”</p>
  <p id="aK5">尔时，<a id="a-K6"></a>善现语帝释言：<a id="a-K7"></a>“汝等诸天皆应谛听，<a id="a-K8"></a>当为汝说诸菩萨众于深般若波罗蜜多所应住相。</p>
  <p id="aK9">“憍尸迦，<a id="a-KA"></a>诸菩萨众大誓庄严发趣大乘，<a id="a-KB"></a>应以空相安住般若波罗蜜多，<a id="a-KC"></a>不应住色，<a id="a-KD"></a>亦不应住受、<a id="a-KE"></a>想、<a id="a-KF"></a>行、<a id="a-KG"></a>识；<a id="a-KH"></a>不应住预流果，<a id="a-KI"></a>亦不应住一来、<a id="a-KJ"></a>不还、<a id="a-KK"></a>阿罗汉果、<a id="a-KL"></a>独觉菩提；<a id="a-KM"></a>不应住此是色，<a id="a-KN"></a>亦不应住此是受、<a id="a-KO"></a>想、<a id="a-KP"></a>行、<a id="a-KQ"></a>识；<a id="a-KR"></a>不应住此是预流果，<a id="a-KS"></a>亦不应住此是一来、<a id="a-KT"></a>不还、<a id="a-KU"></a>阿罗汉果、<a id="a-KV"></a>独觉菩提；<a id="a-KW"></a>不应住色、<a id="a-KX"></a>受、<a id="a-KY"></a>想、<a id="a-KZ"></a>行、<a id="a-Ka"></a>识若常若无常、<a id="a-Kb"></a>若乐若苦、<a id="a-Kc"></a>若我若无我、<a id="a-Kd"></a>若净若不净、<a id="a-Ke"></a>若空若不空；<a id="a-Kf"></a>不应住预流果乃至独觉菩提，<a id="a-Kg"></a>皆是无为所显，<a id="a-Kh"></a>是真福田，<a id="a-Ki"></a>应受供养；<a id="a-Kj"></a>不应住预流果，<a id="a-Kk"></a>极七返有必入涅槃；<a id="a-Kl"></a>不应住一来果，<a id="a-Km"></a>未至究竟，<a id="a-Kn"></a>一来此间定尽众苦；<a id="a-Ko"></a>不应住不还果，<a id="a-Kp"></a>往彼灭度不复还来；<a id="a-Kq"></a>不应住阿罗汉果，<a id="a-Kr"></a>今世定入无余涅槃；<a id="a-Ks"></a>不应住独觉果，<a id="a-Kt"></a>超声闻地不至佛地，<a id="a-Ku"></a>而般涅槃；<a id="a-Kv"></a>不应住佛，<a id="a-Kw"></a>无为所显，<a id="a-Kx"></a>是真福田，<a id="a-Ky"></a>应受供养。<a id="a-Kz"></a>超诸声闻、<a id="a-L0"></a>独觉等地，<a id="a-L1"></a>利乐无量无数有情，<a id="a-L2"></a>令入无余般涅槃界，<a id="a-L3"></a>假使一切有情界尽，<a id="a-L4"></a>亦入无余般涅槃界。<a id="a-L5"></a>”</p>
  <p id="aL6">时，<a id="a-L7"></a>舍利子作是念言：<a id="a-L8"></a>“若尔，<a id="a-L9"></a>菩萨当云何住？<a id="a-LA"></a>”</p>
  <p id="aLB">尔时，<a id="a-LC"></a>善现知舍利子心之所念，<a id="a-LD"></a>便谓之曰：<a id="a-LE"></a>“于意云何？<a id="a-LF"></a>如来之心为何所住？<a id="a-LG"></a>”</p>
  <p id="aLH">时，<a id="a-LI"></a>舍利子语善现言：<a id="a-LJ"></a>“如来之心都无所住，<a id="a-LK"></a>以无所住故名如来，<a id="a-LL"></a>谓不住有为界，<a id="a-LM"></a>亦不住无为界，<a id="a-LN"></a>亦非不住。<a id="a-LO"></a>”</p>
  <p id="aLP">善现报言：<a id="a-LQ"></a>“菩萨亦尔，<a id="a-LR"></a>如诸如来于一切法心无所住亦非不住，<a id="a-LS"></a>谓诸菩萨于深般若波罗蜜多，<a id="a-LT"></a>以无所得而为方便，<a id="a-LU"></a>应如是住、<a id="a-LV"></a>应如是学。<a id="a-LW"></a>”</p>
  <p id="aLX">尔时，<a id="a-LY"></a>众中有诸天子窃作是念：<a id="a-LZ"></a>“诸药叉等言词咒句，<a id="a-La"></a>种种差别虽复隐密，<a id="a-Lb"></a>而我等辈犹可了知，<a id="a-Lc"></a>大德善现于深般若波罗蜜多，<a id="a-Ld"></a>虽以种种言词显示，<a id="a-Le"></a>而我等辈竟不能解。<a id="a-Lf"></a>”</p>
  <p id="aLg">具寿善现知诸天子心之所念，<a id="a-Lh"></a>便告彼言：<a id="a-Li"></a>“我于此中无说无示，<a id="a-Lj"></a>汝亦不闻，<a id="a-Lk"></a>当何所解？<a id="a-Ll"></a>”</p>
  <p id="aLm">时，<a id="a-Ln"></a>诸天子复作是念：<a id="a-Lo"></a>“尊者善现于此义中欲令易解，<a id="a-Lp"></a>而转深细难可测量。<a id="a-Lq"></a>”</p>
  <p id="aLr">具寿善现知彼天子心之所念，<a id="a-Ls"></a>复告之言：<a id="a-Lt"></a>“诸有欲证欲住预流、<a id="a-Lu"></a>一来、<a id="a-Lv"></a>不还、<a id="a-Lw"></a>阿罗汉果、<a id="a-Lx"></a>独觉菩提、<a id="a-Ly"></a>诸佛无上正等菩提，<a id="a-Lz"></a>要依此忍乃能证住。<a id="a-M0"></a>”</p>
  <p id="aM1">时，<a id="a-M2"></a>诸天子作是念言：<a id="a-M3"></a>“大德善现于今欲为何等有情说何等法？<a id="a-M4"></a>”</p>
  <p id="aM5">具寿善现知诸天子心之所念，<a id="a-M6"></a>而告彼言：<a id="a-M7"></a>“吾今欲为如幻有情说如幻法，<a id="a-M8"></a>彼于所说无闻、<a id="a-M9"></a>无解、<a id="a-MA"></a>无所证故。<a id="a-MB"></a>”</p>
  <p id="aMC">时，<a id="a-MD"></a>诸天子复作是念：<a id="a-ME"></a>“为听法者及法如幻，<a id="a-MF"></a>为余有情预流果等亦皆如幻？<a id="a-MG"></a>”</p>
  <p id="aMH">善现知彼心之所念，<a id="a-MI"></a>便告之言：<a id="a-MJ"></a>“余有情类若预流果、<a id="a-MK"></a>若一来果、<a id="a-ML"></a>若不还果、<a id="a-MM"></a>若阿罗汉果、<a id="a-MN"></a>若独觉菩提、<a id="a-MO"></a>若佛无上正等菩提亦皆如幻。<a id="a-MP"></a>”</p>
  <p id="aMQ">时，<a id="a-MR"></a>诸天子问善现言：<a id="a-MS"></a>“岂诸如来、<a id="a-MT"></a>应、<a id="a-MU"></a>正等觉所证无上正等菩提亦皆如幻？<a id="a-MV"></a>”</p>
  <p id="aMW">善现答言：<a id="a-MX"></a>“如是，<a id="a-MY"></a>如是，<a id="a-MZ"></a>乃至涅槃亦复如幻。<a id="a-Ma"></a>”</p>
  <p id="aMb">时，<a id="a-Mc"></a>诸天子问善现言：<a id="a-Md"></a>“岂可涅槃亦复如幻？<a id="a-Me"></a>”</p>
  <p id="aMf">善现答言：<a id="a-Mg"></a>“设更有法胜涅槃者亦复如幻，<a id="a-Mh"></a>何况涅槃！<a id="a-Mi"></a>何以故？<a id="a-Mj"></a>诸天子，<a id="a-Mk"></a>幻与有情及一切法乃至涅槃无二无别，<a id="a-Ml"></a>皆不可得、<a id="a-Mm"></a>不可说故。<a id="a-Mn"></a>”</p>
  <p id="aMo">时，<a id="a-Mp"></a>舍利子、<a id="a-Mq"></a>执大藏、<a id="a-Mr"></a>满慈子、<a id="a-Ms"></a>大饮光等问庆喜言：<a id="a-Mt"></a>“所说般若波罗蜜多如是甚深，<a id="a-Mu"></a>谁能信受？<a id="a-Mv"></a>”</p>
  <p id="aMw">庆喜答言：<a id="a-Mx"></a>“有不退转诸菩萨众，<a id="a-My"></a>于此所说甚深般若波罗蜜多能深信受，<a id="a-Mz"></a>复有无量具足正见补特伽罗及愿圆满诸阿罗汉，<a id="a-N0"></a>于此所说甚深般若波罗蜜多亦能信受。<a id="a-N1"></a>”</p>
  <p id="aN2">尔时，<a id="a-N3"></a>善现作如是言：<a id="a-N4"></a>“如是所说甚深般若波罗蜜多无能信受。<a id="a-N5"></a>所以者何？<a id="a-N6"></a>此中无法可显可示故，<a id="a-N7"></a>信受者亦不可得。<a id="a-N8"></a>”</p>
  <p id="aN9">时，<a id="a-NA"></a>天帝释作是念言：<a id="a-NB"></a>“尊者善现雨大法雨，<a id="a-NC"></a>我应化作微妙香华奉散供养。<a id="a-ND"></a>”作是念已，<a id="a-NE"></a>即便化作微妙香华散善现上。</p>
  <p id="aNF">尔时，<a id="a-NG"></a>善现作是念言：<a id="a-NH"></a>“今所散华，<a id="a-NI"></a>于诸天处未曾见有。<a id="a-NJ"></a>是华微妙，<a id="a-NK"></a>定非水陆草木所生，<a id="a-NL"></a>应是诸天从心化出。<a id="a-NM"></a>”</p>
  <p id="aNN">时，<a id="a-NO"></a>天帝释既知善现心之所念，<a id="a-NP"></a>谓善现言：<a id="a-NQ"></a>“此所散华，<a id="a-NR"></a>实非水陆草木所生，<a id="a-NS"></a>亦非诸天从心化出，<a id="a-NT"></a>以所散华无生性故。<a id="a-NU"></a>”</p>
  <p id="aNV">具寿善现语帝释言：<a id="a-NW"></a>“此华不生便无华性。<a id="a-NX"></a>”</p>
  <p id="aNY">时，<a id="a-NZ"></a>天帝释作是念言：<a id="a-Na"></a>“尊者善现觉慧深广，<a id="a-Nb"></a>不坏假名而说实义。<a id="a-Nc"></a>”</p>
  <p id="aNd">作是念已，<a id="a-Ne"></a>白善现言：<a id="a-Nf"></a>“如是，<a id="a-Ng"></a>如是，<a id="a-Nh"></a>诚如尊教。<a id="a-Ni"></a>诸菩萨众于诸法中，<a id="a-Nj"></a>应随尊者所说而学。<a id="a-Nk"></a>”</p>
  <p id="aNl">尔时，<a id="a-Nm"></a>善现语帝释言：<a id="a-Nn"></a>“如是，<a id="a-No"></a>如是，<a id="a-Np"></a>如汝所说，<a id="a-Nq"></a>诸菩萨众于诸法中，<a id="a-Nr"></a>皆应随我所说而学。</p>
  <p id="aNs">“憍尸迦，<a id="a-Nt"></a>诸菩萨众随我所说，<a id="a-Nu"></a>于深般若波罗蜜多如是学时，<a id="a-Nv"></a>不依预流果学，<a id="a-Nw"></a>不依一来、<a id="a-Nx"></a>不还、<a id="a-Ny"></a>阿罗汉果学，<a id="a-Nz"></a>不依独觉菩提学，<a id="a-O0"></a>若不依此诸地而学便学诸佛一切智智，<a id="a-O1"></a>若学诸佛一切智智则学无量无边佛法，<a id="a-O2"></a>若学无量无边佛法则不学色、<a id="a-O3"></a>受、<a id="a-O4"></a>想、<a id="a-O5"></a>行、<a id="a-O6"></a>识有增有减，<a id="a-O7"></a>若不学色、<a id="a-O8"></a>受、<a id="a-O9"></a>想、<a id="a-OA"></a>行、<a id="a-OB"></a>识有增有减则不学色、<a id="a-OC"></a>受、<a id="a-OD"></a>想、<a id="a-OE"></a>行、<a id="a-OF"></a>识有取有舍，<a id="a-OG"></a>若不学色、<a id="a-OH"></a>受、<a id="a-OI"></a>想、<a id="a-OJ"></a>行、<a id="a-OK"></a>识有取有舍则不学一切法有可摄受及可灭坏，<a id="a-OL"></a>若不学一切法有可摄受及可灭坏则不学一切智智有可摄受及可灭坏。<a id="a-OM"></a>诸菩萨众如是学时，<a id="a-ON"></a>名为真学一切智智，<a id="a-OO"></a>速能证得一切智智。<a id="a-OP"></a>”</p>
  <p id="aOQ">时，<a id="a-OR"></a>舍利子问善现言：<a id="a-OS"></a>“若诸菩萨不学一切智智有可摄受及可灭坏，<a id="a-OT"></a>是诸菩萨如是学时，<a id="a-OU"></a>名为真学一切智智，<a id="a-OV"></a>速能证得一切智智耶？<a id="a-OW"></a>”</p>
  <p id="aOX">善现答言：<a id="a-OY"></a>“如是，<a id="a-OZ"></a>如是，<a id="a-Oa"></a>以无所得为方便故。<a id="a-Ob"></a>”</p>
  <p id="aOc">尔时，<a id="a-Od"></a>天帝释问舍利子言：<a id="a-Oe"></a>“菩萨所学甚深般若波罗蜜多，<a id="a-Of"></a>当于何求？<a id="a-Og"></a>”</p>
  <p id="aOh">舍利子言：<a id="a-Oi"></a>“菩萨所学甚深般若波罗蜜多，<a id="a-Oj"></a>当于善现所说中求。<a id="a-Ok"></a>”</p>
  <p id="aOl">时，<a id="a-Om"></a>天帝释问善现言：<a id="a-On"></a>“是谁神力为依持故，<a id="a-Oo"></a>令舍利子作如是说？<a id="a-Op"></a>”</p>
  <p id="aOq">善现答言：<a id="a-Or"></a>“如来神力为依持故，<a id="a-Os"></a>令舍利子作如是说。<a id="a-Ot"></a>”</p>
  <p id="aOu">天帝释言：<a id="a-Ov"></a>“复谁神力为依持故，<a id="a-Ow"></a>尊者能说甚深般若波罗蜜多？<a id="a-Ox"></a>”</p>
  <p id="aOy">善现报言：<a id="a-Oz"></a>“如来神力为依持故，<a id="a-P0"></a>令我能说甚深般若波罗蜜多。</p>
  <p id="aP1">“憍尸迦，<a id="a-P2"></a>汝之所问‘菩萨所学甚深般若波罗蜜多，<a id="a-P3"></a>当于何求？<a id="a-P4"></a>’者，<a id="a-P5"></a>憍尸迦，<a id="a-P6"></a>菩萨所学甚深般若波罗蜜多，<a id="a-P7"></a>不应即色求，<a id="a-P8"></a>不应离色求；<a id="a-P9"></a>不应即受、<a id="a-PA"></a>想、<a id="a-PB"></a>行、<a id="a-PC"></a>识求，<a id="a-PD"></a>不应离受、<a id="a-PE"></a>想、<a id="a-PF"></a>行、<a id="a-PG"></a>识求。<a id="a-PH"></a>何以故？<a id="a-PI"></a>色非般若波罗蜜多，<a id="a-PJ"></a>亦非离色别有般若波罗蜜多；<a id="a-PK"></a>受、<a id="a-PL"></a>想、<a id="a-PM"></a>行、<a id="a-PN"></a>识非般若波罗蜜多，<a id="a-PO"></a>亦非离受、<a id="a-PP"></a>想、<a id="a-PQ"></a>行、<a id="a-PR"></a>识别有般若波罗蜜多。<a id="a-PS"></a>”</p>
  <p id="aPT">时，<a id="a-PU"></a>天帝释白善现言：<a id="a-PV"></a>“甚深般若波罗蜜多是大波罗蜜多，<a id="a-PW"></a>是无量波罗蜜多，<a id="a-PX"></a>是无边波罗蜜多。<a id="a-PY"></a>”</p>
  <p id="aPZ">善现报言：<a id="a-Pa"></a>“如是，<a id="a-Pb"></a>如是。<a id="a-Pc"></a>何以故？<a id="a-Pd"></a>憍尸迦，<a id="a-Pe"></a>色无边故，<a id="a-Pf"></a>当知般若波罗蜜多亦无边，<a id="a-Pg"></a>受、<a id="a-Ph"></a>想、<a id="a-Pi"></a>行、<a id="a-Pj"></a>识无边故，<a id="a-Pk"></a>当知般若波罗蜜多亦无边。</p>
  <p id="aPl">“复次，<a id="a-Pm"></a>憍尸迦，<a id="a-Pn"></a>所缘无边故，<a id="a-Po"></a>当知般若波罗蜜多亦无边。<a id="a-Pp"></a>憍尸迦，<a id="a-Pq"></a>云何所缘无边故，<a id="a-Pr"></a>当知般若波罗蜜多亦无边？<a id="a-Ps"></a>谓一切法前、<a id="a-Pt"></a>中、<a id="a-Pu"></a>后际皆不可得说为无边，<a id="a-Pv"></a>法无边故所缘无边，<a id="a-Pw"></a>由此般若波罗蜜多亦说无边。</p>
  <p id="aPx">“复次，<a id="a-Py"></a>憍尸迦，<a id="a-Pz"></a>一切法无边故，<a id="a-Q0"></a>当知般若波罗蜜多亦无边。<a id="a-Q1"></a>憍尸迦，<a id="a-Q2"></a>云何一切法无边故，<a id="a-Q3"></a>当知般若波罗蜜多亦无边？<a id="a-Q4"></a>谓一切法边不可得。<a id="a-Q5"></a>所以者何？<a id="a-Q6"></a>色乃至识前、<a id="a-Q7"></a>中、<a id="a-Q8"></a>后边皆不可得，<a id="a-Q9"></a>由此般若波罗蜜多前、<a id="a-QA"></a>中、<a id="a-QB"></a>后边亦不可得故说无边。</p>
  <p id="aQC">“复次，<a id="a-QD"></a>憍尸迦，<a id="a-QE"></a>有情无边故，<a id="a-QF"></a>当知般若波罗蜜多亦无边。<a id="a-QG"></a>憍尸迦？<a id="a-QH"></a>云何有情无边故，<a id="a-QI"></a>当知般若波罗蜜多亦无边？<a id="a-QJ"></a>憍尸迦，<a id="a-QK"></a>非有情类其数甚多，<a id="a-QL"></a>计算其边不可得故说为无边。<a id="a-QM"></a>”</p>
  <p id="aQN">天帝释言：<a id="a-QO"></a>“为何义故作如是说？<a id="a-QP"></a>”</p>
  <p id="aQQ">善现答言：<a id="a-QR"></a>“我今问汝，<a id="a-QS"></a>随汝意答。<a id="a-QT"></a>于意云何？<a id="a-QU"></a>言有情者何法增语？<a id="a-QV"></a>”</p>
  <p id="aQW">天帝释言：<a id="a-QX"></a>“言有情者非法增语，<a id="a-QY"></a>但是假立客名所摄、<a id="a-QZ"></a>无事名所摄、<a id="a-Qa"></a>无缘名所摄。<a id="a-Qb"></a>”</p>
  <p id="aQc">善现复告天帝释言：<a id="a-Qd"></a>“于意云何？<a id="a-Qe"></a>此中颇有真实有情可显示不？<a id="a-Qf"></a>”</p>
  <p id="aQg">天帝释言：<a id="a-Qh"></a>“不也，<a id="a-Qi"></a>大德。<a id="a-Qj"></a>”</p>
  <p id="aQk">善现告言：<a id="a-Ql"></a>“无实有情可显示故说为无边。<a id="a-Qm"></a>憍尸迦，<a id="a-Qn"></a>于意云何？<a id="a-Qo"></a>假使如来、<a id="a-Qp"></a>应、<a id="a-Qq"></a>正等觉经如殑伽沙数大劫，<a id="a-Qr"></a>以无边音说有情类无量名字，<a id="a-Qs"></a>此中颇有真实有情有生灭不？<a id="a-Qt"></a>”</p>
  <p id="aQu">天帝释言：<a id="a-Qv"></a>“不也，<a id="a-Qw"></a>大德。<a id="a-Qx"></a>何以故？<a id="a-Qy"></a>以诸有情本性净故。<a id="a-Qz"></a>”</p>
  <p id="aR0">善现告言：<a id="a-R1"></a>“由此故说：<a id="a-R2"></a>有情无边故，<a id="a-R3"></a>当知般若波罗蜜多亦无边。<a id="a-R4"></a>无性甚深，<a id="a-R5"></a>俱无边故。<a id="a-R6"></a>”</p>
 </body>
</html>