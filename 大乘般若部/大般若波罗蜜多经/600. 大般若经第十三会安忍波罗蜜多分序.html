<!doctype html>
<html id="z3IBT7y9f" data-ver="75">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若经第十三会安忍波罗蜜多分序</h1>
  <h2 id="a2">唐西明寺沙门玄则制</h2>
  <p id="a3">惟夫擅等觉之灵根，<a id="a-4"></a>膺广慈之奥主，<a id="a-5"></a>冯暗海而利往，<a id="a-6"></a>笼苍品以遐征，<a id="a-7"></a>则忍波罗蜜，<a id="a-8"></a>为无与竞！<a id="a-9"></a>是以玄朋踵萃，<a id="a-A"></a>神谟继阐，<a id="a-B"></a>将夷道梗，<a id="a-C"></a>为沮心怨，<a id="a-D"></a>播亲亲于蠢徒，<a id="a-E"></a>辟荡荡于情路。<a id="a-F"></a>虽毁甚矛箭，<a id="a-G"></a>害穷齑粉，<a id="a-H"></a>必当内蠲我想，<a id="a-I"></a>外抵人相。<a id="a-J"></a>目邻虚之有间，<a id="a-K"></a>投刃曷伤；<a id="a-L"></a>念机关之无主，<a id="a-M"></a>触舟奚若。<a id="a-N"></a>我无自我，<a id="a-O"></a>物复谁物！<a id="a-P"></a>譬夫大浸稽空，<a id="a-Q"></a>而空无溺惧，<a id="a-R"></a>积洿归泽，<a id="a-S"></a>而泽无垢忿。<a id="a-T"></a>况已谢之声，<a id="a-U"></a>毁誉一贯；<a id="a-V"></a>既迁之色，<a id="a-W"></a>损益同科。<a id="a-X"></a>本欲饶之以乐，<a id="a-Y"></a>岂复加之以苦，<a id="a-Z"></a>不有来损，<a id="a-a"></a>则摄受之路无从，<a id="a-b"></a>不有往慈，<a id="a-c"></a>则菩提之行无主，<a id="a-d"></a>翻为善友，<a id="a-e"></a>更领深恩。<a id="a-f"></a>闻詈剧丝竹之娱，<a id="a-g"></a>得捶踰捧戴之悦，<a id="a-h"></a>太子之二目兼丧，<a id="a-i"></a>曾靡二心，<a id="a-j"></a>仙人之七分支解，<a id="a-k"></a>方酬七觉。<a id="a-l"></a>其感通也，<a id="a-m"></a>则百矛集体，<a id="a-n"></a>百福之相开，<a id="a-o"></a>万恼婴身，<a id="a-p"></a>万德之基立；<a id="a-q"></a>其致用也，<a id="a-r"></a>则远契无生，<a id="a-s"></a>俯远尘于证净，<a id="a-t"></a>遥资大舍，<a id="a-u"></a>均左涂于右割。<a id="a-v"></a>比惭愧而为衣，<a id="a-w"></a>则龙衮不侔其丽；<a id="a-x"></a>御烦恼而成铠，<a id="a-y"></a>则犀渠有谢其坚。<a id="a-z"></a>语其大力，<a id="a-10"></a>则拔山无以喻；<a id="a-11"></a>谈其无畏，<a id="a-12"></a>则贾勇弗之伦。<a id="a-13"></a>始即事而为三，<a id="a-14"></a>卒阶行而成五，<a id="a-15"></a>莫不具依方便，<a id="a-16"></a>斯著圆音。<a id="a-17"></a>词旨殷勤，<a id="a-18"></a>理义详核，<a id="a-19"></a>一轴单译，<a id="a-1A"></a>比于勤分，<a id="a-1B"></a>规弼之美，<a id="a-1C"></a>不其要欤！</p>
 </body>
</html>