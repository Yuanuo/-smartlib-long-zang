<!doctype html>
<html id="z3IBShcr" data-ver="1306">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第五十四</h1>
  <h2 id="a2">初分辩大乘品第十五之四</h2>
  <p id="a3">“复次，<a id="a-4"></a>善现，<a id="a-5"></a>菩萨摩诃萨住第五极难胜地时，<a id="a-6"></a>应远离十法。<a id="a-7"></a>何等为十？<a id="a-8"></a>一者、<a id="a-9"></a>应远离居家；<a id="a-A"></a>二者、<a id="a-B"></a>应远离苾蒭尼；<a id="a-C"></a>三者、<a id="a-D"></a>应远离家悭；<a id="a-E"></a>四者、<a id="a-F"></a>应远离众会忿诤；<a id="a-G"></a>五者、<a id="a-H"></a>应远离自赞毁他；<a id="a-I"></a>六者、<a id="a-J"></a>应远离十不善业道；<a id="a-K"></a>七者、<a id="a-L"></a>应远离增上慢傲；<a id="a-M"></a>八者、<a id="a-N"></a>应远离颠倒；<a id="a-O"></a>九者、<a id="a-P"></a>应远离犹豫；<a id="a-Q"></a>十者、<a id="a-R"></a>应远离贪、<a id="a-S"></a>瞋、<a id="a-T"></a>痴。<a id="a-U"></a>善现，<a id="a-V"></a>菩萨摩诃萨住第五极难胜地时，<a id="a-W"></a>应常远离如是十法。</p>
  <p id="aX">“复次，<a id="a-Y"></a>善现，<a id="a-Z"></a>菩萨摩诃萨住第六现前地时，<a id="a-a"></a>应圆满六法。<a id="a-b"></a>何等为六？<a id="a-c"></a>一者、<a id="a-d"></a>应圆满布施波罗蜜多；<a id="a-e"></a>二者、<a id="a-f"></a>应圆满净戒波罗蜜多；<a id="a-g"></a>三者、<a id="a-h"></a>应圆满安忍波罗蜜多；<a id="a-i"></a>四者、<a id="a-j"></a>应圆满精进波罗蜜多；<a id="a-k"></a>五者、<a id="a-l"></a>应圆满静虑波罗蜜多；<a id="a-m"></a>六者、<a id="a-n"></a>应圆满般若波罗蜜多。</p>
  <p id="ao">“复应远离六法。<a id="a-p"></a>何等为六？<a id="a-q"></a>一者、<a id="a-r"></a>应远离声闻心；<a id="a-s"></a>二者、<a id="a-t"></a>应远离独觉心；<a id="a-u"></a>三者、<a id="a-v"></a>应远离热恼心；<a id="a-w"></a>四者、<a id="a-x"></a>见乞者来心不厌戚；<a id="a-y"></a>五者、<a id="a-z"></a>舍所有物无忧悔心；<a id="a-10"></a>六者、<a id="a-11"></a>于来求者终不矫诳。</p>
  <p id="a12">“善现，<a id="a-13"></a>菩萨摩诃萨住第六现前地时，<a id="a-14"></a>应圆满如是六法，<a id="a-15"></a>及应远离如是六法。</p>
  <p id="a16">“复次，<a id="a-17"></a>善现，<a id="a-18"></a>菩萨摩诃萨住第七远行地时，<a id="a-19"></a>应远离二十法。<a id="a-1A"></a>何等二十？<a id="a-1B"></a>一者、<a id="a-1C"></a>应远离我执、<a id="a-1D"></a>有情执乃至知者执、<a id="a-1E"></a>见者执；<a id="a-1F"></a>二者、<a id="a-1G"></a>应远离断执；<a id="a-1H"></a>三者、<a id="a-1I"></a>应远离常执；<a id="a-1J"></a>四者、<a id="a-1K"></a>应远离相执；<a id="a-1L"></a>五者、<a id="a-1M"></a>应远离因等见执；<a id="a-1N"></a>六者、<a id="a-1O"></a>应远离名色执；<a id="a-1P"></a>七者、<a id="a-1Q"></a>应远离蕴执；<a id="a-1R"></a>八者、<a id="a-1S"></a>应远离处执；<a id="a-1T"></a>九者、<a id="a-1U"></a>应远离界执；<a id="a-1V"></a>十者、<a id="a-1W"></a>应远离谛执；<a id="a-1X"></a>十一者、<a id="a-1Y"></a>应远离缘起执；<a id="a-1Z"></a>十二者、<a id="a-1a"></a>应远离住著三界执；<a id="a-1b"></a>十三者、<a id="a-1c"></a>应远离一切法执；<a id="a-1d"></a>十四者、<a id="a-1e"></a>应远离于一切法如理、<a id="a-1f"></a>不如理执；<a id="a-1g"></a>十五者、<a id="a-1h"></a>应远离依佛见执；<a id="a-1i"></a>十六者、<a id="a-1j"></a>应远离依法见执；<a id="a-1k"></a>十七者、<a id="a-1l"></a>应远离依僧见执；<a id="a-1m"></a>十八者、<a id="a-1n"></a>应远离依戒见执；<a id="a-1o"></a>十九者、<a id="a-1p"></a>应远离怖畏空法；<a id="a-1q"></a>二十者、<a id="a-1r"></a>应远离违背空性。</p>
  <p id="a1s">“复应圆满二十法。<a id="a-1t"></a>何等二十？<a id="a-1u"></a>一者、<a id="a-1v"></a>应圆满通达空；<a id="a-1w"></a>二者、<a id="a-1x"></a>应圆满证无相；<a id="a-1y"></a>三者、<a id="a-1z"></a>应圆满知无愿；<a id="a-20"></a>四者、<a id="a-21"></a>应圆满三轮清净；<a id="a-22"></a>五者、<a id="a-23"></a>应圆满悲愍有情，<a id="a-24"></a>及于有情无所执著；<a id="a-25"></a>六者、<a id="a-26"></a>应圆满一切法平等见，<a id="a-27"></a>及于此中无所执著；<a id="a-28"></a>七者、<a id="a-29"></a>应圆满一切有情平等见，<a id="a-2A"></a>及于此中无所执著；<a id="a-2B"></a>八者、<a id="a-2C"></a>应圆满通达真实理趣，<a id="a-2D"></a>及于此中无所执著；<a id="a-2E"></a>九者、<a id="a-2F"></a>应圆满无生忍智；<a id="a-2G"></a>十者、<a id="a-2H"></a>应圆满说一切法一相理趣；<a id="a-2I"></a>十一者、<a id="a-2J"></a>应圆满灭除分别；<a id="a-2K"></a>十二者、<a id="a-2L"></a>应圆满远离诸想；<a id="a-2M"></a>十三者、<a id="a-2N"></a>应圆满远离诸见；<a id="a-2O"></a>十四者、<a id="a-2P"></a>应圆满远离烦恼；<a id="a-2Q"></a>十五者、<a id="a-2R"></a>应圆满奢摩他、<a id="a-2S"></a>毗钵舍那地；<a id="a-2T"></a>十六者、<a id="a-2U"></a>应圆满调伏心性；<a id="a-2V"></a>十七者、<a id="a-2W"></a>应圆满寂静心性；<a id="a-2X"></a>十八者、<a id="a-2Y"></a>应圆满无礙智性；<a id="a-2Z"></a>十九者、<a id="a-2a"></a>应圆满无所爱染；<a id="a-2b"></a>二十者、<a id="a-2c"></a>应圆满随心所欲往诸佛土，<a id="a-2d"></a>于佛众会自现其身。</p>
  <p id="a2e">“善现，<a id="a-2f"></a>菩萨摩诃萨住第七远行地时，<a id="a-2g"></a>应远离如是二十法，<a id="a-2h"></a>及应圆满如是二十法。</p>
  <p id="a2i">“复次，<a id="a-2j"></a>善现，<a id="a-2k"></a>菩萨摩诃萨住第八不动地时，<a id="a-2l"></a>应圆满四法。<a id="a-2m"></a>何等为四？<a id="a-2n"></a>一者、<a id="a-2o"></a>应圆满悟入一切有情心行；<a id="a-2p"></a>二者、<a id="a-2q"></a>应圆满游戏诸神通；<a id="a-2r"></a>三者、<a id="a-2s"></a>应圆满见诸佛土，<a id="a-2t"></a>如其所见而自严净种种佛土；<a id="a-2u"></a>四者、<a id="a-2v"></a>应圆满供养承事诸佛世尊，<a id="a-2w"></a>于如来身如实观察。<a id="a-2x"></a>善现，<a id="a-2y"></a>菩萨摩诃萨住第八不动地时，<a id="a-2z"></a>应圆满如是四法。</p>
  <p id="a30">“复次，<a id="a-31"></a>善现，<a id="a-32"></a>菩萨摩诃萨住第九善慧地时，<a id="a-33"></a>应圆满四法。<a id="a-34"></a>何等为四？<a id="a-35"></a>一者、<a id="a-36"></a>应圆满知诸有情根胜劣智；<a id="a-37"></a>二者、<a id="a-38"></a>应圆满严净佛土；<a id="a-39"></a>三者、<a id="a-3A"></a>应圆满如幻等持数入诸定；<a id="a-3B"></a>四者、<a id="a-3C"></a>应圆满随诸有情善根应熟故，<a id="a-3D"></a>入诸有自现化生。<a id="a-3E"></a>善现，<a id="a-3F"></a>菩萨摩诃萨住第九善慧地时，<a id="a-3G"></a>应圆满如是四法。</p>
  <p id="a3H">“复次，<a id="a-3I"></a>善现，<a id="a-3J"></a>菩萨摩诃萨住第十法云地时，<a id="a-3K"></a>应圆满十二法。<a id="a-3L"></a>何等十二？<a id="a-3M"></a>一者、<a id="a-3N"></a>应圆满摄受无边处所大愿，<a id="a-3O"></a>随有所愿皆令圆满；<a id="a-3P"></a>二者、<a id="a-3Q"></a>应圆满随诸天、<a id="a-3R"></a>龙、<a id="a-3S"></a>药叉、<a id="a-3T"></a>健达缚、<a id="a-3U"></a>阿素洛、<a id="a-3V"></a>揭路荼、<a id="a-3W"></a>紧捺洛、<a id="a-3X"></a>莫呼洛伽、<a id="a-3Y"></a>人非人等异类音智；<a id="a-3Z"></a>三者、<a id="a-3a"></a>应圆满无礙辩说智；<a id="a-3b"></a>四者、<a id="a-3c"></a>应圆满入胎具足；<a id="a-3d"></a>五者、<a id="a-3e"></a>应圆满出生具足；<a id="a-3f"></a>六者、<a id="a-3g"></a>应圆满家族具足；<a id="a-3h"></a>七者、<a id="a-3i"></a>应圆满种姓具足；<a id="a-3j"></a>八者、<a id="a-3k"></a>应圆满眷属具足；<a id="a-3l"></a>九者、<a id="a-3m"></a>应圆满生身具足；<a id="a-3n"></a>十者、<a id="a-3o"></a>应圆满出家具足；<a id="a-3p"></a>十一者、<a id="a-3q"></a>应圆满庄严菩提树具足；<a id="a-3r"></a>十二者、<a id="a-3s"></a>应圆满一切功德成办具足。<a id="a-3t"></a>善现，<a id="a-3u"></a>菩萨摩诃萨住第十法云地时，<a id="a-3v"></a>应圆满如是十二法。</p>
  <p id="a3w">“善现当知，<a id="a-3x"></a>已圆满第十法云地菩萨摩诃萨，<a id="a-3y"></a>与诸如来应言无异。<a id="a-3z"></a>”</p>
  <p id="a40">尔时，<a id="a-41"></a>具寿善现白佛言：<a id="a-42"></a>“世尊，<a id="a-43"></a>云何菩萨摩诃萨修治净胜意乐业？<a id="a-44"></a>”</p>
  <p id="a45">佛言：<a id="a-46"></a>“善现，<a id="a-47"></a>若菩萨摩诃萨以应一切智智心，<a id="a-48"></a>修习一切善根，<a id="a-49"></a>是为菩萨摩诃萨修治净胜意乐业。<a id="a-4A"></a>”</p>
  <p id="a4B">“世尊，<a id="a-4C"></a>云何菩萨摩诃萨修治一切有情平等心业？<a id="a-4D"></a>”</p>
  <p id="a4E">“善现，<a id="a-4F"></a>若菩萨摩诃萨以应一切智智心，<a id="a-4G"></a>引发慈、<a id="a-4H"></a>悲、<a id="a-4I"></a>喜、<a id="a-4J"></a>舍四种无量，<a id="a-4K"></a>是为菩萨摩诃萨修治一切有情平等心业。<a id="a-4L"></a>”</p>
  <p id="a4M">“世尊，<a id="a-4N"></a>云何菩萨摩诃萨修治布施业？<a id="a-4O"></a>”</p>
  <p id="a4P">“善现，<a id="a-4Q"></a>若菩萨摩诃萨于一切有情，<a id="a-4R"></a>无所分别而行布施，<a id="a-4S"></a>是为菩萨摩诃萨修治布施业。<a id="a-4T"></a>”</p>
  <p id="a4U">“世尊，<a id="a-4V"></a>云何菩萨摩诃萨修治亲近善友业？<a id="a-4W"></a>”</p>
  <p id="a4X">“善现，<a id="a-4Y"></a>若菩萨摩诃萨见诸善友劝化有情，<a id="a-4Z"></a>令其修习一切智智，<a id="a-4a"></a>即便亲近、<a id="a-4b"></a>恭敬供养、<a id="a-4c"></a>尊重赞叹、<a id="a-4d"></a>谘受正法，<a id="a-4e"></a>昼夜承奉无懈倦心，<a id="a-4f"></a>是为菩萨摩诃萨修治亲近善友业。<a id="a-4g"></a>”</p>
  <p id="a4h">“世尊，<a id="a-4i"></a>云何菩萨摩诃萨修治求法业？<a id="a-4j"></a>”</p>
  <p id="a4k">“善现，<a id="a-4l"></a>若菩萨摩诃萨以应一切智智心，<a id="a-4m"></a>勤求如来无上正法，<a id="a-4n"></a>不堕声闻、<a id="a-4o"></a>独觉等地，<a id="a-4p"></a>是为菩萨摩诃萨修治求法业。<a id="a-4q"></a>”</p>
  <p id="a4r">“世尊，<a id="a-4s"></a>云何菩萨摩诃萨修治常乐出家业？<a id="a-4t"></a>”</p>
  <p id="a4u">“善现，<a id="a-4v"></a>若菩萨摩诃萨一切生处，<a id="a-4w"></a>恒厌居家牢狱喧杂，<a id="a-4x"></a>常欣佛法清净出家，<a id="a-4y"></a>无能为礙，<a id="a-4z"></a>是为菩萨摩诃萨修治常乐出家业。<a id="a-50"></a>”</p>
  <p id="a51">“世尊，<a id="a-52"></a>云何菩萨摩诃萨修治爱乐佛身业？<a id="a-53"></a>”</p>
  <p id="a54">“善现，<a id="a-55"></a>若菩萨摩诃萨暂一睹见佛形像已，<a id="a-56"></a>乃至证得无上菩提，<a id="a-57"></a>终不舍于念佛作意，<a id="a-58"></a>是为菩萨摩诃萨修治爱乐佛身业。<a id="a-59"></a>”</p>
  <p id="a5A">“世尊，<a id="a-5B"></a>云何菩萨摩诃萨修治开阐法教业？<a id="a-5C"></a>”</p>
  <p id="a5D">“善现，<a id="a-5E"></a>若菩萨摩诃萨于佛在世及涅槃后，<a id="a-5F"></a>为诸有情开阐法教，<a id="a-5G"></a>初中后善，<a id="a-5H"></a>文义巧妙，<a id="a-5I"></a>纯一圆满清白梵行，<a id="a-5J"></a>所谓契经、<a id="a-5K"></a>应颂、<a id="a-5L"></a>记莂、<a id="a-5M"></a>讽颂、<a id="a-5N"></a>自说、<a id="a-5O"></a>缘起、<a id="a-5P"></a>譬喻、<a id="a-5Q"></a>本事、<a id="a-5R"></a>本生、<a id="a-5S"></a>方广、<a id="a-5T"></a>希法、<a id="a-5U"></a>论义，<a id="a-5V"></a>是为菩萨摩诃萨修治开阐法教业。<a id="a-5W"></a>”</p>
  <p id="a5X">“世尊，<a id="a-5Y"></a>云何菩萨摩诃萨修治破憍慢业？<a id="a-5Z"></a>”</p>
  <p id="a5a">“善现，<a id="a-5b"></a>若菩萨摩诃萨常怀谦敬，<a id="a-5c"></a>伏憍慢心，<a id="a-5d"></a>由此不生下姓卑族，<a id="a-5e"></a>是为菩萨摩诃萨修治破憍慢业。<a id="a-5f"></a>”</p>
  <p id="a5g">“世尊，<a id="a-5h"></a>云何菩萨摩诃萨修治恒谛语业？<a id="a-5i"></a>”</p>
  <p id="a5j">“善现，<a id="a-5k"></a>若菩萨摩诃萨称知而说，<a id="a-5l"></a>言行相符，<a id="a-5m"></a>是为菩萨摩诃萨修治恒谛语业。<a id="a-5n"></a>”</p>
  <p id="a5o">“世尊，<a id="a-5p"></a>云何菩萨摩诃萨清净禁戒？<a id="a-5q"></a>”</p>
  <p id="a5r">“善现，<a id="a-5s"></a>若菩萨摩诃萨不起声闻、<a id="a-5t"></a>独觉作意，<a id="a-5u"></a>及余破戒障菩提法，<a id="a-5v"></a>是为菩萨摩诃萨清净禁戒。<a id="a-5w"></a>”</p>
  <p id="a5x">“世尊，<a id="a-5y"></a>云何菩萨摩诃萨知恩报恩？<a id="a-5z"></a>”</p>
  <p id="a60">“善现，<a id="a-61"></a>若菩萨摩诃萨行菩萨行时，<a id="a-62"></a>于得小恩尚不忘报，<a id="a-63"></a>况大恩惠而当不酬？<a id="a-64"></a>是为菩萨摩诃萨知恩报恩。<a id="a-65"></a>”</p>
  <p id="a66">“世尊，<a id="a-67"></a>云何菩萨摩诃萨住安忍力？<a id="a-68"></a>”</p>
  <p id="a69">“善现，<a id="a-6A"></a>若菩萨摩诃萨设诸有情来见侵毁，<a id="a-6B"></a>而于彼所无恚害心，<a id="a-6C"></a>是为菩萨摩诃萨住安忍力。<a id="a-6D"></a>”</p>
  <p id="a6E">“世尊，<a id="a-6F"></a>云何菩萨摩诃萨受胜欢喜？<a id="a-6G"></a>”</p>
  <p id="a6H">“善现，<a id="a-6I"></a>若菩萨摩诃萨所化有情既得成熟，<a id="a-6J"></a>身心适悦，<a id="a-6K"></a>受胜欢喜，<a id="a-6L"></a>是为菩萨摩诃萨受胜欢喜。<a id="a-6M"></a>”</p>
  <p id="a6N">“世尊，<a id="a-6O"></a>云何菩萨摩诃萨不舍有情？<a id="a-6P"></a>”</p>
  <p id="a6Q">“善现，<a id="a-6R"></a>若菩萨摩诃萨拔济有情心恒不舍，<a id="a-6S"></a>是为菩萨摩诃萨不舍有情。<a id="a-6T"></a>”</p>
  <p id="a6U">“世尊，<a id="a-6V"></a>云何菩萨摩诃萨恒起大悲？<a id="a-6W"></a>”</p>
  <p id="a6X">“善现，<a id="a-6Y"></a>若菩萨摩诃萨行菩萨行时，<a id="a-6Z"></a>作如是念：<a id="a-6a"></a>‘我为饶益一切有情，<a id="a-6b"></a>假使各如无量无数殑伽沙劫，<a id="a-6c"></a>处大地狱受诸剧苦，<a id="a-6d"></a>或烧、<a id="a-6e"></a>或煮、<a id="a-6f"></a>或斫、<a id="a-6g"></a>或截、<a id="a-6h"></a>若刺、<a id="a-6i"></a>若悬、<a id="a-6j"></a>若磨、<a id="a-6k"></a>若捣，<a id="a-6l"></a>受如是等无量苦事，<a id="a-6m"></a>为欲令彼乘于佛乘而般涅槃，<a id="a-6n"></a>如是一切有情界尽，<a id="a-6o"></a>而大悲心曾无厌倦。<a id="a-6p"></a>’是为菩萨摩诃萨恒起大悲。<a id="a-6q"></a>”</p>
  <p id="a6r">“世尊，<a id="a-6s"></a>云何菩萨摩诃萨于诸师长以敬信心，<a id="a-6t"></a>谘承供养如事佛想？<a id="a-6u"></a>”</p>
  <p id="a6v">“善现，<a id="a-6w"></a>若菩萨摩诃萨为求无上正等菩提，<a id="a-6x"></a>恭顺师长都无所顾，<a id="a-6y"></a>是为菩萨摩诃萨于诸师长以敬信心，<a id="a-6z"></a>谘承供养如事佛想。<a id="a-70"></a>”</p>
  <p id="a71">“世尊，<a id="a-72"></a>云何菩萨摩诃萨勤求修习波罗蜜多？<a id="a-73"></a>”</p>
  <p id="a74">“善现，<a id="a-75"></a>若菩萨摩诃萨于诸波罗蜜多，<a id="a-76"></a>专心求学远离余事，<a id="a-77"></a>是为菩萨摩诃萨勤求修习波罗蜜多。<a id="a-78"></a>”</p>
  <p id="a79">“世尊，<a id="a-7A"></a>云何菩萨摩诃萨勤求多闻常无厌足，<a id="a-7B"></a>于所闻法不著文字？<a id="a-7C"></a>”</p>
  <p id="a7D">“善现，<a id="a-7E"></a>若菩萨摩诃萨发勤精进，<a id="a-7F"></a>作是念言：<a id="a-7G"></a>‘若此佛土、<a id="a-7H"></a>若十方界，<a id="a-7I"></a>诸佛世尊所说正法，<a id="a-7J"></a>我皆听习、<a id="a-7K"></a>读诵受持，<a id="a-7L"></a>而于其中不著文字。<a id="a-7M"></a>’是为菩萨摩诃萨勤求多闻常无厌足，<a id="a-7N"></a>于所闻法不著文字。<a id="a-7O"></a>”</p>
  <p id="a7P">“世尊，<a id="a-7Q"></a>云何菩萨摩诃萨以无染心常行法施，<a id="a-7R"></a>虽广开化而不自高？<a id="a-7S"></a>”</p>
  <p id="a7T">“善现，<a id="a-7U"></a>若菩萨摩诃萨为诸有情宣说正法，<a id="a-7V"></a>尚不自为持此善根回向菩提，<a id="a-7W"></a>况求余事？<a id="a-7X"></a>虽多化导而不自恃，<a id="a-7Y"></a>是为菩萨摩诃萨以无染心常行法施，<a id="a-7Z"></a>虽广开化而不自高。<a id="a-7a"></a>”</p>
  <p id="a7b">“世尊，<a id="a-7c"></a>云何菩萨摩诃萨为严净土植诸善根，<a id="a-7d"></a>虽用回向而不自举？<a id="a-7e"></a>”</p>
  <p id="a7f">“善现，<a id="a-7g"></a>若菩萨摩诃萨勇猛精进修诸善根，<a id="a-7h"></a>为欲庄严诸佛净国，<a id="a-7i"></a>及为清净自他心土，<a id="a-7j"></a>虽为是事而不自高，<a id="a-7k"></a>是为菩萨摩诃萨为严净土植诸善根，<a id="a-7l"></a>虽用回向而不自举。<a id="a-7m"></a>”</p>
  <p id="a7n">“世尊，<a id="a-7o"></a>云何菩萨摩诃萨为化有情，<a id="a-7p"></a>虽不厌倦无边生死而不自高？<a id="a-7q"></a>”</p>
  <p id="a7r">“善现，<a id="a-7s"></a>若菩萨摩诃萨为欲成熟一切有情，<a id="a-7t"></a>植诸善根严净佛土，<a id="a-7u"></a>乃至未满一切智智，<a id="a-7v"></a>虽受无边生死勤苦，<a id="a-7w"></a>而无厌倦亦不自高，<a id="a-7x"></a>是为菩萨摩诃萨为化有情，<a id="a-7y"></a>虽不厌倦无边生死而不自高。<a id="a-7z"></a>”</p>
  <p id="a80">“世尊，<a id="a-81"></a>云何菩萨摩诃萨虽住惭愧而无所著？<a id="a-82"></a>”</p>
  <p id="a83">“善现，<a id="a-84"></a>若菩萨摩诃萨专求无上正等菩提，<a id="a-85"></a>于诸声闻、<a id="a-86"></a>独觉作意具惭愧故终不暂起，<a id="a-87"></a>而于其中亦无所著，<a id="a-88"></a>是为菩萨摩诃萨虽住惭愧而无所著。<a id="a-89"></a>”</p>
  <p id="a8A">“世尊，<a id="a-8B"></a>云何菩萨摩诃萨住阿练若常不舍离？<a id="a-8C"></a>”</p>
  <p id="a8D">“善现，<a id="a-8E"></a>若菩萨摩诃萨为求无上正等菩提，<a id="a-8F"></a>超诸声闻、<a id="a-8G"></a>独觉等地故，<a id="a-8H"></a>常不舍阿练若处，<a id="a-8I"></a>是为菩萨摩诃萨住阿练若常不舍离。<a id="a-8J"></a>”</p>
  <p id="a8K">“世尊，<a id="a-8L"></a>云何菩萨摩诃萨少欲？<a id="a-8M"></a>”</p>
  <p id="a8N">“善现，<a id="a-8O"></a>若菩萨摩诃萨尚不自为求大菩提，<a id="a-8P"></a>况欲世间利誉等事？<a id="a-8Q"></a>是为菩萨摩诃萨少欲。<a id="a-8R"></a>”</p>
  <p id="a8S">“世尊，<a id="a-8T"></a>云何菩萨摩诃萨喜足？<a id="a-8U"></a>”</p>
  <p id="a8V">“善现，<a id="a-8W"></a>若菩萨摩诃萨专为证得一切智智故，<a id="a-8X"></a>于余事而无所著，<a id="a-8Y"></a>是为菩萨摩诃萨喜足。<a id="a-8Z"></a>”</p>
  <p id="a8a">“世尊，<a id="a-8b"></a>云何菩萨摩诃萨常不舍离杜多功德？<a id="a-8c"></a>”</p>
  <p id="a8d">“善现，<a id="a-8e"></a>若菩萨摩诃萨常于深法起谛察忍，<a id="a-8f"></a>是为菩萨摩诃萨常不舍离杜多功德。<a id="a-8g"></a>”</p>
  <p id="a8h">“世尊，<a id="a-8i"></a>云何菩萨摩诃萨于诸学处未曾弃舍？<a id="a-8j"></a>”</p>
  <p id="a8k">“善现，<a id="a-8l"></a>若菩萨摩诃萨于所学戒坚守不移，<a id="a-8m"></a>而于其中能不取相，<a id="a-8n"></a>是为菩萨摩诃萨于诸学处未曾弃舍。<a id="a-8o"></a>”</p>
  <p id="a8p">“世尊，<a id="a-8q"></a>云何菩萨摩诃萨于诸欲乐深生厌离？<a id="a-8r"></a>”</p>
  <p id="a8s">“善现，<a id="a-8t"></a>若菩萨摩诃萨于妙欲乐不起欲心，<a id="a-8u"></a>是为菩萨摩诃萨于诸欲乐深生厌离。<a id="a-8v"></a>”</p>
  <p id="a8w">“世尊，<a id="a-8x"></a>云何菩萨摩诃萨常能发起寂灭俱心？<a id="a-8y"></a>”</p>
  <p id="a8z">“善现，<a id="a-90"></a>若菩萨摩诃萨达一切法曾无起作，<a id="a-91"></a>是为菩萨摩诃萨常能发起寂灭俱心。<a id="a-92"></a>”</p>
  <p id="a93">“世尊，<a id="a-94"></a>云何菩萨摩诃萨舍诸所有？<a id="a-95"></a>”</p>
  <p id="a96">“善现，<a id="a-97"></a>若菩萨摩诃萨于内外法曾无所取，<a id="a-98"></a>是为菩萨摩诃萨舍诸所有。<a id="a-99"></a>”</p>
  <p id="a9A">“世尊，<a id="a-9B"></a>云何菩萨摩诃萨心不滞没？<a id="a-9C"></a>”</p>
  <p id="a9D">“善现，<a id="a-9E"></a>若菩萨摩诃萨于诸识住未尝起心，<a id="a-9F"></a>是为菩萨摩诃萨心不滞没。<a id="a-9G"></a>”</p>
  <p id="a9H">“世尊，<a id="a-9I"></a>云何菩萨摩诃萨于诸所有无所顾恋？<a id="a-9J"></a>”</p>
  <p id="a9K">“善现，<a id="a-9L"></a>若菩萨摩诃萨于一切物无所思惟，<a id="a-9M"></a>是为菩萨摩诃萨于诸所有无所顾恋。<a id="a-9N"></a>”</p>
  <p id="a9O">“世尊，<a id="a-9P"></a>云何菩萨摩诃萨应远离居家？<a id="a-9Q"></a>”</p>
  <p id="a9R">“善现，<a id="a-9S"></a>若菩萨摩诃萨志性好游诸佛国土，<a id="a-9T"></a>随所生处常乐出家，<a id="a-9U"></a>剃发去须，<a id="a-9V"></a>执持应器，<a id="a-9W"></a>被三法服现作沙门，<a id="a-9X"></a>是为菩萨摩诃萨应远离居家。<a id="a-9Y"></a>”</p>
  <p id="a9Z">“世尊，<a id="a-9a"></a>云何菩萨摩诃萨应远离苾蒭尼？<a id="a-9b"></a>”</p>
  <p id="a9c">“善现，<a id="a-9d"></a>若菩萨摩诃萨常应远离诸苾蒭尼，<a id="a-9e"></a>不与共居如弹指顷，<a id="a-9f"></a>亦复于彼不起异心，<a id="a-9g"></a>是为菩萨摩诃萨应远离苾蒭尼。<a id="a-9h"></a>”</p>
  <p id="a9i">“世尊，<a id="a-9j"></a>云何菩萨摩诃萨应远离家悭？<a id="a-9k"></a>”</p>
  <p id="a9l">“善现，<a id="a-9m"></a>若菩萨摩诃萨作是思惟：<a id="a-9n"></a>‘我应长夜利益安乐一切有情！<a id="a-9o"></a>今此有情自由福力感得如是胜施主家，<a id="a-9p"></a>故我于中不应悭嫉。<a id="a-9q"></a>’是为菩萨摩诃萨应远离家悭。<a id="a-9r"></a>”</p>
  <p id="a9s">“世尊，<a id="a-9t"></a>云何菩萨摩诃萨应远离众会忿诤？<a id="a-9u"></a>”</p>
  <p id="a9v">“善现，<a id="a-9w"></a>若菩萨摩诃萨作是思惟：<a id="a-9x"></a>‘若处众会，<a id="a-9y"></a>其中或有声闻、<a id="a-9z"></a>独觉，<a id="a-A0"></a>或说彼乘相应法要，<a id="a-A1"></a>令我退失大菩提心，<a id="a-A2"></a>是故定应远离众会。<a id="a-A3"></a>’复作是念：<a id="a-A4"></a>‘诸忿诤者能使有情发起瞋害，<a id="a-A5"></a>造作种种恶不善业，<a id="a-A6"></a>尚违善趣，<a id="a-A7"></a>况大菩提？<a id="a-A8"></a>是故定应远离忿诤。<a id="a-A9"></a>’是为菩萨摩诃萨应远离众会忿诤。<a id="a-AA"></a>”</p>
  <p id="aAB">“世尊，<a id="a-AC"></a>云何菩萨摩诃萨应远离自赞毁他？<a id="a-AD"></a>”</p>
  <p id="aAE">“善现，<a id="a-AF"></a>若菩萨摩诃萨于内外法都无所见，<a id="a-AG"></a>故应远离自赞毁他，<a id="a-AH"></a>是为菩萨摩诃萨应远离自赞毁他。<a id="a-AI"></a>”</p>
  <p id="aAJ">“世尊，<a id="a-AK"></a>云何菩萨摩诃萨应远离十不善业道？<a id="a-AL"></a>”</p>
  <p id="aAM">“善现，<a id="a-AN"></a>若菩萨摩诃萨作是思惟：<a id="a-AO"></a>‘此十恶法，<a id="a-AP"></a>尚礙善趣、<a id="a-AQ"></a>二乘圣道，<a id="a-AR"></a>况大菩提？<a id="a-AS"></a>故应远离。<a id="a-AT"></a>’是为菩萨摩诃萨应远离十不善业道。<a id="a-AU"></a>”</p>
  <p id="aAV">“世尊，<a id="a-AW"></a>云何菩萨摩诃萨应远离增上慢傲？<a id="a-AX"></a>”</p>
  <p id="aAY">“善现，<a id="a-AZ"></a>若菩萨摩诃萨不见有法可起慢傲，<a id="a-Aa"></a>是为菩萨摩诃萨应远离增上慢傲。<a id="a-Ab"></a>”</p>
  <p id="aAc">“世尊，<a id="a-Ad"></a>云何菩萨摩诃萨应远离颠倒？<a id="a-Ae"></a>”</p>
  <p id="aAf">“善现，<a id="a-Ag"></a>若菩萨摩诃萨观颠倒事都不可得，<a id="a-Ah"></a>是为菩萨摩诃萨应远离颠倒。<a id="a-Ai"></a>”</p>
  <p id="aAj">“世尊，<a id="a-Ak"></a>云何菩萨摩诃萨应远离犹豫？<a id="a-Al"></a>”</p>
  <p id="aAm">“善现，<a id="a-An"></a>若菩萨摩诃萨观犹豫事都不可得，<a id="a-Ao"></a>是为菩萨摩诃萨应远离犹豫。<a id="a-Ap"></a>”</p>
  <p id="aAq">“世尊，<a id="a-Ar"></a>云何菩萨摩诃萨应远离贪、<a id="a-As"></a>瞋、<a id="a-At"></a>痴？<a id="a-Au"></a>”</p>
  <p id="aAv">“善现，<a id="a-Aw"></a>若菩萨摩诃萨都不见有贪、<a id="a-Ax"></a>瞋、<a id="a-Ay"></a>痴事，<a id="a-Az"></a>是为菩萨摩诃萨应远离贪、<a id="a-B0"></a>瞋、<a id="a-B1"></a>痴。<a id="a-B2"></a>”</p>
  <p id="aB3">“世尊，<a id="a-B4"></a>云何菩萨摩诃萨应圆满六波罗蜜多？<a id="a-B5"></a>”</p>
  <p id="aB6">“善现，<a id="a-B7"></a>若菩萨摩诃萨圆满六种波罗蜜多，<a id="a-B8"></a>超诸声闻及独觉地。<a id="a-B9"></a>又住此六波罗蜜多，<a id="a-BA"></a>佛及二乘能度五种所知海岸。<a id="a-BB"></a>何等为五？<a id="a-BC"></a>一者、<a id="a-BD"></a>过去；<a id="a-BE"></a>二者、<a id="a-BF"></a>未来；<a id="a-BG"></a>三者、<a id="a-BH"></a>现在；<a id="a-BI"></a>四者、<a id="a-BJ"></a>无为；<a id="a-BK"></a>五者、<a id="a-BL"></a>不可说。<a id="a-BM"></a>是为菩萨摩诃萨应圆满六波罗蜜多。<a id="a-BN"></a>”</p>
  <p id="aBO">“世尊，<a id="a-BP"></a>云何菩萨摩诃萨应远离声闻心？<a id="a-BQ"></a>”</p>
  <p id="aBR">“善现，<a id="a-BS"></a>若菩萨摩诃萨作如是念：<a id="a-BT"></a>‘诸声闻心，<a id="a-BU"></a>非证无上大菩提道，<a id="a-BV"></a>故应远离。<a id="a-BW"></a>’是为菩萨摩诃萨应远离声闻心。<a id="a-BX"></a>”</p>
  <p id="aBY">“世尊，<a id="a-BZ"></a>云何菩萨摩诃萨应远离独觉心？<a id="a-Ba"></a>”</p>
  <p id="aBb">“善现，<a id="a-Bc"></a>若菩萨摩诃萨作如是念：<a id="a-Bd"></a>‘诸独觉心，<a id="a-Be"></a>定不能得一切智智，<a id="a-Bf"></a>故我今者应远离之。<a id="a-Bg"></a>’是为菩萨摩诃萨应远离独觉心。<a id="a-Bh"></a>”</p>
  <p id="aBi">“世尊，<a id="a-Bj"></a>云何菩萨摩诃萨应远离热恼心？<a id="a-Bk"></a>”</p>
  <p id="aBl">“善现，<a id="a-Bm"></a>若菩萨摩诃萨作如是念：<a id="a-Bn"></a>‘怖畏生死热恼之心，<a id="a-Bo"></a>非证无上正等觉道，<a id="a-Bp"></a>故应远离。<a id="a-Bq"></a>’是为菩萨摩诃萨应远离热恼心。<a id="a-Br"></a>”</p>
  <p id="aBs">“世尊，<a id="a-Bt"></a>云何菩萨摩诃萨见乞者来心不厌戚？<a id="a-Bu"></a>”</p>
  <p id="aBv">“善现，<a id="a-Bw"></a>若菩萨摩诃萨作如是念：<a id="a-Bx"></a>‘此厌戚心，<a id="a-By"></a>于大菩提非能证道，<a id="a-Bz"></a>故我今者定应远离。<a id="a-C0"></a>’是为菩萨摩诃萨见乞者来心不厌戚。<a id="a-C1"></a>”</p>
  <p id="aC2">“世尊，<a id="a-C3"></a>云何菩萨摩诃萨舍所有物无忧悔心？<a id="a-C4"></a>”</p>
  <p id="aC5">“善现，<a id="a-C6"></a>若菩萨摩诃萨作如是念：<a id="a-C7"></a>‘此忧悔心，<a id="a-C8"></a>于证无上正等菩提定为障礙，<a id="a-C9"></a>故我应舍。<a id="a-CA"></a>’是为菩萨摩诃萨舍所有物无忧悔心。<a id="a-CB"></a>”</p>
  <p id="aCC">“世尊，<a id="a-CD"></a>云何菩萨摩诃萨于来求者终不矫诳？<a id="a-CE"></a>”</p>
  <p id="aCF">“善现，<a id="a-CG"></a>若菩萨摩诃萨作如是念：<a id="a-CH"></a>‘此矫诳心，<a id="a-CI"></a>定非阿耨多罗三藐三菩提道。<a id="a-CJ"></a>何以故？<a id="a-CK"></a>菩萨摩诃萨初发无上菩提心时，<a id="a-CL"></a>作是誓言：<a id="a-CM"></a>凡我所有，<a id="a-CN"></a>施来求者，<a id="a-CO"></a>随欲不空。<a id="a-CP"></a>如何今时而矫诳彼？<a id="a-CQ"></a>’是为菩萨摩诃萨于来求者终不矫诳。<a id="a-CR"></a>”</p>
  <p id="aCS">“世尊，<a id="a-CT"></a>云何菩萨摩诃萨应远离我执、<a id="a-CU"></a>有情执乃至知者执、<a id="a-CV"></a>见者执？<a id="a-CW"></a>”</p>
  <p id="aCX">“善现，<a id="a-CY"></a>若菩萨摩诃萨观我、<a id="a-CZ"></a>有情乃至知者、<a id="a-Ca"></a>见者毕竟不可得故，<a id="a-Cb"></a>是为菩萨摩诃萨应远离我执、<a id="a-Cc"></a>有情执乃至知者执、<a id="a-Cd"></a>见者执。<a id="a-Ce"></a>”</p>
  <p id="aCf">“世尊，<a id="a-Cg"></a>云何菩萨摩诃萨应远离断执？<a id="a-Ch"></a>”</p>
  <p id="aCi">“善现，<a id="a-Cj"></a>若菩萨摩诃萨观一切法毕竟不生，<a id="a-Ck"></a>无断义故，<a id="a-Cl"></a>是为菩萨摩诃萨应远离断执。<a id="a-Cm"></a>”</p>
  <p id="aCn">“世尊，<a id="a-Co"></a>云何菩萨摩诃萨应远离常执？<a id="a-Cp"></a>”</p>
  <p id="aCq">“善现，<a id="a-Cr"></a>若菩萨摩诃萨观一切法无常性故，<a id="a-Cs"></a>是为菩萨摩诃萨应远离常执。<a id="a-Ct"></a>”</p>
  <p id="aCu">“世尊，<a id="a-Cv"></a>云何菩萨摩诃萨应远离相想？<a id="a-Cw"></a>”</p>
  <p id="aCx">“善现，<a id="a-Cy"></a>若菩萨摩诃萨观杂染性不可得故，<a id="a-Cz"></a>是为菩萨摩诃萨应远离相想。<a id="a-D0"></a>”</p>
  <p id="aD1">“世尊，<a id="a-D2"></a>云何菩萨摩诃萨应远离因等见执？<a id="a-D3"></a>”</p>
  <p id="aD4">“善现，<a id="a-D5"></a>若菩萨摩诃萨都不见有诸见性故，<a id="a-D6"></a>是为菩萨摩诃萨应远离因等见执。<a id="a-D7"></a>”</p>
  <p id="aD8">“世尊，<a id="a-D9"></a>云何菩萨摩诃萨应远离名色执？<a id="a-DA"></a>”</p>
  <p id="aDB">“善现，<a id="a-DC"></a>若菩萨摩诃萨观名色性都不可得，<a id="a-DD"></a>是为菩萨摩诃萨应远离名色执。<a id="a-DE"></a>”</p>
  <p id="aDF">“世尊，<a id="a-DG"></a>云何菩萨摩诃萨应远离蕴执？<a id="a-DH"></a>”</p>
  <p id="aDI">“善现，<a id="a-DJ"></a>若菩萨摩诃萨观五蕴性都不可得，<a id="a-DK"></a>是为菩萨摩诃萨应远离蕴执。<a id="a-DL"></a>”</p>
  <p id="aDM">“世尊，<a id="a-DN"></a>云何菩萨摩诃萨应远离处执？<a id="a-DO"></a>”</p>
  <p id="aDP">“善现，<a id="a-DQ"></a>若菩萨摩诃萨观十二处性都不可得，<a id="a-DR"></a>是为菩萨摩诃萨应远离处执。<a id="a-DS"></a>”</p>
  <p id="aDT">“世尊，<a id="a-DU"></a>云何菩萨摩诃萨应远离界执？<a id="a-DV"></a>”</p>
  <p id="aDW">“善现，<a id="a-DX"></a>若菩萨摩诃萨观十八界等性都不可得，<a id="a-DY"></a>是为菩萨摩诃萨应远离界执。<a id="a-DZ"></a>”</p>
  <p id="aDa">“世尊，<a id="a-Db"></a>云何菩萨摩诃萨应远离谛执？<a id="a-Dc"></a>”</p>
  <p id="aDd">“善现，<a id="a-De"></a>若菩萨摩诃萨观诸谛性都不可得，<a id="a-Df"></a>是为菩萨摩诃萨应远离谛执。<a id="a-Dg"></a>”</p>
  <p id="aDh">“世尊，<a id="a-Di"></a>云何菩萨摩诃萨应远离缘起执？<a id="a-Dj"></a>”</p>
  <p id="aDk">“善现，<a id="a-Dl"></a>若菩萨摩诃萨观诸缘起性不可得故，<a id="a-Dm"></a>是为菩萨摩诃萨应远离缘起执。<a id="a-Dn"></a>”</p>
  <p id="aDo">“世尊，<a id="a-Dp"></a>云何菩萨摩诃萨应远离住著三界执？<a id="a-Dq"></a>”</p>
  <p id="aDr">“善现，<a id="a-Ds"></a>若菩萨摩诃萨观三界性都不可得，<a id="a-Dt"></a>是为菩萨摩诃萨应远离住著三界执。<a id="a-Du"></a>”</p>
  <p id="aDv">“世尊，<a id="a-Dw"></a>云何菩萨摩诃萨应远离一切法执？<a id="a-Dx"></a>”</p>
  <p id="aDy">“善现，<a id="a-Dz"></a>若菩萨摩诃萨观诸法性皆如虚空都不可得，<a id="a-E0"></a>是为菩萨摩诃萨应远离一切法执。<a id="a-E1"></a>”</p>
  <p id="aE2">“世尊，<a id="a-E3"></a>云何菩萨摩诃萨应远离于一切法如理、<a id="a-E4"></a>不如理执？<a id="a-E5"></a>”</p>
  <p id="aE6">“善现，<a id="a-E7"></a>若菩萨摩诃萨观诸法性都不可得，<a id="a-E8"></a>无有如理、<a id="a-E9"></a>不如理性，<a id="a-EA"></a>是为菩萨摩诃萨应远离于一切法如理、<a id="a-EB"></a>不如理执。<a id="a-EC"></a>”</p>
  <p id="aED">“世尊，<a id="a-EE"></a>云何菩萨摩诃萨应远离依佛见执？<a id="a-EF"></a>”</p>
  <p id="aEG">“善现，<a id="a-EH"></a>若菩萨摩诃萨知依佛见执不得见佛故，<a id="a-EI"></a>是为菩萨摩诃萨应远离依佛见执。<a id="a-EJ"></a>”</p>
  <p id="aEK">“世尊，<a id="a-EL"></a>云何菩萨摩诃萨应远离依法见执？<a id="a-EM"></a>”</p>
  <p id="aEN">“善现，<a id="a-EO"></a>若菩萨摩诃萨达真法性不可见故，<a id="a-EP"></a>是为菩萨摩诃萨应远离依法见执。<a id="a-EQ"></a>”</p>
  <p id="aER">“世尊，<a id="a-ES"></a>云何菩萨摩诃萨应远离依僧见执？<a id="a-ET"></a>”</p>
  <p id="aEU">“善现，<a id="a-EV"></a>若菩萨摩诃萨知和合众无相无为不可见故，<a id="a-EW"></a>是为菩萨摩诃萨应远离依僧见执。<a id="a-EX"></a>”</p>
  <p id="aEY">“世尊，<a id="a-EZ"></a>云何菩萨摩诃萨应远离依戒见执？<a id="a-Ea"></a>”</p>
  <p id="aEb">“善现，<a id="a-Ec"></a>若菩萨摩诃萨知罪福性俱非有故，<a id="a-Ed"></a>是为菩萨摩诃萨应远离依戒见执。<a id="a-Ee"></a>”</p>
  <p id="aEf">“世尊，<a id="a-Eg"></a>云何菩萨摩诃萨应远离怖畏空法？<a id="a-Eh"></a>”</p>
  <p id="aEi">“善现，<a id="a-Ej"></a>若菩萨摩诃萨观诸空法皆无自性，<a id="a-Ek"></a>所怖畏事毕竟非有，<a id="a-El"></a>是为菩萨摩诃萨应远离怖畏空法。<a id="a-Em"></a>”</p>
  <p id="aEn">“世尊，<a id="a-Eo"></a>云何菩萨摩诃萨应远离违背空性？<a id="a-Ep"></a>”</p>
  <p id="aEq">“善现，<a id="a-Er"></a>若菩萨摩诃萨观一切法自性皆空，<a id="a-Es"></a>非空与空有违背故，<a id="a-Et"></a>是为菩萨摩诃萨应远离违背空性。<a id="a-Eu"></a>”</p>
  <p id="aEv">“世尊，<a id="a-Ew"></a>云何菩萨摩诃萨应圆满通达空？<a id="a-Ex"></a>”</p>
  <p id="aEy">“善现，<a id="a-Ez"></a>若菩萨摩诃萨达一切法自相皆空，<a id="a-F0"></a>是为菩萨摩诃萨应圆满通达空。<a id="a-F1"></a>”</p>
  <p id="aF2">“世尊，<a id="a-F3"></a>云何菩萨摩诃萨应圆满证无相？<a id="a-F4"></a>”</p>
  <p id="aF5">“善现，<a id="a-F6"></a>若菩萨摩诃萨不思惟一切相，<a id="a-F7"></a>是为菩萨摩诃萨应圆满证无相。<a id="a-F8"></a>”</p>
  <p id="aF9">“世尊，<a id="a-FA"></a>云何菩萨摩诃萨应圆满知无愿？<a id="a-FB"></a>”</p>
  <p id="aFC">“善现，<a id="a-FD"></a>若菩萨摩诃萨于三界法心无所住，<a id="a-FE"></a>是为菩萨摩诃萨应圆满知无愿。<a id="a-FF"></a>”</p>
  <p id="aFG">“世尊，<a id="a-FH"></a>云何菩萨摩诃萨应圆满三轮清净？<a id="a-FI"></a>”</p>
  <p id="aFJ">“善现，<a id="a-FK"></a>若菩萨摩诃萨具足清净十善业道，<a id="a-FL"></a>是为菩萨摩诃萨应圆满三轮清净。<a id="a-FM"></a>”</p>
  <p id="aFN">“世尊，<a id="a-FO"></a>云何菩萨摩诃萨应圆满悲愍有情，<a id="a-FP"></a>及于有情无所执著？<a id="a-FQ"></a>”</p>
  <p id="aFR">“善现，<a id="a-FS"></a>若菩萨摩诃萨已得大悲及严净土，<a id="a-FT"></a>是为菩萨摩诃萨应圆满悲愍有情，<a id="a-FU"></a>及于有情无所执著。<a id="a-FV"></a>”</p>
  <p id="aFW">“世尊，<a id="a-FX"></a>云何菩萨摩诃萨应圆满一切法平等见，<a id="a-FY"></a>及于此中无所执著？<a id="a-FZ"></a>”</p>
  <p id="aFa">“善现，<a id="a-Fb"></a>若菩萨摩诃萨于一切法不增不减，<a id="a-Fc"></a>及于此中无取无住，<a id="a-Fd"></a>是为菩萨摩诃萨应圆满一切法平等见，<a id="a-Fe"></a>及于此中无所执著。<a id="a-Ff"></a>”</p>
  <p id="aFg">“世尊，<a id="a-Fh"></a>云何菩萨摩诃萨应圆满一切有情平等见，<a id="a-Fi"></a>及于此中无所执著？<a id="a-Fj"></a>”</p>
  <p id="aFk">“善现，<a id="a-Fl"></a>若菩萨摩诃萨于诸有情不增不减，<a id="a-Fm"></a>及于此中无取无住，<a id="a-Fn"></a>是为菩萨摩诃萨应圆满一切有情平等见，<a id="a-Fo"></a>及于此中无所执著。<a id="a-Fp"></a>”</p>
  <p id="aFq">“世尊，<a id="a-Fr"></a>云何菩萨摩诃萨应圆满通达真实理趣，<a id="a-Fs"></a>及于此中无所执著？<a id="a-Ft"></a>”</p>
  <p id="aFu">“善现，<a id="a-Fv"></a>若菩萨摩诃萨于一切法真实理趣，<a id="a-Fw"></a>虽如实通达而无所通达，<a id="a-Fx"></a>及于此中无取无住，<a id="a-Fy"></a>是为菩萨摩诃萨应圆满通达真实理趣，<a id="a-Fz"></a>及于此中无所执著。<a id="a-G0"></a>”</p>
  <p id="aG1">“世尊，<a id="a-G2"></a>云何菩萨摩诃萨应圆满无生忍智？<a id="a-G3"></a>”</p>
  <p id="aG4">“善现，<a id="a-G5"></a>若菩萨摩诃萨忍一切法无生、<a id="a-G6"></a>无灭、<a id="a-G7"></a>无所造作，<a id="a-G8"></a>及知名色毕竟不生，<a id="a-G9"></a>是为菩萨摩诃萨应圆满无生忍智。<a id="a-GA"></a>”</p>
  <p id="aGB">“世尊，<a id="a-GC"></a>云何菩萨摩诃萨应圆满说一切法一相理趣？<a id="a-GD"></a>”</p>
  <p id="aGE">“善现，<a id="a-GF"></a>若菩萨摩诃萨于一切法行不二相，<a id="a-GG"></a>是为菩萨摩诃萨应圆满说一切法一相理趣。<a id="a-GH"></a>”</p>
  <p id="aGI">“世尊，<a id="a-GJ"></a>云何菩萨摩诃萨应圆满灭除分别？<a id="a-GK"></a>”</p>
  <p id="aGL">“善现，<a id="a-GM"></a>若菩萨摩诃萨于一切法不起分别，<a id="a-GN"></a>是为菩萨摩诃萨应圆满灭除分别。<a id="a-GO"></a>”</p>
  <p id="aGP">“世尊，<a id="a-GQ"></a>云何菩萨摩诃萨应圆满远离诸想？<a id="a-GR"></a>”</p>
  <p id="aGS">“善现，<a id="a-GT"></a>若菩萨摩诃萨远离一切小大无量想，<a id="a-GU"></a>是为菩萨摩诃萨应圆满远离诸想。<a id="a-GV"></a>”</p>
  <p id="aGW">“世尊，<a id="a-GX"></a>云何菩萨摩诃萨应圆满远离诸见？<a id="a-GY"></a>”</p>
  <p id="aGZ">“善现，<a id="a-Ga"></a>若菩萨摩诃萨远离一切声闻、<a id="a-Gb"></a>独觉等见，<a id="a-Gc"></a>是为菩萨摩诃萨应圆满远离诸见。<a id="a-Gd"></a>”</p>
  <p id="aGe">“世尊，<a id="a-Gf"></a>云何菩萨摩诃萨应圆满远离烦恼？<a id="a-Gg"></a>”</p>
  <p id="aGh">“善现，<a id="a-Gi"></a>若菩萨摩诃萨弃舍一切有漏烦恼习气相续，<a id="a-Gj"></a>是为菩萨摩诃萨应圆满远离烦恼。<a id="a-Gk"></a>”</p>
  <p id="aGl">“世尊，<a id="a-Gm"></a>云何菩萨摩诃萨应圆满奢摩他、<a id="a-Gn"></a>毗钵舍那地？<a id="a-Go"></a>”</p>
  <p id="aGp">“善现，<a id="a-Gq"></a>若菩萨摩诃萨修一切智、<a id="a-Gr"></a>道相智、<a id="a-Gs"></a>一切相智，<a id="a-Gt"></a>是为菩萨摩诃萨应圆满奢摩他、<a id="a-Gu"></a>毗钵舍那地。<a id="a-Gv"></a>”</p>
  <p id="aGw">“世尊，<a id="a-Gx"></a>云何菩萨摩诃萨应圆满调伏心性？<a id="a-Gy"></a>”</p>
  <p id="aGz">“善现，<a id="a-H0"></a>若菩萨摩诃萨于三界法不乐不动，<a id="a-H1"></a>是为菩萨摩诃萨应圆满调伏心性。<a id="a-H2"></a>”</p>
  <p id="aH3">“世尊，<a id="a-H4"></a>云何菩萨摩诃萨应圆满寂静心性？<a id="a-H5"></a>”</p>
  <p id="aH6">“善现，<a id="a-H7"></a>若菩萨摩诃萨善摄六根，<a id="a-H8"></a>是为菩萨摩诃萨应圆满寂静心性。<a id="a-H9"></a>”</p>
  <p id="aHA">“世尊，<a id="a-HB"></a>云何菩萨摩诃萨应圆满无礙智性？<a id="a-HC"></a>”</p>
  <p id="aHD">“善现，<a id="a-HE"></a>若菩萨摩诃萨修得佛眼，<a id="a-HF"></a>是为菩萨摩诃萨应圆满无礙智性。<a id="a-HG"></a>”</p>
  <p id="aHH">“世尊，<a id="a-HI"></a>云何菩萨摩诃萨应圆满无所爱染？<a id="a-HJ"></a>”</p>
  <p id="aHK">“善现，<a id="a-HL"></a>若菩萨摩诃萨于外六处能善弃舍，<a id="a-HM"></a>是为菩萨摩诃萨应圆满无所爱染。<a id="a-HN"></a>”</p>
  <p id="aHO">“世尊，<a id="a-HP"></a>云何菩萨摩诃萨应圆满随心所欲往诸佛土，<a id="a-HQ"></a>于佛众会自现其身？<a id="a-HR"></a>”</p>
  <p id="aHS">“善现，<a id="a-HT"></a>若菩萨摩诃萨修胜神通，<a id="a-HU"></a>从一佛国趣一佛国，<a id="a-HV"></a>供养恭敬、<a id="a-HW"></a>尊重赞叹诸佛世尊，<a id="a-HX"></a>请转法轮饶益一切，<a id="a-HY"></a>是为菩萨摩诃萨应圆满随心所欲往诸佛土，<a id="a-HZ"></a>于佛众会自现其身。<a id="a-Ha"></a>”</p>
  <p id="aHb">“世尊，<a id="a-Hc"></a>云何菩萨摩诃萨应圆满悟入一切有情心行？<a id="a-Hd"></a>”</p>
  <p id="aHe">“善现，<a id="a-Hf"></a>若菩萨摩诃萨以一心智，<a id="a-Hg"></a>如实遍知一切有情心、<a id="a-Hh"></a>心所法，<a id="a-Hi"></a>是为菩萨摩诃萨应圆满悟入一切有情心行。<a id="a-Hj"></a>”</p>
  <p id="aHk">“世尊，<a id="a-Hl"></a>云何菩萨摩诃萨应圆满游戏诸神通？<a id="a-Hm"></a>”</p>
  <p id="aHn">“善现，<a id="a-Ho"></a>若菩萨摩诃萨游戏种种自在神通，<a id="a-Hp"></a>为见佛故，<a id="a-Hq"></a>从一佛国趣一佛国，<a id="a-Hr"></a>亦复不生游佛国想，<a id="a-Hs"></a>是为菩萨摩诃萨应圆满游戏诸神通。<a id="a-Ht"></a>”</p>
  <p id="aHu">“世尊，<a id="a-Hv"></a>云何菩萨摩诃萨应圆满见诸佛土，<a id="a-Hw"></a>如其所见而自严净种种佛土？<a id="a-Hx"></a>”</p>
  <p id="aHy">“善现，<a id="a-Hz"></a>若菩萨摩诃萨住一佛土，<a id="a-I0"></a>能见十方无边佛国，<a id="a-I1"></a>亦能示现而曾不生佛国土想，<a id="a-I2"></a>又为成熟诸有情故，<a id="a-I3"></a>现处三千大千世界转轮王位而自庄严，<a id="a-I4"></a>亦能弃舍而无所执，<a id="a-I5"></a>是为菩萨摩诃萨应圆满见诸佛土，<a id="a-I6"></a>如其所见而自严净种种佛土。<a id="a-I7"></a>”</p>
  <p id="aI8">“世尊，<a id="a-I9"></a>云何菩萨摩诃萨应圆满供养承事诸佛世尊，<a id="a-IA"></a>于如来身如实观察？<a id="a-IB"></a>”</p>
  <p id="aIC">“善现，<a id="a-ID"></a>若菩萨摩诃萨为欲饶益诸有情故，<a id="a-IE"></a>于法义趣如实分别，<a id="a-IF"></a>如是名为以法供养承事诸佛，<a id="a-IG"></a>又谛观察诸佛法身，<a id="a-IH"></a>是为菩萨摩诃萨应圆满供养承事诸佛世尊，<a id="a-II"></a>于如来身如实观察。<a id="a-IJ"></a>”</p>
  <p id="aIK">“世尊，<a id="a-IL"></a>云何菩萨摩诃萨应圆满知诸有情根胜劣智？<a id="a-IM"></a>”</p>
  <p id="aIN">“善现，<a id="a-IO"></a>若菩萨摩诃萨住佛十力，<a id="a-IP"></a>如实了知一切有情诸根胜劣，<a id="a-IQ"></a>是为菩萨摩诃萨应圆满知诸有情根胜劣智。<a id="a-IR"></a>”</p>
  <p id="aIS">“世尊，<a id="a-IT"></a>云何菩萨摩诃萨应圆满严净佛土？<a id="a-IU"></a>”</p>
  <p id="aIV">“善现，<a id="a-IW"></a>若菩萨摩诃萨以无所得而为方便，<a id="a-IX"></a>严净一切有情心行，<a id="a-IY"></a>是为菩萨摩诃萨应圆满严净佛土。<a id="a-IZ"></a>”</p>
  <p id="aIa">“世尊，<a id="a-Ib"></a>云何菩萨摩诃萨应圆满如幻等持数入诸定？<a id="a-Ic"></a>”</p>
  <p id="aId">“善现，<a id="a-Ie"></a>若菩萨摩诃萨住此等持，<a id="a-If"></a>虽能成办一切事业而心不动，<a id="a-Ig"></a>又修等持极成熟故，<a id="a-Ih"></a>不作加行数数现前，<a id="a-Ii"></a>是为菩萨摩诃萨应圆满如幻等持数入诸定。<a id="a-Ij"></a>”</p>
  <p id="aIk">“世尊，<a id="a-Il"></a>云何菩萨摩诃萨应圆满随诸有情善根应熟，<a id="a-Im"></a>故入诸有自现化生？<a id="a-In"></a>”</p>
  <p id="aIo">“善现，<a id="a-Ip"></a>若菩萨摩诃萨为欲成熟诸有情类殊胜善根，<a id="a-Iq"></a>随其所宜故入诸有而现受生，<a id="a-Ir"></a>是为菩萨摩诃萨随诸有情善根应熟，<a id="a-Is"></a>故入诸有自现化生。<a id="a-It"></a>”</p>
  <p id="aIu">“世尊，<a id="a-Iv"></a>云何菩萨摩诃萨应圆满摄受无边处所大愿，<a id="a-Iw"></a>随有所愿皆令圆满？<a id="a-Ix"></a>”</p>
  <p id="aIy">“善现，<a id="a-Iz"></a>若菩萨摩诃萨已具修六波罗蜜多极圆满故，<a id="a-J0"></a>或为严净诸佛国土，<a id="a-J1"></a>或为成熟诸有情类，<a id="a-J2"></a>随心所愿皆得圆满，<a id="a-J3"></a>是为菩萨摩诃萨应圆满摄受无边处所大愿，<a id="a-J4"></a>随有所愿皆令圆满。<a id="a-J5"></a>”</p>
  <p id="aJ6">“世尊，<a id="a-J7"></a>云何菩萨摩诃萨应圆满随诸天、<a id="a-J8"></a>龙、<a id="a-J9"></a>药叉、<a id="a-JA"></a>健达缚、<a id="a-JB"></a>阿素洛、<a id="a-JC"></a>揭路荼、<a id="a-JD"></a>紧捺洛、<a id="a-JE"></a>莫呼洛伽、<a id="a-JF"></a>人非人等异类音智？<a id="a-JG"></a>”</p>
  <p id="aJH">“善现，<a id="a-JI"></a>若菩萨摩诃萨修习殊胜词无礙解，<a id="a-JJ"></a>善知有情言音差别，<a id="a-JK"></a>是为菩萨摩诃萨应圆满随诸天、<a id="a-JL"></a>龙、<a id="a-JM"></a>药叉、<a id="a-JN"></a>健达缚、<a id="a-JO"></a>阿素洛、<a id="a-JP"></a>揭路荼、<a id="a-JQ"></a>紧捺洛、<a id="a-JR"></a>莫呼洛伽、<a id="a-JS"></a>人非人等异类音智。<a id="a-JT"></a>”</p>
  <p id="aJU">“世尊，<a id="a-JV"></a>云何菩萨摩诃萨应圆满无礙辩说智？<a id="a-JW"></a>”</p>
  <p id="aJX">“善现，<a id="a-JY"></a>若菩萨摩诃萨修习殊胜辩无礙解，<a id="a-JZ"></a>为诸有情能无尽说，<a id="a-Ja"></a>是为菩萨摩诃萨应圆满无礙辩说智。<a id="a-Jb"></a>”</p>
  <p id="aJc">“世尊，<a id="a-Jd"></a>云何菩萨摩诃萨应圆满入胎具足？<a id="a-Je"></a>”</p>
  <p id="aJf">“善现，<a id="a-Jg"></a>若菩萨摩诃萨虽一切生处实恒化生，<a id="a-Jh"></a>而为饶益有情现入胎藏，<a id="a-Ji"></a>于中具足种种胜事，<a id="a-Jj"></a>是为菩萨摩诃萨应圆满入胎具足。<a id="a-Jk"></a>”</p>
  <p id="aJl">“世尊，<a id="a-Jm"></a>云何菩萨摩诃萨应圆满出生具足？<a id="a-Jn"></a>”</p>
  <p id="aJo">“善现，<a id="a-Jp"></a>若菩萨摩诃萨于出胎时，<a id="a-Jq"></a>示现种种希有胜事，<a id="a-Jr"></a>令诸有情见者欢喜获大利乐，<a id="a-Js"></a>是为菩萨摩诃萨应圆满出生具足。<a id="a-Jt"></a>”</p>
  <p id="aJu">“世尊，<a id="a-Jv"></a>云何菩萨摩诃萨应圆满家族具足？<a id="a-Jw"></a>”</p>
  <p id="aJx">“善现，<a id="a-Jy"></a>若菩萨摩诃萨或生刹帝利大族姓家，<a id="a-Jz"></a>或生婆罗门大族姓家，<a id="a-K0"></a>所禀父母无可讥嫌，<a id="a-K1"></a>是为菩萨摩诃萨应圆满家族具足。<a id="a-K2"></a>”</p>
  <p id="aK3">“世尊，<a id="a-K4"></a>云何菩萨摩诃萨应圆满种性具足？<a id="a-K5"></a>”</p>
  <p id="aK6">“善现，<a id="a-K7"></a>若菩萨摩诃萨常预过去诸大菩萨种性中生，<a id="a-K8"></a>是为菩萨摩诃萨应圆满种性具足。<a id="a-K9"></a>”</p>
  <p id="aKA">“世尊，<a id="a-KB"></a>云何菩萨摩诃萨应圆满眷属具足？<a id="a-KC"></a>”</p>
  <p id="aKD">“善现，<a id="a-KE"></a>若菩萨摩诃萨纯以无量无数菩萨而为眷属非诸杂类，<a id="a-KF"></a>是为菩萨摩诃萨应圆满眷属具足。<a id="a-KG"></a>”</p>
  <p id="aKH">“世尊，<a id="a-KI"></a>云何菩萨摩诃萨应圆满生身具足？<a id="a-KJ"></a>”</p>
  <p id="aKK">“善现，<a id="a-KL"></a>若菩萨摩诃萨于初生时，<a id="a-KM"></a>其身具足一切相好，<a id="a-KN"></a>放大光明遍照无边诸佛世界，<a id="a-KO"></a>亦令彼界六种变动，<a id="a-KP"></a>有情遇者无不蒙益，<a id="a-KQ"></a>是为菩萨摩诃萨应圆满生身具足。<a id="a-KR"></a>”</p>
  <p id="aKS">“世尊，<a id="a-KT"></a>云何菩萨摩诃萨应圆满出家具足？<a id="a-KU"></a>”</p>
  <p id="aKV">“善现，<a id="a-KW"></a>若菩萨摩诃萨于出家时，<a id="a-KX"></a>无量无数天、<a id="a-KY"></a>龙、<a id="a-KZ"></a>药叉、<a id="a-Ka"></a>人非人等之所翼从，<a id="a-Kb"></a>往诣道场，<a id="a-Kc"></a>剃除须发，<a id="a-Kd"></a>服三法衣，<a id="a-Ke"></a>受持应器，<a id="a-Kf"></a>引导无量无数有情，<a id="a-Kg"></a>令乘三乘而趣圆寂，<a id="a-Kh"></a>是为菩萨摩诃萨应圆满出家具足。<a id="a-Ki"></a>”</p>
  <p id="aKj">“世尊，<a id="a-Kk"></a>云何菩萨摩诃萨应圆满庄严菩提树具足？<a id="a-Kl"></a>”</p>
  <p id="aKm">“善现，<a id="a-Kn"></a>若菩萨摩诃萨殊胜善根广大愿力，<a id="a-Ko"></a>感得如是妙菩提树，<a id="a-Kp"></a>吠琉璃宝以为其茎，<a id="a-Kq"></a>真金为根，<a id="a-Kr"></a>枝叶花果皆以上妙七宝所成，<a id="a-Ks"></a>其树高广遍覆三千大千佛土，<a id="a-Kt"></a>光明照耀周遍十方殑伽沙等诸佛世界，<a id="a-Ku"></a>是为菩萨摩诃萨应圆满庄严菩提树具足。<a id="a-Kv"></a>”</p>
  <p id="aKw">“世尊，<a id="a-Kx"></a>云何菩萨摩诃萨应圆满一切功德具足？<a id="a-Ky"></a>”</p>
  <p id="aKz">“善现，<a id="a-L0"></a>若菩萨摩诃萨满足殊胜福慧资粮，<a id="a-L1"></a>成熟有情严净佛土，<a id="a-L2"></a>是为菩萨摩诃萨应圆满一切功德具足。<a id="a-L3"></a>”</p>
 </body>
</html>