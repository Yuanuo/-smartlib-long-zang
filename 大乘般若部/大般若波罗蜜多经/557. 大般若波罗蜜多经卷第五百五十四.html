<!doctype html>
<html id="z3IBT6F8y" data-ver="1488">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第五百五十四</h1>
  <h2 id="a2">第四分坚固品第二十七之二</h2>
  <p id="a3">“善现当知，<a id="a-4"></a>若菩萨摩诃萨能如是住甚深般若波罗蜜多，<a id="a-5"></a>则为十方无量、<a id="a-6"></a>无数、<a id="a-7"></a>无边世界现在如来、<a id="a-8"></a>应、<a id="a-9"></a>正等觉，<a id="a-A"></a>苾蒭等众前后围绕，<a id="a-B"></a>宣说般若波罗蜜多，<a id="a-C"></a>处大众中自然欢喜称扬赞叹是菩萨摩诃萨名字、<a id="a-D"></a>种姓、<a id="a-E"></a>色相功德，<a id="a-F"></a>所谓安住甚深般若波罗蜜多真净功德。</p>
  <p id="aG">“善现当知，<a id="a-H"></a>如我今者为众宣说甚深般若波罗蜜多，<a id="a-I"></a>在大众中自然欢喜称扬赞叹宝幢菩萨摩诃萨等诸菩萨摩诃萨，<a id="a-J"></a>及余现住不动佛所净修梵行住深般若波罗蜜多诸菩萨摩诃萨名字、<a id="a-K"></a>种姓、<a id="a-L"></a>色相功德，<a id="a-M"></a>所谓安住甚深般若波罗蜜多真净功德。<a id="a-N"></a>现在十方无量、<a id="a-O"></a>无数、<a id="a-P"></a>无边世界一切如来、<a id="a-Q"></a>应、<a id="a-R"></a>正等觉为众宣说甚深般若波罗蜜多，<a id="a-S"></a>于彼亦有诸菩萨摩诃萨净修梵行不离般若波罗蜜多，<a id="a-T"></a>彼诸如来、<a id="a-U"></a>应、<a id="a-V"></a>正等觉各于众中自然欢喜称扬赞叹彼菩萨摩诃萨名字、<a id="a-W"></a>种姓、<a id="a-X"></a>色相功德，<a id="a-Y"></a>所谓不离甚深般若波罗蜜多真净功德。<a id="a-Z"></a>”</p>
  <p id="aa">尔时，<a id="a-b"></a>善现便白佛言：<a id="a-c"></a>“一切如来、<a id="a-d"></a>应、<a id="a-e"></a>正等觉为众宣说甚深般若波罗蜜多时，<a id="a-f"></a>皆在众中自然欢喜称扬赞叹一切菩萨摩诃萨众名字、<a id="a-g"></a>种姓、<a id="a-h"></a>色相功德耶？<a id="a-i"></a>”</p>
  <p id="aj">佛言：<a id="a-k"></a>“不也，<a id="a-l"></a>非诸如来、<a id="a-m"></a>应、<a id="a-n"></a>正等觉为众宣说甚深般若波罗蜜多时，<a id="a-o"></a>皆在众中自然欢喜称扬赞叹一切菩萨摩诃萨众名字、<a id="a-p"></a>种姓、<a id="a-q"></a>色相功德。<a id="a-r"></a>善现当知，<a id="a-s"></a>有菩萨摩诃萨已于无上正等菩提得不退转，<a id="a-t"></a>行深般若波罗蜜多方便善巧，<a id="a-u"></a>是菩萨摩诃萨蒙诸如来、<a id="a-v"></a>应、<a id="a-w"></a>正等觉为众宣说甚深般若波罗蜜多时，<a id="a-x"></a>在大众中自然欢喜称扬赞叹名字、<a id="a-y"></a>种姓、<a id="a-z"></a>色相功德。<a id="a-10"></a>”</p>
  <p id="a11">具寿善现复白佛言：<a id="a-12"></a>“颇有菩萨摩诃萨众未于无上正等菩提得不退转，<a id="a-13"></a>而蒙如来、<a id="a-14"></a>应、<a id="a-15"></a>正等觉为众宣说甚深般若波罗蜜多时，<a id="a-16"></a>在大众中自然欢喜称扬赞叹名字、<a id="a-17"></a>种姓、<a id="a-18"></a>色相功德耶？<a id="a-19"></a>”</p>
  <p id="a1A">佛言：<a id="a-1B"></a>“亦有！<a id="a-1C"></a>谓有菩萨摩诃萨众虽于无上正等菩提未得不退，<a id="a-1D"></a>而修般若波罗蜜多方便善巧，<a id="a-1E"></a>是菩萨摩诃萨亦蒙如来、<a id="a-1F"></a>应、<a id="a-1G"></a>正等觉为众宣说甚深般若波罗蜜多时，<a id="a-1H"></a>在大众中自然欢喜称扬赞叹名字、<a id="a-1I"></a>种姓、<a id="a-1J"></a>色相功德。<a id="a-1K"></a>”</p>
  <p id="a1L">具寿善现复白佛言：<a id="a-1M"></a>“此所说者是何菩萨摩诃萨耶？<a id="a-1N"></a>”</p>
  <p id="a1O">佛告善现：<a id="a-1P"></a>“有诸菩萨摩诃萨众随不动佛为菩萨时所修而学、<a id="a-1Q"></a>所行而住，<a id="a-1R"></a>修行般若波罗蜜多方便善巧。<a id="a-1S"></a>是菩萨摩诃萨虽于无上正等菩提未得不退，<a id="a-1T"></a>而蒙如来、<a id="a-1U"></a>应、<a id="a-1V"></a>正等觉为众宣说甚深般若波罗蜜多时，<a id="a-1W"></a>在大众中自然欢喜称扬赞叹名字、<a id="a-1X"></a>种姓、<a id="a-1Y"></a>色相功德。<a id="a-1Z"></a>复有菩萨摩诃萨众随宝幢菩萨摩诃萨等所修而学、<a id="a-1a"></a>所行而住，<a id="a-1b"></a>修行般若波罗蜜多方便善巧，<a id="a-1c"></a>是菩萨摩诃萨虽于无上正等菩提未得不退，<a id="a-1d"></a>而蒙如来、<a id="a-1e"></a>应、<a id="a-1f"></a>正等觉为众宣说甚深般若波罗蜜多时，<a id="a-1g"></a>在大众中自然欢喜称扬赞叹名字、<a id="a-1h"></a>种姓、<a id="a-1i"></a>色相功德。</p>
  <p id="a1j">“复次，<a id="a-1k"></a>善现，<a id="a-1l"></a>有菩萨摩诃萨行深般若波罗蜜多，<a id="a-1m"></a>于一切法无生性中，<a id="a-1n"></a>虽深信解而未证得无生法忍，<a id="a-1o"></a>于一切法皆寂静性，<a id="a-1p"></a>虽深信解而未得入不退转地，<a id="a-1q"></a>是菩萨摩诃萨已住般若波罗蜜多方便善巧，<a id="a-1r"></a>亦蒙如来、<a id="a-1s"></a>应、<a id="a-1t"></a>正等觉为众宣说甚深般若波罗蜜多时，<a id="a-1u"></a>在大众中自然欢喜称扬赞叹名字、<a id="a-1v"></a>种姓、<a id="a-1w"></a>色相功德。<a id="a-1x"></a>善现当知，<a id="a-1y"></a>若菩萨摩诃萨蒙诸如来、<a id="a-1z"></a>应、<a id="a-20"></a>正等觉为众宣说甚深般若波罗蜜多时，<a id="a-21"></a>在大众中自然欢喜称扬赞叹名字、<a id="a-22"></a>种姓、<a id="a-23"></a>色相功德，<a id="a-24"></a>是菩萨摩诃萨超诸声闻及独觉地，<a id="a-25"></a>近得无上正等菩提不退转记。<a id="a-26"></a>所以者何？<a id="a-27"></a>是菩萨摩诃萨修行般若波罗蜜多方便善巧，<a id="a-28"></a>必当安住不退转地，<a id="a-29"></a>疾证无上正等菩提。</p>
  <p id="a2A">“复次，<a id="a-2B"></a>善现，<a id="a-2C"></a>若菩萨摩诃萨闻说如是甚深般若波罗蜜多所有义趣深心信解，<a id="a-2D"></a>无惑、<a id="a-2E"></a>无疑、<a id="a-2F"></a>不迷、<a id="a-2G"></a>不闷，<a id="a-2H"></a>但作是念：<a id="a-2I"></a>‘如佛所说甚深般若波罗蜜多，<a id="a-2J"></a>理趣必然，<a id="a-2K"></a>定非颠倒。<a id="a-2L"></a>’是菩萨摩诃萨应作是念：<a id="a-2M"></a>‘我于般若波罗蜜多甚深义趣深生信解，<a id="a-2N"></a>决定已于或复当于不动如来、<a id="a-2O"></a>应、<a id="a-2P"></a>正等觉及诸菩萨摩诃萨所，<a id="a-2Q"></a>广闻般若波罗蜜多，<a id="a-2R"></a>于深义趣深生信解；<a id="a-2S"></a>生信解已，<a id="a-2T"></a>勤修梵行，<a id="a-2U"></a>当得住于不退转地；<a id="a-2V"></a>住是地已，<a id="a-2W"></a>疾证无上正等菩提。<a id="a-2X"></a>’善现当知，<a id="a-2Y"></a>若菩萨摩诃萨但闻如是甚深般若波罗蜜多，<a id="a-2Z"></a>尚获无边功德胜利，<a id="a-2a"></a>况深信解、<a id="a-2b"></a>如说修行，<a id="a-2c"></a>系念思惟甚深义趣！<a id="a-2d"></a>是菩萨摩诃萨安住真如近一切智，<a id="a-2e"></a>疾证无上正等菩提，<a id="a-2f"></a>为诸有情宣说法要。<a id="a-2g"></a>”</p>
  <p id="a2h">尔时，<a id="a-2i"></a>善现便白佛言：<a id="a-2j"></a>“法离真如无别可得，<a id="a-2k"></a>为说何法安住真如？<a id="a-2l"></a>复说谁能近一切智，<a id="a-2m"></a>疾证无上正等菩提？<a id="a-2n"></a>谁复为谁说何法要？<a id="a-2o"></a>”</p>
  <p id="a2p">佛告善现：<a id="a-2q"></a>“汝所问言‘法离真如无别可得？<a id="a-2r"></a>为说何法安住真如？<a id="a-2s"></a>复说谁能近一切智，<a id="a-2t"></a>疾证无上正等菩提？<a id="a-2u"></a>谁复为谁说何法？<a id="a-2v"></a>’者，<a id="a-2w"></a>如是，<a id="a-2x"></a>如是，<a id="a-2y"></a>如汝所说，<a id="a-2z"></a>法离真如都不可得，<a id="a-30"></a>如何可说法住真如？</p>
  <p id="a31">“善现，<a id="a-32"></a>真如尚不可得，<a id="a-33"></a>况别有法能住真如？<a id="a-34"></a>岂复有能近一切智，<a id="a-35"></a>疾证无上正等菩提？<a id="a-36"></a>宁复有能为他说法？<a id="a-37"></a>善现当知，<a id="a-38"></a>真如不可自住真如，<a id="a-39"></a>此中都无能、<a id="a-3A"></a>所住故；<a id="a-3B"></a>真如不能近一切智，<a id="a-3C"></a>此中都无能、<a id="a-3D"></a>所近故；<a id="a-3E"></a>真如不能证得无上正等菩提，<a id="a-3F"></a>此中都无能得、<a id="a-3G"></a>所得差别性故；<a id="a-3H"></a>真如不能为他说法，<a id="a-3I"></a>此中都无能、<a id="a-3J"></a>所说故。<a id="a-3K"></a>随世俗故，<a id="a-3L"></a>说有菩萨行深般若波罗蜜多，<a id="a-3M"></a>安住真如，<a id="a-3N"></a>近一切智，<a id="a-3O"></a>疾证无上正等菩提，<a id="a-3P"></a>为诸有情宣说法要。<a id="a-3Q"></a>”</p>
  <p id="a3R">时，<a id="a-3S"></a>天帝释便白佛言：<a id="a-3T"></a>“如是般若波罗蜜多理趣甚深极难信解，<a id="a-3U"></a>诸菩萨摩诃萨行深般若波罗蜜多，<a id="a-3V"></a>虽知诸法皆不可得，<a id="a-3W"></a>而求无上正等菩提，<a id="a-3X"></a>欲为有情宣说法要，<a id="a-3Y"></a>甚为难事。<a id="a-3Z"></a>所以者何？<a id="a-3a"></a>定无有法能住真如，<a id="a-3b"></a>亦无有能近一切智、<a id="a-3c"></a>疾证无上正等菩提，<a id="a-3d"></a>亦无有能宣说法要，<a id="a-3e"></a>然诸菩萨闻如是事，<a id="a-3f"></a>心不沉没、<a id="a-3g"></a>无惑、<a id="a-3h"></a>无疑、<a id="a-3i"></a>不惊、<a id="a-3j"></a>不恐亦不迷闷，<a id="a-3k"></a>如是等事甚为希有。<a id="a-3l"></a>”</p>
  <p id="a3m">尔时，<a id="a-3n"></a>善现谓帝释言：<a id="a-3o"></a>“憍尸迦，<a id="a-3p"></a>如汝所说‘诸菩萨众闻甚深法，<a id="a-3q"></a>心不沉没、<a id="a-3r"></a>无惑、<a id="a-3s"></a>无疑、<a id="a-3t"></a>不惊、<a id="a-3u"></a>不恐亦不迷闷，<a id="a-3v"></a>而求无上正等菩提，<a id="a-3w"></a>欲为有情宣说法要，<a id="a-3x"></a>极为难事甚希有！<a id="a-3y"></a>’者。<a id="a-3z"></a>憍尸迦，<a id="a-40"></a>诸菩萨摩诃萨行深般若波罗蜜多，<a id="a-41"></a>观法皆空、<a id="a-42"></a>都无所有，<a id="a-43"></a>谁沉？<a id="a-44"></a>谁没？<a id="a-45"></a>谁惑？<a id="a-46"></a>谁疑？<a id="a-47"></a>谁惊？<a id="a-48"></a>谁恐？<a id="a-49"></a>谁迷？<a id="a-4A"></a>谁闷？<a id="a-4B"></a>是故此事未为希有。<a id="a-4C"></a>然为有情愚痴颠倒，<a id="a-4D"></a>不能通达诸法皆空故，<a id="a-4E"></a>求菩提欲为宣说方便善巧，<a id="a-4F"></a>非极为难。<a id="a-4G"></a>”</p>
  <p id="a4H">天帝释言：<a id="a-4I"></a>“尊者善现，<a id="a-4J"></a>诸有所说无不依空，<a id="a-4K"></a>是故所言常无滞礙。<a id="a-4L"></a>如有以箭仰射虚空，<a id="a-4M"></a>若远若近俱无滞礙；<a id="a-4N"></a>尊者所说亦复如是，<a id="a-4O"></a>若深若浅一切依空，<a id="a-4P"></a>谁能于中敢作留难？<a id="a-4Q"></a>”</p>
  <p id="a4R">时，<a id="a-4S"></a>天帝释便白佛言：<a id="a-4T"></a>“我与尊者善现所说，<a id="a-4U"></a>为顺如来实语、<a id="a-4V"></a>法语，<a id="a-4W"></a>于法随法，<a id="a-4X"></a>为正说耶？<a id="a-4Y"></a>”</p>
  <p id="a4Z">尔时，<a id="a-4a"></a>世尊告天帝释：<a id="a-4b"></a>“汝与善现诸有所言，<a id="a-4c"></a>皆顺如来实语、<a id="a-4d"></a>法语，<a id="a-4e"></a>于法随法，<a id="a-4f"></a>无颠倒说。<a id="a-4g"></a>何以故？<a id="a-4h"></a>憍尸迦，<a id="a-4i"></a>具寿善现所有辩才，<a id="a-4j"></a>无不依空而施设故。<a id="a-4k"></a>所以者何？<a id="a-4l"></a>具寿善现观一切法皆毕竟空，<a id="a-4m"></a>尚不得甚深般若波罗蜜多，<a id="a-4n"></a>况有能行甚深般若波罗蜜多者？<a id="a-4o"></a>尚不得诸佛无上正等菩提，<a id="a-4p"></a>况有能证诸佛无上正等菩提者？<a id="a-4q"></a>尚不得一切智，<a id="a-4r"></a>况有能得一切智者？<a id="a-4s"></a>尚不得真如，<a id="a-4t"></a>况有能得真如成如来者？<a id="a-4u"></a>尚不得无生性，<a id="a-4v"></a>况有能证无生性者？<a id="a-4w"></a>尚不得菩提，<a id="a-4x"></a>况有能证佛菩提者？<a id="a-4y"></a>尚不得十力，<a id="a-4z"></a>况有能成十力者？<a id="a-50"></a>尚不得四无所畏，<a id="a-51"></a>况有能成四无所畏者？<a id="a-52"></a>尚不得诸法，<a id="a-53"></a>况有能说法者？<a id="a-54"></a>何以故？<a id="a-55"></a>憍尸迦，<a id="a-56"></a>具寿善现于一切法住远离住，<a id="a-57"></a>于一切法住无所得住，<a id="a-58"></a>观一切法毕竟皆空，<a id="a-59"></a>所能行等不可得故。</p>
  <p id="a5A">“憍尸迦，<a id="a-5B"></a>具寿善现于一切法住远离住、<a id="a-5C"></a>无所得住，<a id="a-5D"></a>比诸菩萨摩诃萨众所住般若波罗蜜多微妙行住，<a id="a-5E"></a>百分不及一，<a id="a-5F"></a>千分不及一，<a id="a-5G"></a>百千分不及一，<a id="a-5H"></a>乃至邬波尼杀昙分亦不及一。<a id="a-5I"></a>何以故？<a id="a-5J"></a>憍尸迦，<a id="a-5K"></a>是诸菩萨摩诃萨众所住般若波罗蜜多微妙行住，<a id="a-5L"></a>除如来住，<a id="a-5M"></a>于余菩萨及诸声闻、<a id="a-5N"></a>独觉等住为最为胜、<a id="a-5O"></a>为尊为高、<a id="a-5P"></a>为妙为微妙、<a id="a-5Q"></a>为上为无上。<a id="a-5R"></a>以是故，<a id="a-5S"></a>憍尸迦，<a id="a-5T"></a>若菩萨摩诃萨欲于一切有情众中为最为胜、<a id="a-5U"></a>为尊为高、<a id="a-5V"></a>为妙为微妙、<a id="a-5W"></a>为上为无上者，<a id="a-5X"></a>当住般若波罗蜜多微妙行住无得暂舍。<a id="a-5Y"></a>”</p>
  <p data-pb></p>
  <h2 id="a5Z">第四分散花品第二十八</h2>
  <p id="a5a">尔时，<a id="a-5b"></a>会中无量无数三十三天欢喜踊跃，<a id="a-5c"></a>各取天上微妙香花，<a id="a-5d"></a>奉散如来及诸菩萨。</p>
  <p id="a5e">是时，<a id="a-5f"></a>众内六千苾蒭俱从座起顶礼佛足，<a id="a-5g"></a>偏覆左肩，<a id="a-5h"></a>右膝著地，<a id="a-5i"></a>向薄伽梵曲躬合掌。<a id="a-5j"></a>佛神力故，<a id="a-5k"></a>各于掌中微妙香花自然盈满。<a id="a-5l"></a>是苾蒭众踊跃欢喜得未曾有，<a id="a-5m"></a>各以此花奉散佛上及诸菩萨，<a id="a-5n"></a>既散花已同发愿言：<a id="a-5o"></a>“我等用斯胜善根力，<a id="a-5p"></a>愿常安住甚深般若波罗蜜多微妙行住，<a id="a-5q"></a>速趣无上正等菩提。<a id="a-5r"></a>”</p>
  <p id="a5s">尔时，<a id="a-5t"></a>世尊即便微笑。<a id="a-5u"></a>如佛常法，<a id="a-5v"></a>从其面门放种种光，<a id="a-5w"></a>青黄赤白红紫碧绿金银颇胝，<a id="a-5x"></a>傍照无边诸佛国土，<a id="a-5y"></a>上至梵世下彻风轮，<a id="a-5z"></a>渐复还来绕佛右转，<a id="a-60"></a>经三匝已从顶上入。</p>
  <p id="a61">时，<a id="a-62"></a>阿难陀即从座起，<a id="a-63"></a>礼佛合掌白言：<a id="a-64"></a>“世尊，<a id="a-65"></a>何因何缘现此微笑？<a id="a-66"></a>诸佛现笑非无因缘，<a id="a-67"></a>惟愿如来哀愍为说！<a id="a-68"></a>”</p>
  <p id="a69">尔时，<a id="a-6A"></a>佛告阿难陀言：<a id="a-6B"></a>“此诸苾蒭于当来世星喻劫中皆得作佛，<a id="a-6C"></a>同名散花，<a id="a-6D"></a>十号具足，<a id="a-6E"></a>声闻僧数一切皆等，<a id="a-6F"></a>寿量亦等二十千劫。<a id="a-6G"></a>彼一一佛所演言教，<a id="a-6H"></a>理趣深广流布天、<a id="a-6I"></a>人，<a id="a-6J"></a>正法住世俱二万劫。<a id="a-6K"></a>彼诸佛土广博严净，<a id="a-6L"></a>人物炽盛安隐丰乐。<a id="a-6M"></a>彼诸如来各于自土，<a id="a-6N"></a>将诸弟子循环游历村城、<a id="a-6O"></a>聚落、<a id="a-6P"></a>国邑、<a id="a-6Q"></a>王都，<a id="a-6R"></a>转妙法轮度天、<a id="a-6S"></a>人众，<a id="a-6T"></a>令获殊胜利益安乐。<a id="a-6U"></a>彼诸世尊往来住处，<a id="a-6V"></a>昼夜常雨五色妙花。<a id="a-6W"></a>由此因缘，<a id="a-6X"></a>故我微笑。<a id="a-6Y"></a>是故，<a id="a-6Z"></a>庆喜，<a id="a-6a"></a>若菩萨摩诃萨欲得安住最胜住者，<a id="a-6b"></a>当住般若波罗蜜多微妙行住。<a id="a-6c"></a>若菩萨摩诃萨欲得安住如来住者，<a id="a-6d"></a>当住般若波罗蜜多微妙行住。</p>
  <p id="a6e">“庆喜当知，<a id="a-6f"></a>若菩萨摩诃萨精勤修学甚深般若波罗蜜多令得究竟，<a id="a-6g"></a>是菩萨摩诃萨先世或从人中没已还生此处，<a id="a-6h"></a>或从睹史多天上没来生人间。<a id="a-6i"></a>所以者何？<a id="a-6j"></a>彼于先世或在人中、<a id="a-6k"></a>或居天上，<a id="a-6l"></a>由曾广闻甚深般若波罗蜜多故，<a id="a-6m"></a>于今生能勤修学甚深般若波罗蜜多。<a id="a-6n"></a>庆喜当知，<a id="a-6o"></a>如来现见，<a id="a-6p"></a>若菩萨摩诃萨能勤修学甚深般若波罗蜜多，<a id="a-6q"></a>于身、<a id="a-6r"></a>命、<a id="a-6s"></a>财无所顾者，<a id="a-6t"></a>定于无上正等菩提得不退转。</p>
  <p id="a6u">“复次，<a id="a-6v"></a>庆喜，<a id="a-6w"></a>若有情类爱乐听闻甚深般若波罗蜜多，<a id="a-6x"></a>闻已受持读诵、<a id="a-6y"></a>书写、<a id="a-6z"></a>精勤修学、<a id="a-70"></a>如理思惟，<a id="a-71"></a>为菩萨乘善男子等宣说开示、<a id="a-72"></a>教诫教授，<a id="a-73"></a>当知彼人是大菩萨，<a id="a-74"></a>曾于过去亲从如来、<a id="a-75"></a>应、<a id="a-76"></a>正等觉闻说如是甚深般若波罗蜜多，<a id="a-77"></a>闻已受持读诵、<a id="a-78"></a>书写、<a id="a-79"></a>精勤修学、<a id="a-7A"></a>如理思惟，<a id="a-7B"></a>亦曾为他宣说开示、<a id="a-7C"></a>教诫教授甚深般若波罗蜜多故，<a id="a-7D"></a>于今生能办是事。<a id="a-7E"></a>庆喜当知，<a id="a-7F"></a>是有情类曾于过去无量佛所种诸善根故，<a id="a-7G"></a>于今生能作是事。<a id="a-7H"></a>此有情类应作是思：<a id="a-7I"></a>‘我先非唯从声闻等闻说如是甚深般若波罗蜜多，<a id="a-7J"></a>定从如来、<a id="a-7K"></a>应、<a id="a-7L"></a>正等觉闻说如是甚深般若波罗蜜多；<a id="a-7M"></a>我先非唯于声闻等亲近、<a id="a-7N"></a>供养、<a id="a-7O"></a>种诸善根，<a id="a-7P"></a>定于如来、<a id="a-7Q"></a>应、<a id="a-7R"></a>正等觉亲近、<a id="a-7S"></a>供养、<a id="a-7T"></a>种诸善根。<a id="a-7U"></a>由是因缘，<a id="a-7V"></a>今得闻此甚深般若波罗蜜多，<a id="a-7W"></a>爱乐、<a id="a-7X"></a>受持读诵、<a id="a-7Y"></a>书写、<a id="a-7Z"></a>精勤修学、<a id="a-7a"></a>如理思惟，<a id="a-7b"></a>广为有情宣说无倦。<a id="a-7c"></a>’</p>
  <p id="a7d">“复次，<a id="a-7e"></a>庆喜，<a id="a-7f"></a>若有情类不惊不怖，<a id="a-7g"></a>爱乐听闻甚深般若波罗蜜多，<a id="a-7h"></a>闻已受持读诵、<a id="a-7i"></a>书写、<a id="a-7j"></a>精勤修学、<a id="a-7k"></a>如理思惟，<a id="a-7l"></a>若法、<a id="a-7m"></a>若义、<a id="a-7n"></a>若文、<a id="a-7o"></a>若意皆善通达随顺修行，<a id="a-7p"></a>是诸有情则为现见我等如来、<a id="a-7q"></a>应、<a id="a-7r"></a>正等觉。<a id="a-7s"></a>庆喜当知，<a id="a-7t"></a>若有情类闻说如是甚深般若波罗蜜多所有义趣，<a id="a-7u"></a>深心信解、<a id="a-7v"></a>不生毁谤、<a id="a-7w"></a>不可沮坏，<a id="a-7x"></a>是诸有情已曾供养无量诸佛，<a id="a-7y"></a>于诸佛所多种善根，<a id="a-7z"></a>亦为无量善友摄受。</p>
  <p id="a80">“复次，<a id="a-81"></a>庆喜，<a id="a-82"></a>若诸有情能于如来、<a id="a-83"></a>应、<a id="a-84"></a>正等觉胜福田所种诸善根，<a id="a-85"></a>虽定当得或声闻果、<a id="a-86"></a>或独觉果、<a id="a-87"></a>或如来果，<a id="a-88"></a>而证无上正等菩提，<a id="a-89"></a>要于般若波罗蜜多甚深义趣善达无礙，<a id="a-8A"></a>精进修行诸菩萨行令极圆满。<a id="a-8B"></a>庆喜当知，<a id="a-8C"></a>若菩萨摩诃萨能于般若波罗蜜多甚深义趣善达无礙，<a id="a-8D"></a>精进修行诸菩萨行令极圆满，<a id="a-8E"></a>是菩萨摩诃萨不证无上正等菩提，<a id="a-8F"></a>而住声闻、<a id="a-8G"></a>独觉地者，<a id="a-8H"></a>必无是处。<a id="a-8I"></a>是故菩萨摩诃萨众欲得无上正等菩提，<a id="a-8J"></a>应于般若波罗蜜多甚深义趣善达无礙，<a id="a-8K"></a>精进修行诸菩萨行令极圆满。</p>
  <p id="a8L">“是故，<a id="a-8M"></a>庆喜，<a id="a-8N"></a>我以般若波罗蜜多甚深经典付嘱于汝，<a id="a-8O"></a>应正受持、<a id="a-8P"></a>读诵通利，<a id="a-8Q"></a>莫令忘失。<a id="a-8R"></a>庆喜当知，<a id="a-8S"></a>除此般若波罗蜜多甚深经典，<a id="a-8T"></a>受持诸余我所说法，<a id="a-8U"></a>设有忘失其罪尚轻；<a id="a-8V"></a>若于般若波罗蜜多甚深经典不善受持，<a id="a-8W"></a>下至一句有所忘失，<a id="a-8X"></a>其罪甚重。<a id="a-8Y"></a>庆喜当知，<a id="a-8Z"></a>若于般若波罗蜜多甚深经典，<a id="a-8a"></a>下至一句能善受持不忘失者获福无量；<a id="a-8b"></a>若于般若波罗蜜多甚深经典不善受持，<a id="a-8c"></a>下至一句有忘失者，<a id="a-8d"></a>所获重罪同前福量。<a id="a-8e"></a>是故，<a id="a-8f"></a>庆喜，<a id="a-8g"></a>我以般若波罗蜜多甚深经典殷勤付汝，<a id="a-8h"></a>当正受持、<a id="a-8i"></a>读诵通利、<a id="a-8j"></a>如理思惟、<a id="a-8k"></a>广为他说、<a id="a-8l"></a>分别开示，<a id="a-8m"></a>令受持者究竟解了文义意趣。</p>
  <p id="a8n">“庆喜当知，<a id="a-8o"></a>若菩萨摩诃萨于深般若波罗蜜多，<a id="a-8p"></a>受持读诵、<a id="a-8q"></a>究竟通利、<a id="a-8r"></a>如理思惟、<a id="a-8s"></a>广为他说，<a id="a-8t"></a>分别开示令其解了，<a id="a-8u"></a>是菩萨摩诃萨则为受持摄取过去、<a id="a-8v"></a>未来、<a id="a-8w"></a>现在诸佛世尊所证无上正等菩提生长之处。<a id="a-8x"></a>庆喜当知，<a id="a-8y"></a>若有情类起殷净心现于我所，<a id="a-8z"></a>欲持种种上妙花鬘乃至灯明，<a id="a-90"></a>供养恭敬、<a id="a-91"></a>尊重赞叹无懈倦者，<a id="a-92"></a>当于般若波罗蜜多至心听闻、<a id="a-93"></a>受持读诵、<a id="a-94"></a>究竟通利、<a id="a-95"></a>如理思惟、<a id="a-96"></a>广为他说，<a id="a-97"></a>分别开示令其解了，<a id="a-98"></a>或复书写众宝庄严，<a id="a-99"></a>恒以种种上妙花鬘乃至灯明，<a id="a-9A"></a>供养恭敬、<a id="a-9B"></a>尊重赞叹不应懈息。</p>
  <p id="a9C">“庆喜当知，<a id="a-9D"></a>若菩萨摩诃萨供养恭敬、<a id="a-9E"></a>尊重赞叹甚深般若波罗蜜多，<a id="a-9F"></a>则为现前供养恭敬、<a id="a-9G"></a>尊重赞叹我及十方三世诸佛。<a id="a-9H"></a>庆喜当知，<a id="a-9I"></a>若菩萨摩诃萨闻深般若波罗蜜多，<a id="a-9J"></a>起殷净心恭敬爱乐，<a id="a-9K"></a>即于过去、<a id="a-9L"></a>未来、<a id="a-9M"></a>现在一切如来、<a id="a-9N"></a>应、<a id="a-9O"></a>正等觉所证无上正等菩提，<a id="a-9P"></a>起殷净心恭敬爱乐。<a id="a-9Q"></a>庆喜，<a id="a-9R"></a>汝若爱乐于我、<a id="a-9S"></a>不舍于我，<a id="a-9T"></a>亦当爱乐、<a id="a-9U"></a>不舍般若波罗蜜多甚深经典，<a id="a-9V"></a>下至一句勿令忘失。</p>
  <p id="a9W">“庆喜，<a id="a-9X"></a>我说如是般若波罗蜜多甚深经典付嘱因缘，<a id="a-9Y"></a>虽经无量百千大劫亦不可尽。<a id="a-9Z"></a>举要言之，<a id="a-9a"></a>如我既是汝等大师，<a id="a-9b"></a>甚深般若波罗蜜多当知亦是汝等大师，<a id="a-9c"></a>汝等天、<a id="a-9d"></a>人、<a id="a-9e"></a>阿素洛等敬重于我，<a id="a-9f"></a>亦当敬重甚深般若波罗蜜多。<a id="a-9g"></a>是故，<a id="a-9h"></a>庆喜，<a id="a-9i"></a>我以无量善巧方便，<a id="a-9j"></a>付汝般若波罗蜜多甚深经典，<a id="a-9k"></a>汝当受持无令忘失。<a id="a-9l"></a>我今持此甚深般若波罗蜜多，<a id="a-9m"></a>对诸天、<a id="a-9n"></a>人、<a id="a-9o"></a>阿素洛等无量大众付嘱于汝，<a id="a-9p"></a>应正受持勿令忘失。</p>
  <p id="a9q">“庆喜，<a id="a-9r"></a>我今实言告汝，<a id="a-9s"></a>诸有净信欲不舍佛、<a id="a-9t"></a>欲不舍法、<a id="a-9u"></a>欲不舍僧，<a id="a-9v"></a>复欲不舍三世诸佛所证无上正等菩提，<a id="a-9w"></a>定不应舍甚深般若波罗蜜多，<a id="a-9x"></a>如是名为我等诸佛教诫教授诸弟子法。</p>
  <p id="a9y">“庆喜当知，<a id="a-9z"></a>若善男子、<a id="a-A0"></a>善女人等爱乐听闻甚深般若波罗蜜多，<a id="a-A1"></a>受持读诵、<a id="a-A2"></a>究竟通利、<a id="a-A3"></a>如理思惟，<a id="a-A4"></a>以无量门广为他说，<a id="a-A5"></a>分别开示施设建立，<a id="a-A6"></a>令其解了精进修行，<a id="a-A7"></a>是善男子、<a id="a-A8"></a>善女人等疾证无上正等菩提，<a id="a-A9"></a>能速圆满一切智智。<a id="a-AA"></a>所以者何？<a id="a-AB"></a>诸佛无上正等菩提、<a id="a-AC"></a>一切智智皆依如是甚深般若波罗蜜多而得生故。<a id="a-AD"></a>庆喜当知，<a id="a-AE"></a>三世诸佛皆依如是甚深般若波罗蜜多，<a id="a-AF"></a>出生无上正等菩提。<a id="a-AG"></a>是故，<a id="a-AH"></a>庆喜，<a id="a-AI"></a>若菩萨摩诃萨欲得无上正等菩提，<a id="a-AJ"></a>当勤精进修学如是甚深般若波罗蜜多。<a id="a-AK"></a>所以者何？<a id="a-AL"></a>甚深般若波罗蜜多是诸菩萨摩诃萨母，<a id="a-AM"></a>生诸菩萨摩诃萨故。</p>
  <p id="aAN">“庆喜当知，<a id="a-AO"></a>若菩萨摩诃萨勤学六种波罗蜜多，<a id="a-AP"></a>速证无上正等菩提。<a id="a-AQ"></a>是故，<a id="a-AR"></a>庆喜，<a id="a-AS"></a>我以此六波罗蜜多更付嘱汝，<a id="a-AT"></a>当正受持无令忘失。<a id="a-AU"></a>所以者何？<a id="a-AV"></a>如是六种波罗蜜多是诸如来、<a id="a-AW"></a>应、<a id="a-AX"></a>正等觉无尽法藏，<a id="a-AY"></a>一切佛法从此生故。<a id="a-AZ"></a>庆喜当知，<a id="a-Aa"></a>十方三世诸佛世尊所说法要，<a id="a-Ab"></a>皆是六种波罗蜜多无尽法藏之所流出。<a id="a-Ac"></a>庆喜当知，<a id="a-Ad"></a>十方三世诸佛世尊，<a id="a-Ae"></a>皆依六种波罗蜜多无尽法藏精勤修学，<a id="a-Af"></a>证得无上正等菩提。<a id="a-Ag"></a>庆喜当知，<a id="a-Ah"></a>十方三世诸佛世尊声闻弟子，<a id="a-Ai"></a>皆依六种波罗蜜多无尽法藏精勤修学，<a id="a-Aj"></a>已、<a id="a-Ak"></a>正、<a id="a-Al"></a>当入无余涅槃。</p>
  <p id="aAm">“复次，<a id="a-An"></a>庆喜，<a id="a-Ao"></a>假使汝为声闻乘人说声闻法，<a id="a-Ap"></a>由此法故，<a id="a-Aq"></a>三千大千世界有情一切皆得阿罗汉果，<a id="a-Ar"></a>犹未为我作佛弟子所应作事。<a id="a-As"></a>汝若能为菩萨乘人宣说一句甚深般若波罗蜜多相应之法，<a id="a-At"></a>即名为我作佛弟子所应作事，<a id="a-Au"></a>我于此事深生随喜，<a id="a-Av"></a>胜汝教化三千大千世界有情一切皆得阿罗汉果。</p>
  <p id="aAw">“复次，<a id="a-Ax"></a>庆喜，<a id="a-Ay"></a>假使三千大千世界一切有情，<a id="a-Az"></a>由他教力，<a id="a-B0"></a>非前非后皆得人身，<a id="a-B1"></a>俱时证得阿罗汉果，<a id="a-B2"></a>是诸阿罗汉所有施性、<a id="a-B3"></a>戒性、<a id="a-B4"></a>修性诸福业事。<a id="a-B5"></a>于汝意云何？<a id="a-B6"></a>彼福业事宁为多不？<a id="a-B7"></a>”</p>
  <p id="aB8">庆喜答言：<a id="a-B9"></a>“甚多，<a id="a-BA"></a>世尊！<a id="a-BB"></a>甚多，<a id="a-BC"></a>善逝！<a id="a-BD"></a>彼福业事无量无边。<a id="a-BE"></a>”</p>
  <p id="aBF">佛告庆喜：<a id="a-BG"></a>“若有声闻能为菩萨宣说般若波罗蜜多相应之法，<a id="a-BH"></a>经一日夜，<a id="a-BI"></a>所获福聚甚多于彼。</p>
  <p id="aBJ">“庆喜当知，<a id="a-BK"></a>置一日夜但经一日，<a id="a-BL"></a>复置一日但经半日，<a id="a-BM"></a>复置半日但经一时，<a id="a-BN"></a>复置一时但经食顷，<a id="a-BO"></a>复置食顷但经须臾，<a id="a-BP"></a>复置须臾但经俄尔，<a id="a-BQ"></a>复置俄尔经弹指顷，<a id="a-BR"></a>是声闻人能为菩萨宣说般若波罗蜜多相应之法，<a id="a-BS"></a>所获福聚甚多于前。<a id="a-BT"></a>何以故？<a id="a-BU"></a>此声闻人所获福聚，<a id="a-BV"></a>超过一切声闻、<a id="a-BW"></a>独觉诸善根故。</p>
  <p id="aBX">“复次，<a id="a-BY"></a>庆喜，<a id="a-BZ"></a>若菩萨摩诃萨为声闻人宣说种种声闻乘法，<a id="a-Ba"></a>假使三千大千世界一切有情由此法故，<a id="a-Bb"></a>悉皆证得阿罗汉果，<a id="a-Bc"></a>皆具种种殊胜功德。<a id="a-Bd"></a>于意云何？<a id="a-Be"></a>是菩萨摩诃萨由此因缘，<a id="a-Bf"></a>所获福聚宁为多不？<a id="a-Bg"></a>”</p>
  <p id="aBh">庆喜答言：<a id="a-Bi"></a>“甚多，<a id="a-Bj"></a>世尊！<a id="a-Bk"></a>甚多，<a id="a-Bl"></a>善逝！<a id="a-Bm"></a>是菩萨摩诃萨所获福聚无量无边。<a id="a-Bn"></a>”</p>
  <p id="aBo">佛告庆喜：<a id="a-Bp"></a>“若菩萨摩诃萨为声闻乘善男子等，<a id="a-Bq"></a>或独觉乘善男子等，<a id="a-Br"></a>或无上乘善男子等，<a id="a-Bs"></a>宣说般若波罗蜜多相应之法，<a id="a-Bt"></a>经一日夜，<a id="a-Bu"></a>所获福聚甚多于前。</p>
  <p id="aBv">“庆喜当知，<a id="a-Bw"></a>置一日夜但经一日，<a id="a-Bx"></a>复置一日但经半日，<a id="a-By"></a>复置半日但经一时，<a id="a-Bz"></a>复置一时但经食顷，<a id="a-C0"></a>复置食顷但经须臾，<a id="a-C1"></a>复置须臾但经俄尔，<a id="a-C2"></a>复置俄尔经弹指顷，<a id="a-C3"></a>是菩萨摩诃萨能为三乘善男子等宣说般若波罗蜜多相应之法，<a id="a-C4"></a>所获福聚甚多于前无量无数。<a id="a-C5"></a>何以故？<a id="a-C6"></a>甚深般若波罗蜜多相应法施，<a id="a-C7"></a>超过一切声闻、<a id="a-C8"></a>独觉相应法施及彼二乘诸善根故。<a id="a-C9"></a>所以者何？<a id="a-CA"></a>是菩萨摩诃萨自求无上正等菩提，<a id="a-CB"></a>亦以大乘相应之法示现、<a id="a-CC"></a>劝导、<a id="a-CD"></a>赞励、<a id="a-CE"></a>庆喜他诸有情，<a id="a-CF"></a>令于无上正等菩提得不退转。</p>
  <p id="aCG">“庆喜当知，<a id="a-CH"></a>是菩萨摩诃萨自修布施波罗蜜多乃至般若波罗蜜多，<a id="a-CI"></a>亦教他修布施波罗蜜多乃至般若波罗蜜多；<a id="a-CJ"></a>自住内空乃至无性自性空，<a id="a-CK"></a>亦教他住内空乃至无性自性空；<a id="a-CL"></a>自住真如乃至不思议界，<a id="a-CM"></a>亦教他住真如乃至不思议界；<a id="a-CN"></a>自住苦、<a id="a-CO"></a>集、<a id="a-CP"></a>灭、<a id="a-CQ"></a>道圣谛，<a id="a-CR"></a>亦教他住苦、<a id="a-CS"></a>集、<a id="a-CT"></a>灭、<a id="a-CU"></a>道圣谛；<a id="a-CV"></a>自修四念住乃至八圣道支，<a id="a-CW"></a>亦教他修四念住乃至八圣道支；<a id="a-CX"></a>自修四静虑、<a id="a-CY"></a>四无量、<a id="a-CZ"></a>四无色定，<a id="a-Ca"></a>亦教他修四静虑、<a id="a-Cb"></a>四无量、<a id="a-Cc"></a>四无色定；<a id="a-Cd"></a>自修空、<a id="a-Ce"></a>无相、<a id="a-Cf"></a>无愿解脱门，<a id="a-Cg"></a>亦教他修空、<a id="a-Ch"></a>无相、<a id="a-Ci"></a>无愿解脱门；<a id="a-Cj"></a>自修八解脱乃至十遍处，<a id="a-Ck"></a>亦教他修八解脱乃至十遍处；<a id="a-Cl"></a>自修极喜地乃至法云地，<a id="a-Cm"></a>亦教他修极喜地乃至法云地；<a id="a-Cn"></a>自修一切陀罗尼门、<a id="a-Co"></a>三摩地门，<a id="a-Cp"></a>亦教他修一切陀罗尼门、<a id="a-Cq"></a>三摩地门；<a id="a-Cr"></a>自修五眼、<a id="a-Cs"></a>六神通，<a id="a-Ct"></a>亦教他修五眼、<a id="a-Cu"></a>六神通；<a id="a-Cv"></a>自修如来十力乃至十八佛不共法，<a id="a-Cw"></a>亦教他修如来十力乃至十八佛不共法；<a id="a-Cx"></a>自修三十二相、<a id="a-Cy"></a>八十随好，<a id="a-Cz"></a>亦教他修三十二相、<a id="a-D0"></a>八十随好；<a id="a-D1"></a>自修无忘失法、<a id="a-D2"></a>恒住舍性，<a id="a-D3"></a>亦教他修无忘失法、<a id="a-D4"></a>恒住舍性；<a id="a-D5"></a>自修一切智、<a id="a-D6"></a>道相智、<a id="a-D7"></a>一切相智，<a id="a-D8"></a>亦教他修一切智、<a id="a-D9"></a>道相智、<a id="a-DA"></a>一切相智；<a id="a-DB"></a>自修菩萨摩诃萨行，<a id="a-DC"></a>亦教他修菩萨摩诃萨行；<a id="a-DD"></a>自修无上正等菩提，<a id="a-DE"></a>亦教他修无上正等菩提；<a id="a-DF"></a>自修一切智智，<a id="a-DG"></a>亦教他修一切智智。<a id="a-DH"></a>由此因缘善根增长，<a id="a-DI"></a>疾证无上正等菩提。</p>
  <p id="aDJ">“庆喜当知，<a id="a-DK"></a>是菩萨摩诃萨成就如是殊胜善根，<a id="a-DL"></a>忆念如是殊胜善根，<a id="a-DM"></a>若于无上正等菩提有退转者，<a id="a-DN"></a>无有是处。<a id="a-DO"></a>”</p>
  <p id="aDP">尔时，<a id="a-DQ"></a>世尊四众围绕，<a id="a-DR"></a>赞说般若波罗蜜多，<a id="a-DS"></a>付阿难陀令受持已，<a id="a-DT"></a>复于一切天、<a id="a-DU"></a>龙、<a id="a-DV"></a>药叉、<a id="a-DW"></a>健达缚、<a id="a-DX"></a>阿素洛、<a id="a-DY"></a>揭路荼、<a id="a-DZ"></a>紧捺洛、<a id="a-Da"></a>莫呼洛伽、<a id="a-Db"></a>人非人等大众会前现神通力，<a id="a-Dc"></a>令众皆见不动如来、<a id="a-Dd"></a>应、<a id="a-De"></a>正等觉，<a id="a-Df"></a>声闻、<a id="a-Dg"></a>菩萨、<a id="a-Dh"></a>大众围绕，<a id="a-Di"></a>为海喻会宣说妙法，<a id="a-Dj"></a>及见彼土严净之相。<a id="a-Dk"></a>其声闻僧皆阿罗汉、<a id="a-Dl"></a>诸漏已尽，<a id="a-Dm"></a>无复烦恼、<a id="a-Dn"></a>得真自在，<a id="a-Do"></a>心善解脱、<a id="a-Dp"></a>慧善解脱，<a id="a-Dq"></a>如调慧马亦如大龙，<a id="a-Dr"></a>已作所作、<a id="a-Ds"></a>已办所办，<a id="a-Dt"></a>弃诸重担、<a id="a-Du"></a>逮得己利，<a id="a-Dv"></a>尽诸有结、<a id="a-Dw"></a>正知解脱，<a id="a-Dx"></a>至心自在、<a id="a-Dy"></a>第一究竟。<a id="a-Dz"></a>其菩萨僧一切皆是众望所识，<a id="a-E0"></a>得陀罗尼及无礙辩，<a id="a-E1"></a>成就无量不可思议、<a id="a-E2"></a>不可称量微妙功德。<a id="a-E3"></a>佛摄神力，<a id="a-E4"></a>令此众会天、<a id="a-E5"></a>龙、<a id="a-E6"></a>药叉、<a id="a-E7"></a>健达缚等，<a id="a-E8"></a>不复见彼不动如来应正等觉、<a id="a-E9"></a>声闻、<a id="a-EA"></a>菩萨及余大众，<a id="a-EB"></a>并彼佛土严净之相。<a id="a-EC"></a>彼佛众会及严净土，<a id="a-ED"></a>皆非此土眼根所对。<a id="a-EE"></a>所以者何？<a id="a-EF"></a>佛摄神力，<a id="a-EG"></a>于彼远境无见缘故。</p>
  <p id="aEH">尔时，<a id="a-EI"></a>佛告阿难陀言：<a id="a-EJ"></a>“不动如来、<a id="a-EK"></a>应、<a id="a-EL"></a>正等觉国土众会，<a id="a-EM"></a>汝更见不？<a id="a-EN"></a>”</p>
  <p id="aEO">阿难陀言：<a id="a-EP"></a>“我不复见彼事，<a id="a-EQ"></a>非此眼所行故。<a id="a-ER"></a>”</p>
  <p id="aES">佛告具寿阿难陀言：<a id="a-ET"></a>“如彼如来众会国土非此土眼所行境界，<a id="a-EU"></a>当知诸法亦复如是，<a id="a-EV"></a>非眼根等所行境界。<a id="a-EW"></a>庆喜当知，<a id="a-EX"></a>法不行法，<a id="a-EY"></a>法不见法，<a id="a-EZ"></a>法不知法，<a id="a-Ea"></a>法不证法。<a id="a-Eb"></a>庆喜当知，<a id="a-Ec"></a>一切法性无能行者、<a id="a-Ed"></a>无能见者、<a id="a-Ee"></a>无能知者、<a id="a-Ef"></a>无能证者、<a id="a-Eg"></a>无动、<a id="a-Eh"></a>无作。<a id="a-Ei"></a>所以者何？<a id="a-Ej"></a>以一切法皆无作用，<a id="a-Ek"></a>能取、<a id="a-El"></a>所取俱如虚空，<a id="a-Em"></a>性远离故；<a id="a-En"></a>以一切法不可思议，<a id="a-Eo"></a>能、<a id="a-Ep"></a>所思议皆如幻士，<a id="a-Eq"></a>性远离故；<a id="a-Er"></a>以一切法无作、<a id="a-Es"></a>受者，<a id="a-Et"></a>如光影等，<a id="a-Eu"></a>不坚实故。</p>
  <p id="aEv">“庆喜当知，<a id="a-Ew"></a>若菩萨摩诃萨能如是行，<a id="a-Ex"></a>能如是见，<a id="a-Ey"></a>能如是知，<a id="a-Ez"></a>能如是证，<a id="a-F0"></a>是行般若波罗蜜多，<a id="a-F1"></a>亦不执著此诸法相。<a id="a-F2"></a>庆喜当知，<a id="a-F3"></a>若菩萨摩诃萨如是学时，<a id="a-F4"></a>是学般若波罗蜜多。<a id="a-F5"></a>庆喜当知，<a id="a-F6"></a>若菩萨摩诃萨欲得一切波罗蜜多速疾圆满，<a id="a-F7"></a>至一切法究竟彼岸，<a id="a-F8"></a>应学般若波罗蜜多。<a id="a-F9"></a>所以者何？<a id="a-FA"></a>如是学者，<a id="a-FB"></a>于诸学中为最为胜、<a id="a-FC"></a>为尊为高、<a id="a-FD"></a>为妙为微妙、<a id="a-FE"></a>为上为无上，<a id="a-FF"></a>利益安乐一切世间，<a id="a-FG"></a>无依护者为作依护，<a id="a-FH"></a>诸佛世尊开许称赞修学般若波罗蜜多。</p>
  <p id="aFI">“庆喜当知，<a id="a-FJ"></a>诸佛、<a id="a-FK"></a>菩萨学此学已，<a id="a-FL"></a>住此学中，<a id="a-FM"></a>能以右手若右足指，<a id="a-FN"></a>举取三千大千世界，<a id="a-FO"></a>掷置他方或还本处，<a id="a-FP"></a>其中有情不知不觉无损无怖。<a id="a-FQ"></a>所以者何？<a id="a-FR"></a>甚深般若波罗蜜多功德威力不可思议。<a id="a-FS"></a>过去、<a id="a-FT"></a>未来、<a id="a-FU"></a>现在诸佛及诸菩萨，<a id="a-FV"></a>学此般若波罗蜜多，<a id="a-FW"></a>于去、<a id="a-FX"></a>来、<a id="a-FY"></a>今及无为法，<a id="a-FZ"></a>悉皆获得无礙智见。<a id="a-Fa"></a>是故，<a id="a-Fb"></a>庆喜，<a id="a-Fc"></a>我说能学甚深般若波罗蜜多，<a id="a-Fd"></a>于诸学中为最为胜、<a id="a-Fe"></a>为尊为高、<a id="a-Ff"></a>为妙为微妙、<a id="a-Fg"></a>为上为无上。<a id="a-Fh"></a>庆喜当知，<a id="a-Fi"></a>诸有欲取甚深般若波罗蜜多量、<a id="a-Fj"></a>边际者，<a id="a-Fk"></a>如愚痴者欲取虚空量及边际。<a id="a-Fl"></a>何以故？<a id="a-Fm"></a>甚深般若波罗蜜多功德无量无边际故。</p>
  <p id="aFn">“庆喜当知，<a id="a-Fo"></a>我终不说甚深般若波罗蜜多功德胜利，<a id="a-Fp"></a>如名身等有量、<a id="a-Fq"></a>边际。<a id="a-Fr"></a>所以者何？<a id="a-Fs"></a>名句、<a id="a-Ft"></a>文身是有量法，<a id="a-Fu"></a>甚深般若波罗蜜多功德胜利非有量法，<a id="a-Fv"></a>非名身等能量般若波罗蜜多功德胜利，<a id="a-Fw"></a>亦非般若波罗蜜多功德胜利是彼所量。<a id="a-Fx"></a>”</p>
  <p id="aFy">尔时，<a id="a-Fz"></a>庆喜便白佛言：<a id="a-G0"></a>“何因缘故，<a id="a-G1"></a>甚深般若波罗蜜多说为无量？<a id="a-G2"></a>”</p>
  <p id="aG3">佛告庆喜：<a id="a-G4"></a>“甚深般若波罗蜜多性无尽故说为无量，<a id="a-G5"></a>性远离故说为无量，<a id="a-G6"></a>性寂静故说为无量，<a id="a-G7"></a>如实际故说为无量，<a id="a-G8"></a>如虚空故说为无量，<a id="a-G9"></a>功德多故说为无量，<a id="a-GA"></a>无边际故说为无量，<a id="a-GB"></a>不可量故说为无量。<a id="a-GC"></a>庆喜当知，<a id="a-GD"></a>三世诸佛皆学般若波罗蜜多，<a id="a-GE"></a>究竟圆满证得无上正等菩提，<a id="a-GF"></a>为诸有情宣说开示，<a id="a-GG"></a>而此般若波罗蜜多常无灭尽。<a id="a-GH"></a>所以者何？<a id="a-GI"></a>甚深般若波罗蜜多如太虚空不可尽故。<a id="a-GJ"></a>庆喜当知，<a id="a-GK"></a>诸有欲尽甚深般若波罗蜜多，<a id="a-GL"></a>则为欲尽虚空边际。<a id="a-GM"></a>是故，<a id="a-GN"></a>庆喜，<a id="a-GO"></a>甚深般若波罗蜜多说为无尽，<a id="a-GP"></a>由无尽故说为无量。<a id="a-GQ"></a>”</p>
  <p id="aGR">尔时，<a id="a-GS"></a>善现作是念言：<a id="a-GT"></a>“此处甚深，<a id="a-GU"></a>我当问佛。<a id="a-GV"></a>”</p>
  <p id="aGW">作是念已，<a id="a-GX"></a>便白佛言：<a id="a-GY"></a>“甚深般若波罗蜜多，<a id="a-GZ"></a>何故如来说为无尽？<a id="a-Ga"></a>”</p>
  <p id="aGb">佛告善现：<a id="a-Gc"></a>“甚深般若波罗蜜多如太虚空，<a id="a-Gd"></a>不可尽故说为无尽。<a id="a-Ge"></a>”</p>
  <p id="aGf">具寿善现复白佛言：<a id="a-Gg"></a>“云何菩萨摩诃萨应引发般若波罗蜜多？<a id="a-Gh"></a>”</p>
  <p id="aGi">佛告善现：<a id="a-Gj"></a>“诸菩萨摩诃萨应观色无尽故，<a id="a-Gk"></a>引发般若波罗蜜多，<a id="a-Gl"></a>应观受、<a id="a-Gm"></a>想、<a id="a-Gn"></a>行、<a id="a-Go"></a>识无尽故，<a id="a-Gp"></a>引发般若波罗蜜多；<a id="a-Gq"></a>应观眼处无尽故，<a id="a-Gr"></a>引发般若波罗蜜多，<a id="a-Gs"></a>应观耳、<a id="a-Gt"></a>鼻、<a id="a-Gu"></a>舌、<a id="a-Gv"></a>身、<a id="a-Gw"></a>意处无尽故，<a id="a-Gx"></a>引发般若波罗蜜多；<a id="a-Gy"></a>应观色处无尽故，<a id="a-Gz"></a>引发般若波罗蜜多，<a id="a-H0"></a>应观声、<a id="a-H1"></a>香、<a id="a-H2"></a>味、<a id="a-H3"></a>触、<a id="a-H4"></a>法处无尽故，<a id="a-H5"></a>引发般若波罗蜜多；<a id="a-H6"></a>应观眼界无尽故，<a id="a-H7"></a>引发般若波罗蜜多，<a id="a-H8"></a>应观耳、<a id="a-H9"></a>鼻、<a id="a-HA"></a>舌、<a id="a-HB"></a>身、<a id="a-HC"></a>意界无尽故，<a id="a-HD"></a>引发般若波罗蜜多；<a id="a-HE"></a>应观色界无尽故，<a id="a-HF"></a>引发般若波罗蜜多，<a id="a-HG"></a>应观声、<a id="a-HH"></a>香、<a id="a-HI"></a>味、<a id="a-HJ"></a>触、<a id="a-HK"></a>法界无尽故，<a id="a-HL"></a>引发般若波罗蜜多；<a id="a-HM"></a>应观眼识界无尽故，<a id="a-HN"></a>引发般若波罗蜜多；<a id="a-HO"></a>应观耳、<a id="a-HP"></a>鼻、<a id="a-HQ"></a>舌、<a id="a-HR"></a>身、<a id="a-HS"></a>意识界无尽故，<a id="a-HT"></a>引发般若波罗蜜多；<a id="a-HU"></a>应观眼触无尽故，<a id="a-HV"></a>引发般若波罗蜜多，<a id="a-HW"></a>应观耳、<a id="a-HX"></a>鼻、<a id="a-HY"></a>舌、<a id="a-HZ"></a>身、<a id="a-Ha"></a>意触无尽故，<a id="a-Hb"></a>引发般若波罗蜜多；<a id="a-Hc"></a>应观眼触为缘所生诸受无尽故，<a id="a-Hd"></a>引发般若波罗蜜多，<a id="a-He"></a>应观耳、<a id="a-Hf"></a>鼻、<a id="a-Hg"></a>舌、<a id="a-Hh"></a>身、<a id="a-Hi"></a>意触为缘所生诸受无尽故，<a id="a-Hj"></a>引发般若波罗蜜多；<a id="a-Hk"></a>应观地界无尽故，<a id="a-Hl"></a>引发般若波罗蜜多，<a id="a-Hm"></a>应观水、<a id="a-Hn"></a>火、<a id="a-Ho"></a>风、<a id="a-Hp"></a>空、<a id="a-Hq"></a>识界无尽故，<a id="a-Hr"></a>引发般若波罗蜜多；<a id="a-Hs"></a>应观因缘无尽故，<a id="a-Ht"></a>引发般若波罗蜜多，<a id="a-Hu"></a>应观等无间缘、<a id="a-Hv"></a>所缘缘、<a id="a-Hw"></a>增上缘无尽故，<a id="a-Hx"></a>引发般若波罗蜜多；<a id="a-Hy"></a>应观无明无尽故，<a id="a-Hz"></a>引发般若波罗蜜多，<a id="a-I0"></a>应观行、<a id="a-I1"></a>识、<a id="a-I2"></a>名色、<a id="a-I3"></a>六处、<a id="a-I4"></a>触、<a id="a-I5"></a>受、<a id="a-I6"></a>爱、<a id="a-I7"></a>取、<a id="a-I8"></a>有、<a id="a-I9"></a>生、<a id="a-IA"></a>老死愁叹苦忧恼无尽故，<a id="a-IB"></a>引发般若波罗蜜多。</p>
  <p id="aIC">“复次，<a id="a-ID"></a>善现，<a id="a-IE"></a>诸菩萨摩诃萨应观色如虚空无尽故，<a id="a-IF"></a>引发般若波罗蜜多，<a id="a-IG"></a>应观受、<a id="a-IH"></a>想、<a id="a-II"></a>行、<a id="a-IJ"></a>识如虚空无尽故，<a id="a-IK"></a>引发般若波罗蜜多；<a id="a-IL"></a>应观眼处如虚空无尽故，<a id="a-IM"></a>引发般若波罗蜜多，<a id="a-IN"></a>应观耳、<a id="a-IO"></a>鼻、<a id="a-IP"></a>舌、<a id="a-IQ"></a>身、<a id="a-IR"></a>意处如虚空无尽故，<a id="a-IS"></a>引发般若波罗蜜多；<a id="a-IT"></a>应观色处如虚空无尽故，<a id="a-IU"></a>引发般若波罗蜜多，<a id="a-IV"></a>应，<a id="a-IW"></a>观声、<a id="a-IX"></a>香、<a id="a-IY"></a>味、<a id="a-IZ"></a>触、<a id="a-Ia"></a>法处如虚空无尽故，<a id="a-Ib"></a>引发般若波罗蜜多；<a id="a-Ic"></a>应观眼界如虚空无尽故，<a id="a-Id"></a>引发般若波罗蜜多，<a id="a-Ie"></a>应观耳、<a id="a-If"></a>鼻、<a id="a-Ig"></a>舌、<a id="a-Ih"></a>身、<a id="a-Ii"></a>意界如虚空无尽故，<a id="a-Ij"></a>引发般若波罗蜜多；<a id="a-Ik"></a>应观色界如虚空无尽故，<a id="a-Il"></a>引发般若波罗蜜多，<a id="a-Im"></a>应观声、<a id="a-In"></a>香、<a id="a-Io"></a>味、<a id="a-Ip"></a>触、<a id="a-Iq"></a>法界如虚空无尽故，<a id="a-Ir"></a>引发般若波罗蜜多；<a id="a-Is"></a>应观眼识界如虚空无尽故，<a id="a-It"></a>引发般若波罗蜜多，<a id="a-Iu"></a>应观耳、<a id="a-Iv"></a>鼻、<a id="a-Iw"></a>舌、<a id="a-Ix"></a>身、<a id="a-Iy"></a>意识界如虚空无尽故，<a id="a-Iz"></a>引发般若波罗蜜多；<a id="a-J0"></a>应观眼触如虚空无尽故，<a id="a-J1"></a>引发般若波罗蜜多，<a id="a-J2"></a>应观耳、<a id="a-J3"></a>鼻、<a id="a-J4"></a>舌、<a id="a-J5"></a>身、<a id="a-J6"></a>意触如虚空无尽故，<a id="a-J7"></a>引发般若波罗蜜多；<a id="a-J8"></a>应观眼触为缘所生诸受如虚空无尽故，<a id="a-J9"></a>引发般若波罗蜜多，<a id="a-JA"></a>应观耳、<a id="a-JB"></a>鼻、<a id="a-JC"></a>舌、<a id="a-JD"></a>身、<a id="a-JE"></a>意触为缘所生诸受如虚空无尽故，<a id="a-JF"></a>引发般若波罗蜜多；<a id="a-JG"></a>应观地界如虚空无尽故，<a id="a-JH"></a>引发般若波罗蜜多，<a id="a-JI"></a>应观水、<a id="a-JJ"></a>火、<a id="a-JK"></a>风、<a id="a-JL"></a>空、<a id="a-JM"></a>识界如虚空无尽故，<a id="a-JN"></a>引发般若波罗蜜多；<a id="a-JO"></a>应观因缘如虚空无尽故，<a id="a-JP"></a>引发般若波罗蜜多，<a id="a-JQ"></a>应观等无间缘、<a id="a-JR"></a>所缘缘、<a id="a-JS"></a>增上缘如虚空无尽故，<a id="a-JT"></a>引发般若波罗蜜多；<a id="a-JU"></a>应观无明如虚空无尽故，<a id="a-JV"></a>引发般若波罗蜜多，<a id="a-JW"></a>应观行、<a id="a-JX"></a>识、<a id="a-JY"></a>名色、<a id="a-JZ"></a>六处、<a id="a-Ja"></a>触、<a id="a-Jb"></a>受、<a id="a-Jc"></a>爱、<a id="a-Jd"></a>取、<a id="a-Je"></a>有、<a id="a-Jf"></a>生、<a id="a-Jg"></a>老死愁叹苦忧恼如虚空无尽故，<a id="a-Jh"></a>引发般若波罗蜜多。</p>
  <p id="aJi">“善现，<a id="a-Jj"></a>诸菩萨摩诃萨应作如是，<a id="a-Jk"></a>引发般若波罗蜜多。</p>
  <p id="aJl">“善现当知，<a id="a-Jm"></a>诸菩萨摩诃萨如是观察十二缘起远离二边，<a id="a-Jn"></a>诸菩萨摩诃萨如是观察十二缘起无中无边，<a id="a-Jo"></a>是诸菩萨摩诃萨众不共妙观，<a id="a-Jp"></a>谓要安坐妙菩提座，<a id="a-Jq"></a>方能如是如实观察十二缘起理趣甚深，<a id="a-Jr"></a>如太虚空不可尽故，<a id="a-Js"></a>便能证得一切智智。<a id="a-Jt"></a>善现当知，<a id="a-Ju"></a>若菩萨摩诃萨以如虚空无尽行相，<a id="a-Jv"></a>行深般若波罗蜜多，<a id="a-Jw"></a>如实观察十二缘起，<a id="a-Jx"></a>不堕声闻及独觉地，<a id="a-Jy"></a>疾证无上正等菩提。<a id="a-Jz"></a>善现当知，<a id="a-K0"></a>诸菩萨摩诃萨若于无上正等菩提有退转者，<a id="a-K1"></a>皆由不依如是作意方便善巧，<a id="a-K2"></a>不如实知诸菩萨摩诃萨行深般若波罗蜜多，<a id="a-K3"></a>云何应以无尽行相引发般若波罗蜜多？<a id="a-K4"></a>云何应以无尽行相如实观察十二缘起？</p>
  <p id="aK5">“善现当知，<a id="a-K6"></a>诸菩萨摩诃萨若于无上正等菩提有退转者，<a id="a-K7"></a>皆由远离引发般若波罗蜜多方便善巧。<a id="a-K8"></a>善现当知，<a id="a-K9"></a>诸菩萨摩诃萨若于无上正等菩提不退转者，<a id="a-KA"></a>一切皆依引发般若波罗蜜多方便善巧。<a id="a-KB"></a>是菩萨摩诃萨由依如是方便善巧行深般若波罗蜜多，<a id="a-KC"></a>以如虚空无尽行相如实观察十二缘起，<a id="a-KD"></a>由此因缘，<a id="a-KE"></a>速能圆满甚深般若波罗蜜多，<a id="a-KF"></a>疾能证得一切智智。</p>
  <p id="aKG">“善现当知，<a id="a-KH"></a>诸菩萨摩诃萨如是观察缘起法时，<a id="a-KI"></a>不见有法无因而生，<a id="a-KJ"></a>不见有法性相常住，<a id="a-KK"></a>不见有法有作、<a id="a-KL"></a>受者。<a id="a-KM"></a>善现当知，<a id="a-KN"></a>诸菩萨摩诃萨行深般若波罗蜜多，<a id="a-KO"></a>以如虚空无尽行相如实观察十二缘起，<a id="a-KP"></a>引发般若波罗蜜多修诸菩萨摩诃萨行，<a id="a-KQ"></a>疾证无上正等菩提。</p>
  <p id="aKR">“善现当知，<a id="a-KS"></a>若时菩萨摩诃萨行深般若波罗蜜多，<a id="a-KT"></a>以如虚空无尽行相引发般若波罗蜜多，<a id="a-KU"></a>如实观察十二缘起。<a id="a-KV"></a>是时菩萨摩诃萨不见色蕴，<a id="a-KW"></a>不见受、<a id="a-KX"></a>想、<a id="a-KY"></a>行、<a id="a-KZ"></a>识蕴；<a id="a-Ka"></a>不见眼处，<a id="a-Kb"></a>不见耳、<a id="a-Kc"></a>鼻、<a id="a-Kd"></a>舌、<a id="a-Ke"></a>身、<a id="a-Kf"></a>意处；<a id="a-Kg"></a>不见色处，<a id="a-Kh"></a>不见声、<a id="a-Ki"></a>香、<a id="a-Kj"></a>味、<a id="a-Kk"></a>触、<a id="a-Kl"></a>法处；<a id="a-Km"></a>不见眼界，<a id="a-Kn"></a>不见耳、<a id="a-Ko"></a>鼻、<a id="a-Kp"></a>舌、<a id="a-Kq"></a>身、<a id="a-Kr"></a>意界；<a id="a-Ks"></a>不见色界，<a id="a-Kt"></a>不见声、<a id="a-Ku"></a>香、<a id="a-Kv"></a>味、<a id="a-Kw"></a>触、<a id="a-Kx"></a>法界；<a id="a-Ky"></a>不见眼识界，<a id="a-Kz"></a>不见耳、<a id="a-L0"></a>鼻、<a id="a-L1"></a>舌、<a id="a-L2"></a>身、<a id="a-L3"></a>意识界；<a id="a-L4"></a>不见眼触，<a id="a-L5"></a>不见耳、<a id="a-L6"></a>鼻、<a id="a-L7"></a>舌、<a id="a-L8"></a>身、<a id="a-L9"></a>意触；<a id="a-LA"></a>不见眼触为缘所生诸受，<a id="a-LB"></a>不见耳、<a id="a-LC"></a>鼻、<a id="a-LD"></a>舌、<a id="a-LE"></a>身、<a id="a-LF"></a>意触为缘所生诸受；<a id="a-LG"></a>不见地界，<a id="a-LH"></a>不见水、<a id="a-LI"></a>火、<a id="a-LJ"></a>风、<a id="a-LK"></a>空、<a id="a-LL"></a>识界；<a id="a-LM"></a>不见因缘，<a id="a-LN"></a>不见等无间缘、<a id="a-LO"></a>所缘缘、<a id="a-LP"></a>增上缘；<a id="a-LQ"></a>不见无明，<a id="a-LR"></a>不见行、<a id="a-LS"></a>识、<a id="a-LT"></a>名色、<a id="a-LU"></a>六处、<a id="a-LV"></a>触、<a id="a-LW"></a>受、<a id="a-LX"></a>爱、<a id="a-LY"></a>取、<a id="a-LZ"></a>有、<a id="a-La"></a>生、<a id="a-Lb"></a>老死愁叹苦忧恼；<a id="a-Lc"></a>不见布施波罗蜜多，<a id="a-Ld"></a>不见净戒、<a id="a-Le"></a>安忍、<a id="a-Lf"></a>精进、<a id="a-Lg"></a>静虑、<a id="a-Lh"></a>般若波罗蜜多；<a id="a-Li"></a>不见内空乃至无性自性空；<a id="a-Lj"></a>不见真如乃至不思议界；<a id="a-Lk"></a>不见苦、<a id="a-Ll"></a>集、<a id="a-Lm"></a>灭、<a id="a-Ln"></a>道圣谛；<a id="a-Lo"></a>不见四念住乃至八圣道支；<a id="a-Lp"></a>不见四静虑、<a id="a-Lq"></a>四无量、<a id="a-Lr"></a>四无色定；<a id="a-Ls"></a>不见空、<a id="a-Lt"></a>无相、<a id="a-Lu"></a>无愿解脱门；<a id="a-Lv"></a>不见八解脱乃至十遍处；<a id="a-Lw"></a>不见净观地乃至如来地；<a id="a-Lx"></a>不见极喜地乃至法云地；<a id="a-Ly"></a>不见一切陀罗尼门、<a id="a-Lz"></a>三摩地门；<a id="a-M0"></a>不见五眼、<a id="a-M1"></a>六神通；<a id="a-M2"></a>不见如来十力乃至十八佛不共法；<a id="a-M3"></a>不见三十二相、<a id="a-M4"></a>八十随好；<a id="a-M5"></a>不见无忘失法、<a id="a-M6"></a>恒住舍性；<a id="a-M7"></a>不见一切智、<a id="a-M8"></a>道相智、<a id="a-M9"></a>一切相智；<a id="a-MA"></a>不见预流果乃至独觉菩提；<a id="a-MB"></a>不见一切菩萨摩诃萨行；<a id="a-MC"></a>不见诸佛无上正等菩提；<a id="a-MD"></a>不见一切智智；<a id="a-ME"></a>不见此佛世界，<a id="a-MF"></a>不见彼佛世界；<a id="a-MG"></a>不见有法能见此佛、<a id="a-MH"></a>彼佛世界。<a id="a-MI"></a>善现，<a id="a-MJ"></a>若菩萨摩诃萨能如是行，<a id="a-MK"></a>是行般若波罗蜜多。</p>
  <p id="aML">“善现当知，<a id="a-MM"></a>若时菩萨摩诃萨行深般若波罗蜜多，<a id="a-MN"></a>是时恶魔极生忧恼如中毒箭。<a id="a-MO"></a>譬如有人父母卒丧身心苦痛，<a id="a-MP"></a>恶魔亦尔。<a id="a-MQ"></a>”</p>
  <p id="aMR">具寿善现便白佛言：<a id="a-MS"></a>“为一恶魔，<a id="a-MT"></a>见诸菩萨行深般若波罗蜜多，<a id="a-MU"></a>极生忧恼如中毒箭？<a id="a-MV"></a>为多恶魔，<a id="a-MW"></a>为遍三千大千世界一切恶魔皆亦如是？<a id="a-MX"></a>”</p>
  <p id="aMY">佛告善现：<a id="a-MZ"></a>“遍满三千大千世界一切恶魔，<a id="a-Ma"></a>见诸菩萨行深般若波罗蜜多，<a id="a-Mb"></a>极生忧恼如中毒箭，<a id="a-Mc"></a>各于本座不能自安。<a id="a-Md"></a>所以者何？<a id="a-Me"></a>若菩萨摩诃萨住深般若波罗蜜多微妙行住，<a id="a-Mf"></a>世间天、<a id="a-Mg"></a>人、<a id="a-Mh"></a>阿素洛等伺求其短皆不能得，<a id="a-Mi"></a>亦复不能扰乱障礙。<a id="a-Mj"></a>是故，<a id="a-Mk"></a>善现，<a id="a-Ml"></a>若菩萨摩诃萨欲证无上正等菩提，<a id="a-Mm"></a>当勤安住甚深般若波罗蜜多微妙行住。</p>
  <p id="aMn">“善现当知，<a id="a-Mo"></a>若菩萨摩诃萨能勤安住甚深般若波罗蜜多微妙行住，<a id="a-Mp"></a>则能修满布施、<a id="a-Mq"></a>净戒、<a id="a-Mr"></a>安忍、<a id="a-Ms"></a>精进、<a id="a-Mt"></a>静虑、<a id="a-Mu"></a>般若波罗蜜多。<a id="a-Mv"></a>善现当知，<a id="a-Mw"></a>若菩萨摩诃萨能正修行甚深般若波罗蜜多方便善巧，<a id="a-Mx"></a>便能具足修满一切波罗蜜多，<a id="a-My"></a>留难事起皆能如实觉知远离。<a id="a-Mz"></a>善现当知，<a id="a-N0"></a>若菩萨摩诃萨欲正摄受方便善巧，<a id="a-N1"></a>应行般若波罗蜜多，<a id="a-N2"></a>应修般若波罗蜜多。</p>
  <p id="aN3">“善现当知，<a id="a-N4"></a>若时菩萨摩诃萨修行般若波罗蜜多，<a id="a-N5"></a>引发般若波罗蜜多，<a id="a-N6"></a>是时无量无数世界诸佛世尊现说法者皆悉护念。<a id="a-N7"></a>是菩萨摩诃萨应作是念：<a id="a-N8"></a>‘彼诸如来、<a id="a-N9"></a>应、<a id="a-NA"></a>正等觉亦从般若波罗蜜多生一切智。<a id="a-NB"></a>’是菩萨摩诃萨作此念已，<a id="a-NC"></a>复应思惟：<a id="a-ND"></a>‘如诸如来、<a id="a-NE"></a>应、<a id="a-NF"></a>正等觉所应证法，<a id="a-NG"></a>我亦当证。<a id="a-NH"></a>’如是，<a id="a-NI"></a>善现，<a id="a-NJ"></a>若菩萨摩诃萨修行般若波罗蜜多，<a id="a-NK"></a>引发般若波罗蜜多，<a id="a-NL"></a>作是思惟经弹指顷所生福聚，<a id="a-NM"></a>胜有所得诸菩萨众经如殑伽沙数大劫修行布施所获功德，<a id="a-NN"></a>何况能经一日、<a id="a-NO"></a>半日修行般若波罗蜜多，<a id="a-NP"></a>引发般若波罗蜜多，<a id="a-NQ"></a>忆念思惟诸佛功德！</p>
  <p id="aNR">“善现当知，<a id="a-NS"></a>若菩萨摩诃萨能经一日，<a id="a-NT"></a>或复乃至经弹指顷，<a id="a-NU"></a>修行般若波罗蜜多，<a id="a-NV"></a>引发般若波罗蜜多，<a id="a-NW"></a>忆念思惟诸佛功德，<a id="a-NX"></a>是菩萨摩诃萨不久当住不退转地，<a id="a-NY"></a>是菩萨摩诃萨常为如来、<a id="a-NZ"></a>应、<a id="a-Na"></a>正等觉共所护念。<a id="a-Nb"></a>善现当知，<a id="a-Nc"></a>若菩萨摩诃萨常为如来、<a id="a-Nd"></a>应、<a id="a-Ne"></a>正等觉所护念者，<a id="a-Nf"></a>定证无上正等菩提，<a id="a-Ng"></a>不堕声闻、<a id="a-Nh"></a>独觉等地，<a id="a-Ni"></a>是菩萨摩诃萨决定不复堕诸恶趣，<a id="a-Nj"></a>决定不生诸无暇处，<a id="a-Nk"></a>常生善趣不离诸佛。</p>
  <p id="aNl">“善现当知，<a id="a-Nm"></a>若菩萨摩诃萨修行般若波罗蜜多，<a id="a-Nn"></a>引发般若波罗蜜多，<a id="a-No"></a>忆念思惟诸佛功德经弹指顷，<a id="a-Np"></a>尚获无边功德胜利，<a id="a-Nq"></a>况经一日若过一日，<a id="a-Nr"></a>修行般若波罗蜜多，<a id="a-Ns"></a>引发般若波罗蜜多，<a id="a-Nt"></a>忆念思惟诸佛功德！<a id="a-Nu"></a>如香象菩萨摩诃萨常能修行般若波罗蜜多，<a id="a-Nv"></a>引发般若波罗蜜多，<a id="a-Nw"></a>忆念思惟诸佛功德常不舍离，<a id="a-Nx"></a>是菩萨摩诃萨今在不动如来、<a id="a-Ny"></a>应、<a id="a-Nz"></a>正等觉所修行梵行。</p>
 </body>
</html>