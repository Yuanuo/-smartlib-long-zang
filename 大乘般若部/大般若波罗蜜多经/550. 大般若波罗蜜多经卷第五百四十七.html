<!doctype html>
<html id="z3IBT5z8r" data-ver="1376">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第五百四十七</h1>
  <h2 id="a2">第四分魔事品第十一之二</h2>
  <p id="a3">“复次，<a id="a-4"></a>善现，<a id="a-5"></a>能说法者欲往他方安隐丰乐无难之处，<a id="a-6"></a>能听法者欲随其去，<a id="a-7"></a>能说法者方便试言：<a id="a-8"></a>‘汝虽为利欲随我往，<a id="a-9"></a>而汝至彼岂必遂心？<a id="a-A"></a>宜善审思勿后忧悔。<a id="a-B"></a>’时，<a id="a-C"></a>听法者闻已念言：<a id="a-D"></a>‘是师不欲令我去相，<a id="a-E"></a>设固随往岂必闻法？<a id="a-F"></a>’由此因缘不随其去，<a id="a-G"></a>两不和合，<a id="a-H"></a>不获教授、<a id="a-I"></a>听受、<a id="a-J"></a>书持、<a id="a-K"></a>读诵、<a id="a-L"></a>修习甚深般若波罗蜜多，<a id="a-M"></a>当知是为菩萨魔事。</p>
  <p id="aN">“复次，<a id="a-O"></a>善现，<a id="a-P"></a>能说法者欲往他方，<a id="a-Q"></a>所经道路旷野险阻，<a id="a-R"></a>多诸贼难及旃荼罗恶兽、<a id="a-S"></a>猎师、<a id="a-T"></a>毒蛇等怖，<a id="a-U"></a>能听法者欲随其去，<a id="a-V"></a>能说法者方便试言：<a id="a-W"></a>‘汝今何故无事随我欲往如是诸险难处？<a id="a-X"></a>宜善审思勿后忧悔。<a id="a-Y"></a>’能听法者闻已念言：<a id="a-Z"></a>‘师应不欲令我随往，<a id="a-a"></a>设固随往岂必闻法？<a id="a-b"></a>’由此因缘不随其去，<a id="a-c"></a>两不和合，<a id="a-d"></a>不获教授、<a id="a-e"></a>听受、<a id="a-f"></a>书持、<a id="a-g"></a>读诵、<a id="a-h"></a>修习甚深般若波罗蜜多，<a id="a-i"></a>当知是为菩萨魔事。</p>
  <p id="aj">“复次，<a id="a-k"></a>善现，<a id="a-l"></a>能说法者多有施主数相追随，<a id="a-m"></a>听法者来请说般若波罗蜜多，<a id="a-n"></a>或请书写、<a id="a-o"></a>受持读诵、<a id="a-p"></a>如说修行，<a id="a-q"></a>彼多缘礙无暇教授，<a id="a-r"></a>能听法者起嫌恨心，<a id="a-s"></a>后虽教授而不听受，<a id="a-t"></a>两不和合，<a id="a-u"></a>不获教授、<a id="a-v"></a>听受、<a id="a-w"></a>书持、<a id="a-x"></a>读诵、<a id="a-y"></a>修习甚深般若波罗蜜多，<a id="a-z"></a>当知是为菩萨魔事。</p>
  <p id="a10">“复次，<a id="a-11"></a>善现，<a id="a-12"></a>有诸恶魔作种种形，<a id="a-13"></a>至菩萨所方便破坏，<a id="a-14"></a>令于般若波罗蜜多相应经典，<a id="a-15"></a>不得书写、<a id="a-16"></a>受持读诵、<a id="a-17"></a>修习思惟、<a id="a-18"></a>为他演说。<a id="a-19"></a>是故，<a id="a-1A"></a>善现，<a id="a-1B"></a>住菩萨乘善男子等，<a id="a-1C"></a>于深般若波罗蜜多书写等时所有留难，<a id="a-1D"></a>当知皆是菩萨魔事。<a id="a-1E"></a>”</p>
  <p id="a1F">具寿善现便白佛言：<a id="a-1G"></a>“何缘恶魔作诸形像，<a id="a-1H"></a>至菩萨所方便破坏，<a id="a-1I"></a>令于般若波罗蜜多相应经典不得书写乃至演说？<a id="a-1J"></a>”</p>
  <p id="a1K">佛告善现：<a id="a-1L"></a>“甚深般若波罗蜜多能生诸佛一切智智，<a id="a-1M"></a>诸佛所有一切智智能生佛教，<a id="a-1N"></a>佛教能生无量无数有情般若，<a id="a-1O"></a>有情般若能证无边诸烦恼断，<a id="a-1P"></a>烦恼断者一切恶魔不得其便，<a id="a-1Q"></a>一切恶魔不得便故多生忧苦，<a id="a-1R"></a>如箭入心：<a id="a-1S"></a>‘勿我由斯甚深般若波罗蜜多境界空缺。<a id="a-1T"></a>’是故恶魔作诸形像，<a id="a-1U"></a>至菩萨所方便破坏，<a id="a-1V"></a>令于般若波罗蜜多相应经典不得书写乃至演说。<a id="a-1W"></a>”</p>
  <p id="a1X">尔时，<a id="a-1Y"></a>善现复白佛言：<a id="a-1Z"></a>“云何恶魔作诸形像，<a id="a-1a"></a>至菩萨所方便破坏？<a id="a-1b"></a>”</p>
  <p id="a1c">佛告善现：<a id="a-1d"></a>“有诸恶魔作沙门像，<a id="a-1e"></a>至菩萨所方便破坏，<a id="a-1f"></a>令其毁厌甚深般若波罗蜜多，<a id="a-1g"></a>谓作是言：<a id="a-1h"></a>‘汝虽习诵无相经典非真般若波罗蜜多，<a id="a-1i"></a>我所习诵有相经典是真般若波罗蜜多。<a id="a-1j"></a>’作是语时，<a id="a-1k"></a>有诸菩萨未得受记，<a id="a-1l"></a>新学大乘智慧狭劣，<a id="a-1m"></a>便于般若波罗蜜多相应经典心生疑惑，<a id="a-1n"></a>由疑惑故便于般若波罗蜜多而生毁厌，<a id="a-1o"></a>由毁厌故遂不书写、<a id="a-1p"></a>受持读诵、<a id="a-1q"></a>修习思惟、<a id="a-1r"></a>为他演说甚深般若波罗蜜多，<a id="a-1s"></a>当知是为菩萨魔事。</p>
  <p id="a1t">“复次，<a id="a-1u"></a>善现，<a id="a-1v"></a>有诸恶魔作苾蒭像，<a id="a-1w"></a>至菩萨所语菩萨言：<a id="a-1x"></a>‘若诸菩萨行深般若波罗蜜多，<a id="a-1y"></a>唯证实际得预流果乃至或得独觉菩提，<a id="a-1z"></a>终不能证无上佛果，<a id="a-20"></a>何缘于此唐设劬劳？<a id="a-21"></a>’菩萨即闻，<a id="a-22"></a>便不书写、<a id="a-23"></a>受持读诵、<a id="a-24"></a>修习思惟、<a id="a-25"></a>为他演说甚深般若波罗蜜多，<a id="a-26"></a>当知是为菩萨魔事。</p>
  <p id="a27">“如是，<a id="a-28"></a>善现，<a id="a-29"></a>甚深般若波罗蜜多书写等时多诸魔事，<a id="a-2A"></a>菩萨应觉已精勤正念、<a id="a-2B"></a>正知，<a id="a-2C"></a>方便远离。<a id="a-2D"></a>”</p>
  <p id="a2E">具寿善现便白佛言：<a id="a-2F"></a>“如是，<a id="a-2G"></a>世尊。<a id="a-2H"></a>如是，<a id="a-2I"></a>善逝。<a id="a-2J"></a>甚深般若波罗蜜多书写等时多诸魔事。<a id="a-2K"></a>譬如无价大宝神珠，<a id="a-2L"></a>虽有胜能而多怨贼；<a id="a-2M"></a>如是般若波罗蜜多，<a id="a-2N"></a>虽有胜德而多留难。<a id="a-2O"></a>住菩萨乘善男子等，<a id="a-2P"></a>少福德故，<a id="a-2Q"></a>书写等时有诸恶魔为作留难，<a id="a-2R"></a>虽有乐欲而不能成。<a id="a-2S"></a>所以者何？<a id="a-2T"></a>有愚痴者为魔所惑，<a id="a-2U"></a>住菩萨乘善男子等于深般若波罗蜜多书写等时，<a id="a-2V"></a>为作留难。<a id="a-2W"></a>世尊，<a id="a-2X"></a>彼愚痴者觉慧微昧，<a id="a-2Y"></a>不能思议广大佛法，<a id="a-2Z"></a>自于般若波罗蜜多不能书写、<a id="a-2a"></a>受持读诵、<a id="a-2b"></a>修习思惟、<a id="a-2c"></a>听闻、<a id="a-2d"></a>演说，<a id="a-2e"></a>复乐障他书写等事。<a id="a-2f"></a>”</p>
  <p id="a2g">佛告善现：<a id="a-2h"></a>“如是，<a id="a-2i"></a>如是，<a id="a-2j"></a>如汝所说，<a id="a-2k"></a>有愚痴人为魔所使，<a id="a-2l"></a>未种善根福慧薄劣，<a id="a-2m"></a>未于佛所发弘誓愿，<a id="a-2n"></a>未为善友之所摄受，<a id="a-2o"></a>自于般若波罗蜜多不能书写乃至演说，<a id="a-2p"></a>新学大乘善男子等于深般若波罗蜜多书写等时，<a id="a-2q"></a>为作留难。<a id="a-2r"></a>于当来世有善男子、<a id="a-2s"></a>善女人等，<a id="a-2t"></a>福慧薄劣善根微少，<a id="a-2u"></a>于诸如来广大功德心不欣乐，<a id="a-2v"></a>自于般若波罗蜜多不能书写、<a id="a-2w"></a>受持读诵、<a id="a-2x"></a>修习思惟、<a id="a-2y"></a>听闻、<a id="a-2z"></a>演说，<a id="a-30"></a>复乐障他书写等事，<a id="a-31"></a>当知彼类获罪无边。</p>
  <p id="a32">“复次，<a id="a-33"></a>善现，<a id="a-34"></a>有菩萨乘善男子等，<a id="a-35"></a>于深般若波罗蜜多书写等时，<a id="a-36"></a>多有魔事为作留难，<a id="a-37"></a>令书写等皆不得成，<a id="a-38"></a>由此不能圆满功德，<a id="a-39"></a>善根未熟、<a id="a-3A"></a>福慧少故。<a id="a-3B"></a>有菩萨乘善男子等，<a id="a-3C"></a>于深般若波罗蜜多书写等时，<a id="a-3D"></a>若无魔事，<a id="a-3E"></a>当知皆是诸佛神力慈悲护念。<a id="a-3F"></a>所以者何？<a id="a-3G"></a>恶魔眷属虽勤方便欲灭般若波罗蜜多，<a id="a-3H"></a>诸佛世尊亦勤方便慈悲护念，<a id="a-3I"></a>令菩萨乘善男子等于深般若波罗蜜多书写等时无诸留难，<a id="a-3J"></a>速证无上正等菩提。</p>
  <p data-pb></p>
  <h2 id="a3K">第四分现世间品第十二</h2>
  <p id="a3L">“复次，<a id="a-3M"></a>善现，<a id="a-3N"></a>譬如女人多有诸子，<a id="a-3O"></a>或五、<a id="a-3P"></a>或十、<a id="a-3Q"></a>二十、<a id="a-3R"></a>三十、<a id="a-3S"></a>四十、<a id="a-3T"></a>五十、<a id="a-3U"></a>若百、<a id="a-3V"></a>若千。<a id="a-3W"></a>其母得病，<a id="a-3X"></a>诸子各别勤求医药，<a id="a-3Y"></a>咸作是念：<a id="a-3Z"></a>‘云何令我母病除愈，<a id="a-3a"></a>命无障难身名不灭，<a id="a-3b"></a>久住安乐苦受不生，<a id="a-3c"></a>诸妙乐具咸归我母？<a id="a-3d"></a>所以者何？<a id="a-3e"></a>生育我等，<a id="a-3f"></a>示世间事，<a id="a-3g"></a>甚大艰辛。<a id="a-3h"></a>’作是念已，<a id="a-3i"></a>竞设方便，<a id="a-3j"></a>求安隐事覆护母身，<a id="a-3k"></a>勿为蚊虻、<a id="a-3l"></a>蛇蝎、<a id="a-3m"></a>风雨、<a id="a-3n"></a>人非人等非爱所触，<a id="a-3o"></a>勤加修饰令离众病、<a id="a-3p"></a>六根清净无诸忧苦。<a id="a-3q"></a>又以种种上妙乐具供养恭敬，<a id="a-3r"></a>而作是言：<a id="a-3s"></a>‘我母慈悲生育我等，<a id="a-3t"></a>诲示一切世间事业，<a id="a-3u"></a>我等岂得不报母恩？<a id="a-3v"></a>’如是如来、<a id="a-3w"></a>应、<a id="a-3x"></a>正等觉，<a id="a-3y"></a>常以种种善巧方便，<a id="a-3z"></a>护念般若波罗蜜多。<a id="a-40"></a>若菩萨乘善男子等，<a id="a-41"></a>能于般若波罗蜜多书写受持、<a id="a-42"></a>读诵修习、<a id="a-43"></a>思惟演说无懈倦者，<a id="a-44"></a>如来亦以种种方便勤加护念令无损恼。<a id="a-45"></a>十方现在余世界中，<a id="a-46"></a>一切如来、<a id="a-47"></a>应、<a id="a-48"></a>正等觉哀愍利乐诸有情者，<a id="a-49"></a>亦以种种善巧方便，<a id="a-4A"></a>护念般若波罗蜜多，<a id="a-4B"></a>令诸恶魔不能毁灭，<a id="a-4C"></a>久住利乐一切世间。<a id="a-4D"></a>如是如来、<a id="a-4E"></a>应、<a id="a-4F"></a>正等觉，<a id="a-4G"></a>皆以种种善巧方便，<a id="a-4H"></a>护持般若波罗蜜多。<a id="a-4I"></a>所以者何？<a id="a-4J"></a>甚深般若波罗蜜多能生如来、<a id="a-4K"></a>应、<a id="a-4L"></a>正等觉，<a id="a-4M"></a>能正显了一切智智，<a id="a-4N"></a>能示世间诸法实相，<a id="a-4O"></a>一切智智亦从彼生。</p>
  <p id="a4P">“善现当知，<a id="a-4Q"></a>一切过去、<a id="a-4R"></a>未来、<a id="a-4S"></a>现在诸佛世尊，<a id="a-4T"></a>皆依如是甚深般若波罗蜜多，<a id="a-4U"></a>精勤修学证得无上正等菩提。<a id="a-4V"></a>我昔亦依甚深般若波罗蜜多，<a id="a-4W"></a>精勤修学证得无上正等菩提。<a id="a-4X"></a>是故般若波罗蜜多能生如来、<a id="a-4Y"></a>应、<a id="a-4Z"></a>正等觉，<a id="a-4a"></a>能正显了一切智智，<a id="a-4b"></a>能示世间诸法实相。<a id="a-4c"></a>”</p>
  <p id="a4d">尔时，<a id="a-4e"></a>善现便白佛言：<a id="a-4f"></a>“云何般若波罗蜜多能生如来、<a id="a-4g"></a>应、<a id="a-4h"></a>正等觉，<a id="a-4i"></a>能示世间诸法实相？<a id="a-4j"></a>”</p>
  <p id="a4k">佛告善现：<a id="a-4l"></a>“甚深般若波罗蜜多，<a id="a-4m"></a>能生如来一切智智及余功德故，<a id="a-4n"></a>说般若波罗蜜多能生如来、<a id="a-4o"></a>应、<a id="a-4p"></a>正等觉。<a id="a-4q"></a>能示世间诸法实相者，<a id="a-4r"></a>谓能示世间五蕴实相。<a id="a-4s"></a>”</p>
  <p id="a4t">具寿善现复白佛言：<a id="a-4u"></a>“云何般若波罗蜜多能示世间五蕴实相？<a id="a-4v"></a>”</p>
  <p id="a4w">佛告善现：<a id="a-4x"></a>“甚深般若波罗蜜多能示世间色等五蕴无变坏相故，<a id="a-4y"></a>说般若波罗蜜多能示世间诸法实相。<a id="a-4z"></a>所以者何？<a id="a-50"></a>色等五蕴无自性故，<a id="a-51"></a>说名为空、<a id="a-52"></a>无相、<a id="a-53"></a>无愿、<a id="a-54"></a>无造、<a id="a-55"></a>无作、<a id="a-56"></a>无生、<a id="a-57"></a>无灭，<a id="a-58"></a>即真法界，<a id="a-59"></a>非空等法可有变坏故，<a id="a-5A"></a>说般若波罗蜜多能示世间诸法实相。</p>
  <p id="a5B">“复次，<a id="a-5C"></a>善现，<a id="a-5D"></a>一切如来、<a id="a-5E"></a>应、<a id="a-5F"></a>正等觉皆依般若波罗蜜多，<a id="a-5G"></a>普能证知无量无数无边有情施设差别故，<a id="a-5H"></a>说般若波罗蜜多能示世间诸法实相。</p>
  <p id="a5I">“复次，<a id="a-5J"></a>善现，<a id="a-5K"></a>一切如来、<a id="a-5L"></a>应、<a id="a-5M"></a>正等觉皆依般若波罗蜜多，<a id="a-5N"></a>如实证知无量无数无边有情心行差别故，<a id="a-5O"></a>说般若波罗蜜多能示世间诸法实相。</p>
  <p id="a5P">“复次，<a id="a-5Q"></a>善现，<a id="a-5R"></a>一切如来、<a id="a-5S"></a>应、<a id="a-5T"></a>正等觉皆依般若波罗蜜多，<a id="a-5U"></a>如实证知无量无数无边有情自性非有故，<a id="a-5V"></a>说般若波罗蜜多能示世间诸法实相。</p>
  <p id="a5W">“复次，<a id="a-5X"></a>善现，<a id="a-5Y"></a>一切如来、<a id="a-5Z"></a>应、<a id="a-5a"></a>正等觉皆依般若波罗蜜多，<a id="a-5b"></a>如实证知无量无数无边有情心无所住，<a id="a-5c"></a>犹如虚空无所依止故，<a id="a-5d"></a>说般若波罗蜜多能示世间诸法实相。</p>
  <p id="a5e">“复次，<a id="a-5f"></a>善现，<a id="a-5g"></a>一切如来、<a id="a-5h"></a>应、<a id="a-5i"></a>正等觉皆依般若波罗蜜多，<a id="a-5j"></a>如实证知无量无数无边有情所有略心，<a id="a-5k"></a>尽故、<a id="a-5l"></a>离故，<a id="a-5m"></a>无略心性故，<a id="a-5n"></a>说般若波罗蜜多能示世间诸法实相。</p>
  <p id="a5o">“复次，<a id="a-5p"></a>善现，<a id="a-5q"></a>一切如来、<a id="a-5r"></a>应、<a id="a-5s"></a>正等觉皆依般若波罗蜜多，<a id="a-5t"></a>如实证知无量无数无边有情所有散心，<a id="a-5u"></a>由法性故，<a id="a-5v"></a>无散心性故，<a id="a-5w"></a>说般若波罗蜜多能示世间诸法实相。</p>
  <p id="a5x">“复次，<a id="a-5y"></a>善现，<a id="a-5z"></a>一切如来、<a id="a-60"></a>应、<a id="a-61"></a>正等觉皆依般若波罗蜜多，<a id="a-62"></a>如实证知无量无数无边有情诸染污心，<a id="a-63"></a>不可示故，<a id="a-64"></a>无染心性故，<a id="a-65"></a>说般若波罗蜜多能示世间诸法实相。</p>
  <p id="a66">“复次，<a id="a-67"></a>善现，<a id="a-68"></a>一切如来、<a id="a-69"></a>应、<a id="a-6A"></a>正等觉皆依般若波罗蜜多，<a id="a-6B"></a>如实证知无量无数无边有情不染污心，<a id="a-6C"></a>本性净故，<a id="a-6D"></a>无杂染性故，<a id="a-6E"></a>说般若波罗蜜多能示世间诸法实相。</p>
  <p id="a6F">“复次，<a id="a-6G"></a>善现，<a id="a-6H"></a>一切如来、<a id="a-6I"></a>应、<a id="a-6J"></a>正等觉皆依般若波罗蜜多，<a id="a-6K"></a>如实证知无量无数无边有情所有下心，<a id="a-6L"></a>不可隐故，<a id="a-6M"></a>无下心性故，<a id="a-6N"></a>说般若波罗蜜多能示世间诸法实相。</p>
  <p id="a6O">“复次，<a id="a-6P"></a>善现，<a id="a-6Q"></a>一切如来、<a id="a-6R"></a>应、<a id="a-6S"></a>正等觉皆依般若波罗蜜多，<a id="a-6T"></a>如实证知无量无数无边有情所有举心，<a id="a-6U"></a>不可测故，<a id="a-6V"></a>无举心性故，<a id="a-6W"></a>说般若波罗蜜多能示世间诸法实相。</p>
  <p id="a6X">“复次，<a id="a-6Y"></a>善现，<a id="a-6Z"></a>一切如来、<a id="a-6a"></a>应、<a id="a-6b"></a>正等觉皆依般若波罗蜜多，<a id="a-6c"></a>如实证知无量无数无边有情诸有漏心，<a id="a-6d"></a>无自性故，<a id="a-6e"></a>无分别故，<a id="a-6f"></a>无有漏性故，<a id="a-6g"></a>说般若波罗蜜多能示世间诸法实相。</p>
  <p id="a6h">“复次，<a id="a-6i"></a>善现，<a id="a-6j"></a>一切如来、<a id="a-6k"></a>应、<a id="a-6l"></a>正等觉皆依般若波罗蜜多，<a id="a-6m"></a>如实证知无量无数无边有情诸无漏心，<a id="a-6n"></a>无自性故，<a id="a-6o"></a>无警觉故，<a id="a-6p"></a>非无漏性故，<a id="a-6q"></a>说般若波罗蜜多能示世间诸法实相。</p>
  <p id="a6r">“复次，<a id="a-6s"></a>善现，<a id="a-6t"></a>一切如来、<a id="a-6u"></a>应、<a id="a-6v"></a>正等觉皆依般若波罗蜜多，<a id="a-6w"></a>如实证知无量无数无边有情诸有贪心，<a id="a-6x"></a>如实之性非有贪心故，<a id="a-6y"></a>说般若波罗蜜多能示世间诸法实相。</p>
  <p id="a6z">“复次，<a id="a-70"></a>善现，<a id="a-71"></a>一切如来、<a id="a-72"></a>应、<a id="a-73"></a>正等觉皆依般若波罗蜜多，<a id="a-74"></a>如实证知无量无数无边有情诸离贪心，<a id="a-75"></a>如实之性非离贪心故，<a id="a-76"></a>说般若波罗蜜多能示世间诸法实相。</p>
  <p id="a77">“复次，<a id="a-78"></a>善现，<a id="a-79"></a>一切如来、<a id="a-7A"></a>应、<a id="a-7B"></a>正等觉皆依般若波罗蜜多，<a id="a-7C"></a>如实证知无量无数无边有情诸有瞋心，<a id="a-7D"></a>如实之性非有瞋心故，<a id="a-7E"></a>说般若波罗蜜多能示世间诸法实相。</p>
  <p id="a7F">“复次，<a id="a-7G"></a>善现，<a id="a-7H"></a>一切如来、<a id="a-7I"></a>应、<a id="a-7J"></a>正等觉皆依般若波罗蜜多，<a id="a-7K"></a>如实证知无量无数无边有情诸离瞋心，<a id="a-7L"></a>如实之性非离瞋心故，<a id="a-7M"></a>说般若波罗蜜多能示世间诸法实相。</p>
  <p id="a7N">“复次，<a id="a-7O"></a>善现，<a id="a-7P"></a>一切如来、<a id="a-7Q"></a>应、<a id="a-7R"></a>正等觉皆依般若波罗蜜多，<a id="a-7S"></a>如实证知无量无数无边有情诸有痴心，<a id="a-7T"></a>如实之性非有痴心故，<a id="a-7U"></a>说般若波罗蜜多能示世间诸法实相。</p>
  <p id="a7V">“复次，<a id="a-7W"></a>善现，<a id="a-7X"></a>一切如来、<a id="a-7Y"></a>应、<a id="a-7Z"></a>正等觉皆依般若波罗蜜多，<a id="a-7a"></a>如实证知无量无数无边有情诸离痴心，<a id="a-7b"></a>如实之性非离痴心故，<a id="a-7c"></a>说般若波罗蜜多能示世间诸法实相。</p>
  <p id="a7d">“复次，<a id="a-7e"></a>善现，<a id="a-7f"></a>一切如来、<a id="a-7g"></a>应、<a id="a-7h"></a>正等觉皆依般若波罗蜜多，<a id="a-7i"></a>如实证知无量无数无边有情所有小心，<a id="a-7j"></a>无来无去亦无系属，<a id="a-7k"></a>无小心性故，<a id="a-7l"></a>说般若波罗蜜多能示世间诸法实相。</p>
  <p id="a7m">“复次，<a id="a-7n"></a>善现，<a id="a-7o"></a>一切如来、<a id="a-7p"></a>应、<a id="a-7q"></a>正等觉皆依般若波罗蜜多，<a id="a-7r"></a>如实证知无量无数无边有情所有大心，<a id="a-7s"></a>自性平等、<a id="a-7t"></a>称平等性，<a id="a-7u"></a>无大心性故，<a id="a-7v"></a>说般若波罗蜜多能示世间诸法实相。</p>
  <p id="a7w">“复次，<a id="a-7x"></a>善现，<a id="a-7y"></a>一切如来、<a id="a-7z"></a>应、<a id="a-80"></a>正等觉皆依般若波罗蜜多，<a id="a-81"></a>如实证知无量无数无边有情所有狭心，<a id="a-82"></a>无起方便、<a id="a-83"></a>无所系属，<a id="a-84"></a>无狭心性故，<a id="a-85"></a>说般若波罗蜜多能示世间诸法实相。</p>
  <p id="a86">“复次，<a id="a-87"></a>善现，<a id="a-88"></a>一切如来、<a id="a-89"></a>应、<a id="a-8A"></a>正等觉皆依般若波罗蜜多，<a id="a-8B"></a>如实证知无量无数无边有情所有广心，<a id="a-8C"></a>无增无减亦非远离，<a id="a-8D"></a>已远离故，<a id="a-8E"></a>无广心性故，<a id="a-8F"></a>说般若波罗蜜多能示世间诸法实相。</p>
  <p id="a8G">“复次，<a id="a-8H"></a>善现，<a id="a-8I"></a>一切如来、<a id="a-8J"></a>应、<a id="a-8K"></a>正等觉皆依般若波罗蜜多，<a id="a-8L"></a>如实证知无量无数无边有情诸有量心，<a id="a-8M"></a>自性空故，<a id="a-8N"></a>非有量性故，<a id="a-8O"></a>说般若波罗蜜多能示世间诸法实相。</p>
  <p id="a8P">“复次，<a id="a-8Q"></a>善现，<a id="a-8R"></a>一切如来、<a id="a-8S"></a>应、<a id="a-8T"></a>正等觉皆依般若波罗蜜多，<a id="a-8U"></a>如实证知无量无数无边有情诸无量心，<a id="a-8V"></a>无生、<a id="a-8W"></a>无灭、<a id="a-8X"></a>无住、<a id="a-8Y"></a>无异，<a id="a-8Z"></a>无所依止如太虚空，<a id="a-8a"></a>非无量心故，<a id="a-8b"></a>说般若波罗蜜多能示世间诸法实相。</p>
  <p id="a8c">“复次，<a id="a-8d"></a>善现，<a id="a-8e"></a>一切如来、<a id="a-8f"></a>应、<a id="a-8g"></a>正等觉皆依般若波罗蜜多，<a id="a-8h"></a>如实证知无量无数无边有情诸有见心，<a id="a-8i"></a>自性平等故，<a id="a-8j"></a>五眼不行故，<a id="a-8k"></a>非有见心故，<a id="a-8l"></a>说般若波罗蜜多能示世间诸法实相。</p>
  <p id="a8m">“复次，<a id="a-8n"></a>善现，<a id="a-8o"></a>一切如来、<a id="a-8p"></a>应、<a id="a-8q"></a>正等觉皆依般若波罗蜜多，<a id="a-8r"></a>如实证知无量无数无边有情诸无见心，<a id="a-8s"></a>无相可得故，<a id="a-8t"></a>离种种境故，<a id="a-8u"></a>非无见心故，<a id="a-8v"></a>说般若波罗蜜多能示世间诸法实相。</p>
  <p id="a8w">“复次，<a id="a-8x"></a>善现，<a id="a-8y"></a>一切如来、<a id="a-8z"></a>应、<a id="a-90"></a>正等觉皆依般若波罗蜜多，<a id="a-91"></a>如实证知无量无数无边有情诸有对心，<a id="a-92"></a>虚妄分别，<a id="a-93"></a>于所缘境不自在故，<a id="a-94"></a>非有对心故，<a id="a-95"></a>说般若波罗蜜多能示世间诸法实相。</p>
  <p id="a96">“复次，<a id="a-97"></a>善现，<a id="a-98"></a>一切如来、<a id="a-99"></a>应、<a id="a-9A"></a>正等觉皆依般若波罗蜜多，<a id="a-9B"></a>如实证知无量无数无边有情诸无对心，<a id="a-9C"></a>如实无尽亦无生起，<a id="a-9D"></a>非无对心故，<a id="a-9E"></a>说般若波罗蜜多能示世间诸法实相。</p>
  <p id="a9F">“复次，<a id="a-9G"></a>善现，<a id="a-9H"></a>一切如来、<a id="a-9I"></a>应、<a id="a-9J"></a>正等觉皆依般若波罗蜜多，<a id="a-9K"></a>如实证知无量无数无边有情诸有上心，<a id="a-9L"></a>如实之性无所思虑，<a id="a-9M"></a>非有上心故，<a id="a-9N"></a>说般若波罗蜜多能示世间诸法实相。</p>
  <p id="a9O">“复次，<a id="a-9P"></a>善现，<a id="a-9Q"></a>一切如来、<a id="a-9R"></a>应、<a id="a-9S"></a>正等觉皆依般若波罗蜜多，<a id="a-9T"></a>如实证知无量无数无边有情诸无上心，<a id="a-9U"></a>离诸戏论，<a id="a-9V"></a>少分心性亦不可得，<a id="a-9W"></a>非无上心故，<a id="a-9X"></a>说般若波罗蜜多能示世间诸法实相。</p>
  <p id="a9Y">“复次，<a id="a-9Z"></a>善现，<a id="a-9a"></a>一切如来、<a id="a-9b"></a>应、<a id="a-9c"></a>正等觉皆依般若波罗蜜多、<a id="a-9d"></a>如实证知无量无数无边有情诸不定心，<a id="a-9e"></a>如实之性无等等故，<a id="a-9f"></a>非不定心故，<a id="a-9g"></a>说般若波罗蜜多能示世间诸法实相。</p>
  <p id="a9h">“复次，<a id="a-9i"></a>善现，<a id="a-9j"></a>一切如来、<a id="a-9k"></a>应、<a id="a-9l"></a>正等觉皆依般若波罗蜜多，<a id="a-9m"></a>如实证知无量无数无边有情所有定心，<a id="a-9n"></a>如实之性平等平等犹若虚空，<a id="a-9o"></a>无定心性故，<a id="a-9p"></a>说般若波罗蜜多能示世间诸法实相。</p>
  <p id="a9q">“复次，<a id="a-9r"></a>善现，<a id="a-9s"></a>一切如来、<a id="a-9t"></a>应、<a id="a-9u"></a>正等觉皆依般若波罗蜜多，<a id="a-9v"></a>如实证知无量无数无边有情不解脱心，<a id="a-9w"></a>自性远离故，<a id="a-9x"></a>无性为性故，<a id="a-9y"></a>非不解脱心故，<a id="a-9z"></a>说般若波罗蜜多能示世间诸法实相。</p>
  <p id="aA0">“复次，<a id="a-A1"></a>善现，<a id="a-A2"></a>一切如来、<a id="a-A3"></a>应、<a id="a-A4"></a>正等觉皆依般若波罗蜜多，<a id="a-A5"></a>如实证知无量无数无边有情诸解脱心，<a id="a-A6"></a>如实之性非心性故，<a id="a-A7"></a>三世推徵皆不可得，<a id="a-A8"></a>非解脱心故，<a id="a-A9"></a>说般若波罗蜜多能示世间诸法实相。</p>
  <p id="aAA">“复次，<a id="a-AB"></a>善现，<a id="a-AC"></a>一切如来、<a id="a-AD"></a>应、<a id="a-AE"></a>正等觉皆依般若波罗蜜多，<a id="a-AF"></a>如实证知无量无数无边有情不可见心，<a id="a-AG"></a>无自性故，<a id="a-AH"></a>不可见故，<a id="a-AI"></a>非真实故，<a id="a-AJ"></a>越根境故，<a id="a-AK"></a>不可了故，<a id="a-AL"></a>非圆成故，<a id="a-AM"></a>尚非慧眼、<a id="a-AN"></a>天眼所取，<a id="a-AO"></a>况肉眼取？<a id="a-AP"></a>以一切眼皆不能见名不可见，<a id="a-AQ"></a>此不可见亦不可得故，<a id="a-AR"></a>不可说不可见心故，<a id="a-AS"></a>说般若波罗蜜多能示世间诸法实相。</p>
  <p id="aAT">“如是，<a id="a-AU"></a>善现，<a id="a-AV"></a>甚深般若波罗蜜多能示如来、<a id="a-AW"></a>应、<a id="a-AX"></a>正等觉世间实相。</p>
  <p id="aAY">“复次，<a id="a-AZ"></a>善现，<a id="a-Aa"></a>一切如来、<a id="a-Ab"></a>应、<a id="a-Ac"></a>正等觉皆依般若波罗蜜多，<a id="a-Ad"></a>如实证知无量无数无边有情若出若没。</p>
  <p id="aAe">“善现，<a id="a-Af"></a>云何一切如来、<a id="a-Ag"></a>应、<a id="a-Ah"></a>正等觉皆依般若波罗蜜多，<a id="a-Ai"></a>如实证知无量无数无边有情若出若没？<a id="a-Aj"></a>谓诸如来、<a id="a-Ak"></a>应、<a id="a-Al"></a>正等觉皆依般若波罗蜜多，<a id="a-Am"></a>如实证知无量无数无边有情心、<a id="a-An"></a>心所法，<a id="a-Ao"></a>皆依色、<a id="a-Ap"></a>受、<a id="a-Aq"></a>想、<a id="a-Ar"></a>行、<a id="a-As"></a>识生；<a id="a-At"></a>如是如来、<a id="a-Au"></a>应、<a id="a-Av"></a>正等觉皆依般若波罗蜜多，<a id="a-Aw"></a>如实证知无量无数无边有情若出若没。</p>
  <p id="aAx">“善现，<a id="a-Ay"></a>云何诸有情类心、<a id="a-Az"></a>心所法若出若没，<a id="a-B0"></a>皆依色、<a id="a-B1"></a>受、<a id="a-B2"></a>想、<a id="a-B3"></a>行、<a id="a-B4"></a>识生？<a id="a-B5"></a>谓诸有情心、<a id="a-B6"></a>心所法，<a id="a-B7"></a>或有依色、<a id="a-B8"></a>受、<a id="a-B9"></a>想、<a id="a-BA"></a>行、<a id="a-BB"></a>识，<a id="a-BC"></a>执如来死后或有、<a id="a-BD"></a>或非有、<a id="a-BE"></a>或亦有亦非有、<a id="a-BF"></a>或非有非非有：<a id="a-BG"></a>‘此是谛实，<a id="a-BH"></a>余皆愚妄’；<a id="a-BI"></a>或有依色、<a id="a-BJ"></a>受、<a id="a-BK"></a>想、<a id="a-BL"></a>行、<a id="a-BM"></a>识，<a id="a-BN"></a>执我及世间或常、<a id="a-BO"></a>或无常、<a id="a-BP"></a>或亦常亦无常、<a id="a-BQ"></a>或非常非无常：<a id="a-BR"></a>‘此是谛实，<a id="a-BS"></a>余皆愚妄’；<a id="a-BT"></a>或有依色、<a id="a-BU"></a>受、<a id="a-BV"></a>想、<a id="a-BW"></a>行、<a id="a-BX"></a>识，<a id="a-BY"></a>执我及世间或有边、<a id="a-BZ"></a>或无边、<a id="a-Ba"></a>或亦有边亦无边、<a id="a-Bb"></a>或非有边非无边：<a id="a-Bc"></a>‘此是谛实，<a id="a-Bd"></a>余皆愚妄’；<a id="a-Be"></a>或有依色、<a id="a-Bf"></a>受、<a id="a-Bg"></a>想、<a id="a-Bh"></a>行、<a id="a-Bi"></a>识，<a id="a-Bj"></a>执命者即身或复异身：<a id="a-Bk"></a>‘此是谛实，<a id="a-Bl"></a>余皆愚妄’。</p>
  <p id="aBm">“如是，<a id="a-Bn"></a>善现，<a id="a-Bo"></a>一切如来、<a id="a-Bp"></a>应、<a id="a-Bq"></a>正等觉皆依般若波罗蜜多，<a id="a-Br"></a>如实证知无量无数无边有情心、<a id="a-Bs"></a>心所法若出若没，<a id="a-Bt"></a>皆依色、<a id="a-Bu"></a>受、<a id="a-Bv"></a>想、<a id="a-Bw"></a>行、<a id="a-Bx"></a>识生差别之想。</p>
  <p id="aBy">“复次，<a id="a-Bz"></a>善现，<a id="a-C0"></a>一切如来、<a id="a-C1"></a>应、<a id="a-C2"></a>正等觉皆依般若波罗蜜多，<a id="a-C3"></a>如实证知无量无数无边有情若出若没。</p>
  <p id="aC4">“善现，<a id="a-C5"></a>云何一切如来、<a id="a-C6"></a>应、<a id="a-C7"></a>正等觉皆依般若波罗蜜多，<a id="a-C8"></a>如实证知无量无数无边有情若出若没？<a id="a-C9"></a>谓诸如来、<a id="a-CA"></a>应、<a id="a-CB"></a>正等觉皆依般若波罗蜜多，<a id="a-CC"></a>如实知色、<a id="a-CD"></a>受、<a id="a-CE"></a>想、<a id="a-CF"></a>行、<a id="a-CG"></a>识皆如真如无二无别。</p>
  <p id="aCH">“善现当知，<a id="a-CI"></a>如来真如即五蕴真如，<a id="a-CJ"></a>五蕴真如即世间真如。<a id="a-CK"></a>所以者何？<a id="a-CL"></a>如世尊说，<a id="a-CM"></a>依止五蕴立世间名。<a id="a-CN"></a>是故，<a id="a-CO"></a>善现，<a id="a-CP"></a>五蕴真如即世间真如，<a id="a-CQ"></a>世间真如即预流果真如，<a id="a-CR"></a>预流果真如即一来果真如，<a id="a-CS"></a>展转乃至一切菩萨摩诃萨行真如即诸佛无上正等菩提真如，<a id="a-CT"></a>诸佛无上正等菩提真如即一切如来、<a id="a-CU"></a>应、<a id="a-CV"></a>正等觉真如，<a id="a-CW"></a>一切如来、<a id="a-CX"></a>应、<a id="a-CY"></a>正等觉真如即一切有情真如。<a id="a-CZ"></a>善现当知，<a id="a-Ca"></a>若一切如来、<a id="a-Cb"></a>应、<a id="a-Cc"></a>正等觉真如，<a id="a-Cd"></a>若一切有情真如，<a id="a-Ce"></a>若一切法真如，<a id="a-Cf"></a>如是真如皆不相离，<a id="a-Cg"></a>非一、<a id="a-Ch"></a>非异、<a id="a-Ci"></a>非一异故，<a id="a-Cj"></a>无尽、<a id="a-Ck"></a>无二亦无二分，<a id="a-Cl"></a>不可分别。</p>
  <p id="aCm">“善现当知，<a id="a-Cn"></a>一切如来、<a id="a-Co"></a>应、<a id="a-Cp"></a>正等觉皆依般若波罗蜜多，<a id="a-Cq"></a>证一切法真如究竟乃得无上正等菩提，<a id="a-Cr"></a>由斯故说甚深般若波罗蜜多能生诸佛，<a id="a-Cs"></a>是诸佛母，<a id="a-Ct"></a>能示诸佛世间实相。<a id="a-Cu"></a>善现当知，<a id="a-Cv"></a>一切如来、<a id="a-Cw"></a>应、<a id="a-Cx"></a>正等觉皆依般若波罗蜜多，<a id="a-Cy"></a>能如实觉诸法真如、<a id="a-Cz"></a>不虚妄性、<a id="a-D0"></a>不变异性，<a id="a-D1"></a>由如实觉真如相故，<a id="a-D2"></a>说名如来、<a id="a-D3"></a>应、<a id="a-D4"></a>正等觉。<a id="a-D5"></a>”</p>
  <p id="aD6">尔时，<a id="a-D7"></a>善现便白佛言：<a id="a-D8"></a>“甚深般若波罗蜜多所证真如、<a id="a-D9"></a>不虚妄性、<a id="a-DA"></a>不变异性，<a id="a-DB"></a>极为甚深，<a id="a-DC"></a>难见难觉。<a id="a-DD"></a>一切如来、<a id="a-DE"></a>应、<a id="a-DF"></a>正等觉，<a id="a-DG"></a>皆用真如显示分别诸佛无上正等菩提。<a id="a-DH"></a>如是真如甚深甚妙，<a id="a-DI"></a>谁能信解？<a id="a-DJ"></a>唯有不退转菩萨摩诃萨，<a id="a-DK"></a>及诸愿满大阿罗汉，<a id="a-DL"></a>并具正见善男子等，<a id="a-DM"></a>闻佛说此甚深真如能生信解。<a id="a-DN"></a>如来为彼，<a id="a-DO"></a>依自所证真如之相显示分别。<a id="a-DP"></a>”</p>
  <p id="aDQ">佛告善现：<a id="a-DR"></a>“如是，<a id="a-DS"></a>如是，<a id="a-DT"></a>如汝所说。<a id="a-DU"></a>所以者何？<a id="a-DV"></a>真如无尽是故甚深，<a id="a-DW"></a>唯有如来现等正觉无尽真如甚深之相，<a id="a-DX"></a>为诸菩萨摩诃萨众宣说开示令生信解。<a id="a-DY"></a>”</p>
  <p id="aDZ">时，<a id="a-Da"></a>天帝释将领欲界十千天子，<a id="a-Db"></a>大梵天王将领色界二万天子，<a id="a-Dc"></a>俱诣佛所，<a id="a-Dd"></a>顶礼双足，<a id="a-De"></a>却住一面，<a id="a-Df"></a>同白佛言：<a id="a-Dg"></a>“如来所说诸甚深法，<a id="a-Dh"></a>以何为相？<a id="a-Di"></a>”</p>
  <p id="aDj">尔时，<a id="a-Dk"></a>佛告诸天子言：<a id="a-Dl"></a>“我所说法，<a id="a-Dm"></a>以空、<a id="a-Dn"></a>无相、<a id="a-Do"></a>无愿、<a id="a-Dp"></a>无造、<a id="a-Dq"></a>无生、<a id="a-Dr"></a>无灭、<a id="a-Ds"></a>寂灭、<a id="a-Dt"></a>涅槃、<a id="a-Du"></a>法界为相。<a id="a-Dv"></a>所以者何？<a id="a-Dw"></a>佛所说法无所依止，<a id="a-Dx"></a>譬如虚空不可表示。</p>
  <p id="aDy">“天子当知，<a id="a-Dz"></a>如来所说甚深法相，<a id="a-E0"></a>不堕色数，<a id="a-E1"></a>亦不堕受、<a id="a-E2"></a>想、<a id="a-E3"></a>行、<a id="a-E4"></a>识数；<a id="a-E5"></a>不依于色，<a id="a-E6"></a>亦复不依受、<a id="a-E7"></a>想、<a id="a-E8"></a>行、<a id="a-E9"></a>识。<a id="a-EA"></a>天子当知，<a id="a-EB"></a>如来所说甚深法相，<a id="a-EC"></a>世间天、<a id="a-ED"></a>人、<a id="a-EE"></a>阿素洛等不能安立亦不能坏。<a id="a-EF"></a>何以故？<a id="a-EG"></a>世间天、<a id="a-EH"></a>人、<a id="a-EI"></a>阿素洛等皆是相故，<a id="a-EJ"></a>诸有相者于无相相不能安立亦不能坏。<a id="a-EK"></a>天子当知，<a id="a-EL"></a>如来所说甚深法相，<a id="a-EM"></a>不可以手安立破坏，<a id="a-EN"></a>亦不可以所余诸法安立破坏。</p>
  <p id="aEO">“天子当知，<a id="a-EP"></a>设有是问：<a id="a-EQ"></a>‘谁立虚空？<a id="a-ER"></a>谁复能坏？<a id="a-ES"></a>’作是问者为正问耶？<a id="a-ET"></a>”</p>
  <p id="aEU">诸天子言：<a id="a-EV"></a>“彼非正问。<a id="a-EW"></a>何以故？<a id="a-EX"></a>虚空无体、<a id="a-EY"></a>无相、<a id="a-EZ"></a>无为，<a id="a-Ea"></a>不可安立、<a id="a-Eb"></a>不可坏故。<a id="a-Ec"></a>”</p>
  <p id="aEd">尔时，<a id="a-Ee"></a>佛告诸天子言：<a id="a-Ef"></a>“如是，<a id="a-Eg"></a>如是，<a id="a-Eh"></a>如汝所说。<a id="a-Ei"></a>天子当知，<a id="a-Ej"></a>我所宣说甚深法相亦复如是，<a id="a-Ek"></a>不可安立、<a id="a-El"></a>不可破坏。<a id="a-Em"></a>有佛无佛法界法尔，<a id="a-En"></a>佛于此相如实觉知，<a id="a-Eo"></a>故名如来、<a id="a-Ep"></a>应、<a id="a-Eq"></a>正等觉。<a id="a-Er"></a>”</p>
  <p id="aEs">时，<a id="a-Et"></a>诸天子复白佛言：<a id="a-Eu"></a>“如来所觉如是诸相，<a id="a-Ev"></a>极为甚深、<a id="a-Ew"></a>难见、<a id="a-Ex"></a>难觉。<a id="a-Ey"></a>如来现觉如是相故，<a id="a-Ez"></a>于一切法无礙智转。<a id="a-F0"></a>一切如来、<a id="a-F1"></a>应、<a id="a-F2"></a>正等觉住如是相，<a id="a-F3"></a>分别开示甚深般若波罗蜜多，<a id="a-F4"></a>为诸有情集诸法相方便开示，<a id="a-F5"></a>令于般若波罗蜜多得无礙智。<a id="a-F6"></a>甚深般若波罗蜜多是诸如来常所行处，<a id="a-F7"></a>一切如来行是处故，<a id="a-F8"></a>证得无上正等菩提，<a id="a-F9"></a>为诸有情分别开示。<a id="a-FA"></a>”</p>
  <p id="aFB">尔时，<a id="a-FC"></a>佛告诸天子言：<a id="a-FD"></a>“如是，<a id="a-FE"></a>如是，<a id="a-FF"></a>如汝所说。<a id="a-FG"></a>天子当知，<a id="a-FH"></a>一切法相如来如实觉为无相，<a id="a-FI"></a>由此因缘，<a id="a-FJ"></a>我说诸佛得无礙智，<a id="a-FK"></a>无与等者。<a id="a-FL"></a>”</p>
  <p id="aFM">尔时，<a id="a-FN"></a>佛告具寿善现：<a id="a-FO"></a>“甚深般若波罗蜜多是诸佛母，<a id="a-FP"></a>能示世间诸法实相。<a id="a-FQ"></a>是故如来、<a id="a-FR"></a>应、<a id="a-FS"></a>正等觉依法而住，<a id="a-FT"></a>供养恭敬、<a id="a-FU"></a>尊重赞叹、<a id="a-FV"></a>摄受、<a id="a-FW"></a>护持所依住法，<a id="a-FX"></a>此法即是甚深般若波罗蜜多。<a id="a-FY"></a>一切如来、<a id="a-FZ"></a>应、<a id="a-Fa"></a>正等觉，<a id="a-Fb"></a>无不依止甚深般若波罗蜜多，<a id="a-Fc"></a>供养恭敬、<a id="a-Fd"></a>尊重赞叹、<a id="a-Fe"></a>摄受、<a id="a-Ff"></a>护持。<a id="a-Fg"></a>所以者何？<a id="a-Fh"></a>甚深般若波罗蜜多能生诸佛，<a id="a-Fi"></a>能与诸佛作依止处，<a id="a-Fj"></a>能示世间诸法实相。</p>
  <p id="aFk">“善现当知，<a id="a-Fl"></a>一切如来、<a id="a-Fm"></a>应、<a id="a-Fn"></a>正等觉，<a id="a-Fo"></a>是知恩者、<a id="a-Fp"></a>能报恩者。<a id="a-Fq"></a>若有问言：<a id="a-Fr"></a>‘谁是知恩、<a id="a-Fs"></a>能报恩者？<a id="a-Ft"></a>’应正答言：<a id="a-Fu"></a>‘佛是知恩、<a id="a-Fv"></a>能报恩者。<a id="a-Fw"></a>’何以故？<a id="a-Fx"></a>一切世间知恩、<a id="a-Fy"></a>报恩无过佛故。<a id="a-Fz"></a>”</p>
  <p id="aG0">具寿善现便白佛言：<a id="a-G1"></a>“云何如来、<a id="a-G2"></a>应、<a id="a-G3"></a>正等觉知恩、<a id="a-G4"></a>报恩？<a id="a-G5"></a>”</p>
  <p id="aG6">佛告善现：<a id="a-G7"></a>“一切如来、<a id="a-G8"></a>应、<a id="a-G9"></a>正等觉，<a id="a-GA"></a>乘如是乘、<a id="a-GB"></a>行如是道，<a id="a-GC"></a>来至无上正等菩提，<a id="a-GD"></a>得菩提已，<a id="a-GE"></a>于一切时供养恭敬、<a id="a-GF"></a>尊重赞叹、<a id="a-GG"></a>摄受、<a id="a-GH"></a>护持是乘是道曾无暂废。<a id="a-GI"></a>此乘此道当知即是甚深般若波罗蜜多，<a id="a-GJ"></a>是名如来、<a id="a-GK"></a>应、<a id="a-GL"></a>正等觉知恩、<a id="a-GM"></a>报恩。</p>
  <p id="aGN">“复次，<a id="a-GO"></a>善现，<a id="a-GP"></a>一切如来、<a id="a-GQ"></a>应、<a id="a-GR"></a>正等觉无不皆依甚深般若波罗蜜多，<a id="a-GS"></a>觉一切法无实作用，<a id="a-GT"></a>以能作者无所有故。<a id="a-GU"></a>一切如来、<a id="a-GV"></a>应、<a id="a-GW"></a>正等觉无不皆依甚深般若波罗蜜多，<a id="a-GX"></a>觉一切法无所成办，<a id="a-GY"></a>以诸形质不可得故。<a id="a-GZ"></a>善现当知，<a id="a-Ga"></a>以诸如来、<a id="a-Gb"></a>应、<a id="a-Gc"></a>正等觉知依如是甚深般若波罗蜜多，<a id="a-Gd"></a>觉一切法皆无作用、<a id="a-Ge"></a>无所成办，<a id="a-Gf"></a>于一切时供养恭敬、<a id="a-Gg"></a>尊重赞叹、<a id="a-Gh"></a>摄受、<a id="a-Gi"></a>护持曾无间断，<a id="a-Gj"></a>故名真实知恩、<a id="a-Gk"></a>报恩。</p>
  <p id="aGl">“复次，<a id="a-Gm"></a>善现，<a id="a-Gn"></a>一切如来、<a id="a-Go"></a>应、<a id="a-Gp"></a>正等觉无不皆依甚深般若波罗蜜多，<a id="a-Gq"></a>于一切法无作、<a id="a-Gr"></a>无成、<a id="a-Gs"></a>无生智转，<a id="a-Gt"></a>复能知此无转因缘。<a id="a-Gu"></a>是故应知甚深般若波罗蜜多能生如来、<a id="a-Gv"></a>应、<a id="a-Gw"></a>正等觉，<a id="a-Gx"></a>亦能如实示世间相。<a id="a-Gy"></a>”</p>
  <p id="aGz">尔时，<a id="a-H0"></a>善现便白佛言：<a id="a-H1"></a>“如来常说一切法性无生无起、<a id="a-H2"></a>无知无见，<a id="a-H3"></a>如何可说甚深般若波罗蜜多能生如来、<a id="a-H4"></a>应、<a id="a-H5"></a>正等觉，<a id="a-H6"></a>亦能如实示世间相？<a id="a-H7"></a>”</p>
  <p id="aH8">佛告善现：<a id="a-H9"></a>“善哉！<a id="a-HA"></a>善哉！<a id="a-HB"></a>能问如来如是深义。<a id="a-HC"></a>如是，<a id="a-HD"></a>如是，<a id="a-HE"></a>如汝所说，<a id="a-HF"></a>一切法性无生无起、<a id="a-HG"></a>无知无见。<a id="a-HH"></a>依世俗说，<a id="a-HI"></a>甚深般若波罗蜜多能生如来、<a id="a-HJ"></a>应、<a id="a-HK"></a>正等觉，<a id="a-HL"></a>亦能如实示世间相。</p>
  <p id="aHM">“善现，<a id="a-HN"></a>云何一切法性无生无起、<a id="a-HO"></a>无知无见？<a id="a-HP"></a>以一切法空、<a id="a-HQ"></a>无所有、<a id="a-HR"></a>无所依止、<a id="a-HS"></a>无所系属，<a id="a-HT"></a>由此因缘，<a id="a-HU"></a>无生无起、<a id="a-HV"></a>无知无见。<a id="a-HW"></a>善现当知，<a id="a-HX"></a>甚深般若波罗蜜多虽能生佛示世间相，<a id="a-HY"></a>而无所生亦无所示。</p>
  <p id="aHZ">“善现当知，<a id="a-Ha"></a>甚深般若波罗蜜多不见色故名示色相，<a id="a-Hb"></a>不见受、<a id="a-Hc"></a>想、<a id="a-Hd"></a>行、<a id="a-He"></a>识故名示受、<a id="a-Hf"></a>想、<a id="a-Hg"></a>行、<a id="a-Hh"></a>识相。<a id="a-Hi"></a>由如是义，<a id="a-Hj"></a>甚深般若波罗蜜多能示世间诸法实相。<a id="a-Hk"></a>”</p>
  <p id="aHl">具寿善现便白佛言：<a id="a-Hm"></a>“云何如是甚深般若波罗蜜多不见色故名示色相，<a id="a-Hn"></a>不见受、<a id="a-Ho"></a>想、<a id="a-Hp"></a>行、<a id="a-Hq"></a>识故名示受、<a id="a-Hr"></a>想、<a id="a-Hs"></a>行、<a id="a-Ht"></a>识相？<a id="a-Hu"></a>”</p>
  <p id="aHv">佛告善现：<a id="a-Hw"></a>“甚深般若波罗蜜多由不缘色而起于识，<a id="a-Hx"></a>是为不见色故名示色相；<a id="a-Hy"></a>不缘受、<a id="a-Hz"></a>想、<a id="a-I0"></a>行、<a id="a-I1"></a>识而起于识，<a id="a-I2"></a>是为不见受、<a id="a-I3"></a>想、<a id="a-I4"></a>行、<a id="a-I5"></a>识故名示受、<a id="a-I6"></a>想、<a id="a-I7"></a>行、<a id="a-I8"></a>识相。<a id="a-I9"></a>由如是义，<a id="a-IA"></a>甚深般若波罗蜜多能示世间诸法实相。</p>
  <p id="aIB">“复次，<a id="a-IC"></a>善现，<a id="a-ID"></a>甚深般若波罗蜜多能示如来、<a id="a-IE"></a>应、<a id="a-IF"></a>正等觉世间空故、<a id="a-IG"></a>世间远离故、<a id="a-IH"></a>世间清净故、<a id="a-II"></a>世间寂静故，<a id="a-IJ"></a>说名能示世间实相。<a id="a-IK"></a>何以故？<a id="a-IL"></a>以空、<a id="a-IM"></a>远离、<a id="a-IN"></a>清净、<a id="a-IO"></a>寂静，<a id="a-IP"></a>是诸世间如实相故。<a id="a-IQ"></a>”</p>
  <p data-pb></p>
  <h2 id="aIR">第四分不思议等品第十三</h2>
  <p id="aIS">尔时，<a id="a-IT"></a>具寿善现便白佛言：<a id="a-IU"></a>“世尊，<a id="a-IV"></a>甚深般若波罗蜜多为大事故出现世间，<a id="a-IW"></a>为不可思议事故出现世间，<a id="a-IX"></a>为不可称量事故出现世间，<a id="a-IY"></a>为无数量事故出现世间，<a id="a-IZ"></a>为无等等事故出现世间。<a id="a-Ia"></a>”</p>
  <p id="aIb">佛告善现：<a id="a-Ic"></a>“如是，<a id="a-Id"></a>如是，<a id="a-Ie"></a>如汝所说。<a id="a-If"></a>善现，<a id="a-Ig"></a>云何甚深般若波罗蜜多为大事故出现世间？<a id="a-Ih"></a>谓诸如来、<a id="a-Ii"></a>应、<a id="a-Ij"></a>正等觉，<a id="a-Ik"></a>皆以济拔一切有情，<a id="a-Il"></a>无时暂舍而为大事，<a id="a-Im"></a>甚深般若波罗蜜多为此事故出现世间。</p>
  <p id="aIn">“善现，<a id="a-Io"></a>云何甚深般若波罗蜜多为不可思议事故、<a id="a-Ip"></a>不可称量事故、<a id="a-Iq"></a>无数量事故、<a id="a-Ir"></a>无等等事故出现世间？<a id="a-Is"></a>谓诸如来、<a id="a-It"></a>应、<a id="a-Iu"></a>正等觉所有佛性、<a id="a-Iv"></a>如来性、<a id="a-Iw"></a>自然觉性、<a id="a-Ix"></a>一切智性，<a id="a-Iy"></a>皆不可思议、<a id="a-Iz"></a>不可称量、<a id="a-J0"></a>无数量、<a id="a-J1"></a>无等等，<a id="a-J2"></a>甚深般若波罗蜜多为此事故出现世间。<a id="a-J3"></a>”</p>
  <p id="aJ4">尔时，<a id="a-J5"></a>善现复白佛言：<a id="a-J6"></a>“为但如来、<a id="a-J7"></a>应、<a id="a-J8"></a>正等觉所有佛性、<a id="a-J9"></a>如来性、<a id="a-JA"></a>自然觉性、<a id="a-JB"></a>一切智性不可思议、<a id="a-JC"></a>不可称量、<a id="a-JD"></a>无数量、<a id="a-JE"></a>无等等，<a id="a-JF"></a>为色、<a id="a-JG"></a>受、<a id="a-JH"></a>想、<a id="a-JI"></a>行、<a id="a-JJ"></a>识乃至一切法亦不可思议、<a id="a-JK"></a>不可称量、<a id="a-JL"></a>无数量、<a id="a-JM"></a>无等等？<a id="a-JN"></a>”</p>
  <p id="aJO">佛告善现：<a id="a-JP"></a>“非但如来、<a id="a-JQ"></a>应、<a id="a-JR"></a>正等觉所有佛性、<a id="a-JS"></a>如来性、<a id="a-JT"></a>自然觉性、<a id="a-JU"></a>一切智性不可思议、<a id="a-JV"></a>不可称量、<a id="a-JW"></a>无数量、<a id="a-JX"></a>无等等，<a id="a-JY"></a>色、<a id="a-JZ"></a>受、<a id="a-Ja"></a>想、<a id="a-Jb"></a>行、<a id="a-Jc"></a>识乃至一切法亦不可思议、<a id="a-Jd"></a>不可称量、<a id="a-Je"></a>无数量、<a id="a-Jf"></a>无等等。<a id="a-Jg"></a>所以者何？<a id="a-Jh"></a>于一切法真实性中，<a id="a-Ji"></a>心及心所皆不可得。<a id="a-Jj"></a>善现当知，<a id="a-Jk"></a>诸所有色、<a id="a-Jl"></a>受、<a id="a-Jm"></a>想、<a id="a-Jn"></a>行、<a id="a-Jo"></a>识及一切法皆不可施设故，<a id="a-Jp"></a>不可思议、<a id="a-Jq"></a>不可称量、<a id="a-Jr"></a>无数量、<a id="a-Js"></a>无等等。<a id="a-Jt"></a>何以故？<a id="a-Ju"></a>如是诸法无自性故、<a id="a-Jv"></a>不可得故、<a id="a-Jw"></a>自性空故。</p>
  <p id="aJx">“复次，<a id="a-Jy"></a>善现，<a id="a-Jz"></a>诸所有色、<a id="a-K0"></a>受、<a id="a-K1"></a>想、<a id="a-K2"></a>行、<a id="a-K3"></a>识及一切法皆不可得故，<a id="a-K4"></a>不可思议、<a id="a-K5"></a>不可称量、<a id="a-K6"></a>无数量、<a id="a-K7"></a>无等等。<a id="a-K8"></a>何以故？<a id="a-K9"></a>如是诸法无限量故、<a id="a-KA"></a>无所有故、<a id="a-KB"></a>自性空故。</p>
  <p id="aKC">“复次，<a id="a-KD"></a>善现，<a id="a-KE"></a>诸所有色、<a id="a-KF"></a>受、<a id="a-KG"></a>想、<a id="a-KH"></a>行、<a id="a-KI"></a>识及一切法皆无限量故，<a id="a-KJ"></a>不可思议、<a id="a-KK"></a>不可称量、<a id="a-KL"></a>无数量、<a id="a-KM"></a>无等等。<a id="a-KN"></a>”</p>
  <p id="aKO">具寿善现便白佛言：<a id="a-KP"></a>“何因缘故，<a id="a-KQ"></a>所有诸色、<a id="a-KR"></a>受、<a id="a-KS"></a>想、<a id="a-KT"></a>行、<a id="a-KU"></a>识及一切法皆无限量？<a id="a-KV"></a>”</p>
  <p id="aKW">佛告善现：<a id="a-KX"></a>“于意云何？<a id="a-KY"></a>虚空为有心、<a id="a-KZ"></a>心所法能限量不？<a id="a-Ka"></a>”</p>
  <p id="aKb">善现对曰：<a id="a-Kc"></a>“不也，<a id="a-Kd"></a>世尊。<a id="a-Ke"></a>”</p>
  <p id="aKf">佛告善现：<a id="a-Kg"></a>“诸所有色、<a id="a-Kh"></a>受、<a id="a-Ki"></a>想、<a id="a-Kj"></a>行、<a id="a-Kk"></a>识及一切法亦复如是，<a id="a-Kl"></a>自性空故，<a id="a-Km"></a>心、<a id="a-Kn"></a>心所法不能限量。<a id="a-Ko"></a>由此因缘，<a id="a-Kp"></a>诸所有色、<a id="a-Kq"></a>受、<a id="a-Kr"></a>想、<a id="a-Ks"></a>行、<a id="a-Kt"></a>识及一切法无限量故，<a id="a-Ku"></a>皆不可思议、<a id="a-Kv"></a>不可称量、<a id="a-Kw"></a>无数量、<a id="a-Kx"></a>无等等。</p>
  <p id="aKy">“善现当知，<a id="a-Kz"></a>以一切法皆不可思议、<a id="a-L0"></a>不可称量、<a id="a-L1"></a>无数量、<a id="a-L2"></a>无等等故，<a id="a-L3"></a>一切如来、<a id="a-L4"></a>应、<a id="a-L5"></a>正等觉所有佛法、<a id="a-L6"></a>如来法、<a id="a-L7"></a>自然觉法、<a id="a-L8"></a>一切智法亦不可思议、<a id="a-L9"></a>不可称量、<a id="a-LA"></a>无数量、<a id="a-LB"></a>无等等。<a id="a-LC"></a>善现当知，<a id="a-LD"></a>如是诸法皆不可思议，<a id="a-LE"></a>思议灭故；<a id="a-LF"></a>不可称量，<a id="a-LG"></a>称量灭故；<a id="a-LH"></a>无数量，<a id="a-LI"></a>数量灭故；<a id="a-LJ"></a>无等等，<a id="a-LK"></a>等等灭故。<a id="a-LL"></a>善现当知，<a id="a-LM"></a>如是诸法皆不可思议，<a id="a-LN"></a>过思议故；<a id="a-LO"></a>不可称量，<a id="a-LP"></a>过称量故；<a id="a-LQ"></a>无数量，<a id="a-LR"></a>过数量故；<a id="a-LS"></a>无等等，<a id="a-LT"></a>过等等故。<a id="a-LU"></a>善现当知，<a id="a-LV"></a>不可思议、<a id="a-LW"></a>不可称量、<a id="a-LX"></a>无数量、<a id="a-LY"></a>无等等者，<a id="a-LZ"></a>但有增语都无真实。<a id="a-La"></a>善现当知，<a id="a-Lb"></a>不可思议、<a id="a-Lc"></a>不可称量、<a id="a-Ld"></a>无数量、<a id="a-Le"></a>无等等者，<a id="a-Lf"></a>皆如虚空都无所有。<a id="a-Lg"></a>由此因缘，<a id="a-Lh"></a>一切如来、<a id="a-Li"></a>应、<a id="a-Lj"></a>正等觉所有佛法、<a id="a-Lk"></a>如来法、<a id="a-Ll"></a>自然觉法、<a id="a-Lm"></a>一切智法皆不可思议、<a id="a-Ln"></a>不可称量、<a id="a-Lo"></a>无数量、<a id="a-Lp"></a>无等等，<a id="a-Lq"></a>声闻、<a id="a-Lr"></a>独觉、<a id="a-Ls"></a>世间天、<a id="a-Lt"></a>人、<a id="a-Lu"></a>阿素洛等皆悉不能思议、<a id="a-Lv"></a>称量、<a id="a-Lw"></a>数量、<a id="a-Lx"></a>等等此诸法故。<a id="a-Ly"></a>”</p>
  <p id="aLz">佛说如是不可思议、<a id="a-M0"></a>不可称量、<a id="a-M1"></a>无数量、<a id="a-M2"></a>无等等法时，<a id="a-M3"></a>众中有五百苾蒭、<a id="a-M4"></a>二千苾蒭尼不受诸漏心得解脱；<a id="a-M5"></a>复有六十邬波索迦、<a id="a-M6"></a>三十邬波斯迦于诸法中远尘离垢生净法眼；<a id="a-M7"></a>复有二万菩萨摩诃萨得无生法忍，<a id="a-M8"></a>世尊记彼于贤劫中得受无上正等菩提不退转记。<a id="a-M9"></a>即前所说邬波索迦、<a id="a-MA"></a>邬波斯迦于诸法中远尘离垢生净法眼者，<a id="a-MB"></a>佛亦记彼不久当证永尽诸漏心慧解脱。</p>
 </body>
</html>