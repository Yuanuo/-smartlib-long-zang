<!doctype html>
<html id="z3IBShaq" data-ver="1462">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">大般若波罗蜜多经卷第五十三</h1>
  <h2 id="a2">初分辩大乘品第十五之三</h2>
  <p id="a3">尔时，<a id="a-4"></a>具寿善现白佛言：<a id="a-5"></a>“世尊，<a id="a-6"></a>云何菩萨摩诃萨修行般若波罗蜜多时，<a id="a-7"></a>以无所得而为方便，<a id="a-8"></a>于内外俱身、<a id="a-9"></a>受、<a id="a-A"></a>心、<a id="a-B"></a>法住循身、<a id="a-C"></a>受、<a id="a-D"></a>心、<a id="a-E"></a>法观，<a id="a-F"></a>炽然精进具念正知，<a id="a-G"></a>为欲调伏世贪忧故？<a id="a-H"></a>”</p>
  <p id="aI">佛言：<a id="a-J"></a>“善现，<a id="a-K"></a>若菩萨摩诃萨修行般若波罗蜜多时，<a id="a-L"></a>以无所得而为方便，<a id="a-M"></a>审观自身，<a id="a-N"></a>行时知行，<a id="a-O"></a>住时知住，<a id="a-P"></a>坐时知坐，<a id="a-Q"></a>卧时知卧，<a id="a-R"></a>如如自身威仪差别，<a id="a-S"></a>如是如是具念正知。<a id="a-T"></a>善现，<a id="a-U"></a>是为菩萨摩诃萨修行般若波罗蜜多时，<a id="a-V"></a>以无所得而为方便，<a id="a-W"></a>于内身住循身观，<a id="a-X"></a>炽然精进具念正知，<a id="a-Y"></a>为欲调伏世贪忧故。</p>
  <p id="aZ">“复次，<a id="a-a"></a>善现，<a id="a-b"></a>若菩萨摩诃萨修行般若波罗蜜多时，<a id="a-c"></a>以无所得而为方便，<a id="a-d"></a>审观自身，<a id="a-e"></a>正知往来，<a id="a-f"></a>正知瞻视，<a id="a-g"></a>正知俯仰，<a id="a-h"></a>正知屈申，<a id="a-i"></a>服僧伽胝，<a id="a-j"></a>执持衣钵，<a id="a-k"></a>尝食歠饮，<a id="a-l"></a>卧息经行，<a id="a-m"></a>坐起承迎，<a id="a-n"></a>寤寝语默，<a id="a-o"></a>入出诸定，<a id="a-p"></a>皆念正知。<a id="a-q"></a>善现，<a id="a-r"></a>是为菩萨摩诃萨修行般若波罗蜜多时，<a id="a-s"></a>以无所得而为方便，<a id="a-t"></a>于内身住循身观，<a id="a-u"></a>炽然精进具念正知，<a id="a-v"></a>为欲调伏世贪忧故。</p>
  <p id="aw">“复次，<a id="a-x"></a>善现，<a id="a-y"></a>若菩萨摩诃萨修行般若波罗蜜多时，<a id="a-z"></a>以无所得而为方便，<a id="a-10"></a>审观自身，<a id="a-11"></a>于息入时如实念知息入，<a id="a-12"></a>于息出时如实念知息出；<a id="a-13"></a>于入息长时如实念知入息长，<a id="a-14"></a>于出息长时如实念知出息长；<a id="a-15"></a>于入息短时如实念知入息短，<a id="a-16"></a>于出息短时如实念知出息短。<a id="a-17"></a>如工轮师或彼弟子，<a id="a-18"></a>轮势长时如实念知轮势长，<a id="a-19"></a>轮势短时如实念知轮势短；<a id="a-1A"></a>诸菩萨摩诃萨修行般若波罗蜜多时，<a id="a-1B"></a>以无所得而为方便，<a id="a-1C"></a>审观自身入息出息若长若短，<a id="a-1D"></a>如实念知亦复如是。<a id="a-1E"></a>善现，<a id="a-1F"></a>是为菩萨摩诃萨修行般若波罗蜜多时，<a id="a-1G"></a>以无所得而为方便，<a id="a-1H"></a>于内身住循身观，<a id="a-1I"></a>炽然精进具念正知，<a id="a-1J"></a>为欲调伏世贪忧故。</p>
  <p id="a1K">“复次，<a id="a-1L"></a>善现，<a id="a-1M"></a>若菩萨摩诃萨修行般若波罗蜜多时，<a id="a-1N"></a>以无所得而为方便，<a id="a-1O"></a>审观自身，<a id="a-1P"></a>如实念知四界差别，<a id="a-1Q"></a>所谓地界，<a id="a-1R"></a>水、<a id="a-1S"></a>火、<a id="a-1T"></a>风界。<a id="a-1U"></a>如巧屠师或彼弟子断牛命已，<a id="a-1V"></a>复用利刀分析其身剖为四分，<a id="a-1W"></a>若坐若立如实观知；<a id="a-1X"></a>诸菩萨摩诃萨修行般若波罗蜜多时，<a id="a-1Y"></a>以无所得而为方便，<a id="a-1Z"></a>审观自身，<a id="a-1a"></a>如实念知地、<a id="a-1b"></a>水、<a id="a-1c"></a>火、<a id="a-1d"></a>风四界差别亦复如是。<a id="a-1e"></a>善现，<a id="a-1f"></a>是为菩萨摩诃萨修行般若波罗蜜多时，<a id="a-1g"></a>以无所得而为方便，<a id="a-1h"></a>于内身住循身观，<a id="a-1i"></a>炽然精进具念正知，<a id="a-1j"></a>为欲调伏世贪忧故。</p>
  <p id="a1k">“复次，<a id="a-1l"></a>善现，<a id="a-1m"></a>若菩萨摩诃萨修行般若波罗蜜多时，<a id="a-1n"></a>以无所得而为方便，<a id="a-1o"></a>审观自身，<a id="a-1p"></a>如实念知从足至顶种种不净充满其中，<a id="a-1q"></a>外为薄皮之所缠裹，<a id="a-1r"></a>所谓唯有发毛爪齿、<a id="a-1s"></a>皮革血肉、<a id="a-1t"></a>筋脉骨髓、<a id="a-1u"></a>心肝肺肾、<a id="a-1v"></a>脾胆胞胃、<a id="a-1w"></a>大肠小肠、<a id="a-1x"></a>屎尿洟唾、<a id="a-1y"></a>涎泪垢汗、<a id="a-1z"></a>痰脓肪[月+册]、<a id="a-20"></a>脑膜[目+蚩]聍，<a id="a-21"></a>如是不净充满身中。<a id="a-22"></a>如有农夫或诸长者，<a id="a-23"></a>仓中盛满种种杂谷，<a id="a-24"></a>所谓稻、<a id="a-25"></a>麻、<a id="a-26"></a>粟、<a id="a-27"></a>豆、<a id="a-28"></a>麦等，<a id="a-29"></a>有明目者开仓睹之，<a id="a-2A"></a>即如实知其中唯有稻、<a id="a-2B"></a>麻、<a id="a-2C"></a>粟等种种杂谷；<a id="a-2D"></a>诸菩萨摩诃萨修行般若波罗蜜多时，<a id="a-2E"></a>以无所得而为方便，<a id="a-2F"></a>审观自身，<a id="a-2G"></a>如实念知从足至顶，<a id="a-2H"></a>唯有种种不净臭物充满其中亦复如是。<a id="a-2I"></a>谁有智者宝玩此身？<a id="a-2J"></a>唯诸愚夫迷谬耽著！<a id="a-2K"></a>善现，<a id="a-2L"></a>是为菩萨摩诃萨修行般若波罗蜜多时，<a id="a-2M"></a>以无所得而为方便，<a id="a-2N"></a>于内身住循身观，<a id="a-2O"></a>炽然精进具念正知，<a id="a-2P"></a>为欲调伏世贪忧故。</p>
  <p id="a2Q">“复次，<a id="a-2R"></a>善现，<a id="a-2S"></a>若菩萨摩诃萨修行般若波罗蜜多时，<a id="a-2T"></a>以无所得而为方便，<a id="a-2U"></a>往澹泊路观所弃尸，<a id="a-2V"></a>死经一日或经二日乃至七日，<a id="a-2W"></a>其身胖胀，<a id="a-2X"></a>色变青瘀，<a id="a-2Y"></a>臭烂皮穿，<a id="a-2Z"></a>脓血流出。<a id="a-2a"></a>见是事已，<a id="a-2b"></a>自念我身有如是性，<a id="a-2c"></a>具如是法，<a id="a-2d"></a>未得解脱，<a id="a-2e"></a>终归如是。<a id="a-2f"></a>谁有智者宝玩此身？<a id="a-2g"></a>唯诸愚夫迷谬耽著！<a id="a-2h"></a>善现，<a id="a-2i"></a>是为菩萨摩诃萨修行般若波罗蜜多时，<a id="a-2j"></a>以无所得而为方便，<a id="a-2k"></a>于内身住循身观，<a id="a-2l"></a>炽然精进具念正知，<a id="a-2m"></a>为欲调伏世贪忧故。</p>
  <p id="a2n">“复次，<a id="a-2o"></a>善现，<a id="a-2p"></a>若菩萨摩诃萨修行般若波罗蜜多时，<a id="a-2q"></a>以无所得而为方便，<a id="a-2r"></a>往澹泊路观所弃尸，<a id="a-2s"></a>死经一日或经二日乃至七日，<a id="a-2t"></a>为诸雕、<a id="a-2u"></a>鹫、<a id="a-2v"></a>乌、<a id="a-2w"></a>鹊、<a id="a-2x"></a>鵄、<a id="a-2y"></a>枭、<a id="a-2z"></a>虎、<a id="a-30"></a>豹、<a id="a-31"></a>狐、<a id="a-32"></a>狼、<a id="a-33"></a>野干、<a id="a-34"></a>狗等种种禽兽或啄或攫，<a id="a-35"></a>骨肉狼籍，<a id="a-36"></a>[齿+查]掣食啖。<a id="a-37"></a>见是事已，<a id="a-38"></a>自念我身有如是性，<a id="a-39"></a>具如是法，<a id="a-3A"></a>未得解脱，<a id="a-3B"></a>终归如是。<a id="a-3C"></a>谁有智者宝玩此身？<a id="a-3D"></a>唯诸愚夫迷谬耽著！<a id="a-3E"></a>善现，<a id="a-3F"></a>是为菩萨摩诃萨修行般若波罗蜜多时，<a id="a-3G"></a>以无所得而为方便，<a id="a-3H"></a>于内身住循身观，<a id="a-3I"></a>炽然精进具念正知，<a id="a-3J"></a>为欲调伏世贪忧故。</p>
  <p id="a3K">“复次，<a id="a-3L"></a>善现，<a id="a-3M"></a>若菩萨摩诃萨修行般若波罗蜜多时，<a id="a-3N"></a>以无所得而为方便，<a id="a-3O"></a>往澹泊路观所弃尸，<a id="a-3P"></a>禽兽食已，<a id="a-3Q"></a>不净溃烂，<a id="a-3R"></a>脓血流离，<a id="a-3S"></a>有无量种虫蛆杂出，<a id="a-3T"></a>臭处可恶过于死狗。<a id="a-3U"></a>见是事已，<a id="a-3V"></a>自念我身有如是性，<a id="a-3W"></a>具如是法，<a id="a-3X"></a>未得解脱，<a id="a-3Y"></a>终归如是。<a id="a-3Z"></a>谁有智者宝玩此身？<a id="a-3a"></a>唯诸愚夫迷谬耽著！<a id="a-3b"></a>善现，<a id="a-3c"></a>是为菩萨摩诃萨修行般若波罗蜜多时，<a id="a-3d"></a>以无所得而为方便，<a id="a-3e"></a>于内身住循身观，<a id="a-3f"></a>炽然精进具念正知，<a id="a-3g"></a>为欲调伏世贪忧故。</p>
  <p id="a3h">“复次，<a id="a-3i"></a>善现，<a id="a-3j"></a>若菩萨摩诃萨修行般若波罗蜜多时，<a id="a-3k"></a>以无所得而为方便，<a id="a-3l"></a>往澹泊路观所弃尸，<a id="a-3m"></a>虫蛆食已，<a id="a-3n"></a>肉离骨现，<a id="a-3o"></a>支节相连，<a id="a-3p"></a>筋缠血涂，<a id="a-3q"></a>尚余腐肉。<a id="a-3r"></a>见是事已，<a id="a-3s"></a>自念我身有如是性，<a id="a-3t"></a>具如是法，<a id="a-3u"></a>未得解脱，<a id="a-3v"></a>终归如是。<a id="a-3w"></a>谁有智者宝玩此身？<a id="a-3x"></a>唯诸愚夫迷谬耽著！<a id="a-3y"></a>善现，<a id="a-3z"></a>是为菩萨摩诃萨修行般若波罗蜜多时，<a id="a-40"></a>以无所得而为方便，<a id="a-41"></a>于内身住循身观，<a id="a-42"></a>炽然精进具念正知，<a id="a-43"></a>为欲调伏世贪忧故。</p>
  <p id="a44">“复次，<a id="a-45"></a>善现，<a id="a-46"></a>若菩萨摩诃萨修行般若波罗蜜多时，<a id="a-47"></a>以无所得而为方便，<a id="a-48"></a>往澹泊路观所弃尸，<a id="a-49"></a>已成骨璅，<a id="a-4A"></a>血肉都尽，<a id="a-4B"></a>余筋所连。<a id="a-4C"></a>见是事已，<a id="a-4D"></a>自念我身有如是性，<a id="a-4E"></a>具如是法，<a id="a-4F"></a>未得解脱，<a id="a-4G"></a>终归如是。<a id="a-4H"></a>谁有智者宝玩此身？<a id="a-4I"></a>唯诸愚夫迷谬耽著！<a id="a-4J"></a>善现，<a id="a-4K"></a>是为菩萨摩诃萨修行般若波罗蜜多时，<a id="a-4L"></a>以无所得而为方便，<a id="a-4M"></a>于内身住循身观，<a id="a-4N"></a>炽然精进具念正知，<a id="a-4O"></a>为欲调伏世贪忧故。</p>
  <p id="a4P">“复次，<a id="a-4Q"></a>善现，<a id="a-4R"></a>若菩萨摩诃萨修行般若波罗蜜多时，<a id="a-4S"></a>以无所得而为方便，<a id="a-4T"></a>往澹泊路观所弃尸，<a id="a-4U"></a>但余众骨，<a id="a-4V"></a>其色皓白如雪珂贝，<a id="a-4W"></a>诸筋糜烂，<a id="a-4X"></a>支节分离。<a id="a-4Y"></a>见是事已，<a id="a-4Z"></a>自念我身有如是性，<a id="a-4a"></a>具如是法，<a id="a-4b"></a>未得解脱，<a id="a-4c"></a>终归如是。<a id="a-4d"></a>谁有智者宝玩此身？<a id="a-4e"></a>唯诸愚夫迷谬耽著！<a id="a-4f"></a>善现，<a id="a-4g"></a>是为菩萨摩诃萨修行般若波罗蜜多时，<a id="a-4h"></a>以无所得而为方便，<a id="a-4i"></a>于内身住循身观，<a id="a-4j"></a>炽然精进具念正知，<a id="a-4k"></a>为欲调伏世贪忧故。</p>
  <p id="a4l">“复次，<a id="a-4m"></a>善现，<a id="a-4n"></a>若菩萨摩诃萨修行般若波罗蜜多时，<a id="a-4o"></a>以无所得而为方便，<a id="a-4p"></a>往澹泊路观所弃尸，<a id="a-4q"></a>成白骨已，<a id="a-4r"></a>支节分散零落异方，<a id="a-4s"></a>所谓足骨、<a id="a-4t"></a>腨骨、<a id="a-4u"></a>膝骨、<a id="a-4v"></a>髀骨、<a id="a-4w"></a>髋骨、<a id="a-4x"></a>脊骨、<a id="a-4y"></a>胁骨、<a id="a-4z"></a>胸骨、<a id="a-50"></a>膊骨、<a id="a-51"></a>臂骨、<a id="a-52"></a>手骨、<a id="a-53"></a>项骨、<a id="a-54"></a>颔骨、<a id="a-55"></a>颊骨、<a id="a-56"></a>髑髅各在异处。<a id="a-57"></a>见是事已，<a id="a-58"></a>自念我身有如是性，<a id="a-59"></a>具如是法，<a id="a-5A"></a>未得解脱，<a id="a-5B"></a>终归如是。<a id="a-5C"></a>谁有智者宝玩此身？<a id="a-5D"></a>唯诸愚夫迷谬耽著！<a id="a-5E"></a>善现，<a id="a-5F"></a>是为菩萨摩诃萨修行般若波罗蜜多时，<a id="a-5G"></a>以无所得而为方便，<a id="a-5H"></a>于内身住循身观，<a id="a-5I"></a>炽然精进具念正知，<a id="a-5J"></a>为欲调伏世贪忧故。</p>
  <p id="a5K">“复次，<a id="a-5L"></a>善现，<a id="a-5M"></a>若菩萨摩诃萨修行般若波罗蜜多时，<a id="a-5N"></a>以无所得而为方便，<a id="a-5O"></a>往澹泊路观所弃尸，<a id="a-5P"></a>骸骨狼籍，<a id="a-5Q"></a>风吹日暴，<a id="a-5R"></a>雨灌霜封，<a id="a-5S"></a>积有岁年色如珂雪。<a id="a-5T"></a>见是事已，<a id="a-5U"></a>自念我身有如是性，<a id="a-5V"></a>具如是法，<a id="a-5W"></a>未得解脱，<a id="a-5X"></a>终归如是。<a id="a-5Y"></a>谁有智者宝玩此身？<a id="a-5Z"></a>唯诸愚夫迷谬耽著！<a id="a-5a"></a>善现，<a id="a-5b"></a>是为菩萨摩诃萨修行般若波罗蜜多时，<a id="a-5c"></a>以无所得而为方便，<a id="a-5d"></a>于内身住循身观，<a id="a-5e"></a>炽然精进具念正知，<a id="a-5f"></a>为欲调伏世贪忧故。</p>
  <p id="a5g">“复次，<a id="a-5h"></a>善现，<a id="a-5i"></a>若菩萨摩诃萨修行般若波罗蜜多时，<a id="a-5j"></a>以无所得而为方便，<a id="a-5k"></a>往澹泊路观所弃尸，<a id="a-5l"></a>余骨散地经多百岁或多千年，<a id="a-5m"></a>其相变青，<a id="a-5n"></a>状犹鸽色，<a id="a-5o"></a>或有腐朽碎末如尘，<a id="a-5p"></a>与土相和不可分别。<a id="a-5q"></a>见是事已，<a id="a-5r"></a>自念我身有如是性，<a id="a-5s"></a>具如是法，<a id="a-5t"></a>未得解脱，<a id="a-5u"></a>终归如是。<a id="a-5v"></a>谁有智者宝玩此身？<a id="a-5w"></a>唯诸愚夫迷谬耽著！<a id="a-5x"></a>善现，<a id="a-5y"></a>是为菩萨摩诃萨修行般若波罗蜜多时，<a id="a-5z"></a>以无所得而为方便，<a id="a-60"></a>于内身住循身观，<a id="a-61"></a>炽然精进具念正知，<a id="a-62"></a>为欲调伏世贪忧故。</p>
  <p id="a63">“善现，<a id="a-64"></a>诸菩萨摩诃萨修行般若波罗蜜多时，<a id="a-65"></a>以无所得而为方便，<a id="a-66"></a>如于内身如是差别住循身观，<a id="a-67"></a>炽然精进具念正知，<a id="a-68"></a>为欲调伏世贪忧故；<a id="a-69"></a>于外身住循身观，<a id="a-6A"></a>于内外身住循身观，<a id="a-6B"></a>炽然精进具念正知，<a id="a-6C"></a>为欲调伏世贪忧故，<a id="a-6D"></a>随其所应亦复如是。</p>
  <p id="a6E">“善现，<a id="a-6F"></a>诸菩萨摩诃萨修行般若波罗蜜多时，<a id="a-6G"></a>以无所得而为方便，<a id="a-6H"></a>于内外俱受、<a id="a-6I"></a>心、<a id="a-6J"></a>法住循受、<a id="a-6K"></a>心、<a id="a-6L"></a>法观，<a id="a-6M"></a>炽然精进具念正知，<a id="a-6N"></a>为欲调伏世贪忧故，<a id="a-6O"></a>随其所应皆应广说。</p>
  <p id="a6P">“善现，<a id="a-6Q"></a>如是菩萨摩诃萨修行般若波罗蜜多时，<a id="a-6R"></a>以无所得而为方便，<a id="a-6S"></a>于内外身俱受、<a id="a-6T"></a>心、<a id="a-6U"></a>法住循身、<a id="a-6V"></a>受、<a id="a-6W"></a>心、<a id="a-6X"></a>法观时，<a id="a-6Y"></a>虽作是观而无所得。</p>
  <p id="a6Z">“善现当知，<a id="a-6a"></a>是为菩萨摩诃萨大乘相。</p>
  <p id="a6b">“复次，<a id="a-6c"></a>善现，<a id="a-6d"></a>菩萨摩诃萨大乘相者，<a id="a-6e"></a>谓四正断。<a id="a-6f"></a>何等为四？<a id="a-6g"></a>善现，<a id="a-6h"></a>若菩萨摩诃萨修行般若波罗蜜多时，<a id="a-6i"></a>以无所得而为方便，<a id="a-6j"></a>于诸未生恶不善法为不生故，<a id="a-6k"></a>生欲策励，<a id="a-6l"></a>发起正勤，<a id="a-6m"></a>策心持心，<a id="a-6n"></a>是为第一。<a id="a-6o"></a>若菩萨摩诃萨修行般若波罗蜜多时，<a id="a-6p"></a>以无所得而为方便，<a id="a-6q"></a>于诸已生恶不善法为永断故，<a id="a-6r"></a>生欲策励，<a id="a-6s"></a>发起正勤，<a id="a-6t"></a>策心持心，<a id="a-6u"></a>是为第二。<a id="a-6v"></a>若菩萨摩诃萨修行般若波罗蜜多时，<a id="a-6w"></a>以无所得而为方便，<a id="a-6x"></a>未生善法为令生故，<a id="a-6y"></a>生欲策励，<a id="a-6z"></a>发起正勤，<a id="a-70"></a>策心持心，<a id="a-71"></a>是为第三。<a id="a-72"></a>若菩萨摩诃萨修行般若波罗蜜多时，<a id="a-73"></a>以无所得而为方便，<a id="a-74"></a>已生善法为令安住，<a id="a-75"></a>不忘增广倍修满故，<a id="a-76"></a>生欲策励，<a id="a-77"></a>发起正勤，<a id="a-78"></a>策心持心，<a id="a-79"></a>是为第四。<a id="a-7A"></a>善现当知，<a id="a-7B"></a>是为菩萨摩诃萨大乘相。</p>
  <p id="a7C">“复次，<a id="a-7D"></a>善现，<a id="a-7E"></a>菩萨摩诃萨大乘相者，<a id="a-7F"></a>谓四神足。<a id="a-7G"></a>何等为四？<a id="a-7H"></a>善现，<a id="a-7I"></a>若菩萨摩诃萨修行般若波罗蜜多时，<a id="a-7J"></a>以无所得而为方便，<a id="a-7K"></a>修欲三摩地断行成就神足，<a id="a-7L"></a>依离、<a id="a-7M"></a>依无染、<a id="a-7N"></a>依灭、<a id="a-7O"></a>回向舍，<a id="a-7P"></a>是为第一。<a id="a-7Q"></a>若菩萨摩诃萨修行般若波罗蜜多时，<a id="a-7R"></a>以无所得而为方便，<a id="a-7S"></a>修勤三摩地断行成就神足，<a id="a-7T"></a>依离、<a id="a-7U"></a>依无染、<a id="a-7V"></a>依灭、<a id="a-7W"></a>回向舍，<a id="a-7X"></a>是为第二。<a id="a-7Y"></a>若菩萨摩诃萨修行般若波罗蜜多时，<a id="a-7Z"></a>以无所得而为方便，<a id="a-7a"></a>修心三摩地断行成就神足，<a id="a-7b"></a>依离、<a id="a-7c"></a>依无染、<a id="a-7d"></a>依灭、<a id="a-7e"></a>回向舍，<a id="a-7f"></a>是为第三。<a id="a-7g"></a>若菩萨摩诃萨修行般若波罗蜜多时，<a id="a-7h"></a>以无所得而为方便，<a id="a-7i"></a>修观三摩地断行成就神足，<a id="a-7j"></a>依离、<a id="a-7k"></a>依无染、<a id="a-7l"></a>依灭、<a id="a-7m"></a>回向舍，<a id="a-7n"></a>是为第四。<a id="a-7o"></a>善现当知，<a id="a-7p"></a>是为菩萨摩诃萨大乘相。</p>
  <p id="a7q">“复次，<a id="a-7r"></a>善现，<a id="a-7s"></a>菩萨摩诃萨大乘相者，<a id="a-7t"></a>谓五根。<a id="a-7u"></a>何等为五？<a id="a-7v"></a>善现，<a id="a-7w"></a>若菩萨摩诃萨修行般若波罗蜜多时，<a id="a-7x"></a>以无所得而为方便，<a id="a-7y"></a>所修信根、<a id="a-7z"></a>精进根、<a id="a-80"></a>念根、<a id="a-81"></a>定根、<a id="a-82"></a>慧根。<a id="a-83"></a>善现当知，<a id="a-84"></a>是为菩萨摩诃萨大乘相。</p>
  <p id="a85">“复次，<a id="a-86"></a>善现，<a id="a-87"></a>菩萨摩诃萨大乘相者，<a id="a-88"></a>谓五力。<a id="a-89"></a>何等为五？<a id="a-8A"></a>善现，<a id="a-8B"></a>若菩萨摩诃萨修行般若波罗蜜多时，<a id="a-8C"></a>以无所得而为方便，<a id="a-8D"></a>所修信力、<a id="a-8E"></a>精进力、<a id="a-8F"></a>念力、<a id="a-8G"></a>定力、<a id="a-8H"></a>慧力。<a id="a-8I"></a>善现当知，<a id="a-8J"></a>是为菩萨摩诃萨大乘相。</p>
  <p id="a8K">“复次，<a id="a-8L"></a>善现，<a id="a-8M"></a>菩萨摩诃萨大乘相者，<a id="a-8N"></a>谓七等觉支。<a id="a-8O"></a>何等为七？<a id="a-8P"></a>善现，<a id="a-8Q"></a>若菩萨摩诃萨修行般若波罗蜜多时，<a id="a-8R"></a>以无所得而为方便，<a id="a-8S"></a>所修念等觉支、<a id="a-8T"></a>择法等觉支、<a id="a-8U"></a>精进等觉支、<a id="a-8V"></a>喜等觉支、<a id="a-8W"></a>轻安等觉支、<a id="a-8X"></a>定等觉支、<a id="a-8Y"></a>舍等觉支，<a id="a-8Z"></a>依离、<a id="a-8a"></a>依无染、<a id="a-8b"></a>依灭、<a id="a-8c"></a>回向舍。<a id="a-8d"></a>善现当知，<a id="a-8e"></a>是为菩萨摩诃萨大乘相。</p>
  <p id="a8f">“复次，<a id="a-8g"></a>善现，<a id="a-8h"></a>菩萨摩诃萨大乘相者，<a id="a-8i"></a>谓八圣道支。<a id="a-8j"></a>何等为八？<a id="a-8k"></a>善现，<a id="a-8l"></a>若菩萨摩诃萨修行般若波罗蜜多时，<a id="a-8m"></a>以无所得而为方便，<a id="a-8n"></a>所修正见、<a id="a-8o"></a>正思惟、<a id="a-8p"></a>正语、<a id="a-8q"></a>正业、<a id="a-8r"></a>正命、<a id="a-8s"></a>正精进、<a id="a-8t"></a>正念、<a id="a-8u"></a>正定，<a id="a-8v"></a>依离、<a id="a-8w"></a>依无染、<a id="a-8x"></a>依灭、<a id="a-8y"></a>回向舍。<a id="a-8z"></a>善现当知，<a id="a-90"></a>是为菩萨摩诃萨大乘相。</p>
  <p id="a91">“复次，<a id="a-92"></a>善现，<a id="a-93"></a>菩萨摩诃萨大乘相者，<a id="a-94"></a>谓三三摩地。<a id="a-95"></a>何等为三？<a id="a-96"></a>善现，<a id="a-97"></a>若菩萨摩诃萨修行般若波罗蜜多时，<a id="a-98"></a>以无所得而为方便，<a id="a-99"></a>观一切法自相皆空，<a id="a-9A"></a>其心安住，<a id="a-9B"></a>名空解脱门，<a id="a-9C"></a>亦名空三摩地，<a id="a-9D"></a>是为第一。<a id="a-9E"></a>若菩萨摩诃萨修行般若波罗蜜多时，<a id="a-9F"></a>以无所得而为方便，<a id="a-9G"></a>观一切法自相空故皆无有相，<a id="a-9H"></a>其心安住，<a id="a-9I"></a>名无相解脱门，<a id="a-9J"></a>亦名无相三摩地，<a id="a-9K"></a>是为第二。<a id="a-9L"></a>若菩萨摩诃萨修行般若波罗蜜多时，<a id="a-9M"></a>以无所得而为方便，<a id="a-9N"></a>观一切法自相空故皆无所愿，<a id="a-9O"></a>其心安住，<a id="a-9P"></a>名无愿解脱门，<a id="a-9Q"></a>亦名无愿三摩地，<a id="a-9R"></a>是为第三。<a id="a-9S"></a>善现当知，<a id="a-9T"></a>是为菩萨摩诃萨大乘相。</p>
  <p id="a9U">“复次，<a id="a-9V"></a>善现，<a id="a-9W"></a>菩萨摩诃萨大乘相者，<a id="a-9X"></a>谓法智、<a id="a-9Y"></a>类智、<a id="a-9Z"></a>世俗智、<a id="a-9a"></a>他心智、<a id="a-9b"></a>苦智、<a id="a-9c"></a>集智、<a id="a-9d"></a>灭智、<a id="a-9e"></a>道智、<a id="a-9f"></a>尽智、<a id="a-9g"></a>无生智、<a id="a-9h"></a>如实智，<a id="a-9i"></a>是为菩萨摩诃萨大乘相。<a id="a-9j"></a>”</p>
  <p id="a9k">尔时，<a id="a-9l"></a>尊者善现白佛言：<a id="a-9m"></a>“世尊，<a id="a-9n"></a>云何法智？<a id="a-9o"></a>”</p>
  <p id="a9p">佛言：<a id="a-9q"></a>“善现，<a id="a-9r"></a>若智以无所得而为方便，<a id="a-9s"></a>知五蕴等差别相转，<a id="a-9t"></a>是为法智。<a id="a-9u"></a>”</p>
  <p id="a9v">“世尊，<a id="a-9w"></a>云何类智？<a id="a-9x"></a>”</p>
  <p id="a9y">“善现，<a id="a-9z"></a>若智以无所得而为方便，<a id="a-A0"></a>知蕴、<a id="a-A1"></a>界、<a id="a-A2"></a>处及诸缘起若总若别是无常等，<a id="a-A3"></a>是为类智。<a id="a-A4"></a>”</p>
  <p id="aA5">“世尊，<a id="a-A6"></a>云何世俗智？<a id="a-A7"></a>”</p>
  <p id="aA8">“善现，<a id="a-A9"></a>若智以无所得而为方便，<a id="a-AA"></a>知一切法假设名字，<a id="a-AB"></a>是为世俗智。<a id="a-AC"></a>”</p>
  <p id="aAD">“世尊，<a id="a-AE"></a>云何他心智？<a id="a-AF"></a>”</p>
  <p id="aAG">“善现，<a id="a-AH"></a>若智以无所得而为方便，<a id="a-AI"></a>知他有情心、<a id="a-AJ"></a>心所法及修行证灭，<a id="a-AK"></a>是为他心智。<a id="a-AL"></a>”</p>
  <p id="aAM">“世尊，<a id="a-AN"></a>云何苦智？<a id="a-AO"></a>”</p>
  <p id="aAP">“善现，<a id="a-AQ"></a>若智以无所得而为方便，<a id="a-AR"></a>知苦应不生，<a id="a-AS"></a>是为苦智。<a id="a-AT"></a>”</p>
  <p id="aAU">“世尊，<a id="a-AV"></a>云何集智？<a id="a-AW"></a>”</p>
  <p id="aAX">“善现，<a id="a-AY"></a>若智以无所得而为方便，<a id="a-AZ"></a>知集应永断，<a id="a-Aa"></a>是为集智。<a id="a-Ab"></a>”</p>
  <p id="aAc">“世尊，<a id="a-Ad"></a>云何灭智？<a id="a-Ae"></a>”</p>
  <p id="aAf">“善现，<a id="a-Ag"></a>若智以无所得而为方便，<a id="a-Ah"></a>知灭应作证，<a id="a-Ai"></a>是为灭智。<a id="a-Aj"></a>”</p>
  <p id="aAk">“世尊，<a id="a-Al"></a>云何道智？<a id="a-Am"></a>”</p>
  <p id="aAn">“善现，<a id="a-Ao"></a>若智以无所得而为方便，<a id="a-Ap"></a>知道应修习，<a id="a-Aq"></a>是为道智。<a id="a-Ar"></a>”</p>
  <p id="aAs">“世尊，<a id="a-At"></a>云何尽智？<a id="a-Au"></a>”</p>
  <p id="aAv">“善现，<a id="a-Aw"></a>若智以无所得而为方便，<a id="a-Ax"></a>知贪、<a id="a-Ay"></a>瞋、<a id="a-Az"></a>痴尽，<a id="a-B0"></a>是为尽智。<a id="a-B1"></a>”</p>
  <p id="aB2">“世尊，<a id="a-B3"></a>云何无生智？<a id="a-B4"></a>”</p>
  <p id="aB5">“善现，<a id="a-B6"></a>若智以无所得而为方便，<a id="a-B7"></a>知有趣不复生，<a id="a-B8"></a>是为无生智。<a id="a-B9"></a>”</p>
  <p id="aBA">“世尊，<a id="a-BB"></a>云何如实智？<a id="a-BC"></a>”</p>
  <p id="aBD">“善现，<a id="a-BE"></a>如来一切智、<a id="a-BF"></a>一切相智，<a id="a-BG"></a>是为如实智。</p>
  <p id="aBH">“善现当知，<a id="a-BI"></a>是为菩萨摩诃萨大乘相。</p>
  <p id="aBJ">“复次，<a id="a-BK"></a>善现，<a id="a-BL"></a>菩萨摩诃萨大乘相者，<a id="a-BM"></a>谓三无漏根。<a id="a-BN"></a>何等为三？<a id="a-BO"></a>谓未知当知根、<a id="a-BP"></a>已知根、<a id="a-BQ"></a>具知根。<a id="a-BR"></a>”</p>
  <p id="aBS">尔时，<a id="a-BT"></a>具寿善现白佛言：<a id="a-BU"></a>“世尊，<a id="a-BV"></a>云何未知当知根？<a id="a-BW"></a>”</p>
  <p id="aBX">佛言：<a id="a-BY"></a>“善现，<a id="a-BZ"></a>若诸学者于诸圣谛未已现观、<a id="a-Ba"></a>未得圣果，<a id="a-Bb"></a>所有信根、<a id="a-Bc"></a>精进根、<a id="a-Bd"></a>念根、<a id="a-Be"></a>定根、<a id="a-Bf"></a>慧根，<a id="a-Bg"></a>是为未知当知根。<a id="a-Bh"></a>”</p>
  <p id="aBi">“世尊，<a id="a-Bj"></a>云何已知根？<a id="a-Bk"></a>”</p>
  <p id="aBl">“善现，<a id="a-Bm"></a>若诸学者于诸圣谛已得现观、<a id="a-Bn"></a>已得圣果，<a id="a-Bo"></a>所有信根、<a id="a-Bp"></a>精进根、<a id="a-Bq"></a>念根、<a id="a-Br"></a>定根、<a id="a-Bs"></a>慧根，<a id="a-Bt"></a>是为已知根。<a id="a-Bu"></a>”</p>
  <p id="aBv">“世尊，<a id="a-Bw"></a>云何具知根？<a id="a-Bx"></a>”</p>
  <p id="aBy">“善现，<a id="a-Bz"></a>谓诸无学者，<a id="a-C0"></a>若阿罗汉、<a id="a-C1"></a>若独觉、<a id="a-C2"></a>若诸菩萨已住十地、<a id="a-C3"></a>若诸如来应正等觉，<a id="a-C4"></a>所有信根、<a id="a-C5"></a>精进根、<a id="a-C6"></a>念根、<a id="a-C7"></a>定根、<a id="a-C8"></a>慧根，<a id="a-C9"></a>是为具知根。</p>
  <p id="aCA">“善现，<a id="a-CB"></a>如是三根，<a id="a-CC"></a>若以无所得而为方便者，<a id="a-CD"></a>当知是为菩萨摩诃萨大乘相。</p>
  <p id="aCE">“复次，<a id="a-CF"></a>善现，<a id="a-CG"></a>菩萨摩诃萨大乘相者，<a id="a-CH"></a>谓三三摩地。<a id="a-CI"></a>何等为三？<a id="a-CJ"></a>谓有寻有伺三摩地、<a id="a-CK"></a>无寻唯伺三摩地、<a id="a-CL"></a>无寻无伺三摩地。<a id="a-CM"></a>”</p>
  <p id="aCN">尔时，<a id="a-CO"></a>具寿善现白佛言：<a id="a-CP"></a>“世尊，<a id="a-CQ"></a>云何有寻有伺三摩地？<a id="a-CR"></a>”</p>
  <p id="aCS">佛言：<a id="a-CT"></a>“善现，<a id="a-CU"></a>若离欲恶不善法，<a id="a-CV"></a>有寻有伺，<a id="a-CW"></a>离生喜乐，<a id="a-CX"></a>入初静虑具足住，<a id="a-CY"></a>是为有寻有伺三摩地。<a id="a-CZ"></a>”</p>
  <p id="aCa">“世尊，<a id="a-Cb"></a>云何无寻唯伺三摩地？<a id="a-Cc"></a>”</p>
  <p id="aCd">“善现，<a id="a-Ce"></a>若初静虑、<a id="a-Cf"></a>第二静虑中间定，<a id="a-Cg"></a>是为无寻唯伺三摩地。<a id="a-Ch"></a>”</p>
  <p id="aCi">“世尊，<a id="a-Cj"></a>云何无寻无伺三摩地？<a id="a-Ck"></a>”</p>
  <p id="aCl">“善现，<a id="a-Cm"></a>若第三静虑乃至非想非非想处，<a id="a-Cn"></a>是为无寻无伺三摩地。</p>
  <p id="aCo">“善现，<a id="a-Cp"></a>如是三三摩地，<a id="a-Cq"></a>若以无所得而为方便者，<a id="a-Cr"></a>当知是为菩萨摩诃萨大乘相。</p>
  <p id="aCs">“复次，<a id="a-Ct"></a>善现，<a id="a-Cu"></a>菩萨摩诃萨大乘相者，<a id="a-Cv"></a>谓十随念。<a id="a-Cw"></a>何等为十？<a id="a-Cx"></a>谓佛随念、<a id="a-Cy"></a>法随念、<a id="a-Cz"></a>僧随念、<a id="a-D0"></a>戒随念、<a id="a-D1"></a>舍随念、<a id="a-D2"></a>天随念、<a id="a-D3"></a>寂静厌离随念、<a id="a-D4"></a>入出息随念、<a id="a-D5"></a>身随念、<a id="a-D6"></a>死随念。<a id="a-D7"></a>善现，<a id="a-D8"></a>如是十随念，<a id="a-D9"></a>若以无所得而为方便者，<a id="a-DA"></a>当知是为菩萨摩诃萨大乘相。</p>
  <p id="aDB">“复次，<a id="a-DC"></a>善现，<a id="a-DD"></a>菩萨摩诃萨大乘相者，<a id="a-DE"></a>谓四静虑、<a id="a-DF"></a>四无量、<a id="a-DG"></a>四无色定、<a id="a-DH"></a>八解脱、<a id="a-DI"></a>八胜处、<a id="a-DJ"></a>九次第定、<a id="a-DK"></a>十遍处等所有善法，<a id="a-DL"></a>以无所得为方便者，<a id="a-DM"></a>当知是为菩萨摩诃萨大乘相。</p>
  <p id="aDN">“复次，<a id="a-DO"></a>善现，<a id="a-DP"></a>菩萨摩诃萨大乘相者，<a id="a-DQ"></a>谓佛十力。<a id="a-DR"></a>何等为十？<a id="a-DS"></a>谓处非处智力、<a id="a-DT"></a>业异熟智力、<a id="a-DU"></a>种种界智力、<a id="a-DV"></a>种种胜解智力、<a id="a-DW"></a>根胜劣智力、<a id="a-DX"></a>遍行行智力、<a id="a-DY"></a>静虑解脱等持等至杂染清净智力、<a id="a-DZ"></a>宿住随念智力、<a id="a-Da"></a>死生智力、<a id="a-Db"></a>漏尽智力。<a id="a-Dc"></a>”</p>
  <p id="aDd">尔时，<a id="a-De"></a>具寿善现白佛言：<a id="a-Df"></a>“世尊，<a id="a-Dg"></a>云何处非处智力？<a id="a-Dh"></a>”</p>
  <p id="aDi">佛言：<a id="a-Dj"></a>“善现，<a id="a-Dk"></a>若以无所得为方便，<a id="a-Dl"></a>如实了知因果等法处非处相，<a id="a-Dm"></a>是为处非处智力。<a id="a-Dn"></a>”</p>
  <p id="aDo">“世尊，<a id="a-Dp"></a>云何业异熟智力？<a id="a-Dq"></a>”</p>
  <p id="aDr">“善现，<a id="a-Ds"></a>若以无所得为方便，<a id="a-Dt"></a>如实了知诸有情类过去、<a id="a-Du"></a>未来、<a id="a-Dv"></a>现在诸业法受种种因果相，<a id="a-Dw"></a>是为业异熟智力。<a id="a-Dx"></a>”</p>
  <p id="aDy">“世尊，<a id="a-Dz"></a>云何种种界智力？<a id="a-E0"></a>”</p>
  <p id="aE1">“善现，<a id="a-E2"></a>若以无所得为方便，<a id="a-E3"></a>如实了知诸有情类无量界相，<a id="a-E4"></a>是为种种界智力。<a id="a-E5"></a>”</p>
  <p id="aE6">“世尊，<a id="a-E7"></a>云何种种胜解智力？<a id="a-E8"></a>”</p>
  <p id="aE9">“善现，<a id="a-EA"></a>若以无所得为方便，<a id="a-EB"></a>如实了知诸有情类无量胜解相，<a id="a-EC"></a>是为种种胜解智力。<a id="a-ED"></a>”</p>
  <p id="aEE">“世尊，<a id="a-EF"></a>云何根胜劣智力？<a id="a-EG"></a>”</p>
  <p id="aEH">“善现，<a id="a-EI"></a>若以无所得为方便，<a id="a-EJ"></a>如实了知诸有情类根胜劣相，<a id="a-EK"></a>是为根胜劣智力。<a id="a-EL"></a>”</p>
  <p id="aEM">“世尊，<a id="a-EN"></a>云何遍行行智力？<a id="a-EO"></a>”</p>
  <p id="aEP">“善现，<a id="a-EQ"></a>若以无所得为方便，<a id="a-ER"></a>如实了知诸有情类遍行行相，<a id="a-ES"></a>是为遍行行智力。<a id="a-ET"></a>”</p>
  <p id="aEU">“世尊，<a id="a-EV"></a>云何静虑解脱等持等至杂染清净智力？<a id="a-EW"></a>”</p>
  <p id="aEX">“善现，<a id="a-EY"></a>若以无所得为方便，<a id="a-EZ"></a>如实了知诸有情类静虑、<a id="a-Ea"></a>解脱、<a id="a-Eb"></a>等持、<a id="a-Ec"></a>等至、<a id="a-Ed"></a>杂染、<a id="a-Ee"></a>清净、<a id="a-Ef"></a>根、<a id="a-Eg"></a>力、<a id="a-Eh"></a>觉支、<a id="a-Ei"></a>道支等相，<a id="a-Ej"></a>是为静虑解脱等持等至杂染清净智力。<a id="a-Ek"></a>”</p>
  <p id="aEl">“世尊，<a id="a-Em"></a>云何宿住随念智力？<a id="a-En"></a>”</p>
  <p id="aEo">“善现，<a id="a-Ep"></a>若以无所得为方便，<a id="a-Eq"></a>如实了知诸有情类无量无数宿住事相，<a id="a-Er"></a>是为宿住随念智力。<a id="a-Es"></a>”</p>
  <p id="aEt">“世尊，<a id="a-Eu"></a>云何死生智力？<a id="a-Ev"></a>”</p>
  <p id="aEw">“善现，<a id="a-Ex"></a>若以无所得为方便，<a id="a-Ey"></a>如实了知诸有情类无量无数死生事相，<a id="a-Ez"></a>是为死生智力。<a id="a-F0"></a>”</p>
  <p id="aF1">“世尊，<a id="a-F2"></a>云何漏尽智力？<a id="a-F3"></a>”</p>
  <p id="aF4">“善现，<a id="a-F5"></a>若以无所得为方便，<a id="a-F6"></a>如实了知诸漏永尽，<a id="a-F7"></a>无漏心解脱、<a id="a-F8"></a>无漏慧解脱，<a id="a-F9"></a>于现法中自作证具足住，<a id="a-FA"></a>能正了知我生已尽、<a id="a-FB"></a>梵行已立、<a id="a-FC"></a>所作已办、<a id="a-FD"></a>不受后有，<a id="a-FE"></a>是为漏尽智力。</p>
  <p id="aFF">“善现当知，<a id="a-FG"></a>是为菩萨摩诃萨大乘相。</p>
  <p id="aFH">“复次，<a id="a-FI"></a>善现，<a id="a-FJ"></a>菩萨摩诃萨大乘相者，<a id="a-FK"></a>谓四无所畏。<a id="a-FL"></a>何等为四？<a id="a-FM"></a>谓正等觉无畏、<a id="a-FN"></a>漏尽无畏、<a id="a-FO"></a>障法无畏、<a id="a-FP"></a>尽苦道无畏。<a id="a-FQ"></a>”</p>
  <p id="aFR">尔时，<a id="a-FS"></a>具寿善现白佛言：<a id="a-FT"></a>“世尊，<a id="a-FU"></a>云何正等觉无畏？<a id="a-FV"></a>”</p>
  <p id="aFW">佛言：<a id="a-FX"></a>“善现，<a id="a-FY"></a>若以无所得为方便，<a id="a-FZ"></a>自称我是正等觉者，<a id="a-Fa"></a>设有沙门、<a id="a-Fb"></a>若婆罗门、<a id="a-Fc"></a>若天魔梵、<a id="a-Fd"></a>或余世间，<a id="a-Fe"></a>依法立难及令忆念，<a id="a-Ff"></a>言于是法非正等觉，<a id="a-Fg"></a>我于彼难正见无由。<a id="a-Fh"></a>以于彼难见无由故，<a id="a-Fi"></a>得安隐住无怖无畏，<a id="a-Fj"></a>自称我处大仙尊位，<a id="a-Fk"></a>于大众中正师子吼，<a id="a-Fl"></a>转妙梵轮。<a id="a-Fm"></a>其轮清净正真无上，<a id="a-Fn"></a>一切沙门、<a id="a-Fo"></a>若婆罗门、<a id="a-Fp"></a>若天魔梵、<a id="a-Fq"></a>或余世间，<a id="a-Fr"></a>皆无有能如法转者。<a id="a-Fs"></a>是为正等觉无畏。<a id="a-Ft"></a>”</p>
  <p id="aFu">“世尊，<a id="a-Fv"></a>云何漏尽无畏？<a id="a-Fw"></a>”</p>
  <p id="aFx">“善现，<a id="a-Fy"></a>若以无所得为方便，<a id="a-Fz"></a>自称我已永尽诸漏，<a id="a-G0"></a>设有沙门、<a id="a-G1"></a>若婆罗门、<a id="a-G2"></a>若天魔梵、<a id="a-G3"></a>或余世间，<a id="a-G4"></a>依法立难及令忆念，<a id="a-G5"></a>言有如是漏未永尽，<a id="a-G6"></a>我于彼难正见无由。<a id="a-G7"></a>以于彼难见无由故，<a id="a-G8"></a>得安隐住无怖无畏，<a id="a-G9"></a>自称我处大仙尊位，<a id="a-GA"></a>于大众中正师子吼，<a id="a-GB"></a>转妙梵轮。<a id="a-GC"></a>其轮清净正真无上，<a id="a-GD"></a>一切沙门、<a id="a-GE"></a>若婆罗门、<a id="a-GF"></a>若天魔梵、<a id="a-GG"></a>或余世间，<a id="a-GH"></a>皆无有能如法转者。<a id="a-GI"></a>是为漏尽无畏。<a id="a-GJ"></a>”</p>
  <p id="aGK">“世尊，<a id="a-GL"></a>云何障法无畏？<a id="a-GM"></a>”</p>
  <p id="aGN">“善现，<a id="a-GO"></a>若以无所得为方便，<a id="a-GP"></a>为诸弟子说障道法，<a id="a-GQ"></a>设有沙门、<a id="a-GR"></a>若婆罗门、<a id="a-GS"></a>若天魔梵、<a id="a-GT"></a>或余世间，<a id="a-GU"></a>依法立难及令忆念，<a id="a-GV"></a>言习此法不能障道，<a id="a-GW"></a>我于彼难正见无由。<a id="a-GX"></a>以于彼难见无由故，<a id="a-GY"></a>得安隐住无怖无畏，<a id="a-GZ"></a>自称我处大仙尊位，<a id="a-Ga"></a>于大众中正师子吼，<a id="a-Gb"></a>转妙梵轮。<a id="a-Gc"></a>其轮清净正真无上，<a id="a-Gd"></a>一切沙门、<a id="a-Ge"></a>若婆罗门、<a id="a-Gf"></a>若天魔梵、<a id="a-Gg"></a>或余世间，<a id="a-Gh"></a>皆无有能如法转者。<a id="a-Gi"></a>是为障法无畏。<a id="a-Gj"></a>”</p>
  <p id="aGk">“世尊，<a id="a-Gl"></a>云何尽苦道无畏？<a id="a-Gm"></a>”</p>
  <p id="aGn">“善现，<a id="a-Go"></a>若以无所得为方便，<a id="a-Gp"></a>为诸弟子说尽苦道，<a id="a-Gq"></a>设有沙门、<a id="a-Gr"></a>若婆罗门、<a id="a-Gs"></a>若天魔梵、<a id="a-Gt"></a>或余世间，<a id="a-Gu"></a>依法立难及令忆念，<a id="a-Gv"></a>言修此道不能尽苦，<a id="a-Gw"></a>我于彼难正见无由。<a id="a-Gx"></a>以于彼难见无由故，<a id="a-Gy"></a>得安隐住无怖无畏，<a id="a-Gz"></a>自称我处大仙尊位，<a id="a-H0"></a>于大众中正师子吼，<a id="a-H1"></a>转妙梵轮。<a id="a-H2"></a>其轮清净正真无上，<a id="a-H3"></a>一切沙门、<a id="a-H4"></a>若婆罗门、<a id="a-H5"></a>若天魔梵、<a id="a-H6"></a>或余世间，<a id="a-H7"></a>皆无有能如法转者。<a id="a-H8"></a>是为尽苦道无畏。</p>
  <p id="aH9">“善现当知，<a id="a-HA"></a>是为菩萨摩诃萨大乘相。</p>
  <p id="aHB">“复次，<a id="a-HC"></a>善现，<a id="a-HD"></a>菩萨摩诃萨大乘相者，<a id="a-HE"></a>谓四无礙解。<a id="a-HF"></a>何等为四？<a id="a-HG"></a>谓义无礙解、<a id="a-HH"></a>法无礙解、<a id="a-HI"></a>词无礙解、<a id="a-HJ"></a>辩无礙解。<a id="a-HK"></a>善现，<a id="a-HL"></a>如是四无礙解，<a id="a-HM"></a>若以无所得为方便，<a id="a-HN"></a>当知是为菩萨摩诃萨大乘相。</p>
  <p id="aHO">“复次，<a id="a-HP"></a>善现，<a id="a-HQ"></a>菩萨摩诃萨大乘相者，<a id="a-HR"></a>谓大慈、<a id="a-HS"></a>大悲、<a id="a-HT"></a>大喜、<a id="a-HU"></a>大舍、<a id="a-HV"></a>五眼、<a id="a-HW"></a>六神通、<a id="a-HX"></a>一切智、<a id="a-HY"></a>道相智、<a id="a-HZ"></a>一切相智。<a id="a-Ha"></a>善现，<a id="a-Hb"></a>如是等法，<a id="a-Hc"></a>若以无所得为方便，<a id="a-Hd"></a>当知是为菩萨摩诃萨大乘相。</p>
  <p id="aHe">“复次，<a id="a-Hf"></a>善现，<a id="a-Hg"></a>菩萨摩诃萨大乘相者，<a id="a-Hh"></a>谓十八佛不共法。<a id="a-Hi"></a>何等十八？<a id="a-Hj"></a>谓我如来、<a id="a-Hk"></a>应、<a id="a-Hl"></a>正等觉从初证得阿耨多罗三藐三菩提夜，<a id="a-Hm"></a>乃至最后所作已办入无余依大涅槃夜，<a id="a-Hn"></a>于其中间：<a id="a-Ho"></a>常无误失，<a id="a-Hp"></a>无卒暴音，<a id="a-Hq"></a>无忘失念，<a id="a-Hr"></a>无不定心，<a id="a-Hs"></a>无种种想，<a id="a-Ht"></a>无不择舍，<a id="a-Hu"></a>志欲无退，<a id="a-Hv"></a>精进无退，<a id="a-Hw"></a>念无退，<a id="a-Hx"></a>慧无退，<a id="a-Hy"></a>解脱无退，<a id="a-Hz"></a>解脱知见无退，<a id="a-I0"></a>一切身业智为前导随智而转，<a id="a-I1"></a>一切语业智为前导随智而转，<a id="a-I2"></a>一切意业智为前导随智而转，<a id="a-I3"></a>于过去世所起智见无著无礙，<a id="a-I4"></a>于未来世所起智见无著无礙，<a id="a-I5"></a>于现在世所起智见无著无礙。<a id="a-I6"></a>善现，<a id="a-I7"></a>如是十八佛不共法，<a id="a-I8"></a>无不皆以无所得为方便，<a id="a-I9"></a>当知是为菩萨摩诃萨大乘相。</p>
  <p id="aIA">“复次，<a id="a-IB"></a>善现，<a id="a-IC"></a>菩萨摩诃萨大乘相者，<a id="a-ID"></a>谓诸文字陀罗尼门。<a id="a-IE"></a>”</p>
  <p id="aIF">尔时，<a id="a-IG"></a>具寿善现白佛言：<a id="a-IH"></a>“世尊，<a id="a-II"></a>云何文字陀罗尼门？<a id="a-IJ"></a>”</p>
  <p id="aIK">佛言：<a id="a-IL"></a>“善现，<a id="a-IM"></a>字平等性、<a id="a-IN"></a>语平等性，<a id="a-IO"></a>言说理趣平等性入诸字门，<a id="a-IP"></a>是为文字陀罗尼门。<a id="a-IQ"></a>”</p>
  <p id="aIR">“世尊，<a id="a-IS"></a>云何入诸字门？<a id="a-IT"></a>”</p>
  <p id="aIU">“善现，<a id="a-IV"></a>若菩萨摩诃萨修行般若波罗蜜多时，<a id="a-IW"></a>以无所得而为方便，<a id="a-IX"></a>入[(哀-口)@可]字门，<a id="a-IY"></a>悟一切法本不生故；<a id="a-IZ"></a>入洛字门，<a id="a-Ia"></a>悟一切法离尘垢故；<a id="a-Ib"></a>入跛字门，<a id="a-Ic"></a>悟一切法胜义教故；<a id="a-Id"></a>入者字门，<a id="a-Ie"></a>悟一切法无死生故；<a id="a-If"></a>入娜字门，<a id="a-Ig"></a>悟一切法远离名相无得失故；<a id="a-Ih"></a>入砢字门，<a id="a-Ii"></a>悟一切法出世间故，<a id="a-Ij"></a>爱支因缘永不现故；<a id="a-Ik"></a>入柁字门，<a id="a-Il"></a>悟一切法调伏寂静真如平等无分别故；<a id="a-Im"></a>入婆字门，<a id="a-In"></a>悟一切法离系缚故；<a id="a-Io"></a>入茶字门，<a id="a-Ip"></a>悟一切法离热矫秽得清净故；<a id="a-Iq"></a>入沙字门，<a id="a-Ir"></a>悟一切法无挂礙故；<a id="a-Is"></a>入缚字门，<a id="a-It"></a>悟一切法言音道断故；<a id="a-Iu"></a>入[多+页]字门，<a id="a-Iv"></a>悟一切法真如不动故；<a id="a-Iw"></a>入也字门，<a id="a-Ix"></a>悟一切法如实不生故；<a id="a-Iy"></a>入瑟吒字门，<a id="a-Iz"></a>悟一切法制伏任持相不可得故；<a id="a-J0"></a>入迦字门，<a id="a-J1"></a>悟一切法作者不可得故；<a id="a-J2"></a>入娑字门，<a id="a-J3"></a>悟一切法时平等性不可得故；<a id="a-J4"></a>入磨字门，<a id="a-J5"></a>悟一切法我及我所性不可得故；<a id="a-J6"></a>入伽字门，<a id="a-J7"></a>悟一切法行取性不可得故；<a id="a-J8"></a>入他字门，<a id="a-J9"></a>悟一切法处所不可得故；<a id="a-JA"></a>入阇字门，<a id="a-JB"></a>悟一切法生起不可得故；<a id="a-JC"></a>入湿缚字门，<a id="a-JD"></a>悟一切法安隐性不可得故；<a id="a-JE"></a>入达字门，<a id="a-JF"></a>悟一切法界性不可得故；<a id="a-JG"></a>入舍字门，<a id="a-JH"></a>悟一切法寂静性不可得故；<a id="a-JI"></a>入佉字门，<a id="a-JJ"></a>悟一切法如虚空性不可得故；<a id="a-JK"></a>入羼字门，<a id="a-JL"></a>悟一切法穷尽性不可得故；<a id="a-JM"></a>入萨[多+页]字门，<a id="a-JN"></a>悟一切法任持处非处令不动转性不可得故；<a id="a-JO"></a>入若字门，<a id="a-JP"></a>悟一切法所了知性不可得故；<a id="a-JQ"></a>入辣他字门，<a id="a-JR"></a>悟一切法执著义性不可得故；<a id="a-JS"></a>入呵字门，<a id="a-JT"></a>悟一切法因性不可得故；<a id="a-JU"></a>入薄字门，<a id="a-JV"></a>悟一切法可破坏性不可得故；<a id="a-JW"></a>入绰字门，<a id="a-JX"></a>悟一切法欲乐覆性不可得故；<a id="a-JY"></a>入飒磨字门，<a id="a-JZ"></a>悟一切法可忆念性不可得故；<a id="a-Ja"></a>入嗑缚字门，<a id="a-Jb"></a>悟一切法可呼召性不可得故；<a id="a-Jc"></a>入蹉字门，<a id="a-Jd"></a>悟一切法勇健性不可得故；<a id="a-Je"></a>入键字门，<a id="a-Jf"></a>悟一切法厚平等性不可得故；<a id="a-Jg"></a>入搋字门，<a id="a-Jh"></a>悟一切法积集性不可得故；<a id="a-Ji"></a>入拏字门，<a id="a-Jj"></a>悟一切法离诸喧诤，<a id="a-Jk"></a>无往无来，<a id="a-Jl"></a>行住坐卧不可得故；<a id="a-Jm"></a>入颇字门，<a id="a-Jn"></a>悟一切法遍满果报不可得故；<a id="a-Jo"></a>入塞迦字门，<a id="a-Jp"></a>悟一切法聚积蕴性不可得故；<a id="a-Jq"></a>入逸娑字门，<a id="a-Jr"></a>悟一切法衰老性相不可得故；<a id="a-Js"></a>入酌字门，<a id="a-Jt"></a>悟一切法聚集足迹不可得故；<a id="a-Ju"></a>入吒字门，<a id="a-Jv"></a>悟一切法相驱迫性不可得故；<a id="a-Jw"></a>入择字门，<a id="a-Jx"></a>悟一切法究竟处所不可得故。</p>
  <p id="aJy">“善现，<a id="a-Jz"></a>如是字门是能悟入法空边际，<a id="a-K0"></a>除如是字表诸法空更不可得。<a id="a-K1"></a>何以故？<a id="a-K2"></a>善现，<a id="a-K3"></a>如是字义，<a id="a-K4"></a>不可宣说，<a id="a-K5"></a>不可显示，<a id="a-K6"></a>不可执取，<a id="a-K7"></a>不可书持，<a id="a-K8"></a>不可观察，<a id="a-K9"></a>离诸相故。<a id="a-KA"></a>善现，<a id="a-KB"></a>譬如虚空是一切物所归趣处，<a id="a-KC"></a>此诸字门亦复如是，<a id="a-KD"></a>诸法空义皆入此门方得显了。</p>
  <p id="aKE">“善现，<a id="a-KF"></a>入此[(哀-口)@可]字等，<a id="a-KG"></a>名入诸字门。<a id="a-KH"></a>善现，<a id="a-KI"></a>若菩萨摩诃萨于如是入诸字门得善巧智，<a id="a-KJ"></a>于诸言音所诠、<a id="a-KK"></a>所表皆无挂礙，<a id="a-KL"></a>于一切法平等空性尽能证持，<a id="a-KM"></a>于众言音咸得善巧。</p>
  <p id="aKN">“善现，<a id="a-KO"></a>若菩萨摩诃萨能听如是入诸字门印相、<a id="a-KP"></a>印句，<a id="a-KQ"></a>闻已受持、<a id="a-KR"></a>读诵通利、<a id="a-KS"></a>为他解说不贪名利，<a id="a-KT"></a>由此因缘得二十种殊胜功德。<a id="a-KU"></a>何等二十？<a id="a-KV"></a>谓得强忆念，<a id="a-KW"></a>得胜惭愧，<a id="a-KX"></a>得坚固力，<a id="a-KY"></a>得法旨趣，<a id="a-KZ"></a>得增上觉，<a id="a-Ka"></a>得殊胜慧，<a id="a-Kb"></a>得无礙辩，<a id="a-Kc"></a>得总持门，<a id="a-Kd"></a>得无疑惑，<a id="a-Ke"></a>得违顺语不生恚爱，<a id="a-Kf"></a>得无高下平等而住，<a id="a-Kg"></a>得于有情言音善巧，<a id="a-Kh"></a>得蕴善巧、<a id="a-Ki"></a>处善巧、<a id="a-Kj"></a>界善巧，<a id="a-Kk"></a>得缘起善巧、<a id="a-Kl"></a>因善巧、<a id="a-Km"></a>缘善巧、<a id="a-Kn"></a>法善巧，<a id="a-Ko"></a>得根胜劣智善巧、<a id="a-Kp"></a>他心智善巧，<a id="a-Kq"></a>得观星历善巧，<a id="a-Kr"></a>得天耳智善巧、<a id="a-Ks"></a>宿住随念智善巧、<a id="a-Kt"></a>神境智善巧、<a id="a-Ku"></a>死生智善巧，<a id="a-Kv"></a>得漏尽智善巧，<a id="a-Kw"></a>得说处非处智善巧，<a id="a-Kx"></a>得往来等威仪路善巧。<a id="a-Ky"></a>善现，<a id="a-Kz"></a>是为得二十种殊胜功德。</p>
  <p id="aL0">“善现，<a id="a-L1"></a>若菩萨摩诃萨修行般若波罗蜜多时，<a id="a-L2"></a>以无所得而为方便，<a id="a-L3"></a>所得文字陀罗尼门，<a id="a-L4"></a>当知是为菩萨摩诃萨大乘相。<a id="a-L5"></a>”</p>
  <p id="aL6">佛告善现：<a id="a-L7"></a>“汝问‘云何当知菩萨摩诃萨发趣大乘？<a id="a-L8"></a>’者，<a id="a-L9"></a>善现，<a id="a-LA"></a>若菩萨摩诃萨修行六波罗蜜多时，<a id="a-LB"></a>从一地趣一地，<a id="a-LC"></a>当知是为菩萨摩诃萨发趣大乘。<a id="a-LD"></a>”</p>
  <p id="aLE">尔时，<a id="a-LF"></a>具寿善现白佛言：<a id="a-LG"></a>“世尊，<a id="a-LH"></a>云何菩萨摩诃萨修行六波罗蜜多时，<a id="a-LI"></a>从一地趣一地？<a id="a-LJ"></a>”</p>
  <p id="aLK">佛言：<a id="a-LL"></a>“善现，<a id="a-LM"></a>若菩萨摩诃萨知一切法无所从来亦无所趣。<a id="a-LN"></a>何以故？<a id="a-LO"></a>以一切法无去无来、<a id="a-LP"></a>无从无趣，<a id="a-LQ"></a>由彼诸法无变坏故。<a id="a-LR"></a>是菩萨摩诃萨于所从趣地不恃不思惟，<a id="a-LS"></a>虽修治地业而不见彼地。<a id="a-LT"></a>善现，<a id="a-LU"></a>是为菩萨摩诃萨修行六波罗蜜多时，<a id="a-LV"></a>从一地趣一地。<a id="a-LW"></a>”</p>
  <p id="aLX">“世尊，<a id="a-LY"></a>何谓菩萨摩诃萨修治地业？<a id="a-LZ"></a>”</p>
  <p id="aLa">“善现，<a id="a-Lb"></a>菩萨摩诃萨住初极喜地时，<a id="a-Lc"></a>应善修治十种胜业。<a id="a-Ld"></a>何等为十？<a id="a-Le"></a>一者、<a id="a-Lf"></a>以无所得而为方便，<a id="a-Lg"></a>修治净胜意乐业，<a id="a-Lh"></a>胜意乐事不可得故；<a id="a-Li"></a>二者、<a id="a-Lj"></a>以无所得而为方便，<a id="a-Lk"></a>修治一切有情平等心业，<a id="a-Ll"></a>一切有情不可得故；<a id="a-Lm"></a>三者、<a id="a-Ln"></a>以无所得而为方便，<a id="a-Lo"></a>修治布施业，<a id="a-Lp"></a>施者、<a id="a-Lq"></a>受者及所施物不可得故；<a id="a-Lr"></a>四者、<a id="a-Ls"></a>以无所得而为方便，<a id="a-Lt"></a>修治亲近善友业，<a id="a-Lu"></a>善友、<a id="a-Lv"></a>恶友无二相故；<a id="a-Lw"></a>五者、<a id="a-Lx"></a>以无所得而为方便，<a id="a-Ly"></a>修治求法业，<a id="a-Lz"></a>诸所求法不可得故；<a id="a-M0"></a>六者、<a id="a-M1"></a>以无所得而为方便，<a id="a-M2"></a>修治常乐出家业，<a id="a-M3"></a>所弃舍家不可得故；<a id="a-M4"></a>七者、<a id="a-M5"></a>以无所得而为方便，<a id="a-M6"></a>修治爱乐佛身业，<a id="a-M7"></a>诸相随好不可得故；<a id="a-M8"></a>八者、<a id="a-M9"></a>以无所得而为方便，<a id="a-MA"></a>修治开阐法教业，<a id="a-MB"></a>所分别法不可得故；<a id="a-MC"></a>九者、<a id="a-MD"></a>以无所得而为方便，<a id="a-ME"></a>修治破憍慢业，<a id="a-MF"></a>诸兴盛法不可得故；<a id="a-MG"></a>十者、<a id="a-MH"></a>以无所得而为方便，<a id="a-MI"></a>修治恒谛语业，<a id="a-MJ"></a>一切语性不可得故。<a id="a-MK"></a>善现，<a id="a-ML"></a>菩萨摩诃萨住初极喜地时，<a id="a-MM"></a>应善修治如是十种胜业。</p>
  <p id="aMN">“复次，<a id="a-MO"></a>善现，<a id="a-MP"></a>菩萨摩诃萨住第二离垢地时，<a id="a-MQ"></a>应于八法思惟修习速令圆满。<a id="a-MR"></a>何等为八？<a id="a-MS"></a>一者、<a id="a-MT"></a>清净禁戒；<a id="a-MU"></a>二者、<a id="a-MV"></a>知恩报恩；<a id="a-MW"></a>三者、<a id="a-MX"></a>住安忍力；<a id="a-MY"></a>四者、<a id="a-MZ"></a>受胜欢喜；<a id="a-Ma"></a>五者、<a id="a-Mb"></a>不舍有情；<a id="a-Mc"></a>六者、<a id="a-Md"></a>恒起大悲；<a id="a-Me"></a>七者、<a id="a-Mf"></a>于诸师长以敬信心，<a id="a-Mg"></a>谘承供养如事佛想；<a id="a-Mh"></a>八者、<a id="a-Mi"></a>勤求修习波罗蜜多。<a id="a-Mj"></a>善现，<a id="a-Mk"></a>菩萨摩诃萨住第二离垢地时，<a id="a-Ml"></a>应于如是八法思惟修习速令圆满。</p>
  <p id="aMm">“复次，<a id="a-Mn"></a>善现，<a id="a-Mo"></a>菩萨摩诃萨住第三发光地时，<a id="a-Mp"></a>应住五法。<a id="a-Mq"></a>何等为五？<a id="a-Mr"></a>一者、<a id="a-Ms"></a>勤求多闻尝无厌足，<a id="a-Mt"></a>于所闻法不著文字；<a id="a-Mu"></a>二者、<a id="a-Mv"></a>以无染心常行法施，<a id="a-Mw"></a>虽广开化而不自高；<a id="a-Mx"></a>三者、<a id="a-My"></a>为严净土植诸善根，<a id="a-Mz"></a>虽用回向而不自举；<a id="a-N0"></a>四者、<a id="a-N1"></a>为化有情，<a id="a-N2"></a>虽不厌倦无边生死而不自高；<a id="a-N3"></a>五者、<a id="a-N4"></a>虽住惭愧而无所著。<a id="a-N5"></a>善现，<a id="a-N6"></a>菩萨摩诃萨住第三发光地时，<a id="a-N7"></a>应常安住如是五法。</p>
  <p id="aN8">“复次，<a id="a-N9"></a>善现，<a id="a-NA"></a>菩萨摩诃萨住第四焰慧地时，<a id="a-NB"></a>应住十法常行不舍。<a id="a-NC"></a>何等为十？<a id="a-ND"></a>一者、<a id="a-NE"></a>住阿练若常不舍离；<a id="a-NF"></a>二者、<a id="a-NG"></a>少欲；<a id="a-NH"></a>三者、<a id="a-NI"></a>喜足；<a id="a-NJ"></a>四者、<a id="a-NK"></a>常不舍离杜多功德；<a id="a-NL"></a>五者、<a id="a-NM"></a>于诸学处未曾弃舍；<a id="a-NN"></a>六者、<a id="a-NO"></a>于诸欲乐深生厌离；<a id="a-NP"></a>七者、<a id="a-NQ"></a>常乐发起寂灭俱心；<a id="a-NR"></a>八者、<a id="a-NS"></a>舍诸所有；<a id="a-NT"></a>九者、<a id="a-NU"></a>心不滞没；<a id="a-NV"></a>十者、<a id="a-NW"></a>于诸所有无所顾恋。<a id="a-NX"></a>善现，<a id="a-NY"></a>菩萨摩诃萨住第四焰慧地时，<a id="a-NZ"></a>应住如是十法常行不舍。</p>
 </body>
</html>