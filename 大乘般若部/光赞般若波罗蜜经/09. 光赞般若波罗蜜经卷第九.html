<!doctype html>
<html id="z3IBTBEB1" data-ver="1456">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘般若部">
  <meta period="西晋">
 </head>
 <body>
  <h1 id="a1">光赞般若波罗蜜经卷第九</h1>
  <h2 id="a2">观品第十七</h2>
  <p id="a3">佛告须菩提：<a id="a-4"></a>“菩萨摩诃萨摩诃衍者，<a id="a-5"></a>谓四意止。<a id="a-6"></a>何谓四意止？<a id="a-7"></a>内自观身不与身俱，<a id="a-8"></a>亦不想念，<a id="a-9"></a>亦不得身，<a id="a-A"></a>观于外身不与身俱，<a id="a-B"></a>亦不想念，<a id="a-C"></a>亦不得身，<a id="a-D"></a>于是安详调御其意，<a id="a-E"></a>观于世间无明愁戚；<a id="a-F"></a>内观痛痒彼心法者，<a id="a-G"></a>于是安详调御其意，<a id="a-H"></a>睹于世间无明愁戚，<a id="a-I"></a>观外痛痒不与痛痒俱，<a id="a-J"></a>亦不想念，<a id="a-K"></a>亦不得身；<a id="a-L"></a>观内思想不与想俱，<a id="a-M"></a>亦无想念，<a id="a-N"></a>不得思想，<a id="a-O"></a>观外思想不与想俱，<a id="a-P"></a>亦无想念，<a id="a-Q"></a>不得思想；<a id="a-R"></a>观于内法不与法俱，<a id="a-S"></a>亦无法想，<a id="a-T"></a>亦不得法，<a id="a-U"></a>观于外法不与法俱，<a id="a-V"></a>亦无法念，<a id="a-W"></a>亦不得法，<a id="a-X"></a>于是寂然调御其意，<a id="a-Y"></a>于世无明愁戚之事。</p>
  <p id="aZ">“何谓，<a id="a-a"></a>须菩提，<a id="a-b"></a>菩萨摩诃萨内观身？<a id="a-c"></a>于此菩萨摩诃萨，<a id="a-d"></a>知心所行若住已住，<a id="a-e"></a>亦知已坐当坐，<a id="a-f"></a>亦知行卧已当行卧，<a id="a-g"></a>如身应住所志所趣皆悉知之，<a id="a-h"></a>是为菩萨摩诃萨观内身也，<a id="a-i"></a>于是安详调御其意，<a id="a-j"></a>于世无明愁戚之事。</p>
  <p id="ak">“复次，<a id="a-l"></a>须菩提，<a id="a-m"></a>菩萨摩诃萨往返安详，<a id="a-n"></a>观察视瞻而不卒暴，<a id="a-o"></a>进止屈伸著衣持钵，<a id="a-p"></a>饮食卧寐懈息所从，<a id="a-q"></a>律行去来坐起卧觉，<a id="a-r"></a>有所说者常怀徐详，<a id="a-s"></a>喜在闲居心不驰骋。<a id="a-t"></a>是为，<a id="a-u"></a>须菩提，<a id="a-v"></a>菩萨摩诃萨行般若波罗蜜自观内身而不可得。</p>
  <p id="aw">“复次，<a id="a-x"></a>须菩提，<a id="a-y"></a>菩萨摩诃萨其心专一睹出入息，<a id="a-z"></a>息长息短亦悉知之，<a id="a-10"></a>意息若近若远亦悉知之，<a id="a-11"></a>意息若迟若疾亦悉知之，<a id="a-12"></a>意息卒暴柔和亦悉知之，<a id="a-13"></a>譬如转轮圣王知土地长短广狭，<a id="a-14"></a>譬如瓦师作器知大小深浅。<a id="a-15"></a>如是，<a id="a-16"></a>须菩提，<a id="a-17"></a>菩萨摩诃萨知息出入长短、<a id="a-18"></a>迟疾、<a id="a-19"></a>刚柔。<a id="a-1A"></a>菩萨如是观其内身，<a id="a-1B"></a>知其安详，<a id="a-1C"></a>调御其心，<a id="a-1D"></a>令顺法教。<a id="a-1E"></a>是为，<a id="a-1F"></a>须菩提，<a id="a-1G"></a>菩萨摩诃萨内自观身调御其意，<a id="a-1H"></a>于世无明愁戚之事。</p>
  <p id="a1I">“复次，<a id="a-1J"></a>须菩提，<a id="a-1K"></a>菩萨摩诃萨自观其身四分诸种，<a id="a-1L"></a>今身有是地种、<a id="a-1M"></a>水种、<a id="a-1N"></a>火种、<a id="a-1O"></a>风种，<a id="a-1P"></a>譬如屠儿以持利刀，<a id="a-1Q"></a>杀害牛畜解为四段，<a id="a-1R"></a>为四段已坐起省察，<a id="a-1S"></a>则无牛因缘合成。<a id="a-1T"></a>如是，<a id="a-1U"></a>须菩提，<a id="a-1V"></a>菩萨摩诃萨行般若波罗蜜，<a id="a-1W"></a>自观是身，<a id="a-1X"></a>而身有此地种、<a id="a-1Y"></a>水种、<a id="a-1Z"></a>火种、<a id="a-1a"></a>风种，<a id="a-1b"></a>菩萨摩诃萨行般若波罗蜜自观内身，<a id="a-1c"></a>亦不见身，<a id="a-1d"></a>亦无所得。</p>
  <p id="a1e">“复次，<a id="a-1f"></a>须菩提，<a id="a-1g"></a>菩萨摩诃萨自察其身从头至足，<a id="a-1h"></a>有身、<a id="a-1i"></a>发、<a id="a-1j"></a>髓、<a id="a-1k"></a>脑恶秽不净具足充满，<a id="a-1l"></a>有此身者，<a id="a-1m"></a>有发毛、<a id="a-1n"></a>爪齿、<a id="a-1o"></a>皮革、<a id="a-1p"></a>筋脉、<a id="a-1q"></a>骨节、<a id="a-1r"></a>肠胃、<a id="a-1s"></a>腹肝、<a id="a-1t"></a>肺、<a id="a-1u"></a>心、<a id="a-1v"></a>肾、<a id="a-1w"></a>五脏血肉、<a id="a-1x"></a>脂髓、<a id="a-1y"></a>涕唾、<a id="a-1z"></a>垢浊不净大便小便，<a id="a-20"></a>譬如佃家以囊器盛若干种谷、<a id="a-21"></a>麻、<a id="a-22"></a>米、<a id="a-23"></a>粟豆、<a id="a-24"></a>大麦、<a id="a-25"></a>小麦、<a id="a-26"></a>稻穬，<a id="a-27"></a>明目之人泻之置地分别知之，<a id="a-28"></a>是为麻油，<a id="a-29"></a>是为粳米，<a id="a-2A"></a>是为豆粟，<a id="a-2B"></a>是为稻穬。<a id="a-2C"></a>如是，<a id="a-2D"></a>须菩提，<a id="a-2E"></a>菩萨摩诃萨今此身者，<a id="a-2F"></a>从足至头、<a id="a-2G"></a>发毛、<a id="a-2H"></a>爪齿、<a id="a-2I"></a>皮革、<a id="a-2J"></a>筋脉、<a id="a-2K"></a>骨节、<a id="a-2L"></a>肠胃、<a id="a-2M"></a>腹肝、<a id="a-2N"></a>肺、<a id="a-2O"></a>心、<a id="a-2P"></a>肾、<a id="a-2Q"></a>五脏血肉、<a id="a-2R"></a>脂髓、<a id="a-2S"></a>涕唾、<a id="a-2T"></a>垢浊不净大便小便。<a id="a-2U"></a>如是，<a id="a-2V"></a>须菩提，<a id="a-2W"></a>菩萨摩诃萨内自观身调御其意，<a id="a-2X"></a>于世无明愁戚之事，<a id="a-2Y"></a>亦无所得。</p>
  <p id="a2Z">“复次，<a id="a-2a"></a>须菩提，<a id="a-2b"></a>菩萨摩诃萨如今观身，<a id="a-2c"></a>遭诸寒热若其寿终，<a id="a-2d"></a>一日若三日、<a id="a-2e"></a>四日、<a id="a-2f"></a>五日，<a id="a-2g"></a>其身膖胀，<a id="a-2h"></a>其色变青，<a id="a-2i"></a>臭烂脓血流出，<a id="a-2j"></a>计如此身，<a id="a-2k"></a>则不能离无常之法。<a id="a-2l"></a>如是，<a id="a-2m"></a>须菩提，<a id="a-2n"></a>菩萨摩诃萨自观内身，<a id="a-2o"></a>知其安详调御其意，<a id="a-2p"></a>于世无明愁戚之事，<a id="a-2q"></a>亦无所得，<a id="a-2r"></a>亦无所见。</p>
  <p id="a2s">“复次，<a id="a-2t"></a>须菩提，<a id="a-2u"></a>菩萨摩诃萨观人寿终，<a id="a-2v"></a>遭是寒热日炙风飘，<a id="a-2w"></a>死至一日若至二日、<a id="a-2x"></a>三日、<a id="a-2y"></a>四日、<a id="a-2z"></a>五日、<a id="a-30"></a>六日、<a id="a-31"></a>七日，<a id="a-32"></a>为鸟乌所食，<a id="a-33"></a>狐、<a id="a-34"></a>狼、<a id="a-35"></a>熊罴、<a id="a-36"></a>虎、<a id="a-37"></a>豹、<a id="a-38"></a>鸱枭、<a id="a-39"></a>狗犬所食，<a id="a-3A"></a>无央数虫从其身出还食其体。<a id="a-3B"></a>其人自察身所游处，<a id="a-3C"></a>法无有常分散离别，<a id="a-3D"></a>无脱此者，<a id="a-3E"></a>内自观身调御其意，<a id="a-3F"></a>于世无明愁戚之事，<a id="a-3G"></a>亦无所见。</p>
  <p id="a3H">“复次，<a id="a-3I"></a>须菩提，<a id="a-3J"></a>菩萨摩诃萨假使见身非常之后，<a id="a-3K"></a>寒热所遭，<a id="a-3L"></a>日炙风飘，<a id="a-3M"></a>膖肿青胀，<a id="a-3N"></a>鸟兽所啖，<a id="a-3O"></a>臭处不净，<a id="a-3P"></a>还自观身亦当如是，<a id="a-3Q"></a>调御其意，<a id="a-3R"></a>于世无明愁戚之事，<a id="a-3S"></a>亦无所得，<a id="a-3T"></a>亦无所见。</p>
  <p id="a3U">“复次，<a id="a-3V"></a>须菩提，<a id="a-3W"></a>菩萨摩诃萨假使观身终亡之后，<a id="a-3X"></a>遭于寒热，<a id="a-3Y"></a>日炙风飘，<a id="a-3Z"></a>骨节相连譬如交璅，<a id="a-3a"></a>肉涂、<a id="a-3b"></a>血浇、<a id="a-3c"></a>筋缠、<a id="a-3d"></a>革裹、<a id="a-3e"></a>皮覆，<a id="a-3f"></a>自观身调定其意，<a id="a-3g"></a>于世无明愁戚之事，<a id="a-3h"></a>亦无所得，<a id="a-3i"></a>亦无所见。</p>
  <p id="a3j">“复次，<a id="a-3k"></a>须菩提，<a id="a-3l"></a>菩萨摩诃萨假使见人终亡之后，<a id="a-3m"></a>但白骨钩璅相连，<a id="a-3n"></a>有血脉皮肉筋髓，<a id="a-3o"></a>则而察之，<a id="a-3p"></a>今此躯体其法如是分散别离，<a id="a-3q"></a>此非常法无有脱者。<a id="a-3r"></a>如是，<a id="a-3s"></a>须菩提，<a id="a-3t"></a>菩萨摩诃萨观身调定其意，<a id="a-3u"></a>于世无明愁戚之事，<a id="a-3v"></a>亦无所得，<a id="a-3w"></a>亦无所见。</p>
  <p id="a3x">“复次，<a id="a-3y"></a>须菩提，<a id="a-3z"></a>菩萨摩诃萨假使见骨髓筋缠碎坏分散还与土合，<a id="a-40"></a>观察如是，<a id="a-41"></a>今此躯体其法如是，<a id="a-42"></a>内自观身调御其意，<a id="a-43"></a>于世无明愁戚之事，<a id="a-44"></a>亦无所得，<a id="a-45"></a>亦无所见。</p>
  <p id="a46">“复次，<a id="a-47"></a>须菩提，<a id="a-48"></a>假使睹见骨散在地，<a id="a-49"></a>东西南北脚骨异处，<a id="a-4A"></a>膝膑、<a id="a-4B"></a>项颈、<a id="a-4C"></a>胸胁、<a id="a-4D"></a>头颅各自异处，<a id="a-4E"></a>则而察之，<a id="a-4F"></a>今此躯体其法如是手足分散别离，<a id="a-4G"></a>此非常法无脱此者，<a id="a-4H"></a>内观其身调定其意，<a id="a-4I"></a>于世无明愁戚之事，<a id="a-4J"></a>亦无所得，<a id="a-4K"></a>亦无所见。</p>
  <p id="a4L">“复次，<a id="a-4M"></a>须菩提，<a id="a-4N"></a>菩萨摩诃萨便观身死来久远骨散在地，<a id="a-4O"></a>积有年岁，<a id="a-4P"></a>不可称数难量之载，<a id="a-4Q"></a>青骨碎坏与灰土合，<a id="a-4R"></a>今此躯体其法如是分散别离，<a id="a-4S"></a>此非常法无有脱者。<a id="a-4T"></a>如是，<a id="a-4U"></a>须菩提，<a id="a-4V"></a>菩萨摩诃萨内自观身调定其意，<a id="a-4W"></a>于世无明愁戚之事，<a id="a-4X"></a>亦无所得，<a id="a-4Y"></a>亦无所见。<a id="a-4Z"></a>痛痒思想观法亦复如是，<a id="a-4a"></a>以持诱进初发意者，<a id="a-4b"></a>为无常观，<a id="a-4c"></a>稍稍入空乃知无本，<a id="a-4d"></a>以为发意达者，<a id="a-4e"></a>观内外身亦无有身，<a id="a-4f"></a>观内外想亦无有想，<a id="a-4g"></a>观内外法亦无有法，<a id="a-4h"></a>亦无所观，<a id="a-4i"></a>亦无所见，<a id="a-4j"></a>道不离俗，<a id="a-4k"></a>俗不离道，<a id="a-4l"></a>二者俱空，<a id="a-4m"></a>亦无所获。</p>
  <p id="a4n">“复次，<a id="a-4o"></a>须菩提，<a id="a-4p"></a>菩萨摩诃萨行摩诃衍者，<a id="a-4q"></a>四意断。<a id="a-4r"></a>何等为四意断？<a id="a-4s"></a>于是菩萨摩诃萨，<a id="a-4t"></a>诸恶未起不善之法，<a id="a-4u"></a>设来兴者制令不生，<a id="a-4v"></a>殷勤精进摄其心本令断诸瑕；<a id="a-4w"></a>诸恶不善非法之事适兴寻断，<a id="a-4x"></a>殷勤精进自摄其心使平等断；<a id="a-4y"></a>诸善德本设来兴者，<a id="a-4z"></a>假欲断者，<a id="a-50"></a>殷勤精进救摄其心，<a id="a-51"></a>平等解脱；<a id="a-52"></a>怀善法生坚住不失，<a id="a-53"></a>思惟具足，<a id="a-54"></a>广普令备益加欢乐，<a id="a-55"></a>殷勤精进救摄其心，<a id="a-56"></a>平等解脱，<a id="a-57"></a>有所得亦无所得，<a id="a-58"></a>亦无所见。<a id="a-59"></a>是为，<a id="a-5A"></a>须菩提，<a id="a-5B"></a>菩萨摩诃萨摩诃衍也。</p>
  <p id="a5C">“复次，<a id="a-5D"></a>须菩提，<a id="a-5E"></a>菩萨摩诃萨行摩诃衍，<a id="a-5F"></a>谓五根，<a id="a-5G"></a>信根、<a id="a-5H"></a>精进根、<a id="a-5I"></a>意根、<a id="a-5J"></a>定根、<a id="a-5K"></a>慧根，<a id="a-5L"></a>是为菩萨摩诃萨摩诃衍，<a id="a-5M"></a>有所得亦无所得，<a id="a-5N"></a>亦无所获。</p>
  <p id="a5O">“复次，<a id="a-5P"></a>须菩提，<a id="a-5Q"></a>菩萨摩诃萨摩诃衍者，<a id="a-5R"></a>谓五力也。<a id="a-5S"></a>何谓五力？<a id="a-5T"></a>信力、<a id="a-5U"></a>精进力、<a id="a-5V"></a>意力、<a id="a-5W"></a>定力、<a id="a-5X"></a>慧力。<a id="a-5Y"></a>是为菩萨摩诃萨摩诃衍五力也，<a id="a-5Z"></a>有所得亦无所得，<a id="a-5a"></a>亦无所获也。</p>
  <p id="a5b">“复次，<a id="a-5c"></a>须菩提，<a id="a-5d"></a>菩萨摩诃萨摩诃衍，<a id="a-5e"></a>谓七觉意。<a id="a-5f"></a>何谓七觉意？<a id="a-5g"></a>于是，<a id="a-5h"></a>须菩提，<a id="a-5i"></a>菩萨摩诃萨专修思觉意，<a id="a-5j"></a>依于寂然，<a id="a-5k"></a>无有贪欲亦无所依，<a id="a-5l"></a>除于诤讼舍诸法，<a id="a-5m"></a>是谓思觉意；<a id="a-5n"></a>有行精进觉意，<a id="a-5o"></a>依于寂然，<a id="a-5p"></a>无有贪欲亦无所依，<a id="a-5q"></a>除诤讼舍诸法，<a id="a-5r"></a>是谓精进觉意；<a id="a-5s"></a>又行悦豫觉意，<a id="a-5t"></a>行信觉意，<a id="a-5u"></a>行安觉意、<a id="a-5v"></a>定觉意，<a id="a-5w"></a>行观觉意，<a id="a-5x"></a>依于寂然，<a id="a-5y"></a>无有贪欲亦无所依，<a id="a-5z"></a>除诤讼舍诸法。<a id="a-60"></a>是谓菩萨摩诃萨摩诃衍行七觉也，<a id="a-61"></a>有所得亦无所得，<a id="a-62"></a>亦无所获。</p>
  <p id="a63">“复次，<a id="a-64"></a>须菩提，<a id="a-65"></a>菩萨摩诃萨摩诃衍，<a id="a-66"></a>谓八由行贤圣之路。<a id="a-67"></a>何谓八？<a id="a-68"></a>正见、<a id="a-69"></a>正念、<a id="a-6A"></a>正语、<a id="a-6B"></a>正治、<a id="a-6C"></a>正业、<a id="a-6D"></a>正方便、<a id="a-6E"></a>正意、<a id="a-6F"></a>正定。<a id="a-6G"></a>是为八由行贤圣之法，<a id="a-6H"></a>有所得亦无所得，<a id="a-6I"></a>亦无所获，<a id="a-6J"></a>是为菩萨摩诃萨摩诃衍也。</p>
  <p id="a6K">“复次，<a id="a-6L"></a>须菩提，<a id="a-6M"></a>菩萨摩诃萨摩诃衍者，<a id="a-6N"></a>谓三品三昧。<a id="a-6O"></a>何谓为三？<a id="a-6P"></a>空三昧、<a id="a-6Q"></a>无相、<a id="a-6R"></a>无愿三昧。<a id="a-6S"></a>彼何谓空三昧？<a id="a-6T"></a>已相法空，<a id="a-6U"></a>空者脱门，<a id="a-6V"></a>则为无相，<a id="a-6W"></a>其无相者便为脱门，<a id="a-6X"></a>其所行者无所行也，<a id="a-6Y"></a>是为无愿脱门，<a id="a-6Z"></a>也是为，<a id="a-6a"></a>须菩提，<a id="a-6b"></a>菩萨摩诃萨摩诃衍也，<a id="a-6c"></a>逮得此已，<a id="a-6d"></a>亦无所得，<a id="a-6e"></a>亦无所获。</p>
  <p id="a6f">“复次，<a id="a-6g"></a>须菩提，<a id="a-6h"></a>菩萨摩诃萨摩诃衍，<a id="a-6i"></a>当分别若晓了所习决断灭尽觉知由路，<a id="a-6j"></a>知所尽者，<a id="a-6k"></a>知无所起，<a id="a-6l"></a>晓了诸法分别无我，<a id="a-6m"></a>晓了柔和终没之事，<a id="a-6n"></a>自知其心了他人心，<a id="a-6o"></a>是谓为慧。<a id="a-6p"></a>彼何谓分别？<a id="a-6q"></a>于苦知苦，<a id="a-6r"></a>无所从生，<a id="a-6s"></a>亦无所起，<a id="a-6t"></a>是谓分别苦。<a id="a-6u"></a>何谓为晓了所习？<a id="a-6v"></a>谓蠲除所习令不复生。<a id="a-6w"></a>何等为决断灭尽？<a id="a-6x"></a>谓苦已尽令无根本。<a id="a-6y"></a>何等觉知由路？<a id="a-6z"></a>谓贤圣之法八由路也。<a id="a-70"></a>何谓知所尽者？<a id="a-71"></a>谓淫怒痴灭。<a id="a-72"></a>何谓知无所起？<a id="a-73"></a>谓无所从生不起之慧。<a id="a-74"></a>何谓晓了法慧？<a id="a-75"></a>谓于五阴所造罪福断绝为慧。<a id="a-76"></a>何谓分别无我？<a id="a-77"></a>谓色非常，<a id="a-78"></a>痛痒、<a id="a-79"></a>思想、<a id="a-7A"></a>生死、<a id="a-7B"></a>识非常，<a id="a-7C"></a>眼、<a id="a-7D"></a>耳、<a id="a-7E"></a>鼻、<a id="a-7F"></a>舌、<a id="a-7G"></a>身、<a id="a-7H"></a>心非我所有，<a id="a-7I"></a>色、<a id="a-7J"></a>声、<a id="a-7K"></a>香、<a id="a-7L"></a>味、<a id="a-7M"></a>细滑、<a id="a-7N"></a>法非我所有，<a id="a-7O"></a>眼色识、<a id="a-7P"></a>耳声识、<a id="a-7Q"></a>鼻香识、<a id="a-7R"></a>舌味识、<a id="a-7S"></a>身细滑识、<a id="a-7T"></a>意法识亦非我所有。<a id="a-7U"></a>何谓晓了柔和终没之事？<a id="a-7V"></a>有所咨嗟多所发起。<a id="a-7W"></a>何谓自知其心？<a id="a-7X"></a>自知古来根源。<a id="a-7Y"></a>何谓知人心？<a id="a-7Z"></a>能别他人众生心之所念。<a id="a-7a"></a>彼何谓如所慧心？<a id="a-7b"></a>谓怛萨阿竭萨芸若慧，<a id="a-7c"></a>是谓如所慧心已得，<a id="a-7d"></a>是以亦无所得，<a id="a-7e"></a>亦无所获。</p>
  <p id="a7f">“复次，<a id="a-7g"></a>须菩提，<a id="a-7h"></a>菩萨摩诃萨摩诃衍，<a id="a-7i"></a>谓有三根，<a id="a-7j"></a>异人根、<a id="a-7k"></a>异根、<a id="a-7l"></a>别根。<a id="a-7m"></a>彼何谓异人根？<a id="a-7n"></a>谓有诸学士，<a id="a-7o"></a>未得平等信根、<a id="a-7p"></a>精进根、<a id="a-7q"></a>意根、<a id="a-7r"></a>定根、<a id="a-7s"></a>慧根。<a id="a-7t"></a>何谓异根？<a id="a-7u"></a>其学士者，<a id="a-7v"></a>无有异信信根、<a id="a-7w"></a>精进根、<a id="a-7x"></a>意根、<a id="a-7y"></a>定根、<a id="a-7z"></a>慧根，<a id="a-80"></a>是谓异根。<a id="a-81"></a>彼何谓别根？<a id="a-82"></a>谓未学士，<a id="a-83"></a>而发大意辟支佛、<a id="a-84"></a>菩萨、<a id="a-85"></a>怛萨阿竭阿罗诃三耶三佛信根、<a id="a-86"></a>精进根、<a id="a-87"></a>意根、<a id="a-88"></a>定根、<a id="a-89"></a>慧根，<a id="a-8A"></a>是谓菩萨摩诃萨别根摩诃衍也，<a id="a-8B"></a>有所得者亦无所得，<a id="a-8C"></a>亦无所获也。</p>
  <p id="a8D">“复次，<a id="a-8E"></a>须菩提，<a id="a-8F"></a>菩萨摩诃萨摩诃衍者，<a id="a-8G"></a>谓平等定也，<a id="a-8H"></a>有三事，<a id="a-8I"></a>有想有行三昧、<a id="a-8J"></a>无想有行三昧、<a id="a-8K"></a>无想无行三昧。<a id="a-8L"></a>彼何谓有想有行三昧？<a id="a-8M"></a>脱诸欲寂除诸恶不善之法，<a id="a-8N"></a>有想有行行第一寂，<a id="a-8O"></a>是谓有想有行三昧。<a id="a-8P"></a>彼何谓无想有行三昧？<a id="a-8Q"></a>谓其心之内无想有行，<a id="a-8R"></a>亦无所著至第二寂，<a id="a-8S"></a>亦无内外，<a id="a-8T"></a>是谓无想有行三昧。<a id="a-8U"></a>彼何谓无想无行三昧？<a id="a-8V"></a>过第二、<a id="a-8W"></a>第三寂，<a id="a-8X"></a>度于无量有慧之定，<a id="a-8Y"></a>越于无量识慧之宜，<a id="a-8Z"></a>过于无量不用慧定，<a id="a-8a"></a>越于无量有想无想之定，<a id="a-8b"></a>是谓无想无行。<a id="a-8c"></a>是谓，<a id="a-8d"></a>须菩提，<a id="a-8e"></a>菩萨摩诃萨摩诃衍也。</p>
  <p id="a8f">“复次，<a id="a-8g"></a>须菩提，<a id="a-8h"></a>菩萨摩诃萨摩诃衍者，<a id="a-8i"></a>当行十念。<a id="a-8j"></a>何谓十念？<a id="a-8k"></a>念佛、<a id="a-8l"></a>念法、<a id="a-8m"></a>念圣众、<a id="a-8n"></a>念戒、<a id="a-8o"></a>念布施、<a id="a-8p"></a>念天、<a id="a-8q"></a>念恬怕、<a id="a-8r"></a>念无所起、<a id="a-8s"></a>念观身、<a id="a-8t"></a>念当终亡，<a id="a-8u"></a>是为十念，<a id="a-8v"></a>是为菩萨摩诃萨摩诃衍，<a id="a-8w"></a>有所得亦无所得，<a id="a-8x"></a>亦无所获。</p>
  <p id="a8y">“复次，<a id="a-8z"></a>须菩提，<a id="a-90"></a>菩萨摩诃萨摩诃衍，<a id="a-91"></a>谓四禅、<a id="a-92"></a>四无色定、<a id="a-93"></a>四等心、<a id="a-94"></a>八脱门，<a id="a-95"></a>未曾所获味之定。<a id="a-96"></a>是谓，<a id="a-97"></a>须菩提，<a id="a-98"></a>菩萨摩诃萨摩诃衍也，<a id="a-99"></a>有所得者亦无所得，<a id="a-9A"></a>亦无所获。</p>
  <p id="a9B">“复次，<a id="a-9C"></a>须菩提，<a id="a-9D"></a>菩萨摩诃萨摩诃衍，<a id="a-9E"></a>谓怛萨阿竭十种力也。<a id="a-9F"></a>何谓十种力？<a id="a-9G"></a>谓知他人众生之类，<a id="a-9H"></a>处处、<a id="a-9I"></a>非处处、<a id="a-9J"></a>有限、<a id="a-9K"></a>无限，<a id="a-9L"></a>如审悉知；<a id="a-9M"></a>过去、<a id="a-9N"></a>当来、<a id="a-9O"></a>今现在因缘罪福所行之处，<a id="a-9P"></a>有所报应，<a id="a-9Q"></a>如审悉知；<a id="a-9R"></a>世间之人有若干种其体不同，<a id="a-9S"></a>如审悉知；<a id="a-9T"></a>他人众生若干种心所喜各异，<a id="a-9U"></a>如审悉知；<a id="a-9V"></a>他人众生根源所趣本末各异，<a id="a-9W"></a>如审悉知；<a id="a-9X"></a>一切五道终始所归，<a id="a-9Y"></a>如审悉知；<a id="a-9Z"></a>知于众人行者之心，<a id="a-9a"></a>根、<a id="a-9b"></a>力、<a id="a-9c"></a>觉、<a id="a-9d"></a>意、<a id="a-9e"></a>一心、<a id="a-9f"></a>脱门、<a id="a-9g"></a>三昧正受，<a id="a-9h"></a>结缚、<a id="a-9i"></a>瞋恨、<a id="a-9j"></a>斗讼之事，<a id="a-9k"></a>能慧分别如审悉知；<a id="a-9l"></a>无数寂然，<a id="a-9m"></a>悉识过去无数亿劫之事，<a id="a-9n"></a>识过去无数亿劫之所游居众生，<a id="a-9o"></a>察其终没之所归趣，<a id="a-9p"></a>道眼彻视于十方一切佛界，<a id="a-9q"></a>五道生死、<a id="a-9r"></a>善恶祸福起灭终始，<a id="a-9s"></a>如审悉知；<a id="a-9t"></a>诸漏已尽无有尘垢，<a id="a-9u"></a>度于想念，<a id="a-9v"></a>以知慧脱现在造行，<a id="a-9w"></a>自以神通证知诸行，<a id="a-9x"></a>生死已断，<a id="a-9y"></a>称举梵行，<a id="a-9z"></a>所作已办知未度者。<a id="a-A0"></a>是为，<a id="a-A1"></a>须菩提，<a id="a-A2"></a>菩萨摩诃萨摩诃衍，<a id="a-A3"></a>有所得亦无所得，<a id="a-A4"></a>亦无所获。</p>
  <p id="aA5">“复次，<a id="a-A6"></a>须菩提，<a id="a-A7"></a>菩萨摩诃萨摩诃衍，<a id="a-A8"></a>谓四无所畏。<a id="a-A9"></a>何谓四无所畏？<a id="a-AA"></a>今吾已逮成平等觉，<a id="a-AB"></a>若有沙门、<a id="a-AC"></a>梵志、<a id="a-AD"></a>诸天人民，<a id="a-AE"></a>若复异天异觉之人，<a id="a-AF"></a>来欲讼理求佛之短，<a id="a-AG"></a>谓为不成平等之觉、<a id="a-AH"></a>不见瑞应，<a id="a-AI"></a>敢有发意当如来者无敢发念，<a id="a-AJ"></a>故佛安隐所行，<a id="a-AK"></a>无难亦无畏，<a id="a-AL"></a>勇猛行达无所著；<a id="a-AM"></a>而为他人师子之吼，<a id="a-AN"></a>讲说分别清净法轮，<a id="a-AO"></a>沙门、<a id="a-AP"></a>梵志、<a id="a-AQ"></a>诸天宫魔及诸梵天天上世间，<a id="a-AR"></a>无有能及道法之谊，<a id="a-AS"></a>诸漏已尽无有终始，<a id="a-AT"></a>沙门、<a id="a-AU"></a>梵志、<a id="a-AV"></a>诸天、<a id="a-AW"></a>魔、<a id="a-AX"></a>梵、<a id="a-AY"></a>天上、<a id="a-AZ"></a>世间，<a id="a-Aa"></a>欲求佛短谓不然者、<a id="a-Ab"></a>诸漏未尽，<a id="a-Ac"></a>都了不见发心求短者，<a id="a-Ad"></a>故佛安隐无有恐惧；<a id="a-Ae"></a>则为众人而师子吼，<a id="a-Af"></a>悉知内法，<a id="a-Ag"></a>无有内外不见吾我，<a id="a-Ah"></a>沙门、<a id="a-Ai"></a>梵志、<a id="a-Aj"></a>诸天、<a id="a-Ak"></a>魔、<a id="a-Al"></a>梵、<a id="a-Am"></a>天上、<a id="a-An"></a>世间，<a id="a-Ao"></a>欲求佛短谓不然者、<a id="a-Ap"></a>不知内法计有吾我，<a id="a-Aq"></a>都了不见发心求短者，<a id="a-Ar"></a>故佛安隐无有恐惧；<a id="a-As"></a>则为众人而师子吼讲说贤圣，<a id="a-At"></a>不解者解，<a id="a-Au"></a>不达者达，<a id="a-Av"></a>无乘者乘，<a id="a-Aw"></a>而以平等普除苦恼，<a id="a-Ax"></a>终不能求得佛短也，<a id="a-Ay"></a>以奉法故不违道谊勇猛无恐无惧，<a id="a-Az"></a>而为他人讲说清净法轮，<a id="a-B0"></a>为师子吼。<a id="a-B1"></a>是为，<a id="a-B2"></a>须菩提，<a id="a-B3"></a>菩萨摩诃萨摩诃衍也，<a id="a-B4"></a>有所得亦无所得，<a id="a-B5"></a>亦无所获。</p>
  <p id="aB6">“复次，<a id="a-B7"></a>须菩提，<a id="a-B8"></a>菩萨摩诃萨摩诃衍，<a id="a-B9"></a>谓四分别辩。<a id="a-BA"></a>何谓为四？<a id="a-BB"></a>一曰、<a id="a-BC"></a>分别谊，<a id="a-BD"></a>二曰、<a id="a-BE"></a>分别法，<a id="a-BF"></a>三曰、<a id="a-BG"></a>所归顺分别，<a id="a-BH"></a>四曰、<a id="a-BI"></a>分别辩。<a id="a-BJ"></a>是谓，<a id="a-BK"></a>须菩提，<a id="a-BL"></a>菩萨摩诃萨摩诃衍，<a id="a-BM"></a>有所得亦无所得，<a id="a-BN"></a>亦无所获。</p>
  <p id="aBO">“复次，<a id="a-BP"></a>须菩提，<a id="a-BQ"></a>菩萨摩诃萨摩诃衍者，<a id="a-BR"></a>谓十八不共诸佛之法。<a id="a-BS"></a>何谓十八？<a id="a-BT"></a>一者如来无有瑕短；<a id="a-BU"></a>所说应时无有短乏心；<a id="a-BV"></a>无忘失；<a id="a-BW"></a>无有若干想；<a id="a-BX"></a>无有不定心；<a id="a-BY"></a>无有不辩；<a id="a-BZ"></a>分别所观无有所乐；<a id="a-Ba"></a>断精进无失；<a id="a-Bb"></a>终无失意；<a id="a-Bc"></a>智慧无损；<a id="a-Bd"></a>解脱不阙；<a id="a-Be"></a>度知见不减；<a id="a-Bf"></a>一切诸身之事无所不达；<a id="a-Bg"></a>一切口所言说无所不通，<a id="a-Bh"></a>各令得所；<a id="a-Bi"></a>一切心所念，<a id="a-Bj"></a>以智慧心悉知其源；<a id="a-Bk"></a>又知过去不可计会无央数劫事，<a id="a-Bl"></a>智慧悉见；<a id="a-Bm"></a>又知当来不可计会无央数劫事，<a id="a-Bn"></a>智慧悉见；<a id="a-Bo"></a>又知现在不可计会无央数劫事，<a id="a-Bp"></a>智慧悉见。<a id="a-Bq"></a>是为，<a id="a-Br"></a>须菩提，<a id="a-Bs"></a>菩萨摩诃萨摩诃衍，<a id="a-Bt"></a>有所得亦无所得，<a id="a-Bu"></a>亦无所获。</p>
  <p id="aBv">“复次，<a id="a-Bw"></a>须菩提，<a id="a-Bx"></a>菩萨摩诃萨摩诃衍者，<a id="a-By"></a>谓总持门。<a id="a-Bz"></a>彼何谓总持门？<a id="a-C0"></a>诸文字等所说平等，<a id="a-C1"></a>文字之门文字所入。<a id="a-C2"></a>何谓文字门、<a id="a-C3"></a>文字所入因缘之门？</p>
  <p id="aC4">“一切诸法，<a id="a-C5"></a>以过去者亦无所起，<a id="a-C6"></a>其门所作是罗之门；</p>
  <p id="aC7">“法离诸垢是波之门；</p>
  <p id="aC8">“分别诸谊是遮之门；</p>
  <p id="aC9">“逮得一切诸法之行，<a id="a-CA"></a>亦无所得，<a id="a-CB"></a>亦无所没者，<a id="a-CC"></a>亦无所生者，<a id="a-CD"></a>是那之门；</p>
  <p id="aCE">“一切法离诸号字，<a id="a-CF"></a>计其本净而不可得，<a id="a-CG"></a>是罗之门；</p>
  <p id="aCH">“皆悉超度一切世法恩爱报应因缘，<a id="a-CI"></a>是陀之门；</p>
  <p id="aCJ">“一切诸法悉为本无有无断绝，<a id="a-CK"></a>是为波之门；</p>
  <p id="aCL">“皆悉解结诸法所缚，<a id="a-CM"></a>是咤之门；</p>
  <p id="aCN">“烧尽诸法逮至清净，<a id="a-CO"></a>是沙之门；</p>
  <p id="aCP">“一切诸法无有挂礙不得诸事，<a id="a-CQ"></a>是和之门；</p>
  <p id="aCR">“断除一切诸法音声句迹所趣，<a id="a-CS"></a>是多之门；</p>
  <p id="aCT">“一切诸法而无有本不可动摇，<a id="a-CU"></a>是计之门；</p>
  <p id="aCV">“一切诸法而无所起，<a id="a-CW"></a>是吒之门；</p>
  <p id="aCX">“一切诸法得至究竟，<a id="a-CY"></a>是阿之门；</p>
  <p id="aCZ">“一切诸法所当作为皆悉逮得，<a id="a-Ca"></a>是娑之门；</p>
  <p id="aCb">“一切诸法皆已时得通不悉节，<a id="a-Cc"></a>是摩之门；</p>
  <p id="aCd">“解知诸法从吾我起，<a id="a-Ce"></a>是迦之门；</p>
  <p id="aCf">“一切诸法逮得拥护，<a id="a-Cg"></a>是瘅之门；</p>
  <p id="aCh">“一切诸法逮得诸法之处，<a id="a-Ci"></a>是阇之门；</p>
  <p id="aCj">“一切诸法而无所起，<a id="a-Ck"></a>是波之门；</p>
  <p id="aCl">“一切诸法而无所起，<a id="a-Cm"></a>是陀呵之门；</p>
  <p id="aCn">“一切诸法诸种无所起会，<a id="a-Co"></a>是奢之门；</p>
  <p id="aCp">“一切诸法寂然不起，<a id="a-Cq"></a>是呿之门；</p>
  <p id="aCr">“一切诸法犹如虚空而无所生，<a id="a-Cs"></a>是叉之门；</p>
  <p id="aCt">“一切诸法皆悉灭尽而不可得，<a id="a-Cu"></a>是尸瘅之门；</p>
  <p id="aCv">“一切诸法坚住于处而不可动亦不可得，<a id="a-Cw"></a>是惹之门；</p>
  <p id="aCx">“一切诸法慧不可得，<a id="a-Cy"></a>是咤呵之门；</p>
  <p id="aCz">“一切诸法逮得所持，<a id="a-D0"></a>是披何之门；</p>
  <p id="aD1">“一切诸法已得闲静，<a id="a-D2"></a>是车之门；</p>
  <p id="aD3">“一切诸法皆已焚烧，<a id="a-D4"></a>是那之门；</p>
  <p id="aD5">“一切诸法而无所作，<a id="a-D6"></a>是沙波之门；</p>
  <p id="aD7">“一切诸法而得至信，<a id="a-D8"></a>是嗟之门；</p>
  <p id="aD9">“一切诸法皆得尽灭，<a id="a-DA"></a>是迦何之门；</p>
  <p id="aDB">“一切诸法得轮数所在，<a id="a-DC"></a>是咤徐之门；</p>
  <p id="aDD">“一切诸法，<a id="a-DE"></a>有所住处得无所住，<a id="a-DF"></a>是那之门；</p>
  <p id="aDG">“一切诸法，<a id="a-DH"></a>不来不去，<a id="a-DI"></a>不立不坐，<a id="a-DJ"></a>不卧不寐，<a id="a-DK"></a>无应不应，<a id="a-DL"></a>无想不想，<a id="a-DM"></a>是颇之门；</p>
  <p id="aDN">“一切诸法不可所奏，<a id="a-DO"></a>是尸迦之门；</p>
  <p id="aDP">“一切诸法不得五阴，<a id="a-DQ"></a>是磋之门；</p>
  <p id="aDR">“一切诸法不得他念，<a id="a-DS"></a>是伊陀之门；</p>
  <p id="aDT">“舍一切法而无所得，<a id="a-DU"></a>伊陀之门；</p>
  <p id="aDV">“一切诸法不得所在，<a id="a-DW"></a>是吒之门；</p>
  <p id="aDX">“一切诸法究竟边际尽其处所，<a id="a-DY"></a>无生无死，<a id="a-DZ"></a>无有无作，<a id="a-Da"></a>拔去文字音声之说。<a id="a-Db"></a>所以者何？<a id="a-Dc"></a>厌诸挂礙，<a id="a-Dd"></a>无彼无名，<a id="a-De"></a>无处所言，<a id="a-Df"></a>亦不可得，<a id="a-Dg"></a>亦不可说，<a id="a-Dh"></a>亦不可尽，<a id="a-Di"></a>亦不可见。<a id="a-Dj"></a>譬如，<a id="a-Dk"></a>须菩提，<a id="a-Dl"></a>虚空虚无，<a id="a-Dm"></a>一切诸法亦悉如是。<a id="a-Dn"></a>是为，<a id="a-Do"></a>须菩提，<a id="a-Dp"></a>总持所入，<a id="a-Dq"></a>因缘文字分别所入。<a id="a-Dr"></a>其有菩萨摩诃萨知是一切因缘文字方便分别，<a id="a-Ds"></a>则不复著音声言说，<a id="a-Dt"></a>则能次第晓了诸法之所归趣也。<a id="a-Du"></a>”</p>
  <p data-pb></p>
  <h2 id="aDv">十住品第十八</h2>
  <p id="aDw">佛告须菩提：<a id="a-Dx"></a>“如汝所言，<a id="a-Dy"></a>何谓菩萨摩诃萨为摩诃衍三拔致？<a id="a-Dz"></a>如是，<a id="a-E0"></a>须菩提，<a id="a-E1"></a>菩萨摩诃萨行六波罗蜜，<a id="a-E2"></a>入于道地。<a id="a-E3"></a>云何菩萨入于道地？<a id="a-E4"></a>入一切诸法，<a id="a-E5"></a>无来亦无所去，<a id="a-E6"></a>无去亦无所坏，<a id="a-E7"></a>一切诸法不可知处亦无想念，<a id="a-E8"></a>行十道地不见道地。</p>
  <p id="aE9">“何谓菩萨行十道地者？</p>
  <p id="aEA">“是菩萨摩诃萨行第一住者，<a id="a-EB"></a>当行十事。<a id="a-EC"></a>何谓为十？<a id="a-ED"></a>修治志性不为颠倒；<a id="a-EE"></a>修治愍哀除去众想，<a id="a-EF"></a>等心众生不得众生；<a id="a-EG"></a>行布施事受者无异；<a id="a-EH"></a>敬善知识无有轻慢；<a id="a-EI"></a>求法为业而无所得；<a id="a-EJ"></a>殷勤出学无所贪慕；<a id="a-EK"></a>求于佛身不想相好；<a id="a-EL"></a>开阐法事，<a id="a-EM"></a>悉于众生无所希望；<a id="a-EN"></a>弃除贡高则于诸法而无所著；<a id="a-EO"></a>口之所言至诚为业。<a id="a-EP"></a>是为十事。<a id="a-EQ"></a>须菩提，<a id="a-ER"></a>菩萨摩诃萨行第一道地也。</p>
  <p id="aES">“复次，<a id="a-ET"></a>须菩提，<a id="a-EU"></a>菩萨摩诃萨行第二住者，<a id="a-EV"></a>当行八法。<a id="a-EW"></a>何谓为八？<a id="a-EX"></a>其戒清净；<a id="a-EY"></a>而有反复能知报恩；<a id="a-EZ"></a>住于忍力；<a id="a-Ea"></a>常行欢喜；<a id="a-Eb"></a>不舍众生；<a id="a-Ec"></a>勤于大哀；<a id="a-Ed"></a>受尊长教，<a id="a-Ee"></a>其出家者视如世尊；<a id="a-Ef"></a>行波罗蜜，<a id="a-Eg"></a>慕求善权。<a id="a-Eh"></a>是为八事。</p>
  <p id="aEi">“复次，<a id="a-Ej"></a>须菩提，<a id="a-Ek"></a>菩萨摩诃萨行第三住者，<a id="a-El"></a>行五法。<a id="a-Em"></a>何谓为五？<a id="a-En"></a>博问无厌，<a id="a-Eo"></a>不著文字，<a id="a-Ep"></a>开化法施无衣食想，<a id="a-Eq"></a>净于佛土劝众德本，<a id="a-Er"></a>亦无所望，<a id="a-Es"></a>是为五事。</p>
  <p id="aEt">“复次，<a id="a-Eu"></a>须菩提，<a id="a-Ev"></a>菩萨摩诃萨行第四住者，<a id="a-Ew"></a>当行十法终不为舍。<a id="a-Ex"></a>何谓为十？<a id="a-Ey"></a>不舍闲居，<a id="a-Ez"></a>志在少求，<a id="a-F0"></a>而知止足，<a id="a-F1"></a>不离宴坐，<a id="a-F2"></a>不毁禁戒，<a id="a-F3"></a>不厌受欲，<a id="a-F4"></a>不止灭度，<a id="a-F5"></a>一切所有施而不惜，<a id="a-F6"></a>而不怯弱，<a id="a-F7"></a>于诸所有而无所慕，<a id="a-F8"></a>是为十事。</p>
  <p id="aF9">“复次，<a id="a-FA"></a>须菩提，<a id="a-FB"></a>菩萨摩诃萨行第五住者，<a id="a-FC"></a>当弃八事。<a id="a-FD"></a>何谓为八？<a id="a-FE"></a>弃捐家居，<a id="a-FF"></a>离比丘尼，<a id="a-FG"></a>舍弃种性，<a id="a-FH"></a>不贪功德，<a id="a-FI"></a>舍于睡卧，<a id="a-FJ"></a>离于瞋争，<a id="a-FK"></a>不自称誉，<a id="a-FL"></a>不毁他人，<a id="a-FM"></a>是为八事。</p>
  <p id="aFN">“复次，<a id="a-FO"></a>须菩提，<a id="a-FP"></a>菩萨摩诃萨行第六住者，<a id="a-FQ"></a>以具六法。<a id="a-FR"></a>何谓为六？<a id="a-FS"></a>谓六波罗蜜，<a id="a-FT"></a>不为六法，<a id="a-FU"></a>不求声闻，<a id="a-FV"></a>无缘觉想，<a id="a-FW"></a>不念于小，<a id="a-FX"></a>见贫乞者心色和悦，<a id="a-FY"></a>有所施与不以忧戚心不怀恨，<a id="a-FZ"></a>是为六事。</p>
  <p id="aFa">“复次，<a id="a-Fb"></a>须菩提，<a id="a-Fc"></a>菩萨摩诃萨行第七住者，<a id="a-Fd"></a>为以离二十法。<a id="a-Fe"></a>何谓二十？<a id="a-Ff"></a>无所受，<a id="a-Fg"></a>无吾我，<a id="a-Fh"></a>不计人，<a id="a-Fi"></a>不有命，<a id="a-Fj"></a>不念寿，<a id="a-Fk"></a>不念常，<a id="a-Fl"></a>不著断灭，<a id="a-Fm"></a>无诸想著，<a id="a-Fn"></a>离因缘见，<a id="a-Fo"></a>不倚诸阴，<a id="a-Fp"></a>不慕诸种，<a id="a-Fq"></a>舍于诸种，<a id="a-Fr"></a>舍于诸入，<a id="a-Fs"></a>无三界想，<a id="a-Ft"></a>不著于佛，<a id="a-Fu"></a>不著于法，<a id="a-Fv"></a>不著圣众，<a id="a-Fw"></a>护禁舍见，<a id="a-Fx"></a>不倚念空，<a id="a-Fy"></a>舍诸邪见无所染污，<a id="a-Fz"></a>是为二十事。<a id="a-G0"></a>当复具足二十法事。<a id="a-G1"></a>何谓二十？<a id="a-G2"></a>晓了于空，<a id="a-G3"></a>不证无相，<a id="a-G4"></a>惠无所愿，<a id="a-G5"></a>净于三场，<a id="a-G6"></a>愍哀众生，<a id="a-G7"></a>不见众生，<a id="a-G8"></a>无所轻慢，<a id="a-G9"></a>等观诸法，<a id="a-GA"></a>体解法义，<a id="a-GB"></a>无所分别，<a id="a-GC"></a>晓了真正，<a id="a-GD"></a>亦无所著，<a id="a-GE"></a>无从生忍，<a id="a-GF"></a>讲说一品，<a id="a-GG"></a>灭除众想，<a id="a-GH"></a>弃捐尘劳，<a id="a-GI"></a>寂然离邪，<a id="a-GJ"></a>其心调定，<a id="a-GK"></a>不离智慧，<a id="a-GL"></a>无有卒暴，<a id="a-GM"></a>是为二十。</p>
  <p id="aGN">“复次，<a id="a-GO"></a>须菩提，<a id="a-GP"></a>菩萨摩诃萨行第八住者，<a id="a-GQ"></a>以为具足四法。<a id="a-GR"></a>何谓为四？<a id="a-GS"></a>入众生心神通自乐，<a id="a-GT"></a>现诸佛土随所观察，<a id="a-GU"></a>具成己土稽首诸佛，<a id="a-GV"></a>以真谛观诸佛之身，<a id="a-GW"></a>是为四法。</p>
  <p id="aGX">“复次，<a id="a-GY"></a>须菩提，<a id="a-GZ"></a>菩萨摩诃萨行第九住者，<a id="a-Ga"></a>当复具足四法。<a id="a-Gb"></a>何谓为四？<a id="a-Gc"></a>晓了诸根成诸佛土，<a id="a-Gd"></a>殷勤奉修于幻三昧，<a id="a-Ge"></a>顺化众生令其造德本处于淳淑，<a id="a-Gf"></a>为众示现具足之身为说道义，<a id="a-Gg"></a>是为四事。</p>
  <p id="aGh">“复次，<a id="a-Gi"></a>须菩提，<a id="a-Gj"></a>菩萨摩诃萨行第十住者，<a id="a-Gk"></a>于十二事悉具足。<a id="a-Gl"></a>何谓十二？<a id="a-Gm"></a>为无量处而设拥护，<a id="a-Gn"></a>随众所愿各令得所，<a id="a-Go"></a>口所演说，<a id="a-Gp"></a>诸天、<a id="a-Gq"></a>龙神、<a id="a-Gr"></a>揵沓和、<a id="a-Gs"></a>阿须伦、<a id="a-Gt"></a>迦楼罗、<a id="a-Gu"></a>真陀罗、<a id="a-Gv"></a>摩烋勒，<a id="a-Gw"></a>闻其音各各解了，<a id="a-Gx"></a>辩才如是，<a id="a-Gy"></a>胞胎众事，<a id="a-Gz"></a>种姓尊贵，<a id="a-H0"></a>所生之处，<a id="a-H1"></a>眷属国土，<a id="a-H2"></a>弃国捐家，<a id="a-H3"></a>诣于佛树，<a id="a-H4"></a>清净具足，<a id="a-H5"></a>一切名德皆为备悉，<a id="a-H6"></a>是为十二。</p>
  <p id="aH7">“复次，<a id="a-H8"></a>须菩提，<a id="a-H9"></a>第十菩萨摩诃萨者，<a id="a-HA"></a>即谓是佛。<a id="a-HB"></a>”</p>
  <p id="aHC">须菩提白佛言：<a id="a-HD"></a>“何谓菩萨遵修志性？<a id="a-HE"></a>”</p>
  <p id="aHF">佛言：<a id="a-HG"></a>“所作德本心皆劝助萨芸若慧故。</p>
  <p id="aHH">“何谓菩萨等心？<a id="a-HI"></a>一切志萨芸若，<a id="a-HJ"></a>行四等心慈悲喜护故。</p>
  <p id="aHK">“何谓菩萨为布施业？<a id="a-HL"></a>施于一切无所想念故。</p>
  <p id="aHM">“何谓菩萨结善知识？<a id="a-HN"></a>劝化一切令立正道，<a id="a-HO"></a>稽首问信恭敬尊长故。</p>
  <p id="aHP">“何谓菩萨具足求法？<a id="a-HQ"></a>诸所求法心常在于萨芸若慧，<a id="a-HR"></a>而不堕落声闻、<a id="a-HS"></a>辟支佛地故。</p>
  <p id="aHT">“何谓菩萨殷勤出家？<a id="a-HU"></a>所生之处，<a id="a-HV"></a>世世舍业，<a id="a-HW"></a>无所毁坏，<a id="a-HX"></a>随怛萨阿竭教，<a id="a-HY"></a>其出家者修无上行故。</p>
  <p id="aHZ">“何谓菩萨遵求佛身？<a id="a-Ha"></a>若见佛形其心未曾离佛，<a id="a-Hb"></a>尔乃至于萨芸若慧故。</p>
  <p id="aHc">“何谓菩萨开阐诸法？<a id="a-Hd"></a>假使菩萨现在见佛若般泥洹，<a id="a-He"></a>而为众生讲说经法，<a id="a-Hf"></a>初语亦善，<a id="a-Hg"></a>中语亦善，<a id="a-Hh"></a>竟语亦善，<a id="a-Hi"></a>其义备悉微妙，<a id="a-Hj"></a>具足清净之行，<a id="a-Hk"></a>及十二部经，<a id="a-Hl"></a>闻经、<a id="a-Hm"></a>德经、<a id="a-Hn"></a>听经、<a id="a-Ho"></a>分别经、<a id="a-Hp"></a>示现经、<a id="a-Hq"></a>譬喻经、<a id="a-Hr"></a>所说经、<a id="a-Hs"></a>所生经、<a id="a-Ht"></a>方等经、<a id="a-Hu"></a>未曾有经、<a id="a-Hv"></a>章句经、<a id="a-Hw"></a>所行经，<a id="a-Hx"></a>是为菩萨十二部经开阐诸法。</p>
  <p id="aHy">“何谓菩萨弃捐憍慢心？<a id="a-Hz"></a>未曾怀自大，<a id="a-I0"></a>终不生小姓家故。</p>
  <p id="aI1">“何谓菩萨所言至诚？<a id="a-I2"></a>若有所说，<a id="a-I3"></a>言行相副故。<a id="a-I4"></a>”</p>
  <p id="aI5">佛语须菩提：<a id="a-I6"></a>“是为菩萨摩诃萨行第一住奉行十事。<a id="a-I7"></a>”</p>
  <p id="aI8">须菩提白佛言：<a id="a-I9"></a>“何谓菩萨戒品清净？<a id="a-IA"></a>”</p>
  <p id="aIB">佛言：<a id="a-IC"></a>“心不念求声闻、<a id="a-ID"></a>辟支佛乘，<a id="a-IE"></a>亦不毁訾于诸菩萨，<a id="a-IF"></a>若犯戒者而以劝喻令不堕壍故。</p>
  <p id="aIG">“何谓菩萨而有反复知报恩者？<a id="a-IH"></a>设使菩萨行菩萨道时，<a id="a-II"></a>若施少者不以废忘，<a id="a-IJ"></a>何况于多！</p>
  <p id="aIK">“何谓菩萨住于忍力？<a id="a-IL"></a>常于众生无有乱心，<a id="a-IM"></a>志不怀害故。</p>
  <p id="aIN">“何谓菩萨心色和悦？<a id="a-IO"></a>念化众生不违正行故。</p>
  <p id="aIP">“何谓菩萨不舍众生？<a id="a-IQ"></a>能救济护一切人故。</p>
  <p id="aIR">“何谓菩萨近于大悲？<a id="a-IS"></a>假使菩萨行道之时，<a id="a-IT"></a>心自念言：<a id="a-IU"></a>‘因一切人故，<a id="a-IV"></a>恒河沙劫在于地狱，<a id="a-IW"></a>若见拷楚终不懈怠，<a id="a-IX"></a>当令彼人成于佛乘以得灭度。<a id="a-IY"></a>’如是比类一切众生，<a id="a-IZ"></a>其心自劝微妙如是。</p>
  <p id="aIa">“何谓菩萨受尊长教？<a id="a-Ib"></a>其有出家，<a id="a-Ic"></a>若见师父视之如佛。</p>
  <p id="aId">“何谓菩萨求波罗蜜？<a id="a-Ie"></a>若使菩萨不志余业，<a id="a-If"></a>不念他法，<a id="a-Ig"></a>无所轻慢求无极故。</p>
  <p id="aIh">“何谓菩萨博闻无厌？<a id="a-Ii"></a>诸佛天中天，<a id="a-Ij"></a>所可言说于此所讲，<a id="a-Ik"></a>及十方佛口所演说，<a id="a-Il"></a>悉奉受持故。</p>
  <p id="aIm">“何谓菩萨所说法施无衣食想？<a id="a-In"></a>以此法施，<a id="a-Io"></a>心念如是，<a id="a-Ip"></a>不想佛道故。</p>
  <p id="aIq">“何谓菩萨净于佛土？<a id="a-Ir"></a>所植德本皆以劝助严净佛土故。</p>
  <p id="aIs">“何谓菩萨不厌生死？<a id="a-It"></a>常欲具足一切功德，<a id="a-Iu"></a>成就善本开化众生，<a id="a-Iv"></a>净于佛土未曾懈惓，<a id="a-Iw"></a>至令具足萨芸若慧故。</p>
  <p id="aIx">“何谓菩萨而知惭愧？<a id="a-Iy"></a>常无声闻、<a id="a-Iz"></a>辟支佛心故。</p>
  <p id="aJ0">“何谓菩萨不舍闲居？<a id="a-J1"></a>不入声闻、<a id="a-J2"></a>辟支佛地故。</p>
  <p id="aJ3">“何谓菩萨志在少求？<a id="a-J4"></a>行菩萨道无所贪慕，<a id="a-J5"></a>志在佛道故。</p>
  <p id="aJ6">“何谓菩萨而知止足？<a id="a-J7"></a>用成萨芸若故。</p>
  <p id="aJ8">“何谓菩萨不舍节限？<a id="a-J9"></a>谓能分别晓深法故。</p>
  <p id="aJA">“何谓菩萨不舍学戒？<a id="a-JB"></a>所持禁戒而不放逸故。</p>
  <p id="aJC">“何谓菩萨不厌受欲？<a id="a-JD"></a>其心未曾起贪欲故。</p>
  <p id="aJE">“何谓菩萨心不灭度？<a id="a-JF"></a>于一切法而无所行故。</p>
  <p id="aJG">“何谓菩萨一切所有能以布施而悉将护？<a id="a-JH"></a>内外诸法无所贪故。</p>
  <p id="aJI">“何谓菩萨志不怯弱？<a id="a-JJ"></a>心未曾发而为二识故。</p>
  <p id="aJK">“何谓菩萨观诸所有而无所贪？<a id="a-JL"></a>于诸万物无所念故。</p>
  <p id="aJM">“何谓菩萨弃国捐家？<a id="a-JN"></a>从一佛国复游一国，<a id="a-JO"></a>所生之处除其须发而被袈裟，<a id="a-JP"></a>现作沙门故。</p>
  <p id="aJQ">“何谓菩萨舍比丘尼？<a id="a-JR"></a>弹指之顷不与从事，<a id="a-JS"></a>于彼因缘心无所起故。</p>
  <p id="aJT">“何谓菩萨舍弃种姓？<a id="a-JU"></a>菩萨当念，<a id="a-JV"></a>令众生处在安隐以自然安，<a id="a-JW"></a>若使见者终不起嫉心故。</p>
  <p id="aJX">“何谓菩萨弃捐众贪及与睡卧？<a id="a-JY"></a>假使菩萨所在众会，<a id="a-JZ"></a>若有兴发声闻、<a id="a-Ja"></a>辟支佛心者，<a id="a-Jb"></a>不当于彼与从事故。</p>
  <p id="aJc">“何谓菩萨离瞋恚？<a id="a-Jd"></a>不从恨怒危害之心，<a id="a-Je"></a>无斗讼意，<a id="a-Jf"></a>无所争故。</p>
  <p id="aJg">“何谓菩萨不自称誉？<a id="a-Jh"></a>不见内法，<a id="a-Ji"></a>无所观故。</p>
  <p id="aJj">“何谓菩萨不毁他人？<a id="a-Jk"></a>于外一切无所见故。</p>
  <p id="aJl">“何谓菩萨弃于十恶？<a id="a-Jm"></a>习贤圣道，<a id="a-Jn"></a>为上行，<a id="a-Jo"></a>净身口意故。</p>
  <p id="aJp">“何谓菩萨弃捐憍慢？<a id="a-Jq"></a>如是所行不见诸法而有慢故。</p>
  <p id="aJr">“何谓菩萨舍于自大？<a id="a-Js"></a>所行不见形貌及与所有故。</p>
  <p id="aJt">“何谓菩萨离于颠倒？<a id="a-Ju"></a>察诸所有而不可得故。</p>
  <p id="aJv">“何谓菩萨弃淫怒痴？<a id="a-Jw"></a>永不睹见淫怒痴垢之所在故。</p>
  <p id="aJx">“何谓菩萨具足六法？<a id="a-Jy"></a>第六住者当具六法。<a id="a-Jz"></a>何谓为六？<a id="a-K0"></a>谓六波罗蜜当具足之。<a id="a-K1"></a>云何具足六波罗蜜？<a id="a-K2"></a>住六波罗蜜则能超越声闻、<a id="a-K3"></a>辟支佛故。</p>
  <p id="aK4">“何谓菩萨不起声闻、<a id="a-K5"></a>辟支佛心？<a id="a-K6"></a>此等所行不应为道，<a id="a-K7"></a>行小乘者不顺佛道，<a id="a-K8"></a>若见乞求者则怀怯弱，<a id="a-K9"></a>行菩萨者当舍离之，<a id="a-KA"></a>心无忧戚。<a id="a-KB"></a>所以者何？<a id="a-KC"></a>斯等所行为不入道，<a id="a-KD"></a>从初发意常行布施心不忘舍故。</p>
  <p id="aKE">“何谓菩萨不自贪身？<a id="a-KF"></a>所以尔者，<a id="a-KG"></a>推求本末无有吾我，<a id="a-KH"></a>计人寿命亦复如是。<a id="a-KI"></a>所以者何？<a id="a-KJ"></a>谛观察之心无所有故。</p>
  <p id="aKK">“何谓菩萨不堕灭见？<a id="a-KL"></a>所以尔者，<a id="a-KM"></a>一切诸法心无所断，<a id="a-KN"></a>本末不起，<a id="a-KO"></a>一切诸法亦无所生故。</p>
  <p id="aKP">“何谓菩萨不计有常？<a id="a-KQ"></a>所以尔者，<a id="a-KR"></a>假使诸法悉无所起，<a id="a-KS"></a>则无有常故。</p>
  <p id="aKT">“何谓菩萨不为想著？<a id="a-KU"></a>所以尔者，<a id="a-KV"></a>如是计之，<a id="a-KW"></a>无有尘劳，<a id="a-KX"></a>无因缘见；<a id="a-KY"></a>所以尔者，<a id="a-KZ"></a>彼所见者，<a id="a-Ka"></a>不见诸见故。</p>
  <p id="aKb">“何谓菩萨不倚名色？<a id="a-Kc"></a>所以尔者，<a id="a-Kd"></a>一切有所为无所有故。</p>
  <p id="aKe">“何谓菩萨不著诸阴？<a id="a-Kf"></a>不倚诸种，<a id="a-Kg"></a>不慕诸入，<a id="a-Kh"></a>所以尔者，<a id="a-Ki"></a>如是行者悉为自怨而无所有，<a id="a-Kj"></a>以是故，<a id="a-Kk"></a>不当倚著阴、<a id="a-Kl"></a>种、<a id="a-Km"></a>诸入故。</p>
  <p id="aKn">“何谓菩萨不倚三界？<a id="a-Ko"></a>其三界者自然无形，<a id="a-Kp"></a>虽在三界而无所倚故。</p>
  <p id="aKq">“何谓菩萨不处所有？<a id="a-Kr"></a>不以克期而为虚空，<a id="a-Ks"></a>一切所有悉无所有故。</p>
  <p id="aKt">“何谓菩萨见佛不著？<a id="a-Ku"></a>不以倚见为见诸佛故。</p>
  <p id="aKv">“何谓菩萨不争于空？<a id="a-Kw"></a>一切诸法悉为空，<a id="a-Kx"></a>无空，<a id="a-Ky"></a>不乱空，<a id="a-Kz"></a>无所争故。</p>
  <p id="aL0">“何谓菩萨具足于空？<a id="a-L1"></a>身相虚空则为菩萨，<a id="a-L2"></a>具足于空故。</p>
  <p id="aL3">“何谓菩萨不证无相？<a id="a-L4"></a>于一切相而无所念故。</p>
  <p id="aL5">“何谓菩萨志无愿慧？<a id="a-L6"></a>而于三界皆无所行故。</p>
  <p id="aL7">“何谓菩萨净于三场？<a id="a-L8"></a>便能具足十善德故。</p>
  <p id="aL9">“何谓菩萨愍哀？<a id="a-LA"></a>一切众生之类便能行德，<a id="a-LB"></a>无极大哀故。</p>
  <p id="aLC">“何谓菩萨不慢众生？<a id="a-LD"></a>而欲具足佛土故。</p>
  <p id="aLE">“何谓菩萨等观诸法？<a id="a-LF"></a>察于诸法无高无下故。</p>
  <p id="aLG">“何谓菩萨谛观道地？<a id="a-LH"></a>于一切法而无所习、<a id="a-LI"></a>无所动转故。</p>
  <p id="aLJ">“何谓菩萨无从生忍？<a id="a-LK"></a>一切诸法悉无所起，<a id="a-LL"></a>亦无所灭，<a id="a-LM"></a>忍无所有故。</p>
  <p id="aLN">“何谓菩萨无所生慧？<a id="a-LO"></a>其于名色慧无所起故。</p>
  <p id="aLP">“何谓菩萨说于一品？<a id="a-LQ"></a>不行二事故。</p>
  <p id="aLR">“何谓菩萨不念诸念？<a id="a-LS"></a>于一切法而无所念故。</p>
  <p id="aLT">“何谓菩萨弃捐诸见？<a id="a-LU"></a>能舍离声闻、<a id="a-LV"></a>辟支佛地故。</p>
  <p id="aLW">“何谓菩萨灭除尘劳？<a id="a-LX"></a>一切诸漏所习止处欲垢悉断故。</p>
  <p id="aLY">“何谓菩萨寂离见地？<a id="a-LZ"></a>谓能逮成萨芸若慧故。</p>
  <p id="aLa">“何谓心调？<a id="a-Lb"></a>于三界无所患难故。</p>
  <p id="aLc">“何谓心寂？<a id="a-Ld"></a>能御六根故。</p>
  <p id="aLe">“何谓菩萨不舍智慧？<a id="a-Lf"></a>谓能逮得明眼故。</p>
  <p id="aLg">“何谓菩萨无有卒暴？<a id="a-Lh"></a>观于六入无染著故。</p>
  <p id="aLi">“何谓菩萨心有所入？<a id="a-Lj"></a>则以一心普见一切众生之念故。</p>
  <p id="aLk">“何谓菩萨神通自娱？<a id="a-Ll"></a>则以神通而自娱乐，<a id="a-Lm"></a>从一佛国复至一国，<a id="a-Ln"></a>所游之处无佛土想故。</p>
  <p id="aLo">“何谓菩萨见诸佛国？<a id="a-Lp"></a>住此佛国则见十方无量佛国，<a id="a-Lq"></a>于诸佛国亦无所著故。</p>
  <p id="aLr">“何谓菩萨如所观察？<a id="a-Ls"></a>见诸佛国具足严净，<a id="a-Lt"></a>三千世界所游之处，<a id="a-Lu"></a>辄为转轮圣王故。</p>
  <p id="aLv">“何谓菩萨稽首诸佛供事归念？<a id="a-Lw"></a>一切经法分别义趣故。</p>
  <p id="aLx">“何谓菩萨而常审谛观诸佛身？<a id="a-Ly"></a>以真正见诸佛则为法身故。</p>
  <p id="aLz">“何谓菩萨晓了诸根？<a id="a-M0"></a>若能住于怛萨阿竭十种力者，<a id="a-M1"></a>则能晓了一切众生诸根本故。</p>
  <p id="aM2">“何谓菩萨佛土清净？<a id="a-M3"></a>人民清净是则名曰佛土清净故。</p>
  <p id="aM4">“何谓菩萨如幻三昧？<a id="a-M5"></a>住此三昧，<a id="a-M6"></a>菩萨则能变现一切无所不入，<a id="a-M7"></a>心无所处故。</p>
  <p id="aM8">“何谓菩萨而等三昧？<a id="a-M9"></a>菩萨于诸三昧无所希望故。</p>
  <p id="aMA">“何谓菩萨能教众生？<a id="a-MB"></a>所造德本各随其行而开化，<a id="a-MC"></a>菩萨摩诃萨则以至诚而护己身，<a id="a-MD"></a>随其众生而开度之。</p>
  <p id="aME">“何谓菩萨至诚？<a id="a-MF"></a>自然有所劝发，<a id="a-MG"></a>欲以度脱一切众生故。</p>
  <p id="aMH">“何谓菩萨如其志愿必能得之？<a id="a-MI"></a>菩萨常具足六波罗蜜故。</p>
  <p id="aMJ">“何谓菩萨所演出音，<a id="a-MK"></a>诸天、<a id="a-ML"></a>龙神及揵沓和，<a id="a-MM"></a>闻其音者各得解了而顺化之？<a id="a-MN"></a>用有大哀普等音故。</p>
  <p id="aMO">“何谓菩萨入于胞胎？<a id="a-MP"></a>菩萨摩诃萨世世所生，<a id="a-MQ"></a>诸无所生故。</p>
  <p id="aMR">“何谓菩萨在于尊贵？<a id="a-MS"></a>菩萨所生在诸种姓则能化之故。</p>
  <p id="aMT">“何谓菩萨所生具足？<a id="a-MU"></a>假使菩萨在君子种，<a id="a-MV"></a>在梵志种，<a id="a-MW"></a>在居士种，<a id="a-MX"></a>则能劝化故。</p>
  <p id="aMY">“何谓菩萨在于尊姓？<a id="a-MZ"></a>诸以过去众菩萨性等无差别故。</p>
  <p id="aMa">“何谓菩萨眷属具足？<a id="a-Mb"></a>菩萨所从诸眷属侍使无所乏故。</p>
  <p id="aMc">“何谓菩萨土地严净？<a id="a-Md"></a>始生之时，<a id="a-Me"></a>光明照曜无数世界，<a id="a-Mf"></a>其蒙光者皆得安隐故。</p>
  <p id="aMg">“何谓菩萨弃国捐家？<a id="a-Mh"></a>菩萨摩诃萨舍家学道时，<a id="a-Mi"></a>化无央数亿百千人而与从俱，<a id="a-Mj"></a>能令众生立于三乘故。</p>
  <p id="aMk">“何谓菩萨诣诸佛树？<a id="a-Ml"></a>其树则为根、<a id="a-Mm"></a>茎、<a id="a-Mn"></a>枝、<a id="a-Mo"></a>叶、<a id="a-Mp"></a>华、<a id="a-Mq"></a>实，<a id="a-Mr"></a>皆为七宝紫磨金色，<a id="a-Ms"></a>照于十方无数佛土悉为大明，<a id="a-Mt"></a>是为菩萨诣佛树严净。</p>
  <p id="aMu">“何谓菩萨一切名德而悉具足？<a id="a-Mv"></a>设使菩萨人清净者，<a id="a-Mw"></a>则佛国净，<a id="a-Mx"></a>是为菩萨名德具足。</p>
  <p id="aMy">“何谓菩萨住十道地成为如来？<a id="a-Mz"></a>菩萨摩诃萨具足六波罗蜜、<a id="a-N0"></a>十力无畏、<a id="a-N1"></a>十八不共诸佛之法，<a id="a-N2"></a>得萨芸若慧，<a id="a-N3"></a>断除尘劳，<a id="a-N4"></a>无所挂礙，<a id="a-N5"></a>是为菩萨住十道地成为如来。</p>
  <p id="aN6">“如是，<a id="a-N7"></a>须菩提，<a id="a-N8"></a>菩萨摩诃萨沤和拘舍罗，<a id="a-N9"></a>行六波罗蜜、<a id="a-NA"></a>意止、<a id="a-NB"></a>意断、<a id="a-NC"></a>神足、<a id="a-ND"></a>根、<a id="a-NE"></a>力、<a id="a-NF"></a>七觉、<a id="a-NG"></a>八道、<a id="a-NH"></a>三十七品、<a id="a-NI"></a>十力无畏、<a id="a-NJ"></a>四分别辩、<a id="a-NK"></a>十八不共诸佛之法，<a id="a-NL"></a>寂然离见现入种性八等之地、<a id="a-NM"></a>若有所处离欲之地、<a id="a-NN"></a>所作办地，<a id="a-NO"></a>离于声闻辟支佛地、<a id="a-NP"></a>菩萨之地，<a id="a-NQ"></a>是为菩萨摩诃萨入第九住于佛地，<a id="a-NR"></a>是为菩萨摩诃萨第十行住，<a id="a-NS"></a>是为菩萨摩诃萨三拔致。<a id="a-NT"></a>”</p>
 </body>
</html>