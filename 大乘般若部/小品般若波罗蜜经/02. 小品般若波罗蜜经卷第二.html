<!doctype html>
<html id="rY3qqpG" data-ver="2384">
 <head>
  <meta charset="utf-8">
  <meta library="unknown">
  <meta period="姚秦">
  <meta author="鸠摩罗什 译">
  <meta priority="5">
  <meta searchable="all">
 </head>
 <body>
  <h1 style="text-align: center;" id="aK7"><a id="aK8">小品般若波罗蜜经卷第二</a></h1>
  <h2 style="text-align: center;" id="aK9"><a id="aKA">宝塔品第三</a></h2>
  <p id="aKB">尔时，<a id="a-KC"></a>释提桓因、<a id="a-KD"></a>梵天王、<a id="a-KE"></a>自在天王及众生主诸天女等，<a id="a-KF"></a>皆大欢喜，<a id="a-KG"></a>同时三唱：<a id="a-KH"></a>“快哉！<a id="a-KI"></a>快哉！<a id="a-KJ"></a>佛出世故，<a id="a-KK"></a>须菩提乃能演说是法。<a id="a-KL"></a>”<br>　　尔时，<a id="a-KM"></a>诸天大众俱白佛言：<a id="a-KN"></a>“世尊，<a id="a-KO"></a>若菩萨能不离般若波罗蜜行，<a id="a-KP"></a>当视是人如佛。<a id="a-KQ"></a>”<br>　　佛告诸天子：<a id="a-KR"></a>“如是，<a id="a-KS"></a>如是，<a id="a-KT"></a>昔我于众华城燃灯佛所不离般若波罗蜜行，<a id="a-KU"></a>时燃灯佛记我，<a id="a-KV"></a>于来世过阿僧只劫，<a id="a-KW"></a>当得作佛，<a id="a-KX"></a>号释迦牟尼如来、<a id="a-KY"></a>应供、<a id="a-KZ"></a>正遍知、<a id="a-Ka"></a>明行足、<a id="a-Kb"></a>善逝、<a id="a-Kc"></a>世间解、<a id="a-Kd"></a>无上士、<a id="a-Ke"></a>调御丈夫、<a id="a-Kf"></a>天人师、<a id="a-Kg"></a>佛、<a id="a-Kh"></a>世尊。<a id="a-Ki"></a>”<br>　　诸天子白佛言：<a id="a-Kj"></a>“希有，<a id="a-Kk"></a>世尊！<a id="a-Kl"></a>诸菩萨摩诃萨般若波罗蜜，<a id="a-Km"></a>能摄取萨婆若。<a id="a-Kn"></a>”<br>　　佛因释提桓因，<a id="a-Ko"></a>告欲色界诸天子及四众比丘、<a id="a-Kp"></a>比丘尼、<a id="a-Kq"></a>优婆塞、<a id="a-Kr"></a>优婆夷等：<a id="a-Ks"></a>“憍尸迦，<a id="a-Kt"></a>若有善男子、<a id="a-Ku"></a>善女人能受持读诵般若波罗蜜，<a id="a-Kv"></a>如所说行，<a id="a-Kw"></a>魔若魔天、<a id="a-Kx"></a>人若非人不得其便，<a id="a-Ky"></a>终不横死。<a id="a-Kz"></a>善男子、<a id="a-L0"></a>善女人受持读诵般若波罗蜜故，<a id="a-L1"></a>忉利诸天子发阿耨多罗三藐三菩提心未受持读诵般若波罗蜜者，<a id="a-L2"></a>来至其所。<br>　　“复次，<a id="a-L3"></a>憍尸迦，<a id="a-L4"></a>善男子、<a id="a-L5"></a>善女人受持读诵般若波罗蜜时，<a id="a-L6"></a>若在空舍，<a id="a-L7"></a>若在道路，<a id="a-L8"></a>若或失道，<a id="a-L9"></a>无有恐怖。<a id="a-LA"></a>”</p>
  <p id="aLB">尔时，<a id="a-LC"></a>四天王白佛言：<a id="a-LD"></a>“世尊，<a id="a-LE"></a>若善男子、<a id="a-LF"></a>善女人受持读诵般若波罗蜜，<a id="a-LG"></a>如所说行，<a id="a-LH"></a>我等皆当护念。<a id="a-LI"></a>”<br>　　释提桓因白佛言：<a id="a-LJ"></a>“世尊，<a id="a-LK"></a>若善男子、<a id="a-LL"></a>善女人受持读诵般若波罗蜜，<a id="a-LM"></a>如所说行，<a id="a-LN"></a>我当护念。<a id="a-LO"></a>”<br>　　梵天王及诸梵天俱白佛言：<a id="a-LP"></a>“世尊，<a id="a-LQ"></a>若善男子、<a id="a-LR"></a>善女人受持读诵般若波罗蜜，<a id="a-LS"></a>如所说行，<a id="a-LT"></a>我等亦当护念。<a id="a-LU"></a>”<br>　　释提桓因白佛言：<a id="a-LV"></a>“希有，<a id="a-LW"></a>世尊！<a id="a-LX"></a>善男子、<a id="a-LY"></a>善女人受持读诵般若波罗蜜，<a id="a-LZ"></a>得如是现世功德。<a id="a-La"></a>世尊，<a id="a-Lb"></a>若受持般若波罗蜜者，<a id="a-Lc"></a>则为受持诸波罗蜜。<a id="a-Ld"></a>”<br>　　佛言：<a id="a-Le"></a>“如是，<a id="a-Lf"></a>如是，<a id="a-Lg"></a>憍尸迦，<a id="a-Lh"></a>受持般若波罗蜜者，<a id="a-Li"></a>则为受持诸波罗蜜。<a id="a-Lj"></a>复次，<a id="a-Lk"></a>憍尸迦，<a id="a-Ll"></a>善男子、<a id="a-Lm"></a>善女人受持读诵般若波罗蜜，<a id="a-Ln"></a>所得功德，<a id="a-Lo"></a>汝今善听，<a id="a-Lp"></a>当为汝说。<a id="a-Lq"></a>”释提桓因受教而听。<br>　　佛告憍尸迦：<a id="a-Lr"></a>“若有欲毁乱违逆我此法者，<a id="a-Ls"></a>虽有是心，<a id="a-Lt"></a>渐渐自灭，<a id="a-Lu"></a>终不从愿。<a id="a-Lv"></a>何以故？<a id="a-Lw"></a>憍尸迦，<a id="a-Lx"></a>若善男子、<a id="a-Ly"></a>善女人受持读诵般若波罗蜜，<a id="a-Lz"></a>种种毁乱违逆事起法应皆灭，<a id="a-M0"></a>是故此人终不从愿。<a id="a-M1"></a>憍尸迦，<a id="a-M2"></a>善男子、<a id="a-M3"></a>善女人受持读诵般若波罗蜜，<a id="a-M4"></a>得如是现世功德。<a id="a-M5"></a>譬如有药，<a id="a-M6"></a>名为摩醯，<a id="a-M7"></a>有蛇饥行求食，<a id="a-M8"></a>见有小虫而欲食之，<a id="a-M9"></a>虫趣药所，<a id="a-MA"></a>蛇闻药气即回还去。<a id="a-MB"></a>所以者何？<a id="a-MC"></a>药力能消蛇毒故。<a id="a-MD"></a>憍尸迦，<a id="a-ME"></a>善男子、<a id="a-MF"></a>善女人亦如是，<a id="a-MG"></a>若受持读诵般若波罗蜜，<a id="a-MH"></a>种种毁乱违逆事起，<a id="a-MI"></a>以般若波罗蜜力故即自消灭。<br>　　“复次，<a id="a-MJ"></a>憍尸迦，<a id="a-MK"></a>若受持读诵般若波罗蜜，<a id="a-ML"></a>护世四天王皆当护念。<br>　　“复次，<a id="a-MM"></a>憍尸迦，<a id="a-MN"></a>是人终不说无益之语，<a id="a-MO"></a>有所言说人所信受，<a id="a-MP"></a>少于瞋恚终不怀恨，<a id="a-MQ"></a>不为我慢所覆，<a id="a-MR"></a>不为瞋恚所使。<a id="a-MS"></a>善男子、<a id="a-MT"></a>善女人若瞋恚时，<a id="a-MU"></a>能作是念：<a id="a-MV"></a>‘若我瞋者，<a id="a-MW"></a>则坏诸根，<a id="a-MX"></a>颜色变异。<a id="a-MY"></a>我欲求阿耨多罗三藐三菩提，<a id="a-MZ"></a>云何当随瞋心？<a id="a-Ma"></a>’如是思惟，<a id="a-Mb"></a>即得正念。<a id="a-Mc"></a>憍尸迦，<a id="a-Md"></a>善男子、<a id="a-Me"></a>善女人受持读诵般若波罗蜜，<a id="a-Mf"></a>亦得是现世功德。<a id="a-Mg"></a>”<br>　　释提桓因白佛言：<a id="a-Mh"></a>“希有，<a id="a-Mi"></a>世尊！<a id="a-Mj"></a>般若波罗蜜为回向故，<a id="a-Mk"></a>不为高心。<a id="a-Ml"></a>”<br>　　佛告憍尸迦：<a id="a-Mm"></a>“善男子、<a id="a-Mn"></a>善女人受持读诵般若波罗蜜，<a id="a-Mo"></a>若入军阵诵般若波罗蜜若住若出，<a id="a-Mp"></a>若失寿命，<a id="a-Mq"></a>若被恼害，<a id="a-Mr"></a>无有是处；<a id="a-Ms"></a>若刀箭向者，<a id="a-Mt"></a>终不能伤。<a id="a-Mu"></a>何以故？<a id="a-Mv"></a>般若波罗蜜是大咒术、<a id="a-Mw"></a>无上咒术。<a id="a-Mx"></a>善男子、<a id="a-My"></a>善女人学此咒术，<a id="a-Mz"></a>不自念恶，<a id="a-N0"></a>不念他恶，<a id="a-N1"></a>不两念恶，<a id="a-N2"></a>学是咒术得阿耨多罗三藐三菩提，<a id="a-N3"></a>得萨婆若智，<a id="a-N4"></a>能观一切众生心。<br>　　“复次，<a id="a-N5"></a>憍尸迦，<a id="a-N6"></a>若般若波罗蜜经卷住处，<a id="a-N7"></a>若读诵处，<a id="a-N8"></a>人若非人不得其便，<a id="a-N9"></a>唯除业行必应受者。<a id="a-NA"></a>憍尸迦，<a id="a-NB"></a>譬如道场四边，<a id="a-NC"></a>若人、<a id="a-ND"></a>若畜生无能恼者。<a id="a-NE"></a>何以故？<a id="a-NF"></a>过去、<a id="a-NG"></a>未来、<a id="a-NH"></a>现在诸佛此中得道，<a id="a-NI"></a>已得、<a id="a-NJ"></a>今得、<a id="a-NK"></a>当得，<a id="a-NL"></a>是处一切众生无恐无畏，<a id="a-NM"></a>无能恼害。<a id="a-NN"></a>憍尸迦，<a id="a-NO"></a>以般若波罗蜜故，<a id="a-NP"></a>是处则吉，<a id="a-NQ"></a>人所恭敬、<a id="a-NR"></a>供养、<a id="a-NS"></a>礼拜。<a id="a-NT"></a>”<br>　　释提桓因白佛言：<a id="a-NU"></a>“世尊，<a id="a-NV"></a>若善男子、<a id="a-NW"></a>善女人书般若波罗蜜，<a id="a-NX"></a>受持经卷，<a id="a-NY"></a>供养恭敬、<a id="a-NZ"></a>尊重赞叹，<a id="a-Na"></a>以好华香、<a id="a-Nb"></a>璎珞、<a id="a-Nc"></a>涂香、<a id="a-Nd"></a>烧香、<a id="a-Ne"></a>末香、<a id="a-Nf"></a>杂香、<a id="a-Ng"></a>缯盖、<a id="a-Nh"></a>幢幡而以供养；<a id="a-Ni"></a>若复有人以如来舍利，<a id="a-Nj"></a>供养恭敬、<a id="a-Nk"></a>尊重赞叹，<a id="a-Nl"></a>以好华香、<a id="a-Nm"></a>璎珞、<a id="a-Nn"></a>涂香、<a id="a-No"></a>烧香、<a id="a-Np"></a>末香、<a id="a-Nq"></a>杂香、<a id="a-Nr"></a>缯盖、<a id="a-Ns"></a>幢幡而以供养，<a id="a-Nt"></a>其福何所为多？<a id="a-Nu"></a>”<br>　　“憍尸迦，<a id="a-Nv"></a>我还问汝，<a id="a-Nw"></a>随汝意答。<a id="a-Nx"></a>于意云何？<a id="a-Ny"></a>如来行何道，<a id="a-Nz"></a>得萨婆若所依止身？<a id="a-O0"></a>得阿耨多罗三藐三菩提？<a id="a-O1"></a>”<br>　　释提桓因白佛言：<a id="a-O2"></a>“世尊，<a id="a-O3"></a>如来学般若波罗蜜故，<a id="a-O4"></a>得是身，<a id="a-O5"></a>得阿耨多罗三藐三菩提。<a id="a-O6"></a>”<br>　　“憍尸迦，<a id="a-O7"></a>佛不以身故名为如来，<a id="a-O8"></a>以得萨婆若故名为如来。<br>　　“憍尸迦，<a id="a-O9"></a>诸佛萨婆若从般若波罗蜜生，<a id="a-OA"></a>是身萨婆若智所依止故，<a id="a-OB"></a>如来因是身得萨婆若智，<a id="a-OC"></a>成阿耨多罗三藐三菩提；<a id="a-OD"></a>是身萨婆若所依止故，<a id="a-OE"></a>我灭度后舍利得供养。<br>　　“憍尸迦，<a id="a-OF"></a>若善男子、<a id="a-OG"></a>善女人书般若波罗蜜，<a id="a-OH"></a>受持读诵，<a id="a-OI"></a>供养恭敬、<a id="a-OJ"></a>尊重赞叹，<a id="a-OK"></a>以好华香、<a id="a-OL"></a>璎珞、<a id="a-OM"></a>涂香、<a id="a-ON"></a>烧香、<a id="a-OO"></a>末香、<a id="a-OP"></a>杂香、<a id="a-OQ"></a>缯盖、<a id="a-OR"></a>幢幡而以供养，<a id="a-OS"></a>是善男子、<a id="a-OT"></a>善女人即是供养萨婆若智。<a id="a-OU"></a>是故若人书般若波罗蜜，<a id="a-OV"></a>供养恭敬、<a id="a-OW"></a>尊重赞叹，<a id="a-OX"></a>当知是人得大福德。<a id="a-OY"></a>何以故？<a id="a-OZ"></a>供养萨婆若智故。<a id="a-Oa"></a>”<br>　　释提桓因白佛言：<a id="a-Ob"></a>“世尊，<a id="a-Oc"></a>阎浮提人不供养恭敬、<a id="a-Od"></a>尊重赞叹般若波罗蜜，<a id="a-Oe"></a>为不知得如是大利益耶？<a id="a-Of"></a>”<br>　　佛言：<a id="a-Og"></a>“憍尸迦，<a id="a-Oh"></a>于意云何？<a id="a-Oi"></a>阎浮提有几所人于佛得不坏信？<a id="a-Oj"></a>几所人于法、<a id="a-Ok"></a>于僧得不坏信？<a id="a-Ol"></a>”<br>　　释提桓因言：<a id="a-Om"></a>“少所人，<a id="a-On"></a>于佛得不坏信，<a id="a-Oo"></a>于法、<a id="a-Op"></a>于僧得不坏信。<a id="a-Oq"></a>世尊，<a id="a-Or"></a>阎浮提少所人得须陀洹、<a id="a-Os"></a>斯陀含、<a id="a-Ot"></a>阿那含、<a id="a-Ou"></a>阿罗汉，<a id="a-Ov"></a>得辟支佛者转复减少，<a id="a-Ow"></a>能行菩萨道者亦复转少。<a id="a-Ox"></a>”<br>　　“如是，<a id="a-Oy"></a>如是，<a id="a-Oz"></a>憍尸迦，<a id="a-P0"></a>阎浮提少所人于佛得不坏信，<a id="a-P1"></a>乃至能发阿耨多罗三藐三菩提心行菩萨道者亦复转少。<br>　　“憍尸迦，<a id="a-P2"></a>无量无边阿僧只众生发阿耨多罗三藐三菩提心，<a id="a-P3"></a>于中若一若二住阿毗跋致地，<a id="a-P4"></a>是故当知善男子、<a id="a-P5"></a>善女人发阿耨多罗三藐三菩提心，<a id="a-P6"></a>乃至能受持读诵、<a id="a-P7"></a>供养恭敬、<a id="a-P8"></a>尊重赞叹般若波罗蜜。<a id="a-P9"></a>何以故？<a id="a-PA"></a>是人作是念：<a id="a-PB"></a>‘过去诸佛行菩萨道时，<a id="a-PC"></a>从是中学，<a id="a-PD"></a>我等亦应于是中学，<a id="a-PE"></a>般若波罗蜜是我大师。<a id="a-PF"></a>’<br>　　“憍尸迦，<a id="a-PG"></a>若我现在，<a id="a-PH"></a>若我灭后，<a id="a-PI"></a>菩萨常应依止般若波罗蜜。<a id="a-PJ"></a>若善男子、<a id="a-PK"></a>善女人于我灭后，<a id="a-PL"></a>以供养如来故起七宝塔，<a id="a-PM"></a>尽其形寿，<a id="a-PN"></a>以好华香、<a id="a-PO"></a>涂香、<a id="a-PP"></a>末香、<a id="a-PQ"></a>衣服、<a id="a-PR"></a>幢幡供养是塔。<a id="a-PS"></a>于意云何？<a id="a-PT"></a>是善男子、<a id="a-PU"></a>善女人以是因缘故，<a id="a-PV"></a>得福多不？<a id="a-PW"></a>”<br>　　释提桓因言：<a id="a-PX"></a>“甚多，<a id="a-PY"></a>世尊！<a id="a-PZ"></a>”<br>　　佛言：<a id="a-Pa"></a>“憍尸迦，<a id="a-Pb"></a>若善男子、<a id="a-Pc"></a>善女人供养般若波罗蜜经卷，<a id="a-Pd"></a>恭敬、<a id="a-Pe"></a>尊重、<a id="a-Pf"></a>赞叹，<a id="a-Pg"></a>以好华香、<a id="a-Ph"></a>涂香、<a id="a-Pi"></a>末香、<a id="a-Pj"></a>衣服、<a id="a-Pk"></a>幢幡而以供养，<a id="a-Pl"></a>其福甚多。<br>　　“憍尸迦，<a id="a-Pm"></a>置是一塔，<a id="a-Pn"></a>若满阎浮提七宝塔，<a id="a-Po"></a>善男子、<a id="a-Pp"></a>善女人尽其形寿，<a id="a-Pq"></a>以好华香乃至伎乐，<a id="a-Pr"></a>供养是塔。<a id="a-Ps"></a>于意云何？<a id="a-Pt"></a>是人以是因缘故，<a id="a-Pu"></a>得福多不？<a id="a-Pv"></a>”<br>　　释提桓因言：<a id="a-Pw"></a>“甚多，<a id="a-Px"></a>世尊！<a id="a-Py"></a>”<br>　　佛告憍尸迦：<a id="a-Pz"></a>“若善男子、<a id="a-Q0"></a>善女人供养般若波罗蜜经卷，<a id="a-Q1"></a>恭敬、<a id="a-Q2"></a>尊重、<a id="a-Q3"></a>赞叹，<a id="a-Q4"></a>以好华香、<a id="a-Q5"></a>涂香、<a id="a-Q6"></a>末香、<a id="a-Q7"></a>衣服、<a id="a-Q8"></a>幢幡，<a id="a-Q9"></a>其福甚多。<br>　　“憍尸迦，<a id="a-QA"></a>置是满阎浮提七宝塔，<a id="a-QB"></a>若满四天下七宝塔，<a id="a-QC"></a>若人尽其形寿，<a id="a-QD"></a>以华香供养乃至伎乐；<a id="a-QE"></a>若复有人供养般若波罗蜜，<a id="a-QF"></a>其福甚多。<br>　　“憍尸迦，<a id="a-QG"></a>置是满四天下七宝塔，<a id="a-QH"></a>若满周梨迦小千世界七宝塔，<a id="a-QI"></a>若人尽其形寿，<a id="a-QJ"></a>以好华香供养乃至幢幡；<a id="a-QK"></a>若复有人供养般若波罗蜜，<a id="a-QL"></a>其福甚多。<br>　　“憍尸迦，<a id="a-QM"></a>置是周梨迦小千世界七宝塔，<a id="a-QN"></a>若满二千中世界七宝塔，<a id="a-QO"></a>若人尽其形寿，<a id="a-QP"></a>以华香供养乃至幢幡；<a id="a-QQ"></a>若复有人供养般若波罗蜜，<a id="a-QR"></a>其福甚多。<br>　　“憍尸迦，<a id="a-QS"></a>置是二千中世界七宝塔，<a id="a-QT"></a>若满三千大千世界七宝塔，<a id="a-QU"></a>若善男子、<a id="a-QV"></a>善女人尽其形寿，<a id="a-QW"></a>以华香供养乃至幢幡。<a id="a-QX"></a>憍尸迦，<a id="a-QY"></a>于意云何？<a id="a-QZ"></a>是人以是因缘故，<a id="a-Qa"></a>得福多不？<a id="a-Qb"></a>”<br>　　释提桓因言：<a id="a-Qc"></a>“甚多，<a id="a-Qd"></a>世尊！<a id="a-Qe"></a>”<br>　　佛告憍尸迦：<a id="a-Qf"></a>“若复有人供养般若波罗蜜经卷，<a id="a-Qg"></a>恭敬、<a id="a-Qh"></a>尊重、<a id="a-Qi"></a>赞叹，<a id="a-Qj"></a>华香乃至幢幡，<a id="a-Qk"></a>其福甚多。<br>　　“憍尸迦，<a id="a-Ql"></a>置是满三千大千世界七宝塔，<a id="a-Qm"></a>假令三千大千世界所有众生，<a id="a-Qn"></a>一时皆得人身，<a id="a-Qo"></a>是一一人皆起七宝塔，<a id="a-Qp"></a>尽其形寿，<a id="a-Qq"></a>以一切好华、<a id="a-Qr"></a>名香、<a id="a-Qs"></a>幢幡、<a id="a-Qt"></a>伎乐、<a id="a-Qu"></a>歌舞，<a id="a-Qv"></a>供养是塔。<a id="a-Qw"></a>憍尸迦，<a id="a-Qx"></a>于意云何？<a id="a-Qy"></a>是人以是因缘故，<a id="a-Qz"></a>得福多不？<a id="a-R0"></a>”<br>　　“甚多，<a id="a-R1"></a>世尊！<a id="a-R2"></a>”<br>　　佛告憍尸迦：<a id="a-R3"></a>“若善男子、<a id="a-R4"></a>善女人供养般若波罗蜜经卷，<a id="a-R5"></a>恭敬、<a id="a-R6"></a>尊重、<a id="a-R7"></a>赞叹，<a id="a-R8"></a>华香乃至幢幡，<a id="a-R9"></a>其福甚多。<a id="a-RA"></a>”<br>　　释提桓因言：<a id="a-RB"></a>“如是，<a id="a-RC"></a>如是，<a id="a-RD"></a>世尊，<a id="a-RE"></a>若人供养般若波罗蜜，<a id="a-RF"></a>即是供养恭敬过去、<a id="a-RG"></a>未来、<a id="a-RH"></a>现在诸佛萨婆若。<br>　　“世尊，<a id="a-RI"></a>置是三千大千世界一一众生所起七宝塔，<a id="a-RJ"></a>若满十方恒河沙等世界众生，<a id="a-RK"></a>皆得人身，<a id="a-RL"></a>一一人起七宝塔，<a id="a-RM"></a>若于一劫，<a id="a-RN"></a>若减一劫，<a id="a-RO"></a>以好华香乃至伎乐，<a id="a-RP"></a>供养是塔；<a id="a-RQ"></a>若复有人供养般若波罗蜜经卷，<a id="a-RR"></a>恭敬、<a id="a-RS"></a>尊重、<a id="a-RT"></a>赞叹，<a id="a-RU"></a>以好华香乃至伎乐供养，<a id="a-RV"></a>其福甚多。<a id="a-RW"></a>”<br>　　佛言：<a id="a-RX"></a>“如是，<a id="a-RY"></a>如是，<a id="a-RZ"></a>憍尸迦，<a id="a-Ra"></a>是善男子、<a id="a-Rb"></a>善女人以是供养般若波罗蜜经卷因缘故，<a id="a-Rc"></a>其福甚多，<a id="a-Rd"></a>无量无边，<a id="a-Re"></a>不可得数，<a id="a-Rf"></a>不可思议。<a id="a-Rg"></a>何以故？<a id="a-Rh"></a>憍尸迦，<a id="a-Ri"></a>一切诸佛萨婆若智，<a id="a-Rj"></a>皆从般若波罗蜜生。<br>　　“憍尸迦，<a id="a-Rk"></a>以是因缘故，<a id="a-Rl"></a>若善男子、<a id="a-Rm"></a>善女人供养般若波罗蜜经卷，<a id="a-Rn"></a>恭敬、<a id="a-Ro"></a>尊重、<a id="a-Rp"></a>赞叹，<a id="a-Rq"></a>华香乃至伎乐供养，<a id="a-Rr"></a>于前功德，<a id="a-Rs"></a>百分不及一分，<a id="a-Rt"></a>千分、<a id="a-Ru"></a>万分、<a id="a-Rv"></a>百千万亿分不及一，<a id="a-Rw"></a>乃至算数譬喻所不能及。<a id="a-Rx"></a>”</p>
  <p data-pb></p>
  <h2 style="text-align: center;" id="aRy"><a id="aRz">大明咒品第四</a></h2>
  <p id="aS0">尔时，<a id="a-S1"></a>释提桓因与四万天子在会中者，<a id="a-S2"></a>语释提桓因言：<a id="a-S3"></a>“憍尸迦，<a id="a-S4"></a>应受持读诵般若波罗蜜。<a id="a-S5"></a>”<br>　　佛告释提桓因：<a id="a-S6"></a>“憍尸迦，<a id="a-S7"></a>汝受持读诵般若波罗蜜，<a id="a-S8"></a>若阿修罗生念，<a id="a-S9"></a>欲与忉利诸天共斗，<a id="a-SA"></a>尔时，<a id="a-SB"></a>汝当诵念般若波罗蜜，<a id="a-SC"></a>以是因缘故，<a id="a-SD"></a>阿修罗恶心即灭。<a id="a-SE"></a>”<br>　　释提桓因白佛言：<a id="a-SF"></a>“世尊，<a id="a-SG"></a>般若波罗蜜是大明咒，<a id="a-SH"></a>般若波罗蜜是无上咒，<a id="a-SI"></a>般若波罗蜜是无等等咒。<a id="a-SJ"></a>”<br>　　佛言：<a id="a-SK"></a>“如是，<a id="a-SL"></a>如是，<a id="a-SM"></a>憍尸迦，<a id="a-SN"></a>般若波罗蜜是大明咒，<a id="a-SO"></a>般若波罗蜜是无上咒，<a id="a-SP"></a>般若波罗蜜是无等等咒。<a id="a-SQ"></a>何以故？<a id="a-SR"></a>憍尸迦，<a id="a-SS"></a>过去诸佛因是明咒，<a id="a-ST"></a>得阿耨多罗三藐三菩提；<a id="a-SU"></a>未来诸佛亦因是咒，<a id="a-SV"></a>当得阿耨多罗三藐三菩提；<a id="a-SW"></a>今十方现在诸佛亦因是咒，<a id="a-SX"></a>得阿耨多罗三藐三菩提。<a id="a-SY"></a>憍尸迦，<a id="a-SZ"></a>因是明咒，<a id="a-Sa"></a>十善道出现于世，<a id="a-Sb"></a>四禅、<a id="a-Sc"></a>四无量心、<a id="a-Sd"></a>四无色定、<a id="a-Se"></a>五神通出现于世。<a id="a-Sf"></a>因菩萨故，<a id="a-Sg"></a>十善道出现于世，<a id="a-Sh"></a>四禅、<a id="a-Si"></a>四无量心、<a id="a-Sj"></a>四无色定、<a id="a-Sk"></a>五神通出现于世。<a id="a-Sl"></a>若诸佛不出于世，<a id="a-Sm"></a>但因菩萨故，<a id="a-Sn"></a>十善道、<a id="a-So"></a>四禅、<a id="a-Sp"></a>四无量心、<a id="a-Sq"></a>四无色定、<a id="a-Sr"></a>五神通出现于世。<a id="a-Ss"></a>譬如月不出时，<a id="a-St"></a>星宿光明照于世间。<a id="a-Su"></a>如是，<a id="a-Sv"></a>憍尸迦，<a id="a-Sw"></a>世无佛时，<a id="a-Sx"></a>所有善行、<a id="a-Sy"></a>正行皆从菩萨出生，<a id="a-Sz"></a>菩萨方便力皆从般若波罗蜜生。<br>　　“复次，<a id="a-T0"></a>憍尸迦，<a id="a-T1"></a>若善男子、<a id="a-T2"></a>善女人供养般若波罗蜜经卷，<a id="a-T3"></a>恭敬、<a id="a-T4"></a>尊重、<a id="a-T5"></a>赞叹，<a id="a-T6"></a>得是现世福德。<a id="a-T7"></a>”<br>　　释提桓因白佛言：<a id="a-T8"></a>“世尊，<a id="a-T9"></a>得何等现世福德？<a id="a-TA"></a>”<br>　　“憍尸迦，<a id="a-TB"></a>是善男子、<a id="a-TC"></a>善女人毒不能伤，<a id="a-TD"></a>火不能烧，<a id="a-TE"></a>终不横死。<a id="a-TF"></a>又善男子、<a id="a-TG"></a>善女人若官事起，<a id="a-TH"></a>诵念般若波罗蜜，<a id="a-TI"></a>官事即灭，<a id="a-TJ"></a>诸求短者皆不得便。<a id="a-TK"></a>何以故？<a id="a-TL"></a>般若波罗蜜所护故。<br>　　“复次，<a id="a-TM"></a>憍尸迦，<a id="a-TN"></a>善男子、<a id="a-TO"></a>善女人诵念般若波罗蜜，<a id="a-TP"></a>若至国王、<a id="a-TQ"></a>若王子、<a id="a-TR"></a>大臣所，<a id="a-TS"></a>皆欢喜问讯与共语言。<a id="a-TT"></a>何以故？<a id="a-TU"></a>憍尸迦，<a id="a-TV"></a>般若波罗蜜为慈悲一切众生故出。<a id="a-TW"></a>是故，<a id="a-TX"></a>憍尸迦，<a id="a-TY"></a>诸求短者皆不得便。<a id="a-TZ"></a>”</p>
  <p id="aTa">尔时，<a id="a-Tb"></a>外道出家百人，<a id="a-Tc"></a>欲求佛短，<a id="a-Td"></a>来向佛所。<a id="a-Te"></a>释提桓因作是念：<a id="a-Tf"></a>“是诸外道出家百人，<a id="a-Tg"></a>欲求佛短，<a id="a-Th"></a>来向佛所。<a id="a-Ti"></a>我从佛所受般若波罗蜜，<a id="a-Tj"></a>今当诵念。<a id="a-Tk"></a>是诸外道来至佛所，<a id="a-Tl"></a>或能断说般若波罗蜜。<a id="a-Tm"></a>”如是思惟已，<a id="a-Tn"></a>即诵念从佛所受般若波罗蜜。<a id="a-To"></a>时，<a id="a-Tp"></a>诸外道遥见佛复道而去。<br>　　舍利弗作是念：<a id="a-Tq"></a>“何因缘故是诸外道见佛而去？<a id="a-Tr"></a>”<br>　　佛知舍利弗心所念，<a id="a-Ts"></a>告舍利弗：<a id="a-Tt"></a>“是释提桓因诵念般若波罗蜜，<a id="a-Tu"></a>如是外道乃无一人有善心者，<a id="a-Tv"></a>皆持恶意来求佛短，<a id="a-Tw"></a>是故外道各各复道而去。<a id="a-Tx"></a>”</p>
  <p id="aTy">尔时，<a id="a-Tz"></a>恶魔作是念：<a id="a-U0"></a>“今是四众及欲色界诸天子在佛前坐，<a id="a-U1"></a>其中必有菩萨得受阿耨多罗三藐三菩提记者，<a id="a-U2"></a>我当坏乱。<a id="a-U3"></a>”即化作四种兵向佛所。<br>　　尔时，<a id="a-U4"></a>释提桓因作是念：<a id="a-U5"></a>‘魔严四兵来至佛所。<a id="a-U6"></a>四种兵相，<a id="a-U7"></a>摩伽陀国频婆娑罗王之所无有，<a id="a-U8"></a>憍萨罗国波斯匿王亦所无有，<a id="a-U9"></a>诸释子所无有，<a id="a-UA"></a>诸黎车所无有。<a id="a-UB"></a>今是兵相必是恶魔所作。<a id="a-UC"></a>是魔长夜欲求佛短，<a id="a-UD"></a>恼乱众生，<a id="a-UE"></a>我当诵念般若波罗蜜。<a id="a-UF"></a>’<br>　　释提桓因即嘿诵般若波罗蜜，<a id="a-UG"></a>随其所诵，<a id="a-UH"></a>恶魔稍稍复道而去。</p>
  <p id="aUI">尔时，<a id="a-UJ"></a>忉利诸天化作天华在于空中，<a id="a-UK"></a>散佛上作是念：<a id="a-UL"></a>“愿般若波罗蜜久住阎浮提，<a id="a-UM"></a>阎浮提人当得诵习。<a id="a-UN"></a>”<br>　　是时，<a id="a-UO"></a>诸天复以天华散佛上，<a id="a-UP"></a>作是言：<a id="a-UQ"></a>“世尊，<a id="a-UR"></a>若有众生行般若波罗蜜，<a id="a-US"></a>修习般若波罗蜜，<a id="a-UT"></a>魔若魔天不得其便。<a id="a-UU"></a>”</p>
  <p id="aUV">尔时，<a id="a-UW"></a>释提桓因白佛言：<a id="a-UX"></a>“世尊，<a id="a-UY"></a>若人得闻般若波罗蜜者，<a id="a-UZ"></a>已曾亲近诸佛，<a id="a-Ua"></a>不从小功德来，<a id="a-Ub"></a>何况受持读诵、<a id="a-Uc"></a>如所说学、<a id="a-Ud"></a>如所说行！<a id="a-Ue"></a>何以故？<a id="a-Uf"></a>世尊，<a id="a-Ug"></a>诸菩萨摩诃萨萨婆若当于般若波罗蜜中求。<a id="a-Uh"></a>世尊，<a id="a-Ui"></a>譬如大宝当于大海中求。<a id="a-Uj"></a>世尊，<a id="a-Uk"></a>诸佛萨婆若大宝，<a id="a-Ul"></a>应于般若波罗蜜中求。<a id="a-Um"></a>”<br>　　佛言：<a id="a-Un"></a>“如是，<a id="a-Uo"></a>如是，<a id="a-Up"></a>憍尸迦，<a id="a-Uq"></a>诸佛萨婆若皆于般若波罗蜜中生。<a id="a-Ur"></a>”</p>
  <p id="aUs">尔时，<a id="a-Ut"></a>阿难白佛言：<a id="a-Uu"></a>“世尊，<a id="a-Uv"></a>世尊不赞说檀波罗蜜名，<a id="a-Uw"></a>不赞说尸罗波罗蜜、<a id="a-Ux"></a>羼提波罗蜜、<a id="a-Uy"></a>毗梨耶波罗蜜、<a id="a-Uz"></a>禅波罗蜜名，<a id="a-V0"></a>何以故但赞说般若波罗蜜？<a id="a-V1"></a>”<br>　　佛告阿难：<a id="a-V2"></a>“般若波罗蜜导五波罗蜜。<a id="a-V3"></a>阿难，<a id="a-V4"></a>于意云何？<a id="a-V5"></a>若布施不回向萨婆若，<a id="a-V6"></a>成檀波罗蜜不？<a id="a-V7"></a>”<br>　　阿难言：<a id="a-V8"></a>“不也，<a id="a-V9"></a>世尊。<a id="a-VA"></a>”<br>　　“若持戒、<a id="a-VB"></a>忍辱、<a id="a-VC"></a>精进、<a id="a-VD"></a>禅定、<a id="a-VE"></a>智慧，<a id="a-VF"></a>不回向萨婆若，<a id="a-VG"></a>成般若波罗蜜不？<a id="a-VH"></a>”<br>　　阿难言：<a id="a-VI"></a>“不也，<a id="a-VJ"></a>世尊。<a id="a-VK"></a>”<br>　　“阿难，<a id="a-VL"></a>是故般若波罗蜜为五波罗蜜导。<a id="a-VM"></a>阿难，<a id="a-VN"></a>譬如大地种散其中，<a id="a-VO"></a>因缘和合即得生长，<a id="a-VP"></a>不依此地终不得生。<a id="a-VQ"></a>阿难，<a id="a-VR"></a>如是五波罗蜜住般若波罗蜜中而得增长，<a id="a-VS"></a>为般若波罗蜜所护故，<a id="a-VT"></a>得向萨婆若。<a id="a-VU"></a>是故，<a id="a-VV"></a>阿难，<a id="a-VW"></a>般若波罗蜜为五波罗蜜作导。<a id="a-VX"></a>”</p>
  <p id="aVY">尔时，<a id="a-VZ"></a>释提桓因白佛言：<a id="a-Va"></a>“世尊，<a id="a-Vb"></a>是善男子、<a id="a-Vc"></a>善女人受持读诵般若波罗蜜，<a id="a-Vd"></a>如所说行所得功德，<a id="a-Ve"></a>如来说之犹亦未尽。<a id="a-Vf"></a>”<br>　　佛告憍尸迦：<a id="a-Vg"></a>“我不但说是人受持读诵般若波罗蜜如所说行功德。<a id="a-Vh"></a>憍尸迦，<a id="a-Vi"></a>若有善男子、<a id="a-Vj"></a>善女人供养般若波罗蜜经卷，<a id="a-Vk"></a>恭敬、<a id="a-Vl"></a>尊重、<a id="a-Vm"></a>赞叹，<a id="a-Vn"></a>以好华香乃至幢幡供养，<a id="a-Vo"></a>我亦说其所得功德。<a id="a-Vp"></a>”<br>　　释提桓因白佛言：<a id="a-Vq"></a>“世尊，<a id="a-Vr"></a>我亦当护念是善男子、<a id="a-Vs"></a>善女人，<a id="a-Vt"></a>供养般若波罗蜜经卷，<a id="a-Vu"></a>恭敬、<a id="a-Vv"></a>尊重、<a id="a-Vw"></a>赞叹，<a id="a-Vx"></a>以好华香乃至幢幡者。<a id="a-Vy"></a>”<br>　　佛言：<a id="a-Vz"></a>“憍尸迦，<a id="a-W0"></a>是善男子、<a id="a-W1"></a>善女人受持读诵般若波罗蜜，<a id="a-W2"></a>若干百千诸天大众，<a id="a-W3"></a>为听法故来至其所。<a id="a-W4"></a>是法师为诸天说法时，<a id="a-W5"></a>非人益其气力。<a id="a-W6"></a>若法师疲极不乐说法，<a id="a-W7"></a>诸天恭敬法故令其乐说。<a id="a-W8"></a>憍尸迦，<a id="a-W9"></a>是亦善男子、<a id="a-WA"></a>善女人得是现世功德。<br>　　“复次，<a id="a-WB"></a>憍尸迦，<a id="a-WC"></a>是善男子、<a id="a-WD"></a>善女人于四众中说般若波罗蜜时，<a id="a-WE"></a>其心不畏有来难问及诘责者。<a id="a-WF"></a>何以故？<a id="a-WG"></a>是人为般若波罗蜜护念故，<a id="a-WH"></a>不见有人得般若波罗蜜短者。<a id="a-WI"></a>般若波罗蜜亦无短可得，<a id="a-WJ"></a>是人如是为般若波罗蜜护念故，<a id="a-WK"></a>无畏有来难问诘责者。<a id="a-WL"></a>憍尸迦，<a id="a-WM"></a>是亦善男子、<a id="a-WN"></a>善女人现世功德。<br>　　“复次，<a id="a-WO"></a>憍尸迦，<a id="a-WP"></a>是善男子、<a id="a-WQ"></a>善女人读诵般若波罗蜜故，<a id="a-WR"></a>为父母所爱，<a id="a-WS"></a>为宗亲、<a id="a-WT"></a>知识、<a id="a-WU"></a>沙门、<a id="a-WV"></a>婆罗门所敬，<a id="a-WW"></a>衰恼斗讼如法能度。<a id="a-WX"></a>憍尸迦，<a id="a-WY"></a>是亦善男子、<a id="a-WZ"></a>善女人现世功德。<br>　　“复次，<a id="a-Wa"></a>憍尸迦，<a id="a-Wb"></a>般若波罗蜜经卷所住处，<a id="a-Wc"></a>四天王天上诸天发阿耨多罗三藐三菩提心者，<a id="a-Wd"></a>皆来至般若波罗蜜所，<a id="a-We"></a>受持读诵，<a id="a-Wf"></a>供养作礼而去。<a id="a-Wg"></a>忉利天、<a id="a-Wh"></a>夜摩天、<a id="a-Wi"></a>兜率陀天、<a id="a-Wj"></a>化乐天、<a id="a-Wk"></a>他化自在天上诸天，<a id="a-Wl"></a>发阿耨多罗三藐三菩提心者，<a id="a-Wm"></a>皆来至般若波罗蜜所，<a id="a-Wn"></a>受持读诵，<a id="a-Wo"></a>供养作礼而去。<a id="a-Wp"></a>梵天、<a id="a-Wq"></a>梵世天、<a id="a-Wr"></a>梵辅天、<a id="a-Ws"></a>梵众天、<a id="a-Wt"></a>大梵天、<a id="a-Wu"></a>光天、<a id="a-Wv"></a>少光天、<a id="a-Ww"></a>无量光天、<a id="a-Wx"></a>光音天、<a id="a-Wy"></a>净天、<a id="a-Wz"></a>少净天、<a id="a-X0"></a>无量净天、<a id="a-X1"></a>遍净天、<a id="a-X2"></a>无阴行天、<a id="a-X3"></a>福生天、<a id="a-X4"></a>广果天、<a id="a-X5"></a>无诳天、<a id="a-X6"></a>无热天、<a id="a-X7"></a>妙见天、<a id="a-X8"></a>善见天、<a id="a-X9"></a>阿迦腻吒天上诸天，<a id="a-XA"></a>发阿耨多罗三藐三菩提心者，<a id="a-XB"></a>皆来至般若波罗蜜所，<a id="a-XC"></a>受持读诵，<a id="a-XD"></a>供养作礼而去。<a id="a-XE"></a>憍尸迦，<a id="a-XF"></a>汝勿谓但有阿迦腻吒天为供养般若波罗蜜故来，<a id="a-XG"></a>三千大千世界中欲色界诸天子发阿耨多罗三藐三菩提心者，<a id="a-XH"></a>皆来至般若波罗蜜所，<a id="a-XI"></a>受持读诵，<a id="a-XJ"></a>供养作礼而去。<a id="a-XK"></a>善男子、<a id="a-XL"></a>善女人应作是念，<a id="a-XM"></a>十方无量阿僧只国土中，<a id="a-XN"></a>所有诸天、<a id="a-XO"></a>龙、<a id="a-XP"></a>夜叉、<a id="a-XQ"></a>乾闼婆、<a id="a-XR"></a>阿修罗、<a id="a-XS"></a>迦楼罗、<a id="a-XT"></a>紧那罗、<a id="a-XU"></a>摩睺罗伽、<a id="a-XV"></a>人非人，<a id="a-XW"></a>是等来至般若波罗蜜所，<a id="a-XX"></a>受持读诵，<a id="a-XY"></a>供养作礼，<a id="a-XZ"></a>时我当以般若波罗蜜法施。<a id="a-Xa"></a>善男子、<a id="a-Xb"></a>善女人般若波罗蜜经卷所住处，<a id="a-Xc"></a>若殿堂、<a id="a-Xd"></a>若房舍无能毁坏，<a id="a-Xe"></a>除先行业必应受者。<a id="a-Xf"></a>憍尸迦，<a id="a-Xg"></a>亦是善男子、<a id="a-Xh"></a>善女人现世功德。<a id="a-Xi"></a>”<br>　　释提桓因白佛言：<a id="a-Xj"></a>“世尊，<a id="a-Xk"></a>是善男子、<a id="a-Xl"></a>善女人云何知诸天来，<a id="a-Xm"></a>受持读诵，<a id="a-Xn"></a>供养礼敬般若波罗蜜时？<a id="a-Xo"></a>”<br>　　佛言：<a id="a-Xp"></a>“憍尸迦，<a id="a-Xq"></a>若善男子、<a id="a-Xr"></a>善女人见大光明，<a id="a-Xs"></a>必知天、<a id="a-Xt"></a>龙、<a id="a-Xu"></a>夜叉、<a id="a-Xv"></a>乾闼婆等来至其所。<br>　　“复次，<a id="a-Xw"></a>憍尸迦，<a id="a-Xx"></a>善男子、<a id="a-Xy"></a>善女人若闻殊异之香，<a id="a-Xz"></a>必知诸天来至其所。<br>　　“复次，<a id="a-Y0"></a>憍尸迦，<a id="a-Y1"></a>善男子、<a id="a-Y2"></a>善女人所住之处应令净洁，<a id="a-Y3"></a>以净洁故，<a id="a-Y4"></a>非人皆大欢喜来到其所。<a id="a-Y5"></a>是中先住小鬼，<a id="a-Y6"></a>不堪大力诸天威德故皆悉避去，<a id="a-Y7"></a>随大力诸天数数来故，<a id="a-Y8"></a>其心转乐大法，<a id="a-Y9"></a>所住处四边不应令有臭秽不净。<br>　　“复次，<a id="a-YA"></a>憍尸迦，<a id="a-YB"></a>善男子、<a id="a-YC"></a>善女人身不疲极，<a id="a-YD"></a>卧起安隐不见恶梦，<a id="a-YE"></a>若其梦时但见诸佛、<a id="a-YF"></a>诸佛塔庙、<a id="a-YG"></a>阿罗汉众、<a id="a-YH"></a>诸菩萨众、<a id="a-YI"></a>修习六波罗蜜、<a id="a-YJ"></a>学萨婆若、<a id="a-YK"></a>净佛世界，<a id="a-YL"></a>又闻佛名，<a id="a-YM"></a>某甲佛于某方某国与若干百千万亿众恭敬围绕而为说法。<a id="a-YN"></a>憍尸迦，<a id="a-YO"></a>善男子、<a id="a-YP"></a>善女人梦中所见如是，<a id="a-YQ"></a>觉已安乐，<a id="a-YR"></a>气力充足，<a id="a-YS"></a>身体轻便。<a id="a-YT"></a>是善男子、<a id="a-YU"></a>善女人不贪饮食，<a id="a-YV"></a>譬如坐禅比丘从三昧起，<a id="a-YW"></a>以学禅故不贪饮食。<a id="a-YX"></a>何以故？<a id="a-YY"></a>憍尸迦，<a id="a-YZ"></a>非人益其气力故。<a id="a-Ya"></a>善男子、<a id="a-Yb"></a>善女人欲得如是等现世功德，<a id="a-Yc"></a>当受持读诵般若波罗蜜，<a id="a-Yd"></a>如所说行。<a id="a-Ye"></a>憍尸迦，<a id="a-Yf"></a>善男子、<a id="a-Yg"></a>善女人若不能受持读诵般若波罗蜜，<a id="a-Yh"></a>如所说行，<a id="a-Yi"></a>当书写经卷，<a id="a-Yj"></a>供养恭敬、<a id="a-Yk"></a>尊重赞叹，<a id="a-Yl"></a>以好华香、<a id="a-Ym"></a>涂香、<a id="a-Yn"></a>末香、<a id="a-Yo"></a>烧香、<a id="a-Yp"></a>杂香、<a id="a-Yq"></a>衣服、<a id="a-Yr"></a>幢幡、<a id="a-Ys"></a>伎乐供养。<a id="a-Yt"></a>”</p>
  <p data-pb></p>
  <h2 style="text-align: center;" id="aYu"><a id="aYv">舍利品第五</a></h2>
  <p id="aYw">尔时，<a id="a-Yx"></a>佛告释提桓因言：<a id="a-Yy"></a>“憍尸迦，<a id="a-Yz"></a>满阎浮提舍利以为一分，<a id="a-Z0"></a>般若波罗蜜经卷以为一分，<a id="a-Z1"></a>二分之中为取何分？<a id="a-Z2"></a>”<br>　　释提桓因白佛言：<a id="a-Z3"></a>“世尊，<a id="a-Z4"></a>我取般若波罗蜜。<a id="a-Z5"></a>何以故？<a id="a-Z6"></a>世尊，<a id="a-Z7"></a>我于舍利非不恭敬，<a id="a-Z8"></a>以舍利从般若波罗蜜生故，<a id="a-Z9"></a>般若波罗蜜所熏故得供养。<br>　　“世尊，<a id="a-ZA"></a>我于忉利天上善法堂中，<a id="a-ZB"></a>我有坐处，<a id="a-ZC"></a>忉利诸天子来供养我故，<a id="a-ZD"></a>若我不在座上，<a id="a-ZE"></a>诸天子为我坐处作礼恭敬绕已而去，<a id="a-ZF"></a>作是念：<a id="a-ZG"></a>‘释提桓因于此处坐，<a id="a-ZH"></a>为忉利诸天说法。<a id="a-ZI"></a>’诸佛舍利亦如是，<a id="a-ZJ"></a>从般若波罗蜜生，<a id="a-ZK"></a>萨婆若所依止故得供养。<a id="a-ZL"></a>是故，<a id="a-ZM"></a>世尊，<a id="a-ZN"></a>我于二分之中取般若波罗蜜。<br>　　“世尊，<a id="a-ZO"></a>置满阎浮提舍利，<a id="a-ZP"></a>若满三千大千世界舍利以为一分，<a id="a-ZQ"></a>般若波罗蜜经卷以为一分，<a id="a-ZR"></a>二分之中我取般若波罗蜜。<a id="a-ZS"></a>何以故？<a id="a-ZT"></a>诸佛舍利因般若波罗蜜生故得供养。<a id="a-ZU"></a>世尊，<a id="a-ZV"></a>譬如负债人常畏债主，<a id="a-ZW"></a>以得亲近奉事王故，<a id="a-ZX"></a>债主反更恭敬怖畏。<a id="a-ZY"></a>何以故？<a id="a-ZZ"></a>依恃国王其力大故。<a id="a-Za"></a>世尊，<a id="a-Zb"></a>舍利亦如是，<a id="a-Zc"></a>依止般若波罗蜜故得供养。<a id="a-Zd"></a>世尊，<a id="a-Ze"></a>般若波罗蜜如王，<a id="a-Zf"></a>舍利如亲近王人，<a id="a-Zg"></a>如来舍利依止一切智慧故得供养。<a id="a-Zh"></a>世尊，<a id="a-Zi"></a>诸佛一切智慧，<a id="a-Zj"></a>亦从般若波罗蜜生，<a id="a-Zk"></a>是故我于二分之中取般若波罗蜜。<br>　　“世尊，<a id="a-Zl"></a>譬如无价宝珠有如是功德，<a id="a-Zm"></a>其所住处非人不能得便，<a id="a-Zn"></a>若男、<a id="a-Zo"></a>若女、<a id="a-Zp"></a>若大、<a id="a-Zq"></a>若小为非人所持，<a id="a-Zr"></a>宝珠至其处，<a id="a-Zs"></a>非人则去；<a id="a-Zt"></a>若有热病，<a id="a-Zu"></a>珠能除灭；<a id="a-Zv"></a>若有风病，<a id="a-Zw"></a>以珠著身上，<a id="a-Zx"></a>风患即除；<a id="a-Zy"></a>若有冷病，<a id="a-Zz"></a>以珠著身上，<a id="a-a0"></a>冷患亦除；<a id="a-a1"></a>是珠住处，<a id="a-a2"></a>夜时能为明，<a id="a-a3"></a>热时能为凉，<a id="a-a4"></a>寒时能为温；<a id="a-a5"></a>珠所住处，<a id="a-a6"></a>蛇毒不入；<a id="a-a7"></a>若男、<a id="a-a8"></a>若女、<a id="a-a9"></a>若大、<a id="a-aA"></a>若小，<a id="a-aB"></a>为毒虫所螫，<a id="a-aC"></a>以珠示之，<a id="a-aD"></a>毒即除灭；<a id="a-aE"></a>若诸目患，<a id="a-aF"></a>以珠著目上，<a id="a-aG"></a>目患即除。<a id="a-aH"></a>世尊，<a id="a-aI"></a>又是宝珠若著水中，<a id="a-aJ"></a>与水同色；<a id="a-aK"></a>若以白缯裹著水中，<a id="a-aL"></a>水色即白；<a id="a-aM"></a>若以青黄紫赤种种色缯裹著水中，<a id="a-aN"></a>水即各随其色；<a id="a-aO"></a>水浊即为清；<a id="a-aP"></a>是珠成就如是功德。<a id="a-aQ"></a>”</p>
  <p id="aaR">尔时，<a id="a-aS"></a>阿难问释提桓因：<a id="a-aT"></a>“此是阎浮提宝？<a id="a-aU"></a>为是天上宝？<a id="a-aV"></a>”<br>　　释提桓因言：<a id="a-aW"></a>“此是天上宝，<a id="a-aX"></a>阎浮提人亦有是宝，<a id="a-aY"></a>但功德少而重，<a id="a-aZ"></a>天上宝珠功德多而轻。<a id="a-aa"></a>人宝比天宝，<a id="a-ab"></a>算数譬喻所不能及。<a id="a-ac"></a>世尊，<a id="a-ad"></a>若是珠在箧中，<a id="a-ae"></a>虽举珠去，<a id="a-af"></a>以珠功德故，<a id="a-ag"></a>其箧则贵。<br>　　“世尊，<a id="a-ah"></a>以般若波罗蜜萨婆若智功德故，<a id="a-ai"></a>如来灭后舍利得供养，<a id="a-aj"></a>以如来舍利是萨婆若智所住处故，<a id="a-ak"></a>我于二分之中取般若波罗蜜。<a id="a-al"></a>世尊，<a id="a-am"></a>置是满三千大千世界舍利，<a id="a-an"></a>若满如恒河沙等世界中舍利以为一分，<a id="a-ao"></a>般若波罗蜜经卷以为一分，<a id="a-ap"></a>二分之中我取般若波罗蜜。<a id="a-aq"></a>何以故？<a id="a-ar"></a>诸佛如来萨婆若智，<a id="a-as"></a>皆从般若波罗蜜生，<a id="a-at"></a>萨婆若所熏故舍利得供养。<br>　　“复次，<a id="a-au"></a>世尊，<a id="a-av"></a>若善男子、<a id="a-aw"></a>善女人欲如实见十方无量阿僧只诸佛者，<a id="a-ax"></a>当行般若波罗蜜，<a id="a-ay"></a>当修般若波罗蜜。<a id="a-az"></a>”<br>　　佛言：<a id="a-b0"></a>“如是，<a id="a-b1"></a>如是，<a id="a-b2"></a>憍尸迦，<a id="a-b3"></a>过去诸佛皆因般若波罗蜜，<a id="a-b4"></a>得阿耨多罗三藐三菩提；<a id="a-b5"></a>未来诸佛亦因般若波罗蜜，<a id="a-b6"></a>得阿耨多罗三藐三菩提；<a id="a-b7"></a>现在十方无量阿僧只世界诸佛，<a id="a-b8"></a>亦因般若波罗蜜得阿耨多罗三藐三菩提。<a id="a-b9"></a>”<br>　　释提桓因白佛言：<a id="a-bA"></a>“世尊，<a id="a-bB"></a>摩诃波罗蜜是般若波罗蜜。<a id="a-bC"></a>佛因是般若波罗蜜，<a id="a-bD"></a>皆知一切众生心、<a id="a-bE"></a>心所行。<a id="a-bF"></a>”<br>　　佛言：<a id="a-bG"></a>“憍尸迦，<a id="a-bH"></a>菩萨摩诃萨长夜行般若波罗蜜故。<a id="a-bI"></a>”<br>　　释提桓因白佛言：<a id="a-bJ"></a>“世尊，<a id="a-bK"></a>菩萨但行般若波罗蜜，<a id="a-bL"></a>不行余波罗蜜耶？<a id="a-bM"></a>”<br>　　佛言：<a id="a-bN"></a>“憍尸迦，<a id="a-bO"></a>菩萨皆行六波罗蜜，<a id="a-bP"></a>若布施时，<a id="a-bQ"></a>般若波罗蜜为上首；<a id="a-bR"></a>若持戒、<a id="a-bS"></a>若忍辱、<a id="a-bT"></a>若精进、<a id="a-bU"></a>若禅定、<a id="a-bV"></a>若观诸法时，<a id="a-bW"></a>般若波罗蜜为上首。<a id="a-bX"></a>譬如阎浮提种种树、<a id="a-bY"></a>种种形、<a id="a-bZ"></a>种种色、<a id="a-ba"></a>种种叶、<a id="a-bb"></a>种种华、<a id="a-bc"></a>种种果，<a id="a-bd"></a>其阴皆一无有差别。<a id="a-be"></a>五波罗蜜亦如是，<a id="a-bf"></a>入般若波罗蜜中无有差别。<a id="a-bg"></a>”<br>　　“世尊，<a id="a-bh"></a>是般若波罗蜜有大功德，<a id="a-bi"></a>有无量无边功德，<a id="a-bj"></a>有无等等功德。<a id="a-bk"></a>世尊，<a id="a-bl"></a>若有人书写般若波罗蜜经卷，<a id="a-bm"></a>供养恭敬、<a id="a-bn"></a>尊重赞叹，<a id="a-bo"></a>以好华香乃至幢幡；<a id="a-bp"></a>若复有人书写般若波罗蜜经卷持与他人。<a id="a-bq"></a>是二功德，<a id="a-br"></a>何所为多？<a id="a-bs"></a>”<br>　　佛言：<a id="a-bt"></a>“憍尸迦，<a id="a-bu"></a>我还问汝，<a id="a-bv"></a>随意答我。<a id="a-bw"></a>于意云何？<a id="a-bx"></a>若有人得佛舍利，<a id="a-by"></a>但自供养；<a id="a-bz"></a>若复有人得佛舍利，<a id="a-c0"></a>自供养亦与他人令供养。<a id="a-c1"></a>是二功德，<a id="a-c2"></a>何所为多？<a id="a-c3"></a>”<br>　　释提桓因言：<a id="a-c4"></a>“世尊，<a id="a-c5"></a>若人得佛舍利自供养，<a id="a-c6"></a>亦与他人令供养，<a id="a-c7"></a>其福甚多。<a id="a-c8"></a>”<br>　　佛言：<a id="a-c9"></a>“如是，<a id="a-cA"></a>如是，<a id="a-cB"></a>憍尸迦，<a id="a-cC"></a>若善男子、<a id="a-cD"></a>善女人写般若波罗蜜经卷，<a id="a-cE"></a>供养恭敬、<a id="a-cF"></a>尊重赞叹，<a id="a-cG"></a>以好华香乃至幢幡；<a id="a-cH"></a>不如善男子、<a id="a-cI"></a>善女人书写般若波罗蜜经卷，<a id="a-cJ"></a>自供养亦与他人令供养，<a id="a-cK"></a>其福甚多。<a id="a-cL"></a>”<br>　　佛言：<a id="a-cM"></a>“憍尸迦，<a id="a-cN"></a>若善男子、<a id="a-cO"></a>善女人在在处处，<a id="a-cP"></a>为人解说般若波罗蜜，<a id="a-cQ"></a>其福甚多。<a id="a-cR"></a>”</p>
 </body>
</html>