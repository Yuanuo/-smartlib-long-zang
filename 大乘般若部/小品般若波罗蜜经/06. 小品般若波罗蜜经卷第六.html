<!doctype html>
<html id="rY3qqpG" data-ver="2307">
 <head>
  <meta charset="utf-8">
  <meta library="unknown">
  <meta period="姚秦">
  <meta author="鸠摩罗什 译">
  <meta priority="5">
  <meta searchable="all">
 </head>
 <body>
  <h1 style="text-align: center;" id="aK7"><a id="aK8">小品般若波罗蜜经卷第六</a></h1>
  <h2 style="text-align: center;" id="aK9"><a id="aKA">阿惟越致相品第十六</a></h2>
  <p id="aKB">尔时，<a id="a-KC"></a>须菩提白佛言：<a id="a-KD"></a>“世尊，<a id="a-KE"></a>何等是阿惟越致菩萨相貌？<a id="a-KF"></a>我当云何知是阿惟越致菩萨？<a id="a-KG"></a>”<br>　　佛告须菩提：<a id="a-KH"></a>“所有凡夫地、<a id="a-KI"></a>声闻地、<a id="a-KJ"></a>辟支佛地、<a id="a-KK"></a>如来地，<a id="a-KL"></a>是诸地于如中不坏、<a id="a-KM"></a>不二、<a id="a-KN"></a>不别，<a id="a-KO"></a>菩萨以是如入诸法实相，<a id="a-KP"></a>亦不分别是如此、<a id="a-KQ"></a>是如相，<a id="a-KR"></a>随是如入诸法实相。<a id="a-KS"></a>出是如已更闻余法，<a id="a-KT"></a>不疑不悔，<a id="a-KU"></a>不言是非，<a id="a-KV"></a>见一切法皆入于如。<a id="a-KW"></a>是菩萨凡有所说，<a id="a-KX"></a>终不说无益事，<a id="a-KY"></a>言必有益，<a id="a-KZ"></a>不观他人长短。<a id="a-Ka"></a>须菩提，<a id="a-Kb"></a>以是相貌当知是阿惟越致菩萨。<br>　　“复次，<a id="a-Kc"></a>须菩提，<a id="a-Kd"></a>阿惟越致菩萨不观外道沙门、<a id="a-Ke"></a>婆罗门言说，<a id="a-Kf"></a>实知实见，<a id="a-Kg"></a>又阿惟越致菩萨不礼事余天，<a id="a-Kh"></a>不用华香供养。<a id="a-Ki"></a>须菩提，<a id="a-Kj"></a>以是相貌当知是阿惟越致菩萨。<br>　　“复次，<a id="a-Kk"></a>须菩提，<a id="a-Kl"></a>阿惟越致菩萨终不堕三恶道，<a id="a-Km"></a>不受女人身。<a id="a-Kn"></a>须菩提，<a id="a-Ko"></a>以是相貌当知是阿惟越致菩萨。<br>　　“复次，<a id="a-Kp"></a>须菩提，<a id="a-Kq"></a>阿惟越致菩萨自不杀生，<a id="a-Kr"></a>亦不教他杀生，<a id="a-Ks"></a>自不偷夺、<a id="a-Kt"></a>不邪淫、<a id="a-Ku"></a>不妄语、<a id="a-Kv"></a>不两舌、<a id="a-Kw"></a>不恶口、<a id="a-Kx"></a>不无益语、<a id="a-Ky"></a>不贪嫉、<a id="a-Kz"></a>不瞋恼、<a id="a-L0"></a>不邪见，<a id="a-L1"></a>亦不教他令行邪见，<a id="a-L2"></a>是十善道身常自行，<a id="a-L3"></a>亦教他行，<a id="a-L4"></a>是菩萨乃至梦中不行十不善道，<a id="a-L5"></a>乃至梦中亦常行十善道。<a id="a-L6"></a>须菩提，<a id="a-L7"></a>以是相貌当知是阿惟越致菩萨。<br>　　“复次，<a id="a-L8"></a>须菩提，<a id="a-L9"></a>又阿惟越致菩萨所可诵读经典，<a id="a-LA"></a>作如是念：<a id="a-LB"></a>‘我欲令众生得安乐故，<a id="a-LC"></a>当为演说。<a id="a-LD"></a>以是法施使如法满愿，<a id="a-LE"></a>以是法施与一切众生共之。<a id="a-LF"></a>’须菩提，<a id="a-LG"></a>以是相貌当知是阿惟越致菩萨。<br>　　“复次，<a id="a-LH"></a>须菩提，<a id="a-LI"></a>阿惟越致菩萨闻深法时，<a id="a-LJ"></a>心无疑悔，<a id="a-LK"></a>节言软语，<a id="a-LL"></a>少于眠卧，<a id="a-LM"></a>若来若去心常不乱，<a id="a-LN"></a>行不卒疾常一其心，<a id="a-LO"></a>安庠徐步视地而行。<a id="a-LP"></a>须菩提，<a id="a-LQ"></a>以是相貌当知是阿惟越致菩萨。<br>　　“复次，<a id="a-LR"></a>须菩提，<a id="a-LS"></a>阿惟越致菩萨衣服卧具无有垢秽，<a id="a-LT"></a>常乐清净威仪具足，<a id="a-LU"></a>身常安隐少于疾病。<a id="a-LV"></a>须菩提，<a id="a-LW"></a>凡夫身中八万户虫，<a id="a-LX"></a>是阿惟越致菩萨身中无有如是诸虫，<a id="a-LY"></a>何以故？<a id="a-LZ"></a>须菩提，<a id="a-La"></a>是菩萨善根超出世间，<a id="a-Lb"></a>随善根增长故，<a id="a-Lc"></a>得心清净、<a id="a-Ld"></a>身清净。<a id="a-Le"></a>”<br>　　须菩提白佛言：<a id="a-Lf"></a>“世尊，<a id="a-Lg"></a>何等为菩萨心清净？<a id="a-Lh"></a>”<br>　　“须菩提，<a id="a-Li"></a>随菩萨善根增长，<a id="a-Lj"></a>谄曲欺诳渐渐自灭，<a id="a-Lk"></a>以是灭故心清净，<a id="a-Ll"></a>以心清净故能过声闻、<a id="a-Lm"></a>辟支佛地，<a id="a-Ln"></a>是名菩萨心清净。<a id="a-Lo"></a>须菩提，<a id="a-Lp"></a>以是相貌当知是阿惟越致菩萨。<br>　　“复次，<a id="a-Lq"></a>须菩提，<a id="a-Lr"></a>阿惟越致菩萨不贪利养少于悭嫉，<a id="a-Ls"></a>闻深法时其心不没，<a id="a-Lt"></a>智慧深故一心听受，<a id="a-Lu"></a>所可闻法皆与般若波罗蜜相应。<a id="a-Lv"></a>是菩萨因般若波罗蜜，<a id="a-Lw"></a>世间诸事皆同实相，<a id="a-Lx"></a>不见资生之事不与般若波罗蜜相应者。<a id="a-Ly"></a>须菩提，<a id="a-Lz"></a>以是相貌当知是阿惟越致菩萨。<br>　　“复次，<a id="a-M0"></a>须菩提，<a id="a-M1"></a>若恶魔至菩萨所，<a id="a-M2"></a>化作八大地狱，<a id="a-M3"></a>一一地狱化作若干百千万菩萨，<a id="a-M4"></a>作是言：<a id="a-M5"></a>‘是诸菩萨，<a id="a-M6"></a>佛皆与授阿惟越致记，<a id="a-M7"></a>而今堕此大地狱中。<a id="a-M8"></a>汝若受阿惟越致记者，<a id="a-M9"></a>即受地狱记。<a id="a-MA"></a>汝今若能悔是心者，<a id="a-MB"></a>不堕地狱当生天上。<a id="a-MC"></a>’是菩萨若闻是语，<a id="a-MD"></a>心不动恚而作是念：<a id="a-ME"></a>‘阿惟越致菩萨，<a id="a-MF"></a>若堕恶道无有是处。<a id="a-MG"></a>’须菩提，<a id="a-MH"></a>以是相貌当知是阿惟越致菩萨。<br>　　“复次，<a id="a-MI"></a>须菩提，<a id="a-MJ"></a>若恶魔化作沙门，<a id="a-MK"></a>至菩萨所，<a id="a-ML"></a>作是言：<a id="a-MM"></a>‘汝先所闻经所读诵者，<a id="a-MN"></a>宜应悔舍。<a id="a-MO"></a>汝若舍离不复听受，<a id="a-MP"></a>我当常至汝所。<a id="a-MQ"></a>汝所闻者非佛所说，<a id="a-MR"></a>皆是文饰庄校之辞，<a id="a-MS"></a>我所说经真是佛语。<a id="a-MT"></a>’若闻是事心有动恚，<a id="a-MU"></a>当知是菩萨未从诸佛受记，<a id="a-MV"></a>非是必定菩萨，<a id="a-MW"></a>未住阿惟越致菩萨性中。<a id="a-MX"></a>须菩提，<a id="a-MY"></a>是菩萨若闻是语心不动恚，<a id="a-MZ"></a>但依诸法实相无生、<a id="a-Ma"></a>无作、<a id="a-Mb"></a>无起，<a id="a-Mc"></a>不随他语，<a id="a-Md"></a>如漏尽阿罗汉现前证诸法实相不生、<a id="a-Me"></a>不作、<a id="a-Mf"></a>不起法故，<a id="a-Mg"></a>不为恶魔所制。<a id="a-Mh"></a>须菩提，<a id="a-Mi"></a>菩萨亦如是，<a id="a-Mj"></a>求声闻、<a id="a-Mk"></a>辟支佛者所不能破，<a id="a-Ml"></a>不复退转必至萨婆若，<a id="a-Mm"></a>住阿惟越致性中不随他语。<a id="a-Mn"></a>须菩提，<a id="a-Mo"></a>以是相貌当知是阿惟越致菩萨。<br>　　“复次，<a id="a-Mp"></a>须菩提，<a id="a-Mq"></a>若恶魔至菩萨所，<a id="a-Mr"></a>作是言：<a id="a-Ms"></a>‘汝所行者是生死行，<a id="a-Mt"></a>非萨婆若行。<a id="a-Mu"></a>汝今可于此身尽苦取涅槃，<a id="a-Mv"></a>若能如是则不复受生死诸苦，<a id="a-Mw"></a>今世生尚不生，<a id="a-Mx"></a>何况欲受后身？<a id="a-My"></a>’是菩萨若闻是事心不动恚，<a id="a-Mz"></a>恶魔复作是言：<a id="a-N0"></a>‘汝今欲见诸菩萨，<a id="a-N1"></a>供养如恒河沙等诸佛衣服、<a id="a-N2"></a>饮食、<a id="a-N3"></a>卧具、<a id="a-N4"></a>医药，<a id="a-N5"></a>皆于恒河沙等诸佛所，<a id="a-N6"></a>修行梵行亲近咨请，<a id="a-N7"></a>为菩萨乘故多所问难，<a id="a-N8"></a>菩萨云何应住？<a id="a-N9"></a>云何应行？<a id="a-NA"></a>是诸菩萨于诸佛所，<a id="a-NB"></a>随所闻事皆能修行，<a id="a-NC"></a>如是教，<a id="a-ND"></a>如是学，<a id="a-NE"></a>如是行，<a id="a-NF"></a>犹尚不能得阿耨多罗三藐三菩提，<a id="a-NG"></a>不住萨婆若，<a id="a-NH"></a>何况汝当得阿耨多罗三藐三菩提？<a id="a-NI"></a>’是菩萨若闻是事心不动恚，<a id="a-NJ"></a>恶魔即时复化作诸比丘，<a id="a-NK"></a>作是言：<a id="a-NL"></a>‘是诸比丘皆漏尽阿罗汉，<a id="a-NM"></a>先皆发心欲求佛道，<a id="a-NN"></a>而今皆住阿罗汉地，<a id="a-NO"></a>何况于汝当得阿耨多罗三藐三菩提？<a id="a-NP"></a>’是菩萨若作是念：<a id="a-NQ"></a>‘我从他闻为无所失，<a id="a-NR"></a>若心不转不生异念，<a id="a-NS"></a>知是魔事。<a id="a-NT"></a>若菩萨如是行诸波罗蜜，<a id="a-NU"></a>如是学诸波罗蜜不得萨婆若，<a id="a-NV"></a>无有是处。<a id="a-NW"></a>’须菩提，<a id="a-NX"></a>若菩萨如诸佛所说，<a id="a-NY"></a>随所闻学，<a id="a-NZ"></a>随所闻行，<a id="a-Na"></a>不离是道，<a id="a-Nb"></a>不离萨婆若念，<a id="a-Nc"></a>不得萨婆若，<a id="a-Nd"></a>无有是处。<a id="a-Ne"></a>须菩提，<a id="a-Nf"></a>以是相貌当知是阿惟越致菩萨。<br>　　“复次，<a id="a-Ng"></a>须菩提，<a id="a-Nh"></a>阿惟越致菩萨若恶魔来作是言：<a id="a-Ni"></a>‘萨婆若同于虚空，<a id="a-Nj"></a>是法空无所有，<a id="a-Nk"></a>无人用是法得道者。<a id="a-Nl"></a>何以故？<a id="a-Nm"></a>若得道者，<a id="a-Nn"></a>得道法、<a id="a-No"></a>所用得法皆同虚空，<a id="a-Np"></a>知者、<a id="a-Nq"></a>知法、<a id="a-Nr"></a>所用法皆同虚空无所有。<a id="a-Ns"></a>汝唐受苦恼，<a id="a-Nt"></a>若言得阿耨多罗三藐三菩提，<a id="a-Nu"></a>即是魔事，<a id="a-Nv"></a>非佛所说。<a id="a-Nw"></a>’菩萨于此应如是念：<a id="a-Nx"></a>‘若呵我令离萨婆若者，<a id="a-Ny"></a>是为魔事。<a id="a-Nz"></a>于是事中，<a id="a-O0"></a>应生坚固心、<a id="a-O1"></a>不动心、<a id="a-O2"></a>不转心。<a id="a-O3"></a>’须菩提，<a id="a-O4"></a>以是相貌当知是阿惟越致菩萨。<br>　　“复次，<a id="a-O5"></a>须菩提，<a id="a-O6"></a>阿惟越致菩萨若欲入初禅、<a id="a-O7"></a>第二、<a id="a-O8"></a>第三、<a id="a-O9"></a>第四禅，<a id="a-OA"></a>心转调习如意能入，<a id="a-OB"></a>是菩萨虽入诸禅，<a id="a-OC"></a>还取欲界法，<a id="a-OD"></a>不随禅生。<a id="a-OE"></a>须菩提，<a id="a-OF"></a>以是相貌当知是阿惟越致菩萨。<br>　　“复次，<a id="a-OG"></a>须菩提，<a id="a-OH"></a>阿惟越致菩萨心不贪好名闻称赞，<a id="a-OI"></a>于诸众生心无恚碍，<a id="a-OJ"></a>常生安隐利益之心，<a id="a-OK"></a>进止来去心不散乱，<a id="a-OL"></a>常一其心不失威仪。<a id="a-OM"></a>须菩提，<a id="a-ON"></a>是菩萨若在居家不染著诸欲，<a id="a-OO"></a>所受诸欲，<a id="a-OP"></a>心生厌离，<a id="a-OQ"></a>常怀怖畏。<a id="a-OR"></a>譬如险道多诸贼难，<a id="a-OS"></a>虽有所食，<a id="a-OT"></a>厌离怖畏，<a id="a-OU"></a>心不自安，<a id="a-OV"></a>但念：<a id="a-OW"></a>‘何时过此险道？<a id="a-OX"></a>’阿惟越致菩萨虽在家居，<a id="a-OY"></a>所受诸欲，<a id="a-OZ"></a>皆见过恶，<a id="a-Oa"></a>心不贪惜，<a id="a-Ob"></a>不以邪命非法自活，<a id="a-Oc"></a>宁失身命不侵于人。<a id="a-Od"></a>何以故？<a id="a-Oe"></a>菩萨在家应安乐众生，<a id="a-Of"></a>虽复在家而能成就如是功德。<a id="a-Og"></a>何以故？<a id="a-Oh"></a>得般若波罗蜜力故。<a id="a-Oi"></a>须菩提，<a id="a-Oj"></a>以是相貌当知是阿惟越致菩萨。<br>　　“复次，<a id="a-Ok"></a>须菩提，<a id="a-Ol"></a>阿惟越致菩萨执金刚神常随侍卫，<a id="a-Om"></a>不令非人近之。<a id="a-On"></a>是菩萨心无狂乱，<a id="a-Oo"></a>诸根具足无所缺减，<a id="a-Op"></a>修贤善行无不善相，<a id="a-Oq"></a>不以咒术药草引接女人，<a id="a-Or"></a>身不自为亦不教他。<a id="a-Os"></a>是菩萨常修净命，<a id="a-Ot"></a>不占吉凶，<a id="a-Ou"></a>亦不相人生男、<a id="a-Ov"></a>生女，<a id="a-Ow"></a>如是等事皆不为之。<a id="a-Ox"></a>须菩提，<a id="a-Oy"></a>以是相貌当知是阿惟越致菩萨。<br>　　“复次，<a id="a-Oz"></a>须菩提，<a id="a-P0"></a>阿惟越致菩萨复有相貌，<a id="a-P1"></a>今当说之。<a id="a-P2"></a>须菩提，<a id="a-P3"></a>阿惟越致菩萨不乐说世间杂事、<a id="a-P4"></a>官事、<a id="a-P5"></a>战斗事、<a id="a-P6"></a>寇贼事、<a id="a-P7"></a>城邑聚落事、<a id="a-P8"></a>象马车乘衣服饮食卧具事，<a id="a-P9"></a>不乐说华香、<a id="a-PA"></a>女人、<a id="a-PB"></a>淫女事，<a id="a-PC"></a>不乐说神龟事，<a id="a-PD"></a>不乐说大海事，<a id="a-PE"></a>不乐说恼他事，<a id="a-PF"></a>不乐说种种事，<a id="a-PG"></a>但乐说般若波罗蜜，<a id="a-PH"></a>常不离应萨婆若心，<a id="a-PI"></a>不乐斗讼，<a id="a-PJ"></a>常乐于法不乐非法，<a id="a-PK"></a>乐善知识不乐冤恶，<a id="a-PL"></a>乐和诤讼不乐谗谤，<a id="a-PM"></a>乐佛法中而得出家，<a id="a-PN"></a>常乐欲生他方清净佛国随意自在，<a id="a-PO"></a>其所生处常得供养诸佛。<a id="a-PP"></a>须菩提，<a id="a-PQ"></a>阿惟越致菩萨多于欲界、<a id="a-PR"></a>色界命终，<a id="a-PS"></a>来生中国，<a id="a-PT"></a>善于伎艺，<a id="a-PU"></a>明解经书，<a id="a-PV"></a>咒术占相悉能了知，<a id="a-PW"></a>少生边地，<a id="a-PX"></a>若生边地必在大国，<a id="a-PY"></a>有如是功德相貌，<a id="a-PZ"></a>当知是阿惟越致菩萨。<br>　　“复次，<a id="a-Pa"></a>须菩提，<a id="a-Pb"></a>阿惟越致菩萨不作是念：<a id="a-Pc"></a>‘我是阿惟越致非阿惟越致？<a id="a-Pd"></a>’不生是疑。<a id="a-Pe"></a>须菩提，<a id="a-Pf"></a>自证阿惟越致地者终不复疑。<a id="a-Pg"></a>譬如须陀洹所证法中心无所疑，<a id="a-Ph"></a>种种魔事皆能觉之，<a id="a-Pi"></a>觉已不随；<a id="a-Pj"></a>菩萨亦如是，<a id="a-Pk"></a>于阿惟越致地中，<a id="a-Pl"></a>心无所疑，<a id="a-Pm"></a>种种魔事皆能觉之，<a id="a-Pn"></a>觉已不随。<a id="a-Po"></a>须菩提，<a id="a-Pp"></a>譬如人有逆罪，<a id="a-Pq"></a>心常悔惧，<a id="a-Pr"></a>至死不舍，<a id="a-Ps"></a>不能远离，<a id="a-Pt"></a>如是罪心常随是心乃至命终。<a id="a-Pu"></a>须菩提，<a id="a-Pv"></a>阿惟越致菩萨亦复如是，<a id="a-Pw"></a>阿惟越致菩萨心常安住阿惟越致地中不可动转，<a id="a-Px"></a>一切世间天、<a id="a-Py"></a>人、<a id="a-Pz"></a>阿修罗所不能坏种种魔事皆能觉之，<a id="a-Q0"></a>觉已不随，<a id="a-Q1"></a>所证法中，<a id="a-Q2"></a>其心决定无所疑惑，<a id="a-Q3"></a>乃至转身不生声闻、<a id="a-Q4"></a>辟支佛心，<a id="a-Q5"></a>亦复不疑转身我不得阿耨多罗三藐三菩提，<a id="a-Q6"></a>自证所得法中不随他人，<a id="a-Q7"></a>自住证地无能破坏。<a id="a-Q8"></a>何以故？<a id="a-Q9"></a>成就不可坏智慧故，<a id="a-QA"></a>安住阿惟越致性。<a id="a-QB"></a>须菩提，<a id="a-QC"></a>若恶魔化作佛身，<a id="a-QD"></a>至阿惟越致菩萨所，<a id="a-QE"></a>作是言：<a id="a-QF"></a>‘善男子，<a id="a-QG"></a>汝于此身可取阿罗汉证，<a id="a-QH"></a>何用阿耨多罗三藐三菩提为？<a id="a-QI"></a>何以故？<a id="a-QJ"></a>菩萨成就得阿耨多罗三藐三菩提相貌，<a id="a-QK"></a>汝无是相。<a id="a-QL"></a>’须菩提，<a id="a-QM"></a>菩萨闻是语心不动异，<a id="a-QN"></a>即作是念：<a id="a-QO"></a>‘若是恶魔，<a id="a-QP"></a>若魔所使，<a id="a-QQ"></a>非佛所说。<a id="a-QR"></a>若佛所说，<a id="a-QS"></a>不应有异。<a id="a-QT"></a>’若菩萨能如是念：<a id="a-QU"></a>‘是魔变身作佛，<a id="a-QV"></a>欲令我远离般若波罗蜜。<a id="a-QW"></a>’魔若还复隐没，<a id="a-QX"></a>当知是菩萨已于先佛得受阿耨多罗三藐三菩提记，<a id="a-QY"></a>安住阿惟越致地中。<a id="a-QZ"></a>何以故？<a id="a-Qa"></a>是人有阿惟越致相貌。<a id="a-Qb"></a>须菩提，<a id="a-Qc"></a>以是相貌当知是阿惟越致菩萨。<br>　　“复次，<a id="a-Qd"></a>须菩提，<a id="a-Qe"></a>阿惟越致菩萨为护法故不惜身命，<a id="a-Qf"></a>为正法故勤行精进，<a id="a-Qg"></a>作是念：<a id="a-Qh"></a>‘我不但护过去、<a id="a-Qi"></a>现在诸佛正法，<a id="a-Qj"></a>亦复当护未来世中诸佛正法。<a id="a-Qk"></a>我亦当在未来数中而得受记，<a id="a-Ql"></a>我则自守护法。<a id="a-Qm"></a>’是菩萨见是利故守护正法，<a id="a-Qn"></a>乃至不惜身命，<a id="a-Qo"></a>其心不没不悔。<a id="a-Qp"></a>须菩提，<a id="a-Qq"></a>以是相貌当知是阿惟越致菩萨。<br>　　“复次，<a id="a-Qr"></a>须菩提，<a id="a-Qs"></a>阿惟越致菩萨若从如来闻说法时，<a id="a-Qt"></a>心无所疑。<a id="a-Qu"></a>”<br>　　须菩提白佛言：<a id="a-Qv"></a>“世尊，<a id="a-Qw"></a>是菩萨但闻如来说法时，<a id="a-Qx"></a>心无所疑；<a id="a-Qy"></a>闻声闻人说法时，<a id="a-Qz"></a>亦无所疑耶？<a id="a-R0"></a>”<br>　　“须菩提，<a id="a-R1"></a>是菩萨从声闻人闻法时，<a id="a-R2"></a>亦无所疑。<a id="a-R3"></a>何以故？<a id="a-R4"></a>是菩萨于诸法中得无生忍故。<a id="a-R5"></a>须菩提，<a id="a-R6"></a>菩萨成就如是功德相貌，<a id="a-R7"></a>当知是阿惟越致菩萨。<a id="a-R8"></a>”</p>
  <p data-pb></p>
  <h2 style="text-align: center;" id="aR9"><a id="aRA">深功德品第十七</a></h2>
  <p id="aRB">尔时，<a id="a-RC"></a>须菩提白佛言：<a id="a-RD"></a>“希有，<a id="a-RE"></a>世尊！<a id="a-RF"></a>是阿毗跋致菩萨成就大功德。<a id="a-RG"></a>世尊能说阿毗跋致菩萨恒河沙等相貌，<a id="a-RH"></a>说是相貌，<a id="a-RI"></a>则是说深般若波罗蜜相。<a id="a-RJ"></a>”<br>　　佛言：<a id="a-RK"></a>“善哉！<a id="a-RL"></a>善哉！<a id="a-RM"></a>须菩提，<a id="a-RN"></a>汝能示诸菩萨甚深之相。<a id="a-RO"></a>须菩提，<a id="a-RP"></a>甚深相者即是空义，<a id="a-RQ"></a>即是无相、<a id="a-RR"></a>无作、<a id="a-RS"></a>无起、<a id="a-RT"></a>无生、<a id="a-RU"></a>无灭、<a id="a-RV"></a>无所有、<a id="a-RW"></a>无染寂灭远离涅槃义。<a id="a-RX"></a>”<br>　　“世尊，<a id="a-RY"></a>但是空义，<a id="a-RZ"></a>乃至涅槃义，<a id="a-Ra"></a>非一切法义耶？<a id="a-Rb"></a>”<br>　　“须菩提，<a id="a-Rc"></a>一切法亦是甚深义。<a id="a-Rd"></a>何以故？<a id="a-Re"></a>须菩提，<a id="a-Rf"></a>色甚深，<a id="a-Rg"></a>受、<a id="a-Rh"></a>想、<a id="a-Ri"></a>行、<a id="a-Rj"></a>识甚深。<a id="a-Rk"></a>”<br>　　“云何色甚深，<a id="a-Rl"></a>如如甚深？<a id="a-Rm"></a>云何受、<a id="a-Rn"></a>想、<a id="a-Ro"></a>行、<a id="a-Rp"></a>识甚深，<a id="a-Rq"></a>如如甚深？<a id="a-Rr"></a>”<br>　　“须菩提，<a id="a-Rs"></a>无色是色甚深，<a id="a-Rt"></a>无受、<a id="a-Ru"></a>想、<a id="a-Rv"></a>行、<a id="a-Rw"></a>识是识甚深。<a id="a-Rx"></a>”<br>　　须菩提言：<a id="a-Ry"></a>“希有，<a id="a-Rz"></a>世尊！<a id="a-S0"></a>以微妙方便，<a id="a-S1"></a>障色示涅槃，<a id="a-S2"></a>障受、<a id="a-S3"></a>想、<a id="a-S4"></a>行、<a id="a-S5"></a>识示涅槃。<a id="a-S6"></a>”<br>　　佛告须菩提：<a id="a-S7"></a>“菩萨若能于是深般若波罗蜜，<a id="a-S8"></a>思惟观察：<a id="a-S9"></a>‘如般若波罗蜜教，<a id="a-SA"></a>我应如是学；<a id="a-SB"></a>如般若波罗蜜说，<a id="a-SC"></a>我应如是行。<a id="a-SD"></a>’是菩萨如是思惟修习，<a id="a-SE"></a>乃至一日所作功德无有限量。<a id="a-SF"></a>须菩提，<a id="a-SG"></a>譬如多欲之人欲觉亦多，<a id="a-SH"></a>与他端正女人共期，<a id="a-SI"></a>此女监碍，<a id="a-SJ"></a>失期不至。<a id="a-SK"></a>须菩提，<a id="a-SL"></a>于意云何？<a id="a-SM"></a>是多欲人欲觉，<a id="a-SN"></a>为与何法相应？<a id="a-SO"></a>”<br>　　“世尊，<a id="a-SP"></a>是多欲人，<a id="a-SQ"></a>但起欲觉相应，<a id="a-SR"></a>念忆想此女当至不久，<a id="a-SS"></a>我当与之坐卧戏笑。<a id="a-ST"></a>”<br>　　“须菩提，<a id="a-SU"></a>于意云何？<a id="a-SV"></a>是人一日一夜起几欲念？<a id="a-SW"></a>”<br>　　“世尊，<a id="a-SX"></a>是人一日一夜起念甚多。<a id="a-SY"></a>”<br>　　“须菩提，<a id="a-SZ"></a>若菩萨如深般若波罗蜜教，<a id="a-Sa"></a>思惟学习则离退转过恶，<a id="a-Sb"></a>舍若干劫数生死之难。<a id="a-Sc"></a>是菩萨一日之中，<a id="a-Sd"></a>应深般若波罗蜜所作功德，<a id="a-Se"></a>胜于菩萨远离深般若波罗蜜于恒河沙劫布施功德。<br>　　“复次，<a id="a-Sf"></a>须菩提，<a id="a-Sg"></a>若菩萨离般若波罗蜜，<a id="a-Sh"></a>于恒河沙劫供养须陀洹、<a id="a-Si"></a>斯陀含、<a id="a-Sj"></a>阿那含、<a id="a-Sk"></a>阿罗汉、<a id="a-Sl"></a>辟支佛诸佛。<a id="a-Sm"></a>于意云何？<a id="a-Sn"></a>其福多不？<a id="a-So"></a>”<br>　　须菩提言：<a id="a-Sp"></a>“甚多，<a id="a-Sq"></a>世尊！<a id="a-Sr"></a>无量无边不可称数。<a id="a-Ss"></a>”<br>　　佛言：<a id="a-St"></a>“不如菩萨于深般若波罗蜜如说修行，<a id="a-Su"></a>乃至一日其福甚多。<a id="a-Sv"></a>何以故？<a id="a-Sw"></a>菩萨行般若波罗蜜，<a id="a-Sx"></a>能过声闻、<a id="a-Sy"></a>辟支佛地，<a id="a-Sz"></a>入菩萨位得阿耨多罗三藐三菩提。<br>　　“复次，<a id="a-T0"></a>须菩提，<a id="a-T1"></a>若菩萨于恒河沙劫，<a id="a-T2"></a>离般若波罗蜜布施、<a id="a-T3"></a>持戒、<a id="a-T4"></a>忍辱、<a id="a-T5"></a>精进、<a id="a-T6"></a>禅定、<a id="a-T7"></a>智慧。<a id="a-T8"></a>于意云何？<a id="a-T9"></a>其福多不？<a id="a-TA"></a>”<br>　　须菩提言：<a id="a-TB"></a>“甚多，<a id="a-TC"></a>世尊！<a id="a-TD"></a>”<br>　　佛言：<a id="a-TE"></a>“不如菩萨于深般若波罗蜜如说修行，<a id="a-TF"></a>乃至一日布施、<a id="a-TG"></a>持戒、<a id="a-TH"></a>忍辱、<a id="a-TI"></a>精进、<a id="a-TJ"></a>禅定、<a id="a-TK"></a>智慧，<a id="a-TL"></a>其福甚多。<br>　　“复次，<a id="a-TM"></a>须菩提，<a id="a-TN"></a>若菩萨于恒河沙劫，<a id="a-TO"></a>离般若波罗蜜法施众生。<a id="a-TP"></a>于意云何？<a id="a-TQ"></a>其福多不？<a id="a-TR"></a>”<br>　　须菩提言：<a id="a-TS"></a>“甚多，<a id="a-TT"></a>世尊！<a id="a-TU"></a>”<br>　　佛言：<a id="a-TV"></a>“不如菩萨于深般若波罗蜜如说修行，<a id="a-TW"></a>乃至一日法施众生，<a id="a-TX"></a>其福甚多。<a id="a-TY"></a>何以故？<a id="a-TZ"></a>若菩萨不离般若波罗蜜，<a id="a-Ta"></a>即是不离萨婆若。<br>　　“复次，<a id="a-Tb"></a>须菩提，<a id="a-Tc"></a>若菩萨于恒河沙劫离般若波罗蜜，<a id="a-Td"></a>修行三十七品。<a id="a-Te"></a>于意云何？<a id="a-Tf"></a>其福多不？<a id="a-Tg"></a>”<br>　　须菩提言：<a id="a-Th"></a>“甚多，<a id="a-Ti"></a>世尊！<a id="a-Tj"></a>”<br>　　佛言：<a id="a-Tk"></a>“不如菩萨如般若波罗蜜教住，<a id="a-Tl"></a>乃至一日修行三十七品，<a id="a-Tm"></a>其福甚多。<a id="a-Tn"></a>何以故？<a id="a-To"></a>若菩萨不离般若波罗蜜退失萨婆若，<a id="a-Tp"></a>无有是处。<br>　　“复次，<a id="a-Tq"></a>须菩提，<a id="a-Tr"></a>若菩萨于恒河沙劫，<a id="a-Ts"></a>离般若波罗蜜，<a id="a-Tt"></a>以是财施、<a id="a-Tu"></a>法施、<a id="a-Tv"></a>禅定功德，<a id="a-Tw"></a>回向阿耨多罗三藐三菩提。<a id="a-Tx"></a>于意云何？<a id="a-Ty"></a>其福多不？<a id="a-Tz"></a>”<br>　　须菩提言：<a id="a-U0"></a>“甚多，<a id="a-U1"></a>世尊！<a id="a-U2"></a>”<br>　　佛言：<a id="a-U3"></a>“不如菩萨于深般若波罗蜜如说修行，<a id="a-U4"></a>乃至一日财施、<a id="a-U5"></a>法施、<a id="a-U6"></a>禅定功德，<a id="a-U7"></a>回向阿耨多罗三藐三菩提，<a id="a-U8"></a>其福甚多。<a id="a-U9"></a>何以故？<a id="a-UA"></a>是第一回向，<a id="a-UB"></a>所谓不离深般若波罗蜜。<a id="a-UC"></a>”<br>　　须菩提白佛言：<a id="a-UD"></a>“世尊，<a id="a-UE"></a>如佛所说，<a id="a-UF"></a>一切作起法皆是忆想分别，<a id="a-UG"></a>云何说菩萨得福甚多？<a id="a-UH"></a>”<br>　　“须菩提，<a id="a-UI"></a>菩萨行深般若波罗蜜时，<a id="a-UJ"></a>亦能观察是作起功德空无所有，<a id="a-UK"></a>虚诳不实无坚牢相。<a id="a-UL"></a>若菩萨随所能观，<a id="a-UM"></a>则不离深般若波罗蜜，<a id="a-UN"></a>随不离深般若波罗蜜，<a id="a-UO"></a>即得无量阿僧只福德。<a id="a-UP"></a>”<br>　　“世尊，<a id="a-UQ"></a>无量阿僧只有何差别？<a id="a-UR"></a>”<br>　　“须菩提，<a id="a-US"></a>阿僧只者，<a id="a-UT"></a>不可数尽；<a id="a-UU"></a>无量者，<a id="a-UV"></a>过诸量数。<a id="a-UW"></a>”<br>　　“世尊，<a id="a-UX"></a>颇有因缘色亦无量？<a id="a-UY"></a>受、<a id="a-UZ"></a>想、<a id="a-Ua"></a>行、<a id="a-Ub"></a>识亦无量？<a id="a-Uc"></a>”<br>　　佛言：<a id="a-Ud"></a>“有，<a id="a-Ue"></a>须菩提，<a id="a-Uf"></a>色亦无量，<a id="a-Ug"></a>受、<a id="a-Uh"></a>想、<a id="a-Ui"></a>行、<a id="a-Uj"></a>识亦无量。<a id="a-Uk"></a>”<br>　　“世尊，<a id="a-Ul"></a>无量者是何义？<a id="a-Um"></a>”<br>　　“须菩提，<a id="a-Un"></a>无量者即是空义，<a id="a-Uo"></a>即是无相无作义。<a id="a-Up"></a>”<br>　　“世尊，<a id="a-Uq"></a>无量但是空义，<a id="a-Ur"></a>非余义耶？<a id="a-Us"></a>”<br>　　“须菩提，<a id="a-Ut"></a>于意云何？<a id="a-Uu"></a>我不说一切法空耶？<a id="a-Uv"></a>”<br>　　“世尊说耳。<a id="a-Uw"></a>”<br>　　“须菩提，<a id="a-Ux"></a>若空即是无尽，<a id="a-Uy"></a>若空即是无量，<a id="a-Uz"></a>是故此法义中无有差别。<a id="a-V0"></a>须菩提，<a id="a-V1"></a>如来所说无尽、<a id="a-V2"></a>无量、<a id="a-V3"></a>空、<a id="a-V4"></a>无相、<a id="a-V5"></a>无作、<a id="a-V6"></a>无起、<a id="a-V7"></a>无生、<a id="a-V8"></a>无灭、<a id="a-V9"></a>无所有、<a id="a-VA"></a>无染涅槃，<a id="a-VB"></a>但以名字方便故说。<a id="a-VC"></a>”<br>　　须菩提言：<a id="a-VD"></a>“希有！<a id="a-VE"></a>世尊，<a id="a-VF"></a>诸法实相不可得说，<a id="a-VG"></a>而今说之。<a id="a-VH"></a>世尊，<a id="a-VI"></a>如我解佛所说义，<a id="a-VJ"></a>一切法皆不可说。<a id="a-VK"></a>”<br>　　“如是，<a id="a-VL"></a>如是，<a id="a-VM"></a>须菩提，<a id="a-VN"></a>一切法皆不可说。<a id="a-VO"></a>须菩提，<a id="a-VP"></a>一切法空相不可得说。<a id="a-VQ"></a>”<br>　　“世尊，<a id="a-VR"></a>是不可说义无增无减。<a id="a-VS"></a>若尔者，<a id="a-VT"></a>檀波罗蜜亦应无增无减，<a id="a-VU"></a>尸罗波罗蜜、<a id="a-VV"></a>羼提波罗蜜、<a id="a-VW"></a>毗梨耶波罗蜜、<a id="a-VX"></a>禅波罗蜜亦应无增无减。<a id="a-VY"></a>若是诸波罗蜜无增无减，<a id="a-VZ"></a>菩萨云何以是无增无减波罗蜜得阿耨多罗三藐三菩提？<a id="a-Va"></a>近阿耨多罗三藐三菩提？<a id="a-Vb"></a>世尊，<a id="a-Vc"></a>若菩萨增减诸波罗蜜，<a id="a-Vd"></a>则不能近阿耨多罗三藐三菩提。<a id="a-Ve"></a>”<br>　　“如是，<a id="a-Vf"></a>如是，<a id="a-Vg"></a>须菩提，<a id="a-Vh"></a>不可说义无增无减。<a id="a-Vi"></a>善知方便菩萨行般若波罗蜜，<a id="a-Vj"></a>修般若波罗蜜时，<a id="a-Vk"></a>不作是念，<a id="a-Vl"></a>檀波罗蜜若增若减，<a id="a-Vm"></a>作是念‘是檀波罗蜜但有名字’。<a id="a-Vn"></a>是菩萨布施时，<a id="a-Vo"></a>是念、<a id="a-Vp"></a>是心及诸善根，<a id="a-Vq"></a>皆如阿耨多罗三藐三菩提相回向。<a id="a-Vr"></a>须菩提，<a id="a-Vs"></a>善知方便菩萨行般若波罗蜜、<a id="a-Vt"></a>修般若波罗蜜时，<a id="a-Vu"></a>不作是念，<a id="a-Vv"></a>尸罗波罗蜜若增若减，<a id="a-Vw"></a>羼提波罗蜜、<a id="a-Vx"></a>毗梨耶波罗蜜、<a id="a-Vy"></a>禅波罗蜜若增若减。<a id="a-Vz"></a>须菩提，<a id="a-W0"></a>善知方便菩萨行般若波罗蜜、<a id="a-W1"></a>修般若波罗蜜时，<a id="a-W2"></a>不作是念，<a id="a-W3"></a>般若波罗蜜若增若减，<a id="a-W4"></a>作是念‘般若波罗蜜但有名字’。<a id="a-W5"></a>修智慧时，<a id="a-W6"></a>是念、<a id="a-W7"></a>是心、<a id="a-W8"></a>是善根，<a id="a-W9"></a>如阿耨多罗三藐三菩提相回向。<a id="a-WA"></a>”<br>　　须菩提白佛言：<a id="a-WB"></a>“世尊，<a id="a-WC"></a>何等是阿耨多罗三藐三菩提？<a id="a-WD"></a>”<br>　　“须菩提，<a id="a-WE"></a>阿耨多罗三藐三菩提者，<a id="a-WF"></a>即是如，<a id="a-WG"></a>如无增减。<a id="a-WH"></a>若菩萨常行应如念，<a id="a-WI"></a>即近阿耨多罗三藐三菩提。<a id="a-WJ"></a>如是，<a id="a-WK"></a>须菩提，<a id="a-WL"></a>不可说义虽无增减，<a id="a-WM"></a>而不退诸念，<a id="a-WN"></a>不退诸波罗蜜。<a id="a-WO"></a>菩萨以是行则近阿耨多罗三藐三菩提，<a id="a-WP"></a>而亦不退菩萨之行。<a id="a-WQ"></a>作是念者，<a id="a-WR"></a>得近阿耨多罗三藐三菩提。<a id="a-WS"></a>”<br>　　“世尊，<a id="a-WT"></a>菩萨前心近阿耨多罗三藐三菩提？<a id="a-WU"></a>后心近阿耨多罗三藐三菩提？<a id="a-WV"></a>世尊，<a id="a-WW"></a>前心、<a id="a-WX"></a>后心各各不俱，<a id="a-WY"></a>后心、<a id="a-WZ"></a>前心亦各不俱。<a id="a-Wa"></a>世尊，<a id="a-Wb"></a>若前心、<a id="a-Wc"></a>后心不俱者，<a id="a-Wd"></a>菩萨诸善根云何得增长？<a id="a-We"></a>”<br>　　“须菩提，<a id="a-Wf"></a>于意云何？<a id="a-Wg"></a>如燃灯时，<a id="a-Wh"></a>为初炎烧炷？<a id="a-Wi"></a>为后炎烧？<a id="a-Wj"></a>”<br>　　“世尊，<a id="a-Wk"></a>非初炎烧亦不离初炎，<a id="a-Wl"></a>非后炎烧亦不离后炎。<a id="a-Wm"></a>”<br>　　“须菩提，<a id="a-Wn"></a>于意云何？<a id="a-Wo"></a>是炷燃不？<a id="a-Wp"></a>”<br>　　“世尊，<a id="a-Wq"></a>是炷实燃。<a id="a-Wr"></a>”<br>　　“须菩提，<a id="a-Ws"></a>菩萨亦如是，<a id="a-Wt"></a>非初心得阿耨多罗三藐三菩提亦不离初心，<a id="a-Wu"></a>非后心得阿耨多罗三藐三菩提亦不离后心得。<a id="a-Wv"></a>”<br>　　“世尊，<a id="a-Ww"></a>是因缘法甚深，<a id="a-Wx"></a>菩萨非初心得阿耨多罗三藐三菩提，<a id="a-Wy"></a>亦不离初心得，<a id="a-Wz"></a>非后心得阿耨多罗三藐三菩提，<a id="a-X0"></a>亦不离后心而得阿耨多罗三藐三菩提。<a id="a-X1"></a>”<br>　　“须菩提，<a id="a-X2"></a>于意云何？<a id="a-X3"></a>若心已灭，<a id="a-X4"></a>是心更生不？<a id="a-X5"></a>”<br>　　“不也，<a id="a-X6"></a>世尊。<a id="a-X7"></a>”<br>　　“须菩提，<a id="a-X8"></a>于意云何？<a id="a-X9"></a>若心生，<a id="a-XA"></a>是灭相不？<a id="a-XB"></a>”<br>　　“世尊，<a id="a-XC"></a>是灭相。<a id="a-XD"></a>”<br>　　“须菩提，<a id="a-XE"></a>于意云何？<a id="a-XF"></a>是灭相法，<a id="a-XG"></a>当灭不？<a id="a-XH"></a>”<br>　　“不也，<a id="a-XI"></a>世尊。<a id="a-XJ"></a>”<br>　　“须菩提，<a id="a-XK"></a>于意云何？<a id="a-XL"></a>亦如是住，<a id="a-XM"></a>如如住？<a id="a-XN"></a>”<br>　　“世尊，<a id="a-XO"></a>亦如是住，<a id="a-XP"></a>如如住。<a id="a-XQ"></a>”<br>　　“须菩提，<a id="a-XR"></a>若如是住，<a id="a-XS"></a>如如住者，<a id="a-XT"></a>即是常耶？<a id="a-XU"></a>”<br>　　“不也，<a id="a-XV"></a>世尊。<a id="a-XW"></a>”<br>　　“须菩提，<a id="a-XX"></a>于意云何？<a id="a-XY"></a>是如甚深不？<a id="a-XZ"></a>”<br>　　“世尊，<a id="a-Xa"></a>是如甚深。<a id="a-Xb"></a>”<br>　　“须菩提，<a id="a-Xc"></a>于意云何？<a id="a-Xd"></a>是如即是心不？<a id="a-Xe"></a>”<br>　　“不也，<a id="a-Xf"></a>世尊。<a id="a-Xg"></a>”<br>　　“须菩提，<a id="a-Xh"></a>离如是心不？<a id="a-Xi"></a>”<br>　　“不也，<a id="a-Xj"></a>世尊。<a id="a-Xk"></a>”<br>　　“须菩提，<a id="a-Xl"></a>汝见如不？<a id="a-Xm"></a>”<br>　　“不也，<a id="a-Xn"></a>世尊。<a id="a-Xo"></a>”<br>　　“须菩提，<a id="a-Xp"></a>于意云何？<a id="a-Xq"></a>若人如是行者，<a id="a-Xr"></a>是甚深行不？<a id="a-Xs"></a>”<br>　　“世尊，<a id="a-Xt"></a>若人如是行者，<a id="a-Xu"></a>是为无处所行。<a id="a-Xv"></a>何以故？<a id="a-Xw"></a>是人不行一切诸行。<a id="a-Xx"></a>”<br>　　“须菩提，<a id="a-Xy"></a>若菩萨行般若波罗蜜，<a id="a-Xz"></a>于何处行？<a id="a-Y0"></a>”<br>　　“世尊，<a id="a-Y1"></a>于第一义中行。<a id="a-Y2"></a>”<br>　　“须菩提，<a id="a-Y3"></a>于意云何？<a id="a-Y4"></a>若菩萨于第一义中行，<a id="a-Y5"></a>是人相行不？<a id="a-Y6"></a>”<br>　　“不也，<a id="a-Y7"></a>世尊。<a id="a-Y8"></a>”<br>　　“须菩提，<a id="a-Y9"></a>于意云何？<a id="a-YA"></a>是菩萨坏诸相不？<a id="a-YB"></a>”<br>　　“不也，<a id="a-YC"></a>世尊。<a id="a-YD"></a>”<br>　　“须菩提，<a id="a-YE"></a>于意云何？<a id="a-YF"></a>菩萨云何为坏诸相？<a id="a-YG"></a>”<br>　　“世尊，<a id="a-YH"></a>是菩萨不如是学，<a id="a-YI"></a>我行菩萨道于是身断诸相；<a id="a-YJ"></a>若断是诸相，<a id="a-YK"></a>未具足佛道，<a id="a-YL"></a>当作声闻。<a id="a-YM"></a>世尊，<a id="a-YN"></a>是菩萨大方便力，<a id="a-YO"></a>知是诸相过而不取无相。<a id="a-YP"></a>”</p>
  <p id="aYQ">尔时，<a id="a-YR"></a>舍利弗语须菩提：<a id="a-YS"></a>“若菩萨梦中修三解脱门——空、<a id="a-YT"></a>无相、<a id="a-YU"></a>无作，<a id="a-YV"></a>增益般若波罗蜜不？<a id="a-YW"></a>”<br>　　“若昼日增益，<a id="a-YX"></a>梦中亦应增益。<a id="a-YY"></a>何以故？<a id="a-YZ"></a>佛说昼夜梦中等无异故。<a id="a-Ya"></a>舍利弗，<a id="a-Yb"></a>若菩萨修般若波罗蜜即有般若波罗蜜，<a id="a-Yc"></a>是故梦中亦应增益般若波罗蜜。<a id="a-Yd"></a>”<br>　　“舍利弗，<a id="a-Ye"></a>若人梦中起业，<a id="a-Yf"></a>是业有果报不？<a id="a-Yg"></a>”<br>　　“佛说一切法如梦，<a id="a-Yh"></a>不应有果报。<a id="a-Yi"></a>若觉分别，<a id="a-Yj"></a>应有果报。<a id="a-Yk"></a>”<br>　　“舍利弗，<a id="a-Yl"></a>若人梦中杀生，<a id="a-Ym"></a>觉已分别：<a id="a-Yn"></a>‘我杀是快！<a id="a-Yo"></a>’是业云何？<br>　　“须菩提，<a id="a-Yp"></a>无缘则无业，<a id="a-Yq"></a>无缘思不生。<a id="a-Yr"></a>”<br>　　“如是，<a id="a-Ys"></a>舍利弗，<a id="a-Yt"></a>无缘则无业，<a id="a-Yu"></a>无缘思不生；<a id="a-Yv"></a>有缘则有业，<a id="a-Yw"></a>有缘则思生。<a id="a-Yx"></a>若心行于见闻觉知法中，<a id="a-Yy"></a>有心受垢，<a id="a-Yz"></a>有心受清净，<a id="a-Z0"></a>是故，<a id="a-Z1"></a>舍利弗，<a id="a-Z2"></a>有因缘起业非无因缘，<a id="a-Z3"></a>有因缘思生非无因缘。<a id="a-Z4"></a>”<br>　　舍利弗问须菩提言：<a id="a-Z5"></a>“若菩萨梦中布施，<a id="a-Z6"></a>回向阿耨多罗三藐三菩提，<a id="a-Z7"></a>是布施名为回向不？<a id="a-Z8"></a>”<br>　　“舍利弗，<a id="a-Z9"></a>弥勒菩萨今现在座，<a id="a-ZA"></a>佛授阿耨多罗三藐三菩提记，<a id="a-ZB"></a>可以问之，<a id="a-ZC"></a>弥勒当答。<a id="a-ZD"></a>”<br>　　舍利弗即问弥勒菩萨：<a id="a-ZE"></a>“须菩提言，<a id="a-ZF"></a>是事弥勒当答。<a id="a-ZG"></a>”<br>　　弥勒菩萨语舍利弗：<a id="a-ZH"></a>“所言弥勒当答者，<a id="a-ZI"></a>舍利弗，<a id="a-ZJ"></a>今以弥勒名字答耶？<a id="a-ZK"></a>若以色答耶？<a id="a-ZL"></a>受、<a id="a-ZM"></a>想、<a id="a-ZN"></a>行、<a id="a-ZO"></a>识答耶？<a id="a-ZP"></a>若以色空答耶？<a id="a-ZQ"></a>受、<a id="a-ZR"></a>想、<a id="a-ZS"></a>行、<a id="a-ZT"></a>识空答耶？<a id="a-ZU"></a>是色空不能答，<a id="a-ZV"></a>受、<a id="a-ZW"></a>想、<a id="a-ZX"></a>行、<a id="a-ZY"></a>识空不能答。<a id="a-ZZ"></a>舍利弗，<a id="a-Za"></a>我都不见是法能有所答，<a id="a-Zb"></a>亦不见答者及所答人、<a id="a-Zc"></a>所用答法、<a id="a-Zd"></a>所可答法，<a id="a-Ze"></a>我亦不见是法得受阿耨多罗三藐三菩提记。<a id="a-Zf"></a>”<br>　　舍利弗语弥勒菩萨：<a id="a-Zg"></a>“如所说法，<a id="a-Zh"></a>证此法不？<a id="a-Zi"></a>”<br>　　弥勒言：<a id="a-Zj"></a>“我不随所说法证得。<a id="a-Zk"></a>”<br>　　舍利弗作是念：<a id="a-Zl"></a>“弥勒菩萨智慧甚深，<a id="a-Zm"></a>长夜行般若波罗蜜故。<a id="a-Zn"></a>”</p>
  <p id="aZo">尔时，<a id="a-Zp"></a>佛知舍利弗心所念，<a id="a-Zq"></a>语舍利弗言：<a id="a-Zr"></a>“于意云何？<a id="a-Zs"></a>汝见是法，<a id="a-Zt"></a>以是法得阿罗汉不？<a id="a-Zu"></a>”<br>　　“不也，<a id="a-Zv"></a>世尊。<a id="a-Zw"></a>”<br>　　“舍利弗，<a id="a-Zx"></a>菩萨亦如是，<a id="a-Zy"></a>行般若波罗蜜，<a id="a-Zz"></a>有方便故不作是念，<a id="a-a0"></a>是法受阿耨多罗三藐三菩提记、<a id="a-a1"></a>已受记、<a id="a-a2"></a>今受记、<a id="a-a3"></a>当受记。<a id="a-a4"></a>若菩萨如是行，<a id="a-a5"></a>即是行般若波罗蜜，<a id="a-a6"></a>不畏不得阿耨多罗三藐三菩提，<a id="a-a7"></a>‘我勤行精进，<a id="a-a8"></a>必当得阿耨多罗三藐三菩提。<a id="a-a9"></a>’<br>　　“舍利弗，<a id="a-aA"></a>菩萨应常不惊不怖，<a id="a-aB"></a>若在恶兽之中不应惊怖。<a id="a-aC"></a>何以故？<a id="a-aD"></a>菩萨应作是念：<a id="a-aE"></a>‘我今若为恶兽所啖，<a id="a-aF"></a>我当施与，<a id="a-aG"></a>愿以具足檀波罗蜜，<a id="a-aH"></a>当近阿耨多罗三藐三菩提。<a id="a-aI"></a>我当如是勤行精进得阿耨多罗三藐三菩提时，<a id="a-aJ"></a>世界之中无一切畜生道。<a id="a-aK"></a>’<br>　　“若菩萨在怨贼中不应惊怖。<a id="a-aL"></a>何以故？<a id="a-aM"></a>菩萨法不应惜身命，<a id="a-aN"></a>作是念：<a id="a-aO"></a>‘若有夺我命者，<a id="a-aP"></a>是中不应生瞋恚，<a id="a-aQ"></a>愿以具足羼提波罗蜜，<a id="a-aR"></a>当近阿耨多罗三藐三菩提。<a id="a-aS"></a>我应如是勤行精进得阿耨多罗三藐三菩提时，<a id="a-aT"></a>世界之中无有怨贼及诸寇恶。<a id="a-aU"></a>’<br>　　“若菩萨在无水处不应惊怖，<a id="a-aV"></a>作是念：<a id="a-aW"></a>‘我应为一切众生说法除渴，<a id="a-aX"></a>若我渴乏命终，<a id="a-aY"></a>应作是念，<a id="a-aZ"></a>是众生无福德故，<a id="a-aa"></a>在此无水之处。<a id="a-ab"></a>我应如是勤行精进得阿耨多罗三藐三菩提时，<a id="a-ac"></a>世界之中无水之处，<a id="a-ad"></a>亦令众生勤行精进修诸福德，<a id="a-ae"></a>世界之中自然而有八功德水。<a id="a-af"></a>’<br>　　“复次，<a id="a-ag"></a>舍利弗，<a id="a-ah"></a>若菩萨在饥馑之中不应惊怖，<a id="a-ai"></a>作是念：<a id="a-aj"></a>‘我应如是勤行精进得阿耨多罗三藐三菩提时，<a id="a-ak"></a>世界之中无有如是饥馑之患，<a id="a-al"></a>具足快乐，<a id="a-am"></a>随意所须应念即至，<a id="a-an"></a>如忉利天上所念皆得。<a id="a-ao"></a>’若菩萨如是不惊不怖，<a id="a-ap"></a>当知是菩萨能得阿耨多罗三藐三菩提。<br>　　“复次，<a id="a-aq"></a>舍利弗，<a id="a-ar"></a>若菩萨在疾疫处不应惊怖。<a id="a-as"></a>何以故？<a id="a-at"></a>是中无法可病故。<a id="a-au"></a>‘我应如是勤行精进得阿耨多罗三藐三菩提时，<a id="a-av"></a>世界之中一切众生无有三病，<a id="a-aw"></a>我当勤行精进，<a id="a-ax"></a>随诸佛所行。<a id="a-ay"></a>’<br>　　“复次，<a id="a-az"></a>舍利弗，<a id="a-b0"></a>菩萨若念阿耨多罗三藐三菩提久乃可得，<a id="a-b1"></a>不应惊怖。<a id="a-b2"></a>何以故？<a id="a-b3"></a>世界前际已来如一念顷，<a id="a-b4"></a>不应生久远想，<a id="a-b5"></a>不应念前际是久远，<a id="a-b6"></a>前际虽为久远，<a id="a-b7"></a>而与一念相应。<a id="a-b8"></a>如是，<a id="a-b9"></a>舍利弗，<a id="a-bA"></a>若菩萨久乃得阿耨多罗三藐三菩提，<a id="a-bB"></a>不应惊怖退没。<a id="a-bC"></a>”</p>
 </body>
</html>