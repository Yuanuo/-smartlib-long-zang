<!doctype html>
<html id="rY3qqpG" data-ver="2006">
 <head>
  <meta charset="utf-8">
  <meta library="unknown">
  <meta period="姚秦">
  <meta author="鸠摩罗什 译">
  <meta priority="5">
  <meta searchable="all">
 </head>
 <body>
  <h1 style="text-align: center;" id="aK7"><a id="aK8">小品般若波罗蜜经卷第九</a></h1>
  <h2 style="text-align: center;" id="aK9"><a id="aKA">嘱累品第二十四</a></h2>
  <p id="aKB">佛告须菩提：<a id="a-KC"></a>“若菩萨闻是甚深般若波罗蜜，<a id="a-KD"></a>信解不疑、<a id="a-KE"></a>不悔、<a id="a-KF"></a>不难，<a id="a-KG"></a>是菩萨当于阿閦佛及诸菩萨所，<a id="a-KH"></a>闻深般若波罗蜜亦复信解。<a id="a-KI"></a>须菩提，<a id="a-KJ"></a>菩萨若能信解如佛所说般若波罗蜜，<a id="a-KK"></a>是人必至阿毗跋致。<a id="a-KL"></a>须菩提，<a id="a-KM"></a>若人但闻般若波罗蜜，<a id="a-KN"></a>尚得饶益，<a id="a-KO"></a>何况信解如所说行！<a id="a-KP"></a>当住萨婆若。<a id="a-KQ"></a>”<br>　　须菩提白佛言：<a id="a-KR"></a>“世尊，<a id="a-KS"></a>若离如更无法可得，<a id="a-KT"></a>谁当住萨婆若？<a id="a-KU"></a>谁当得阿耨多罗三藐三菩提？<a id="a-KV"></a>谁当说法？<a id="a-KW"></a>”<br>　　佛告须菩提：<a id="a-KX"></a>“汝所问，<a id="a-KY"></a>离如更无法可得，<a id="a-KZ"></a>谁当住萨婆若？<a id="a-Ka"></a>谁当得阿耨多罗三藐三菩提？<a id="a-Kb"></a>谁当说法者？<a id="a-Kc"></a>如是，<a id="a-Kd"></a>如是，<a id="a-Ke"></a>须菩提，<a id="a-Kf"></a>离如更无法住如中，<a id="a-Kg"></a>如尚不可得，<a id="a-Kh"></a>何况住如者！<a id="a-Ki"></a>如不能得阿耨多罗三藐三菩提，<a id="a-Kj"></a>离如亦不能得阿耨多罗三藐三菩提，<a id="a-Kk"></a>如无说法，<a id="a-Kl"></a>离如亦无说法者。<a id="a-Km"></a>”</p>
  <p id="aKn">尔时，<a id="a-Ko"></a>释提桓因白佛言：<a id="a-Kp"></a>“世尊，<a id="a-Kq"></a>无住如者，<a id="a-Kr"></a>无得阿耨多罗三藐三菩提者，<a id="a-Ks"></a>无说法者，<a id="a-Kt"></a>而菩萨闻是深法，<a id="a-Ku"></a>不疑、<a id="a-Kv"></a>不悔、<a id="a-Kw"></a>不难，<a id="a-Kx"></a>而欲得阿耨多罗三藐三菩提，<a id="a-Ky"></a>是为甚难。<a id="a-Kz"></a>”<br>　　须菩提语释提桓因：<a id="a-L0"></a>“憍尸迦，<a id="a-L1"></a>如汝所说菩萨闻是深法，<a id="a-L2"></a>不疑、<a id="a-L3"></a>不悔、<a id="a-L4"></a>不难，<a id="a-L5"></a>欲得阿耨多罗三藐三菩提，<a id="a-L6"></a>是为甚难者。<a id="a-L7"></a>憍尸迦，<a id="a-L8"></a>一切法空，<a id="a-L9"></a>此中谁当疑悔难者？<a id="a-LA"></a>”<br>　　释提桓因语须菩提：<a id="a-LB"></a>“如所说者，<a id="a-LC"></a>皆因于空而无所碍。<a id="a-LD"></a>譬如仰射虚空，<a id="a-LE"></a>箭去无碍，<a id="a-LF"></a>须菩提，<a id="a-LG"></a>所说无碍亦如是。<a id="a-LH"></a>”</p>
  <p id="aLI">尔时释提桓因白佛言：<a id="a-LJ"></a>“世尊，<a id="a-LK"></a>我如是说，<a id="a-LL"></a>如是答，<a id="a-LM"></a>为随如来说，<a id="a-LN"></a>随法答不？<a id="a-LO"></a>”<br>　　“憍尸迦，<a id="a-LP"></a>汝如是说，<a id="a-LQ"></a>如是答，<a id="a-LR"></a>为随如来说，<a id="a-LS"></a>为随法答，<a id="a-LT"></a>皆为正答。<a id="a-LU"></a>憍尸迦，<a id="a-LV"></a>须菩提所说皆因于空，<a id="a-LW"></a>须菩提尚不得般若波罗蜜，<a id="a-LX"></a>何况行般若波罗蜜者？<a id="a-LY"></a>尚不得阿耨多罗三藐三菩提，<a id="a-LZ"></a>何况得阿耨多罗三藐三菩提者？<a id="a-La"></a>尚不得萨婆若，<a id="a-Lb"></a>何况得萨婆若者？<a id="a-Lc"></a>尚不得如，<a id="a-Ld"></a>何况得如者？<a id="a-Le"></a>尚不得无生，<a id="a-Lf"></a>何况得无生者？<a id="a-Lg"></a>尚不得诸力，<a id="a-Lh"></a>何况得诸力者？<a id="a-Li"></a>尚不得无所畏，<a id="a-Lj"></a>何况得无所畏者？<a id="a-Lk"></a>尚不得法，<a id="a-Ll"></a>何况说法者？<a id="a-Lm"></a>憍尸迦，<a id="a-Ln"></a>须菩提常乐远离，<a id="a-Lo"></a>乐无所得行。<a id="a-Lp"></a>憍尸迦，<a id="a-Lq"></a>是须菩提所行于菩萨所行，<a id="a-Lr"></a>百分不及一，<a id="a-Ls"></a>百千万亿分不及一，<a id="a-Lt"></a>乃至算数譬喻所不能及。<a id="a-Lu"></a>憍尸迦，<a id="a-Lv"></a>唯除如来所行，<a id="a-Lw"></a>菩萨行般若波罗蜜，<a id="a-Lx"></a>于余行中最大、<a id="a-Ly"></a>最胜、<a id="a-Lz"></a>最上、<a id="a-M0"></a>最妙，<a id="a-M1"></a>菩萨所行亦于声闻、<a id="a-M2"></a>辟支佛所行最大、<a id="a-M3"></a>最胜、<a id="a-M4"></a>最上、<a id="a-M5"></a>最妙。<a id="a-M6"></a>是故，<a id="a-M7"></a>憍尸迦，<a id="a-M8"></a>若人欲于一切众生中最上者，<a id="a-M9"></a>当行菩萨所行般若波罗蜜。<a id="a-MA"></a>”</p>
  <p id="aMB">尔时，<a id="a-MC"></a>会中忉利诸天子，<a id="a-MD"></a>以天曼陀罗华散佛上，<a id="a-ME"></a>六百比丘从座而起，<a id="a-MF"></a>偏袒右肩，<a id="a-MG"></a>右膝著地，<a id="a-MH"></a>合掌向佛，<a id="a-MI"></a>佛神力故华悉满掬，<a id="a-MJ"></a>即以此华散佛上，<a id="a-MK"></a>散已作是言：<a id="a-ML"></a>“世尊，<a id="a-MM"></a>我等皆当行是上行。<a id="a-MN"></a>”<br>　　佛即微笑，<a id="a-MO"></a>诸佛常法若微笑时，<a id="a-MP"></a>青黄赤白无量色光，<a id="a-MQ"></a>从口而出，<a id="a-MR"></a>是诸光明，<a id="a-MS"></a>遍照无量无边世界，<a id="a-MT"></a>上至梵天，<a id="a-MU"></a>还绕身三匝从顶上入。<br>　　阿难即从座而起，<a id="a-MV"></a>偏袒右肩，<a id="a-MW"></a>右膝著地，<a id="a-MX"></a>合掌向佛白佛言：<a id="a-MY"></a>“世尊，<a id="a-MZ"></a>何因缘故微笑？<a id="a-Ma"></a>诸佛不以无因缘而笑。<a id="a-Mb"></a>”<br>　　佛告阿难：<a id="a-Mc"></a>“是六百比丘，<a id="a-Md"></a>当于星宿劫皆得成佛，<a id="a-Me"></a>同号散华。<a id="a-Mf"></a>阿难，<a id="a-Mg"></a>是诸如来，<a id="a-Mh"></a>比丘僧数悉皆同等，<a id="a-Mi"></a>寿命亦等俱二万劫。<a id="a-Mj"></a>此诸比丘从是已后，<a id="a-Mk"></a>在所生处常得出家，<a id="a-Ml"></a>其世界常雨五色好华。<a id="a-Mm"></a>是故，<a id="a-Mn"></a>阿难，<a id="a-Mo"></a>若人欲行上行，<a id="a-Mp"></a>当行般若波罗蜜；<a id="a-Mq"></a>若菩萨欲行如来行，<a id="a-Mr"></a>当行般若波罗蜜。<br>　　“阿难，<a id="a-Ms"></a>若菩萨行般若波罗蜜，<a id="a-Mt"></a>当知是人从人间命终，<a id="a-Mu"></a>若于兜率天上命终，<a id="a-Mv"></a>来生人间。<a id="a-Mw"></a>何以故？<a id="a-Mx"></a>人中，<a id="a-My"></a>兜率天上，<a id="a-Mz"></a>行般若波罗蜜易故。<br>　　“阿难，<a id="a-N0"></a>若菩萨行般若波罗蜜，<a id="a-N1"></a>信乐受持，<a id="a-N2"></a>读诵书写，<a id="a-N3"></a>书写已以般若波罗蜜，<a id="a-N4"></a>示教利喜诸余菩萨，<a id="a-N5"></a>当知是人为如来所见，<a id="a-N6"></a>当知是人于诸佛所种诸善根，<a id="a-N7"></a>不于弟子所种善根。<br>　　“阿难，<a id="a-N8"></a>若菩萨学般若波罗蜜，<a id="a-N9"></a>不惊不畏，<a id="a-NA"></a>信乐受持读诵，<a id="a-NB"></a>如所说行，<a id="a-NC"></a>当知是人至现在佛所。<a id="a-ND"></a>若有信般若波罗蜜，<a id="a-NE"></a>不谤不逆，<a id="a-NF"></a>当知是人已供养诸佛。<br>　　“阿难，<a id="a-NG"></a>若人于佛所种善根求阿罗汉、<a id="a-NH"></a>辟支佛，<a id="a-NI"></a>是善根不虚，<a id="a-NJ"></a>亦不离般若波罗蜜。<a id="a-NK"></a>是故，<a id="a-NL"></a>阿难，<a id="a-NM"></a>我今以般若波罗蜜嘱累于汝。<br>　　“阿难，<a id="a-NN"></a>我所说法，<a id="a-NO"></a>唯除般若波罗蜜，<a id="a-NP"></a>有所受持，<a id="a-NQ"></a>若还忘失，<a id="a-NR"></a>其过尚少。<a id="a-NS"></a>汝若受持般若波罗蜜，<a id="a-NT"></a>乃至忘失一句，<a id="a-NU"></a>其过甚重！<a id="a-NV"></a>是故，<a id="a-NW"></a>阿难，<a id="a-NX"></a>我以般若波罗蜜嘱累于汝：<a id="a-NY"></a>汝所闻受持，<a id="a-NZ"></a>皆应读诵悉令通利善念在心，<a id="a-Na"></a>当令章句分明。<a id="a-Nb"></a>何以故？<a id="a-Nc"></a>般若波罗蜜是过去、<a id="a-Nd"></a>未来、<a id="a-Ne"></a>现在诸佛法藏故。<br>　　“阿难，<a id="a-Nf"></a>若人于今现在，<a id="a-Ng"></a>欲以慈心恭敬供养我者，<a id="a-Nh"></a>是人当以是心供养般若波罗蜜，<a id="a-Ni"></a>受持读诵，<a id="a-Nj"></a>如所说行，<a id="a-Nk"></a>即是供养于我。<a id="a-Nl"></a>阿难，<a id="a-Nm"></a>是人不但供养于我，<a id="a-Nn"></a>亦为恭敬供养过去、<a id="a-No"></a>未来、<a id="a-Np"></a>现在诸佛。<a id="a-Nq"></a>阿难，<a id="a-Nr"></a>汝若爱重不舍于我，<a id="a-Ns"></a>亦应如是爱重不舍般若波罗蜜，<a id="a-Nt"></a>乃至一句慎莫忘失。<br>　　“阿难，<a id="a-Nu"></a>我为嘱累般若波罗蜜因缘故，<a id="a-Nv"></a>若于一劫、<a id="a-Nw"></a>百劫、<a id="a-Nx"></a>千万亿那由他劫乃至如恒河沙等劫说不可尽。<a id="a-Ny"></a>阿难，<a id="a-Nz"></a>今但略说，<a id="a-O0"></a>如我今为大师，<a id="a-O1"></a>过去、<a id="a-O2"></a>现在十方诸佛于一切世间天、<a id="a-O3"></a>人、<a id="a-O4"></a>阿修罗中亦为大师，<a id="a-O5"></a>般若波罗蜜亦于一切世间天、<a id="a-O6"></a>人、<a id="a-O7"></a>阿修罗中而作大师。<a id="a-O8"></a>有如是等无量因缘故，<a id="a-O9"></a>我于一切世间天人，<a id="a-OA"></a>阿修罗中，<a id="a-OB"></a>以般若波罗蜜嘱累于汝。<a id="a-OC"></a>”<br>　　佛告阿难：<a id="a-OD"></a>“若人爱重佛、<a id="a-OE"></a>爱重法、<a id="a-OF"></a>爱重僧，<a id="a-OG"></a>爱重过去、<a id="a-OH"></a>未来、<a id="a-OI"></a>现在诸佛阿耨多罗三藐三菩提，<a id="a-OJ"></a>当以是爱重爱重般若波罗蜜，<a id="a-OK"></a>此则是我所用教化。<a id="a-OL"></a>阿难，<a id="a-OM"></a>若有人受持读诵般若波罗蜜，<a id="a-ON"></a>当知是人则为受持过去、<a id="a-OO"></a>未来、<a id="a-OP"></a>现在诸佛阿耨多罗三藐三菩提。<br>　　“阿难，<a id="a-OQ"></a>般若波罗蜜欲断绝时，<a id="a-OR"></a>若欲护助者，<a id="a-OS"></a>是人则是护助过去、<a id="a-OT"></a>未来、<a id="a-OU"></a>现在诸佛阿耨多罗三藐三菩提。<a id="a-OV"></a>何以故？<a id="a-OW"></a>阿难，<a id="a-OX"></a>诸佛阿耨多罗三藐三菩提，<a id="a-OY"></a>皆从般若波罗蜜生。<a id="a-OZ"></a>阿难，<a id="a-Oa"></a>若过去诸佛阿耨多罗三藐三菩提，<a id="a-Ob"></a>皆从般若波罗蜜生；<a id="a-Oc"></a>未来诸佛阿耨多罗三藐三菩提，<a id="a-Od"></a>亦从般若波罗蜜生；<a id="a-Oe"></a>现在无量阿僧只世界诸佛阿耨多罗三藐三菩提，<a id="a-Of"></a>亦从般若波罗蜜生。<a id="a-Og"></a>是故，<a id="a-Oh"></a>阿难，<a id="a-Oi"></a>若菩萨欲得阿耨多罗三藐三菩提，<a id="a-Oj"></a>当善学六波罗蜜。<a id="a-Ok"></a>何以故？<a id="a-Ol"></a>阿难，<a id="a-Om"></a>诸波罗蜜是诸菩萨母能生诸佛。<a id="a-On"></a>若菩萨学是六波罗蜜，<a id="a-Oo"></a>当得阿耨多罗三藐三菩提。<a id="a-Op"></a>是故，<a id="a-Oq"></a>阿难，<a id="a-Or"></a>我以六波罗蜜重嘱累汝。<a id="a-Os"></a>何以故？<a id="a-Ot"></a>是六波罗蜜是三世诸佛无尽法藏。<br>　　“阿难，<a id="a-Ou"></a>汝若因小乘法为小乘人说，<a id="a-Ov"></a>三千大千世界众生，<a id="a-Ow"></a>皆以是法证阿罗汉，<a id="a-Ox"></a>汝为弟子功德盖少；<a id="a-Oy"></a>若以六波罗蜜为菩萨说，<a id="a-Oz"></a>汝为弟子功德具足，<a id="a-P0"></a>我则喜悦。<br>　　“阿难，<a id="a-P1"></a>若人以是小乘法，<a id="a-P2"></a>教三千大千世界众生得阿罗汉证，<a id="a-P3"></a>是诸布施、<a id="a-P4"></a>持戒、<a id="a-P5"></a>修善福德，<a id="a-P6"></a>宁为多不？<a id="a-P7"></a>”<br>　　阿难言：<a id="a-P8"></a>“甚多，<a id="a-P9"></a>世尊！<a id="a-PA"></a>”<br>　　佛告阿难：<a id="a-PB"></a>“是福虽多，<a id="a-PC"></a>不如声闻人为菩萨说般若波罗蜜乃至一日，<a id="a-PD"></a>其福甚多。<a id="a-PE"></a>阿难，<a id="a-PF"></a>置此一日，<a id="a-PG"></a>若从旦至食时，<a id="a-PH"></a>置从旦至食时，<a id="a-PI"></a>乃至一漏刻顷，<a id="a-PJ"></a>置是一漏刻顷，<a id="a-PK"></a>乃至须臾顷，<a id="a-PL"></a>为菩萨说法，<a id="a-PM"></a>是人于一切声闻、<a id="a-PN"></a>辟支佛善根福德不可相比。<a id="a-PO"></a>若菩萨如是行，<a id="a-PP"></a>如是念，<a id="a-PQ"></a>于阿耨多罗三藐三菩提退转者，<a id="a-PR"></a>无有是处。<a id="a-PS"></a>”</p>
  <p data-pb></p>
  <h2 style="text-align: center;" id="aPT"><a id="aPU">见阿閦佛品第二十五</a></h2>
  <p id="aPV">佛说般若波罗蜜是时，<a id="a-PW"></a>会中四众比丘、<a id="a-PX"></a>比丘尼、<a id="a-PY"></a>优婆塞、<a id="a-PZ"></a>优婆夷，<a id="a-Pa"></a>天、<a id="a-Pb"></a>龙、<a id="a-Pc"></a>夜叉、<a id="a-Pd"></a>乾闼婆、<a id="a-Pe"></a>阿修罗、<a id="a-Pf"></a>迦楼罗、<a id="a-Pg"></a>紧那罗、<a id="a-Ph"></a>摩睺罗伽、<a id="a-Pi"></a>人非人等，<a id="a-Pj"></a>皆以佛神力故，<a id="a-Pk"></a>见阿閦佛在大会中恭敬围绕而为说法，<a id="a-Pl"></a>如大海水不可移动，<a id="a-Pm"></a>时诸比丘皆阿罗汉，<a id="a-Pn"></a>诸漏已尽，<a id="a-Po"></a>无复烦恼，<a id="a-Pp"></a>心得自在，<a id="a-Pq"></a>及诸菩萨摩诃萨其数无量。<a id="a-Pr"></a>佛摄神力，<a id="a-Ps"></a>大会四众等皆不复见阿閦如来及声闻、<a id="a-Pt"></a>菩萨国界严饰。<br>　　佛告阿难：<a id="a-Pu"></a>“一切法亦如是，<a id="a-Pv"></a>不与眼作对，<a id="a-Pw"></a>如今阿閦佛及阿罗汉、<a id="a-Px"></a>诸菩萨众皆不复现。<a id="a-Py"></a>何以故？<a id="a-Pz"></a>法不见法，<a id="a-Q0"></a>法不知法。<a id="a-Q1"></a>阿难，<a id="a-Q2"></a>一切法非知者，<a id="a-Q3"></a>非见者，<a id="a-Q4"></a>无作者，<a id="a-Q5"></a>无贪著，<a id="a-Q6"></a>不分别故。<a id="a-Q7"></a>阿难，<a id="a-Q8"></a>一切法不可思议，<a id="a-Q9"></a>犹如幻人，<a id="a-QA"></a>一切法无受者，<a id="a-QB"></a>不坚牢故。<a id="a-QC"></a>菩萨如是行者，<a id="a-QD"></a>名为行般若波罗蜜，<a id="a-QE"></a>于法亦无所著。<a id="a-QF"></a>菩萨如是学者，<a id="a-QG"></a>名为学般若波罗蜜。<br>　　“阿难，<a id="a-QH"></a>若菩萨欲到一切法彼岸者，<a id="a-QI"></a>当学般若波罗蜜。<a id="a-QJ"></a>何以故？<a id="a-QK"></a>阿难，<a id="a-QL"></a>学般若波罗蜜，<a id="a-QM"></a>于诸学中最为第一，<a id="a-QN"></a>安乐利益诸世间故。<a id="a-QO"></a>阿难，<a id="a-QP"></a>如是学者，<a id="a-QQ"></a>无依止者，<a id="a-QR"></a>为作依止；<a id="a-QS"></a>如是学者，<a id="a-QT"></a>诸佛所许，<a id="a-QU"></a>诸佛所赞，<a id="a-QV"></a>诸佛如是学已，<a id="a-QW"></a>能以足指震动三千大千世界。<a id="a-QX"></a>阿难，<a id="a-QY"></a>诸佛学是般若波罗蜜，<a id="a-QZ"></a>于过去、<a id="a-Qa"></a>未来、<a id="a-Qb"></a>现在一切法中，<a id="a-Qc"></a>得无碍知见。<a id="a-Qd"></a>阿难，<a id="a-Qe"></a>是故般若波罗蜜最上最妙。<br>　　“阿难，<a id="a-Qf"></a>若欲称量般若波罗蜜，<a id="a-Qg"></a>即是称量虚空。<a id="a-Qh"></a>何以故？<a id="a-Qi"></a>是般若波罗蜜无量故。<a id="a-Qj"></a>阿难，<a id="a-Qk"></a>我不说般若波罗蜜有限有量。<a id="a-Ql"></a>阿难，<a id="a-Qm"></a>名字章句语言有量，<a id="a-Qn"></a>般若波罗蜜无量。<a id="a-Qo"></a>”<br>　　“世尊，<a id="a-Qp"></a>何因缘故，<a id="a-Qq"></a>般若波罗蜜无量？<a id="a-Qr"></a>”<br>　　“阿难，<a id="a-Qs"></a>般若波罗蜜无尽故无量，<a id="a-Qt"></a>般若波罗蜜离故无量。<a id="a-Qu"></a>阿难，<a id="a-Qv"></a>过去诸佛皆从般若波罗蜜出，<a id="a-Qw"></a>而般若波罗蜜不尽；<a id="a-Qx"></a>未来诸佛皆从般若波罗蜜出，<a id="a-Qy"></a>而般若波罗蜜不尽；<a id="a-Qz"></a>现在无量世界诸佛，<a id="a-R0"></a>皆从般若波罗蜜出，<a id="a-R1"></a>而般若波罗蜜不尽；<a id="a-R2"></a>是故般若波罗蜜，<a id="a-R3"></a>已不尽，<a id="a-R4"></a>今不尽，<a id="a-R5"></a>当不尽。<a id="a-R6"></a>阿难，<a id="a-R7"></a>若人欲尽般若波罗蜜，<a id="a-R8"></a>为欲尽虚空。<a id="a-R9"></a>”</p>
  <p id="aRA">尔时，<a id="a-RB"></a>须菩提作是念：<a id="a-RC"></a>“是事甚深，<a id="a-RD"></a>我当问佛。<a id="a-RE"></a>”即白佛言：<a id="a-RF"></a>“世尊，<a id="a-RG"></a>般若波罗蜜无尽耶？<a id="a-RH"></a>”<br>　　“须菩提，<a id="a-RI"></a>般若波罗蜜无尽。<a id="a-RJ"></a>虚空无尽故，<a id="a-RK"></a>般若波罗蜜无尽。<a id="a-RL"></a>”<br>　　“世尊，<a id="a-RM"></a>应云何出生般若波罗蜜？<a id="a-RN"></a>”<br>　　“须菩提，<a id="a-RO"></a>色无尽故是生般若波罗蜜，<a id="a-RP"></a>受、<a id="a-RQ"></a>想、<a id="a-RR"></a>行、<a id="a-RS"></a>识无尽故是生般若波罗蜜。<a id="a-RT"></a>须菩提，<a id="a-RU"></a>菩萨坐道场时，<a id="a-RV"></a>如是观十二因缘，<a id="a-RW"></a>离于二边，<a id="a-RX"></a>是为菩萨不共之法。<a id="a-RY"></a>若菩萨如是观因缘法，<a id="a-RZ"></a>不堕声闻、<a id="a-Ra"></a>辟支佛地，<a id="a-Rb"></a>疾近萨婆若，<a id="a-Rc"></a>必得阿耨多罗三藐三菩提。<a id="a-Rd"></a>须菩提，<a id="a-Re"></a>若诸菩萨有退转者，<a id="a-Rf"></a>不得如是念，<a id="a-Rg"></a>不知菩萨行般若波罗蜜，<a id="a-Rh"></a>云何以无尽法观十二因缘？<a id="a-Ri"></a>须菩提，<a id="a-Rj"></a>若诸菩萨有退转者，<a id="a-Rk"></a>不得如是方便之力。<a id="a-Rl"></a>须菩提，<a id="a-Rm"></a>若诸菩萨不退转者，<a id="a-Rn"></a>皆得如是方便之力，<a id="a-Ro"></a>所谓菩萨行般若波罗蜜，<a id="a-Rp"></a>以如是无尽法观十二因缘。<a id="a-Rq"></a>若菩萨如是观时，<a id="a-Rr"></a>不见诸法无因缘生，<a id="a-Rs"></a>亦不见诸法常，<a id="a-Rt"></a>不见诸法作者、<a id="a-Ru"></a>受者，<a id="a-Rv"></a>须菩提，<a id="a-Rw"></a>是名菩萨行般若波罗蜜时观十二因缘法。<br>　　“须菩提，<a id="a-Rx"></a>若菩萨行般若波罗蜜时，<a id="a-Ry"></a>不见色，<a id="a-Rz"></a>不见受、<a id="a-S0"></a>想、<a id="a-S1"></a>行、<a id="a-S2"></a>识，<a id="a-S3"></a>不见此佛世界，<a id="a-S4"></a>不见彼佛世界，<a id="a-S5"></a>亦不见有法、<a id="a-S6"></a>见此佛世界、<a id="a-S7"></a>彼佛世界。<a id="a-S8"></a>须菩提，<a id="a-S9"></a>若有菩萨能如是行般若波罗蜜，<a id="a-SA"></a>是时恶魔忧愁如箭入心，<a id="a-SB"></a>譬如新丧父母甚大忧毒，<a id="a-SC"></a>菩萨亦如是行般若波罗蜜，<a id="a-SD"></a>恶魔甚大忧毒。<a id="a-SE"></a>”<br>　　“世尊，<a id="a-SF"></a>但一恶魔忧毒，<a id="a-SG"></a>三千大千世界恶魔皆悉忧毒耶？<a id="a-SH"></a>”<br>　　“须菩提，<a id="a-SI"></a>是诸恶魔皆亦忧毒，<a id="a-SJ"></a>各于坐处不能自安。<a id="a-SK"></a>须菩提，<a id="a-SL"></a>菩萨如是行般若波罗蜜，<a id="a-SM"></a>一切世间天、<a id="a-SN"></a>人、<a id="a-SO"></a>阿修罗无能得便，<a id="a-SP"></a>不见有法可退还者。<a id="a-SQ"></a>是故，<a id="a-SR"></a>须菩提，<a id="a-SS"></a>菩萨欲得阿耨多罗三藐三菩提，<a id="a-ST"></a>当如是行般若波罗蜜。<a id="a-SU"></a>菩萨如是行般若波罗蜜时，<a id="a-SV"></a>则具足檀波罗蜜、<a id="a-SW"></a>尸罗波罗蜜、<a id="a-SX"></a>羼提波罗蜜、<a id="a-SY"></a>毗梨耶波罗蜜、<a id="a-SZ"></a>禅波罗蜜。<a id="a-Sa"></a>菩萨行般若波罗蜜时，<a id="a-Sb"></a>则具足诸波罗蜜，<a id="a-Sc"></a>亦能具足方便力。<a id="a-Sd"></a>是菩萨行般若波罗蜜，<a id="a-Se"></a>诸有所作生便能知。<a id="a-Sf"></a>是故，<a id="a-Sg"></a>须菩提，<a id="a-Sh"></a>菩萨欲得方便力者，<a id="a-Si"></a>当学般若波罗蜜，<a id="a-Sj"></a>当修般若波罗蜜。<br>　　“须菩提，<a id="a-Sk"></a>若菩萨行般若波罗蜜，<a id="a-Sl"></a>生般若波罗蜜时，<a id="a-Sm"></a>应念：<a id="a-Sn"></a>‘现在无量无边世界诸佛，<a id="a-So"></a>诸佛萨婆若智，<a id="a-Sp"></a>皆从般若波罗蜜生。<a id="a-Sq"></a>’菩萨如是念时，<a id="a-Sr"></a>应如是思惟：<a id="a-Ss"></a>‘如十方诸佛所得诸法相，<a id="a-St"></a>我亦当得。<a id="a-Su"></a>’须菩提，<a id="a-Sv"></a>菩萨行般若波罗蜜应生如是念。<a id="a-Sw"></a>须菩提，<a id="a-Sx"></a>若菩萨能生如是念，<a id="a-Sy"></a>乃至弹指顷，<a id="a-Sz"></a>胜于如恒河沙劫布施福德，<a id="a-T0"></a>何况一日半日！<a id="a-T1"></a>当知是菩萨必至阿毗跋致，<a id="a-T2"></a>当知是菩萨为诸佛所念。<br>　　“须菩提，<a id="a-T3"></a>菩萨为诸佛所念者，<a id="a-T4"></a>不生余处，<a id="a-T5"></a>必当至于阿耨多罗三藐三菩提，<a id="a-T6"></a>是菩萨终不堕三恶道，<a id="a-T7"></a>常生好处不离诸佛。<a id="a-T8"></a>须菩提，<a id="a-T9"></a>菩萨行般若波罗蜜，<a id="a-TA"></a>生般若波罗蜜，<a id="a-TB"></a>乃至弹指顷得如是功德，<a id="a-TC"></a>何况一日、<a id="a-TD"></a>若过一日！<a id="a-TE"></a>如香象菩萨，<a id="a-TF"></a>今在阿閦佛所行菩萨道，<a id="a-TG"></a>常不离般若波罗蜜行。<a id="a-TH"></a>”<br>　　说是法时，<a id="a-TI"></a>诸比丘众一切大会天、<a id="a-TJ"></a>人、<a id="a-TK"></a>阿修罗，<a id="a-TL"></a>皆大欢喜。</p>
  <p data-pb></p>
  <h2 style="text-align: center;" id="aTM"><a id="aTN">随知品第二十六</a></h2>
  <p id="aTO">佛告须菩提：<a id="a-TP"></a>“一切法无分别，<a id="a-TQ"></a>当知般若波罗蜜亦如是。<br>　　“一切法无坏，<a id="a-TR"></a>当知般若波罗蜜亦如是。<br>　　“一切法但假名字，<a id="a-TS"></a>当知般若波罗蜜亦如是。<br>　　“一切法以言说故有，<a id="a-TT"></a>当知般若波罗蜜亦如是。<br>　　“又此言说，<a id="a-TU"></a>无所有，<a id="a-TV"></a>无处所，<a id="a-TW"></a>当知般若波罗蜜亦如是。<br>　　“一切法虚假为用，<a id="a-TX"></a>当知般若波罗蜜亦如是。<br>　　“一切法无量，<a id="a-TY"></a>当知般若波罗蜜亦如是。<br>　　“色无量，<a id="a-TZ"></a>当知般若波罗蜜亦如是。<br>　　“受、<a id="a-Ta"></a>想、<a id="a-Tb"></a>行、<a id="a-Tc"></a>识无量，<a id="a-Td"></a>当知般若波罗蜜亦如是。<br>　　“一切法无相，<a id="a-Te"></a>当知般若波罗蜜亦如是。<br>　　“一切法通达相，<a id="a-Tf"></a>当知般若波罗蜜亦如是。<br>　　“一切法本来清净，<a id="a-Tg"></a>当知般若波罗蜜亦如是。<br>　　“一切法无言说，<a id="a-Th"></a>当知般若波罗蜜亦如是。<br>　　“一切法同于灭，<a id="a-Ti"></a>当知般若波罗蜜亦如是。<br>　　“一切法如涅槃，<a id="a-Tj"></a>当知般若波罗蜜亦如是。<br>　　“一切法不来不去，<a id="a-Tk"></a>无所生，<a id="a-Tl"></a>当知般若波罗蜜亦如是。<br>　　“一切法无彼我，<a id="a-Tm"></a>当知般若波罗蜜亦如是。<br>　　“贤圣毕竟清净，<a id="a-Tn"></a>当知般若波罗蜜亦如是。<br>　　“舍一切担，<a id="a-To"></a>当知般若波罗蜜亦如是。<a id="a-Tp"></a>何以故？<a id="a-Tq"></a>色无形无处，<a id="a-Tr"></a>自性无故；<a id="a-Ts"></a>受、<a id="a-Tt"></a>想、<a id="a-Tu"></a>行、<a id="a-Tv"></a>识无形无处，<a id="a-Tw"></a>自性无故。<br>　　“一切法无热，<a id="a-Tx"></a>当知般若波罗蜜亦如是。<br>　　“一切法无染无离，<a id="a-Ty"></a>当知般若波罗蜜亦如是。<a id="a-Tz"></a>何以故？<a id="a-U0"></a>色无所有故无染无离，<a id="a-U1"></a>受、<a id="a-U2"></a>想、<a id="a-U3"></a>行、<a id="a-U4"></a>识无所有故无染无离。<br>　　“一切法性清净，<a id="a-U5"></a>当知般若波罗蜜亦如是。<br>　　“一切法无系著，<a id="a-U6"></a>当知般若波罗蜜亦如是。<br>　　“一切法是菩提觉以佛慧，<a id="a-U7"></a>当知般若波罗蜜亦如是。<br>　　“一切法空、<a id="a-U8"></a>无相、<a id="a-U9"></a>无作，<a id="a-UA"></a>当知般若波罗蜜亦如是。<br>　　“一切法是药慈心为首，<a id="a-UB"></a>当知般若波罗蜜亦如是。<br>　　“一切法梵相慈相无过无恚，<a id="a-UC"></a>当知般若波罗蜜亦如是。<br>　　“大海无边，<a id="a-UD"></a>当知般若波罗蜜亦如是。<br>　　“虚空无边，<a id="a-UE"></a>当知般若波罗蜜亦如是。<br>　　“日照无边，<a id="a-UF"></a>当知般若波罗蜜亦如是。<br>　　“色离，<a id="a-UG"></a>当知般若波罗蜜亦如是。<br>　　“受、<a id="a-UH"></a>想、<a id="a-UI"></a>行、<a id="a-UJ"></a>识离，<a id="a-UK"></a>当知般若波罗蜜亦如是。<br>　　“一切音声无边，<a id="a-UL"></a>当知般若波罗蜜亦如是。<br>　　“诸性无边，<a id="a-UM"></a>当知般若波罗蜜亦如是。<br>　　“集无量善法，<a id="a-UN"></a>当知般若波罗蜜亦如是。<br>　　“一切法三昧无边，<a id="a-UO"></a>当知般若波罗蜜亦如是。<br>　　“佛法无边，<a id="a-UP"></a>当知般若波罗蜜亦如是。<br>　　“法无边，<a id="a-UQ"></a>当知般若波罗蜜亦如是。<br>　　“空无边，<a id="a-UR"></a>当知般若波罗蜜亦如是。<br>　　“心、<a id="a-US"></a>心数法无边，<a id="a-UT"></a>当知般若波罗蜜亦如是。<br>　　“诸心所行无边，<a id="a-UU"></a>当知般若波罗蜜亦如是。<br>　　“善法无量，<a id="a-UV"></a>当知般若波罗蜜亦如是。<br>　　“不善法无量，<a id="a-UW"></a>当知般若波罗蜜亦如是。<br>　　“如师子吼，<a id="a-UX"></a>当知般若波罗蜜亦如是。<a id="a-UY"></a>何以故？<a id="a-UZ"></a>色如大海，<a id="a-Ua"></a>受、<a id="a-Ub"></a>想、<a id="a-Uc"></a>行、<a id="a-Ud"></a>识如大海；<a id="a-Ue"></a>色如虚空，<a id="a-Uf"></a>受、<a id="a-Ug"></a>想、<a id="a-Uh"></a>行、<a id="a-Ui"></a>识如虚空；<a id="a-Uj"></a>色如须弥山庄严，<a id="a-Uk"></a>受、<a id="a-Ul"></a>想、<a id="a-Um"></a>行、<a id="a-Un"></a>识如须弥山庄严；<a id="a-Uo"></a>色如日光，<a id="a-Up"></a>受、<a id="a-Uq"></a>想、<a id="a-Ur"></a>行、<a id="a-Us"></a>识如日光；<a id="a-Ut"></a>色如声无边，<a id="a-Uu"></a>受、<a id="a-Uv"></a>想、<a id="a-Uw"></a>行、<a id="a-Ux"></a>识如声无边；<a id="a-Uy"></a>色如众生性无边，<a id="a-Uz"></a>受、<a id="a-V0"></a>想、<a id="a-V1"></a>行、<a id="a-V2"></a>识如众生性无边；<a id="a-V3"></a>色如地，<a id="a-V4"></a>受、<a id="a-V5"></a>想、<a id="a-V6"></a>行、<a id="a-V7"></a>识如地；<a id="a-V8"></a>色如水，<a id="a-V9"></a>受、<a id="a-VA"></a>想、<a id="a-VB"></a>行、<a id="a-VC"></a>识如水；<a id="a-VD"></a>色如火，<a id="a-VE"></a>受、<a id="a-VF"></a>想、<a id="a-VG"></a>行、<a id="a-VH"></a>识如火；<a id="a-VI"></a>色如风，<a id="a-VJ"></a>受、<a id="a-VK"></a>想、<a id="a-VL"></a>行、<a id="a-VM"></a>识如风；<a id="a-VN"></a>色如空种，<a id="a-VO"></a>受、<a id="a-VP"></a>想、<a id="a-VQ"></a>行、<a id="a-VR"></a>识如空种；<a id="a-VS"></a>色离集善相，<a id="a-VT"></a>受、<a id="a-VU"></a>想、<a id="a-VV"></a>行、<a id="a-VW"></a>识离集善相；<a id="a-VX"></a>色离和合法，<a id="a-VY"></a>受、<a id="a-VZ"></a>想、<a id="a-Va"></a>行、<a id="a-Vb"></a>识离和合法；<a id="a-Vc"></a>色三昧故无边，<a id="a-Vd"></a>受、<a id="a-Ve"></a>想、<a id="a-Vf"></a>行、<a id="a-Vg"></a>识三昧故无边；<a id="a-Vh"></a>色，<a id="a-Vi"></a>色离色性，<a id="a-Vj"></a>色如是佛法，<a id="a-Vk"></a>受、<a id="a-Vl"></a>想、<a id="a-Vm"></a>行、<a id="a-Vn"></a>识，<a id="a-Vo"></a>识离识性，<a id="a-Vp"></a>识如是佛法；<a id="a-Vq"></a>色相无边，<a id="a-Vr"></a>受、<a id="a-Vs"></a>想、<a id="a-Vt"></a>行、<a id="a-Vu"></a>识相无边；<a id="a-Vv"></a>色空无边，<a id="a-Vw"></a>受、<a id="a-Vx"></a>想、<a id="a-Vy"></a>行、<a id="a-Vz"></a>识空无边；<a id="a-W0"></a>色心所行故无边，<a id="a-W1"></a>受、<a id="a-W2"></a>想、<a id="a-W3"></a>行、<a id="a-W4"></a>识心所行故无边；<a id="a-W5"></a>色中善不善不可得，<a id="a-W6"></a>受、<a id="a-W7"></a>想、<a id="a-W8"></a>行、<a id="a-W9"></a>识中善不善不可得；<a id="a-WA"></a>色不可坏，<a id="a-WB"></a>受、<a id="a-WC"></a>想、<a id="a-WD"></a>行、<a id="a-WE"></a>识不可坏；<a id="a-WF"></a>色是师子吼，<a id="a-WG"></a>受、<a id="a-WH"></a>想、<a id="a-WI"></a>行、<a id="a-WJ"></a>识是师子吼。<a id="a-WK"></a>当知般若波罗蜜亦如是。<a id="a-WL"></a>”</p>
 </body>
</html>