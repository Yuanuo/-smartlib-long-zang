<!DOCTYPE html>
<html>
<head>
  <meta charset="utf-8"/>
  <meta name="author" content="鸠摩罗什/姚秦"/>
  <meta name="library" content="龙藏"/>
  <meta name="catalog" content="龙藏/大乘般若部"/>
  <title>小品般若波罗蜜经卷第九</title>
</head>
<body>
  <h1 class="head">小品般若波罗蜜经卷第九</h1>
  <h2>嘱累品第二十四</h2>
  <p>佛告须菩提：“若菩萨闻是甚深般若波罗蜜，信解不疑、不悔、不难，是菩萨当于阿閦佛及诸菩萨所，闻深般若波罗蜜亦复信解。须菩提，菩萨若能信解如佛所说般若波罗蜜，是人必至阿毗跋致。须菩提，若人但闻般若波罗蜜，尚得饶益，何况信解如所说行！当住萨婆若。”</p>
  <p>须菩提白佛言：“世尊，若离如更无法可得，谁当住萨婆若？谁当得阿耨多罗三藐三菩提？谁当说法？”</p>
  <p>佛告须菩提：“汝所问，离如更无法可得，谁当住萨婆若？谁当得阿耨多罗三藐三菩提？谁当说法者？如是，如是，须菩提，离如更无法住如中，如尚不可得，何况住如者！如不能得阿耨多罗三藐三菩提，离如亦不能得阿耨多罗三藐三菩提，如无说法，离如亦无说法者。”</p>
  <p>尔时，释提桓因白佛言：“世尊，无住如者，无得阿耨多罗三藐三菩提者，无说法者，而菩萨闻是深法，不疑、不悔、不难，而欲得阿耨多罗三藐三菩提，是为甚难。”</p>
  <p>须菩提语释提桓因：“憍尸迦，如汝所说菩萨闻是深法，不疑、不悔、不难，欲得阿耨多罗三藐三菩提，是为甚难者。憍尸迦，一切法空，此中谁当疑悔难者？”</p>
  <p>释提桓因语须菩提：“如所说者，皆因于空而无所碍。譬如仰射虚空，箭去无碍，须菩提，所说无碍亦如是。”</p>
  <p>尔时释提桓因白佛言：“世尊，我如是说，如是答，为随如来说，随法答不？”</p>
  <p>“憍尸迦，汝如是说，如是答，为随如来说，为随法答，皆为正答。憍尸迦，须菩提所说皆因于空，须菩提尚不得般若波罗蜜，何况行般若波罗蜜者？尚不得阿耨多罗三藐三菩提，何况得阿耨多罗三藐三菩提者？尚不得萨婆若，何况得萨婆若者？尚不得如，何况得如者？尚不得无生，何况得无生者？尚不得诸力，何况得诸力者？尚不得无所畏，何况得无所畏者？尚不得法，何况说法者？憍尸迦，须菩提常乐远离，乐无所得行。憍尸迦，是须菩提所行于菩萨所行，百分不及一，百千万亿分不及一，乃至算数譬喻所不能及。憍尸迦，唯除如来所行，菩萨行般若波罗蜜，于余行中最大、最胜、最上、最妙，菩萨所行亦于声闻、辟支佛所行最大、最胜、最上、最妙。是故，憍尸迦，若人欲于一切众生中最上者，当行菩萨所行般若波罗蜜。”</p>
  <p>尔时，会中忉利诸天子，以天曼陀罗华散佛上，六百比丘从座而起，偏袒右肩，右膝著地，合掌向佛，佛神力故华悉满掬，即以此华散佛上，散已作是言：“世尊，我等皆当行是上行。”</p>
  <p>佛即微笑，诸佛常法若微笑时，青黄赤白无量色光，从口而出，是诸光明，遍照无量无边世界，上至梵天，还绕身三匝从顶上入。</p>
  <p>阿难即从座而起，偏袒右肩，右膝著地，合掌向佛白佛言：“世尊，何因缘故微笑？诸佛不以无因缘而笑。”</p>
  <p>佛告阿难：“是六百比丘，当于星宿劫皆得成佛，同号散华。阿难，是诸如来，比丘僧数悉皆同等，寿命亦等俱二万劫。此诸比丘从是已后，在所生处常得出家，其世界常雨五色好华。是故，阿难，若人欲行上行，当行般若波罗蜜；若菩萨欲行如来行，当行般若波罗蜜。</p>
  <p>“阿难，若菩萨行般若波罗蜜，当知是人从人间命终，若于兜率天上命终，来生人间。何以故？人中，兜率天上，行般若波罗蜜易故。</p>
  <p>“阿难，若菩萨行般若波罗蜜，信乐受持，读诵书写，书写已以般若波罗蜜，示教利喜诸余菩萨，当知是人为如来所见，当知是人于诸佛所种诸善根，不于弟子所种善根。</p>
  <p>“阿难，若菩萨学般若波罗蜜，不惊不畏，信乐受持读诵，如所说行，当知是人至现在佛所。若有信般若波罗蜜，不谤不逆，当知是人已供养诸佛。</p>
  <p>“阿难，若人于佛所种善根求阿罗汉、辟支佛，是善根不虚，亦不离般若波罗蜜。是故，阿难，我今以般若波罗蜜嘱累于汝。</p>
  <p>“阿难，我所说法，唯除般若波罗蜜，有所受持，若还忘失，其过尚少。汝若受持般若波罗蜜，乃至忘失一句，其过甚重！是故，阿难，我以般若波罗蜜嘱累于汝：汝所闻受持，皆应读诵悉令通利善念在心，当令章句分明。何以故？般若波罗蜜是过去、未来、现在诸佛法藏故。</p>
  <p>“阿难，若人于今现在，欲以慈心恭敬供养我者，是人当以是心供养般若波罗蜜，受持读诵，如所说行，即是供养于我。阿难，是人不但供养于我，亦为恭敬供养过去、未来、现在诸佛。阿难，汝若爱重不舍于我，亦应如是爱重不舍般若波罗蜜，乃至一句慎莫忘失。</p>
  <p>“阿难，我为嘱累般若波罗蜜因缘故，若于一劫、百劫、千万亿那由他劫乃至如恒河沙等劫说不可尽。阿难，今但略说，如我今为大师，过去、现在十方诸佛于一切世间天、人、阿修罗中亦为大师，般若波罗蜜亦于一切世间天、人、阿修罗中而作大师。有如是等无量因缘故，我于一切世间天人，阿修罗中，以般若波罗蜜嘱累于汝。”</p>
  <p>佛告阿难：“若人爱重佛、爱重法、爱重僧，爱重过去、未来、现在诸佛阿耨多罗三藐三菩提，当以是爱重爱重般若波罗蜜，此则是我所用教化。阿难，若有人受持读诵般若波罗蜜，当知是人则为受持过去、未来、现在诸佛阿耨多罗三藐三菩提。</p>
  <p>“阿难，般若波罗蜜欲断绝时，若欲护助者，是人则是护助过去、未来、现在诸佛阿耨多罗三藐三菩提。何以故？阿难，诸佛阿耨多罗三藐三菩提，皆从般若波罗蜜生。阿难，若过去诸佛阿耨多罗三藐三菩提，皆从般若波罗蜜生；未来诸佛阿耨多罗三藐三菩提，亦从般若波罗蜜生；现在无量阿僧祇世界诸佛阿耨多罗三藐三菩提，亦从般若波罗蜜生。是故，阿难，若菩萨欲得阿耨多罗三藐三菩提，当善学六波罗蜜。何以故？阿难，诸波罗蜜是诸菩萨母能生诸佛。若菩萨学是六波罗蜜，当得阿耨多罗三藐三菩提。是故，阿难，我以六波罗蜜重嘱累汝。何以故？是六波罗蜜是三世诸佛无尽法藏。</p>
  <p>“阿难，汝若因小乘法为小乘人说，三千大千世界众生，皆以是法证阿罗汉，汝为弟子功德盖少；若以六波罗蜜为菩萨说，汝为弟子功德具足，我则喜悦。</p>
  <p>“阿难，若人以是小乘法，教三千大千世界众生得阿罗汉证，是诸布施、持戒、修善福德，宁为多不？”</p>
  <p>阿难言：“甚多，世尊！”</p>
  <p>佛告阿难：“是福虽多，不如声闻人为菩萨说般若波罗蜜乃至一日，其福甚多。阿难，置此一日，若从旦至食时，置从旦至食时，乃至一漏刻顷，置是一漏刻顷，乃至须臾顷，为菩萨说法，是人于一切声闻、辟支佛善根福德不可相比。若菩萨如是行，如是念，于阿耨多罗三藐三菩提退转者，无有是处。”</p>
  <h2>见阿閦佛品第二十五</h2>
  <p>佛说般若波罗蜜是时，会中四众比丘、比丘尼、优婆塞、优婆夷，天、龙、夜叉、乾闼婆、阿修罗、迦楼罗、紧那罗、摩睺罗伽、人非人等，皆以佛神力故，见阿閦佛在大会中恭敬围绕而为说法，如大海水不可移动，时诸比丘皆阿罗汉，诸漏已尽，无复烦恼，心得自在，及诸菩萨摩诃萨其数无量。佛摄神力，大会四众等皆不复见阿閦如来及声闻、菩萨国界严饰。</p>
  <p>佛告阿难：“一切法亦如是，不与眼作对，如今阿閦佛及阿罗汉、诸菩萨众皆不复现。何以故？法不见法，法不知法。阿难，一切法非知者，非见者，无作者，无贪著，不分别故。阿难，一切法不可思议，犹如幻人，一切法无受者，不坚牢故。菩萨如是行者，名为行般若波罗蜜，于法亦无所著。菩萨如是学者，名为学般若波罗蜜。</p>
  <p>“阿难，若菩萨欲到一切法彼岸者，当学般若波罗蜜。何以故？阿难，学般若波罗蜜，于诸学中最为第一，安乐利益诸世间故。阿难，如是学者，无依止者，为作依止；如是学者，诸佛所许，诸佛所赞，诸佛如是学已，能以足指震动三千大千世界。阿难，诸佛学是般若波罗蜜，于过去、未来、现在一切法中，得无碍知见。阿难，是故般若波罗蜜最上最妙。</p>
  <p>“阿难，若欲称量般若波罗蜜，即是称量虚空。何以故？是般若波罗蜜无量故。阿难，我不说般若波罗蜜有限有量。阿难，名字章句语言有量，般若波罗蜜无量。”</p>
  <p>“世尊，何因缘故，般若波罗蜜无量？”</p>
  <p>“阿难，般若波罗蜜无尽故无量，般若波罗蜜离故无量。阿难，过去诸佛皆从般若波罗蜜出，而般若波罗蜜不尽；未来诸佛皆从般若波罗蜜出，而般若波罗蜜不尽；现在无量世界诸佛，皆从般若波罗蜜出，而般若波罗蜜不尽；是故般若波罗蜜，已不尽，今不尽，当不尽。阿难，若人欲尽般若波罗蜜，为欲尽虚空。”</p>
  <p>尔时，须菩提作是念：“是事甚深，我当问佛。”即白佛言：“世尊，般若波罗蜜无尽耶？”</p>
  <p>“须菩提，般若波罗蜜无尽。虚空无尽故，般若波罗蜜无尽。”</p>
  <p>“世尊，应云何出生般若波罗蜜？”</p>
  <p>“须菩提，色无尽故是生般若波罗蜜，受、想、行、识无尽故是生般若波罗蜜。须菩提，菩萨坐道场时，如是观十二因缘，离于二边，是为菩萨不共之法。若菩萨如是观因缘法，不堕声闻、辟支佛地，疾近萨婆若，必得阿耨多罗三藐三菩提。须菩提，若诸菩萨有退转者，不得如是念，不知菩萨行般若波罗蜜，云何以无尽法观十二因缘？须菩提，若诸菩萨有退转者，不得如是方便之力。须菩提，若诸菩萨不退转者，皆得如是方便之力，所谓菩萨行般若波罗蜜，以如是无尽法观十二因缘。若菩萨如是观时，不见诸法无因缘生，亦不见诸法常，不见诸法作者、受者，须菩提，是名菩萨行般若波罗蜜时观十二因缘法。</p>
  <p>“须菩提，若菩萨行般若波罗蜜时，不见色，不见受、想、行、识，不见此佛世界，不见彼佛世界，亦不见有法、见此佛世界、彼佛世界。须菩提，若有菩萨能如是行般若波罗蜜，是时恶魔忧愁如箭入心，譬如新丧父母甚大忧毒，菩萨亦如是行般若波罗蜜，恶魔甚大忧毒。”</p>
  <p>“世尊，但一恶魔忧毒，三千大千世界恶魔皆悉忧毒耶？”</p>
  <p>“须菩提，是诸恶魔皆亦忧毒，各于坐处不能自安。须菩提，菩萨如是行般若波罗蜜，一切世间天、人、阿修罗无能得便，不见有法可退还者。是故，须菩提，菩萨欲得阿耨多罗三藐三菩提，当如是行般若波罗蜜。菩萨如是行般若波罗蜜时，则具足檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜。菩萨行般若波罗蜜时，则具足诸波罗蜜，亦能具足方便力。是菩萨行般若波罗蜜，诸有所作生便能知。是故，须菩提，菩萨欲得方便力者，当学般若波罗蜜，当修般若波罗蜜。</p>
  <p>“须菩提，若菩萨行般若波罗蜜，生般若波罗蜜时，应念：‘现在无量无边世界诸佛，诸佛萨婆若智，皆从般若波罗蜜生。’菩萨如是念时，应如是思惟：‘如十方诸佛所得诸法相，我亦当得。’须菩提，菩萨行般若波罗蜜应生如是念。须菩提，若菩萨能生如是念，乃至弹指顷，胜于如恒河沙劫布施福德，何况一日半日！当知是菩萨必至阿毗跋致，当知是菩萨为诸佛所念。</p>
  <p>“须菩提，菩萨为诸佛所念者，不生余处，必当至于阿耨多罗三藐三菩提，是菩萨终不堕三恶道，常生好处不离诸佛。须菩提，菩萨行般若波罗蜜，生般若波罗蜜，乃至弹指顷得如是功德，何况一日、若过一日！如香象菩萨，今在阿閦佛所行菩萨道，常不离般若波罗蜜行。”</p>
  <p>说是法时，诸比丘众一切大会天、人、阿修罗，皆大欢喜。</p>
  <h2>随知品第二十六</h2>
  <p>佛告须菩提：“一切法无分别，当知般若波罗蜜亦如是。</p>
  <p>“一切法无坏，当知般若波罗蜜亦如是。</p>
  <p>“一切法但假名字，当知般若波罗蜜亦如是。</p>
  <p>“一切法以言说故有，当知般若波罗蜜亦如是。</p>
  <p>“又此言说，无所有，无处所，当知般若波罗蜜亦如是。</p>
  <p>“一切法虚假为用，当知般若波罗蜜亦如是。</p>
  <p>“一切法无量，当知般若波罗蜜亦如是。</p>
  <p>“色无量，当知般若波罗蜜亦如是。</p>
  <p>“受、想、行、识无量，当知般若波罗蜜亦如是。</p>
  <p>“一切法无相，当知般若波罗蜜亦如是。</p>
  <p>“一切法通达相，当知般若波罗蜜亦如是。</p>
  <p>“一切法本来清净，当知般若波罗蜜亦如是。</p>
  <p>“一切法无言说，当知般若波罗蜜亦如是。</p>
  <p>“一切法同于灭，当知般若波罗蜜亦如是。</p>
  <p>“一切法如涅槃，当知般若波罗蜜亦如是。</p>
  <p>“一切法不来不去，无所生，当知般若波罗蜜亦如是。</p>
  <p>“一切法无彼我，当知般若波罗蜜亦如是。</p>
  <p>“贤圣毕竟清净，当知般若波罗蜜亦如是。</p>
  <p>“舍一切担，当知般若波罗蜜亦如是。何以故？色无形无处，自性无故；受、想、行、识无形无处，自性无故。</p>
  <p>“一切法无热，当知般若波罗蜜亦如是。</p>
  <p>“一切法无染无离，当知般若波罗蜜亦如是。何以故？色无所有故无染无离，受、想、行、识无所有故无染无离。</p>
  <p>“一切法性清净，当知般若波罗蜜亦如是。</p>
  <p>“一切法无系著，当知般若波罗蜜亦如是。</p>
  <p>“一切法是菩提觉以佛慧，当知般若波罗蜜亦如是。</p>
  <p>“一切法空、无相、无作，当知般若波罗蜜亦如是。</p>
  <p>“一切法是药慈心为首，当知般若波罗蜜亦如是。</p>
  <p>“一切法梵相慈相无过无恚，当知般若波罗蜜亦如是。</p>
  <p>“大海无边，当知般若波罗蜜亦如是。</p>
  <p>“虚空无边，当知般若波罗蜜亦如是。</p>
  <p>“日照无边，当知般若波罗蜜亦如是。</p>
  <p>“色离，当知般若波罗蜜亦如是。</p>
  <p>“受、想、行、识离，当知般若波罗蜜亦如是。</p>
  <p>“一切音声无边，当知般若波罗蜜亦如是。</p>
  <p>“诸性无边，当知般若波罗蜜亦如是。</p>
  <p>“集无量善法，当知般若波罗蜜亦如是。</p>
  <p>“一切法三昧无边，当知般若波罗蜜亦如是。</p>
  <p>“佛法无边，当知般若波罗蜜亦如是。</p>
  <p>“法无边，当知般若波罗蜜亦如是。</p>
  <p>“空无边，当知般若波罗蜜亦如是。</p>
  <p>“心、心数法无边，当知般若波罗蜜亦如是。</p>
  <p>“诸心所行无边，当知般若波罗蜜亦如是。</p>
  <p>“善法无量，当知般若波罗蜜亦如是。</p>
  <p>“不善法无量，当知般若波罗蜜亦如是。</p>
  <p>“如师子吼，当知般若波罗蜜亦如是。何以故？色如大海，受、想、行、识如大海；色如虚空，受、想、行、识如虚空；色如须弥山庄严，受、想、行、识如须弥山庄严；色如日光，受、想、行、识如日光；色如声无边，受、想、行、识如声无边；色如众生性无边，受、想、行、识如众生性无边；色如地，受、想、行、识如地；色如水，受、想、行、识如水；色如火，受、想、行、识如火；色如风，受、想、行、识如风；色如空种，受、想、行、识如空种；色离集善相，受、想、行、识离集善相；色离和合法，受、想、行、识离和合法；色三昧故无边，受、想、行、识三昧故无边；色，色离色性，色如是佛法，受、想、行、识，识离识性，识如是佛法；色相无边，受、想、行、识相无边；色空无边，受、想、行、识空无边；色心所行故无边，受、想、行、识心所行故无边；色中善不善不可得，受、想、行、识中善不善不可得；色不可坏，受、想、行、识不可坏；色是师子吼，受、想、行、识是师子吼。当知般若波罗蜜亦如是。”</p>
</body></html>