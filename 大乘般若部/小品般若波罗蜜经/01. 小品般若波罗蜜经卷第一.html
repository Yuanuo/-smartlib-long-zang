<!DOCTYPE html>
<html>
<head>
  <meta charset="utf-8"/>
  <meta name="author" content="鸠摩罗什/姚秦"/>
  <meta name="library" content="龙藏"/>
  <meta name="catalog" content="龙藏/大乘般若部"/>
  <title>小品般若波罗蜜经卷第一</title>
</head>
<body>
  <h1 class="head">小品般若波罗蜜经卷第一</h1>
  <h2>小品般若经序</h2>
  <h2>姚秦长安释僧叡撰</h2>
  <p>般若波罗蜜经者，穷理尽性之格言，菩萨成佛之弘轨也。轨不弘则不足以寡群异，指其归性不尽则物何以登道场成正觉？正觉之所以成，群异之所以一，何莫由斯道也。是以累教殷勤，三抚以之，频发功德，叠校九增，以之屦至，如问相摽，玄而玄其玄，幻品忘寄而忘，其忘道行坦，其津难问穷其源，随喜忘趣以要终，照明不化以即。玄章虽三十贯之者，道言虽十万倍之者，行行凝然后无生道足，然后补处乃此而变一切智也。</p>
  <p>法华镜本以凝照，般若冥末以解悬，解悬理趣菩萨道也。凝照镜本告其终也，终而不泯则归途扶踈，有三宝之迹权应不夷，则乱绪纷纶有惑趣之异。是以法华般若相待，以期终方便实化冥一以俟尽。论其穷理，尽性夷明，万行则实不如照；取其大明，真化解本无，三则照不如实。是故叹深则般若之功，重美实则法华之用微，此经之尊三抚三嘱未足惑也。</p>
  <p>有秦太子者，寓迹储宫，拟韵区外，玩味斯经，梦想增至准悟大品。深知译者之失，会闻鸠摩罗法师神授其文，真本犹存。以弘始十年二月六日请令出之，至四月三十日校正都讫。考之旧译，真若荒田之稼，芸过其半，未讵多也。斯经正文凡有四种，是佛异时适化广略之说也，其多者云有十万偈，少者六百偈。此之大品乃是天竺之中品也。随宜之言，复何必计其多少，议其烦简耶？胡文雅质，案本译之，於丽巧不足，朴正有馀矣。幸异文悟之贤，略其华而机其实也。</p>
  <h2>初品第一</h2>
  <p>如是我闻：一时，佛在王舍城耆阇崛山中，与大比丘僧千二百五十人，俱皆是阿罗汉，诸漏已尽如调象王，所作已办舍于重担，逮得己利尽诸有结，正智解脱心得自在，唯除阿难。</p>
  <p>尔时，佛告须菩提：“汝乐说者，为诸菩萨说所应成就般若波罗蜜。”</p>
  <p>舍利弗即作是念：“须菩提自以力说？为承佛神力？”</p>
  <p>须菩提知舍利弗心所念，语舍利弗言：“佛诸弟子敢有所说，皆是佛力。所以者何？佛所说法于中学者，能证诸法相，证已有所言说，皆与法相不相违背，以法相力故。”</p>
  <p>尔时，须菩提白佛言：“世尊，佛使我为诸菩萨说所应成就般若波罗蜜。世尊，所言菩萨、菩萨者，何等法义？是菩萨，我不见有法名为菩萨。世尊，我不见菩萨，不得菩萨，亦不见不得般若波罗蜜，当教何等菩萨般若波罗蜜？若菩萨闻作是说，不惊不怖，不没不退，如所说行，是名教菩萨般若波罗蜜。</p>
  <p>“复次，世尊，菩萨行般若波罗蜜时，应如是学，不念是菩萨心。所以者何？是心非心，心相本净故。”</p>
  <p>尔时，舍利弗语须菩提：“有此非心心不？”</p>
  <p>须菩提语舍利弗：“非心心可得若有若无不？”</p>
  <p>舍利弗言：“不也。”</p>
  <p>须菩提语舍利弗：“若非心心不可得有无者，应作是言有心无心耶？”</p>
  <p>舍利弗言：“何法为非心心？”</p>
  <p>须菩提言：“不坏，不分别。菩萨闻作是说，不惊不怖，不没不退，当知是菩萨不离般若波罗蜜行。若善男子、善女人欲学声闻地，当闻是般若波罗蜜受持读诵如说修行；欲学辟支佛地，当闻是般若波罗蜜受持读诵如说修行；欲学菩萨地，亦当闻是般若波罗蜜受持读诵如说修行。所以者何？般若波罗蜜中广说菩萨所应学法。”</p>
  <p>须菩提白佛言：“世尊，我不得不见菩萨，当教何等菩萨般若波罗蜜？世尊，我不见菩萨法来去而与菩萨作字，言是菩萨我则疑悔。世尊，又菩萨字无决定，无住处。所以者何？是字无所有故，无所有，亦无定，无处。若菩萨闻是事，不惊不怖，不没不退，当知是菩萨毕竟住不退转地，住无所住。</p>
  <p>“复次，世尊，菩萨行般若波罗蜜时，不应色中住，不应受、想、行、识中住。何以故？若住色中，为作色行；若住受、想、行、识中，为作识行；若行作法，则不能受般若波罗蜜，不能习般若波罗蜜，不具足般若波罗蜜，则不能成就萨婆若。何以故？色无受想，受、想、行、识无受想；若色无受则非色，受、想、行、识无受则非识；般若波罗蜜亦无受，菩萨应如是学行般若波罗蜜，是名菩萨诸法无受三昧广大无量无定，一切声闻、辟支佛所不能坏。何以故？是三昧不可以相得。若是三昧可以相得者，先尼梵志于萨婆若智不应生信。先尼梵志以有量智入是法中，入已不受色，不受受、想、行、识，是梵志不以得闻见是智，不以内色见是智，不以外色见是智，不以内外色见是智，亦不离内外色见是智，不以内受、想、行、识见是智，不以外受、想、行、识见是智，不以内外受、想、行、识见是智，亦不离内外受、想、行、识见是智。先尼梵志信解萨婆若智，以得诸法实相故得解脱，得解脱已，于诸法中无取无舍，乃至涅槃亦无取无舍。世尊，是名菩萨般若波罗蜜——不受色，不受受、想、行、识；虽不受色，不受受、想、行、识，未具足佛十力、四无所畏、十八不共法，终不中道而般涅槃。</p>
  <p>“复次，世尊，菩萨行般若波罗蜜，应如是思惟：何等是般若波罗蜜？是谁般若波罗蜜？若法不可得，是般若波罗蜜耶？若菩萨作是思惟观时，不惊、不怖、不没、不退，当知是菩萨不离般若波罗蜜行。”</p>
  <p>尔时，舍利弗语须菩提：“若色离色性，受、想、行、识离识性，般若波罗蜜离般若波罗蜜性者，何故说菩萨不离般若波罗蜜行？”</p>
  <p>须菩提言：“如是，舍利弗，色离色性，受、想、行、识离识性，般若波罗蜜离般若波罗蜜性，是法皆离自性，性相亦离。”</p>
  <p>舍利弗言：“若菩萨于是中学，能成就萨婆若耶？”</p>
  <p>须菩提言：“如是，舍利弗，菩萨如是学者，能成就萨婆若。所以者何？一切法无生无成就故。若菩萨如是行者，则近萨婆若。”</p>
  <p>尔时，须菩提语舍利弗言：“菩萨若行色行，为行相；若生色行，为行相；若灭色行，为行相；若坏色行，为行相；若空色行，为行相；我行是行，亦是行相；若行受、想、行、识行，为行相；若生识行，为行相；若灭识行，为行相；若坏识行，为行相；若空识行，为行相；我行是行，亦是行相；若作是念，能如是行者，是行般若波罗蜜，亦是行相——当知是菩萨未善知方便。”</p>
  <p>舍利弗语须菩提：“今菩萨云何行，名为行般若波罗蜜？”</p>
  <p>须菩提言：“若菩萨不行色，不行色生，不行色灭，不行色坏，不行色空，不行受、想、行、识，不行识生，不行识灭，不行识坏，不行识空，是名行般若波罗蜜；不念行般若波罗蜜，不念不行，不念行不行，亦不念非行非不行，是名行般若波罗蜜。所以者何？一切法无受故，是名菩萨诸法无受三昧广大无量无定，一切声闻、辟支佛所不能坏。菩萨行是三昧，疾得阿耨多罗三藐三菩提。”</p>
  <p>须菩提承佛威神而作是言：“若菩萨行是三昧，不念不分别是三昧，‘我当入是三昧，我今入，我已入’——无如是分别，当知是菩萨已从诸佛，得受阿耨多罗三藐三菩提记。”</p>
  <p>舍利弗语须菩提：“菩萨所行三昧，得从诸佛受阿耨多罗三藐三菩提记，是三昧可得示不？”</p>
  <p>须菩提言：“不也，舍利弗。何以故？善男子不分别是三昧。所以者何？三昧性无所有故。”</p>
  <p>佛赞须菩提言：“善哉！善哉！我说汝于无诤三昧人中最为第一，如我所说，菩萨应如是学般若波罗蜜。若如是学者，是名学般若波罗蜜。”</p>
  <p>舍利弗白佛言：“世尊，菩萨如是学，为学何法？”</p>
  <p>佛告舍利弗：“菩萨如是学，于法无所学。何以故？舍利弗，是诸法不尔如凡夫所著。”</p>
  <p>舍利弗白佛言：“世尊，今云何有？”</p>
  <p>佛言：“如无所有如是有，如是诸法无所有故名无明。凡夫分别无明，贪著无明，堕于二边不知不见，于无法中忆想分别，贪著名色；因贪著故，于无所有法不知、不见、不出、不信、不住，是故堕在凡夫贪著数中。”</p>
  <p>舍利弗白佛言：“世尊，菩萨如是学亦不学萨婆若？”</p>
  <p>佛告舍利弗：“菩萨如是学亦不学萨婆若，如是学亦名学萨婆若，成就萨婆若。”</p>
  <p>须菩提白佛言：“世尊，若有问幻人学萨婆若，当成就萨婆若不？世尊，我当云何答？”</p>
  <p>“须菩提，我还问汝，随汝意答。于意云何？幻异色，色异幻，幻异受、想、行、识耶？”</p>
  <p>须菩提言：“幻不异色，色不异幻，幻即是色，色即是幻；幻不异受、想、行、识，识不异幻，幻即是识，识即是幻。”</p>
  <p>“须菩提，于意云何？五受阴名为菩萨不？”</p>
  <p>“如是，世尊。”</p>
  <p>佛告须菩提：“菩萨学阿耨多罗三藐三菩提，当如幻人学。何以故？当知五阴即是幻。所以者何？说色如幻，说受、想、行、识如幻，识是六情五阴。”</p>
  <p>“世尊，新发意菩萨闻是说者，将无惊怖退没耶？”</p>
  <p>佛告须菩提：“若新发意菩萨随恶知识，则惊怖退没。若随善知识闻是说者，则不惊怖退没。”</p>
  <p>须菩提言：“世尊，何等是菩萨恶知识？”</p>
  <p>佛言：“教令远离般若波罗蜜，使不乐菩提，又教令学取相分别严饰文颂，又教学杂声闻、辟支佛经法，又与作魔事因缘，是名菩萨恶知识。”</p>
  <p>“世尊，何等为菩萨善知识？”</p>
  <p>“若教令学般若波罗蜜，为说魔事，说魔过恶，令知魔事、魔过恶已，教令远离，须菩提，是名发大乘心大庄严菩萨摩诃萨善知识。”</p>
  <p>须菩提白佛言：“世尊，所言菩萨，菩萨有何义？”</p>
  <p>佛告须菩提：“是为学一切法无障碍，亦如实知一切法，是名菩萨义。”</p>
  <p>须菩提白佛言：“世尊，若知一切法名为菩萨义，复以何义，名为摩诃萨？”</p>
  <p>佛言：“当为大众作上首，名为摩诃萨义。”</p>
  <p>舍利弗白佛言：“世尊，我亦乐说所以为摩诃萨义。”</p>
  <p>佛言：“乐说便说。”</p>
  <p>舍利弗白佛言：“世尊，菩萨为断我见、众生见、寿者见、人见、有见、无见、断见、常见等而为说法，是名摩诃萨义；于是中心无所著，亦名摩诃萨义。”</p>
  <p>舍利弗问须菩提：“何故于是中心无所著？”</p>
  <p>须菩提言：“无心故，于是中心无所著。”</p>
  <p>富楼那弥多罗尼子白佛言：“世尊，菩萨发大庄严乘大乘故，是名摩诃萨义。”</p>
  <p>须菩提白佛言：“世尊，所言菩萨发大庄严，云何名为发大庄严？”</p>
  <p>佛言：“菩萨作是念：‘我应度无量阿僧祇众生，度众生已无有众生灭度者。’何以故？诸法相尔。譬如工幻师于四衢道化作大众，悉断化人头。于意云何，宁有伤有死者不？”</p>
  <p>须菩提言：“不也，世尊。”</p>
  <p>佛言：“菩萨亦如是，度无量阿僧祇众生已，无有众生灭度者。若菩萨闻是事不惊不怖，当知是菩萨发大庄严。”</p>
  <p>须菩提言：“如我解佛所说义，当知是菩萨发大庄严而自庄严。何以故？萨婆若是不作不起法，为众生故发大庄严，是众生亦是不作不起法。何以故？色无缚无解，受、想、行、识无缚无解故。”</p>
  <p>富楼那语须菩提：“色无缚无解，受、想、行、识无缚无解耶？”</p>
  <p>须菩提言：“色无缚无解，受、想、行、识无缚无解。”</p>
  <p>富楼那言：“何等色无缚无解？何等受、想、行、识无缚无解？”</p>
  <p>须菩提言：“幻人色是无缚无解，幻人受、想、行、识是无缚无解，无所有故无缚无解，离故无缚无解，无生故无缚无解，是名菩萨摩诃萨发大庄严而自庄严。”</p>
  <p>须菩提白佛言：“世尊，云何为大乘？云何为菩萨发趣大乘？是乘住何处？是乘从何处出？”</p>
  <p>佛告须菩提：“大乘者，无有量、无分数故。是乘从何处出，住何处者？是乘从三界出，住萨婆若，无乘是乘出者。何以故？出法出者俱无所有，何法当出？”</p>
  <p>须菩提白佛言：“世尊，所言摩诃衍、摩诃衍者，胜出一切世间天、人、阿修罗。世尊，摩诃衍与虚空等，如虚空受无量阿僧祇众生，摩诃衍亦如是受无量阿僧祇众生。是摩诃衍，如虚空无来处、无去处、无住处，摩诃衍亦如是，不得前际、不得中际、不得后际，是乘三世等，是故名为摩诃衍。”</p>
  <p>佛赞须菩提言：“善哉！善哉！诸菩萨摩诃萨摩诃衍，应如汝所说。”</p>
  <p>尔时，富楼那弥多罗尼子白佛言：“世尊，佛使须菩提说般若波罗蜜，乃说摩诃衍。”</p>
  <p>须菩提白佛言：“世尊，我所说将无离般若波罗蜜耶？”</p>
  <p>“不也，须菩提，汝所说随顺般若波罗蜜。”</p>
  <p>“世尊，我不得过去世菩萨，亦不得未来、现在世菩萨。色无边故，菩萨亦无边。受、想、行、识无边故，菩萨亦无边。世尊，如是一切处、一切时、一切种菩萨不可得，当教何等菩萨般若波罗蜜？我不得不见菩萨，当教何法入般若波罗蜜？</p>
  <p>“世尊，所言菩萨、菩萨者但有名字。譬如所说我、我法毕竟不生；世尊，一切法性亦如是，此中何等是色不著不生？何等是受、想、行、识不著不生？色是菩萨不可得，受、想、行、识是菩萨不可得，不可得亦不可得。世尊，一切处、一切时、一切种菩萨不可得，当教何法入般若波罗蜜？</p>
  <p>“世尊，菩萨但有名字，如我毕竟不生，诸法性亦如是，此中何等是色不著不生？何等是受、想、行、识不著不生？诸法性如是，是性亦不生，不生亦不生。世尊，我今当教不生法入般若波罗蜜耶！何以故？离不生法，不可得菩萨行阿耨多罗三藐三菩提。若菩萨闻作是说不惊不怖，当知是菩萨行般若波罗蜜。</p>
  <p>“世尊，菩萨随行般若波罗蜜时作是观，诸法即不受色。何以故？色无生即非色，色无灭即非色，无生无灭、无二无别若说是色即是无二法。菩萨行般若波罗蜜时不受受、想、行、识。何以故？识无生即非识，识无灭即非识，无生无灭、无二无别若说识即是无二法。”</p>
  <p>舍利弗问须菩提：“如我解须菩提所说义，菩萨即是无生。若菩萨无生，何以故有难行，为众生故受苦恼？”</p>
  <p>须菩提言：“我不欲使菩萨有难行。何以故？生难行想、苦行想，不能利益无量阿僧祇众生。于众生生易想、乐想、父母想、子想、我所想，则能利益无量阿僧祇众生。如我法一切处、一切时、一切种不可得，菩萨于内外法中，应生如是想。若菩萨以如是心行，亦名难行。如舍利弗所言，菩萨无生。如是，舍利弗，菩萨实无生。”</p>
  <p>舍利弗言：“但菩萨无生，萨婆若亦无生？”</p>
  <p>须菩提言：“萨婆若亦无生。”</p>
  <p>舍利弗言：“萨婆若无生，凡夫亦无生？”</p>
  <p>须菩提言：“凡夫亦无生。”</p>
  <p>舍利弗语须菩提：“若菩萨无生，菩萨法亦无生；萨婆若无生，萨婆若法亦无生；凡夫无生，凡夫法亦无生；今以无生，得无生菩萨应得萨婆若。”</p>
  <p>须菩提言：“我不欲令无生法有所得。何以故？无生法不可得故。”</p>
  <p>舍利弗言：“生生，无生生，汝所言，乐说为生、为无生？”</p>
  <p>须菩提言：“诸法无生，所言无生，乐说亦无生，如是乐说。”</p>
  <p>舍利弗言：“善哉！善哉！须菩提，汝于说法人中为最第一。何以故？须菩提随所问，皆能答故。”</p>
  <p>须菩提言：“法应尔，诸佛弟子于无依止法，所问能答。何以故？一切法无定故。”</p>
  <p>舍利弗言：“善哉！善哉！是何波罗蜜力？”</p>
  <p>须菩提言：“是般若波罗蜜力。舍利弗，若菩萨闻如是说、如是论时，不疑、不悔、不难，当知是菩萨行，是行不离是念。”</p>
  <p>舍利弗言：“若菩萨不离是行，不离是念，一切众生亦不离是行，不离是念，一切众生亦当是菩萨。何以故？一切众生不离是念故。”</p>
  <p>须菩提言：“善哉！善哉！舍利弗，汝欲难我而成我义。所以者何？众生无性故，当知念亦无性；众生离故，念亦离；众生不可得故，念亦不可得。舍利弗，我欲令菩萨以是念行般若波罗蜜。”</p>
  <h2>释提桓因品第二</h2>
  <p>尔时，释提桓因与四万天子俱在会中，四天王与二万天子俱在会中，娑婆世界主梵天王与万梵天俱在会中，乃至净居天众无数千种俱在会中。是诸天众业报光明，以佛身神力，光明故皆不复现。</p>
  <p>尔时，释提桓因语须菩提言：“是诸无数天众皆共集会，欲听须菩提说般若波罗蜜义，菩萨云何住般若波罗蜜？”</p>
  <p>须菩提语释提桓因及诸天众：“憍尸迦，我今当承佛神力说般若波罗蜜。若诸天子未发阿耨多罗三藐三菩提心者，今应当发。若人已入正位，则不堪任发阿耨多罗三藐三菩提心。何以故？已于生死作障隔故。是人若发阿耨多罗三藐三菩提心，我亦随喜，终不断其功德。所以者何？上人应求上法。”</p>
  <p>尔时，佛赞须菩提言：“善哉！善哉！汝能如是劝乐诸菩萨。”</p>
  <p>须菩提言：“世尊，我当报佛恩。如过去诸佛及诸弟子，教如来住空法中，亦教学诸波罗蜜，如来学是法，得阿耨多罗三藐三菩提。世尊，我今亦当如是护念诸菩萨，以我护念因缘故，诸菩萨当疾得阿耨多罗三藐三菩提。”</p>
  <p>须菩提语释提桓因言：“憍尸迦，汝一心听菩萨住般若波罗蜜：</p>
  <p>“憍尸迦，菩萨发大庄严乘，于大乘以空法住般若波罗蜜，不应住色，不应住受、想、行、识；不应住色若常若无常，不应住受、想、行、识若常若无常；不应住色若苦若乐，不应住受、想、行、识若苦若乐；不应住色若净若不净，不应住受、想、行、识若净若不净；不应住色若我若无我，不应住受、想、行、识若我若无我；不应住色若空若不空，不应住受、想、行、识若空若不空；不应住须陀洹果，不应住斯陀含果，不应住阿那含果，不应住阿罗汉果，不应住辟支佛道，不应住佛法；不应住须陀洹无为果，不应住须陀洹福田，不应住须陀洹乃至七往来生死；不应住斯陀含无为果，不应住斯陀含福田，不应住斯陀含一来此间当得尽苦；不应住阿那含无为果，不应住阿那含福田，不应住阿那含彼间灭度；不应住阿罗汉无为果，不应住阿罗汉福田，不应住阿罗汉今世入无余涅槃；不应住辟支佛道无为果，不应住辟支佛福田，不应住辟支佛过声闻地不及佛地而般涅槃；不应住佛法，利益无量众生，灭度无量众生。”</p>
  <p>尔时，舍利弗作是念：“菩萨当云何住？”</p>
  <p>须菩提知舍利弗心所念，语舍利弗：“于意云何？如来为住何处？”</p>
  <p>舍利弗言：“如来无所住，无住心，名为如来。如来不住有为性，亦不住无为性。”</p>
  <p>舍利弗：“菩萨摩诃萨亦应如是住，如如来住，于一切法非住、非不住。”</p>
  <p>尔时，众中有诸天子作是念：“诸夜叉众语言章句尚可知义，须菩提所说所论难可得解。”</p>
  <p>须菩提知诸天子心所念，语诸天子言：“是中无说、无示、无听。”</p>
  <p>诸天子作是念：“须菩提欲令此义易解而转深妙。”</p>
  <p>须菩提知诸天子心所念，语诸天子言：“若行者欲证须陀洹果，欲住须陀洹果，不离是忍；欲证斯陀含果、阿那含果、阿罗汉果，欲证辟支佛道，欲证佛法，亦不离是忍。”</p>
  <p>尔时，诸天子作是念：“何等人能随顺听须菩提所说？”</p>
  <p>须菩提知诸天子心所念，语诸天子言：“幻人能随顺听我所说而无听无证。”</p>
  <p>诸天子作是念：“但听者如幻，众生亦如幻，须陀洹果乃至辟支佛道亦如幻。”</p>
  <p>须菩提知诸天子心所念，语诸天子言：“我说众生如幻如梦，须陀洹果亦如幻如梦，斯陀含果、阿那含果、阿罗汉果、辟支佛道亦如幻如梦。”</p>
  <p>诸天子言：“须菩提亦说佛法如幻如梦。”</p>
  <p>须菩提言：“我说佛法亦如幻如梦，我说涅槃亦如幻如梦。”</p>
  <p>诸天子言：“大德须菩提亦说涅槃如幻如梦耶？”</p>
  <p>须菩提言：“诸天子，设复有法过于涅槃，我亦说如幻如梦。诸天子，幻梦、涅槃无二无别。”</p>
  <p>尔时，慧命舍利弗、富楼那弥多罗尼子、摩诃拘絺罗、摩诃迦旃延问须菩提：“如是说般若波罗蜜义，谁能受者？”</p>
  <p>时，阿难言：“如是说般若波罗蜜义，阿毗跋致菩萨具足正见者、满愿阿罗汉是等能受。”</p>
  <p>须菩提言：“如是说般若波罗蜜义，无能受者。所以者何？此般若波罗蜜中，无法可说，无法可示，以是义故无能受者。”</p>
  <p>尔时，释提桓因作是念：“长老须菩提为雨法雨，我宁可化作华散须菩提上。”释提桓因即化作华散须菩提上。</p>
  <p>须菩提作是念：“释提桓因今所散华，我于忉利天上所未曾见，是华从心树出，不从树生。”</p>
  <p>释提桓因知须菩提心所念，语须菩提言：“是华非生华，亦非心树生。”</p>
  <p>须菩提语释提桓因言：“憍尸迦，汝言是华非生华，亦非心树生。若非生法，不名为华。”</p>
  <p>释提桓因作是念：“长老须菩提智慧甚深，不坏假名而说实义。”</p>
  <p>念已，语须菩提言：“如是，如是，须菩提。如须菩提所说，菩萨应如是学。菩萨如是学者，不学须陀洹果、斯陀含果、阿那含果、阿罗汉果、辟支佛道；若不学是地，是名学佛法，学萨婆若；若学佛法，学萨婆若，则学无量无边佛法；若学无量无边佛法者，不为增减色学，不为增减受、想、行、识学，不为受色学，不为受受、想、行、识学，是人于法无所取、无所灭故学。”</p>
  <p>舍利弗语须菩提：“行者不为取萨婆若，不为灭萨婆若故学。”</p>
  <p>须菩提言：“如是，如是，舍利弗，菩萨乃至萨婆若，不取不灭故学。如是观时，能学萨婆若，能成就萨婆若。”</p>
  <p>尔时，释提桓因语舍利弗：“菩萨摩诃萨般若波罗蜜，当于何求？”</p>
  <p>舍利弗言：“般若波罗蜜当于须菩提所转中求。”</p>
  <p>释提桓因语须菩提：“是谁神力？”</p>
  <p>须菩提言：“是佛神力。憍尸迦，如所问般若波罗蜜当于何求？般若波罗蜜不应色中求，不应受、想、行、识中求；亦不离色求，亦不离受、想、行、识求。何以故？色非般若波罗蜜，离色亦非般若波罗蜜；受、想、行、识非般若波罗蜜，离受、想、行、识亦非般若波罗蜜。”</p>
  <p>释提桓因言：“摩诃波罗蜜是般若波罗蜜，无量波罗蜜是般若波罗蜜，无边波罗蜜是般若波罗蜜。”</p>
  <p>须菩提言：“如是，如是，憍尸迦，摩诃波罗蜜是般若波罗蜜，无量波罗蜜是般若波罗蜜，无边波罗蜜是般若波罗蜜。憍尸迦，色无量，故般若波罗蜜无量；受、想、行、识无量，故般若波罗蜜无量；缘无边，故般若波罗蜜无边；众生无边，故般若波罗蜜无边。憍尸迦，云何缘无边故般若波罗蜜无边？诸法无前、无中、无后，是故缘无边般若波罗蜜无边。</p>
  <p>“复次，憍尸迦，诸法无边，前际不可得，中际、后际不可得，是故缘无边般若波罗蜜无边。”</p>
  <p>释提桓因言长老须菩提：“云何众生无边、般若波罗蜜无边？”</p>
  <p>“憍尸迦，众生无量算数不可得边，是故众生无边、般若波罗蜜无边。”</p>
  <p>释提桓因言：“大德须菩提，众生有何义？”</p>
  <p>须菩提言：“众生义即是法义。于意云何？所言众生，众生有何义？”</p>
  <p>释提桓因言：“众生非法义，亦非非法义，但有假名。是名字无本无因，强为立名，名为众生。”</p>
  <p>须菩提言：“于意云何？此中实有众生可说可示不？”</p>
  <p>“不也。”</p>
  <p>须菩提言：“憍尸迦，若众生不可说、不可示，云何言众生无边，故般若波罗蜜无边？憍尸迦，若如来住寿如恒河沙劫说言众生，众生实有众生生灭不？”</p>
  <p>释提桓因言：“不也。”</p>
  <p>“何以故？众生从本已来常清净故。憍尸迦，是故当知众生无边，般若波罗蜜无边。”</p>
</body></html>