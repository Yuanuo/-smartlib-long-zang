<!doctype html>
<html id="rY3qqpG" data-ver="1247">
 <head>
  <meta charset="utf-8">
  <meta library="unknown">
  <meta period="姚秦">
  <meta author="鸠摩罗什 译">
  <meta priority="5">
  <meta searchable="all">
 </head>
 <body>
  <h1 style="text-align: center;" id="a1"><a id="a2">小品般若波罗蜜经卷第一</a></h1>
  <h2 style="text-align: center;" id="a3"><a id="a4">小品般若经序</a></h2>
  <p style="text-align: center;" id="a5"><a id="a6">姚秦长安释僧叡撰</a></p>
  <p id="a7">般若波罗蜜经者，<a id="a-8"></a>穷理尽性之格言，<a id="a-9"></a>菩萨成佛之弘轨也。<a id="a-A"></a>轨不弘则不足以寡群异，<a id="a-B"></a>指其归性不尽则物何以登道场成正觉？<a id="a-C"></a>正觉之所以成，<a id="a-D"></a>群异之所以一，<a id="a-E"></a>何莫由斯道也。<a id="a-F"></a>是以累教殷勤，<a id="a-G"></a>三抚以之，<a id="a-H"></a>频发功德，<a id="a-I"></a>叠校九增，<a id="a-J"></a>以之屦至，<a id="a-K"></a>如问相摽，<a id="a-L"></a>玄而玄其玄，<a id="a-M"></a>幻品忘寄而忘，<a id="a-N"></a>其忘道行坦，<a id="a-O"></a>其津难问穷其源，<a id="a-P"></a>随喜忘趣以要终，<a id="a-Q"></a>照明不化以即。<a id="a-R"></a>玄章虽三十贯之者，<a id="a-S"></a>道言虽十万倍之者，<a id="a-T"></a>行行凝然后无生道足，<a id="a-U"></a>然后补处乃此而变一切智也。<br>　　法华镜本以凝照，<a id="a-V"></a>般若冥末以解悬，<a id="a-W"></a>解悬理趣菩萨道也。<a id="a-X"></a>凝照镜本告其终也，<a id="a-Y"></a>终而不泯则归途扶踈，<a id="a-Z"></a>有三宝之迹权应不夷，<a id="a-a"></a>则乱绪纷纶有惑趣之异。<a id="a-b"></a>是以法华般若相待，<a id="a-c"></a>以期终方便实化冥一以俟尽。<a id="a-d"></a>论其穷理，<a id="a-e"></a>尽性夷明，<a id="a-f"></a>万行则实不如照；<a id="a-g"></a>取其大明，<a id="a-h"></a>真化解本无，<a id="a-i"></a>三则照不如实。<a id="a-j"></a>是故叹深则般若之功，<a id="a-k"></a>重美实则法华之用微，<a id="a-l"></a>此经之尊三抚三嘱未足惑也。<br>　　有秦太子者，<a id="a-m"></a>寓迹储宫，<a id="a-n"></a>拟韵区外，<a id="a-o"></a>玩味斯经，<a id="a-p"></a>梦想增至准悟大品。<a id="a-q"></a>深知译者之失，<a id="a-r"></a>会闻鸠摩罗法师神授其文，<a id="a-s"></a>真本犹存。<a id="a-t"></a>以弘始十年二月六日请令出之，<a id="a-u"></a>至四月三十日校正都讫。<a id="a-v"></a>考之旧译，<a id="a-w"></a>真若荒田之稼，<a id="a-x"></a>芸过其半，<a id="a-y"></a>未讵多也。<a id="a-z"></a>斯经正文凡有四种，<a id="a-10"></a>是佛异时适化广略之说也，<a id="a-11"></a>其多者云有十万偈，<a id="a-12"></a>少者六百偈。<a id="a-13"></a>此之大品乃是天竺之中品也。<a id="a-14"></a>随宜之言，<a id="a-15"></a>复何必计其多少，<a id="a-16"></a>议其烦简耶？<a id="a-17"></a>胡文雅质，<a id="a-18"></a>案本译之，<a id="a-19"></a>於丽巧不足，<a id="a-1A"></a>朴正有馀矣。<a id="a-1B"></a>幸异文悟之贤，<a id="a-1C"></a>略其华而机其实也。</p>
  <p data-pb></p>
  <h2 style="text-align: center;" id="a1D"><a id="a1E">初品第一</a></h2>
  <p id="a1F">如是我闻：<a id="a-1G"></a>一时，<a id="a-1H"></a>佛在王舍城耆阇崛山中，<a id="a-1I"></a>与大比丘僧千二百五十人，<a id="a-1J"></a>俱皆是阿罗汉，<a id="a-1K"></a>诸漏已尽如调象王，<a id="a-1L"></a>所作已办舍于重担，<a id="a-1M"></a>逮得己利尽诸有结，<a id="a-1N"></a>正智解脱心得自在，<a id="a-1O"></a>唯除阿难。</p>
  <p id="a1P">尔时，<a id="a-1Q"></a>佛告须菩提：<a id="a-1R"></a>“汝乐说者，<a id="a-1S"></a>为诸菩萨说所应成就般若波罗蜜。<a id="a-1T"></a>”<br>　　舍利弗即作是念：<a id="a-1U"></a>“须菩提自以力说？<a id="a-1V"></a>为承佛神力？<a id="a-1W"></a>”<br>　　须菩提知舍利弗心所念，<a id="a-1X"></a>语舍利弗言：<a id="a-1Y"></a>“佛诸弟子敢有所说，<a id="a-1Z"></a>皆是佛力。<a id="a-1a"></a>所以者何？<a id="a-1b"></a>佛所说法于中学者，<a id="a-1c"></a>能证诸法相，<a id="a-1d"></a>证已有所言说，<a id="a-1e"></a>皆与法相不相违背，<a id="a-1f"></a>以法相力故。<a id="a-1g"></a>”</p>
  <p id="a1h">尔时，<a id="a-1i"></a>须菩提白佛言：<a id="a-1j"></a>“世尊，<a id="a-1k"></a>佛使我为诸菩萨说所应成就般若波罗蜜。<a id="a-1l"></a>世尊，<a id="a-1m"></a>所言菩萨、<a id="a-1n"></a>菩萨者，<a id="a-1o"></a>何等法义？<a id="a-1p"></a>是菩萨，<a id="a-1q"></a>我不见有法名为菩萨。<a id="a-1r"></a>世尊，<a id="a-1s"></a>我不见菩萨，<a id="a-1t"></a>不得菩萨，<a id="a-1u"></a>亦不见不得般若波罗蜜，<a id="a-1v"></a>当教何等菩萨般若波罗蜜？<a id="a-1w"></a>若菩萨闻作是说，<a id="a-1x"></a>不惊不怖，<a id="a-1y"></a>不没不退，<a id="a-1z"></a>如所说行，<a id="a-20"></a>是名教菩萨般若波罗蜜。<br>　　“复次，<a id="a-21"></a>世尊，<a id="a-22"></a>菩萨行般若波罗蜜时，<a id="a-23"></a>应如是学，<a id="a-24"></a>不念是菩萨心。<a id="a-25"></a>所以者何？<a id="a-26"></a>是心非心，<a id="a-27"></a>心相本净故。<a id="a-28"></a>”</p>
  <p id="a29">尔时，<a id="a-2A"></a>舍利弗语须菩提：<a id="a-2B"></a>“有此非心心不？<a id="a-2C"></a>”<br>　　须菩提语舍利弗：<a id="a-2D"></a>“非心心可得若有若无不？<a id="a-2E"></a>”<br>　　舍利弗言：<a id="a-2F"></a>“不也。<a id="a-2G"></a>”<br>　　须菩提语舍利弗：<a id="a-2H"></a>“若非心心不可得有无者，<a id="a-2I"></a>应作是言有心无心耶？<a id="a-2J"></a>”<br>　　舍利弗言：<a id="a-2K"></a>“何法为非心心？<a id="a-2L"></a>”<br>　　须菩提言：<a id="a-2M"></a>“不坏，<a id="a-2N"></a>不分别。<a id="a-2O"></a>菩萨闻作是说，<a id="a-2P"></a>不惊不怖，<a id="a-2Q"></a>不没不退，<a id="a-2R"></a>当知是菩萨不离般若波罗蜜行。<a id="a-2S"></a>若善男子、<a id="a-2T"></a>善女人欲学声闻地，<a id="a-2U"></a>当闻是般若波罗蜜受持读诵如说修行；<a id="a-2V"></a>欲学辟支佛地，<a id="a-2W"></a>当闻是般若波罗蜜受持读诵如说修行；<a id="a-2X"></a>欲学菩萨地，<a id="a-2Y"></a>亦当闻是般若波罗蜜受持读诵如说修行。<a id="a-2Z"></a>所以者何？<a id="a-2a"></a>般若波罗蜜中广说菩萨所应学法。<a id="a-2b"></a>”<br>　　须菩提白佛言：<a id="a-2c"></a>“世尊，<a id="a-2d"></a>我不得不见菩萨，<a id="a-2e"></a>当教何等菩萨般若波罗蜜？<a id="a-2f"></a>世尊，<a id="a-2g"></a>我不见菩萨法来去而与菩萨作字，<a id="a-2h"></a>言是菩萨我则疑悔。<a id="a-2i"></a>世尊，<a id="a-2j"></a>又菩萨字无决定，<a id="a-2k"></a>无住处。<a id="a-2l"></a>所以者何？<a id="a-2m"></a>是字无所有故，<a id="a-2n"></a>无所有，<a id="a-2o"></a>亦无定，<a id="a-2p"></a>无处。<a id="a-2q"></a>若菩萨闻是事，<a id="a-2r"></a>不惊不怖，<a id="a-2s"></a>不没不退，<a id="a-2t"></a>当知是菩萨毕竟住不退转地，<a id="a-2u"></a>住无所住。<br>　　“复次，<a id="a-2v"></a>世尊，<a id="a-2w"></a>菩萨行般若波罗蜜时，<a id="a-2x"></a>不应色中住，<a id="a-2y"></a>不应受、<a id="a-2z"></a>想、<a id="a-30"></a>行、<a id="a-31"></a>识中住。<a id="a-32"></a>何以故？<a id="a-33"></a>若住色中，<a id="a-34"></a>为作色行；<a id="a-35"></a>若住受、<a id="a-36"></a>想、<a id="a-37"></a>行、<a id="a-38"></a>识中，<a id="a-39"></a>为作识行；<a id="a-3A"></a>若行作法，<a id="a-3B"></a>则不能受般若波罗蜜，<a id="a-3C"></a>不能习般若波罗蜜，<a id="a-3D"></a>不具足般若波罗蜜，<a id="a-3E"></a>则不能成就萨婆若。<a id="a-3F"></a>何以故？<a id="a-3G"></a>色无受想，<a id="a-3H"></a>受、<a id="a-3I"></a>想、<a id="a-3J"></a>行、<a id="a-3K"></a>识无受想；<a id="a-3L"></a>若色无受则非色，<a id="a-3M"></a>受、<a id="a-3N"></a>想、<a id="a-3O"></a>行、<a id="a-3P"></a>识无受则非识；<a id="a-3Q"></a>般若波罗蜜亦无受，<a id="a-3R"></a>菩萨应如是学行般若波罗蜜，<a id="a-3S"></a>是名菩萨诸法无受三昧广大无量无定，<a id="a-3T"></a>一切声闻、<a id="a-3U"></a>辟支佛所不能坏。<a id="a-3V"></a>何以故？<a id="a-3W"></a>是三昧不可以相得。<a id="a-3X"></a>若是三昧可以相得者，<a id="a-3Y"></a>先尼梵志于萨婆若智不应生信。<a id="a-3Z"></a>先尼梵志以有量智入是法中，<a id="a-3a"></a>入已不受色，<a id="a-3b"></a>不受受、<a id="a-3c"></a>想、<a id="a-3d"></a>行、<a id="a-3e"></a>识，<a id="a-3f"></a>是梵志不以得闻见是智，<a id="a-3g"></a>不以内色见是智，<a id="a-3h"></a>不以外色见是智，<a id="a-3i"></a>不以内外色见是智，<a id="a-3j"></a>亦不离内外色见是智，<a id="a-3k"></a>不以内受、<a id="a-3l"></a>想、<a id="a-3m"></a>行、<a id="a-3n"></a>识见是智，<a id="a-3o"></a>不以外受、<a id="a-3p"></a>想、<a id="a-3q"></a>行、<a id="a-3r"></a>识见是智，<a id="a-3s"></a>不以内外受、<a id="a-3t"></a>想、<a id="a-3u"></a>行、<a id="a-3v"></a>识见是智，<a id="a-3w"></a>亦不离内外受、<a id="a-3x"></a>想、<a id="a-3y"></a>行、<a id="a-3z"></a>识见是智。<a id="a-40"></a>先尼梵志信解萨婆若智，<a id="a-41"></a>以得诸法实相故得解脱，<a id="a-42"></a>得解脱已，<a id="a-43"></a>于诸法中无取无舍，<a id="a-44"></a>乃至涅槃亦无取无舍。<a id="a-45"></a>世尊，<a id="a-46"></a>是名菩萨般若波罗蜜——不受色，<a id="a-47"></a>不受受、<a id="a-48"></a>想、<a id="a-49"></a>行、<a id="a-4A"></a>识；<a id="a-4B"></a>虽不受色，<a id="a-4C"></a>不受受、<a id="a-4D"></a>想、<a id="a-4E"></a>行、<a id="a-4F"></a>识，<a id="a-4G"></a>未具足佛十力、<a id="a-4H"></a>四无所畏、<a id="a-4I"></a>十八不共法，<a id="a-4J"></a>终不中道而般涅槃。<br>　　“复次，<a id="a-4K"></a>世尊，<a id="a-4L"></a>菩萨行般若波罗蜜，<a id="a-4M"></a>应如是思惟：<a id="a-4N"></a>何等是般若波罗蜜？<a id="a-4O"></a>是谁般若波罗蜜？<a id="a-4P"></a>若法不可得，<a id="a-4Q"></a>是般若波罗蜜耶？<a id="a-4R"></a>若菩萨作是思惟观时，<a id="a-4S"></a>不惊、<a id="a-4T"></a>不怖、<a id="a-4U"></a>不没、<a id="a-4V"></a>不退，<a id="a-4W"></a>当知是菩萨不离般若波罗蜜行。<a id="a-4X"></a>”</p>
  <p id="a4Y">尔时，<a id="a-4Z"></a>舍利弗语须菩提：<a id="a-4a"></a>“若色离色性，<a id="a-4b"></a>受、<a id="a-4c"></a>想、<a id="a-4d"></a>行、<a id="a-4e"></a>识离识性，<a id="a-4f"></a>般若波罗蜜离般若波罗蜜性者，<a id="a-4g"></a>何故说菩萨不离般若波罗蜜行？<a id="a-4h"></a>”<br>　　须菩提言：<a id="a-4i"></a>“如是，<a id="a-4j"></a>舍利弗，<a id="a-4k"></a>色离色性，<a id="a-4l"></a>受、<a id="a-4m"></a>想、<a id="a-4n"></a>行、<a id="a-4o"></a>识离识性，<a id="a-4p"></a>般若波罗蜜离般若波罗蜜性，<a id="a-4q"></a>是法皆离自性，<a id="a-4r"></a>性相亦离。<a id="a-4s"></a>”<br>　　舍利弗言：<a id="a-4t"></a>“若菩萨于是中学，<a id="a-4u"></a>能成就萨婆若耶？<a id="a-4v"></a>”<br>　　须菩提言：<a id="a-4w"></a>“如是，<a id="a-4x"></a>舍利弗，<a id="a-4y"></a>菩萨如是学者，<a id="a-4z"></a>能成就萨婆若。<a id="a-50"></a>所以者何？<a id="a-51"></a>一切法无生无成就故。<a id="a-52"></a>若菩萨如是行者，<a id="a-53"></a>则近萨婆若。<a id="a-54"></a>”</p>
  <p id="a55">尔时，<a id="a-56"></a>须菩提语舍利弗言：<a id="a-57"></a>“菩萨若行色行，<a id="a-58"></a>为行相；<a id="a-59"></a>若生色行，<a id="a-5A"></a>为行相；<a id="a-5B"></a>若灭色行，<a id="a-5C"></a>为行相；<a id="a-5D"></a>若坏色行，<a id="a-5E"></a>为行相；<a id="a-5F"></a>若空色行，<a id="a-5G"></a>为行相；<a id="a-5H"></a>我行是行，<a id="a-5I"></a>亦是行相；<a id="a-5J"></a>若行受、<a id="a-5K"></a>想、<a id="a-5L"></a>行、<a id="a-5M"></a>识行，<a id="a-5N"></a>为行相；<a id="a-5O"></a>若生识行，<a id="a-5P"></a>为行相；<a id="a-5Q"></a>若灭识行，<a id="a-5R"></a>为行相；<a id="a-5S"></a>若坏识行，<a id="a-5T"></a>为行相；<a id="a-5U"></a>若空识行，<a id="a-5V"></a>为行相；<a id="a-5W"></a>我行是行，<a id="a-5X"></a>亦是行相；<a id="a-5Y"></a>若作是念，<a id="a-5Z"></a>能如是行者，<a id="a-5a"></a>是行般若波罗蜜，<a id="a-5b"></a>亦是行相——当知是菩萨未善知方便。<a id="a-5c"></a>”<br>　　舍利弗语须菩提：<a id="a-5d"></a>“今菩萨云何行，<a id="a-5e"></a>名为行般若波罗蜜？<a id="a-5f"></a>”<br>　　须菩提言：<a id="a-5g"></a>“若菩萨不行色，<a id="a-5h"></a>不行色生，<a id="a-5i"></a>不行色灭，<a id="a-5j"></a>不行色坏，<a id="a-5k"></a>不行色空，<a id="a-5l"></a>不行受、<a id="a-5m"></a>想、<a id="a-5n"></a>行、<a id="a-5o"></a>识，<a id="a-5p"></a>不行识生，<a id="a-5q"></a>不行识灭，<a id="a-5r"></a>不行识坏，<a id="a-5s"></a>不行识空，<a id="a-5t"></a>是名行般若波罗蜜；<a id="a-5u"></a>不念行般若波罗蜜，<a id="a-5v"></a>不念不行，<a id="a-5w"></a>不念行不行，<a id="a-5x"></a>亦不念非行非不行，<a id="a-5y"></a>是名行般若波罗蜜。<a id="a-5z"></a>所以者何？<a id="a-60"></a>一切法无受故，<a id="a-61"></a>是名菩萨诸法无受三昧广大无量无定，<a id="a-62"></a>一切声闻、<a id="a-63"></a>辟支佛所不能坏。<a id="a-64"></a>菩萨行是三昧，<a id="a-65"></a>疾得阿耨多罗三藐三菩提。<a id="a-66"></a>”<br>　　须菩提承佛威神而作是言：<a id="a-67"></a>“若菩萨行是三昧，<a id="a-68"></a>不念不分别是三昧，<a id="a-69"></a>‘我当入是三昧，<a id="a-6A"></a>我今入，<a id="a-6B"></a>我已入’——无如是分别，<a id="a-6C"></a>当知是菩萨已从诸佛，<a id="a-6D"></a>得受阿耨多罗三藐三菩提记。<a id="a-6E"></a>”<br>　　舍利弗语须菩提：<a id="a-6F"></a>“菩萨所行三昧，<a id="a-6G"></a>得从诸佛受阿耨多罗三藐三菩提记，<a id="a-6H"></a>是三昧可得示不？<a id="a-6I"></a>”<br>　　须菩提言：<a id="a-6J"></a>“不也，<a id="a-6K"></a>舍利弗。<a id="a-6L"></a>何以故？<a id="a-6M"></a>善男子不分别是三昧。<a id="a-6N"></a>所以者何？<a id="a-6O"></a>三昧性无所有故。<a id="a-6P"></a>”<br>　　佛赞须菩提言：<a id="a-6Q"></a>“善哉！<a id="a-6R"></a>善哉！<a id="a-6S"></a>我说汝于无诤三昧人中最为第一，<a id="a-6T"></a>如我所说，<a id="a-6U"></a>菩萨应如是学般若波罗蜜。<a id="a-6V"></a>若如是学者，<a id="a-6W"></a>是名学般若波罗蜜。<a id="a-6X"></a>”<br>　　舍利弗白佛言：<a id="a-6Y"></a>“世尊，<a id="a-6Z"></a>菩萨如是学，<a id="a-6a"></a>为学何法？<a id="a-6b"></a>”<br>　　佛告舍利弗：<a id="a-6c"></a>“菩萨如是学，<a id="a-6d"></a>于法无所学。<a id="a-6e"></a>何以故？<a id="a-6f"></a>舍利弗，<a id="a-6g"></a>是诸法不尔如凡夫所著。<a id="a-6h"></a>”<br>　　舍利弗白佛言：<a id="a-6i"></a>“世尊，<a id="a-6j"></a>今云何有？<a id="a-6k"></a>”<br>　　佛言：<a id="a-6l"></a>“如无所有如是有，<a id="a-6m"></a>如是诸法无所有故名无明。<a id="a-6n"></a>凡夫分别无明，<a id="a-6o"></a>贪著无明，<a id="a-6p"></a>堕于二边不知不见，<a id="a-6q"></a>于无法中忆想分别，<a id="a-6r"></a>贪著名色；<a id="a-6s"></a>因贪著故，<a id="a-6t"></a>于无所有法不知、<a id="a-6u"></a>不见、<a id="a-6v"></a>不出、<a id="a-6w"></a>不信、<a id="a-6x"></a>不住，<a id="a-6y"></a>是故堕在凡夫贪著数中。<a id="a-6z"></a>”<br>　　舍利弗白佛言：<a id="a-70"></a>“世尊，<a id="a-71"></a>菩萨如是学亦不学萨婆若？<a id="a-72"></a>”<br>　　佛告舍利弗：<a id="a-73"></a>“菩萨如是学亦不学萨婆若，<a id="a-74"></a>如是学亦名学萨婆若，<a id="a-75"></a>成就萨婆若。<a id="a-76"></a>”<br>　　须菩提白佛言：<a id="a-77"></a>“世尊，<a id="a-78"></a>若有问幻人学萨婆若，<a id="a-79"></a>当成就萨婆若不？<a id="a-7A"></a>世尊，<a id="a-7B"></a>我当云何答？<a id="a-7C"></a>”<br>　　“须菩提，<a id="a-7D"></a>我还问汝，<a id="a-7E"></a>随汝意答。<a id="a-7F"></a>于意云何？<a id="a-7G"></a>幻异色，<a id="a-7H"></a>色异幻，<a id="a-7I"></a>幻异受、<a id="a-7J"></a>想、<a id="a-7K"></a>行、<a id="a-7L"></a>识耶？<a id="a-7M"></a>”<br>　　须菩提言：<a id="a-7N"></a>“幻不异色，<a id="a-7O"></a>色不异幻，<a id="a-7P"></a>幻即是色，<a id="a-7Q"></a>色即是幻；<a id="a-7R"></a>幻不异受、<a id="a-7S"></a>想、<a id="a-7T"></a>行、<a id="a-7U"></a>识，<a id="a-7V"></a>识不异幻，<a id="a-7W"></a>幻即是识，<a id="a-7X"></a>识即是幻。<a id="a-7Y"></a>”<br>　　“须菩提，<a id="a-7Z"></a>于意云何？<a id="a-7a"></a>五受阴名为菩萨不？<a id="a-7b"></a>”<br>　　“如是，<a id="a-7c"></a>世尊。<a id="a-7d"></a>”<br>　　佛告须菩提：<a id="a-7e"></a>“菩萨学阿耨多罗三藐三菩提，<a id="a-7f"></a>当如幻人学。<a id="a-7g"></a>何以故？<a id="a-7h"></a>当知五阴即是幻。<a id="a-7i"></a>所以者何？<a id="a-7j"></a>说色如幻，<a id="a-7k"></a>说受、<a id="a-7l"></a>想、<a id="a-7m"></a>行、<a id="a-7n"></a>识如幻，<a id="a-7o"></a>识是六情五阴。<a id="a-7p"></a>”<br>　　“世尊，<a id="a-7q"></a>新发意菩萨闻是说者，<a id="a-7r"></a>将无惊怖退没耶？<a id="a-7s"></a>”<br>　　佛告须菩提：<a id="a-7t"></a>“若新发意菩萨随恶知识，<a id="a-7u"></a>则惊怖退没。<a id="a-7v"></a>若随善知识闻是说者，<a id="a-7w"></a>则不惊怖退没。<a id="a-7x"></a>”<br>　　须菩提言：<a id="a-7y"></a>“世尊，<a id="a-7z"></a>何等是菩萨恶知识？<a id="a-80"></a>”<br>　　佛言：<a id="a-81"></a>“教令远离般若波罗蜜，<a id="a-82"></a>使不乐菩提，<a id="a-83"></a>又教令学取相分别严饰文颂，<a id="a-84"></a>又教学杂声闻、<a id="a-85"></a>辟支佛经法，<a id="a-86"></a>又与作魔事因缘，<a id="a-87"></a>是名菩萨恶知识。<a id="a-88"></a>”<br>　　“世尊，<a id="a-89"></a>何等为菩萨善知识？<a id="a-8A"></a>”<br>　　“若教令学般若波罗蜜，<a id="a-8B"></a>为说魔事，<a id="a-8C"></a>说魔过恶，<a id="a-8D"></a>令知魔事、<a id="a-8E"></a>魔过恶已，<a id="a-8F"></a>教令远离，<a id="a-8G"></a>须菩提，<a id="a-8H"></a>是名发大乘心大庄严菩萨摩诃萨善知识。<a id="a-8I"></a>”<br>　　须菩提白佛言：<a id="a-8J"></a>“世尊，<a id="a-8K"></a>所言菩萨，<a id="a-8L"></a>菩萨有何义？<a id="a-8M"></a>”<br>　　佛告须菩提：<a id="a-8N"></a>“是为学一切法无障碍，<a id="a-8O"></a>亦如实知一切法，<a id="a-8P"></a>是名菩萨义。<a id="a-8Q"></a>”<br>　　须菩提白佛言：<a id="a-8R"></a>“世尊，<a id="a-8S"></a>若知一切法名为菩萨义，<a id="a-8T"></a>复以何义，<a id="a-8U"></a>名为摩诃萨？<a id="a-8V"></a>”<br>　　佛言：<a id="a-8W"></a>“当为大众作上首，<a id="a-8X"></a>名为摩诃萨义。<a id="a-8Y"></a>”<br>　　舍利弗白佛言：<a id="a-8Z"></a>“世尊，<a id="a-8a"></a>我亦乐说所以为摩诃萨义。<a id="a-8b"></a>”<br>　　佛言：<a id="a-8c"></a>“乐说便说。<a id="a-8d"></a>”<br>　　舍利弗白佛言：<a id="a-8e"></a>“世尊，<a id="a-8f"></a>菩萨为断我见、<a id="a-8g"></a>众生见、<a id="a-8h"></a>寿者见、<a id="a-8i"></a>人见、<a id="a-8j"></a>有见、<a id="a-8k"></a>无见、<a id="a-8l"></a>断见、<a id="a-8m"></a>常见等而为说法，<a id="a-8n"></a>是名摩诃萨义；<a id="a-8o"></a>于是中心无所著，<a id="a-8p"></a>亦名摩诃萨义。<a id="a-8q"></a>”<br>　　舍利弗问须菩提：<a id="a-8r"></a>“何故于是中心无所著？<a id="a-8s"></a>”<br>　　须菩提言：<a id="a-8t"></a>“无心故，<a id="a-8u"></a>于是中心无所著。<a id="a-8v"></a>”<br>　　富楼那弥多罗尼子白佛言：<a id="a-8w"></a>“世尊，<a id="a-8x"></a>菩萨发大庄严乘大乘故，<a id="a-8y"></a>是名摩诃萨义。<a id="a-8z"></a>”<br>　　须菩提白佛言：<a id="a-90"></a>“世尊，<a id="a-91"></a>所言菩萨发大庄严，<a id="a-92"></a>云何名为发大庄严？<a id="a-93"></a>”<br>　　佛言：<a id="a-94"></a>“菩萨作是念：<a id="a-95"></a>‘我应度无量阿僧只众生，<a id="a-96"></a>度众生已无有众生灭度者。<a id="a-97"></a>’何以故？<a id="a-98"></a>诸法相尔。<a id="a-99"></a>譬如工幻师于四衢道化作大众，<a id="a-9A"></a>悉断化人头。<a id="a-9B"></a>于意云何，<a id="a-9C"></a>宁有伤有死者不？<a id="a-9D"></a>”<br>　　须菩提言：<a id="a-9E"></a>“不也，<a id="a-9F"></a>世尊。<a id="a-9G"></a>”<br>　　佛言：<a id="a-9H"></a>“菩萨亦如是，<a id="a-9I"></a>度无量阿僧只众生已，<a id="a-9J"></a>无有众生灭度者。<a id="a-9K"></a>若菩萨闻是事不惊不怖，<a id="a-9L"></a>当知是菩萨发大庄严。<a id="a-9M"></a>”<br>　　须菩提言：<a id="a-9N"></a>“如我解佛所说义，<a id="a-9O"></a>当知是菩萨发大庄严而自庄严。<a id="a-9P"></a>何以故？<a id="a-9Q"></a>萨婆若是不作不起法，<a id="a-9R"></a>为众生故发大庄严，<a id="a-9S"></a>是众生亦是不作不起法。<a id="a-9T"></a>何以故？<a id="a-9U"></a>色无缚无解，<a id="a-9V"></a>受、<a id="a-9W"></a>想、<a id="a-9X"></a>行、<a id="a-9Y"></a>识无缚无解故。<a id="a-9Z"></a>”<br>　　富楼那语须菩提：<a id="a-9a"></a>“色无缚无解，<a id="a-9b"></a>受、<a id="a-9c"></a>想、<a id="a-9d"></a>行、<a id="a-9e"></a>识无缚无解耶？<a id="a-9f"></a>”<br>　　须菩提言：<a id="a-9g"></a>“色无缚无解，<a id="a-9h"></a>受、<a id="a-9i"></a>想、<a id="a-9j"></a>行、<a id="a-9k"></a>识无缚无解。<a id="a-9l"></a>”<br>　　富楼那言：<a id="a-9m"></a>“何等色无缚无解？<a id="a-9n"></a>何等受、<a id="a-9o"></a>想、<a id="a-9p"></a>行、<a id="a-9q"></a>识无缚无解？<a id="a-9r"></a>”<br>　　须菩提言：<a id="a-9s"></a>“幻人色是无缚无解，<a id="a-9t"></a>幻人受、<a id="a-9u"></a>想、<a id="a-9v"></a>行、<a id="a-9w"></a>识是无缚无解，<a id="a-9x"></a>无所有故无缚无解，<a id="a-9y"></a>离故无缚无解，<a id="a-9z"></a>无生故无缚无解，<a id="a-A0"></a>是名菩萨摩诃萨发大庄严而自庄严。<a id="a-A1"></a>”<br>　　须菩提白佛言：<a id="a-A2"></a>“世尊，<a id="a-A3"></a>云何为大乘？<a id="a-A4"></a>云何为菩萨发趣大乘？<a id="a-A5"></a>是乘住何处？<a id="a-A6"></a>是乘从何处出？<a id="a-A7"></a>”<br>　　佛告须菩提：<a id="a-A8"></a>“大乘者，<a id="a-A9"></a>无有量、<a id="a-AA"></a>无分数故。<a id="a-AB"></a>是乘从何处出，<a id="a-AC"></a>住何处者？<a id="a-AD"></a>是乘从三界出，<a id="a-AE"></a>住萨婆若，<a id="a-AF"></a>无乘是乘出者。<a id="a-AG"></a>何以故？<a id="a-AH"></a>出法出者俱无所有，<a id="a-AI"></a>何法当出？<a id="a-AJ"></a>”<br>　　须菩提白佛言：<a id="a-AK"></a>“世尊，<a id="a-AL"></a>所言摩诃衍、<a id="a-AM"></a>摩诃衍者，<a id="a-AN"></a>胜出一切世间天、<a id="a-AO"></a>人、<a id="a-AP"></a>阿修罗。<a id="a-AQ"></a>世尊，<a id="a-AR"></a>摩诃衍与虚空等，<a id="a-AS"></a>如虚空受无量阿僧只众生，<a id="a-AT"></a>摩诃衍亦如是受无量阿僧只众生。<a id="a-AU"></a>是摩诃衍，<a id="a-AV"></a>如虚空无来处、<a id="a-AW"></a>无去处、<a id="a-AX"></a>无住处，<a id="a-AY"></a>摩诃衍亦如是，<a id="a-AZ"></a>不得前际、<a id="a-Aa"></a>不得中际、<a id="a-Ab"></a>不得后际，<a id="a-Ac"></a>是乘三世等，<a id="a-Ad"></a>是故名为摩诃衍。<a id="a-Ae"></a>”<br>　　佛赞须菩提言：<a id="a-Af"></a>“善哉！<a id="a-Ag"></a>善哉！<a id="a-Ah"></a>诸菩萨摩诃萨摩诃衍，<a id="a-Ai"></a>应如汝所说。<a id="a-Aj"></a>”</p>
  <p id="aAk">尔时，<a id="a-Al"></a>富楼那弥多罗尼子白佛言：<a id="a-Am"></a>“世尊，<a id="a-An"></a>佛使须菩提说般若波罗蜜，<a id="a-Ao"></a>乃说摩诃衍。<a id="a-Ap"></a>”<br>　　须菩提白佛言：<a id="a-Aq"></a>“世尊，<a id="a-Ar"></a>我所说将无离般若波罗蜜耶？<a id="a-As"></a>”<br>　　“不也，<a id="a-At"></a>须菩提，<a id="a-Au"></a>汝所说随顺般若波罗蜜。<a id="a-Av"></a>”<br>　　“世尊，<a id="a-Aw"></a>我不得过去世菩萨，<a id="a-Ax"></a>亦不得未来、<a id="a-Ay"></a>现在世菩萨。<a id="a-Az"></a>色无边故，<a id="a-B0"></a>菩萨亦无边。<a id="a-B1"></a>受、<a id="a-B2"></a>想、<a id="a-B3"></a>行、<a id="a-B4"></a>识无边故，<a id="a-B5"></a>菩萨亦无边。<a id="a-B6"></a>世尊，<a id="a-B7"></a>如是一切处、<a id="a-B8"></a>一切时、<a id="a-B9"></a>一切种菩萨不可得，<a id="a-BA"></a>当教何等菩萨般若波罗蜜？<a id="a-BB"></a>我不得不见菩萨，<a id="a-BC"></a>当教何法入般若波罗蜜？<br>　　“世尊，<a id="a-BD"></a>所言菩萨、<a id="a-BE"></a>菩萨者但有名字。<a id="a-BF"></a>譬如所说我、<a id="a-BG"></a>我法毕竟不生；<a id="a-BH"></a>世尊，<a id="a-BI"></a>一切法性亦如是，<a id="a-BJ"></a>此中何等是色不著不生？<a id="a-BK"></a>何等是受、<a id="a-BL"></a>想、<a id="a-BM"></a>行、<a id="a-BN"></a>识不著不生？<a id="a-BO"></a>色是菩萨不可得，<a id="a-BP"></a>受、<a id="a-BQ"></a>想、<a id="a-BR"></a>行、<a id="a-BS"></a>识是菩萨不可得，<a id="a-BT"></a>不可得亦不可得。<a id="a-BU"></a>世尊，<a id="a-BV"></a>一切处、<a id="a-BW"></a>一切时、<a id="a-BX"></a>一切种菩萨不可得，<a id="a-BY"></a>当教何法入般若波罗蜜？<br>　　“世尊，<a id="a-BZ"></a>菩萨但有名字，<a id="a-Ba"></a>如我毕竟不生，<a id="a-Bb"></a>诸法性亦如是，<a id="a-Bc"></a>此中何等是色不著不生？<a id="a-Bd"></a>何等是受、<a id="a-Be"></a>想、<a id="a-Bf"></a>行、<a id="a-Bg"></a>识不著不生？<a id="a-Bh"></a>诸法性如是，<a id="a-Bi"></a>是性亦不生，<a id="a-Bj"></a>不生亦不生。<a id="a-Bk"></a>世尊，<a id="a-Bl"></a>我今当教不生法入般若波罗蜜耶！<a id="a-Bm"></a>何以故？<a id="a-Bn"></a>离不生法，<a id="a-Bo"></a>不可得菩萨行阿耨多罗三藐三菩提。<a id="a-Bp"></a>若菩萨闻作是说不惊不怖，<a id="a-Bq"></a>当知是菩萨行般若波罗蜜。<br>　　“世尊，<a id="a-Br"></a>菩萨随行般若波罗蜜时作是观，<a id="a-Bs"></a>诸法即不受色。<a id="a-Bt"></a>何以故？<a id="a-Bu"></a>色无生即非色，<a id="a-Bv"></a>色无灭即非色，<a id="a-Bw"></a>无生无灭、<a id="a-Bx"></a>无二无别若说是色即是无二法。<a id="a-By"></a>菩萨行般若波罗蜜时不受受、<a id="a-Bz"></a>想、<a id="a-C0"></a>行、<a id="a-C1"></a>识。<a id="a-C2"></a>何以故？<a id="a-C3"></a>识无生即非识，<a id="a-C4"></a>识无灭即非识，<a id="a-C5"></a>无生无灭、<a id="a-C6"></a>无二无别若说识即是无二法。<a id="a-C7"></a>”<br>　　舍利弗问须菩提：<a id="a-C8"></a>“如我解须菩提所说义，<a id="a-C9"></a>菩萨即是无生。<a id="a-CA"></a>若菩萨无生，<a id="a-CB"></a>何以故有难行，<a id="a-CC"></a>为众生故受苦恼？<a id="a-CD"></a>”<br>　　须菩提言：<a id="a-CE"></a>“我不欲使菩萨有难行。<a id="a-CF"></a>何以故？<a id="a-CG"></a>生难行想、<a id="a-CH"></a>苦行想，<a id="a-CI"></a>不能利益无量阿僧只众生。<a id="a-CJ"></a>于众生生易想、<a id="a-CK"></a>乐想、<a id="a-CL"></a>父母想、<a id="a-CM"></a>子想、<a id="a-CN"></a>我所想，<a id="a-CO"></a>则能利益无量阿僧只众生。<a id="a-CP"></a>如我法一切处、<a id="a-CQ"></a>一切时、<a id="a-CR"></a>一切种不可得，<a id="a-CS"></a>菩萨于内外法中，<a id="a-CT"></a>应生如是想。<a id="a-CU"></a>若菩萨以如是心行，<a id="a-CV"></a>亦名难行。<a id="a-CW"></a>如舍利弗所言，<a id="a-CX"></a>菩萨无生。<a id="a-CY"></a>如是，<a id="a-CZ"></a>舍利弗，<a id="a-Ca"></a>菩萨实无生。<a id="a-Cb"></a>”<br>　　舍利弗言：<a id="a-Cc"></a>“但菩萨无生，<a id="a-Cd"></a>萨婆若亦无生？<a id="a-Ce"></a>”<br>　　须菩提言：<a id="a-Cf"></a>“萨婆若亦无生。<a id="a-Cg"></a>”<br>　　舍利弗言：<a id="a-Ch"></a>“萨婆若无生，<a id="a-Ci"></a>凡夫亦无生？<a id="a-Cj"></a>”<br>　　须菩提言：<a id="a-Ck"></a>“凡夫亦无生。<a id="a-Cl"></a>”<br>　　舍利弗语须菩提：<a id="a-Cm"></a>“若菩萨无生，<a id="a-Cn"></a>菩萨法亦无生；<a id="a-Co"></a>萨婆若无生，<a id="a-Cp"></a>萨婆若法亦无生；<a id="a-Cq"></a>凡夫无生，<a id="a-Cr"></a>凡夫法亦无生；<a id="a-Cs"></a>今以无生，<a id="a-Ct"></a>得无生菩萨应得萨婆若。<a id="a-Cu"></a>”<br>　　须菩提言：<a id="a-Cv"></a>“我不欲令无生法有所得。<a id="a-Cw"></a>何以故？<a id="a-Cx"></a>无生法不可得故。<a id="a-Cy"></a>”<br>　　舍利弗言：<a id="a-Cz"></a>“生生，<a id="a-D0"></a>无生生，<a id="a-D1"></a>汝所言，<a id="a-D2"></a>乐说为生、<a id="a-D3"></a>为无生？<a id="a-D4"></a>”<br>　　须菩提言：<a id="a-D5"></a>“诸法无生，<a id="a-D6"></a>所言无生，<a id="a-D7"></a>乐说亦无生，<a id="a-D8"></a>如是乐说。<a id="a-D9"></a>”<br>　　舍利弗言：<a id="a-DA"></a>“善哉！<a id="a-DB"></a>善哉！<a id="a-DC"></a>须菩提，<a id="a-DD"></a>汝于说法人中为最第一。<a id="a-DE"></a>何以故？<a id="a-DF"></a>须菩提随所问，<a id="a-DG"></a>皆能答故。<a id="a-DH"></a>”<br>　　须菩提言：<a id="a-DI"></a>“法应尔，<a id="a-DJ"></a>诸佛弟子于无依止法，<a id="a-DK"></a>所问能答。<a id="a-DL"></a>何以故？<a id="a-DM"></a>一切法无定故。<a id="a-DN"></a>”<br>　　舍利弗言：<a id="a-DO"></a>“善哉！<a id="a-DP"></a>善哉！<a id="a-DQ"></a>是何波罗蜜力？<a id="a-DR"></a>”<br>　　须菩提言：<a id="a-DS"></a>“是般若波罗蜜力。<a id="a-DT"></a>舍利弗，<a id="a-DU"></a>若菩萨闻如是说、<a id="a-DV"></a>如是论时，<a id="a-DW"></a>不疑、<a id="a-DX"></a>不悔、<a id="a-DY"></a>不难，<a id="a-DZ"></a>当知是菩萨行，<a id="a-Da"></a>是行不离是念。<a id="a-Db"></a>”<br>　　舍利弗言：<a id="a-Dc"></a>“若菩萨不离是行，<a id="a-Dd"></a>不离是念，<a id="a-De"></a>一切众生亦不离是行，<a id="a-Df"></a>不离是念，<a id="a-Dg"></a>一切众生亦当是菩萨。<a id="a-Dh"></a>何以故？<a id="a-Di"></a>一切众生不离是念故。<a id="a-Dj"></a>”<br>　　须菩提言：<a id="a-Dk"></a>“善哉！<a id="a-Dl"></a>善哉！<a id="a-Dm"></a>舍利弗，<a id="a-Dn"></a>汝欲难我而成我义。<a id="a-Do"></a>所以者何？<a id="a-Dp"></a>众生无性故，<a id="a-Dq"></a>当知念亦无性；<a id="a-Dr"></a>众生离故，<a id="a-Ds"></a>念亦离；<a id="a-Dt"></a>众生不可得故，<a id="a-Du"></a>念亦不可得。<a id="a-Dv"></a>舍利弗，<a id="a-Dw"></a>我欲令菩萨以是念行般若波罗蜜。<a id="a-Dx"></a>”</p>
  <p data-pb></p>
  <h2 style="text-align: center;" id="aDy"><a id="aDz">释提桓因品第二</a></h2>
  <p id="aE0">尔时，<a id="a-E1"></a>释提桓因与四万天子俱在会中，<a id="a-E2"></a>四天王与二万天子俱在会中，<a id="a-E3"></a>娑婆世界主梵天王与万梵天俱在会中，<a id="a-E4"></a>乃至净居天众无数千种俱在会中。<a id="a-E5"></a>是诸天众业报光明，<a id="a-E6"></a>以佛身神力，<a id="a-E7"></a>光明故皆不复现。</p>
  <p id="aE8">尔时，<a id="a-E9"></a>释提桓因语须菩提言：<a id="a-EA"></a>“是诸无数天众皆共集会，<a id="a-EB"></a>欲听须菩提说般若波罗蜜义，<a id="a-EC"></a>菩萨云何住般若波罗蜜？<a id="a-ED"></a>”<br>　　须菩提语释提桓因及诸天众：<a id="a-EE"></a>“憍尸迦，<a id="a-EF"></a>我今当承佛神力说般若波罗蜜。<a id="a-EG"></a>若诸天子未发阿耨多罗三藐三菩提心者，<a id="a-EH"></a>今应当发。<a id="a-EI"></a>若人已入正位，<a id="a-EJ"></a>则不堪任发阿耨多罗三藐三菩提心。<a id="a-EK"></a>何以故？<a id="a-EL"></a>已于生死作障隔故。<a id="a-EM"></a>是人若发阿耨多罗三藐三菩提心，<a id="a-EN"></a>我亦随喜，<a id="a-EO"></a>终不断其功德。<a id="a-EP"></a>所以者何？<a id="a-EQ"></a>上人应求上法。<a id="a-ER"></a>”</p>
  <p id="aES">尔时，<a id="a-ET"></a>佛赞须菩提言：<a id="a-EU"></a>“善哉！<a id="a-EV"></a>善哉！<a id="a-EW"></a>汝能如是劝乐诸菩萨。<a id="a-EX"></a>”<br>　　须菩提言：<a id="a-EY"></a>“世尊，<a id="a-EZ"></a>我当报佛恩。<a id="a-Ea"></a>如过去诸佛及诸弟子，<a id="a-Eb"></a>教如来住空法中，<a id="a-Ec"></a>亦教学诸波罗蜜，<a id="a-Ed"></a>如来学是法，<a id="a-Ee"></a>得阿耨多罗三藐三菩提。<a id="a-Ef"></a>世尊，<a id="a-Eg"></a>我今亦当如是护念诸菩萨，<a id="a-Eh"></a>以我护念因缘故，<a id="a-Ei"></a>诸菩萨当疾得阿耨多罗三藐三菩提。<a id="a-Ej"></a>”<br>　　须菩提语释提桓因言：<a id="a-Ek"></a>“憍尸迦，<a id="a-El"></a>汝一心听菩萨住般若波罗蜜：<br>　　“憍尸迦，<a id="a-Em"></a>菩萨发大庄严乘，<a id="a-En"></a>于大乘以空法住般若波罗蜜，<a id="a-Eo"></a>不应住色，<a id="a-Ep"></a>不应住受、<a id="a-Eq"></a>想、<a id="a-Er"></a>行、<a id="a-Es"></a>识；<a id="a-Et"></a>不应住色若常若无常，<a id="a-Eu"></a>不应住受、<a id="a-Ev"></a>想、<a id="a-Ew"></a>行、<a id="a-Ex"></a>识若常若无常；<a id="a-Ey"></a>不应住色若苦若乐，<a id="a-Ez"></a>不应住受、<a id="a-F0"></a>想、<a id="a-F1"></a>行、<a id="a-F2"></a>识若苦若乐；<a id="a-F3"></a>不应住色若净若不净，<a id="a-F4"></a>不应住受、<a id="a-F5"></a>想、<a id="a-F6"></a>行、<a id="a-F7"></a>识若净若不净；<a id="a-F8"></a>不应住色若我若无我，<a id="a-F9"></a>不应住受、<a id="a-FA"></a>想、<a id="a-FB"></a>行、<a id="a-FC"></a>识若我若无我；<a id="a-FD"></a>不应住色若空若不空，<a id="a-FE"></a>不应住受、<a id="a-FF"></a>想、<a id="a-FG"></a>行、<a id="a-FH"></a>识若空若不空；<a id="a-FI"></a>不应住须陀洹果，<a id="a-FJ"></a>不应住斯陀含果，<a id="a-FK"></a>不应住阿那含果，<a id="a-FL"></a>不应住阿罗汉果，<a id="a-FM"></a>不应住辟支佛道，<a id="a-FN"></a>不应住佛法；<a id="a-FO"></a>不应住须陀洹无为果，<a id="a-FP"></a>不应住须陀洹福田，<a id="a-FQ"></a>不应住须陀洹乃至七往来生死；<a id="a-FR"></a>不应住斯陀含无为果，<a id="a-FS"></a>不应住斯陀含福田，<a id="a-FT"></a>不应住斯陀含一来此间当得尽苦；<a id="a-FU"></a>不应住阿那含无为果，<a id="a-FV"></a>不应住阿那含福田，<a id="a-FW"></a>不应住阿那含彼间灭度；<a id="a-FX"></a>不应住阿罗汉无为果，<a id="a-FY"></a>不应住阿罗汉福田，<a id="a-FZ"></a>不应住阿罗汉今世入无余涅槃；<a id="a-Fa"></a>不应住辟支佛道无为果，<a id="a-Fb"></a>不应住辟支佛福田，<a id="a-Fc"></a>不应住辟支佛过声闻地不及佛地而般涅槃；<a id="a-Fd"></a>不应住佛法，<a id="a-Fe"></a>利益无量众生，<a id="a-Ff"></a>灭度无量众生。<a id="a-Fg"></a>”</p>
  <p id="aFh">尔时，<a id="a-Fi"></a>舍利弗作是念：<a id="a-Fj"></a>“菩萨当云何住？<a id="a-Fk"></a>”<br>　　须菩提知舍利弗心所念，<a id="a-Fl"></a>语舍利弗：<a id="a-Fm"></a>“于意云何？<a id="a-Fn"></a>如来为住何处？<a id="a-Fo"></a>”<br>　　舍利弗言：<a id="a-Fp"></a>“如来无所住，<a id="a-Fq"></a>无住心，<a id="a-Fr"></a>名为如来。<a id="a-Fs"></a>如来不住有为性，<a id="a-Ft"></a>亦不住无为性。<a id="a-Fu"></a>”<br>　　舍利弗：<a id="a-Fv"></a>“菩萨摩诃萨亦应如是住，<a id="a-Fw"></a>如如来住，<a id="a-Fx"></a>于一切法非住、<a id="a-Fy"></a>非不住。<a id="a-Fz"></a>”</p>
  <p id="aG0">尔时，<a id="a-G1"></a>众中有诸天子作是念：<a id="a-G2"></a>“诸夜叉众语言章句尚可知义，<a id="a-G3"></a>须菩提所说所论难可得解。<a id="a-G4"></a>”<br>　　须菩提知诸天子心所念，<a id="a-G5"></a>语诸天子言：<a id="a-G6"></a>“是中无说、<a id="a-G7"></a>无示、<a id="a-G8"></a>无听。<a id="a-G9"></a>”<br>　　诸天子作是念：<a id="a-GA"></a>“须菩提欲令此义易解而转深妙。<a id="a-GB"></a>”<br>　　须菩提知诸天子心所念，<a id="a-GC"></a>语诸天子言：<a id="a-GD"></a>“若行者欲证须陀洹果，<a id="a-GE"></a>欲住须陀洹果，<a id="a-GF"></a>不离是忍；<a id="a-GG"></a>欲证斯陀含果、<a id="a-GH"></a>阿那含果、<a id="a-GI"></a>阿罗汉果，<a id="a-GJ"></a>欲证辟支佛道，<a id="a-GK"></a>欲证佛法，<a id="a-GL"></a>亦不离是忍。<a id="a-GM"></a>”</p>
  <p id="aGN">尔时，<a id="a-GO"></a>诸天子作是念：<a id="a-GP"></a>“何等人能随顺听须菩提所说？<a id="a-GQ"></a>”<br>　　须菩提知诸天子心所念，<a id="a-GR"></a>语诸天子言：<a id="a-GS"></a>“幻人能随顺听我所说而无听无证。<a id="a-GT"></a>”<br>　　诸天子作是念：<a id="a-GU"></a>“但听者如幻，<a id="a-GV"></a>众生亦如幻，<a id="a-GW"></a>须陀洹果乃至辟支佛道亦如幻。<a id="a-GX"></a>”<br>　　须菩提知诸天子心所念，<a id="a-GY"></a>语诸天子言：<a id="a-GZ"></a>“我说众生如幻如梦，<a id="a-Ga"></a>须陀洹果亦如幻如梦，<a id="a-Gb"></a>斯陀含果、<a id="a-Gc"></a>阿那含果、<a id="a-Gd"></a>阿罗汉果、<a id="a-Ge"></a>辟支佛道亦如幻如梦。<a id="a-Gf"></a>”<br>　　诸天子言：<a id="a-Gg"></a>“须菩提亦说佛法如幻如梦。<a id="a-Gh"></a>”<br>　　须菩提言：<a id="a-Gi"></a>“我说佛法亦如幻如梦，<a id="a-Gj"></a>我说涅槃亦如幻如梦。<a id="a-Gk"></a>”<br>　　诸天子言：<a id="a-Gl"></a>“大德须菩提亦说涅槃如幻如梦耶？<a id="a-Gm"></a>”<br>　　须菩提言：<a id="a-Gn"></a>“诸天子，<a id="a-Go"></a>设复有法过于涅槃，<a id="a-Gp"></a>我亦说如幻如梦。<a id="a-Gq"></a>诸天子，<a id="a-Gr"></a>幻梦、<a id="a-Gs"></a>涅槃无二无别。<a id="a-Gt"></a>”</p>
  <p id="aGu">尔时，<a id="a-Gv"></a>慧命舍利弗、<a id="a-Gw"></a>富楼那弥多罗尼子、<a id="a-Gx"></a>摩诃拘絺罗、<a id="a-Gy"></a>摩诃迦旃延问须菩提：<a id="a-Gz"></a>“如是说般若波罗蜜义，<a id="a-H0"></a>谁能受者？<a id="a-H1"></a>”<br>　　时，<a id="a-H2"></a>阿难言：<a id="a-H3"></a>“如是说般若波罗蜜义，<a id="a-H4"></a>阿毗跋致菩萨具足正见者、<a id="a-H5"></a>满愿阿罗汉是等能受。<a id="a-H6"></a>”<br>　　须菩提言：<a id="a-H7"></a>“如是说般若波罗蜜义，<a id="a-H8"></a>无能受者。<a id="a-H9"></a>所以者何？<a id="a-HA"></a>此般若波罗蜜中，<a id="a-HB"></a>无法可说，<a id="a-HC"></a>无法可示，<a id="a-HD"></a>以是义故无能受者。<a id="a-HE"></a>”</p>
  <p id="aHF">尔时，<a id="a-HG"></a>释提桓因作是念：<a id="a-HH"></a>“长老须菩提为雨法雨，<a id="a-HI"></a>我宁可化作华散须菩提上。<a id="a-HJ"></a>”释提桓因即化作华散须菩提上。<br>　　须菩提作是念：<a id="a-HK"></a>“释提桓因今所散华，<a id="a-HL"></a>我于忉利天上所未曾见，<a id="a-HM"></a>是华从心树出，<a id="a-HN"></a>不从树生。<a id="a-HO"></a>”<br>　　释提桓因知须菩提心所念，<a id="a-HP"></a>语须菩提言：<a id="a-HQ"></a>“是华非生华，<a id="a-HR"></a>亦非心树生。<a id="a-HS"></a>”<br>　　须菩提语释提桓因言：<a id="a-HT"></a>“憍尸迦，<a id="a-HU"></a>汝言是华非生华，<a id="a-HV"></a>亦非心树生。<a id="a-HW"></a>若非生法，<a id="a-HX"></a>不名为华。<a id="a-HY"></a>”<br>　　释提桓因作是念：<a id="a-HZ"></a>“长老须菩提智慧甚深，<a id="a-Ha"></a>不坏假名而说实义。<a id="a-Hb"></a>”<br>　　念已，<a id="a-Hc"></a>语须菩提言：<a id="a-Hd"></a>“如是，<a id="a-He"></a>如是，<a id="a-Hf"></a>须菩提。<a id="a-Hg"></a>如须菩提所说，<a id="a-Hh"></a>菩萨应如是学。<a id="a-Hi"></a>菩萨如是学者，<a id="a-Hj"></a>不学须陀洹果、<a id="a-Hk"></a>斯陀含果、<a id="a-Hl"></a>阿那含果、<a id="a-Hm"></a>阿罗汉果、<a id="a-Hn"></a>辟支佛道；<a id="a-Ho"></a>若不学是地，<a id="a-Hp"></a>是名学佛法，<a id="a-Hq"></a>学萨婆若；<a id="a-Hr"></a>若学佛法，<a id="a-Hs"></a>学萨婆若，<a id="a-Ht"></a>则学无量无边佛法；<a id="a-Hu"></a>若学无量无边佛法者，<a id="a-Hv"></a>不为增减色学，<a id="a-Hw"></a>不为增减受、<a id="a-Hx"></a>想、<a id="a-Hy"></a>行、<a id="a-Hz"></a>识学，<a id="a-I0"></a>不为受色学，<a id="a-I1"></a>不为受受、<a id="a-I2"></a>想、<a id="a-I3"></a>行、<a id="a-I4"></a>识学，<a id="a-I5"></a>是人于法无所取、<a id="a-I6"></a>无所灭故学。<a id="a-I7"></a>”<br>　　舍利弗语须菩提：<a id="a-I8"></a>“行者不为取萨婆若，<a id="a-I9"></a>不为灭萨婆若故学。<a id="a-IA"></a>”<br>　　须菩提言：<a id="a-IB"></a>“如是，<a id="a-IC"></a>如是，<a id="a-ID"></a>舍利弗，<a id="a-IE"></a>菩萨乃至萨婆若，<a id="a-IF"></a>不取不灭故学。<a id="a-IG"></a>如是观时，<a id="a-IH"></a>能学萨婆若，<a id="a-II"></a>能成就萨婆若。<a id="a-IJ"></a>”</p>
  <p id="aIK">尔时，<a id="a-IL"></a>释提桓因语舍利弗：<a id="a-IM"></a>“菩萨摩诃萨般若波罗蜜，<a id="a-IN"></a>当于何求？<a id="a-IO"></a>”<br>　　舍利弗言：<a id="a-IP"></a>“般若波罗蜜当于须菩提所转中求。<a id="a-IQ"></a>”<br>　　释提桓因语须菩提：<a id="a-IR"></a>“是谁神力？<a id="a-IS"></a>”<br>　　须菩提言：<a id="a-IT"></a>“是佛神力。<a id="a-IU"></a>憍尸迦，<a id="a-IV"></a>如所问般若波罗蜜当于何求？<a id="a-IW"></a>般若波罗蜜不应色中求，<a id="a-IX"></a>不应受、<a id="a-IY"></a>想、<a id="a-IZ"></a>行、<a id="a-Ia"></a>识中求；<a id="a-Ib"></a>亦不离色求，<a id="a-Ic"></a>亦不离受、<a id="a-Id"></a>想、<a id="a-Ie"></a>行、<a id="a-If"></a>识求。<a id="a-Ig"></a>何以故？<a id="a-Ih"></a>色非般若波罗蜜，<a id="a-Ii"></a>离色亦非般若波罗蜜；<a id="a-Ij"></a>受、<a id="a-Ik"></a>想、<a id="a-Il"></a>行、<a id="a-Im"></a>识非般若波罗蜜，<a id="a-In"></a>离受、<a id="a-Io"></a>想、<a id="a-Ip"></a>行、<a id="a-Iq"></a>识亦非般若波罗蜜。<a id="a-Ir"></a>”<br>　　释提桓因言：<a id="a-Is"></a>“摩诃波罗蜜是般若波罗蜜，<a id="a-It"></a>无量波罗蜜是般若波罗蜜，<a id="a-Iu"></a>无边波罗蜜是般若波罗蜜。<a id="a-Iv"></a>”<br>　　须菩提言：<a id="a-Iw"></a>“如是，<a id="a-Ix"></a>如是，<a id="a-Iy"></a>憍尸迦，<a id="a-Iz"></a>摩诃波罗蜜是般若波罗蜜，<a id="a-J0"></a>无量波罗蜜是般若波罗蜜，<a id="a-J1"></a>无边波罗蜜是般若波罗蜜。<a id="a-J2"></a>憍尸迦，<a id="a-J3"></a>色无量，<a id="a-J4"></a>故般若波罗蜜无量；<a id="a-J5"></a>受、<a id="a-J6"></a>想、<a id="a-J7"></a>行、<a id="a-J8"></a>识无量，<a id="a-J9"></a>故般若波罗蜜无量；<a id="a-JA"></a>缘无边，<a id="a-JB"></a>故般若波罗蜜无边；<a id="a-JC"></a>众生无边，<a id="a-JD"></a>故般若波罗蜜无边。<a id="a-JE"></a>憍尸迦，<a id="a-JF"></a>云何缘无边故般若波罗蜜无边？<a id="a-JG"></a>诸法无前、<a id="a-JH"></a>无中、<a id="a-JI"></a>无后，<a id="a-JJ"></a>是故缘无边般若波罗蜜无边。<br>　　“复次，<a id="a-JK"></a>憍尸迦，<a id="a-JL"></a>诸法无边，<a id="a-JM"></a>前际不可得，<a id="a-JN"></a>中际、<a id="a-JO"></a>后际不可得，<a id="a-JP"></a>是故缘无边般若波罗蜜无边。<a id="a-JQ"></a>”<br>　　释提桓因言长老须菩提：<a id="a-JR"></a>“云何众生无边、<a id="a-JS"></a>般若波罗蜜无边？<a id="a-JT"></a>”<br>　　“憍尸迦，<a id="a-JU"></a>众生无量算数不可得边，<a id="a-JV"></a>是故众生无边、<a id="a-JW"></a>般若波罗蜜无边。<a id="a-JX"></a>”<br>　　释提桓因言：<a id="a-JY"></a>“大德须菩提，<a id="a-JZ"></a>众生有何义？<a id="a-Ja"></a>”<br>　　须菩提言：<a id="a-Jb"></a>“众生义即是法义。<a id="a-Jc"></a>于意云何？<a id="a-Jd"></a>所言众生，<a id="a-Je"></a>众生有何义？<a id="a-Jf"></a>”<br>　　释提桓因言：<a id="a-Jg"></a>“众生非法义，<a id="a-Jh"></a>亦非非法义，<a id="a-Ji"></a>但有假名。<a id="a-Jj"></a>是名字无本无因，<a id="a-Jk"></a>强为立名，<a id="a-Jl"></a>名为众生。<a id="a-Jm"></a>”<br>　　须菩提言：<a id="a-Jn"></a>“于意云何？<a id="a-Jo"></a>此中实有众生可说可示不？<a id="a-Jp"></a>”<br>　　“不也。<a id="a-Jq"></a>”<br>　　须菩提言：<a id="a-Jr"></a>“憍尸迦，<a id="a-Js"></a>若众生不可说、<a id="a-Jt"></a>不可示，<a id="a-Ju"></a>云何言众生无边，<a id="a-Jv"></a>故般若波罗蜜无边？<a id="a-Jw"></a>憍尸迦，<a id="a-Jx"></a>若如来住寿如恒河沙劫说言众生，<a id="a-Jy"></a>众生实有众生生灭不？<a id="a-Jz"></a>”<br>　　释提桓因言：<a id="a-K0"></a>“不也。<a id="a-K1"></a>”<br>　　“何以故？<a id="a-K2"></a>众生从本已来常清净故。<a id="a-K3"></a>憍尸迦，<a id="a-K4"></a>是故当知众生无边，<a id="a-K5"></a>般若波罗蜜无边。<a id="a-K6"></a>”</p>
 </body>
</html>