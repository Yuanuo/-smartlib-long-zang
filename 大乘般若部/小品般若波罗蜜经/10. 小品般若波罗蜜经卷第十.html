<!doctype html>
<html id="rY3qqpG" data-ver="2686">
 <head>
  <meta charset="utf-8">
  <meta library="unknown">
  <meta period="姚秦">
  <meta author="鸠摩罗什 译">
  <meta priority="5">
  <meta searchable="all">
 </head>
 <body>
  <h1 style="text-align: center;" id="aK7"><a id="aK8">小品般若波罗蜜经卷第十</a></h1>
  <h2 style="text-align: center;" id="aK9"><a id="aKA">萨陀波仑品第二十七</a></h2>
  <p id="aKB">佛告须菩提：<a id="a-KC"></a>“若菩萨欲求般若波罗蜜，<a id="a-KD"></a>当如萨陀波仑菩萨，<a id="a-KE"></a>今在雷音威王佛所行菩萨道。<a id="a-KF"></a>”<br>　　须菩提白佛言：<a id="a-KG"></a>“世尊，<a id="a-KH"></a>萨陀波仑菩萨云何求般若波罗蜜？<a id="a-KI"></a>”<br>　　佛告须菩提：<a id="a-KJ"></a>“萨陀波仑菩萨本求般若波罗蜜时，<a id="a-KK"></a>不依世事，<a id="a-KL"></a>不惜身命，<a id="a-KM"></a>不贪利养，<a id="a-KN"></a>于空林中闻空中声言：<a id="a-KO"></a>‘善男子，<a id="a-KP"></a>汝从是东行，<a id="a-KQ"></a>当得闻般若波罗蜜。<a id="a-KR"></a>行时，<a id="a-KS"></a>莫念疲倦，<a id="a-KT"></a>莫念睡眠，<a id="a-KU"></a>莫念饮食，<a id="a-KV"></a>莫念昼夜，<a id="a-KW"></a>莫念寒热，<a id="a-KX"></a>如是诸事，<a id="a-KY"></a>莫念、<a id="a-KZ"></a>莫观亦莫思惟，<a id="a-Ka"></a>离谄曲心，<a id="a-Kb"></a>莫自高身卑下他人，<a id="a-Kc"></a>当离一切众生之相，<a id="a-Kd"></a>当离一切利养名誉，<a id="a-Ke"></a>当离五盖，<a id="a-Kf"></a>当离悭嫉，<a id="a-Kg"></a>亦莫分别内法、<a id="a-Kh"></a>外法，<a id="a-Ki"></a>行时莫得左右顾视，<a id="a-Kj"></a>莫念前，<a id="a-Kk"></a>莫念后，<a id="a-Kl"></a>莫念上，<a id="a-Km"></a>莫念下，<a id="a-Kn"></a>莫念四维，<a id="a-Ko"></a>莫动色、<a id="a-Kp"></a>受、<a id="a-Kq"></a>想、<a id="a-Kr"></a>行、<a id="a-Ks"></a>识。<a id="a-Kt"></a>何以故？<a id="a-Ku"></a>若动色、<a id="a-Kv"></a>受、<a id="a-Kw"></a>想、<a id="a-Kx"></a>行、<a id="a-Ky"></a>识，<a id="a-Kz"></a>则不行佛法，<a id="a-L0"></a>行于生死，<a id="a-L1"></a>如是之人，<a id="a-L2"></a>不能得般若波罗蜜。<a id="a-L3"></a>’<br>　　“萨陀波仑报空中声言：<a id="a-L4"></a>‘当如教行。<a id="a-L5"></a>何以故？<a id="a-L6"></a>我为一切众生作光明故，<a id="a-L7"></a>集诸佛法。<a id="a-L8"></a>’<br>　　“空中声言：<a id="a-L9"></a>‘善哉！<a id="a-LA"></a>善哉！<a id="a-LB"></a>善男子，<a id="a-LC"></a>汝应信解空、<a id="a-LD"></a>无相、<a id="a-LE"></a>无作法，<a id="a-LF"></a>应离诸相，<a id="a-LG"></a>离于有见，<a id="a-LH"></a>离众生见、<a id="a-LI"></a>人见、<a id="a-LJ"></a>我见，<a id="a-LK"></a>求般若波罗蜜。<a id="a-LL"></a>善男子，<a id="a-LM"></a>应离恶知识，<a id="a-LN"></a>亲近善知识。<a id="a-LO"></a>善知识者，<a id="a-LP"></a>能说空、<a id="a-LQ"></a>无相、<a id="a-LR"></a>无作、<a id="a-LS"></a>无生无灭法。<a id="a-LT"></a>善男子，<a id="a-LU"></a>汝能如是，<a id="a-LV"></a>不久得闻般若波罗蜜，<a id="a-LW"></a>若从经卷闻，<a id="a-LX"></a>若从法师闻。<a id="a-LY"></a>善男子，<a id="a-LZ"></a>汝所从闻般若波罗蜜，<a id="a-La"></a>当于是人生大师想，<a id="a-Lb"></a>当知报恩，<a id="a-Lc"></a>应作是念：<a id="a-Ld"></a>“我所从闻般若波罗蜜，<a id="a-Le"></a>则是我善知识。<a id="a-Lf"></a>我得闻般若波罗蜜，<a id="a-Lg"></a>当不退于阿耨多罗三藐三菩提，<a id="a-Lh"></a>不离诸佛，<a id="a-Li"></a>不生无佛世界，<a id="a-Lj"></a>得离诸难。<a id="a-Lk"></a>”思惟如是功德利故，<a id="a-Ll"></a>于法师所生大师想。<a id="a-Lm"></a>善男子，<a id="a-Ln"></a>莫以世俗财利心故随逐法师，<a id="a-Lo"></a>当以爱重恭敬法故随逐法师。<a id="a-Lp"></a>又善男子，<a id="a-Lq"></a>应觉魔事，<a id="a-Lr"></a>恶魔或时为说法者作诸因缘，<a id="a-Ls"></a>令受好妙色声香味触，<a id="a-Lt"></a>说法者以方便力故受是五欲，<a id="a-Lu"></a>汝于此中莫生不净之心，<a id="a-Lv"></a>应作念言：<a id="a-Lw"></a>“我无方便之力，<a id="a-Lx"></a>法师或为利益众生令种善根故，<a id="a-Ly"></a>受用是法，<a id="a-Lz"></a>诸菩萨者无所障碍。<a id="a-M0"></a>”善男子，<a id="a-M1"></a>汝于尔时应观诸法实相。<a id="a-M2"></a>何等是诸法实相？<a id="a-M3"></a>佛说一切法无垢。<a id="a-M4"></a>何以故？<a id="a-M5"></a>一切法性空，<a id="a-M6"></a>一切法无我、<a id="a-M7"></a>无众生，<a id="a-M8"></a>一切法如幻、<a id="a-M9"></a>如梦、<a id="a-MA"></a>如响、<a id="a-MB"></a>如影、<a id="a-MC"></a>如炎。<a id="a-MD"></a>善男子，<a id="a-ME"></a>汝若如是观诸法实相随逐法师，<a id="a-MF"></a>不久当善知般若波罗蜜。<a id="a-MG"></a>又善男子，<a id="a-MH"></a>复应觉知魔事，<a id="a-MI"></a>若法师于求般若波罗蜜者，<a id="a-MJ"></a>心有嫌恨而不顾录，<a id="a-MK"></a>汝于此中不应忧恼，<a id="a-ML"></a>但以爱重恭敬法故，<a id="a-MM"></a>随逐法师勿生厌离。<a id="a-MN"></a>’<br>　　“须菩提，<a id="a-MO"></a>萨陀波仑菩萨受空中如是教已即便东行，<a id="a-MP"></a>东行不久复作是念：<a id="a-MQ"></a>‘我向者，<a id="a-MR"></a>云何不问空中声东行远近？<a id="a-MS"></a>当从谁闻般若波罗蜜？<a id="a-MT"></a>’即住不行，<a id="a-MU"></a>忧愁啼哭，<a id="a-MV"></a>作是念言：<a id="a-MW"></a>‘我住于此，<a id="a-MX"></a>若一日、<a id="a-MY"></a>二日乃至七日，<a id="a-MZ"></a>不念疲极，<a id="a-Ma"></a>不念睡眠，<a id="a-Mb"></a>不念饮食，<a id="a-Mc"></a>不念昼夜，<a id="a-Md"></a>不念寒热，<a id="a-Me"></a>要当得知我从谁闻般若波罗蜜。<a id="a-Mf"></a>’<br>　　“须菩提，<a id="a-Mg"></a>譬如有人，<a id="a-Mh"></a>唯有一子爱之甚重，<a id="a-Mi"></a>一旦命终甚大忧苦，<a id="a-Mj"></a>唯怀懊恼无有余念。<a id="a-Mk"></a>须菩提，<a id="a-Ml"></a>萨陀波仑亦如是，<a id="a-Mm"></a>无有余念，<a id="a-Mn"></a>但念我当何时得闻般若波罗蜜。<a id="a-Mo"></a>须菩提，<a id="a-Mp"></a>萨陀波仑菩萨如是忧愁啼哭，<a id="a-Mq"></a>时佛像在前立，<a id="a-Mr"></a>赞言：<a id="a-Ms"></a>‘善哉！<a id="a-Mt"></a>善哉！<a id="a-Mu"></a>善男子，<a id="a-Mv"></a>过去诸佛本行菩萨道时，<a id="a-Mw"></a>求般若波罗蜜，<a id="a-Mx"></a>亦如汝今。<a id="a-My"></a>是故，<a id="a-Mz"></a>善男子，<a id="a-N0"></a>汝以是勤行精进爱乐法故从是东行，<a id="a-N1"></a>去此五百由旬有城名众香，<a id="a-N2"></a>七宝合成。<a id="a-N3"></a>其城七重纵广十二由旬，<a id="a-N4"></a>皆以七宝多罗之树周遍围绕，<a id="a-N5"></a>丰乐安静人民炽盛，<a id="a-N6"></a>街巷相当端严如画，<a id="a-N7"></a>桥津如地宽博清净，<a id="a-N8"></a>七重城上皆以阎浮檀金而为楼阁，<a id="a-N9"></a>一一楼阁七宝行树种种宝果，<a id="a-NA"></a>其诸楼阁次第皆以宝绳连绵，<a id="a-NB"></a>宝铃罗网以覆城上，<a id="a-NC"></a>风吹铃声其音和雅，<a id="a-ND"></a>如作五乐甚可爱乐，<a id="a-NE"></a>以是音声娱乐众生。<a id="a-NF"></a>其城四边流池清净冷暖调适，<a id="a-NG"></a>中有诸船七宝严饰，<a id="a-NH"></a>是诸众生宿业所致，<a id="a-NI"></a>娱乐游戏诸池水中种种莲华，<a id="a-NJ"></a>青黄赤白众杂好华，<a id="a-NK"></a>色香具足遍覆水上，<a id="a-NL"></a>三千大千世界所有好华悉皆具有。<a id="a-NM"></a>其城四边有五百园观，<a id="a-NN"></a>七宝庄严甚可爱乐，<a id="a-NO"></a>一一园中有五百池水，<a id="a-NP"></a>池水各各纵广十里，<a id="a-NQ"></a>皆以七宝杂色庄严，<a id="a-NR"></a>诸池水中皆有青黄赤白莲华，<a id="a-NS"></a>大如车轮弥覆水上，<a id="a-NT"></a>青色青光，<a id="a-NU"></a>黄色黄光，<a id="a-NV"></a>赤色赤光，<a id="a-NW"></a>白色白光，<a id="a-NX"></a>诸池水中皆有凫、<a id="a-NY"></a>雁、<a id="a-NZ"></a>鸳鸯、<a id="a-Na"></a>异类众鸟，<a id="a-Nb"></a>是诸园观池沼适无所属，<a id="a-Nc"></a>皆是众生宿业果报，<a id="a-Nd"></a>长夜信乐深法，<a id="a-Ne"></a>行般若波罗蜜福德所致。<a id="a-Nf"></a>善男子，<a id="a-Ng"></a>众香城中有大高台，<a id="a-Nh"></a>昙无竭菩萨摩诃萨宫舍在上，<a id="a-Ni"></a>垣宫纵广各五十里，<a id="a-Nj"></a>皆以七宝校成杂色庄严，<a id="a-Nk"></a>其墙七重皆亦七宝，<a id="a-Nl"></a>七宝行树周匝围绕。<a id="a-Nm"></a>其宫舍中有四园观常所娱乐，<a id="a-Nn"></a>一名常喜，<a id="a-No"></a>二名无忧，<a id="a-Np"></a>三名华饰，<a id="a-Nq"></a>四名香饰。<a id="a-Nr"></a>一一园中有八池水，<a id="a-Ns"></a>一名为贤，<a id="a-Nt"></a>二名贤上，<a id="a-Nu"></a>三名欢喜，<a id="a-Nv"></a>四名喜上，<a id="a-Nw"></a>五名安隐，<a id="a-Nx"></a>六名多安隐，<a id="a-Ny"></a>七名必定，<a id="a-Nz"></a>八名阿毗跋致。<a id="a-O0"></a>诸池水边面各七宝，<a id="a-O1"></a>黄金、<a id="a-O2"></a>白银、<a id="a-O3"></a>琉璃、<a id="a-O4"></a>玻瓈、<a id="a-O5"></a>玫瑰为底，<a id="a-O6"></a>金沙布上，<a id="a-O7"></a>一一池侧有八梯阶，<a id="a-O8"></a>种种宝物以为梯隥，<a id="a-O9"></a>诸阶陛间有阎浮檀金芭蕉行树。<a id="a-OA"></a>诸池水中，<a id="a-OB"></a>皆有青黄赤白莲花，<a id="a-OC"></a>遍覆水上，<a id="a-OD"></a>凫、<a id="a-OE"></a>雁、<a id="a-OF"></a>鸳鸯、<a id="a-OG"></a>孔雀众鸟，<a id="a-OH"></a>鸣声相和甚可爱乐，<a id="a-OI"></a>诸池水边皆生华树香树，<a id="a-OJ"></a>风吹香华堕池水中。<a id="a-OK"></a>其池成就八功德水，<a id="a-OL"></a>香若栴檀色味具足。<a id="a-OM"></a>昙无竭菩萨与六万八千婇女，<a id="a-ON"></a>五欲具足共相娱乐，<a id="a-OO"></a>及城中男女俱入常喜等园贤等池中，<a id="a-OP"></a>共相娱乐。<a id="a-OQ"></a>善男子，<a id="a-OR"></a>昙无竭菩萨与诸婇女游戏娱乐已，<a id="a-OS"></a>日日三时说般若波罗蜜。<a id="a-OT"></a>众香城中男女大小，<a id="a-OU"></a>为昙无竭菩萨于其城内多聚人处，<a id="a-OV"></a>敷大法座。<a id="a-OW"></a>其座四足，<a id="a-OX"></a>或以黄金，<a id="a-OY"></a>或以白银，<a id="a-OZ"></a>或以琉璃，<a id="a-Oa"></a>或以玻瓈，<a id="a-Ob"></a>敷以綩綖杂色茵蓐，<a id="a-Oc"></a>以迦尸白氎而覆其上，<a id="a-Od"></a>座高五里施诸帏帐，<a id="a-Oe"></a>其地四边散五色华烧众名香，<a id="a-Of"></a>供养法故，<a id="a-Og"></a>昙无竭菩萨于此座上说般若波罗蜜。<a id="a-Oh"></a>善男子，<a id="a-Oi"></a>彼诸人众如是供养恭敬昙无竭菩萨。<a id="a-Oj"></a>为闻般若波罗蜜故。<a id="a-Ok"></a>于是大会，<a id="a-Ol"></a>百千万众诸天世人一处集会，<a id="a-Om"></a>中有听者，<a id="a-On"></a>中有受者，<a id="a-Oo"></a>中有持者，<a id="a-Op"></a>中有诵者，<a id="a-Oq"></a>中有书者，<a id="a-Or"></a>中有正观者，<a id="a-Os"></a>中有如说行者，<a id="a-Ot"></a>是诸众生度诸恶道，<a id="a-Ou"></a>皆不退转于阿耨多罗三藐三菩提。<a id="a-Ov"></a>善男子，<a id="a-Ow"></a>汝从是东去，<a id="a-Ox"></a>当于昙无竭菩萨所闻般若波罗蜜，<a id="a-Oy"></a>昙无竭菩萨世世是汝善知识，<a id="a-Oz"></a>示教利喜汝阿耨多罗三藐三菩提。<a id="a-P0"></a>善男子，<a id="a-P1"></a>昙无竭菩萨本行菩萨道时，<a id="a-P2"></a>求般若波罗蜜，<a id="a-P3"></a>亦如汝今。<a id="a-P4"></a>今汝东行莫计昼夜，<a id="a-P5"></a>不久当得闻般若波罗蜜。<a id="a-P6"></a>’<br>　　“萨陀波仑菩萨心大欢喜，<a id="a-P7"></a>譬如有人为毒箭所中，<a id="a-P8"></a>更无余念，<a id="a-P9"></a>唯念：<a id="a-PA"></a>‘何时当得良医，<a id="a-PB"></a>拔出毒箭，<a id="a-PC"></a>除我此苦？<a id="a-PD"></a>’如是萨陀波仑菩萨无有余念，<a id="a-PE"></a>但念：<a id="a-PF"></a>‘何时得见昙无竭菩萨，<a id="a-PG"></a>为我说般若波罗蜜，<a id="a-PH"></a>我闻般若波罗蜜断诸有见？<a id="a-PI"></a>’<br>　　“尔时，<a id="a-PJ"></a>萨陀波仑即于住处一切法中，<a id="a-PK"></a>生无决定想，<a id="a-PL"></a>入诸三昧门，<a id="a-PM"></a>所谓诸法性观三昧，<a id="a-PN"></a>诸法不可得三昧，<a id="a-PO"></a>破诸法无明三昧，<a id="a-PP"></a>诸法不异三昧，<a id="a-PQ"></a>诸法不坏三昧，<a id="a-PR"></a>诸法照明三昧，<a id="a-PS"></a>诸法离闇三昧，<a id="a-PT"></a>诸法不相续三昧，<a id="a-PU"></a>诸法性不可得三昧，<a id="a-PV"></a>散华三昧，<a id="a-PW"></a>不受诸身三昧，<a id="a-PX"></a>离幻三昧，<a id="a-PY"></a>如镜像三昧，<a id="a-PZ"></a>一切众生语言三昧，<a id="a-Pa"></a>一切众生欢喜三昧，<a id="a-Pb"></a>随一切善三昧，<a id="a-Pc"></a>种种语言字句庄严三昧，<a id="a-Pd"></a>无畏三昧，<a id="a-Pe"></a>性常默然三昧，<a id="a-Pf"></a>无碍解脱三昧，<a id="a-Pg"></a>离尘垢三昧，<a id="a-Ph"></a>名字语言庄严三昧，<a id="a-Pi"></a>一切见三昧，<a id="a-Pj"></a>一切无碍际三昧，<a id="a-Pk"></a>如虚空三昧，<a id="a-Pl"></a>如金刚三昧，<a id="a-Pm"></a>无负三昧，<a id="a-Pn"></a>得胜三昧，<a id="a-Po"></a>转眼三昧，<a id="a-Pp"></a>毕法性三昧，<a id="a-Pq"></a>得安隐三昧，<a id="a-Pr"></a>师子吼三昧，<a id="a-Ps"></a>胜一切众生三昧，<a id="a-Pt"></a>离垢三昧，<a id="a-Pu"></a>无垢净三昧，<a id="a-Pv"></a>华庄严三昧，<a id="a-Pw"></a>随坚实三昧，<a id="a-Px"></a>出诸法得力无畏三昧，<a id="a-Py"></a>通达诸法三昧，<a id="a-Pz"></a>坏一切法印三昧，<a id="a-Q0"></a>无差别见三昧，<a id="a-Q1"></a>离一切见三昧，<a id="a-Q2"></a>离一切闇三昧，<a id="a-Q3"></a>离一切相三昧，<a id="a-Q4"></a>离一切著三昧，<a id="a-Q5"></a>离一切懈怠三昧，<a id="a-Q6"></a>深法照明三昧，<a id="a-Q7"></a>善高三昧，<a id="a-Q8"></a>不可夺三昧，<a id="a-Q9"></a>破魔三昧，<a id="a-QA"></a>生光明三昧，<a id="a-QB"></a>见诸佛三昧。<br>　　“萨陀波仑菩萨住是诸三昧中，<a id="a-QC"></a>即见十方诸佛为诸菩萨说般若波罗蜜，<a id="a-QD"></a>诸佛各各安慰赞言：<a id="a-QE"></a>‘善哉！<a id="a-QF"></a>善哉！<a id="a-QG"></a>善男子，<a id="a-QH"></a>我等本行菩萨道时求般若波罗蜜，<a id="a-QI"></a>亦如汝今；<a id="a-QJ"></a>得是诸三昧，<a id="a-QK"></a>亦如汝今，<a id="a-QL"></a>得是诸三昧已，<a id="a-QM"></a>了达般若波罗蜜，<a id="a-QN"></a>住阿毗跋致地。<a id="a-QO"></a>我等得是诸三昧故，<a id="a-QP"></a>得阿耨多罗三藐三菩提。<a id="a-QQ"></a>善男子，<a id="a-QR"></a>是为般若波罗蜜，<a id="a-QS"></a>所谓于诸法无所念，<a id="a-QT"></a>我等住于无念法中，<a id="a-QU"></a>得如是金色之身、<a id="a-QV"></a>三十二相、<a id="a-QW"></a>大光明、<a id="a-QX"></a>不可思议智慧、<a id="a-QY"></a>诸佛无上三昧无上智慧，<a id="a-QZ"></a>尽诸功德边，<a id="a-Qa"></a>如是功德诸佛说之犹不能尽，<a id="a-Qb"></a>况声闻、<a id="a-Qc"></a>辟支佛！<a id="a-Qd"></a>是故，<a id="a-Qe"></a>善男子，<a id="a-Qf"></a>汝于是法倍应恭敬爱重生清净心，<a id="a-Qg"></a>得阿耨多罗三藐三菩提不足为难。<a id="a-Qh"></a>汝于善知识，<a id="a-Qi"></a>应深恭敬爱重信乐。<a id="a-Qj"></a>善男子，<a id="a-Qk"></a>若菩萨为善知识所护念者，<a id="a-Ql"></a>疾得阿耨多罗三藐三菩提。<a id="a-Qm"></a>’<br>　　“萨陀波仑菩萨白诸佛言：<a id="a-Qn"></a>‘何等是我善知识？<a id="a-Qo"></a>’<br>　　“诸佛答言：<a id="a-Qp"></a>‘善男子，<a id="a-Qq"></a>昙无竭菩萨世世教诲成就汝于阿耨多罗三藐三菩提，<a id="a-Qr"></a>令汝得学般若波罗蜜方便之力；<a id="a-Qs"></a>昙无竭菩萨是汝善知识，<a id="a-Qt"></a>汝应报恩。<a id="a-Qu"></a>善男子，<a id="a-Qv"></a>汝若于一劫、<a id="a-Qw"></a>若二劫、<a id="a-Qx"></a>三劫，<a id="a-Qy"></a>乃至百劫、<a id="a-Qz"></a>若过百劫顶戴恭敬以一切乐具而供养之，<a id="a-R0"></a>若以三千大千世界妙好色声香味触，<a id="a-R1"></a>尽以供养，<a id="a-R2"></a>亦未能报须臾之恩。<a id="a-R3"></a>何以故？<a id="a-R4"></a>以昙无竭菩萨因缘力故，<a id="a-R5"></a>令汝得如是诸深三昧，<a id="a-R6"></a>及闻般若波罗蜜方便。<a id="a-R7"></a>’诸佛如是教授安慰萨陀波仑菩萨已，<a id="a-R8"></a>忽然不现。<br>　　“萨陀波仑菩萨从三昧起不见诸佛，<a id="a-R9"></a>作是念：<a id="a-RA"></a>‘是诸佛向从何来？<a id="a-RB"></a>今至何所？<a id="a-RC"></a>’不见佛故即大忧愁，<a id="a-RD"></a>作是念：<a id="a-RE"></a>‘昙无竭菩萨已得陀罗尼诸神通力，<a id="a-RF"></a>已曾供养过去诸佛，<a id="a-RG"></a>世世为我善知识，<a id="a-RH"></a>常利益我，<a id="a-RI"></a>我至昙无竭菩萨所，<a id="a-RJ"></a>当问诸佛从何所来？<a id="a-RK"></a>去至何所？<a id="a-RL"></a>’<br>　　“尔时，<a id="a-RM"></a>萨陀波仑菩萨于昙无竭菩萨，<a id="a-RN"></a>益加爱重恭敬信乐，<a id="a-RO"></a>作如是念：<a id="a-RP"></a>‘我今贫穷，<a id="a-RQ"></a>无有华香、<a id="a-RR"></a>璎珞、<a id="a-RS"></a>烧香、<a id="a-RT"></a>涂香、<a id="a-RU"></a>衣服、<a id="a-RV"></a>旛盖、<a id="a-RW"></a>金银、<a id="a-RX"></a>真珠、<a id="a-RY"></a>玻瓈、<a id="a-RZ"></a>珊瑚，<a id="a-Ra"></a>无有如是诸物可以供养昙无竭菩萨。<a id="a-Rb"></a>我今不应空往昙无竭菩萨所，<a id="a-Rc"></a>我若空往心则不安，<a id="a-Rd"></a>当自卖身以求财物，<a id="a-Re"></a>为般若波罗蜜故，<a id="a-Rf"></a>供养昙无竭菩萨。<a id="a-Rg"></a>何以故？<a id="a-Rh"></a>我世世已来丧身无数，<a id="a-Ri"></a>于无始生死中，<a id="a-Rj"></a>为欲因缘故，<a id="a-Rk"></a>在于地狱受无量苦，<a id="a-Rl"></a>未曾为是清净之法。<a id="a-Rm"></a>’<br>　　“是时，<a id="a-Rn"></a>萨陀波仑菩萨中道入一大城至市肆上，<a id="a-Ro"></a>高声唱言：<a id="a-Rp"></a>‘谁欲须人？<a id="a-Rq"></a>谁欲须人？<a id="a-Rr"></a>’<br>　　“尔时，<a id="a-Rs"></a>恶魔作是念：<a id="a-Rt"></a>‘萨陀波仑菩萨为爱法故，<a id="a-Ru"></a>欲自卖身以供养昙无竭菩萨，<a id="a-Rv"></a>为闻般若波罗蜜方便：<a id="a-Rw"></a>“云何菩萨行般若波罗蜜疾得阿耨多罗三藐三菩提？<a id="a-Rx"></a>亦得多闻如大海水，<a id="a-Ry"></a>不为诸魔所坏，<a id="a-Rz"></a>能尽一切诸功德边，<a id="a-S0"></a>于此利益无量众生。<a id="a-S1"></a>”是诸众生出我境界，<a id="a-S2"></a>得阿耨多罗三藐三菩提，<a id="a-S3"></a>我今当往坏其道意。<a id="a-S4"></a>’即时，<a id="a-S5"></a>恶魔隐蔽诸人，<a id="a-S6"></a>乃至不令一人得闻唱声，<a id="a-S7"></a>唯一长者女魔不能蔽。<br>　　“萨陀波仑菩萨卖身不售，<a id="a-S8"></a>在一处立流泪而言：<a id="a-S9"></a>‘我为大罪故，<a id="a-SA"></a>欲自卖身供养昙无竭菩萨为闻般若波罗蜜，<a id="a-SB"></a>而无买者。<a id="a-SC"></a>’<br>　　“尔时，<a id="a-SD"></a>释提桓因作是念：<a id="a-SE"></a>‘我今当试是善男子实以深心为爱法故舍是身不？<a id="a-SF"></a>’即化作婆罗门，<a id="a-SG"></a>在萨陀波仑菩萨边行，<a id="a-SH"></a>问言：<a id="a-SI"></a>‘善男子，<a id="a-SJ"></a>汝今何故忧愁啼哭？<a id="a-SK"></a>’<br>　　“萨陀波仑言：<a id="a-SL"></a>‘我以贫穷无有财宝，<a id="a-SM"></a>欲自卖身供养昙无竭菩萨为闻般若波罗蜜，<a id="a-SN"></a>而无买者。<a id="a-SO"></a>’<br>　　“婆罗门言：<a id="a-SP"></a>‘善男子，<a id="a-SQ"></a>我不须人，<a id="a-SR"></a>今欲大祠，<a id="a-SS"></a>当须人心、<a id="a-ST"></a>人血、<a id="a-SU"></a>人髓，<a id="a-SV"></a>能与我不？<a id="a-SW"></a>’<br>　　“萨陀波仑自念：<a id="a-SX"></a>‘我得大利，<a id="a-SY"></a>定当得闻般若波罗蜜方便，<a id="a-SZ"></a>以婆罗门欲买心血髓故。<a id="a-Sa"></a>’即大欢喜语婆罗门：<a id="a-Sb"></a>‘汝所须者尽当相与。<a id="a-Sc"></a>’<br>　　“婆罗门言：<a id="a-Sd"></a>‘汝须何价？<a id="a-Se"></a>’<br>　　“答言：<a id="a-Sf"></a>‘随汝所与。<a id="a-Sg"></a>’<br>　　“萨陀波仑菩萨即执利刀刺右臂出血，<a id="a-Sh"></a>复割右髀，<a id="a-Si"></a>欲破骨出髓。<br>　　“时，<a id="a-Sj"></a>一长者女在阁上，<a id="a-Sk"></a>遥见萨陀波仑菩萨刺臂出血，<a id="a-Sl"></a>割其右髀，<a id="a-Sm"></a>复欲破骨出髓，<a id="a-Sn"></a>作是念：<a id="a-So"></a>‘此善男子何因缘故困苦其身？<a id="a-Sp"></a>我当往问。<a id="a-Sq"></a>’<br>　　“时，<a id="a-Sr"></a>长者女即便下阁到萨陀波仑菩萨所，<a id="a-Ss"></a>问言：<a id="a-St"></a>‘善男子，<a id="a-Su"></a>何因缘故困苦其身，<a id="a-Sv"></a>用是血髓为？<a id="a-Sw"></a>’<br>　　“萨陀波仑言：<a id="a-Sx"></a>‘卖与婆罗门，<a id="a-Sy"></a>供养般若波罗蜜及昙无竭菩萨。<a id="a-Sz"></a>’<br>　　“长者女言：<a id="a-T0"></a>‘善男子，<a id="a-T1"></a>汝卖血髓供养是人得何等利？<a id="a-T2"></a>’<br>　　“萨陀波仑言：<a id="a-T3"></a>‘是人当为我说般若波罗蜜方便力，<a id="a-T4"></a>我随中学当得阿耨多罗三藐三菩提、<a id="a-T5"></a>金色之身、<a id="a-T6"></a>三十二相、<a id="a-T7"></a>常光、<a id="a-T8"></a>无量光、<a id="a-T9"></a>大慈大悲、<a id="a-TA"></a>大喜大舍、<a id="a-TB"></a>十力、<a id="a-TC"></a>四无所畏、<a id="a-TD"></a>四无碍智、<a id="a-TE"></a>十八不共法、<a id="a-TF"></a>六神通，<a id="a-TG"></a>不可思议清净戒品、<a id="a-TH"></a>定品、<a id="a-TI"></a>智慧品、<a id="a-TJ"></a>解脱品、<a id="a-TK"></a>解脱知见品，<a id="a-TL"></a>得佛无上智慧、<a id="a-TM"></a>无上法宝，<a id="a-TN"></a>分布施与一切众生。<a id="a-TO"></a>’<br>　　“时，<a id="a-TP"></a>长者女语萨陀波仑：<a id="a-TQ"></a>‘汝所说者，<a id="a-TR"></a>甚为希有微妙第一！<a id="a-TS"></a>为一一法，<a id="a-TT"></a>乃可应舍恒河沙身。<a id="a-TU"></a>善男子，<a id="a-TV"></a>汝今所须金银、<a id="a-TW"></a>真珠、<a id="a-TX"></a>琉璃、<a id="a-TY"></a>玻瓈、<a id="a-TZ"></a>琥珀、<a id="a-Ta"></a>珊瑚诸好珍宝，<a id="a-Tb"></a>及华香、<a id="a-Tc"></a>璎珞、<a id="a-Td"></a>旛盖、<a id="a-Te"></a>衣服，<a id="a-Tf"></a>尽当相与供养昙无竭菩萨，<a id="a-Tg"></a>莫自困苦。<a id="a-Th"></a>我今亦欲随汝至昙无竭菩萨所种诸善根，<a id="a-Ti"></a>为得如是清净法故。<a id="a-Tj"></a>’<br>　　“尔时，<a id="a-Tk"></a>释提桓因即复其身，<a id="a-Tl"></a>在萨陀波仑菩萨前立，<a id="a-Tm"></a>作是言：<a id="a-Tn"></a>‘善哉！<a id="a-To"></a>善哉！<a id="a-Tp"></a>善男子，<a id="a-Tq"></a>汝心坚固，<a id="a-Tr"></a>爱法如是，<a id="a-Ts"></a>过去诸佛行菩萨道时，<a id="a-Tt"></a>亦如汝今，<a id="a-Tu"></a>求闻般若波罗蜜方便，<a id="a-Tv"></a>得阿耨多罗三藐三菩提。<a id="a-Tw"></a>善男子，<a id="a-Tx"></a>我实不须人心、<a id="a-Ty"></a>血髓，<a id="a-Tz"></a>故来相试。<a id="a-U0"></a>汝愿何等，<a id="a-U1"></a>当以相与。<a id="a-U2"></a>’<br>　　“萨陀波仑言：<a id="a-U3"></a>‘与我阿耨多罗三藐三菩提。<a id="a-U4"></a>’<br>　　“释提桓因言：<a id="a-U5"></a>‘我无此也，<a id="a-U6"></a>诸佛世尊乃能办之。<a id="a-U7"></a>更求余愿，<a id="a-U8"></a>当以相与。<a id="a-U9"></a>’<br>　　“萨陀波仑言：<a id="a-UA"></a>‘汝于此中若无力者，<a id="a-UB"></a>还使我身平复如故。<a id="a-UC"></a>’<br>　　“萨陀波仑身即平复无有疮瘢。<a id="a-UD"></a>于是，<a id="a-UE"></a>释提桓因忽然不现。<br>　　“时长者女语萨陀波仑菩萨言：<a id="a-UF"></a>‘可至我舍，<a id="a-UG"></a>当白父母求索财宝，<a id="a-UH"></a>为闻法故，<a id="a-UI"></a>供养昙无竭菩萨。<a id="a-UJ"></a>’<br>　　“萨陀波仑菩萨与长者女俱到其舍，<a id="a-UK"></a>长者女入白父母言：<a id="a-UL"></a>‘与我华香、<a id="a-UM"></a>璎珞、<a id="a-UN"></a>种种衣服及诸宝物，<a id="a-UO"></a>愿听我身及所供给五百侍女与萨陀波仑菩萨，<a id="a-UP"></a>共往供养昙无竭菩萨。<a id="a-UQ"></a>昙无竭菩萨当为我等说法，<a id="a-UR"></a>以是法故，<a id="a-US"></a>我等当得诸佛之法。<a id="a-UT"></a>’<br>　　“父母语女：<a id="a-UU"></a>‘萨陀波仑菩萨，<a id="a-UV"></a>今在何处？<a id="a-UW"></a>’<br>　　“女言：<a id="a-UX"></a>‘今在门外，<a id="a-UY"></a>是人发心求阿耨多罗三藐三菩提，<a id="a-UZ"></a>欲度一切众生生死苦恼，<a id="a-Ua"></a>为爱法故欲自卖身而无买者，<a id="a-Ub"></a>忧愁啼哭立在一处，<a id="a-Uc"></a>作是言：<a id="a-Ud"></a>“我欲卖身而无买者。<a id="a-Ue"></a>”时一婆罗门，<a id="a-Uf"></a>作是言：<a id="a-Ug"></a>“汝今何故，<a id="a-Uh"></a>欲自卖身？<a id="a-Ui"></a>”答言：<a id="a-Uj"></a>“我爱法故，<a id="a-Uk"></a>欲供养昙无竭菩萨，<a id="a-Ul"></a>我当从彼得诸佛法。<a id="a-Um"></a>”婆罗门言：<a id="a-Un"></a>“我不须人，<a id="a-Uo"></a>今欲大祠，<a id="a-Up"></a>当须人心、<a id="a-Uq"></a>人血、<a id="a-Ur"></a>人髓。<a id="a-Us"></a>”即时是人心大欢喜，<a id="a-Ut"></a>手执利刀刺臂出血，<a id="a-Uu"></a>复割右髀，<a id="a-Uv"></a>欲破骨出髓。<a id="a-Uw"></a>我在阁上遥见此事，<a id="a-Ux"></a>心自念言：<a id="a-Uy"></a>“是人何故困苦其身？<a id="a-Uz"></a>当往问之。<a id="a-V0"></a>”我即往问，<a id="a-V1"></a>答我言：<a id="a-V2"></a>“我以贫穷无有财宝，<a id="a-V3"></a>欲卖心血髓与婆罗门。<a id="a-V4"></a>”我时问言：<a id="a-V5"></a>“善男子，<a id="a-V6"></a>持是财物欲作何等？<a id="a-V7"></a>”答我言：<a id="a-V8"></a>“为爱法故供养昙无竭菩萨。<a id="a-V9"></a>”我复问言：<a id="a-VA"></a>“善男子，<a id="a-VB"></a>汝于是中得何等利？<a id="a-VC"></a>”答我言：<a id="a-VD"></a>“我于是中当得无量不可思议功德之利。<a id="a-VE"></a>”我闻是无量不可思议诸佛功德，<a id="a-VF"></a>心大欢喜作是念：<a id="a-VG"></a>“是善男子，<a id="a-VH"></a>甚为希有！<a id="a-VI"></a>乃能自受如是苦恼，<a id="a-VJ"></a>为爱法故尚能舍身，<a id="a-VK"></a>我当云何不供养法？<a id="a-VL"></a>我今多有财物，<a id="a-VM"></a>于是事中当发大愿。<a id="a-VN"></a>”我时语言：<a id="a-VO"></a>“善男子，<a id="a-VP"></a>汝莫如是困苦其身，<a id="a-VQ"></a>我当多与财物供养昙无竭菩萨，<a id="a-VR"></a>我亦随汝至昙无竭菩萨所欲自供养，<a id="a-VS"></a>我亦欲得无上佛法。<a id="a-VT"></a>如上所说，<a id="a-VU"></a>父母今当听我，<a id="a-VV"></a>随是善男子及给财物供养昙无竭菩萨。<a id="a-VW"></a>”’<br>　　“父母报言：<a id="a-VX"></a>‘汝所赞者，<a id="a-VY"></a>希有难及！<a id="a-VZ"></a>是人一心念法，<a id="a-Va"></a>一切最胜第一，<a id="a-Vb"></a>必能安乐一切众生。<a id="a-Vc"></a>是人能求难得之事，<a id="a-Vd"></a>我今听汝随去，<a id="a-Ve"></a>我等亦欲见昙无竭菩萨。<a id="a-Vf"></a>’<br>　　“是女为供养昙无竭菩萨故，<a id="a-Vg"></a>白父母言：<a id="a-Vh"></a>‘我不敢断人功德。<a id="a-Vi"></a>’<br>　　“是女即时庄严五百乘车，<a id="a-Vj"></a>敕五百侍女亦皆庄严，<a id="a-Vk"></a>持种种色华、<a id="a-Vl"></a>种种色衣、<a id="a-Vm"></a>种种杂香、<a id="a-Vn"></a>末香、<a id="a-Vo"></a>涂香、<a id="a-Vp"></a>金银、<a id="a-Vq"></a>宝华、<a id="a-Vr"></a>种种杂色妙好璎珞、<a id="a-Vs"></a>诸美饮食，<a id="a-Vt"></a>与萨陀波仑菩萨各载一车，<a id="a-Vu"></a>五百侍女恭敬围绕渐渐东行。<br>　　“遥见众香城，<a id="a-Vv"></a>其城七重，<a id="a-Vw"></a>七宝庄严甚可爱乐，<a id="a-Vx"></a>有七重壍、<a id="a-Vy"></a>七重行树。<a id="a-Vz"></a>其城纵广十二由旬，<a id="a-W0"></a>丰乐安静人民炽盛，<a id="a-W1"></a>五百街巷端严如画，<a id="a-W2"></a>桥津如地宽博清净。<a id="a-W3"></a>见昙无竭菩萨，<a id="a-W4"></a>于城中央法座上坐，<a id="a-W5"></a>无量百千万众围绕说法，<a id="a-W6"></a>心即欢喜譬如比丘得第三禅。<a id="a-W7"></a>见已作是念：<a id="a-W8"></a>‘我等不应载车趣昙无竭菩萨所。<a id="a-W9"></a>’即皆下车步进，<a id="a-WA"></a>萨陀波仑与五百侍女恭敬围绕，<a id="a-WB"></a>各持种种庄严诸物，<a id="a-WC"></a>俱诣昙无竭菩萨所。<br>　　“昙无竭菩萨所有七宝台，<a id="a-WD"></a>牛头栴檀而以校饰，<a id="a-WE"></a>真珠、<a id="a-WF"></a>罗网、<a id="a-WG"></a>宝铃间错，<a id="a-WH"></a>四角各悬明珠以为光明，<a id="a-WI"></a>有四白银香炉，<a id="a-WJ"></a>烧黑沉水，<a id="a-WK"></a>供养般若波罗蜜。<a id="a-WL"></a>其宝台中有七宝大床，<a id="a-WM"></a>床上有四宝函，<a id="a-WN"></a>以真金鍱书般若波罗蜜，<a id="a-WO"></a>置是函中，<a id="a-WP"></a>其台四边垂诸宝旛。<br>　　“尔时，<a id="a-WQ"></a>萨陀波仑菩萨与五百侍女，<a id="a-WR"></a>遥见妙台种种珍宝以为挍饰，<a id="a-WS"></a>又见释提桓因与无量百千诸天以天曼陀罗华、<a id="a-WT"></a>天金银华、<a id="a-WU"></a>天栴檀华以散台上，<a id="a-WV"></a>天于空中作诸伎乐，<a id="a-WW"></a>即问释提桓因：<a id="a-WX"></a>‘憍尸迦，<a id="a-WY"></a>汝以何故与诸天众，<a id="a-WZ"></a>以天曼陀罗华、<a id="a-Wa"></a>天金银华、<a id="a-Wb"></a>天栴檀华散此台上，<a id="a-Wc"></a>于虚空中作诸伎乐？<a id="a-Wd"></a>’<br>　　“释提桓因言：<a id="a-We"></a>‘善男子，<a id="a-Wf"></a>汝不知耶？<a id="a-Wg"></a>有法名摩诃般若波罗蜜，<a id="a-Wh"></a>是诸菩萨母，<a id="a-Wi"></a>菩萨于是中学，<a id="a-Wj"></a>当得尽诸功德一切佛法，<a id="a-Wk"></a>疾得萨婆若。<a id="a-Wl"></a>’<br>　　“萨陀波仑言：<a id="a-Wm"></a>‘憍尸迦，<a id="a-Wn"></a>摩诃般若波罗蜜是诸菩萨母，<a id="a-Wo"></a>为在何处？<a id="a-Wp"></a>我今欲见。<a id="a-Wq"></a>’<br>　　“‘善男子，<a id="a-Wr"></a>在此七宝箧中黄金鍱上，<a id="a-Ws"></a>昙无竭菩萨七处印印之，<a id="a-Wt"></a>我不得示汝。<a id="a-Wu"></a>’<br>　　“尔时，<a id="a-Wv"></a>萨陀波仑菩萨与五百女人，<a id="a-Ww"></a>各持种种华香、<a id="a-Wx"></a>璎珞、<a id="a-Wy"></a>旛盖、<a id="a-Wz"></a>衣服、<a id="a-X0"></a>金银、<a id="a-X1"></a>珍宝，<a id="a-X2"></a>以半供养般若波罗蜜，<a id="a-X3"></a>以半供养昙无竭菩萨。<a id="a-X4"></a>萨陀波仑菩萨以种种华香、<a id="a-X5"></a>璎珞、<a id="a-X6"></a>旛盖、<a id="a-X7"></a>衣服、<a id="a-X8"></a>金银宝花，<a id="a-X9"></a>作诸伎乐，<a id="a-XA"></a>供养般若波罗蜜已，<a id="a-XB"></a>向昙无竭菩萨所，<a id="a-XC"></a>复以种种华香、<a id="a-XD"></a>璎珞、<a id="a-XE"></a>碎末栴檀、<a id="a-XF"></a>金银宝华，<a id="a-XG"></a>供养法故散昙无竭菩萨上，<a id="a-XH"></a>即住虚空合成宝盖，<a id="a-XI"></a>其盖四边垂诸宝幡。<br>　　“萨陀波仑菩萨及五百女人，<a id="a-XJ"></a>见此神力心大欢喜，<a id="a-XK"></a>作是念：<a id="a-XL"></a>‘未曾有也！<a id="a-XM"></a>昙无竭大师神力乃尔，<a id="a-XN"></a>未成佛道，<a id="a-XO"></a>神通之力尚能如是，<a id="a-XP"></a>况得阿耨多罗三藐三菩提！<a id="a-XQ"></a>’时，<a id="a-XR"></a>五百女人敬重昙无竭菩萨，<a id="a-XS"></a>故皆发阿耨多罗三藐三菩提心：<a id="a-XT"></a>‘我等以是善根因缘，<a id="a-XU"></a>于未来世当得作佛。<a id="a-XV"></a>行菩萨道时亦得如是功德，<a id="a-XW"></a>如今昙无竭菩萨。<a id="a-XX"></a>供养、<a id="a-XY"></a>恭敬、<a id="a-XZ"></a>尊重般若波罗蜜，<a id="a-Xa"></a>为人演说，<a id="a-Xb"></a>成就方便力，<a id="a-Xc"></a>亦如昙无竭菩萨。<a id="a-Xd"></a>’萨陀波仑及五百女人头面礼昙无竭菩萨足，<a id="a-Xe"></a>合掌恭敬却住一面。<br>　　“萨陀波仑白昙无竭菩萨言：<a id="a-Xf"></a>‘我本求般若波罗蜜时，<a id="a-Xg"></a>于空林中闻空中声言：<a id="a-Xh"></a>“善男子，<a id="a-Xi"></a>从是东行，<a id="a-Xj"></a>当得闻般若波罗蜜。<a id="a-Xk"></a>”我即东行，<a id="a-Xl"></a>东行不久便作是念：<a id="a-Xm"></a>“我云何不问空中声，<a id="a-Xn"></a>去当远近？<a id="a-Xo"></a>从谁得闻般若波罗蜜？<a id="a-Xp"></a>”忧愁懊恼即住七日，<a id="a-Xq"></a>不念饮食及世俗事，<a id="a-Xr"></a>但念般若波罗蜜，<a id="a-Xs"></a>‘我云何不问空中声？<a id="a-Xt"></a>去当近远？<a id="a-Xu"></a>从谁得闻？<a id="a-Xv"></a>’即时，<a id="a-Xw"></a>佛像现在我前，<a id="a-Xx"></a>作是言：<a id="a-Xy"></a>“善男子，<a id="a-Xz"></a>从是东行五百由旬，<a id="a-Y0"></a>有城名众香城，<a id="a-Y1"></a>中有菩萨名昙无竭，<a id="a-Y2"></a>为诸大众说般若波罗蜜。<a id="a-Y3"></a>汝于是中，<a id="a-Y4"></a>当得闻般若波罗蜜。<a id="a-Y5"></a>”我于是处，<a id="a-Y6"></a>一切法中生无依止想，<a id="a-Y7"></a>亦得无量诸三昧门。<a id="a-Y8"></a>我住是诸三昧，<a id="a-Y9"></a>即见十方诸佛为诸大众说般若波罗蜜，<a id="a-YA"></a>诸佛赞我言：<a id="a-YB"></a>“善哉！<a id="a-YC"></a>善哉！<a id="a-YD"></a>善男子，<a id="a-YE"></a>我等本行菩萨道时亦得是诸三昧，<a id="a-YF"></a>住是诸三昧中，<a id="a-YG"></a>能成就诸佛法。<a id="a-YH"></a>”诸佛安慰示教我已，<a id="a-YI"></a>皆不复现。<a id="a-YJ"></a>我从诸三昧觉已，<a id="a-YK"></a>作是念：<a id="a-YL"></a>“诸佛从何所来？<a id="a-YM"></a>去至何所？<a id="a-YN"></a>”不知诸佛来去因缘故，<a id="a-YO"></a>即作是念：<a id="a-YP"></a>“昙无竭菩萨已曾供养过去诸佛，<a id="a-YQ"></a>深种善根，<a id="a-YR"></a>善学方便，<a id="a-YS"></a>必能为我说诸佛从何所来？<a id="a-YT"></a>去至何所？<a id="a-YU"></a>”惟愿大师，<a id="a-YV"></a>今当为我说，<a id="a-YW"></a>诸佛从何所来？<a id="a-YX"></a>去至何所？<a id="a-YY"></a>令我常得不离见佛。<a id="a-YZ"></a>’</p>
  <p data-pb></p>
  <h2 style="text-align: center;" id="aYa"><a id="aYb">昙无竭品第二十八</a></h2>
  <p id="aYc">“尔时，<a id="a-Yd"></a>昙无竭菩萨语萨陀波仑菩萨言：<a id="a-Ye"></a>‘善男子，<a id="a-Yf"></a>诸佛无所从来，<a id="a-Yg"></a>去无所至。<a id="a-Yh"></a>何以故？<a id="a-Yi"></a>诸法如不动故，<a id="a-Yj"></a>诸法如即是如来。<a id="a-Yk"></a>善男子，<a id="a-Yl"></a>无生无来、<a id="a-Ym"></a>无去无生即是如来；<a id="a-Yn"></a>实际无来无去，<a id="a-Yo"></a>实际即是如来；<a id="a-Yp"></a>空无来无去，<a id="a-Yq"></a>空即是如来；<a id="a-Yr"></a>断无来无去，<a id="a-Ys"></a>断即是如来；<a id="a-Yt"></a>离无来无去，<a id="a-Yu"></a>离即是如来；<a id="a-Yv"></a>灭无来无去，<a id="a-Yw"></a>灭即是如来；<a id="a-Yx"></a>虚空性无来无去，<a id="a-Yy"></a>虚空性即是如来。<a id="a-Yz"></a>善男子，<a id="a-Z0"></a>离是诸法无有如来，<a id="a-Z1"></a>是诸法如、<a id="a-Z2"></a>诸如来如，<a id="a-Z3"></a>皆是一如无二无别。<a id="a-Z4"></a>善男子，<a id="a-Z5"></a>是如唯一，<a id="a-Z6"></a>无二无三，<a id="a-Z7"></a>离诸数无所有。<a id="a-Z8"></a>善男子，<a id="a-Z9"></a>譬如春末后月，<a id="a-ZA"></a>日中热时见野马动，<a id="a-ZB"></a>愚夫逐之谓当得水。<a id="a-ZC"></a>善男子，<a id="a-ZD"></a>于意云何？<a id="a-ZE"></a>是水从何所来？<a id="a-ZF"></a>为从东海来？<a id="a-ZG"></a>南西北海来？<a id="a-ZH"></a>’<br>　　“萨陀波仑白大师言：<a id="a-ZI"></a>‘炎中尚无有水，<a id="a-ZJ"></a>况有来处、<a id="a-ZK"></a>去处！<a id="a-ZL"></a>但是愚人无有智故，<a id="a-ZM"></a>于无水中而生水想，<a id="a-ZN"></a>实无有水。<a id="a-ZO"></a>’<br>　　“‘善男子，<a id="a-ZP"></a>若有人以如来身、<a id="a-ZQ"></a>色、<a id="a-ZR"></a>音声而生贪著，<a id="a-ZS"></a>如是人等分别诸佛有去来相，<a id="a-ZT"></a>当知是等愚痴无智，<a id="a-ZU"></a>如无水中而生水想。<a id="a-ZV"></a>何以故？<a id="a-ZW"></a>诸佛如来不应以色身见，<a id="a-ZX"></a>诸佛如来皆是法身故。<a id="a-ZY"></a>善男子，<a id="a-ZZ"></a>诸法实相无来无去，<a id="a-Za"></a>诸佛如来亦复如是。<a id="a-Zb"></a>善男子，<a id="a-Zc"></a>譬如幻师幻作象兵、<a id="a-Zd"></a>马兵、<a id="a-Ze"></a>车兵、<a id="a-Zf"></a>步兵无来无去，<a id="a-Zg"></a>当知诸佛无来无去亦复如是。<a id="a-Zh"></a>善男子，<a id="a-Zi"></a>如人梦中见有如来，<a id="a-Zj"></a>若一、<a id="a-Zk"></a>若二、<a id="a-Zl"></a>若十、<a id="a-Zm"></a>若二十、<a id="a-Zn"></a>若五十、<a id="a-Zo"></a>若百、<a id="a-Zp"></a>若过百数，<a id="a-Zq"></a>觉已乃至不见有一如来。<a id="a-Zr"></a>善男子，<a id="a-Zs"></a>于意云何？<a id="a-Zt"></a>是诸如来从何所来？<a id="a-Zu"></a>去至何所？<a id="a-Zv"></a>’<br>　　“萨陀波仑白大师言：<a id="a-Zw"></a>‘梦无定法，<a id="a-Zx"></a>皆是虚妄。<a id="a-Zy"></a>’<br>　　“‘善男子，<a id="a-Zz"></a>如来说一切法虚妄如梦。<a id="a-a0"></a>若人不知诸法虚妄如梦，<a id="a-a1"></a>是人但以色身、<a id="a-a2"></a>名字、<a id="a-a3"></a>语言、<a id="a-a4"></a>章句而生贪著，<a id="a-a5"></a>如是人等分别诸佛而有来去，<a id="a-a6"></a>不知诸法相故。<a id="a-a7"></a>若人于佛分别来去，<a id="a-a8"></a>当知是人凡夫无智，<a id="a-a9"></a>数受生死往来六道，<a id="a-aA"></a>离般若波罗蜜，<a id="a-aB"></a>离于佛法。<a id="a-aC"></a>善男子，<a id="a-aD"></a>若能如实知佛所说一切诸法虚妄如梦，<a id="a-aE"></a>是人于法则不分别若来若去、<a id="a-aF"></a>若生若灭。<a id="a-aG"></a>若不分别，<a id="a-aH"></a>是人则以诸法实相而观如来。<a id="a-aI"></a>若以法相知如来者，<a id="a-aJ"></a>是人则不分别如来若来若去。<a id="a-aK"></a>若能如是知诸法相，<a id="a-aL"></a>是人则行般若波罗蜜，<a id="a-aM"></a>近阿耨多罗三藐三菩提，<a id="a-aN"></a>是名真佛弟子，<a id="a-aO"></a>不虚受人信施，<a id="a-aP"></a>是为世界福田。<a id="a-aQ"></a>善男子，<a id="a-aR"></a>譬如海中种种珍宝，<a id="a-aS"></a>不从东方来、<a id="a-aT"></a>南西北方、<a id="a-aU"></a>四维、<a id="a-aV"></a>上下来，<a id="a-aW"></a>众生福业因缘海生此宝，<a id="a-aX"></a>非无因而有；<a id="a-aY"></a>诸宝灭时亦不至十方，<a id="a-aZ"></a>以众缘合则有，<a id="a-aa"></a>众缘灭则无。<a id="a-ab"></a>善男子，<a id="a-ac"></a>诸如来身亦复如是，<a id="a-ad"></a>无有定法，<a id="a-ae"></a>不从十方来，<a id="a-af"></a>亦不无因而有，<a id="a-ag"></a>但以本行业果报生，<a id="a-ah"></a>众缘合则有，<a id="a-ai"></a>众缘灭则无。<a id="a-aj"></a>善男子，<a id="a-ak"></a>譬如箜篌音声，<a id="a-al"></a>无所从来，<a id="a-am"></a>去无所至，<a id="a-an"></a>属众因缘，<a id="a-ao"></a>有弦，<a id="a-ap"></a>有槽，<a id="a-aq"></a>有棍，<a id="a-ar"></a>有人以手鼓之，<a id="a-as"></a>众缘合则有声，<a id="a-at"></a>是声不从弦出、<a id="a-au"></a>槽出、<a id="a-av"></a>棍出、<a id="a-aw"></a>手出，<a id="a-ax"></a>众缘合则有声，<a id="a-ay"></a>而无所从来，<a id="a-az"></a>众缘散则灭而无所至。<a id="a-b0"></a>善男子，<a id="a-b1"></a>诸如来身亦复如是，<a id="a-b2"></a>属众因缘，<a id="a-b3"></a>无量福德之所成就，<a id="a-b4"></a>不从一因缘、<a id="a-b5"></a>一福德而生，<a id="a-b6"></a>亦不无因无缘而有，<a id="a-b7"></a>以众缘合则有，<a id="a-b8"></a>而无所从来，<a id="a-b9"></a>众缘散则灭，<a id="a-bA"></a>而去无所至。<a id="a-bB"></a>善男子，<a id="a-bC"></a>应当如是观诸如来来去之相，<a id="a-bD"></a>亦应如是观诸法相。<a id="a-bE"></a>善男子，<a id="a-bF"></a>汝若能如是观诸如来及一切法无来无去、<a id="a-bG"></a>无生无灭，<a id="a-bH"></a>必至阿耨多罗三藐三菩提，<a id="a-bI"></a>亦得了达般若波罗蜜方便。<a id="a-bJ"></a>’<br>　　“说是如来无来无去法时，<a id="a-bK"></a>三千大千世界地大震动，<a id="a-bL"></a>诸天宫殿亦皆震动，<a id="a-bM"></a>诸魔宫殿皆不复现，<a id="a-bN"></a>三千大千世界草木华树，<a id="a-bO"></a>悉皆倾向昙无竭菩萨摩诃萨，<a id="a-bP"></a>诸树皆出非时妙华。<br>　　“释提桓因及四天王，<a id="a-bQ"></a>于虚空中雨天名华、<a id="a-bR"></a>天末栴檀，<a id="a-bS"></a>散昙无竭菩萨上，<a id="a-bT"></a>语萨陀波仑菩萨言：<a id="a-bU"></a>‘因仁者故，<a id="a-bV"></a>我等今日闻第一义，<a id="a-bW"></a>一切世界所难值遇，<a id="a-bX"></a>贪身见者所不能及。<a id="a-bY"></a>’<br>　　“尔时，<a id="a-bZ"></a>萨陀波仑菩萨白昙无竭菩萨：<a id="a-ba"></a>‘何因缘故地大震动？<a id="a-bb"></a>’<br>　　“昙无竭言：<a id="a-bc"></a>‘以汝向问是诸如来无来无去，<a id="a-bd"></a>我答汝时，<a id="a-be"></a>有八千人得无生法忍，<a id="a-bf"></a>八十那由他众生发阿耨多罗三藐三菩提心，<a id="a-bg"></a>八万四千众生远尘离垢，<a id="a-bh"></a>于诸法中得法眼净。<a id="a-bi"></a>’<br>　　“萨陀波仑菩萨心即欢喜，<a id="a-bj"></a>作是念：<a id="a-bk"></a>‘我今则为大得善利，<a id="a-bl"></a>闻般若波罗蜜中无来无去，<a id="a-bm"></a>利益如是无量众生，<a id="a-bn"></a>我之善根已为具足，<a id="a-bo"></a>于阿耨多罗三藐三菩提，<a id="a-bp"></a>心无疑悔，<a id="a-bq"></a>必当作佛。<a id="a-br"></a>’萨陀波仑闻法生欢喜因缘，<a id="a-bs"></a>即升虚空高七多罗树，<a id="a-bt"></a>作是念：<a id="a-bu"></a>‘我今当以何物供养昙无竭菩萨？<a id="a-bv"></a>’<br>　　“释提桓因知萨陀波仑心所念，<a id="a-bw"></a>即以天曼陀罗华与萨陀波仑，<a id="a-bx"></a>作是言：<a id="a-by"></a>‘汝以是华供养昙无竭菩萨。<a id="a-bz"></a>善男子，<a id="a-c0"></a>我等应助成汝，<a id="a-c1"></a>以汝因缘故利益无量众生。<a id="a-c2"></a>善男子，<a id="a-c3"></a>如是之人甚为难值，<a id="a-c4"></a>能为一切众生故，<a id="a-c5"></a>于无量阿僧只劫往来生死。<a id="a-c6"></a>’<br>　　“尔时，<a id="a-c7"></a>萨陀波仑菩萨受释提桓因曼陀罗华，<a id="a-c8"></a>散昙无竭菩萨上，<a id="a-c9"></a>从虚空下头面作礼，<a id="a-cA"></a>白大师言：<a id="a-cB"></a>‘我从今日以身供给奉上大师。<a id="a-cC"></a>’作是语已，<a id="a-cD"></a>合掌一面立。<br>　　“尔时，<a id="a-cE"></a>长者女及五百侍女，<a id="a-cF"></a>白萨陀波仑菩萨言：<a id="a-cG"></a>‘我等今者以身奉上，<a id="a-cH"></a>持是善根因缘，<a id="a-cI"></a>当得如是善法，<a id="a-cJ"></a>世世常共供养诸佛，<a id="a-cK"></a>常相亲近。<a id="a-cL"></a>’<br>　　“萨陀波仑菩萨报诸女言：<a id="a-cM"></a>‘汝若以身与我，<a id="a-cN"></a>诚心随我行者，<a id="a-cO"></a>我当受汝。<a id="a-cP"></a>’<br>　　“诸女白言：<a id="a-cQ"></a>‘我等诚心以身奉上，<a id="a-cR"></a>当随所行。<a id="a-cS"></a>’<br>　　“尔时，<a id="a-cT"></a>萨陀波仑菩萨与五百女人并诸宝物庄严之具及五百乘车，<a id="a-cU"></a>奉上昙无竭菩萨，<a id="a-cV"></a>白言大师：<a id="a-cW"></a>‘以是五百女人奉给大师，<a id="a-cX"></a>五百乘车随意所用。<a id="a-cY"></a>’<br>　　“尔时，<a id="a-cZ"></a>释提桓因赞萨陀波仑菩萨言：<a id="a-ca"></a>‘善哉！<a id="a-cb"></a>善哉！<a id="a-cc"></a>菩萨摩诃萨应如是学一切舍法。<a id="a-cd"></a>菩萨有是一切舍者，<a id="a-ce"></a>则能疾得阿耨多罗三藐三菩提。<a id="a-cf"></a>诸菩萨为闻般若波罗蜜及方便故，<a id="a-cg"></a>应如汝今供养于师，<a id="a-ch"></a>过去诸佛本行菩萨道时，<a id="a-ci"></a>亦皆如汝住是舍中，<a id="a-cj"></a>为般若波罗蜜供养于师，<a id="a-ck"></a>为闻般若波罗蜜及方便故，<a id="a-cl"></a>得阿耨多罗三藐三菩提。<a id="a-cm"></a>’<br>　　“尔时，<a id="a-cn"></a>昙无竭菩萨欲令萨陀波仑菩萨善根具足故，<a id="a-co"></a>受五百女人及五百乘车，<a id="a-cp"></a>受已还与萨陀波仑，<a id="a-cq"></a>从坐而起还入宫中。<a id="a-cr"></a>是时日没，<a id="a-cs"></a>萨陀波仑菩萨作是念：<a id="a-ct"></a>‘我为法不应坐卧，<a id="a-cu"></a>当以二事若行若立，<a id="a-cv"></a>以待法师出宫说法。<a id="a-cw"></a>’<br>　　“尔时，<a id="a-cx"></a>昙无竭菩萨七岁常入菩萨无量三昧、<a id="a-cy"></a>无量般若波罗蜜及方便观。<a id="a-cz"></a>萨陀波仑菩萨满七岁中，<a id="a-d0"></a>若行若立，<a id="a-d1"></a>离于睡眠，<a id="a-d2"></a>不念于欲，<a id="a-d3"></a>不念美味，<a id="a-d4"></a>但念：<a id="a-d5"></a>‘昙无竭菩萨何时当从禅起？<a id="a-d6"></a>我当为敷法座，<a id="a-d7"></a>昙无竭菩萨当坐说法。<a id="a-d8"></a>我当扫洒，<a id="a-d9"></a>令地清净，<a id="a-dA"></a>布种种华，<a id="a-dB"></a>昙无竭菩萨当说般若波罗蜜及方便时。<a id="a-dC"></a>’长者女及五百女人亦皆七岁随萨陀波仑菩萨所行之事。<br>　　“尔时，<a id="a-dD"></a>萨陀波仑菩萨闻空中声言：<a id="a-dE"></a>‘善男子，<a id="a-dF"></a>昙无竭菩萨却后七日从三昧起，<a id="a-dG"></a>当于城中法座上说法。<a id="a-dH"></a>’萨陀波仑菩萨闻空中声，<a id="a-dI"></a>心大欢喜，<a id="a-dJ"></a>与五百女人欲为昙无竭菩萨敷大法座。<a id="a-dK"></a>是时诸女各脱上衣，<a id="a-dL"></a>以为法座，<a id="a-dM"></a>作是念：<a id="a-dN"></a>‘昙无竭菩萨当坐此座说般若波罗蜜及方便。<a id="a-dO"></a>’<br>　　“萨陀波仑菩萨欲洒法座处地，<a id="a-dP"></a>求水不得，<a id="a-dQ"></a>恶魔隐蔽令水不现，<a id="a-dR"></a>作是念：<a id="a-dS"></a>‘萨陀波仑求水不得，<a id="a-dT"></a>或当忧悔，<a id="a-dU"></a>心动变异，<a id="a-dV"></a>善根不增，<a id="a-dW"></a>智慧不照。<a id="a-dX"></a>’<br>　　“萨陀波仑求水不得，<a id="a-dY"></a>即作是念：<a id="a-dZ"></a>‘我当刺身出血以用洒地。<a id="a-da"></a>何以故？<a id="a-db"></a>此中尘土坌于大师。<a id="a-dc"></a>我今何用此身，<a id="a-dd"></a>此身不久必当坏败，<a id="a-de"></a>我宁为法以灭于身终不空死。<a id="a-df"></a>又我常以五欲因缘，<a id="a-dg"></a>丧无数身往来生死，<a id="a-dh"></a>未曾得为如是法也。<a id="a-di"></a>’<br>　　“萨陀波仑即以利刀，<a id="a-dj"></a>周遍刺身以血洒地。<a id="a-dk"></a>五百女人亦敩萨陀波仑菩萨，<a id="a-dl"></a>各各刺身以血洒地。<a id="a-dm"></a>萨陀波仑菩萨及五百女人，<a id="a-dn"></a>乃至一念无有异心，<a id="a-do"></a>魔不能坏障其善根。<br>　　“尔时，<a id="a-dp"></a>释提桓因作是念：<a id="a-dq"></a>‘未曾有也！<a id="a-dr"></a>萨陀波仑菩萨爱法坚固，<a id="a-ds"></a>发大庄严不惜身命，<a id="a-dt"></a>深心趣于阿耨多罗三藐三菩提，<a id="a-du"></a>当得阿耨多罗三藐三菩提，<a id="a-dv"></a>度脱无量众生生死苦恼。<a id="a-dw"></a>’<br>　　“即时，<a id="a-dx"></a>释提桓因变洒地血为天赤栴檀水，<a id="a-dy"></a>法座四边面百由旬天栴檀气流布遍满，<a id="a-dz"></a>释提桓因赞言：<a id="a-e0"></a>‘善哉！<a id="a-e1"></a>善哉！<a id="a-e2"></a>善男子，<a id="a-e3"></a>汝精进力不可思议，<a id="a-e4"></a>爱法求法最为无上。<a id="a-e5"></a>善男子，<a id="a-e6"></a>过去诸佛亦皆如是，<a id="a-e7"></a>深心精进爱法求法，<a id="a-e8"></a>以此修集阿耨多罗三藐三菩提。<a id="a-e9"></a>’<br>　　“尔时，<a id="a-eA"></a>萨陀波仑作是念：<a id="a-eB"></a>‘我为昙无竭菩萨，<a id="a-eC"></a>已敷法座扫洒清净，<a id="a-eD"></a>当于何所得好名华庄严此地，<a id="a-eE"></a>昙无竭菩萨在座说法当以供养？<a id="a-eF"></a>’<br>　　“释提桓因知萨陀波仑心所念，<a id="a-eG"></a>即以三千硕天曼陀罗华与萨陀波仑菩萨，<a id="a-eH"></a>作是言：<a id="a-eI"></a>‘善男子，<a id="a-eJ"></a>取是曼陀罗华庄严此地，<a id="a-eK"></a>供养昙无竭菩萨。<a id="a-eL"></a>’<br>　　“萨陀波仑菩萨受此华已，<a id="a-eM"></a>以半散地，<a id="a-eN"></a>以半供养昙无竭菩萨。<br>　　“尔时，<a id="a-eO"></a>昙无竭菩萨过七日已从三昧起，<a id="a-eP"></a>与无量百千万众恭敬围绕趣法座所，<a id="a-eQ"></a>坐法座上说般若波罗蜜。<a id="a-eR"></a>萨陀波仑见昙无竭菩萨心大喜乐，<a id="a-eS"></a>譬如比丘入第三禅。<br>　　“尔时，<a id="a-eT"></a>萨陀波仑及五百女人散华供养，<a id="a-eU"></a>头面礼足却坐一面。<a id="a-eV"></a>昙无竭菩萨因萨陀波仑，<a id="a-eW"></a>为大众说言：<a id="a-eX"></a>‘诸法等故，<a id="a-eY"></a>般若波罗蜜亦等。<a id="a-eZ"></a>诸法离故，<a id="a-ea"></a>般若波罗蜜亦离。<a id="a-eb"></a>诸法不动故，<a id="a-ec"></a>般若波罗蜜亦不动。<a id="a-ed"></a>诸法无念故，<a id="a-ee"></a>般若波罗蜜亦无念。<a id="a-ef"></a>诸法无畏故，<a id="a-eg"></a>般若波罗蜜亦无畏。<a id="a-eh"></a>诸法一味故，<a id="a-ei"></a>般若波罗蜜亦一味。<a id="a-ej"></a>诸法无边故，<a id="a-ek"></a>般若波罗蜜亦无边。<a id="a-el"></a>诸法无生故，<a id="a-em"></a>般若波罗蜜亦无生。<a id="a-en"></a>诸法无灭故，<a id="a-eo"></a>般若波罗蜜亦无灭。<a id="a-ep"></a>如虚空无边，<a id="a-eq"></a>般若波罗蜜亦无边。<a id="a-er"></a>如大海无边，<a id="a-es"></a>般若波罗蜜亦无边。<a id="a-et"></a>如须弥山庄严，<a id="a-eu"></a>般若波罗蜜亦庄严。<a id="a-ev"></a>如虚空无分别，<a id="a-ew"></a>般若波罗蜜亦无分别。<a id="a-ex"></a>色无边故，<a id="a-ey"></a>般若波罗蜜亦无边。<a id="a-ez"></a>受、<a id="a-f0"></a>想、<a id="a-f1"></a>行、<a id="a-f2"></a>识无边故，<a id="a-f3"></a>般若波罗蜜无边。<a id="a-f4"></a>地种无边故，<a id="a-f5"></a>般若波罗蜜无边。<a id="a-f6"></a>水种、<a id="a-f7"></a>火种、<a id="a-f8"></a>风种、<a id="a-f9"></a>空种无边故，<a id="a-fA"></a>般若波罗蜜无边。<a id="a-fB"></a>如金刚等故，<a id="a-fC"></a>般若波罗蜜亦等。<a id="a-fD"></a>诸法无坏故，<a id="a-fE"></a>般若波罗蜜无坏。<a id="a-fF"></a>诸法性不可得故，<a id="a-fG"></a>般若波罗蜜性不可得。<a id="a-fH"></a>诸法无等故，<a id="a-fI"></a>般若波罗蜜无等。<a id="a-fJ"></a>诸法无所作故，<a id="a-fK"></a>般若波罗蜜无所作。<a id="a-fL"></a>诸法不可思议故，<a id="a-fM"></a>般若波罗蜜不可思议。<a id="a-fN"></a>’<br>　　“是时，<a id="a-fO"></a>萨陀波仑菩萨即于座所，<a id="a-fP"></a>得诸法等三昧，<a id="a-fQ"></a>诸法离三昧，<a id="a-fR"></a>诸法不动三昧，<a id="a-fS"></a>诸法无念三昧，<a id="a-fT"></a>诸法无畏三昧，<a id="a-fU"></a>诸法一味三昧，<a id="a-fV"></a>诸法无边三昧，<a id="a-fW"></a>诸法无生三昧，<a id="a-fX"></a>诸法无灭三昧，<a id="a-fY"></a>虚空无边三昧，<a id="a-fZ"></a>大海无边三昧，<a id="a-fa"></a>须弥山庄严三昧，<a id="a-fb"></a>如虚空无分别三昧，<a id="a-fc"></a>色无边三昧，<a id="a-fd"></a>受、<a id="a-fe"></a>想、<a id="a-ff"></a>行、<a id="a-fg"></a>识无边三昧，<a id="a-fh"></a>地种无边三昧，<a id="a-fi"></a>水种、<a id="a-fj"></a>火种、<a id="a-fk"></a>风种、<a id="a-fl"></a>空种无边三昧，<a id="a-fm"></a>如金刚等三昧，<a id="a-fn"></a>诸法不坏三昧，<a id="a-fo"></a>诸法性不可得三昧，<a id="a-fp"></a>诸法无等三昧，<a id="a-fq"></a>诸法无所作三昧，<a id="a-fr"></a>诸法不可思议三昧，<a id="a-fs"></a>得如是等六百万三昧门。<a id="a-ft"></a>”</p>
  <p data-pb></p>
  <h2 style="text-align: center;" id="afu"><a id="afv">嘱累品第二十九</a></h2>
  <p id="afw">尔时，<a id="a-fx"></a>佛告须菩提：<a id="a-fy"></a>“萨陀波仑菩萨得六百万三昧门已，<a id="a-fz"></a>即见十方如恒河沙等世界诸佛，<a id="a-g0"></a>与大比丘众恭敬围绕，<a id="a-g1"></a>皆以是文字、<a id="a-g2"></a>章句、<a id="a-g3"></a>相貌说般若波罗蜜，<a id="a-g4"></a>如我今于此三千大千世界，<a id="a-g5"></a>与诸大众恭敬围绕，<a id="a-g6"></a>以是文字、<a id="a-g7"></a>章句、<a id="a-g8"></a>相貌说般若波罗蜜。<a id="a-g9"></a>萨陀波仑从是已后，<a id="a-gA"></a>多闻智慧不可思议，<a id="a-gB"></a>如大海水，<a id="a-gC"></a>世世所生不离诸佛，<a id="a-gD"></a>现在诸佛常生其所，<a id="a-gE"></a>一切众难皆悉得断。<br>　　“须菩提，<a id="a-gF"></a>当知是般若波罗蜜因缘，<a id="a-gG"></a>能具足菩萨道。<a id="a-gH"></a>是故诸菩萨若欲得一切智慧，<a id="a-gI"></a>应当信受般若波罗蜜，<a id="a-gJ"></a>读诵正忆念，<a id="a-gK"></a>如说修行，<a id="a-gL"></a>广为人说，<a id="a-gM"></a>亦当了了书写经卷，<a id="a-gN"></a>供养恭敬、<a id="a-gO"></a>尊重赞叹，<a id="a-gP"></a>华香、<a id="a-gQ"></a>璎珞、<a id="a-gR"></a>末香、<a id="a-gS"></a>涂香、<a id="a-gT"></a>旛盖、<a id="a-gU"></a>伎乐等，<a id="a-gV"></a>则是我教。<a id="a-gW"></a>”</p>
  <p id="agX">尔时，<a id="a-gY"></a>佛告阿难：<a id="a-gZ"></a>“于意云何？<a id="a-ga"></a>佛是汝大师不？<a id="a-gb"></a>”<br>　　“世尊，<a id="a-gc"></a>佛是我大师，<a id="a-gd"></a>如来是我大师。<a id="a-ge"></a>”<br>　　佛告阿难：<a id="a-gf"></a>“我是汝大师，<a id="a-gg"></a>汝是我弟子。<a id="a-gh"></a>汝以身口意业，<a id="a-gi"></a>于今现在供养、<a id="a-gj"></a>恭敬、<a id="a-gk"></a>尊重于我。<a id="a-gl"></a>我灭度后，<a id="a-gm"></a>汝当以是供养、<a id="a-gn"></a>恭敬、<a id="a-go"></a>尊重般若波罗蜜，<a id="a-gp"></a>第二、<a id="a-gq"></a>第三亦如是说。<a id="a-gr"></a>我以般若波罗蜜嘱累于汝，<a id="a-gs"></a>慎莫忘失，<a id="a-gt"></a>莫作最后断种人也。<a id="a-gu"></a>阿难，<a id="a-gv"></a>随尔所时般若波罗蜜在世，<a id="a-gw"></a>当知尔所时有佛在世说法。<a id="a-gx"></a>阿难，<a id="a-gy"></a>若有书写般若波罗蜜，<a id="a-gz"></a>受持读诵，<a id="a-h0"></a>正忆念，<a id="a-h1"></a>如所说行，<a id="a-h2"></a>广为人说，<a id="a-h3"></a>供养恭敬、<a id="a-h4"></a>尊重赞叹、<a id="a-h5"></a>华香乃至伎乐，<a id="a-h6"></a>当知是人不离见佛，<a id="a-h7"></a>不离闻法，<a id="a-h8"></a>常亲近佛。<a id="a-h9"></a>”<br>　　佛说般若波罗蜜已，<a id="a-hA"></a>弥勒等诸菩萨摩诃萨，<a id="a-hB"></a>舍利弗、<a id="a-hC"></a>须菩提、<a id="a-hD"></a>目揵连、<a id="a-hE"></a>摩诃迦叶等诸声闻众，<a id="a-hF"></a>一切世间天、<a id="a-hG"></a>人、<a id="a-hH"></a>阿修罗等，<a id="a-hI"></a>闻佛所说，<a id="a-hJ"></a>欢喜信受。</p>
 </body>
</html>