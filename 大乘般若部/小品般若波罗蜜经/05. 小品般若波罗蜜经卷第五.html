<!DOCTYPE html>
<html>
<head>
  <meta charset="utf-8"/>
  <meta name="author" content="鸠摩罗什/姚秦"/>
  <meta name="library" content="龙藏"/>
  <meta name="catalog" content="龙藏/大乘般若部"/>
  <title>小品般若波罗蜜经卷第五</title>
</head>
<body>
  <h1 class="head">小品般若波罗蜜经卷第五</h1>
  <h2>小如品第十二</h2>
  <p>佛告须菩提：“般若波罗蜜，多有如是诸留难事。”</p>
  <p>须菩提白佛言：“如是，如是，世尊，般若波罗蜜多有留难。譬如世间大珍宝多有怨贼，般若波罗蜜亦如是。若人不受持读诵修习般若波罗蜜，当知是人新发道意，少智少信，不乐大法，为魔所摄。”</p>
  <p>“如是，如是，须菩提，若人不受持读诵修习般若波罗蜜，当知是人新发道意，少智少信，不乐大法，为魔所摄。须菩提，般若波罗蜜，虽多有如是魔事及诸留难，若善男子、善女人有能受持书读诵说，当知是等皆是佛力。何以故？恶魔虽复勤作方便欲灭般若波罗蜜，诸佛亦复勤作方便而守护之。</p>
  <p>“须菩提，譬如母人多有诸子，若十、若百乃至十万，其母有疾，诸子各各勤求救疗，皆作是愿：‘我等云何令母久寿，身体安隐，无诸苦患、风雨寒热、蚊虻毒螫，当以诸药因缘令母安隐。何以故？生育我等，赐与寿命，示悟世间，其恩甚重。’须菩提，今十方现在诸佛，常念般若波罗蜜，皆作是言：‘般若波罗蜜能生诸佛，能示萨婆若。何以故？诸佛萨婆若，皆从般若波罗蜜生故。’须菩提，所有诸佛若已得阿耨多罗三藐三菩提，若今得，若当得，皆因般若波罗蜜。须菩提，如是般若波罗蜜，示十方诸佛萨婆若，亦示世间。”</p>
  <p>须菩提白佛言：“世尊，如佛所说般若波罗蜜，示诸佛世间。世尊，云何为世间？”</p>
  <p>佛言：“五阴是世间。”</p>
  <p>“世尊，云何般若波罗蜜示五阴？”</p>
  <p>佛言：“般若波罗蜜示五阴，不坏相。何以故？须菩提，空是不坏相，无相无作是不坏相，般若波罗蜜如是示世间。</p>
  <p>“复次，须菩提，佛随无量无边众生性故，如实知其心，如是，须菩提，般若波罗蜜示诸佛世间。</p>
  <p>“复次，须菩提，众生乱心、摄心，是乱心、摄心，佛如实知。须菩提，云何如来知诸众生乱心、摄心？以法相故知。须菩提，以法相故知心非乱，如是知乱心。云何如来知摄心？须菩提，如来知心尽相，如实知尽相，如是知摄心。</p>
  <p>“复次，须菩提，众生染心如来如实知染心，恚心、痴心如实知恚心、痴心。云何如来如实知染心？如实知恚心？如实知痴心？须菩提，染心如实相即非染心，恚心、痴心如实相即非恚心、痴心。如是，须菩提，诸佛从般若波罗蜜生萨婆若智。云何如来离染心如实知离染心？离恚心如实知离恚心？离痴心如实知离痴心？须菩提，离染心中无离染心相，离恚心中无离恚心相，离痴心中无离痴心相。如是，须菩提，般若波罗蜜示诸佛世间。</p>
  <p>“复次，须菩提，如来因般若波罗蜜，众生广心如实知广心，云何如来众生广心如实知广心？须菩提，是众生心不增不广，不离离相故。如是，须菩提，如来因般若波罗蜜，众生广心如实知广心。</p>
  <p>“复次，须菩提，如来因般若波罗蜜，众生大心如实知大心，云何如来众生大心如实知大心？须菩提，如来知是心无来、无去、无住。如是，须菩提，如来因般若波罗蜜，众生大心如实知大心。</p>
  <p>“复次，须菩提，如来因般若波罗蜜，众生无量心如实知无量心。云何如来众生无量心如实知无量心？须菩提，如来知是心不住，住于寂灭无所依止，如虚空无量知心相亦尔。如是，须菩提，如来因般若波罗蜜，众生无量心如实知无量心。</p>
  <p>“复次，须菩提，如来因般若波罗蜜，众生不可见心如实知不可见心。云何如来众生不可见心如实知不可见心？如来以无相义故，如实知不可见心。如是，须菩提，如来因般若波罗蜜，众生不可见心如实知不可见心。</p>
  <p>“复次，须菩提，如来因般若波罗蜜，众生不现心如实知不现心。云何如来众生不现心如实知不现心？是心五眼所不见，如是，须菩提，如来因般若波罗蜜，众生不现心如实知不现心。</p>
  <p>“复次，须菩提，如来因般若波罗蜜，知众生诸出没。云何如来知众生诸出没？众生所起出没，皆依色生，依受、想、行、识生。何等是诸出没？所谓我及世间常，是见依色，依受、想、行、识；我及世间无常，常无常，非常非无常，是见依色，依受、想、行、识。世间有边，是见依色，依受、想、行、识；世间无边，有边无边，非有边非无边，是见依色，依受、想、行、识。死后如去，是见依色，依受、想、行、识；死后不如去，死后如去不如去，死后非如去非不如去，是见依色，依受、想、行、识。身即是神，是见依色，依受、想、行、识；身异神异，是见依色，依受、想、行、识。如是，须菩提，如来因般若波罗蜜，知众生诸出没。</p>
  <p>“复次，须菩提，如来因般若波罗蜜，知色相。云何知色相？知如如。须菩提，如来知受、想、行、识相。云何知识相？知如如。须菩提，五阴如即是如来所说出没，如五阴如即是世间如，五阴如即是一切法如，一切法如即是须陀洹果如、斯陀含果、阿那含果、阿罗汉果、辟支佛道如，辟支佛道如即是如来如，是诸如皆是一如，无二无别，无尽无量。如是，须菩提，如来因般若波罗蜜，得是如相。如是，须菩提，般若波罗蜜，示诸佛世间，能生诸佛。诸佛知世间如，如实得是如故，名为如来。”</p>
  <p>须菩提白佛言：“世尊，是如甚深，诸佛阿耨多罗三藐三菩提皆从如生。世尊，如来得是深法，能为众生说是如相，如是如相谁能信者？唯有阿毗跋致菩萨及具足见者满愿阿罗汉，乃能信之。”</p>
  <p>“须菩提，是如无尽，佛如实说无尽。”</p>
  <h2>相无相品第十三</h2>
  <p>尔时，释提桓因及欲界万天子、梵世二万天子，俱诣佛所，头面礼佛足却住一面，白佛言：“世尊，是法甚深！于此法中云何作相？”</p>
  <p>佛告诸天子：“诸法以空为相，以无相、无作、无起、无生、无灭、无依为相。”</p>
  <p>诸天子言：“如来说是诸相如空无所依，如是诸相，一切世间天、人、阿修罗所不能坏。何以故？一切世间天、人、阿修罗，即是其相故。世尊，是诸相非可作，是诸相不在色数，不在受、想、行、识数，是诸相非人、非非人所作。”</p>
  <p>佛告欲色界诸天子：“若人问言：‘虚空谁之所作？’是人为正问不？”</p>
  <p>“不也，世尊。”</p>
  <p>“虚空无有作者。何以故？虚空无为故。诸天子，此诸相亦如是，有佛无佛常住不异，诸相常住故，如来得是诸相已，名为如来。”</p>
  <p>诸天子言：“如来所说诸相甚深，诸佛智慧无碍故，能示是如，亦能说般若波罗蜜行相。世尊，般若波罗蜜是诸佛行处，亦如是示诸佛世间。”</p>
  <p>“复次，须菩提，诸佛依止于法，供养恭敬、尊重赞叹于法，所谓法者则是般若波罗蜜，诸佛供养恭敬、尊重赞叹般若波罗蜜。何以故？般若波罗蜜出生诸佛故。须菩提，如来知恩、知报恩者，若人正问，何等是知恩、知报恩者？当答：‘佛是知恩、知报恩者。’须菩提，云何佛是知恩、知报恩者？如来所行道、所行法得阿耨多罗三藐三菩提，即护念是道是法，以是事故，当知佛是知恩、知报恩者。</p>
  <p>“复次，须菩提，如来知一切法无作，亦是如来知作恩者。须菩提，如来因般若波罗蜜知一切法无作相，得如是智慧，以是因缘故，般若波罗蜜亦如是示诸佛世间。”</p>
  <p>“世尊，若一切法无知者、无见者，云何般若波罗蜜示诸佛世间？”</p>
  <p>“须菩提，如是，如是，一切法无知者、无见者。须菩提，云何一切法无知者？一切法空故。云何一切法无见者？一切法无所依故。是故一切法无知者、无见者。须菩提，如来因般若波罗蜜得如是法，是故般若波罗蜜亦如是示诸佛世间，不见色故示世间，不见受、想、行、识故示世间，般若波罗蜜如是示诸佛世间。”</p>
  <p>“世尊，云何名不见色故示世间？云何名不见受、想、行、识故示世间？”</p>
  <p>“须菩提，若不缘色生色，是名不见色；若不缘受、想、行、识生识，是名不见识；若如是不见世间，是名真见世间。复次，须菩提，世间空，般若波罗蜜如实示世间空；世间离相，般若波罗蜜如实示世间离相；世间净，般若波罗蜜如实示世间净；世间寂灭，般若波罗蜜如实示世间寂灭。须菩提，般若波罗蜜亦如是示诸佛世间。”</p>
  <p>须菩提白佛言：“世尊，般若波罗蜜为大事故出，般若波罗蜜为不可思议事、不可称事、不可量事、无等等事故出。”</p>
  <p>佛言：“如是，如是，须菩提，般若波罗蜜为大事故出，为不可思议事、不可称事、不可量事、无等等事故出。</p>
  <p>“须菩提，云何般若波罗蜜为大事故出？为不可思议事、不可称事、不可量事、无等等事故出？须菩提，如来法、佛法、自然法、一切智人法，广大不可思议、不可筹量。是故，须菩提，般若波罗蜜为大事、不可思议事故出。</p>
  <p>“云何般若波罗蜜为不可称事、不可量事故出？须菩提，如来法、佛法、自然法、一切智人法，不可称、不可量。是故，须菩提，般若波罗蜜为不可称事、不可量事故出。</p>
  <p>“云何般若波罗蜜为无等等事故出？须菩提，一切无与如来等者，何况有胜！是故，须菩提，般若波罗蜜为无等等事故出。”</p>
  <p>“世尊，但如来法、佛法、自然法、一切智人法不可思议、不可称、不可量，色亦不可思议、不可称、不可量，受、想、行、识亦不可思议、不可称、不可量。”</p>
  <p>“须菩提，色亦不可思议、不可称、不可量，受、想、行、识亦不可思议、不可称、不可量，一切法亦不可思议、不可称、不可量。何以故？须菩提，诸法实相中，无心，无心数法。须菩提，色不可称，受、想、行、识亦不可称，一切法亦不可称，此中无有分别故。须菩提，色不可量，受、想、行、识亦不可量，一切法亦不可量。须菩提，何以故色不可量？受、想、行、识不可量？一切法不可量？须菩提，色量无所有不可得，受、想、行、识量无所有不可得，一切法量无所有不可得。须菩提，何以故色量无所有不可得？受、想、行、识量无所有不可得？一切法量无所有不可得？须菩提，色无所有故，受、想、行、识无所有故，一切法无所有故，量不可得。须菩提，于意云何？虚空有心、心数法不？”</p>
  <p>“不也，世尊。”</p>
  <p>“须菩提，以是因缘一切法不可思议，灭诸筹量故名不可思议，灭诸称故名不可称。须菩提，称者即是识业。须菩提，无量者，过诸量故。须菩提，如虚空不可思议、不可称、不可量，诸如来法、佛法、自然法、一切智人法，亦如是不可思议、不可称、不可量。”</p>
  <p>说是不可思议无等等法时，五百比丘、二十比丘尼，不受一切法故，漏尽心得解脱；六万优婆塞、三万优婆夷，于诸法中得法眼净；二十菩萨得无生法忍，于此贤劫皆当成佛。</p>
  <p>尔时，须菩提白佛言：“世尊，是深般若波罗蜜为大事故出，乃至为无等等事故出。”</p>
  <p>佛言：“如是，如是，须菩提，是深般若波罗蜜为大事故出，乃至为无等等事故出。诸佛萨婆若，皆在般若波罗蜜中；一切声闻、辟支佛地，皆在般若波罗蜜中。须菩提，譬如灌顶刹帝利王，若诸城事、诸聚落事，皆付大臣王无所忧。如是，须菩提，诸如来亦如是，所有声闻事、辟支佛事、佛事，皆在般若波罗蜜中，般若波罗蜜能成办其事。是故，须菩提，当知般若波罗蜜为大事故出，乃至为无等等事故出。须菩提，般若波罗蜜，不受不著色故出，不受不著受、想、行、识故出，不受不著须陀洹果、斯陀含果、阿那含果、阿罗汉果、辟支佛道故出，乃至萨婆若，亦不受不著故出。”</p>
  <p>须菩提白佛言：“世尊，云何般若波罗蜜不受萨婆若？不著萨婆若？”</p>
  <p>“须菩提，于意云何？汝见是阿罗汉法可受可著不？”</p>
  <p>“不也，世尊。我不见是法可生著者。”</p>
  <p>佛言：“善哉！善哉！须菩提，我亦不见如来法，以不见故不受不著。是故，须菩提，萨婆若不可受、不可著。”</p>
  <p>尔时，欲、色界诸天子白佛言：“世尊，是深般若波罗蜜难解！难知！若能信解深般若波罗蜜者，当知是人已于先世供养诸佛。世尊，若三千大千世界众生皆作信行，于信行地中修行，若一劫、若减一劫；若人一日行深般若波罗蜜，筹量思惟，观忍通利，是福为胜。”</p>
  <p>佛告诸天子：“若善男子、善女人闻是深般若波罗蜜，疾得涅槃；是人于信行地中修行，若一劫、若减一劫，所不能及。”</p>
  <p>尔时，欲、色界诸天子，头面礼佛足绕佛而出，去此不远忽然不现。欲界诸天子还至欲天，色界诸天子还至色天。</p>
  <p>尔时，须菩提白佛言：“世尊，若菩萨能信解深般若波罗蜜，是人于何命终来生此间？”</p>
  <p>佛告须菩提：“若菩萨闻是深般若波罗蜜，即时信解不疑、不悔、不难，乐见、乐闻、常行，是念不离说般若波罗蜜者，须菩提，譬如新产犊子不离其母，菩萨亦如是，闻深般若波罗蜜，不离说法者，乃至得读诵书写般若波罗蜜。须菩提当知，是菩萨人中命终，还生人中。”</p>
  <p>“世尊，颇有菩萨成就如是功德因缘？于他方世界供养诸佛，于彼命终，来生此间不？”</p>
  <p>“须菩提，有菩萨成就如是功德，于他方世界供养诸佛，于彼命终，来生此间。复次，须菩提，有菩萨成就如是功德，于兜率天上，闻弥勒菩萨说般若波罗蜜，问其中事，于彼命终，来生此间。</p>
  <p>“复次，须菩提，若人先世闻是深般若波罗蜜，不问其义，是人若生人中，心续疑悔难决。须菩提，当知是人于前世不问所致。何以故？于是般若波罗蜜中，心疑悔难决故。</p>
  <p>“复次，须菩提，若人先世若一日、若二日、三日、四日、五日，闻是深般若波罗蜜，问其中事，而不随所说行，是人转身续得闻深般若波罗蜜，问其中事，信心无碍；若离法师，不复问难，还为因缘所牵，失深般若波罗蜜。何以故？须菩提，法应尔。若人虽能问难是深般若波罗蜜，不能随所说行，或时乐闻深般若波罗蜜，或时不乐，其心轻躁如少氎毳，当知是菩萨新发大乘，是菩萨信心不清净，若不为般若波罗蜜所护，于二地中当堕一处，若声闻地、若辟支佛地。”</p>
  <h2>船喻品第十四</h2>
  <p>尔时，佛告须菩提：“譬如大海中，船卒破，其中人若不取木、若板、若浮囊、若死尸，当知是人不到彼岸没水而死。须菩提，其中人若取木、板、浮囊、死尸，当知是人不没水死，安隐无恼得至彼岸。须菩提，菩萨亦如是，于阿耨多罗三藐三菩提，有信，有忍，有乐，有净心，有深心，有欲，有解，有舍，有精进，不取般若波罗蜜，当知是人中道退没，堕声闻、辟支佛地。须菩提，若菩萨于阿耨多罗三藐三菩提，有信，有忍，有乐，有净心，有深心，有欲，有解，有舍，有精进，取般若波罗蜜，为般若波罗蜜所守护故，中道不退，过声闻、辟支佛地，当住阿耨多罗三藐三菩提。</p>
  <p>“须菩提，譬如有人持坏瓶，诣河、井、池、泉取水，当知是瓶不久烂坏，还归于地。何以故？瓶未熟故。须菩提，菩萨亦如是，于阿耨多罗三藐三菩提，有信，有忍，有乐，有净心，有深心，有欲，有解，有舍，有精进，不为般若波罗蜜方便所护故，当知是人未得萨婆若，中道退转。须菩提，云何为菩萨中道退转？所谓若堕声闻地，若堕辟支佛地。</p>
  <p>“须菩提，譬如有人持熟瓶，于河、井、池、泉取水，当知是瓶坚固不坏，持水而归。何以故？是瓶熟故。须菩提，菩萨亦如是，于阿耨多罗三藐三菩提，有信，有忍，有乐，有净心，有深心，有欲，有解，有舍，有精进，为般若波罗蜜方便所护故，当知是菩萨不中道退转，安隐得到萨婆若。</p>
  <p>“须菩提，譬如大海边，船未被庄治，推著水中载诸财物，当知是船中道漏没散失财物，以是贾客无方便故，多失财物自致忧恼。须菩提，菩萨亦如是，于阿耨多罗三藐三菩提，有信乃至有精进，不为般若波罗蜜方便所护故，未到萨婆若，中道而退失于大宝，而自忧恼失大珍宝。中道没者，堕声闻、辟支佛地。失大珍宝者，失萨婆若宝。</p>
  <p>“须菩提，譬如大海边，船庄治坚牢，推著水中载诸财物，当知是船不中道没，随所至处必能得到。须菩提，菩萨亦如是，于阿耨多罗三藐三菩提，有信乃至有精进，为般若波罗蜜方便所护故，当知是菩萨，不中道退转于阿耨多罗三藐三菩提。何以故？须菩提，法应尔。若菩萨于阿耨多罗三藐三菩提，有信乃至进，为般若波罗蜜方便所护故，不堕声闻、辟支佛地，但以是诸功德回向阿耨多罗三藐三菩提。</p>
  <p>“须菩提，譬如老人，年百二十而有杂病风寒冷热。须菩提，于意云何？是人能从床起不？”</p>
  <p>“不也，世尊。”</p>
  <p>“须菩提，是人或时能起？”</p>
  <p>“世尊，假令能起，不能远行若十里、二十里。何以故？是人已为老病所侵，虽复能起不能远行。”</p>
  <p>“须菩提，菩萨亦如是，虽发阿耨多罗三藐三菩提心有信乃至有精进，于阿耨多罗三藐三菩提有信乃至有精进，不为般若波罗蜜方便所护故，未得萨婆若，中道退转，堕声闻、辟支佛地。</p>
  <p>“须菩提，是百二十岁老人，若有风寒冷热之病，欲从床起，有二健人各扶一腋，安慰之言：‘随意所至，我等好相扶持，勿惧中道有所坠落。’须菩提，菩萨亦如是，于阿耨多罗三藐三菩提，有信乃至有精进，为般若波罗蜜方便所护故，当知是菩萨不中道退转，能至阿耨多罗三藐三菩提。”</p>
  <h2>大如品第十五</h2>
  <p>尔时，须菩提白佛言：“世尊，新发意菩萨，云何应学般若波罗蜜？”</p>
  <p>佛告须菩提：“新发意菩萨若欲学般若波罗蜜，先当亲近善知识能说般若波罗蜜者，是人如是教：‘善男子来，汝所有布施，皆应回向阿耨多罗三藐三菩提。汝善男子，亦莫贪著阿耨多罗三藐三菩提，若谓色是，若谓受、想、行、识是。何以故？是萨婆若非可著者。善男子，汝所有持戒、忍辱、精进、禅定、智慧，皆应回向阿耨多罗三藐三菩提，勿生贪著，若谓色是，若谓受、想、行、识是。何以故？善男子，是萨婆若非可著者。汝善男子，亦勿贪著声闻、辟支佛道。’须菩提，如是新发意菩萨，应渐教令入深般若波罗蜜中。”</p>
  <p>“世尊，诸菩萨发阿耨多罗三藐三菩提心，欲得阿耨多罗三藐三菩提，所为甚难。”</p>
  <p>“如是，如是，须菩提，如诸菩萨发阿耨多罗三藐三菩提心，欲得阿耨多罗三藐三菩提，所为甚难。是人为安隐世间故发心，为安乐世间故发心：‘我当得阿耨多罗三藐三菩提，为世间作救，为世间作归，为世间作舍，为世间作究竟道，为世间作洲，为世间作导师，为世间作趣。’须菩提，云何菩萨得阿耨多罗三藐三菩提时，为世间作救？菩萨为断生死中诸苦恼故说法。须菩提，是名菩萨得阿耨多罗三藐三菩提时，为世间作救。云何菩萨得阿耨多罗三藐三菩提时，为世间作归？众生法、老病死法、忧悲苦恼法，是菩萨能度众生于此生法、老病死法、忧悲苦恼法，须菩提，是名菩萨得阿耨多罗三藐三菩提时，为世间作归。云何菩萨得阿耨多罗三藐三菩提时，为世间作舍？须菩提，菩萨得阿耨多罗三藐三菩提时，为不著故说法。”</p>
  <p>“世尊，云何名不著？”</p>
  <p>“须菩提，若色不缚不解，不生不灭，是名色不著；若受、想、行、识不缚不解，不生不灭，是名识不著。如是，须菩提，一切法不缚不解故不著，菩萨得阿耨多罗三藐三菩提时，能为众生说如是法，是名菩萨为世间作舍。云何菩萨得阿耨多罗三藐三菩提时，为世间作究竟道？须菩提，色究竟不名色，受、想、行、识究竟不名识，如究竟相，一切法亦如是。”</p>
  <p>“世尊，若色究竟相，一切法亦尔者，菩萨皆应得阿耨多罗三藐三菩提。何以故？是中无有分别故。”</p>
  <p>“如是，如是，须菩提，是中无有分别，诸菩萨如是观，如是知，其心不没，作是念：‘我得阿耨多罗三藐三菩提时，应为众生说如是法。’须菩提，是名菩萨得阿耨多罗三藐三菩提时，为世间作究竟道。云何菩萨得阿耨多罗三藐三菩提时，为世间作洲？譬如水中陆地断流之处，名之为洲，如是，须菩提，色前际后际断，受、想、行、识前际后际断；以前际后际断故，一切法都断；若一切法都断，是名寂灭微妙如实不颠倒涅槃。须菩提，是名菩萨得阿耨多罗三藐三菩提时，为世间作洲。云何菩萨得阿耨多罗三藐三菩提时，为世间作导师？须菩提，菩萨得阿耨多罗三藐三菩提时，不为色生灭故说法，但为实相故说法；不为受、想、行、识生灭故说法，但为实相故说法；不为须陀洹果、斯陀含果、阿那含果、阿罗汉果、辟支佛道、萨婆若生灭故说法，但为实相故说法；须菩提，是名菩萨得阿耨多罗三藐三菩提时，为世间作导师。云何菩萨得阿耨多罗三藐三菩提时，为世间作趣？须菩提，菩萨得阿耨多罗三藐三菩提时，为众生说色趣空，说受、想、行、识趣空，一切法皆趣空，不来不去。何以故？色空不来不去，受、想、行、识空不来不去，乃至一切法空不来不去故。一切法趣空不过是趣，一切法趣，无相趣，无作趣，无起趣，无生趣，无所有趣，梦趣，无量趣，无边趣，无我趣，寂灭趣，涅槃趣，不还趣，不趣，一切法不过是趣。”</p>
  <p>“世尊，如是法者，谁能信解？”</p>
  <p>“须菩提，若菩萨于先佛所久修道行，成就善根乃能信解。”</p>
  <p>“世尊，能信解者有何等相？”</p>
  <p>“须菩提，离灭欲、恚、痴性，是信解相，如是人能知深般若波罗蜜。”</p>
  <p>“世尊，是菩萨能信解深般若波罗蜜，亦如是趣得是趣相，能为无量众生作趣。”</p>
  <p>“如是，如是，须菩提，是菩萨如是趣，能为无量众生作趣。须菩提，是名菩萨得阿耨多罗三藐三菩提时，能为无量众生作趣。”</p>
  <p>“世尊，是菩萨所为甚难，能作如是大庄严，为灭度无量无边众生，而众生不可得。”</p>
  <p>“如是，如是，须菩提，菩萨所为甚难，为灭度无量无边众生故发大庄严，而众生不可得。须菩提，是为菩萨大庄严，不为色，不为受、想、行、识，不为声闻、辟支佛地，不为萨婆若故，发大庄严。不为庄严一切法故，是菩萨发大庄严。”</p>
  <p>“世尊，菩萨能如是行深般若波罗蜜，则不堕二地若声闻地、辟支佛地。”</p>
  <p>“须菩提，汝见何义，说如是事——若菩萨如是行深般若波罗蜜，则不堕二地若声闻、辟支佛地？”</p>
  <p>“世尊，是般若波罗蜜甚深，此中无修法，无所修，无修者。何以故？世尊，是深般若波罗蜜中无决定法，修虚空是修般若波罗蜜。世尊，不修一切法是修般若波罗蜜，修无边是修般若波罗蜜，修无著是修般若波罗蜜。”</p>
  <p>“须菩提，应以深般若波罗蜜试阿惟越致菩萨，若不贪著般若波罗蜜，不随他言论有所希望，若闻说深般若波罗蜜时，不惊不怖，不没不退，其心喜乐，当知是阿惟越致菩萨，先世已曾闻深般若波罗蜜。何以故？闻说深般若波罗蜜时，不惊不怖，不没不退，当知是阿惟越致菩萨。”</p>
  <p>“世尊，若菩萨闻说深般若波罗蜜，不惊不怖，不没不退，应云何观？”</p>
  <p>“须菩提，是菩萨应随萨婆若心观般若波罗蜜。”</p>
  <p>“世尊，云何名为随萨婆若心观？”</p>
  <p>“须菩提，随虚空观，名为随萨婆若心观般若波罗蜜。须菩提，随萨婆若心观，即非观。何以故？无量是萨婆若，无量即无色、无受想行识、无智、无慧、无道、无得、无果、无生、无灭、无作、无作者、无方、无趣、无住、无量，即堕无量数。须菩提，如虚空无量，萨婆若亦无量，无法可得，亦无得者，不可以色得，不可以受、想、行、识得，不可以檀波罗蜜得，不可以尸波罗蜜得、羼提波罗蜜、毗梨耶波罗蜜、禅那波罗蜜、般若波罗蜜得。何以故？色即是萨婆若，受、想、行、识即是萨婆若，檀波罗蜜即是萨婆若，尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜即是萨婆若。”</p>
  <p>尔时，欲、色界诸天子白佛言：“世尊，般若波罗蜜甚深，难解难知！”</p>
  <p>佛言：“如是，如是，诸天子，般若波罗蜜甚深，难解难知。以是义故，我欲默然而不说法，作是念：‘我所得法，是法中无有得者，无法可得，无所用法可得，诸法相如是甚深，如虚空甚深故是法甚深，我甚深故一切法甚深，不来不去甚深故一切法甚深。’”</p>
  <p>欲、色界诸天子白佛言：“希有，世尊！是所说法，一切世间难可得信。世间行贪著，是法为无贪著故说。”</p>
  <p>尔时，须菩提白佛言：“世尊，是法随顺一切法。何以故？世尊，是法无障碍处、无障碍相如虚空。世尊，是法无生，一切法不可得故。世尊，是法无处，一切处不可得故。”</p>
  <p>尔时，欲、色界诸天子白佛言：“世尊，是长老须菩提随如来生，有所说法皆为空故。”</p>
  <p>须菩提语欲、色界诸天子言：“汝等所说长老须菩提随如来生，随何法生故名随如来生？诸天子，随如如行故，须菩提随如来生。如如来如不来不去，须菩提如从本已来亦不来不去，是故须菩提随如来生。又如来如即是一切法如，一切法如即是如来如，如来如者即非如，是故须菩提随如来生。如如来如一切处一切处常不坏不别，须菩提如亦如是，于一切处不坏不别，是故须菩提随如来生。如如来如非住非不住，须菩提如亦如是，是故须菩提随如来生。如如来如无障碍处，一切法如亦无障碍处，是故须菩提随如来生。又如来如一切法如，皆是一如，无二无别，是如无作无非如者，若是如无非如者，是故是如无二无别，是故须菩提随如来生。又如来如一切处不坏不别，一切法如亦不坏不别，如是如来如不可分别故无坏无别，是故须菩提随如来生。如如来如不离诸法，如是如不异诸法，如是如无非如时常是如。”</p>
  <p>“须菩提，如不异是如故，如实随如行，亦无所行，是故须菩提随如来生。如如来如非过去、非未来、非现在，一切法如亦如是非过去、非未来、非现在，是故须菩提随如行生故名为随如来生。又如来即是如来如，如来如即是过去如，过去如即是如来如，如来如即是未来如，未来如即是如来如，如来如即是现在如，现在如即是如来如，过去、未来、现在如如来如无二无别，一切法如须菩提如亦无二无别，是故须菩提随如来生。菩萨如即是得阿耨多罗三藐三菩提时如，菩萨以是如得阿耨多罗三藐三菩提，名为如来。”佛说是时，地六种震动，“以是如故，须菩提随如来生，又须菩提不随色生，不随受、想、行、识生，不随须陀洹果生，不随斯陀含果生，不随阿那含果生，不随阿罗汉果生，不随辟支佛道生，是故须菩提随如来生。”</p>
  <p>尔时，舍利弗白佛言：“世尊，是如甚深。”</p>
  <p>佛言：“如是，如是，舍利弗，是如甚深。今说是如，三千比丘不受诸法故，漏尽心得解脱。舍利弗，五百比丘尼于诸法中，远尘离垢得法眼净，五千天人得无生法忍，六千菩萨不受诸法漏尽心得解脱。舍利弗，是六千菩萨已曾供养亲近五百诸佛，于诸佛所，布施、持戒、忍辱、精进、禅定，不为般若波罗蜜方便所护故，今不受诸法漏尽心得解脱。舍利弗，菩萨虽行空、无相、无作道，不为般若波罗蜜方便所护故，证于实际作声闻乘。</p>
  <p>“舍利弗，譬如有鸟，身长百由旬，二、三、四、五百由旬，翅未成就，欲从忉利天上来至阎浮提，便自投下。舍利弗，于意云何？是鸟中道作是念：‘我欲还忉利天上。’宁得还不？”</p>
  <p>“不也，世尊。”</p>
  <p>“舍利弗，是鸟复作是愿，至阎浮提身不伤损，得如愿不？”</p>
  <p>“不也，世尊。是鸟至阎浮提身必伤损，若死、若近死苦。何以故？世尊，法应尔，其身既大翅未成就故。”</p>
  <p>“舍利弗，菩萨亦如是，虽于恒河沙劫布施、持戒、忍辱、精进、禅定，发大心大愿受无量事，欲得阿耨多罗三藐三菩提，而不为般若波罗蜜方便所护故，则堕声闻、辟支佛地。舍利弗，菩萨虽念于过去、未来、现在诸佛所行戒品、定品、慧品、解脱品、解脱知见品而心取相，是菩萨取相念故，不知诸佛戒品、定品、慧品、解脱品、解脱知见品；不知不见故，闻诸法空名字，取是音声相，回向阿耨多罗三藐三菩提，当知是菩萨堕于声闻、辟支佛地。何以故？舍利弗，菩萨离般若波罗蜜故法应当尔。”</p>
  <p>“世尊，如我解佛所说义，若菩萨离般若波罗蜜，则于阿耨多罗三藐三菩提，狐疑未了，是故菩萨摩诃萨欲得阿耨多罗三藐三菩提，当善行般若波罗蜜方便。”</p>
  <p>尔时，欲、色界诸天子白佛言：“世尊，般若波罗蜜甚深，阿耨多罗三藐三菩提难得。”</p>
  <p>佛言：“如是，如是，诸天子，般若波罗蜜甚深，阿耨多罗三藐三菩提难得。”</p>
  <p>须菩提白佛言：“世尊，如佛所说，般若波罗蜜甚深，阿耨多罗三藐三菩提难得。如我解佛所说义，阿耨多罗三藐三菩提易得。何以故？无法可得，诸法空中无有得阿耨多罗三藐三菩提者，无法可得，无所用法可得，一切法皆空故，诸所说法为有所断，是法亦空。世尊，阿耨多罗三藐三菩提法，得者所用法，得知者所用法，如是法皆空。世尊，以是因缘故，阿耨多罗三藐三菩提，则为易得，诸可得者皆同虚空故。”</p>
  <p>尔时，舍利弗语须菩提：“若阿耨多罗三藐三菩提易得者，恒河沙等诸菩萨不应退转，以是因缘故，当知阿耨多罗三藐三菩提难得。”</p>
  <p>“舍利弗，于意云何？色于阿耨多罗三藐三菩提退转不？”</p>
  <p>“不也，须菩提。”</p>
  <p>“舍利弗，受、想、行、识于阿耨多罗三藐三菩提退转不？”</p>
  <p>“不也，须菩提。”</p>
  <p>“舍利弗，离色，有法可得于阿耨多罗三藐三菩提退转不？”</p>
  <p>“不也，须菩提。”</p>
  <p>“舍利弗，离受、想、行、识，有法可得于阿耨多罗三藐三菩提退转不？”</p>
  <p>“不也，须菩提。”</p>
  <p>“舍利弗，色如于阿耨多罗三藐三菩提退转不？”</p>
  <p>“不也，须菩提。”</p>
  <p>“舍利弗，受、想、行、识如于阿耨多罗三藐三菩提退转不？”</p>
  <p>“不也，须菩提。”</p>
  <p>“舍利弗，离色如，有法可得于阿耨多罗三藐三菩提退转不？”</p>
  <p>“不也，须菩提。”</p>
  <p>“舍利弗，离受、想、行、识如，有法可得于阿耨多罗三藐三菩提退转不？”</p>
  <p>“不也，须菩提。”</p>
  <p>“舍利弗，离诸法如，有法可得于阿耨多罗三藐三菩提退转不？”</p>
  <p>“不也，须菩提。”</p>
  <p>“舍利弗，如是实求不可得为何等法于阿耨多罗三藐三菩提退转者？”</p>
  <p>舍利弗言：“如须菩提所说义，则为无有菩萨退转。若尔者，佛说三乘人则无差别。”</p>
  <p>尔时，富楼那弥多罗尼子语舍利弗：“应问须菩提，汝欲令有一菩萨乘不？”</p>
  <p>舍利弗即问须菩提：“欲令有一菩萨乘耶？”</p>
  <p>须菩提言：“如中可有三乘人不？若声闻、辟支佛、佛乘？”</p>
  <p>“须菩提，如中无有三相差别。”</p>
  <p>“舍利弗，如有一相不？”</p>
  <p>“不也，须菩提。”</p>
  <p>“舍利弗，如中乃至见有一乘人不？”</p>
  <p>“不也，须菩提。”</p>
  <p>“舍利弗，如是实求是法不可得，汝云何作是念，是声闻乘、是辟支佛乘、是佛乘者？如是三乘人如中无差别。若菩萨闻是事，不惊不怖，不没不退，当知是菩萨则能成就菩提。”</p>
  <p>尔时，佛赞须菩提言：“善哉！善哉！须菩提，汝所乐说皆是佛力，所谓如中求三乘人无有差别。若菩萨闻是事，不惊不怖，不没不退，当知是菩萨能成就菩提。”</p>
  <p>尔时，舍利弗白佛言：“世尊，是菩萨成就何等菩提？”</p>
  <p>“舍利弗，是菩萨成就无上菩提。”</p>
  <p>舍利弗白佛言：“世尊，若菩萨欲成就阿耨多罗三藐三菩提，应云何行？”</p>
  <p>佛言：“于一切众生，应行等心、慈心、不异心、谦下心、安隐心、不瞋心、不恼心、不戏弄心、父母心、兄弟心与共语言。舍利弗，若菩萨欲成就阿耨多罗三藐三菩提，应如是学，应如是行。”</p>
</body></html>