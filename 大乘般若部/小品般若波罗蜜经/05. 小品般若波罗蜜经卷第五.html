<!doctype html>
<html id="rY3qqpG" data-ver="3011">
 <head>
  <meta charset="utf-8">
  <meta library="unknown">
  <meta period="姚秦">
  <meta author="鸠摩罗什 译">
  <meta priority="5">
  <meta searchable="all">
 </head>
 <body>
  <h1 style="text-align: center;" id="aK7"><a id="aK8">小品般若波罗蜜经卷第五</a></h1>
  <h2 style="text-align: center;" id="aK9"><a id="aKA">小如品第十二</a></h2>
  <p id="aKB">佛告须菩提：<a id="a-KC"></a>“般若波罗蜜，<a id="a-KD"></a>多有如是诸留难事。<a id="a-KE"></a>”<br>　　须菩提白佛言：<a id="a-KF"></a>“如是，<a id="a-KG"></a>如是，<a id="a-KH"></a>世尊，<a id="a-KI"></a>般若波罗蜜多有留难。<a id="a-KJ"></a>譬如世间大珍宝多有怨贼，<a id="a-KK"></a>般若波罗蜜亦如是。<a id="a-KL"></a>若人不受持读诵修习般若波罗蜜，<a id="a-KM"></a>当知是人新发道意，<a id="a-KN"></a>少智少信，<a id="a-KO"></a>不乐大法，<a id="a-KP"></a>为魔所摄。<a id="a-KQ"></a>”<br>　　“如是，<a id="a-KR"></a>如是，<a id="a-KS"></a>须菩提，<a id="a-KT"></a>若人不受持读诵修习般若波罗蜜，<a id="a-KU"></a>当知是人新发道意，<a id="a-KV"></a>少智少信，<a id="a-KW"></a>不乐大法，<a id="a-KX"></a>为魔所摄。<a id="a-KY"></a>须菩提，<a id="a-KZ"></a>般若波罗蜜，<a id="a-Ka"></a>虽多有如是魔事及诸留难，<a id="a-Kb"></a>若善男子、<a id="a-Kc"></a>善女人有能受持书读诵说，<a id="a-Kd"></a>当知是等皆是佛力。<a id="a-Ke"></a>何以故？<a id="a-Kf"></a>恶魔虽复勤作方便欲灭般若波罗蜜，<a id="a-Kg"></a>诸佛亦复勤作方便而守护之。<br>　　“须菩提，<a id="a-Kh"></a>譬如母人多有诸子，<a id="a-Ki"></a>若十、<a id="a-Kj"></a>若百乃至十万，<a id="a-Kk"></a>其母有疾，<a id="a-Kl"></a>诸子各各勤求救疗，<a id="a-Km"></a>皆作是愿：<a id="a-Kn"></a>‘我等云何令母久寿，<a id="a-Ko"></a>身体安隐，<a id="a-Kp"></a>无诸苦患、<a id="a-Kq"></a>风雨寒热、<a id="a-Kr"></a>蚊虻毒螫，<a id="a-Ks"></a>当以诸药因缘令母安隐。<a id="a-Kt"></a>何以故？<a id="a-Ku"></a>生育我等，<a id="a-Kv"></a>赐与寿命，<a id="a-Kw"></a>示悟世间，<a id="a-Kx"></a>其恩甚重。<a id="a-Ky"></a>’须菩提，<a id="a-Kz"></a>今十方现在诸佛，<a id="a-L0"></a>常念般若波罗蜜，<a id="a-L1"></a>皆作是言：<a id="a-L2"></a>‘般若波罗蜜能生诸佛，<a id="a-L3"></a>能示萨婆若。<a id="a-L4"></a>何以故？<a id="a-L5"></a>诸佛萨婆若，<a id="a-L6"></a>皆从般若波罗蜜生故。<a id="a-L7"></a>’须菩提，<a id="a-L8"></a>所有诸佛若已得阿耨多罗三藐三菩提，<a id="a-L9"></a>若今得，<a id="a-LA"></a>若当得，<a id="a-LB"></a>皆因般若波罗蜜。<a id="a-LC"></a>须菩提，<a id="a-LD"></a>如是般若波罗蜜，<a id="a-LE"></a>示十方诸佛萨婆若，<a id="a-LF"></a>亦示世间。<a id="a-LG"></a>”<br>　　须菩提白佛言：<a id="a-LH"></a>“世尊，<a id="a-LI"></a>如佛所说般若波罗蜜，<a id="a-LJ"></a>示诸佛世间。<a id="a-LK"></a>世尊，<a id="a-LL"></a>云何为世间？<a id="a-LM"></a>”<br>　　佛言：<a id="a-LN"></a>“五阴是世间。<a id="a-LO"></a>”<br>　　“世尊，<a id="a-LP"></a>云何般若波罗蜜示五阴？<a id="a-LQ"></a>”<br>　　佛言：<a id="a-LR"></a>“般若波罗蜜示五阴，<a id="a-LS"></a>不坏相。<a id="a-LT"></a>何以故？<a id="a-LU"></a>须菩提，<a id="a-LV"></a>空是不坏相，<a id="a-LW"></a>无相无作是不坏相，<a id="a-LX"></a>般若波罗蜜如是示世间。<br>　　“复次，<a id="a-LY"></a>须菩提，<a id="a-LZ"></a>佛随无量无边众生性故，<a id="a-La"></a>如实知其心，<a id="a-Lb"></a>如是，<a id="a-Lc"></a>须菩提，<a id="a-Ld"></a>般若波罗蜜示诸佛世间。<br>　　“复次，<a id="a-Le"></a>须菩提，<a id="a-Lf"></a>众生乱心、<a id="a-Lg"></a>摄心，<a id="a-Lh"></a>是乱心、<a id="a-Li"></a>摄心，<a id="a-Lj"></a>佛如实知。<a id="a-Lk"></a>须菩提，<a id="a-Ll"></a>云何如来知诸众生乱心、<a id="a-Lm"></a>摄心？<a id="a-Ln"></a>以法相故知。<a id="a-Lo"></a>须菩提，<a id="a-Lp"></a>以法相故知心非乱，<a id="a-Lq"></a>如是知乱心。<a id="a-Lr"></a>云何如来知摄心？<a id="a-Ls"></a>须菩提，<a id="a-Lt"></a>如来知心尽相，<a id="a-Lu"></a>如实知尽相，<a id="a-Lv"></a>如是知摄心。<br>　　“复次，<a id="a-Lw"></a>须菩提，<a id="a-Lx"></a>众生染心如来如实知染心，<a id="a-Ly"></a>恚心、<a id="a-Lz"></a>痴心如实知恚心、<a id="a-M0"></a>痴心。<a id="a-M1"></a>云何如来如实知染心？<a id="a-M2"></a>如实知恚心？<a id="a-M3"></a>如实知痴心？<a id="a-M4"></a>须菩提，<a id="a-M5"></a>染心如实相即非染心，<a id="a-M6"></a>恚心、<a id="a-M7"></a>痴心如实相即非恚心、<a id="a-M8"></a>痴心。<a id="a-M9"></a>如是，<a id="a-MA"></a>须菩提，<a id="a-MB"></a>诸佛从般若波罗蜜生萨婆若智。<a id="a-MC"></a>云何如来离染心如实知离染心？<a id="a-MD"></a>离恚心如实知离恚心？<a id="a-ME"></a>离痴心如实知离痴心？<a id="a-MF"></a>须菩提，<a id="a-MG"></a>离染心中无离染心相，<a id="a-MH"></a>离恚心中无离恚心相，<a id="a-MI"></a>离痴心中无离痴心相。<a id="a-MJ"></a>如是，<a id="a-MK"></a>须菩提，<a id="a-ML"></a>般若波罗蜜示诸佛世间。<br>　　“复次，<a id="a-MM"></a>须菩提，<a id="a-MN"></a>如来因般若波罗蜜，<a id="a-MO"></a>众生广心如实知广心，<a id="a-MP"></a>云何如来众生广心如实知广心？<a id="a-MQ"></a>须菩提，<a id="a-MR"></a>是众生心不增不广，<a id="a-MS"></a>不离离相故。<a id="a-MT"></a>如是，<a id="a-MU"></a>须菩提，<a id="a-MV"></a>如来因般若波罗蜜，<a id="a-MW"></a>众生广心如实知广心。<br>　　“复次，<a id="a-MX"></a>须菩提，<a id="a-MY"></a>如来因般若波罗蜜，<a id="a-MZ"></a>众生大心如实知大心，<a id="a-Ma"></a>云何如来众生大心如实知大心？<a id="a-Mb"></a>须菩提，<a id="a-Mc"></a>如来知是心无来、<a id="a-Md"></a>无去、<a id="a-Me"></a>无住。<a id="a-Mf"></a>如是，<a id="a-Mg"></a>须菩提，<a id="a-Mh"></a>如来因般若波罗蜜，<a id="a-Mi"></a>众生大心如实知大心。<br>　　“复次，<a id="a-Mj"></a>须菩提，<a id="a-Mk"></a>如来因般若波罗蜜，<a id="a-Ml"></a>众生无量心如实知无量心。<a id="a-Mm"></a>云何如来众生无量心如实知无量心？<a id="a-Mn"></a>须菩提，<a id="a-Mo"></a>如来知是心不住，<a id="a-Mp"></a>住于寂灭无所依止，<a id="a-Mq"></a>如虚空无量知心相亦尔。<a id="a-Mr"></a>如是，<a id="a-Ms"></a>须菩提，<a id="a-Mt"></a>如来因般若波罗蜜，<a id="a-Mu"></a>众生无量心如实知无量心。<br>　　“复次，<a id="a-Mv"></a>须菩提，<a id="a-Mw"></a>如来因般若波罗蜜，<a id="a-Mx"></a>众生不可见心如实知不可见心。<a id="a-My"></a>云何如来众生不可见心如实知不可见心？<a id="a-Mz"></a>如来以无相义故，<a id="a-N0"></a>如实知不可见心。<a id="a-N1"></a>如是，<a id="a-N2"></a>须菩提，<a id="a-N3"></a>如来因般若波罗蜜，<a id="a-N4"></a>众生不可见心如实知不可见心。<br>　　“复次，<a id="a-N5"></a>须菩提，<a id="a-N6"></a>如来因般若波罗蜜，<a id="a-N7"></a>众生不现心如实知不现心。<a id="a-N8"></a>云何如来众生不现心如实知不现心？<a id="a-N9"></a>是心五眼所不见，<a id="a-NA"></a>如是，<a id="a-NB"></a>须菩提，<a id="a-NC"></a>如来因般若波罗蜜，<a id="a-ND"></a>众生不现心如实知不现心。<br>　　“复次，<a id="a-NE"></a>须菩提，<a id="a-NF"></a>如来因般若波罗蜜，<a id="a-NG"></a>知众生诸出没。<a id="a-NH"></a>云何如来知众生诸出没？<a id="a-NI"></a>众生所起出没，<a id="a-NJ"></a>皆依色生，<a id="a-NK"></a>依受、<a id="a-NL"></a>想、<a id="a-NM"></a>行、<a id="a-NN"></a>识生。<a id="a-NO"></a>何等是诸出没？<a id="a-NP"></a>所谓我及世间常，<a id="a-NQ"></a>是见依色，<a id="a-NR"></a>依受、<a id="a-NS"></a>想、<a id="a-NT"></a>行、<a id="a-NU"></a>识；<a id="a-NV"></a>我及世间无常，<a id="a-NW"></a>常无常，<a id="a-NX"></a>非常非无常，<a id="a-NY"></a>是见依色，<a id="a-NZ"></a>依受、<a id="a-Na"></a>想、<a id="a-Nb"></a>行、<a id="a-Nc"></a>识。<a id="a-Nd"></a>世间有边，<a id="a-Ne"></a>是见依色，<a id="a-Nf"></a>依受、<a id="a-Ng"></a>想、<a id="a-Nh"></a>行、<a id="a-Ni"></a>识；<a id="a-Nj"></a>世间无边，<a id="a-Nk"></a>有边无边，<a id="a-Nl"></a>非有边非无边，<a id="a-Nm"></a>是见依色，<a id="a-Nn"></a>依受、<a id="a-No"></a>想、<a id="a-Np"></a>行、<a id="a-Nq"></a>识。<a id="a-Nr"></a>死后如去，<a id="a-Ns"></a>是见依色，<a id="a-Nt"></a>依受、<a id="a-Nu"></a>想、<a id="a-Nv"></a>行、<a id="a-Nw"></a>识；<a id="a-Nx"></a>死后不如去，<a id="a-Ny"></a>死后如去不如去，<a id="a-Nz"></a>死后非如去非不如去，<a id="a-O0"></a>是见依色，<a id="a-O1"></a>依受、<a id="a-O2"></a>想、<a id="a-O3"></a>行、<a id="a-O4"></a>识。<a id="a-O5"></a>身即是神，<a id="a-O6"></a>是见依色，<a id="a-O7"></a>依受、<a id="a-O8"></a>想、<a id="a-O9"></a>行、<a id="a-OA"></a>识；<a id="a-OB"></a>身异神异，<a id="a-OC"></a>是见依色，<a id="a-OD"></a>依受、<a id="a-OE"></a>想、<a id="a-OF"></a>行、<a id="a-OG"></a>识。<a id="a-OH"></a>如是，<a id="a-OI"></a>须菩提，<a id="a-OJ"></a>如来因般若波罗蜜，<a id="a-OK"></a>知众生诸出没。<br>　　“复次，<a id="a-OL"></a>须菩提，<a id="a-OM"></a>如来因般若波罗蜜，<a id="a-ON"></a>知色相。<a id="a-OO"></a>云何知色相？<a id="a-OP"></a>知如如。<a id="a-OQ"></a>须菩提，<a id="a-OR"></a>如来知受、<a id="a-OS"></a>想、<a id="a-OT"></a>行、<a id="a-OU"></a>识相。<a id="a-OV"></a>云何知识相？<a id="a-OW"></a>知如如。<a id="a-OX"></a>须菩提，<a id="a-OY"></a>五阴如即是如来所说出没，<a id="a-OZ"></a>如五阴如即是世间如，<a id="a-Oa"></a>五阴如即是一切法如，<a id="a-Ob"></a>一切法如即是须陀洹果如、<a id="a-Oc"></a>斯陀含果、<a id="a-Od"></a>阿那含果、<a id="a-Oe"></a>阿罗汉果、<a id="a-Of"></a>辟支佛道如，<a id="a-Og"></a>辟支佛道如即是如来如，<a id="a-Oh"></a>是诸如皆是一如，<a id="a-Oi"></a>无二无别，<a id="a-Oj"></a>无尽无量。<a id="a-Ok"></a>如是，<a id="a-Ol"></a>须菩提，<a id="a-Om"></a>如来因般若波罗蜜，<a id="a-On"></a>得是如相。<a id="a-Oo"></a>如是，<a id="a-Op"></a>须菩提，<a id="a-Oq"></a>般若波罗蜜，<a id="a-Or"></a>示诸佛世间，<a id="a-Os"></a>能生诸佛。<a id="a-Ot"></a>诸佛知世间如，<a id="a-Ou"></a>如实得是如故，<a id="a-Ov"></a>名为如来。<a id="a-Ow"></a>”<br>　　须菩提白佛言：<a id="a-Ox"></a>“世尊，<a id="a-Oy"></a>是如甚深，<a id="a-Oz"></a>诸佛阿耨多罗三藐三菩提皆从如生。<a id="a-P0"></a>世尊，<a id="a-P1"></a>如来得是深法，<a id="a-P2"></a>能为众生说是如相，<a id="a-P3"></a>如是如相谁能信者？<a id="a-P4"></a>唯有阿毗跋致菩萨及具足见者满愿阿罗汉，<a id="a-P5"></a>乃能信之。<a id="a-P6"></a>”<br>　　“须菩提，<a id="a-P7"></a>是如无尽，<a id="a-P8"></a>佛如实说无尽。<a id="a-P9"></a>”</p>
  <p data-pb></p>
  <h2 style="text-align: center;" id="aPA"><a id="aPB">相无相品第十三</a></h2>
  <p id="aPC">尔时，<a id="a-PD"></a>释提桓因及欲界万天子、<a id="a-PE"></a>梵世二万天子，<a id="a-PF"></a>俱诣佛所，<a id="a-PG"></a>头面礼佛足却住一面，<a id="a-PH"></a>白佛言：<a id="a-PI"></a>“世尊，<a id="a-PJ"></a>是法甚深！<a id="a-PK"></a>于此法中云何作相？<a id="a-PL"></a>”<br>　　佛告诸天子：<a id="a-PM"></a>“诸法以空为相，<a id="a-PN"></a>以无相、<a id="a-PO"></a>无作、<a id="a-PP"></a>无起、<a id="a-PQ"></a>无生、<a id="a-PR"></a>无灭、<a id="a-PS"></a>无依为相。<a id="a-PT"></a>”<br>　　诸天子言：<a id="a-PU"></a>“如来说是诸相如空无所依，<a id="a-PV"></a>如是诸相，<a id="a-PW"></a>一切世间天、<a id="a-PX"></a>人、<a id="a-PY"></a>阿修罗所不能坏。<a id="a-PZ"></a>何以故？<a id="a-Pa"></a>一切世间天、<a id="a-Pb"></a>人、<a id="a-Pc"></a>阿修罗，<a id="a-Pd"></a>即是其相故。<a id="a-Pe"></a>世尊，<a id="a-Pf"></a>是诸相非可作，<a id="a-Pg"></a>是诸相不在色数，<a id="a-Ph"></a>不在受、<a id="a-Pi"></a>想、<a id="a-Pj"></a>行、<a id="a-Pk"></a>识数，<a id="a-Pl"></a>是诸相非人、<a id="a-Pm"></a>非非人所作。<a id="a-Pn"></a>”<br>　　佛告欲色界诸天子：<a id="a-Po"></a>“若人问言：<a id="a-Pp"></a>‘虚空谁之所作？<a id="a-Pq"></a>’是人为正问不？<a id="a-Pr"></a>”<br>　　“不也，<a id="a-Ps"></a>世尊。<a id="a-Pt"></a>”<br>　　“虚空无有作者。<a id="a-Pu"></a>何以故？<a id="a-Pv"></a>虚空无为故。<a id="a-Pw"></a>诸天子，<a id="a-Px"></a>此诸相亦如是，<a id="a-Py"></a>有佛无佛常住不异，<a id="a-Pz"></a>诸相常住故，<a id="a-Q0"></a>如来得是诸相已，<a id="a-Q1"></a>名为如来。<a id="a-Q2"></a>”<br>　　诸天子言：<a id="a-Q3"></a>“如来所说诸相甚深，<a id="a-Q4"></a>诸佛智慧无碍故，<a id="a-Q5"></a>能示是如，<a id="a-Q6"></a>亦能说般若波罗蜜行相。<a id="a-Q7"></a>世尊，<a id="a-Q8"></a>般若波罗蜜是诸佛行处，<a id="a-Q9"></a>亦如是示诸佛世间。<a id="a-QA"></a>”<br>　　“复次，<a id="a-QB"></a>须菩提，<a id="a-QC"></a>诸佛依止于法，<a id="a-QD"></a>供养恭敬、<a id="a-QE"></a>尊重赞叹于法，<a id="a-QF"></a>所谓法者则是般若波罗蜜，<a id="a-QG"></a>诸佛供养恭敬、<a id="a-QH"></a>尊重赞叹般若波罗蜜。<a id="a-QI"></a>何以故？<a id="a-QJ"></a>般若波罗蜜出生诸佛故。<a id="a-QK"></a>须菩提，<a id="a-QL"></a>如来知恩、<a id="a-QM"></a>知报恩者，<a id="a-QN"></a>若人正问，<a id="a-QO"></a>何等是知恩、<a id="a-QP"></a>知报恩者？<a id="a-QQ"></a>当答：<a id="a-QR"></a>‘佛是知恩、<a id="a-QS"></a>知报恩者。<a id="a-QT"></a>’须菩提，<a id="a-QU"></a>云何佛是知恩、<a id="a-QV"></a>知报恩者？<a id="a-QW"></a>如来所行道、<a id="a-QX"></a>所行法得阿耨多罗三藐三菩提，<a id="a-QY"></a>即护念是道是法，<a id="a-QZ"></a>以是事故，<a id="a-Qa"></a>当知佛是知恩、<a id="a-Qb"></a>知报恩者。<br>　　“复次，<a id="a-Qc"></a>须菩提，<a id="a-Qd"></a>如来知一切法无作，<a id="a-Qe"></a>亦是如来知作恩者。<a id="a-Qf"></a>须菩提，<a id="a-Qg"></a>如来因般若波罗蜜知一切法无作相，<a id="a-Qh"></a>得如是智慧，<a id="a-Qi"></a>以是因缘故，<a id="a-Qj"></a>般若波罗蜜亦如是示诸佛世间。<a id="a-Qk"></a>”<br>　　“世尊，<a id="a-Ql"></a>若一切法无知者、<a id="a-Qm"></a>无见者，<a id="a-Qn"></a>云何般若波罗蜜示诸佛世间？<a id="a-Qo"></a>”<br>　　“须菩提，<a id="a-Qp"></a>如是，<a id="a-Qq"></a>如是，<a id="a-Qr"></a>一切法无知者、<a id="a-Qs"></a>无见者。<a id="a-Qt"></a>须菩提，<a id="a-Qu"></a>云何一切法无知者？<a id="a-Qv"></a>一切法空故。<a id="a-Qw"></a>云何一切法无见者？<a id="a-Qx"></a>一切法无所依故。<a id="a-Qy"></a>是故一切法无知者、<a id="a-Qz"></a>无见者。<a id="a-R0"></a>须菩提，<a id="a-R1"></a>如来因般若波罗蜜得如是法，<a id="a-R2"></a>是故般若波罗蜜亦如是示诸佛世间，<a id="a-R3"></a>不见色故示世间，<a id="a-R4"></a>不见受、<a id="a-R5"></a>想、<a id="a-R6"></a>行、<a id="a-R7"></a>识故示世间，<a id="a-R8"></a>般若波罗蜜如是示诸佛世间。<a id="a-R9"></a>”<br>　　“世尊，<a id="a-RA"></a>云何名不见色故示世间？<a id="a-RB"></a>云何名不见受、<a id="a-RC"></a>想、<a id="a-RD"></a>行、<a id="a-RE"></a>识故示世间？<a id="a-RF"></a>”<br>　　“须菩提，<a id="a-RG"></a>若不缘色生色，<a id="a-RH"></a>是名不见色；<a id="a-RI"></a>若不缘受、<a id="a-RJ"></a>想、<a id="a-RK"></a>行、<a id="a-RL"></a>识生识，<a id="a-RM"></a>是名不见识；<a id="a-RN"></a>若如是不见世间，<a id="a-RO"></a>是名真见世间。<a id="a-RP"></a>复次，<a id="a-RQ"></a>须菩提，<a id="a-RR"></a>世间空，<a id="a-RS"></a>般若波罗蜜如实示世间空；<a id="a-RT"></a>世间离相，<a id="a-RU"></a>般若波罗蜜如实示世间离相；<a id="a-RV"></a>世间净，<a id="a-RW"></a>般若波罗蜜如实示世间净；<a id="a-RX"></a>世间寂灭，<a id="a-RY"></a>般若波罗蜜如实示世间寂灭。<a id="a-RZ"></a>须菩提，<a id="a-Ra"></a>般若波罗蜜亦如是示诸佛世间。<a id="a-Rb"></a>”<br>　　须菩提白佛言：<a id="a-Rc"></a>“世尊，<a id="a-Rd"></a>般若波罗蜜为大事故出，<a id="a-Re"></a>般若波罗蜜为不可思议事、<a id="a-Rf"></a>不可称事、<a id="a-Rg"></a>不可量事、<a id="a-Rh"></a>无等等事故出。<a id="a-Ri"></a>”<br>　　佛言：<a id="a-Rj"></a>“如是，<a id="a-Rk"></a>如是，<a id="a-Rl"></a>须菩提，<a id="a-Rm"></a>般若波罗蜜为大事故出，<a id="a-Rn"></a>为不可思议事、<a id="a-Ro"></a>不可称事、<a id="a-Rp"></a>不可量事、<a id="a-Rq"></a>无等等事故出。<br>　　“须菩提，<a id="a-Rr"></a>云何般若波罗蜜为大事故出？<a id="a-Rs"></a>为不可思议事、<a id="a-Rt"></a>不可称事、<a id="a-Ru"></a>不可量事、<a id="a-Rv"></a>无等等事故出？<a id="a-Rw"></a>须菩提，<a id="a-Rx"></a>如来法、<a id="a-Ry"></a>佛法、<a id="a-Rz"></a>自然法、<a id="a-S0"></a>一切智人法，<a id="a-S1"></a>广大不可思议、<a id="a-S2"></a>不可筹量。<a id="a-S3"></a>是故，<a id="a-S4"></a>须菩提，<a id="a-S5"></a>般若波罗蜜为大事、<a id="a-S6"></a>不可思议事故出。<br>　　“云何般若波罗蜜为不可称事、<a id="a-S7"></a>不可量事故出？<a id="a-S8"></a>须菩提，<a id="a-S9"></a>如来法、<a id="a-SA"></a>佛法、<a id="a-SB"></a>自然法、<a id="a-SC"></a>一切智人法，<a id="a-SD"></a>不可称、<a id="a-SE"></a>不可量。<a id="a-SF"></a>是故，<a id="a-SG"></a>须菩提，<a id="a-SH"></a>般若波罗蜜为不可称事、<a id="a-SI"></a>不可量事故出。<br>　　“云何般若波罗蜜为无等等事故出？<a id="a-SJ"></a>须菩提，<a id="a-SK"></a>一切无与如来等者，<a id="a-SL"></a>何况有胜！<a id="a-SM"></a>是故，<a id="a-SN"></a>须菩提，<a id="a-SO"></a>般若波罗蜜为无等等事故出。<a id="a-SP"></a>”<br>　　“世尊，<a id="a-SQ"></a>但如来法、<a id="a-SR"></a>佛法、<a id="a-SS"></a>自然法、<a id="a-ST"></a>一切智人法不可思议、<a id="a-SU"></a>不可称、<a id="a-SV"></a>不可量，<a id="a-SW"></a>色亦不可思议、<a id="a-SX"></a>不可称、<a id="a-SY"></a>不可量，<a id="a-SZ"></a>受、<a id="a-Sa"></a>想、<a id="a-Sb"></a>行、<a id="a-Sc"></a>识亦不可思议、<a id="a-Sd"></a>不可称、<a id="a-Se"></a>不可量。<a id="a-Sf"></a>”<br>　　“须菩提，<a id="a-Sg"></a>色亦不可思议、<a id="a-Sh"></a>不可称、<a id="a-Si"></a>不可量，<a id="a-Sj"></a>受、<a id="a-Sk"></a>想、<a id="a-Sl"></a>行、<a id="a-Sm"></a>识亦不可思议、<a id="a-Sn"></a>不可称、<a id="a-So"></a>不可量，<a id="a-Sp"></a>一切法亦不可思议、<a id="a-Sq"></a>不可称、<a id="a-Sr"></a>不可量。<a id="a-Ss"></a>何以故？<a id="a-St"></a>须菩提，<a id="a-Su"></a>诸法实相中，<a id="a-Sv"></a>无心，<a id="a-Sw"></a>无心数法。<a id="a-Sx"></a>须菩提，<a id="a-Sy"></a>色不可称，<a id="a-Sz"></a>受、<a id="a-T0"></a>想、<a id="a-T1"></a>行、<a id="a-T2"></a>识亦不可称，<a id="a-T3"></a>一切法亦不可称，<a id="a-T4"></a>此中无有分别故。<a id="a-T5"></a>须菩提，<a id="a-T6"></a>色不可量，<a id="a-T7"></a>受、<a id="a-T8"></a>想、<a id="a-T9"></a>行、<a id="a-TA"></a>识亦不可量，<a id="a-TB"></a>一切法亦不可量。<a id="a-TC"></a>须菩提，<a id="a-TD"></a>何以故色不可量？<a id="a-TE"></a>受、<a id="a-TF"></a>想、<a id="a-TG"></a>行、<a id="a-TH"></a>识不可量？<a id="a-TI"></a>一切法不可量？<a id="a-TJ"></a>须菩提，<a id="a-TK"></a>色量无所有不可得，<a id="a-TL"></a>受、<a id="a-TM"></a>想、<a id="a-TN"></a>行、<a id="a-TO"></a>识量无所有不可得，<a id="a-TP"></a>一切法量无所有不可得。<a id="a-TQ"></a>须菩提，<a id="a-TR"></a>何以故色量无所有不可得？<a id="a-TS"></a>受、<a id="a-TT"></a>想、<a id="a-TU"></a>行、<a id="a-TV"></a>识量无所有不可得？<a id="a-TW"></a>一切法量无所有不可得？<a id="a-TX"></a>须菩提，<a id="a-TY"></a>色无所有故，<a id="a-TZ"></a>受、<a id="a-Ta"></a>想、<a id="a-Tb"></a>行、<a id="a-Tc"></a>识无所有故，<a id="a-Td"></a>一切法无所有故，<a id="a-Te"></a>量不可得。<a id="a-Tf"></a>须菩提，<a id="a-Tg"></a>于意云何？<a id="a-Th"></a>虚空有心、<a id="a-Ti"></a>心数法不？<a id="a-Tj"></a>”<br>　　“不也，<a id="a-Tk"></a>世尊。<a id="a-Tl"></a>”<br>　　“须菩提，<a id="a-Tm"></a>以是因缘一切法不可思议，<a id="a-Tn"></a>灭诸筹量故名不可思议，<a id="a-To"></a>灭诸称故名不可称。<a id="a-Tp"></a>须菩提，<a id="a-Tq"></a>称者即是识业。<a id="a-Tr"></a>须菩提，<a id="a-Ts"></a>无量者，<a id="a-Tt"></a>过诸量故。<a id="a-Tu"></a>须菩提，<a id="a-Tv"></a>如虚空不可思议、<a id="a-Tw"></a>不可称、<a id="a-Tx"></a>不可量，<a id="a-Ty"></a>诸如来法、<a id="a-Tz"></a>佛法、<a id="a-U0"></a>自然法、<a id="a-U1"></a>一切智人法，<a id="a-U2"></a>亦如是不可思议、<a id="a-U3"></a>不可称、<a id="a-U4"></a>不可量。<a id="a-U5"></a>”<br>　　说是不可思议无等等法时，<a id="a-U6"></a>五百比丘、<a id="a-U7"></a>二十比丘尼，<a id="a-U8"></a>不受一切法故，<a id="a-U9"></a>漏尽心得解脱；<a id="a-UA"></a>六万优婆塞、<a id="a-UB"></a>三万优婆夷，<a id="a-UC"></a>于诸法中得法眼净；<a id="a-UD"></a>二十菩萨得无生法忍，<a id="a-UE"></a>于此贤劫皆当成佛。</p>
  <p id="aUF">尔时，<a id="a-UG"></a>须菩提白佛言：<a id="a-UH"></a>“世尊，<a id="a-UI"></a>是深般若波罗蜜为大事故出，<a id="a-UJ"></a>乃至为无等等事故出。<a id="a-UK"></a>”<br>　　佛言：<a id="a-UL"></a>“如是，<a id="a-UM"></a>如是，<a id="a-UN"></a>须菩提，<a id="a-UO"></a>是深般若波罗蜜为大事故出，<a id="a-UP"></a>乃至为无等等事故出。<a id="a-UQ"></a>诸佛萨婆若，<a id="a-UR"></a>皆在般若波罗蜜中；<a id="a-US"></a>一切声闻、<a id="a-UT"></a>辟支佛地，<a id="a-UU"></a>皆在般若波罗蜜中。<a id="a-UV"></a>须菩提，<a id="a-UW"></a>譬如灌顶刹帝利王，<a id="a-UX"></a>若诸城事、<a id="a-UY"></a>诸聚落事，<a id="a-UZ"></a>皆付大臣王无所忧。<a id="a-Ua"></a>如是，<a id="a-Ub"></a>须菩提，<a id="a-Uc"></a>诸如来亦如是，<a id="a-Ud"></a>所有声闻事、<a id="a-Ue"></a>辟支佛事、<a id="a-Uf"></a>佛事，<a id="a-Ug"></a>皆在般若波罗蜜中，<a id="a-Uh"></a>般若波罗蜜能成办其事。<a id="a-Ui"></a>是故，<a id="a-Uj"></a>须菩提，<a id="a-Uk"></a>当知般若波罗蜜为大事故出，<a id="a-Ul"></a>乃至为无等等事故出。<a id="a-Um"></a>须菩提，<a id="a-Un"></a>般若波罗蜜，<a id="a-Uo"></a>不受不著色故出，<a id="a-Up"></a>不受不著受、<a id="a-Uq"></a>想、<a id="a-Ur"></a>行、<a id="a-Us"></a>识故出，<a id="a-Ut"></a>不受不著须陀洹果、<a id="a-Uu"></a>斯陀含果、<a id="a-Uv"></a>阿那含果、<a id="a-Uw"></a>阿罗汉果、<a id="a-Ux"></a>辟支佛道故出，<a id="a-Uy"></a>乃至萨婆若，<a id="a-Uz"></a>亦不受不著故出。<a id="a-V0"></a>”<br>　　须菩提白佛言：<a id="a-V1"></a>“世尊，<a id="a-V2"></a>云何般若波罗蜜不受萨婆若？<a id="a-V3"></a>不著萨婆若？<a id="a-V4"></a>”<br>　　“须菩提，<a id="a-V5"></a>于意云何？<a id="a-V6"></a>汝见是阿罗汉法可受可著不？<a id="a-V7"></a>”<br>　　“不也，<a id="a-V8"></a>世尊。<a id="a-V9"></a>我不见是法可生著者。<a id="a-VA"></a>”<br>　　佛言：<a id="a-VB"></a>“善哉！<a id="a-VC"></a>善哉！<a id="a-VD"></a>须菩提，<a id="a-VE"></a>我亦不见如来法，<a id="a-VF"></a>以不见故不受不著。<a id="a-VG"></a>是故，<a id="a-VH"></a>须菩提，<a id="a-VI"></a>萨婆若不可受、<a id="a-VJ"></a>不可著。<a id="a-VK"></a>”</p>
  <p id="aVL">尔时，<a id="a-VM"></a>欲、<a id="a-VN"></a>色界诸天子白佛言：<a id="a-VO"></a>“世尊，<a id="a-VP"></a>是深般若波罗蜜难解！<a id="a-VQ"></a>难知！<a id="a-VR"></a>若能信解深般若波罗蜜者，<a id="a-VS"></a>当知是人已于先世供养诸佛。<a id="a-VT"></a>世尊，<a id="a-VU"></a>若三千大千世界众生皆作信行，<a id="a-VV"></a>于信行地中修行，<a id="a-VW"></a>若一劫、<a id="a-VX"></a>若减一劫；<a id="a-VY"></a>若人一日行深般若波罗蜜，<a id="a-VZ"></a>筹量思惟，<a id="a-Va"></a>观忍通利，<a id="a-Vb"></a>是福为胜。<a id="a-Vc"></a>”<br>　　佛告诸天子：<a id="a-Vd"></a>“若善男子、<a id="a-Ve"></a>善女人闻是深般若波罗蜜，<a id="a-Vf"></a>疾得涅槃；<a id="a-Vg"></a>是人于信行地中修行，<a id="a-Vh"></a>若一劫、<a id="a-Vi"></a>若减一劫，<a id="a-Vj"></a>所不能及。<a id="a-Vk"></a>”<br>　　尔时，<a id="a-Vl"></a>欲、<a id="a-Vm"></a>色界诸天子，<a id="a-Vn"></a>头面礼佛足绕佛而出，<a id="a-Vo"></a>去此不远忽然不现。<a id="a-Vp"></a>欲界诸天子还至欲天，<a id="a-Vq"></a>色界诸天子还至色天。</p>
  <p id="aVr">尔时，<a id="a-Vs"></a>须菩提白佛言：<a id="a-Vt"></a>“世尊，<a id="a-Vu"></a>若菩萨能信解深般若波罗蜜，<a id="a-Vv"></a>是人于何命终来生此间？<a id="a-Vw"></a>”<br>　　佛告须菩提：<a id="a-Vx"></a>“若菩萨闻是深般若波罗蜜，<a id="a-Vy"></a>即时信解不疑、<a id="a-Vz"></a>不悔、<a id="a-W0"></a>不难，<a id="a-W1"></a>乐见、<a id="a-W2"></a>乐闻、<a id="a-W3"></a>常行，<a id="a-W4"></a>是念不离说般若波罗蜜者，<a id="a-W5"></a>须菩提，<a id="a-W6"></a>譬如新产犊子不离其母，<a id="a-W7"></a>菩萨亦如是，<a id="a-W8"></a>闻深般若波罗蜜，<a id="a-W9"></a>不离说法者，<a id="a-WA"></a>乃至得读诵书写般若波罗蜜。<a id="a-WB"></a>须菩提当知，<a id="a-WC"></a>是菩萨人中命终，<a id="a-WD"></a>还生人中。<a id="a-WE"></a>”<br>　　“世尊，<a id="a-WF"></a>颇有菩萨成就如是功德因缘？<a id="a-WG"></a>于他方世界供养诸佛，<a id="a-WH"></a>于彼命终，<a id="a-WI"></a>来生此间不？<a id="a-WJ"></a>”<br>　　“须菩提，<a id="a-WK"></a>有菩萨成就如是功德，<a id="a-WL"></a>于他方世界供养诸佛，<a id="a-WM"></a>于彼命终，<a id="a-WN"></a>来生此间。<a id="a-WO"></a>复次，<a id="a-WP"></a>须菩提，<a id="a-WQ"></a>有菩萨成就如是功德，<a id="a-WR"></a>于兜率天上，<a id="a-WS"></a>闻弥勒菩萨说般若波罗蜜，<a id="a-WT"></a>问其中事，<a id="a-WU"></a>于彼命终，<a id="a-WV"></a>来生此间。<br>　　“复次，<a id="a-WW"></a>须菩提，<a id="a-WX"></a>若人先世闻是深般若波罗蜜，<a id="a-WY"></a>不问其义，<a id="a-WZ"></a>是人若生人中，<a id="a-Wa"></a>心续疑悔难决。<a id="a-Wb"></a>须菩提，<a id="a-Wc"></a>当知是人于前世不问所致。<a id="a-Wd"></a>何以故？<a id="a-We"></a>于是般若波罗蜜中，<a id="a-Wf"></a>心疑悔难决故。<br>　　“复次，<a id="a-Wg"></a>须菩提，<a id="a-Wh"></a>若人先世若一日、<a id="a-Wi"></a>若二日、<a id="a-Wj"></a>三日、<a id="a-Wk"></a>四日、<a id="a-Wl"></a>五日，<a id="a-Wm"></a>闻是深般若波罗蜜，<a id="a-Wn"></a>问其中事，<a id="a-Wo"></a>而不随所说行，<a id="a-Wp"></a>是人转身续得闻深般若波罗蜜，<a id="a-Wq"></a>问其中事，<a id="a-Wr"></a>信心无碍；<a id="a-Ws"></a>若离法师，<a id="a-Wt"></a>不复问难，<a id="a-Wu"></a>还为因缘所牵，<a id="a-Wv"></a>失深般若波罗蜜。<a id="a-Ww"></a>何以故？<a id="a-Wx"></a>须菩提，<a id="a-Wy"></a>法应尔。<a id="a-Wz"></a>若人虽能问难是深般若波罗蜜，<a id="a-X0"></a>不能随所说行，<a id="a-X1"></a>或时乐闻深般若波罗蜜，<a id="a-X2"></a>或时不乐，<a id="a-X3"></a>其心轻躁如少氎毳，<a id="a-X4"></a>当知是菩萨新发大乘，<a id="a-X5"></a>是菩萨信心不清净，<a id="a-X6"></a>若不为般若波罗蜜所护，<a id="a-X7"></a>于二地中当堕一处，<a id="a-X8"></a>若声闻地、<a id="a-X9"></a>若辟支佛地。<a id="a-XA"></a>”</p>
  <p data-pb></p>
  <h2 style="text-align: center;" id="aXB"><a id="aXC">船喻品第十四</a></h2>
  <p id="aXD">尔时，<a id="a-XE"></a>佛告须菩提：<a id="a-XF"></a>“譬如大海中，<a id="a-XG"></a>船卒破，<a id="a-XH"></a>其中人若不取木、<a id="a-XI"></a>若板、<a id="a-XJ"></a>若浮囊、<a id="a-XK"></a>若死尸，<a id="a-XL"></a>当知是人不到彼岸没水而死。<a id="a-XM"></a>须菩提，<a id="a-XN"></a>其中人若取木、<a id="a-XO"></a>板、<a id="a-XP"></a>浮囊、<a id="a-XQ"></a>死尸，<a id="a-XR"></a>当知是人不没水死，<a id="a-XS"></a>安隐无恼得至彼岸。<a id="a-XT"></a>须菩提，<a id="a-XU"></a>菩萨亦如是，<a id="a-XV"></a>于阿耨多罗三藐三菩提，<a id="a-XW"></a>有信，<a id="a-XX"></a>有忍，<a id="a-XY"></a>有乐，<a id="a-XZ"></a>有净心，<a id="a-Xa"></a>有深心，<a id="a-Xb"></a>有欲，<a id="a-Xc"></a>有解，<a id="a-Xd"></a>有舍，<a id="a-Xe"></a>有精进，<a id="a-Xf"></a>不取般若波罗蜜，<a id="a-Xg"></a>当知是人中道退没，<a id="a-Xh"></a>堕声闻、<a id="a-Xi"></a>辟支佛地。<a id="a-Xj"></a>须菩提，<a id="a-Xk"></a>若菩萨于阿耨多罗三藐三菩提，<a id="a-Xl"></a>有信，<a id="a-Xm"></a>有忍，<a id="a-Xn"></a>有乐，<a id="a-Xo"></a>有净心，<a id="a-Xp"></a>有深心，<a id="a-Xq"></a>有欲，<a id="a-Xr"></a>有解，<a id="a-Xs"></a>有舍，<a id="a-Xt"></a>有精进，<a id="a-Xu"></a>取般若波罗蜜，<a id="a-Xv"></a>为般若波罗蜜所守护故，<a id="a-Xw"></a>中道不退，<a id="a-Xx"></a>过声闻、<a id="a-Xy"></a>辟支佛地，<a id="a-Xz"></a>当住阿耨多罗三藐三菩提。<br>　　“须菩提，<a id="a-Y0"></a>譬如有人持坏瓶，<a id="a-Y1"></a>诣河、<a id="a-Y2"></a>井、<a id="a-Y3"></a>池、<a id="a-Y4"></a>泉取水，<a id="a-Y5"></a>当知是瓶不久烂坏，<a id="a-Y6"></a>还归于地。<a id="a-Y7"></a>何以故？<a id="a-Y8"></a>瓶未熟故。<a id="a-Y9"></a>须菩提，<a id="a-YA"></a>菩萨亦如是，<a id="a-YB"></a>于阿耨多罗三藐三菩提，<a id="a-YC"></a>有信，<a id="a-YD"></a>有忍，<a id="a-YE"></a>有乐，<a id="a-YF"></a>有净心，<a id="a-YG"></a>有深心，<a id="a-YH"></a>有欲，<a id="a-YI"></a>有解，<a id="a-YJ"></a>有舍，<a id="a-YK"></a>有精进，<a id="a-YL"></a>不为般若波罗蜜方便所护故，<a id="a-YM"></a>当知是人未得萨婆若，<a id="a-YN"></a>中道退转。<a id="a-YO"></a>须菩提，<a id="a-YP"></a>云何为菩萨中道退转？<a id="a-YQ"></a>所谓若堕声闻地，<a id="a-YR"></a>若堕辟支佛地。<br>　　“须菩提，<a id="a-YS"></a>譬如有人持熟瓶，<a id="a-YT"></a>于河、<a id="a-YU"></a>井、<a id="a-YV"></a>池、<a id="a-YW"></a>泉取水，<a id="a-YX"></a>当知是瓶坚固不坏，<a id="a-YY"></a>持水而归。<a id="a-YZ"></a>何以故？<a id="a-Ya"></a>是瓶熟故。<a id="a-Yb"></a>须菩提，<a id="a-Yc"></a>菩萨亦如是，<a id="a-Yd"></a>于阿耨多罗三藐三菩提，<a id="a-Ye"></a>有信，<a id="a-Yf"></a>有忍，<a id="a-Yg"></a>有乐，<a id="a-Yh"></a>有净心，<a id="a-Yi"></a>有深心，<a id="a-Yj"></a>有欲，<a id="a-Yk"></a>有解，<a id="a-Yl"></a>有舍，<a id="a-Ym"></a>有精进，<a id="a-Yn"></a>为般若波罗蜜方便所护故，<a id="a-Yo"></a>当知是菩萨不中道退转，<a id="a-Yp"></a>安隐得到萨婆若。<br>　　“须菩提，<a id="a-Yq"></a>譬如大海边，<a id="a-Yr"></a>船未被庄治，<a id="a-Ys"></a>推著水中载诸财物，<a id="a-Yt"></a>当知是船中道漏没散失财物，<a id="a-Yu"></a>以是贾客无方便故，<a id="a-Yv"></a>多失财物自致忧恼。<a id="a-Yw"></a>须菩提，<a id="a-Yx"></a>菩萨亦如是，<a id="a-Yy"></a>于阿耨多罗三藐三菩提，<a id="a-Yz"></a>有信乃至有精进，<a id="a-Z0"></a>不为般若波罗蜜方便所护故，<a id="a-Z1"></a>未到萨婆若，<a id="a-Z2"></a>中道而退失于大宝，<a id="a-Z3"></a>而自忧恼失大珍宝。<a id="a-Z4"></a>中道没者，<a id="a-Z5"></a>堕声闻、<a id="a-Z6"></a>辟支佛地。<a id="a-Z7"></a>失大珍宝者，<a id="a-Z8"></a>失萨婆若宝。<br>　　“须菩提，<a id="a-Z9"></a>譬如大海边，<a id="a-ZA"></a>船庄治坚牢，<a id="a-ZB"></a>推著水中载诸财物，<a id="a-ZC"></a>当知是船不中道没，<a id="a-ZD"></a>随所至处必能得到。<a id="a-ZE"></a>须菩提，<a id="a-ZF"></a>菩萨亦如是，<a id="a-ZG"></a>于阿耨多罗三藐三菩提，<a id="a-ZH"></a>有信乃至有精进，<a id="a-ZI"></a>为般若波罗蜜方便所护故，<a id="a-ZJ"></a>当知是菩萨，<a id="a-ZK"></a>不中道退转于阿耨多罗三藐三菩提。<a id="a-ZL"></a>何以故？<a id="a-ZM"></a>须菩提，<a id="a-ZN"></a>法应尔。<a id="a-ZO"></a>若菩萨于阿耨多罗三藐三菩提，<a id="a-ZP"></a>有信乃至进，<a id="a-ZQ"></a>为般若波罗蜜方便所护故，<a id="a-ZR"></a>不堕声闻、<a id="a-ZS"></a>辟支佛地，<a id="a-ZT"></a>但以是诸功德回向阿耨多罗三藐三菩提。<br>　　“须菩提，<a id="a-ZU"></a>譬如老人，<a id="a-ZV"></a>年百二十而有杂病风寒冷热。<a id="a-ZW"></a>须菩提，<a id="a-ZX"></a>于意云何？<a id="a-ZY"></a>是人能从床起不？<a id="a-ZZ"></a>”<br>　　“不也，<a id="a-Za"></a>世尊。<a id="a-Zb"></a>”<br>　　“须菩提，<a id="a-Zc"></a>是人或时能起？<a id="a-Zd"></a>”<br>　　“世尊，<a id="a-Ze"></a>假令能起，<a id="a-Zf"></a>不能远行若十里、<a id="a-Zg"></a>二十里。<a id="a-Zh"></a>何以故？<a id="a-Zi"></a>是人已为老病所侵，<a id="a-Zj"></a>虽复能起不能远行。<a id="a-Zk"></a>”<br>　　“须菩提，<a id="a-Zl"></a>菩萨亦如是，<a id="a-Zm"></a>虽发阿耨多罗三藐三菩提心有信乃至有精进，<a id="a-Zn"></a>于阿耨多罗三藐三菩提有信乃至有精进，<a id="a-Zo"></a>不为般若波罗蜜方便所护故，<a id="a-Zp"></a>未得萨婆若，<a id="a-Zq"></a>中道退转，<a id="a-Zr"></a>堕声闻、<a id="a-Zs"></a>辟支佛地。<br>　　“须菩提，<a id="a-Zt"></a>是百二十岁老人，<a id="a-Zu"></a>若有风寒冷热之病，<a id="a-Zv"></a>欲从床起，<a id="a-Zw"></a>有二健人各扶一腋，<a id="a-Zx"></a>安慰之言：<a id="a-Zy"></a>‘随意所至，<a id="a-Zz"></a>我等好相扶持，<a id="a-a0"></a>勿惧中道有所坠落。<a id="a-a1"></a>’须菩提，<a id="a-a2"></a>菩萨亦如是，<a id="a-a3"></a>于阿耨多罗三藐三菩提，<a id="a-a4"></a>有信乃至有精进，<a id="a-a5"></a>为般若波罗蜜方便所护故，<a id="a-a6"></a>当知是菩萨不中道退转，<a id="a-a7"></a>能至阿耨多罗三藐三菩提。<a id="a-a8"></a>”</p>
  <p data-pb></p>
  <h2 style="text-align: center;" id="aa9"><a id="aaA">大如品第十五</a></h2>
  <p id="aaB">尔时，<a id="a-aC"></a>须菩提白佛言：<a id="a-aD"></a>“世尊，<a id="a-aE"></a>新发意菩萨，<a id="a-aF"></a>云何应学般若波罗蜜？<a id="a-aG"></a>”<br>　　佛告须菩提：<a id="a-aH"></a>“新发意菩萨若欲学般若波罗蜜，<a id="a-aI"></a>先当亲近善知识能说般若波罗蜜者，<a id="a-aJ"></a>是人如是教：<a id="a-aK"></a>‘善男子来，<a id="a-aL"></a>汝所有布施，<a id="a-aM"></a>皆应回向阿耨多罗三藐三菩提。<a id="a-aN"></a>汝善男子，<a id="a-aO"></a>亦莫贪著阿耨多罗三藐三菩提，<a id="a-aP"></a>若谓色是，<a id="a-aQ"></a>若谓受、<a id="a-aR"></a>想、<a id="a-aS"></a>行、<a id="a-aT"></a>识是。<a id="a-aU"></a>何以故？<a id="a-aV"></a>是萨婆若非可著者。<a id="a-aW"></a>善男子，<a id="a-aX"></a>汝所有持戒、<a id="a-aY"></a>忍辱、<a id="a-aZ"></a>精进、<a id="a-aa"></a>禅定、<a id="a-ab"></a>智慧，<a id="a-ac"></a>皆应回向阿耨多罗三藐三菩提，<a id="a-ad"></a>勿生贪著，<a id="a-ae"></a>若谓色是，<a id="a-af"></a>若谓受、<a id="a-ag"></a>想、<a id="a-ah"></a>行、<a id="a-ai"></a>识是。<a id="a-aj"></a>何以故？<a id="a-ak"></a>善男子，<a id="a-al"></a>是萨婆若非可著者。<a id="a-am"></a>汝善男子，<a id="a-an"></a>亦勿贪著声闻、<a id="a-ao"></a>辟支佛道。<a id="a-ap"></a>’须菩提，<a id="a-aq"></a>如是新发意菩萨，<a id="a-ar"></a>应渐教令入深般若波罗蜜中。<a id="a-as"></a>”<br>　　“世尊，<a id="a-at"></a>诸菩萨发阿耨多罗三藐三菩提心，<a id="a-au"></a>欲得阿耨多罗三藐三菩提，<a id="a-av"></a>所为甚难。<a id="a-aw"></a>”<br>　　“如是，<a id="a-ax"></a>如是，<a id="a-ay"></a>须菩提，<a id="a-az"></a>如诸菩萨发阿耨多罗三藐三菩提心，<a id="a-b0"></a>欲得阿耨多罗三藐三菩提，<a id="a-b1"></a>所为甚难。<a id="a-b2"></a>是人为安隐世间故发心，<a id="a-b3"></a>为安乐世间故发心：<a id="a-b4"></a>‘我当得阿耨多罗三藐三菩提，<a id="a-b5"></a>为世间作救，<a id="a-b6"></a>为世间作归，<a id="a-b7"></a>为世间作舍，<a id="a-b8"></a>为世间作究竟道，<a id="a-b9"></a>为世间作洲，<a id="a-bA"></a>为世间作导师，<a id="a-bB"></a>为世间作趣。<a id="a-bC"></a>’须菩提，<a id="a-bD"></a>云何菩萨得阿耨多罗三藐三菩提时，<a id="a-bE"></a>为世间作救？<a id="a-bF"></a>菩萨为断生死中诸苦恼故说法。<a id="a-bG"></a>须菩提，<a id="a-bH"></a>是名菩萨得阿耨多罗三藐三菩提时，<a id="a-bI"></a>为世间作救。<a id="a-bJ"></a>云何菩萨得阿耨多罗三藐三菩提时，<a id="a-bK"></a>为世间作归？<a id="a-bL"></a>众生法、<a id="a-bM"></a>老病死法、<a id="a-bN"></a>忧悲苦恼法，<a id="a-bO"></a>是菩萨能度众生于此生法、<a id="a-bP"></a>老病死法、<a id="a-bQ"></a>忧悲苦恼法，<a id="a-bR"></a>须菩提，<a id="a-bS"></a>是名菩萨得阿耨多罗三藐三菩提时，<a id="a-bT"></a>为世间作归。<a id="a-bU"></a>云何菩萨得阿耨多罗三藐三菩提时，<a id="a-bV"></a>为世间作舍？<a id="a-bW"></a>须菩提，<a id="a-bX"></a>菩萨得阿耨多罗三藐三菩提时，<a id="a-bY"></a>为不著故说法。<a id="a-bZ"></a>”<br>　　“世尊，<a id="a-ba"></a>云何名不著？<a id="a-bb"></a>”<br>　　“须菩提，<a id="a-bc"></a>若色不缚不解，<a id="a-bd"></a>不生不灭，<a id="a-be"></a>是名色不著；<a id="a-bf"></a>若受、<a id="a-bg"></a>想、<a id="a-bh"></a>行、<a id="a-bi"></a>识不缚不解，<a id="a-bj"></a>不生不灭，<a id="a-bk"></a>是名识不著。<a id="a-bl"></a>如是，<a id="a-bm"></a>须菩提，<a id="a-bn"></a>一切法不缚不解故不著，<a id="a-bo"></a>菩萨得阿耨多罗三藐三菩提时，<a id="a-bp"></a>能为众生说如是法，<a id="a-bq"></a>是名菩萨为世间作舍。<a id="a-br"></a>云何菩萨得阿耨多罗三藐三菩提时，<a id="a-bs"></a>为世间作究竟道？<a id="a-bt"></a>须菩提，<a id="a-bu"></a>色究竟不名色，<a id="a-bv"></a>受、<a id="a-bw"></a>想、<a id="a-bx"></a>行、<a id="a-by"></a>识究竟不名识，<a id="a-bz"></a>如究竟相，<a id="a-c0"></a>一切法亦如是。<a id="a-c1"></a>”<br>　　“世尊，<a id="a-c2"></a>若色究竟相，<a id="a-c3"></a>一切法亦尔者，<a id="a-c4"></a>菩萨皆应得阿耨多罗三藐三菩提。<a id="a-c5"></a>何以故？<a id="a-c6"></a>是中无有分别故。<a id="a-c7"></a>”<br>　　“如是，<a id="a-c8"></a>如是，<a id="a-c9"></a>须菩提，<a id="a-cA"></a>是中无有分别，<a id="a-cB"></a>诸菩萨如是观，<a id="a-cC"></a>如是知，<a id="a-cD"></a>其心不没，<a id="a-cE"></a>作是念：<a id="a-cF"></a>‘我得阿耨多罗三藐三菩提时，<a id="a-cG"></a>应为众生说如是法。<a id="a-cH"></a>’须菩提，<a id="a-cI"></a>是名菩萨得阿耨多罗三藐三菩提时，<a id="a-cJ"></a>为世间作究竟道。<a id="a-cK"></a>云何菩萨得阿耨多罗三藐三菩提时，<a id="a-cL"></a>为世间作洲？<a id="a-cM"></a>譬如水中陆地断流之处，<a id="a-cN"></a>名之为洲，<a id="a-cO"></a>如是，<a id="a-cP"></a>须菩提，<a id="a-cQ"></a>色前际后际断，<a id="a-cR"></a>受、<a id="a-cS"></a>想、<a id="a-cT"></a>行、<a id="a-cU"></a>识前际后际断；<a id="a-cV"></a>以前际后际断故，<a id="a-cW"></a>一切法都断；<a id="a-cX"></a>若一切法都断，<a id="a-cY"></a>是名寂灭微妙如实不颠倒涅槃。<a id="a-cZ"></a>须菩提，<a id="a-ca"></a>是名菩萨得阿耨多罗三藐三菩提时，<a id="a-cb"></a>为世间作洲。<a id="a-cc"></a>云何菩萨得阿耨多罗三藐三菩提时，<a id="a-cd"></a>为世间作导师？<a id="a-ce"></a>须菩提，<a id="a-cf"></a>菩萨得阿耨多罗三藐三菩提时，<a id="a-cg"></a>不为色生灭故说法，<a id="a-ch"></a>但为实相故说法；<a id="a-ci"></a>不为受、<a id="a-cj"></a>想、<a id="a-ck"></a>行、<a id="a-cl"></a>识生灭故说法，<a id="a-cm"></a>但为实相故说法；<a id="a-cn"></a>不为须陀洹果、<a id="a-co"></a>斯陀含果、<a id="a-cp"></a>阿那含果、<a id="a-cq"></a>阿罗汉果、<a id="a-cr"></a>辟支佛道、<a id="a-cs"></a>萨婆若生灭故说法，<a id="a-ct"></a>但为实相故说法；<a id="a-cu"></a>须菩提，<a id="a-cv"></a>是名菩萨得阿耨多罗三藐三菩提时，<a id="a-cw"></a>为世间作导师。<a id="a-cx"></a>云何菩萨得阿耨多罗三藐三菩提时，<a id="a-cy"></a>为世间作趣？<a id="a-cz"></a>须菩提，<a id="a-d0"></a>菩萨得阿耨多罗三藐三菩提时，<a id="a-d1"></a>为众生说色趣空，<a id="a-d2"></a>说受、<a id="a-d3"></a>想、<a id="a-d4"></a>行、<a id="a-d5"></a>识趣空，<a id="a-d6"></a>一切法皆趣空，<a id="a-d7"></a>不来不去。<a id="a-d8"></a>何以故？<a id="a-d9"></a>色空不来不去，<a id="a-dA"></a>受、<a id="a-dB"></a>想、<a id="a-dC"></a>行、<a id="a-dD"></a>识空不来不去，<a id="a-dE"></a>乃至一切法空不来不去故。<a id="a-dF"></a>一切法趣空不过是趣，<a id="a-dG"></a>一切法趣，<a id="a-dH"></a>无相趣，<a id="a-dI"></a>无作趣，<a id="a-dJ"></a>无起趣，<a id="a-dK"></a>无生趣，<a id="a-dL"></a>无所有趣，<a id="a-dM"></a>梦趣，<a id="a-dN"></a>无量趣，<a id="a-dO"></a>无边趣，<a id="a-dP"></a>无我趣，<a id="a-dQ"></a>寂灭趣，<a id="a-dR"></a>涅槃趣，<a id="a-dS"></a>不还趣，<a id="a-dT"></a>不趣，<a id="a-dU"></a>一切法不过是趣。<a id="a-dV"></a>”<br>　　“世尊，<a id="a-dW"></a>如是法者，<a id="a-dX"></a>谁能信解？<a id="a-dY"></a>”<br>　　“须菩提，<a id="a-dZ"></a>若菩萨于先佛所久修道行，<a id="a-da"></a>成就善根乃能信解。<a id="a-db"></a>”<br>　　“世尊，<a id="a-dc"></a>能信解者有何等相？<a id="a-dd"></a>”<br>　　“须菩提，<a id="a-de"></a>离灭欲、<a id="a-df"></a>恚、<a id="a-dg"></a>痴性，<a id="a-dh"></a>是信解相，<a id="a-di"></a>如是人能知深般若波罗蜜。<a id="a-dj"></a>”<br>　　“世尊，<a id="a-dk"></a>是菩萨能信解深般若波罗蜜，<a id="a-dl"></a>亦如是趣得是趣相，<a id="a-dm"></a>能为无量众生作趣。<a id="a-dn"></a>”<br>　　“如是，<a id="a-do"></a>如是，<a id="a-dp"></a>须菩提，<a id="a-dq"></a>是菩萨如是趣，<a id="a-dr"></a>能为无量众生作趣。<a id="a-ds"></a>须菩提，<a id="a-dt"></a>是名菩萨得阿耨多罗三藐三菩提时，<a id="a-du"></a>能为无量众生作趣。<a id="a-dv"></a>”<br>　　“世尊，<a id="a-dw"></a>是菩萨所为甚难，<a id="a-dx"></a>能作如是大庄严，<a id="a-dy"></a>为灭度无量无边众生，<a id="a-dz"></a>而众生不可得。<a id="a-e0"></a>”<br>　　“如是，<a id="a-e1"></a>如是，<a id="a-e2"></a>须菩提，<a id="a-e3"></a>菩萨所为甚难，<a id="a-e4"></a>为灭度无量无边众生故发大庄严，<a id="a-e5"></a>而众生不可得。<a id="a-e6"></a>须菩提，<a id="a-e7"></a>是为菩萨大庄严，<a id="a-e8"></a>不为色，<a id="a-e9"></a>不为受、<a id="a-eA"></a>想、<a id="a-eB"></a>行、<a id="a-eC"></a>识，<a id="a-eD"></a>不为声闻、<a id="a-eE"></a>辟支佛地，<a id="a-eF"></a>不为萨婆若故，<a id="a-eG"></a>发大庄严。<a id="a-eH"></a>不为庄严一切法故，<a id="a-eI"></a>是菩萨发大庄严。<a id="a-eJ"></a>”<br>　　“世尊，<a id="a-eK"></a>菩萨能如是行深般若波罗蜜，<a id="a-eL"></a>则不堕二地若声闻地、<a id="a-eM"></a>辟支佛地。<a id="a-eN"></a>”<br>　　“须菩提，<a id="a-eO"></a>汝见何义，<a id="a-eP"></a>说如是事——若菩萨如是行深般若波罗蜜，<a id="a-eQ"></a>则不堕二地若声闻、<a id="a-eR"></a>辟支佛地？<a id="a-eS"></a>”<br>　　“世尊，<a id="a-eT"></a>是般若波罗蜜甚深，<a id="a-eU"></a>此中无修法，<a id="a-eV"></a>无所修，<a id="a-eW"></a>无修者。<a id="a-eX"></a>何以故？<a id="a-eY"></a>世尊，<a id="a-eZ"></a>是深般若波罗蜜中无决定法，<a id="a-ea"></a>修虚空是修般若波罗蜜。<a id="a-eb"></a>世尊，<a id="a-ec"></a>不修一切法是修般若波罗蜜，<a id="a-ed"></a>修无边是修般若波罗蜜，<a id="a-ee"></a>修无著是修般若波罗蜜。<a id="a-ef"></a>”<br>　　“须菩提，<a id="a-eg"></a>应以深般若波罗蜜试阿惟越致菩萨，<a id="a-eh"></a>若不贪著般若波罗蜜，<a id="a-ei"></a>不随他言论有所希望，<a id="a-ej"></a>若闻说深般若波罗蜜时，<a id="a-ek"></a>不惊不怖，<a id="a-el"></a>不没不退，<a id="a-em"></a>其心喜乐，<a id="a-en"></a>当知是阿惟越致菩萨，<a id="a-eo"></a>先世已曾闻深般若波罗蜜。<a id="a-ep"></a>何以故？<a id="a-eq"></a>闻说深般若波罗蜜时，<a id="a-er"></a>不惊不怖，<a id="a-es"></a>不没不退，<a id="a-et"></a>当知是阿惟越致菩萨。<a id="a-eu"></a>”<br>　　“世尊，<a id="a-ev"></a>若菩萨闻说深般若波罗蜜，<a id="a-ew"></a>不惊不怖，<a id="a-ex"></a>不没不退，<a id="a-ey"></a>应云何观？<a id="a-ez"></a>”<br>　　“须菩提，<a id="a-f0"></a>是菩萨应随萨婆若心观般若波罗蜜。<a id="a-f1"></a>”<br>　　“世尊，<a id="a-f2"></a>云何名为随萨婆若心观？<a id="a-f3"></a>”<br>　　“须菩提，<a id="a-f4"></a>随虚空观，<a id="a-f5"></a>名为随萨婆若心观般若波罗蜜。<a id="a-f6"></a>须菩提，<a id="a-f7"></a>随萨婆若心观，<a id="a-f8"></a>即非观。<a id="a-f9"></a>何以故？<a id="a-fA"></a>无量是萨婆若，<a id="a-fB"></a>无量即无色、<a id="a-fC"></a>无受想行识、<a id="a-fD"></a>无智、<a id="a-fE"></a>无慧、<a id="a-fF"></a>无道、<a id="a-fG"></a>无得、<a id="a-fH"></a>无果、<a id="a-fI"></a>无生、<a id="a-fJ"></a>无灭、<a id="a-fK"></a>无作、<a id="a-fL"></a>无作者、<a id="a-fM"></a>无方、<a id="a-fN"></a>无趣、<a id="a-fO"></a>无住、<a id="a-fP"></a>无量，<a id="a-fQ"></a>即堕无量数。<a id="a-fR"></a>须菩提，<a id="a-fS"></a>如虚空无量，<a id="a-fT"></a>萨婆若亦无量，<a id="a-fU"></a>无法可得，<a id="a-fV"></a>亦无得者，<a id="a-fW"></a>不可以色得，<a id="a-fX"></a>不可以受、<a id="a-fY"></a>想、<a id="a-fZ"></a>行、<a id="a-fa"></a>识得，<a id="a-fb"></a>不可以檀波罗蜜得，<a id="a-fc"></a>不可以尸波罗蜜得、<a id="a-fd"></a>羼提波罗蜜、<a id="a-fe"></a>毗梨耶波罗蜜、<a id="a-ff"></a>禅那波罗蜜、<a id="a-fg"></a>般若波罗蜜得。<a id="a-fh"></a>何以故？<a id="a-fi"></a>色即是萨婆若，<a id="a-fj"></a>受、<a id="a-fk"></a>想、<a id="a-fl"></a>行、<a id="a-fm"></a>识即是萨婆若，<a id="a-fn"></a>檀波罗蜜即是萨婆若，<a id="a-fo"></a>尸罗波罗蜜、<a id="a-fp"></a>羼提波罗蜜、<a id="a-fq"></a>毗梨耶波罗蜜、<a id="a-fr"></a>禅波罗蜜、<a id="a-fs"></a>般若波罗蜜即是萨婆若。<a id="a-ft"></a>”</p>
  <p id="afu">尔时，<a id="a-fv"></a>欲、<a id="a-fw"></a>色界诸天子白佛言：<a id="a-fx"></a>“世尊，<a id="a-fy"></a>般若波罗蜜甚深，<a id="a-fz"></a>难解难知！<a id="a-g0"></a>”<br>　　佛言：<a id="a-g1"></a>“如是，<a id="a-g2"></a>如是，<a id="a-g3"></a>诸天子，<a id="a-g4"></a>般若波罗蜜甚深，<a id="a-g5"></a>难解难知。<a id="a-g6"></a>以是义故，<a id="a-g7"></a>我欲默然而不说法，<a id="a-g8"></a>作是念：<a id="a-g9"></a>‘我所得法，<a id="a-gA"></a>是法中无有得者，<a id="a-gB"></a>无法可得，<a id="a-gC"></a>无所用法可得，<a id="a-gD"></a>诸法相如是甚深，<a id="a-gE"></a>如虚空甚深故是法甚深，<a id="a-gF"></a>我甚深故一切法甚深，<a id="a-gG"></a>不来不去甚深故一切法甚深。<a id="a-gH"></a>’”<br>　　欲、<a id="a-gI"></a>色界诸天子白佛言：<a id="a-gJ"></a>“希有，<a id="a-gK"></a>世尊！<a id="a-gL"></a>是所说法，<a id="a-gM"></a>一切世间难可得信。<a id="a-gN"></a>世间行贪著，<a id="a-gO"></a>是法为无贪著故说。<a id="a-gP"></a>”<br>　　尔时，<a id="a-gQ"></a>须菩提白佛言：<a id="a-gR"></a>“世尊，<a id="a-gS"></a>是法随顺一切法。<a id="a-gT"></a>何以故？<a id="a-gU"></a>世尊，<a id="a-gV"></a>是法无障碍处、<a id="a-gW"></a>无障碍相如虚空。<a id="a-gX"></a>世尊，<a id="a-gY"></a>是法无生，<a id="a-gZ"></a>一切法不可得故。<a id="a-ga"></a>世尊，<a id="a-gb"></a>是法无处，<a id="a-gc"></a>一切处不可得故。<a id="a-gd"></a>”<br>　　尔时，<a id="a-ge"></a>欲、<a id="a-gf"></a>色界诸天子白佛言：<a id="a-gg"></a>“世尊，<a id="a-gh"></a>是长老须菩提随如来生，<a id="a-gi"></a>有所说法皆为空故。<a id="a-gj"></a>”<br>　　须菩提语欲、<a id="a-gk"></a>色界诸天子言：<a id="a-gl"></a>“汝等所说长老须菩提随如来生，<a id="a-gm"></a>随何法生故名随如来生？<a id="a-gn"></a>诸天子，<a id="a-go"></a>随如如行故，<a id="a-gp"></a>须菩提随如来生。<a id="a-gq"></a>如如来如不来不去，<a id="a-gr"></a>须菩提如从本已来亦不来不去，<a id="a-gs"></a>是故须菩提随如来生。<a id="a-gt"></a>又如来如即是一切法如，<a id="a-gu"></a>一切法如即是如来如，<a id="a-gv"></a>如来如者即非如，<a id="a-gw"></a>是故须菩提随如来生。<a id="a-gx"></a>如如来如一切处一切处常不坏不别，<a id="a-gy"></a>须菩提如亦如是，<a id="a-gz"></a>于一切处不坏不别，<a id="a-h0"></a>是故须菩提随如来生。<a id="a-h1"></a>如如来如非住非不住，<a id="a-h2"></a>须菩提如亦如是，<a id="a-h3"></a>是故须菩提随如来生。<a id="a-h4"></a>如如来如无障碍处，<a id="a-h5"></a>一切法如亦无障碍处，<a id="a-h6"></a>是故须菩提随如来生。<a id="a-h7"></a>又如来如一切法如，<a id="a-h8"></a>皆是一如，<a id="a-h9"></a>无二无别，<a id="a-hA"></a>是如无作无非如者，<a id="a-hB"></a>若是如无非如者，<a id="a-hC"></a>是故是如无二无别，<a id="a-hD"></a>是故须菩提随如来生。<a id="a-hE"></a>又如来如一切处不坏不别，<a id="a-hF"></a>一切法如亦不坏不别，<a id="a-hG"></a>如是如来如不可分别故无坏无别，<a id="a-hH"></a>是故须菩提随如来生。<a id="a-hI"></a>如如来如不离诸法，<a id="a-hJ"></a>如是如不异诸法，<a id="a-hK"></a>如是如无非如时常是如。<a id="a-hL"></a>”<br>　　“须菩提，<a id="a-hM"></a>如不异是如故，<a id="a-hN"></a>如实随如行，<a id="a-hO"></a>亦无所行，<a id="a-hP"></a>是故须菩提随如来生。<a id="a-hQ"></a>如如来如非过去、<a id="a-hR"></a>非未来、<a id="a-hS"></a>非现在，<a id="a-hT"></a>一切法如亦如是非过去、<a id="a-hU"></a>非未来、<a id="a-hV"></a>非现在，<a id="a-hW"></a>是故须菩提随如行生故名为随如来生。<a id="a-hX"></a>又如来即是如来如，<a id="a-hY"></a>如来如即是过去如，<a id="a-hZ"></a>过去如即是如来如，<a id="a-ha"></a>如来如即是未来如，<a id="a-hb"></a>未来如即是如来如，<a id="a-hc"></a>如来如即是现在如，<a id="a-hd"></a>现在如即是如来如，<a id="a-he"></a>过去、<a id="a-hf"></a>未来、<a id="a-hg"></a>现在如如来如无二无别，<a id="a-hh"></a>一切法如须菩提如亦无二无别，<a id="a-hi"></a>是故须菩提随如来生。<a id="a-hj"></a>菩萨如即是得阿耨多罗三藐三菩提时如，<a id="a-hk"></a>菩萨以是如得阿耨多罗三藐三菩提，<a id="a-hl"></a>名为如来。<a id="a-hm"></a>”佛说是时，<a id="a-hn"></a>地六种震动，<a id="a-ho"></a>“以是如故，<a id="a-hp"></a>须菩提随如来生，<a id="a-hq"></a>又须菩提不随色生，<a id="a-hr"></a>不随受、<a id="a-hs"></a>想、<a id="a-ht"></a>行、<a id="a-hu"></a>识生，<a id="a-hv"></a>不随须陀洹果生，<a id="a-hw"></a>不随斯陀含果生，<a id="a-hx"></a>不随阿那含果生，<a id="a-hy"></a>不随阿罗汉果生，<a id="a-hz"></a>不随辟支佛道生，<a id="a-i0"></a>是故须菩提随如来生。<a id="a-i1"></a>”</p>
  <p id="ai2">尔时，<a id="a-i3"></a>舍利弗白佛言：<a id="a-i4"></a>“世尊，<a id="a-i5"></a>是如甚深。<a id="a-i6"></a>”<br>　　佛言：<a id="a-i7"></a>“如是，<a id="a-i8"></a>如是，<a id="a-i9"></a>舍利弗，<a id="a-iA"></a>是如甚深。<a id="a-iB"></a>今说是如，<a id="a-iC"></a>三千比丘不受诸法故，<a id="a-iD"></a>漏尽心得解脱。<a id="a-iE"></a>舍利弗，<a id="a-iF"></a>五百比丘尼于诸法中，<a id="a-iG"></a>远尘离垢得法眼净，<a id="a-iH"></a>五千天人得无生法忍，<a id="a-iI"></a>六千菩萨不受诸法漏尽心得解脱。<a id="a-iJ"></a>舍利弗，<a id="a-iK"></a>是六千菩萨已曾供养亲近五百诸佛，<a id="a-iL"></a>于诸佛所，<a id="a-iM"></a>布施、<a id="a-iN"></a>持戒、<a id="a-iO"></a>忍辱、<a id="a-iP"></a>精进、<a id="a-iQ"></a>禅定，<a id="a-iR"></a>不为般若波罗蜜方便所护故，<a id="a-iS"></a>今不受诸法漏尽心得解脱。<a id="a-iT"></a>舍利弗，<a id="a-iU"></a>菩萨虽行空、<a id="a-iV"></a>无相、<a id="a-iW"></a>无作道，<a id="a-iX"></a>不为般若波罗蜜方便所护故，<a id="a-iY"></a>证于实际作声闻乘。<br>　　“舍利弗，<a id="a-iZ"></a>譬如有鸟，<a id="a-ia"></a>身长百由旬，<a id="a-ib"></a>二、<a id="a-ic"></a>三、<a id="a-id"></a>四、<a id="a-ie"></a>五百由旬，<a id="a-if"></a>翅未成就，<a id="a-ig"></a>欲从忉利天上来至阎浮提，<a id="a-ih"></a>便自投下。<a id="a-ii"></a>舍利弗，<a id="a-ij"></a>于意云何？<a id="a-ik"></a>是鸟中道作是念：<a id="a-il"></a>‘我欲还忉利天上。<a id="a-im"></a>’宁得还不？<a id="a-in"></a>”<br>　　“不也，<a id="a-io"></a>世尊。<a id="a-ip"></a>”<br>　　“舍利弗，<a id="a-iq"></a>是鸟复作是愿，<a id="a-ir"></a>至阎浮提身不伤损，<a id="a-is"></a>得如愿不？<a id="a-it"></a>”<br>　　“不也，<a id="a-iu"></a>世尊。<a id="a-iv"></a>是鸟至阎浮提身必伤损，<a id="a-iw"></a>若死、<a id="a-ix"></a>若近死苦。<a id="a-iy"></a>何以故？<a id="a-iz"></a>世尊，<a id="a-j0"></a>法应尔，<a id="a-j1"></a>其身既大翅未成就故。<a id="a-j2"></a>”<br>　　“舍利弗，<a id="a-j3"></a>菩萨亦如是，<a id="a-j4"></a>虽于恒河沙劫布施、<a id="a-j5"></a>持戒、<a id="a-j6"></a>忍辱、<a id="a-j7"></a>精进、<a id="a-j8"></a>禅定，<a id="a-j9"></a>发大心大愿受无量事，<a id="a-jA"></a>欲得阿耨多罗三藐三菩提，<a id="a-jB"></a>而不为般若波罗蜜方便所护故，<a id="a-jC"></a>则堕声闻、<a id="a-jD"></a>辟支佛地。<a id="a-jE"></a>舍利弗，<a id="a-jF"></a>菩萨虽念于过去、<a id="a-jG"></a>未来、<a id="a-jH"></a>现在诸佛所行戒品、<a id="a-jI"></a>定品、<a id="a-jJ"></a>慧品、<a id="a-jK"></a>解脱品、<a id="a-jL"></a>解脱知见品而心取相，<a id="a-jM"></a>是菩萨取相念故，<a id="a-jN"></a>不知诸佛戒品、<a id="a-jO"></a>定品、<a id="a-jP"></a>慧品、<a id="a-jQ"></a>解脱品、<a id="a-jR"></a>解脱知见品；<a id="a-jS"></a>不知不见故，<a id="a-jT"></a>闻诸法空名字，<a id="a-jU"></a>取是音声相，<a id="a-jV"></a>回向阿耨多罗三藐三菩提，<a id="a-jW"></a>当知是菩萨堕于声闻、<a id="a-jX"></a>辟支佛地。<a id="a-jY"></a>何以故？<a id="a-jZ"></a>舍利弗，<a id="a-ja"></a>菩萨离般若波罗蜜故法应当尔。<a id="a-jb"></a>”<br>　　“世尊，<a id="a-jc"></a>如我解佛所说义，<a id="a-jd"></a>若菩萨离般若波罗蜜，<a id="a-je"></a>则于阿耨多罗三藐三菩提，<a id="a-jf"></a>狐疑未了，<a id="a-jg"></a>是故菩萨摩诃萨欲得阿耨多罗三藐三菩提，<a id="a-jh"></a>当善行般若波罗蜜方便。<a id="a-ji"></a>”</p>
  <p id="ajj">尔时，<a id="a-jk"></a>欲、<a id="a-jl"></a>色界诸天子白佛言：<a id="a-jm"></a>“世尊，<a id="a-jn"></a>般若波罗蜜甚深，<a id="a-jo"></a>阿耨多罗三藐三菩提难得。<a id="a-jp"></a>”<br>　　佛言：<a id="a-jq"></a>“如是，<a id="a-jr"></a>如是，<a id="a-js"></a>诸天子，<a id="a-jt"></a>般若波罗蜜甚深，<a id="a-ju"></a>阿耨多罗三藐三菩提难得。<a id="a-jv"></a>”<br>　　须菩提白佛言：<a id="a-jw"></a>“世尊，<a id="a-jx"></a>如佛所说，<a id="a-jy"></a>般若波罗蜜甚深，<a id="a-jz"></a>阿耨多罗三藐三菩提难得。<a id="a-k0"></a>如我解佛所说义，<a id="a-k1"></a>阿耨多罗三藐三菩提易得。<a id="a-k2"></a>何以故？<a id="a-k3"></a>无法可得，<a id="a-k4"></a>诸法空中无有得阿耨多罗三藐三菩提者，<a id="a-k5"></a>无法可得，<a id="a-k6"></a>无所用法可得，<a id="a-k7"></a>一切法皆空故，<a id="a-k8"></a>诸所说法为有所断，<a id="a-k9"></a>是法亦空。<a id="a-kA"></a>世尊，<a id="a-kB"></a>阿耨多罗三藐三菩提法，<a id="a-kC"></a>得者所用法，<a id="a-kD"></a>得知者所用法，<a id="a-kE"></a>如是法皆空。<a id="a-kF"></a>世尊，<a id="a-kG"></a>以是因缘故，<a id="a-kH"></a>阿耨多罗三藐三菩提，<a id="a-kI"></a>则为易得，<a id="a-kJ"></a>诸可得者皆同虚空故。<a id="a-kK"></a>”<br>　　尔时，<a id="a-kL"></a>舍利弗语须菩提：<a id="a-kM"></a>“若阿耨多罗三藐三菩提易得者，<a id="a-kN"></a>恒河沙等诸菩萨不应退转，<a id="a-kO"></a>以是因缘故，<a id="a-kP"></a>当知阿耨多罗三藐三菩提难得。<a id="a-kQ"></a>”<br>　　“舍利弗，<a id="a-kR"></a>于意云何？<a id="a-kS"></a>色于阿耨多罗三藐三菩提退转不？<a id="a-kT"></a>”<br>　　“不也，<a id="a-kU"></a>须菩提。<a id="a-kV"></a>”<br>　　“舍利弗，<a id="a-kW"></a>受、<a id="a-kX"></a>想、<a id="a-kY"></a>行、<a id="a-kZ"></a>识于阿耨多罗三藐三菩提退转不？<a id="a-ka"></a>”<br>　　“不也，<a id="a-kb"></a>须菩提。<a id="a-kc"></a>”<br>　　“舍利弗，<a id="a-kd"></a>离色，<a id="a-ke"></a>有法可得于阿耨多罗三藐三菩提退转不？<a id="a-kf"></a>”<br>　　“不也，<a id="a-kg"></a>须菩提。<a id="a-kh"></a>”<br>　　“舍利弗，<a id="a-ki"></a>离受、<a id="a-kj"></a>想、<a id="a-kk"></a>行、<a id="a-kl"></a>识，<a id="a-km"></a>有法可得于阿耨多罗三藐三菩提退转不？<a id="a-kn"></a>”<br>　　“不也，<a id="a-ko"></a>须菩提。<a id="a-kp"></a>”<br>　　“舍利弗，<a id="a-kq"></a>色如于阿耨多罗三藐三菩提退转不？<a id="a-kr"></a>”<br>　　“不也，<a id="a-ks"></a>须菩提。<a id="a-kt"></a>”<br>　　“舍利弗，<a id="a-ku"></a>受、<a id="a-kv"></a>想、<a id="a-kw"></a>行、<a id="a-kx"></a>识如于阿耨多罗三藐三菩提退转不？<a id="a-ky"></a>”<br>　　“不也，<a id="a-kz"></a>须菩提。<a id="a-l0"></a>”<br>　　“舍利弗，<a id="a-l1"></a>离色如，<a id="a-l2"></a>有法可得于阿耨多罗三藐三菩提退转不？<a id="a-l3"></a>”<br>　　“不也，<a id="a-l4"></a>须菩提。<a id="a-l5"></a>”<br>　　“舍利弗，<a id="a-l6"></a>离受、<a id="a-l7"></a>想、<a id="a-l8"></a>行、<a id="a-l9"></a>识如，<a id="a-lA"></a>有法可得于阿耨多罗三藐三菩提退转不？<a id="a-lB"></a>”<br>　　“不也，<a id="a-lC"></a>须菩提。<a id="a-lD"></a>”<br>　　“舍利弗，<a id="a-lE"></a>离诸法如，<a id="a-lF"></a>有法可得于阿耨多罗三藐三菩提退转不？<a id="a-lG"></a>”<br>　　“不也，<a id="a-lH"></a>须菩提。<a id="a-lI"></a>”<br>　　“舍利弗，<a id="a-lJ"></a>如是实求不可得为何等法于阿耨多罗三藐三菩提退转者？<a id="a-lK"></a>”<br>　　舍利弗言：<a id="a-lL"></a>“如须菩提所说义，<a id="a-lM"></a>则为无有菩萨退转。<a id="a-lN"></a>若尔者，<a id="a-lO"></a>佛说三乘人则无差别。<a id="a-lP"></a>”</p>
  <p id="alQ">尔时，<a id="a-lR"></a>富楼那弥多罗尼子语舍利弗：<a id="a-lS"></a>“应问须菩提，<a id="a-lT"></a>汝欲令有一菩萨乘不？<a id="a-lU"></a>”<br>　　舍利弗即问须菩提：<a id="a-lV"></a>“欲令有一菩萨乘耶？<a id="a-lW"></a>”<br>　　须菩提言：<a id="a-lX"></a>“如中可有三乘人不？<a id="a-lY"></a>若声闻、<a id="a-lZ"></a>辟支佛、<a id="a-la"></a>佛乘？<a id="a-lb"></a>”<br>　　“须菩提，<a id="a-lc"></a>如中无有三相差别。<a id="a-ld"></a>”<br>　　“舍利弗，<a id="a-le"></a>如有一相不？<a id="a-lf"></a>”<br>　　“不也，<a id="a-lg"></a>须菩提。<a id="a-lh"></a>”<br>　　“舍利弗，<a id="a-li"></a>如中乃至见有一乘人不？<a id="a-lj"></a>”<br>　　“不也，<a id="a-lk"></a>须菩提。<a id="a-ll"></a>”<br>　　“舍利弗，<a id="a-lm"></a>如是实求是法不可得，<a id="a-ln"></a>汝云何作是念，<a id="a-lo"></a>是声闻乘、<a id="a-lp"></a>是辟支佛乘、<a id="a-lq"></a>是佛乘者？<a id="a-lr"></a>如是三乘人如中无差别。<a id="a-ls"></a>若菩萨闻是事，<a id="a-lt"></a>不惊不怖，<a id="a-lu"></a>不没不退，<a id="a-lv"></a>当知是菩萨则能成就菩提。<a id="a-lw"></a>”<br>　　尔时，<a id="a-lx"></a>佛赞须菩提言：<a id="a-ly"></a>“善哉！<a id="a-lz"></a>善哉！<a id="a-m0"></a>须菩提，<a id="a-m1"></a>汝所乐说皆是佛力，<a id="a-m2"></a>所谓如中求三乘人无有差别。<a id="a-m3"></a>若菩萨闻是事，<a id="a-m4"></a>不惊不怖，<a id="a-m5"></a>不没不退，<a id="a-m6"></a>当知是菩萨能成就菩提。<a id="a-m7"></a>”</p>
  <p id="am8">尔时，<a id="a-m9"></a>舍利弗白佛言：<a id="a-mA"></a>“世尊，<a id="a-mB"></a>是菩萨成就何等菩提？<a id="a-mC"></a>”<br>　　“舍利弗，<a id="a-mD"></a>是菩萨成就无上菩提。<a id="a-mE"></a>”<br>　　舍利弗白佛言：<a id="a-mF"></a>“世尊，<a id="a-mG"></a>若菩萨欲成就阿耨多罗三藐三菩提，<a id="a-mH"></a>应云何行？<a id="a-mI"></a>”<br>　　佛言：<a id="a-mJ"></a>“于一切众生，<a id="a-mK"></a>应行等心、<a id="a-mL"></a>慈心、<a id="a-mM"></a>不异心、<a id="a-mN"></a>谦下心、<a id="a-mO"></a>安隐心、<a id="a-mP"></a>不瞋心、<a id="a-mQ"></a>不恼心、<a id="a-mR"></a>不戏弄心、<a id="a-mS"></a>父母心、<a id="a-mT"></a>兄弟心与共语言。<a id="a-mU"></a>舍利弗，<a id="a-mV"></a>若菩萨欲成就阿耨多罗三藐三菩提，<a id="a-mW"></a>应如是学，<a id="a-mX"></a>应如是行。<a id="a-mY"></a>”</p>
 </body>
</html>