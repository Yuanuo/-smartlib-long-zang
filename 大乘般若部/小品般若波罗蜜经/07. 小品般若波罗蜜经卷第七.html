<!doctype html>
<html id="rY3qqpG" data-ver="2363">
 <head>
  <meta charset="utf-8">
  <meta library="unknown">
  <meta period="姚秦">
  <meta author="鸠摩罗什 译">
  <meta priority="5">
  <meta searchable="all">
 </head>
 <body>
  <h1 style="text-align: center;" id="aK7"><a id="aK8">小品般若波罗蜜经卷第七</a></h1>
  <h2 style="text-align: center;" id="aK9"><a id="aKA">恒伽提婆品第十八</a></h2>
  <p id="aKB">尔时，<a id="a-KC"></a>会中有一女人字恒伽提婆，<a id="a-KD"></a>从座而起偏袒右肩，<a id="a-KE"></a>右膝著地合掌向佛，<a id="a-KF"></a>白佛言：<a id="a-KG"></a>“世尊，<a id="a-KH"></a>我于是事不惊不怖，<a id="a-KI"></a>我于来世亦为众生演说斯要。<a id="a-KJ"></a>”即持金华散佛，<a id="a-KK"></a>当佛顶上虚空中住，<a id="a-KL"></a>时佛微笑。<br>　　阿难从座起偏袒右肩，<a id="a-KM"></a>右膝著地合掌向佛，<a id="a-KN"></a>白佛言：<a id="a-KO"></a>“世尊，<a id="a-KP"></a>何因何缘而发微笑？<a id="a-KQ"></a>诸佛常法不以无因缘而笑。<a id="a-KR"></a>”<br>　　佛告阿难：<a id="a-KS"></a>“是恒伽提婆女人，<a id="a-KT"></a>当于来世星宿劫中而得成佛，<a id="a-KU"></a>号曰金花。<a id="a-KV"></a>今转女身得为男子生阿閦佛土，<a id="a-KW"></a>于彼佛所常修梵行，<a id="a-KX"></a>命终之后从一佛土至一佛土，<a id="a-KY"></a>常修梵行乃至得阿耨多罗三藐三菩提不离诸佛，<a id="a-KZ"></a>譬如转轮圣王从一观至一观、<a id="a-Ka"></a>从生至终足不蹈地。<a id="a-Kb"></a>阿难，<a id="a-Kc"></a>此女亦如是，<a id="a-Kd"></a>从一佛土至一佛土，<a id="a-Ke"></a>常修梵行乃至得阿耨多罗三藐三菩提常不离佛。<a id="a-Kf"></a>”<br>　　阿难作是念：<a id="a-Kg"></a>“尔时，<a id="a-Kh"></a>菩萨众会如诸佛会？<a id="a-Ki"></a>”<br>　　佛即知阿难心所念，<a id="a-Kj"></a>告阿难言：<a id="a-Kk"></a>“如是，<a id="a-Kl"></a>如是，<a id="a-Km"></a>当知尔时菩萨众会如诸佛会。<a id="a-Kn"></a>阿难，<a id="a-Ko"></a>是金花佛声闻入涅槃者无量无边不可计数，<a id="a-Kp"></a>其世界中无诸恶兽怨贼之难，<a id="a-Kq"></a>亦无饥馑疾病之患。<a id="a-Kr"></a>阿难，<a id="a-Ks"></a>是金花佛得阿耨多罗三藐三菩提时，<a id="a-Kt"></a>无如是等怖畏之难。<a id="a-Ku"></a>”<br>　　阿难白佛言：<a id="a-Kv"></a>“世尊，<a id="a-Kw"></a>是女人于何处初种阿耨多罗三藐三菩提善根？<a id="a-Kx"></a>”<br>　　“阿难，<a id="a-Ky"></a>是女人于燃灯佛所初种善根，<a id="a-Kz"></a>以是善根回向阿耨多罗三藐三菩提，<a id="a-L0"></a>亦持金华散燃灯佛，<a id="a-L1"></a>求阿耨多罗三藐三菩提。<a id="a-L2"></a>阿难，<a id="a-L3"></a>尔时我以五华散燃灯佛，<a id="a-L4"></a>求阿耨多罗三藐三菩提，<a id="a-L5"></a>燃灯佛知我善根成就，<a id="a-L6"></a>即授我阿耨多罗三藐三菩提记。<a id="a-L7"></a>时此女人闻我受记，<a id="a-L8"></a>即发愿言：<a id="a-L9"></a>‘我亦如是，<a id="a-LA"></a>于未来世当得受记，<a id="a-LB"></a>如今是人得受阿耨多罗三藐三菩提记。<a id="a-LC"></a>’阿难，<a id="a-LD"></a>是女人于燃灯佛所初种善根，<a id="a-LE"></a>发阿耨多罗三藐三菩提心。<a id="a-LF"></a>”<br>　　阿难白佛言：<a id="a-LG"></a>“世尊，<a id="a-LH"></a>是人则为久习阿耨多罗三藐三菩提行。<a id="a-LI"></a>”<br>　　佛言：<a id="a-LJ"></a>“如是，<a id="a-LK"></a>阿难，<a id="a-LL"></a>是人久习阿耨多罗三藐三菩提行。<a id="a-LM"></a>”</p>
  <p id="aLN">尔时，<a id="a-LO"></a>须菩提白佛言：<a id="a-LP"></a>“世尊，<a id="a-LQ"></a>若菩萨欲行般若波罗蜜，<a id="a-LR"></a>云何应习空？<a id="a-LS"></a>云何应入空三昧？<a id="a-LT"></a>”<br>　　佛告须菩提：<a id="a-LU"></a>“菩萨行般若波罗蜜，<a id="a-LV"></a>应观色空，<a id="a-LW"></a>应观受、<a id="a-LX"></a>想、<a id="a-LY"></a>行、<a id="a-LZ"></a>识空，<a id="a-La"></a>应以不散心观，<a id="a-Lb"></a>法无所见亦无所证。<a id="a-Lc"></a>”<br>　　须菩提言：<a id="a-Ld"></a>“世尊，<a id="a-Le"></a>如佛所说，<a id="a-Lf"></a>菩萨不应证空，<a id="a-Lg"></a>云何菩萨入空三昧而不证空？<a id="a-Lh"></a>”<br>　　“须菩提，<a id="a-Li"></a>若菩萨具足观空本已生心，<a id="a-Lj"></a>但观空而不证空，<a id="a-Lk"></a>‘我当学空，<a id="a-Ll"></a>今是学时，<a id="a-Lm"></a>非是证时。<a id="a-Ln"></a>’不深摄心系于缘中。<a id="a-Lo"></a>尔时，<a id="a-Lp"></a>菩萨不退助道法，<a id="a-Lq"></a>亦不尽漏。<a id="a-Lr"></a>何以故？<a id="a-Ls"></a>是菩萨有大智慧深善根故，<a id="a-Lt"></a>能作是念：<a id="a-Lu"></a>‘今是学时，<a id="a-Lv"></a>非是证时，<a id="a-Lw"></a>我为得般若波罗蜜故。<a id="a-Lx"></a>’<br>　　“须菩提，<a id="a-Ly"></a>譬如人勇健多力难可倾动，<a id="a-Lz"></a>容仪端正人所爱敬，<a id="a-M0"></a>善解兵法器仗精锐，<a id="a-M1"></a>六十四能皆悉具足，<a id="a-M2"></a>于余技术无不练解，<a id="a-M3"></a>为人爱念，<a id="a-M4"></a>凡有所作皆得成办，<a id="a-M5"></a>以是利故多所饶益，<a id="a-M6"></a>众咸宗敬倍复欢喜。<a id="a-M7"></a>是人有小因缘，<a id="a-M8"></a>扶侍父母，<a id="a-M9"></a>携将妻子，<a id="a-MA"></a>经过险道艰难之处，<a id="a-MB"></a>安隐劝喻父母妻子令无恐怖，<a id="a-MC"></a>作是言：<a id="a-MD"></a>‘此路虽险多有怨贼，<a id="a-ME"></a>必得安隐无他踬顿。<a id="a-MF"></a>’其人智力成就前无敌故，<a id="a-MG"></a>能令父母妻子免此众难，<a id="a-MH"></a>得到城邑、<a id="a-MI"></a>聚落、<a id="a-MJ"></a>村舍无所伤失，<a id="a-MK"></a>心大欢喜，<a id="a-ML"></a>于诸怨贼不生恶心。<a id="a-MM"></a>何以故？<a id="a-MN"></a>是人一切技术无不练解，<a id="a-MO"></a>于险道中，<a id="a-MP"></a>化作人众多于怨贼，<a id="a-MQ"></a>又所执持器仗精锐，<a id="a-MR"></a>彼诸怨贼皆自退散。<a id="a-MS"></a>是故此人，<a id="a-MT"></a>此人敢能自必安隐无患。<a id="a-MU"></a>如是，<a id="a-MV"></a>须菩提，<a id="a-MW"></a>菩萨缘一切众生，<a id="a-MX"></a>系心慈三昧，<a id="a-MY"></a>过诸结使及助结使法，<a id="a-MZ"></a>过诸魔及助魔者，<a id="a-Ma"></a>过声闻、<a id="a-Mb"></a>辟支佛地，<a id="a-Mc"></a>住空三昧而不尽漏。<a id="a-Md"></a>须菩提，<a id="a-Me"></a>尔时，<a id="a-Mf"></a>菩萨行空解脱门而不证无相，<a id="a-Mg"></a>亦不堕有相。<br>　　“譬如鸟飞虚空而不堕落，<a id="a-Mh"></a>行于虚空而不住空。<a id="a-Mi"></a>须菩提，<a id="a-Mj"></a>菩萨亦如是，<a id="a-Mk"></a>若行空学空，<a id="a-Ml"></a>行无相学无相，<a id="a-Mm"></a>行无作学无作，<a id="a-Mn"></a>未具足诸佛法，<a id="a-Mo"></a>而不堕空、<a id="a-Mp"></a>无相、<a id="a-Mq"></a>无作。<br>　　“譬如工射之人善于射法，<a id="a-Mr"></a>仰射虚空箭箭相拄，<a id="a-Ms"></a>随意久近能令不堕。<a id="a-Mt"></a>如是，<a id="a-Mu"></a>须菩提，<a id="a-Mv"></a>菩萨行般若波罗蜜，<a id="a-Mw"></a>方便所护故，<a id="a-Mx"></a>不证第一实际，<a id="a-My"></a>为欲成就阿耨多罗三藐三菩提善根故，<a id="a-Mz"></a>成就阿耨多罗三藐三菩提时，<a id="a-N0"></a>乃证第一实际。<br>　　“是故，<a id="a-N1"></a>须菩提，<a id="a-N2"></a>菩萨行般若波罗蜜，<a id="a-N3"></a>应如是思惟诸法实相而不取证。<a id="a-N4"></a>”<br>　　须菩提白佛言：<a id="a-N5"></a>“世尊，<a id="a-N6"></a>菩萨所为甚难，<a id="a-N7"></a>最为希有，<a id="a-N8"></a>能如是学亦不取证。<a id="a-N9"></a>”<br>　　佛告须菩提：<a id="a-NA"></a>“是菩萨不舍一切众生故，<a id="a-NB"></a>发如是大愿。<a id="a-NC"></a>须菩提，<a id="a-ND"></a>若菩萨生如是心：<a id="a-NE"></a>‘我不应舍一切众生，<a id="a-NF"></a>应当度之。<a id="a-NG"></a>’即入空三昧解脱门、<a id="a-NH"></a>无相无作三昧解脱门，<a id="a-NI"></a>是时菩萨不中道证实际。<a id="a-NJ"></a>何以故？<a id="a-NK"></a>是菩萨为方便所护故。<br>　　“复次，<a id="a-NL"></a>须菩提，<a id="a-NM"></a>菩萨若欲入如是深定，<a id="a-NN"></a>所谓空三昧解脱门、<a id="a-NO"></a>无相无作三昧解脱门，<a id="a-NP"></a>是菩萨先应作是念：<a id="a-NQ"></a>‘众生长夜著众生相，<a id="a-NR"></a>著有所得。<a id="a-NS"></a>我得阿耨多罗三藐三菩提，<a id="a-NT"></a>当断是诸见而为说法。<a id="a-NU"></a>’即入空三昧解脱门，<a id="a-NV"></a>是菩萨以是心及先方便力故，<a id="a-NW"></a>不中道证实际，<a id="a-NX"></a>亦不失慈悲喜舍三昧。<a id="a-NY"></a>何以故？<a id="a-NZ"></a>是菩萨成就方便力故，<a id="a-Na"></a>倍复增长善法，<a id="a-Nb"></a>诸根通利，<a id="a-Nc"></a>亦得增益菩萨诸力诸觉。<br>　　“复次，<a id="a-Nd"></a>须菩提，<a id="a-Ne"></a>菩萨作是念：<a id="a-Nf"></a>‘众生长夜行于我相。<a id="a-Ng"></a>我得阿耨多罗三藐三菩提，<a id="a-Nh"></a>当断是相而为说法。<a id="a-Ni"></a>’即入无相三昧解脱门，<a id="a-Nj"></a>是菩萨以是心及先方便力故，<a id="a-Nk"></a>不中道证实际，<a id="a-Nl"></a>亦不失慈悲喜舍三昧。<a id="a-Nm"></a>何以故？<a id="a-Nn"></a>是菩萨成就方便力故，<a id="a-No"></a>倍复增长诸善法，<a id="a-Np"></a>善根通利，<a id="a-Nq"></a>亦得增益菩萨诸力诸觉。<br>　　“复次，<a id="a-Nr"></a>须菩提，<a id="a-Ns"></a>菩萨作是念：<a id="a-Nt"></a>‘众生长夜行常想、<a id="a-Nu"></a>乐想、<a id="a-Nv"></a>净想、<a id="a-Nw"></a>我想，<a id="a-Nx"></a>以是想有所作。<a id="a-Ny"></a>我得阿耨多罗三藐三菩提，<a id="a-Nz"></a>断是常想、<a id="a-O0"></a>乐想、<a id="a-O1"></a>净想、<a id="a-O2"></a>我想而为说法，<a id="a-O3"></a>是法无常非是常，<a id="a-O4"></a>是苦非乐，<a id="a-O5"></a>不净非净，<a id="a-O6"></a>无我非我。<a id="a-O7"></a>’以是心及先方便力故，<a id="a-O8"></a>虽未得佛三昧、<a id="a-O9"></a>未具足佛法、<a id="a-OA"></a>未证阿耨多罗三藐三菩提，<a id="a-OB"></a>而能入无作三昧解脱门，<a id="a-OC"></a>不中道证实际。<br>　　“复次，<a id="a-OD"></a>须菩提，<a id="a-OE"></a>菩萨作如是念：<a id="a-OF"></a>‘众生长夜行有所得，<a id="a-OG"></a>今亦行有所得，<a id="a-OH"></a>先行有相今亦行有相，<a id="a-OI"></a>先行颠倒今亦行颠倒，<a id="a-OJ"></a>先行和合相今亦行和合相，<a id="a-OK"></a>先行虚妄相今亦行虚妄相，<a id="a-OL"></a>先行邪见今亦行邪见。<a id="a-OM"></a>我当勤行精进得阿耨多罗三藐三菩提，<a id="a-ON"></a>为断众生如是诸相，<a id="a-OO"></a>而为说法除此诸过。<a id="a-OP"></a>’须菩提，<a id="a-OQ"></a>菩萨如是念一切众生，<a id="a-OR"></a>以是心及先方便力故观深法相，<a id="a-OS"></a>若空，<a id="a-OT"></a>若无相、<a id="a-OU"></a>无作、<a id="a-OV"></a>无起、<a id="a-OW"></a>无生、<a id="a-OX"></a>无所有。<a id="a-OY"></a>须菩提，<a id="a-OZ"></a>菩萨成就如是智慧，<a id="a-Oa"></a>若住三界若堕作起法者，<a id="a-Ob"></a>无有是处。<br>　　“复次，<a id="a-Oc"></a>须菩提，<a id="a-Od"></a>菩萨欲得阿耨多罗三藐三菩提，<a id="a-Oe"></a>应问余菩萨：<a id="a-Of"></a>‘于是诸法应云何学？<a id="a-Og"></a>云何生心，<a id="a-Oh"></a>入空不证空？<a id="a-Oi"></a>入无相、<a id="a-Oj"></a>无作、<a id="a-Ok"></a>无起、<a id="a-Ol"></a>无生、<a id="a-Om"></a>无所有，<a id="a-On"></a>不证无所有而能修习般若波罗蜜？<a id="a-Oo"></a>’菩萨若如是答：<a id="a-Op"></a>‘但应念空，<a id="a-Oq"></a>念无相、<a id="a-Or"></a>无作、<a id="a-Os"></a>无起、<a id="a-Ot"></a>无生、<a id="a-Ou"></a>无所有。<a id="a-Ov"></a>’不教先心，<a id="a-Ow"></a>不说先心，<a id="a-Ox"></a>当知是菩萨于过去佛，<a id="a-Oy"></a>未得受阿耨多罗三藐三菩提记，<a id="a-Oz"></a>未住阿毗跋致地。<a id="a-P0"></a>何以故？<a id="a-P1"></a>是菩萨不能说阿毗跋致菩萨不共相，<a id="a-P2"></a>不能正示正答，<a id="a-P3"></a>当知是菩萨未到阿毗跋致地。<a id="a-P4"></a>”<br>　　“世尊，<a id="a-P5"></a>云何知是阿毗跋致？<a id="a-P6"></a>”<br>　　“须菩提，<a id="a-P7"></a>若菩萨若闻、<a id="a-P8"></a>若不闻，<a id="a-P9"></a>能如是正答，<a id="a-PA"></a>当知是为阿毗跋致。<a id="a-PB"></a>”<br>　　“世尊，<a id="a-PC"></a>以是因缘故，<a id="a-PD"></a>众生多行菩提，<a id="a-PE"></a>少能如是正答者。<a id="a-PF"></a>”<br>　　“须菩提，<a id="a-PG"></a>少有菩萨能得阿毗跋致记者，<a id="a-PH"></a>若得受记者则能如是正答。<a id="a-PI"></a>当知是菩萨善根明净，<a id="a-PJ"></a>当知是菩萨一切世间天、<a id="a-PK"></a>人、<a id="a-PL"></a>阿修罗所不能及。<a id="a-PM"></a>”</p>
  <p data-pb></p>
  <h2 style="text-align: center;" id="aPN"><a id="aPO">阿毗跋致觉魔品第十九</a></h2>
  <p id="aPP">佛告须菩提：<a id="a-PQ"></a>“若菩萨摩诃萨乃至梦中，<a id="a-PR"></a>不贪著三界及声闻、<a id="a-PS"></a>辟支佛地，<a id="a-PT"></a>观一切法如梦而不取证，<a id="a-PU"></a>须菩提当知，<a id="a-PV"></a>是阿毗跋致菩萨相。<br>　　“复次，<a id="a-PW"></a>须菩提，<a id="a-PX"></a>若菩萨梦中，<a id="a-PY"></a>见佛处在大众高座上坐，<a id="a-PZ"></a>无数百千万比丘及无数百千万亿大众，<a id="a-Pa"></a>恭敬围绕而为说法，<a id="a-Pb"></a>须菩提，<a id="a-Pc"></a>当知是阿毗跋致菩萨相。<br>　　“复次，<a id="a-Pd"></a>须菩提，<a id="a-Pe"></a>菩萨梦中，<a id="a-Pf"></a>自见其身在于虚空为大众说法，<a id="a-Pg"></a>见身大光，<a id="a-Ph"></a>觉已作是念：<a id="a-Pi"></a>‘我知三界如梦，<a id="a-Pj"></a>必当应得阿耨多罗三藐三菩提，<a id="a-Pk"></a>而为众生说如是法。<a id="a-Pl"></a>’须菩提，<a id="a-Pm"></a>当知是阿毗跋致菩萨相。<br>　　“复次，<a id="a-Pn"></a>须菩提，<a id="a-Po"></a>云何当知，<a id="a-Pp"></a>菩萨得阿耨多罗三藐三菩提时，<a id="a-Pq"></a>其世界中一切皆无三恶道名？<a id="a-Pr"></a>须菩提，<a id="a-Ps"></a>若菩萨梦中见畜生作是愿：<a id="a-Pt"></a>‘我当勤行精进得阿耨多罗三藐三菩提时，<a id="a-Pu"></a>其世界中一切皆无三恶道名。<a id="a-Pv"></a>’须菩提，<a id="a-Pw"></a>当知是阿毗跋致菩萨相。<br>　　“复次，<a id="a-Px"></a>须菩提，<a id="a-Py"></a>菩萨若见城郭火起，<a id="a-Pz"></a>即作是念：<a id="a-Q0"></a>‘如我梦中所见相貌。<a id="a-Q1"></a>’菩萨成就如是相貌，<a id="a-Q2"></a>当知是阿毗跋致菩萨。<a id="a-Q3"></a>‘若我有是相貌作阿毗跋致者，<a id="a-Q4"></a>以此实语力故，<a id="a-Q5"></a>此城郭火今当灭尽。<a id="a-Q6"></a>’若火灭尽，<a id="a-Q7"></a>当知是菩萨已于先佛得受阿耨多罗三藐三菩提记；<a id="a-Q8"></a>若火不灭，<a id="a-Q9"></a>当知是菩萨未得受记。<a id="a-QA"></a>若是火烧一家置一家，<a id="a-QB"></a>烧一里置一里，<a id="a-QC"></a>须菩提，<a id="a-QD"></a>当知是众生有破法重罪，<a id="a-QE"></a>是破法余殃今世现受。<a id="a-QF"></a>须菩提，<a id="a-QG"></a>以是因缘，<a id="a-QH"></a>当知是阿毗跋致菩萨相。<br>　　“复次，<a id="a-QI"></a>须菩提，<a id="a-QJ"></a>今当更说阿毗跋致菩萨相貌。<a id="a-QK"></a>须菩提，<a id="a-QL"></a>若男若女为鬼所著，<a id="a-QM"></a>菩萨于此应作是念：<a id="a-QN"></a>‘若我已于先佛得受阿耨多罗三藐三菩提记，<a id="a-QO"></a>深心欲得阿耨多罗三藐三菩提。<a id="a-QP"></a>若我所行清净，<a id="a-QQ"></a>离声闻、<a id="a-QR"></a>辟支佛心，<a id="a-QS"></a>必当应得阿耨多罗三藐三菩提，<a id="a-QT"></a>非不应得。<a id="a-QU"></a>于今现在十方无量阿僧只佛，<a id="a-QV"></a>是诸佛无所不知、<a id="a-QW"></a>无所不见、<a id="a-QX"></a>无所不得、<a id="a-QY"></a>无所不证，<a id="a-QZ"></a>若诸佛知我深心者，<a id="a-Qa"></a>必当得阿耨多罗三藐三菩提，<a id="a-Qb"></a>以此实语力故，<a id="a-Qc"></a>今是男女为非人所持者，<a id="a-Qd"></a>非人当疾去。<a id="a-Qe"></a>’若是菩萨说是语时，<a id="a-Qf"></a>非人不去者，<a id="a-Qg"></a>当知是菩萨先佛未与授阿耨多罗三藐三菩提记。<a id="a-Qh"></a>须菩提，<a id="a-Qi"></a>若菩萨说是语时，<a id="a-Qj"></a>非人去者，<a id="a-Qk"></a>当知是菩萨已于先佛，<a id="a-Ql"></a>得受阿耨多罗三藐三菩提记。<br>　　“复次，<a id="a-Qm"></a>须菩提，<a id="a-Qn"></a>有菩萨未得受记，<a id="a-Qo"></a>而作誓愿：<a id="a-Qp"></a>‘若我已于先佛得受记者，<a id="a-Qq"></a>非人今当舍是人去。<a id="a-Qr"></a>’恶魔即便来至其所，<a id="a-Qs"></a>令非人去。<a id="a-Qt"></a>何以故？<a id="a-Qu"></a>恶魔威力胜非人故，<a id="a-Qv"></a>非人即去。<a id="a-Qw"></a>菩萨于此便自念言：<a id="a-Qx"></a>‘是我力故非人远去。<a id="a-Qy"></a>’而不能知是恶魔之力。<a id="a-Qz"></a>以是事故，<a id="a-R0"></a>轻蔑恶贱诸余菩萨，<a id="a-R1"></a>‘我于先佛已得受记，<a id="a-R2"></a>是诸人等于先佛所，<a id="a-R3"></a>未受阿耨多罗三藐三菩提记’，<a id="a-R4"></a>以是因缘增长憍慢，<a id="a-R5"></a>以憍慢因缘故，<a id="a-R6"></a>远离萨婆若佛无上智慧。<a id="a-R7"></a>是菩萨以少因缘生于憍慢，<a id="a-R8"></a>当知是为无有方便，<a id="a-R9"></a>必堕二地若声闻地、<a id="a-RA"></a>若辟支佛地。<a id="a-RB"></a>如是，<a id="a-RC"></a>须菩提，<a id="a-RD"></a>以是誓愿因缘起于魔事，<a id="a-RE"></a>菩萨于此，<a id="a-RF"></a>若不亲近善知识者，<a id="a-RG"></a>为魔所缚转更牢固。<a id="a-RH"></a>须菩提，<a id="a-RI"></a>当知是为菩萨魔事。<br>　　“复次，<a id="a-RJ"></a>须菩提，<a id="a-RK"></a>恶魔欲以名字因缘坏乱菩萨，<a id="a-RL"></a>作种种形至菩萨所而作是言：<a id="a-RM"></a>汝善男子，<a id="a-RN"></a>诸佛已与汝授阿耨多罗三藐三菩提记；<a id="a-RO"></a>汝今字，<a id="a-RP"></a>是父母字，<a id="a-RQ"></a>是兄弟、<a id="a-RR"></a>姊妹、<a id="a-RS"></a>知识字，<a id="a-RT"></a>是乃至七世父母皆说其名字，<a id="a-RU"></a>汝生某国、<a id="a-RV"></a>某城、<a id="a-RW"></a>某聚落、<a id="a-RX"></a>某家；<a id="a-RY"></a>若是人性行柔和，<a id="a-RZ"></a>便说其先世性行柔和；<a id="a-Ra"></a>若其性急，<a id="a-Rb"></a>亦复说其先世性急；<a id="a-Rc"></a>若是人受阿练若法，<a id="a-Rd"></a>若乞食，<a id="a-Re"></a>若著纳衣，<a id="a-Rf"></a>若食后不饮浆，<a id="a-Rg"></a>若一坐食，<a id="a-Rh"></a>若节量食，<a id="a-Ri"></a>若住死尸间，<a id="a-Rj"></a>若坐空地，<a id="a-Rk"></a>若坐树下，<a id="a-Rl"></a>若常坐不卧，<a id="a-Rm"></a>若随敷坐，<a id="a-Rn"></a>若少欲知足远离，<a id="a-Ro"></a>若不受涂脚油，<a id="a-Rp"></a>若乐少语少论，<a id="a-Rq"></a>是恶魔亦说，<a id="a-Rr"></a>其先世受阿练若法，<a id="a-Rs"></a>乃至乐少语少论，<a id="a-Rt"></a>汝今世有头陀功德，<a id="a-Ru"></a>先世亦有头陀功德。<a id="a-Rv"></a>是菩萨闻说如上名字及说头陀功德，<a id="a-Rw"></a>以是因缘故憍慢心生，<a id="a-Rx"></a>即时恶魔复作是言：<a id="a-Ry"></a>‘汝于过去已受阿耨多罗三藐三菩提记。<a id="a-Rz"></a>何以故？<a id="a-S0"></a>阿毗跋致功德相貌，<a id="a-S1"></a>汝今有之。<a id="a-S2"></a>’须菩提，<a id="a-S3"></a>我所说阿毗跋致菩萨真实相貌，<a id="a-S4"></a>是人无有。<a id="a-S5"></a>须菩提，<a id="a-S6"></a>当知是菩萨为魔所著。<a id="a-S7"></a>何以故？<a id="a-S8"></a>阿毗跋致菩萨相貌，<a id="a-S9"></a>是人无有，<a id="a-SA"></a>但闻恶魔所说名字，<a id="a-SB"></a>则便轻贱诸余菩萨。<a id="a-SC"></a>须菩提，<a id="a-SD"></a>当知是菩萨因名字故起于魔事。<br>　　“复次，<a id="a-SE"></a>须菩提，<a id="a-SF"></a>复有菩萨因名字故起于魔事，<a id="a-SG"></a>所谓魔至其所，<a id="a-SH"></a>作是言：<a id="a-SI"></a>‘汝于先佛，<a id="a-SJ"></a>得受阿耨多罗三藐三菩提记，<a id="a-SK"></a>汝作佛时，<a id="a-SL"></a>名号如是。<a id="a-SM"></a>’是菩萨本所愿名号同魔所说，<a id="a-SN"></a>无智无方便故，<a id="a-SO"></a>便作是念：<a id="a-SP"></a>‘我得阿耨多罗三藐三菩提时，<a id="a-SQ"></a>所愿名号，<a id="a-SR"></a>是比丘所说同我本愿。<a id="a-SS"></a>’便随恶魔所著，<a id="a-ST"></a>比丘信受其语，<a id="a-SU"></a>但以名字因缘故，<a id="a-SV"></a>则便轻贱诸余菩萨。<a id="a-SW"></a>须菩提，<a id="a-SX"></a>我所说真实阿毗跋致菩萨相貌，<a id="a-SY"></a>是人无有，<a id="a-SZ"></a>以轻慢因缘故，<a id="a-Sa"></a>远离萨婆若佛无上智慧。<a id="a-Sb"></a>是菩萨若离方便及善知识，<a id="a-Sc"></a>遇恶知识当堕二地若声闻地、<a id="a-Sd"></a>若辟支佛地。<a id="a-Se"></a>须菩提，<a id="a-Sf"></a>若是菩萨即于此身，<a id="a-Sg"></a>悔先诸心，<a id="a-Sh"></a>远离声闻、<a id="a-Si"></a>辟支佛地，<a id="a-Sj"></a>当久在生死，<a id="a-Sk"></a>乃复还因般若波罗蜜，<a id="a-Sl"></a>得阿耨多罗三藐三菩提。<a id="a-Sm"></a>何以故？<a id="a-Sn"></a>是诸心罪重故。<a id="a-So"></a>譬如比丘犯四重禁若一若二，<a id="a-Sp"></a>则非沙门，<a id="a-Sq"></a>非释种子，<a id="a-Sr"></a>是菩萨以名字轻余菩萨故，<a id="a-Ss"></a>其所获罪重于四禁。<a id="a-St"></a>须菩提，<a id="a-Su"></a>置是四禁，<a id="a-Sv"></a>如是之罪重于五逆，<a id="a-Sw"></a>所谓以名字故，<a id="a-Sx"></a>生憍慢心。<a id="a-Sy"></a>须菩提，<a id="a-Sz"></a>以是名字因缘，<a id="a-T0"></a>起此微细魔事，<a id="a-T1"></a>菩萨应当觉之，<a id="a-T2"></a>觉已远离。<br>　　“复次，<a id="a-T3"></a>须菩提，<a id="a-T4"></a>恶魔见菩萨有远离行，<a id="a-T5"></a>便至其所，<a id="a-T6"></a>作是言：<a id="a-T7"></a>‘善男子，<a id="a-T8"></a>远离行者，<a id="a-T9"></a>如来常所称赞。<a id="a-TA"></a>’须菩提，<a id="a-TB"></a>我不说菩萨远离在于阿练若处、<a id="a-TC"></a>空闲处、<a id="a-TD"></a>山间树下、<a id="a-TE"></a>旷绝之处。<a id="a-TF"></a>”<br>　　“世尊，<a id="a-TG"></a>若阿练若处、<a id="a-TH"></a>空闲处、<a id="a-TI"></a>山间树下、<a id="a-TJ"></a>旷绝之处，<a id="a-TK"></a>不名远离者，<a id="a-TL"></a>更有何等远离？<a id="a-TM"></a>”<br>　　“须菩提，<a id="a-TN"></a>若菩萨远离声闻、<a id="a-TO"></a>辟支佛心，<a id="a-TP"></a>如是远离，<a id="a-TQ"></a>若近聚落，<a id="a-TR"></a>亦名远离；<a id="a-TS"></a>若在阿练若处、<a id="a-TT"></a>空闲处、<a id="a-TU"></a>山间树下、<a id="a-TV"></a>旷绝之处，<a id="a-TW"></a>亦名远离。<a id="a-TX"></a>须菩提，<a id="a-TY"></a>如是远离，<a id="a-TZ"></a>我所听许。<a id="a-Ta"></a>若菩萨昼夜修行如是远离，<a id="a-Tb"></a>若近聚落，<a id="a-Tc"></a>亦名远离；<a id="a-Td"></a>若在阿练若处、<a id="a-Te"></a>空闲处、<a id="a-Tf"></a>山间树下、<a id="a-Tg"></a>旷绝之处，<a id="a-Th"></a>亦名远离。<br>　　“须菩提，<a id="a-Ti"></a>若恶魔所称赞远离，<a id="a-Tj"></a>阿练若处、<a id="a-Tk"></a>空闲处、<a id="a-Tl"></a>山间树下、<a id="a-Tm"></a>旷绝之处，<a id="a-Tn"></a>是菩萨虽有如是远离，<a id="a-To"></a>而不远离声闻、<a id="a-Tp"></a>辟支佛心，<a id="a-Tq"></a>不修般若波罗蜜，<a id="a-Tr"></a>不为具足一切智慧，<a id="a-Ts"></a>是则名为杂糅行者。<a id="a-Tt"></a>是菩萨行是远离则不清净，<a id="a-Tu"></a>轻余菩萨近聚落住心清净者、<a id="a-Tv"></a>远离声闻辟支佛心者、<a id="a-Tw"></a>不杂恶不善法得诸禅定解脱三昧诸神通力通达般若波罗蜜者。<a id="a-Tx"></a>是无方便菩萨虽在百由旬空旷之处，<a id="a-Ty"></a>但有鸟兽、<a id="a-Tz"></a>寇贼、<a id="a-U0"></a>恶鬼所行处住，<a id="a-U1"></a>若百千万亿岁若过是数，<a id="a-U2"></a>而不能知真远离相，<a id="a-U3"></a>远于真远离，<a id="a-U4"></a>不知深心发阿耨多罗三藐三菩提心。<a id="a-U5"></a>如是菩萨，<a id="a-U6"></a>亦名愦闹行者，<a id="a-U7"></a>若贪著依止如是远离，<a id="a-U8"></a>是则不能令我心喜。<a id="a-U9"></a>何以故？<a id="a-UA"></a>我所听许远离行中，<a id="a-UB"></a>不见是人，<a id="a-UC"></a>是人无有如是远离。<br>　　“须菩提，<a id="a-UD"></a>复有恶魔到菩萨所住虚空中作是言：<a id="a-UE"></a>‘善哉！<a id="a-UF"></a>善哉！<a id="a-UG"></a>汝所行者是真远离，<a id="a-UH"></a>佛所称赞。<a id="a-UI"></a>以是远离，<a id="a-UJ"></a>汝当疾得阿耨多罗三藐三菩提。<a id="a-UK"></a>’是菩萨从远离所来至聚落，<a id="a-UL"></a>见余比丘求佛道者心性和柔，<a id="a-UM"></a>便生轻慢：<a id="a-UN"></a>‘汝是愦闹行者。<a id="a-UO"></a>’须菩提，<a id="a-UP"></a>是菩萨以愦闹为真远离，<a id="a-UQ"></a>以真远离为愦闹，<a id="a-UR"></a>如是说其过恶，<a id="a-US"></a>不生恭敬心，<a id="a-UT"></a>应恭敬而反轻慢，<a id="a-UU"></a>应轻慢而反恭敬，<a id="a-UV"></a>作是念：<a id="a-UW"></a>‘我见非人念我而来，<a id="a-UX"></a>助我而来，<a id="a-UY"></a>佛所听许真远离行，<a id="a-UZ"></a>我则行之。<a id="a-Ua"></a>汝近聚落，<a id="a-Ub"></a>谁当念汝？<a id="a-Uc"></a>谁当助汝？<a id="a-Ud"></a>’作是念已，<a id="a-Ue"></a>轻余菩萨清净行者。<a id="a-Uf"></a>须菩提，<a id="a-Ug"></a>当知是人是菩萨旃陀罗，<a id="a-Uh"></a>当知是人污余菩萨臭秽不净，<a id="a-Ui"></a>当知是人是似像菩萨，<a id="a-Uj"></a>当知是人一切世间天人之大贼、<a id="a-Uk"></a>沙门形贼。<a id="a-Ul"></a>须菩提，<a id="a-Um"></a>求佛道者不应亲近如是之人。<a id="a-Un"></a>何以故？<a id="a-Uo"></a>如是人等名为增上慢者。<br>　　“须菩提，<a id="a-Up"></a>若菩萨爱惜萨婆若，<a id="a-Uq"></a>爱惜阿耨多罗三藐三菩提，<a id="a-Ur"></a>深心欲得阿耨多罗三藐三菩提，<a id="a-Us"></a>欲得利益一切众生，<a id="a-Ut"></a>不应亲近如是等人。<a id="a-Uu"></a>求佛道者，<a id="a-Uv"></a>常求己利，<a id="a-Uw"></a>常应厌离怖畏三界，<a id="a-Ux"></a>于此人中，<a id="a-Uy"></a>当生慈悲喜舍之心：<a id="a-Uz"></a>‘我当如是勤行精进，<a id="a-V0"></a>得阿耨多罗三藐三菩提时，<a id="a-V1"></a>无如是恶。<a id="a-V2"></a>若其起者，<a id="a-V3"></a>当疾除灭。<a id="a-V4"></a>’须菩提，<a id="a-V5"></a>如是行者是为菩萨智慧之力。<a id="a-V6"></a>”</p>
  <p data-pb></p>
  <h2 style="text-align: center;" id="aV7"><a id="aV8">深心求菩提品第二十</a></h2>
  <p id="aV9">佛告须菩提：<a id="a-VA"></a>“若菩萨欲得阿耨多罗三藐三菩提，<a id="a-VB"></a>应当亲近善知识。<a id="a-VC"></a>”<br>　　须菩提白佛言：<a id="a-VD"></a>“世尊，<a id="a-VE"></a>何等是菩萨善知识？<a id="a-VF"></a>”<br>　　佛告须菩提：<a id="a-VG"></a>“诸佛世尊是菩萨善知识。<a id="a-VH"></a>何以故？<a id="a-VI"></a>能教菩萨令入般若波罗蜜故。<a id="a-VJ"></a>须菩提，<a id="a-VK"></a>是名菩萨善知识。<br>　　“复次，<a id="a-VL"></a>须菩提，<a id="a-VM"></a>六波罗蜜是菩萨善知识，<a id="a-VN"></a>六波罗蜜是菩萨大师，<a id="a-VO"></a>六波罗蜜是菩萨道，<a id="a-VP"></a>六波罗蜜是菩萨光明，<a id="a-VQ"></a>六波罗蜜是菩萨炬。<a id="a-VR"></a>须菩提，<a id="a-VS"></a>过去诸佛皆从六波罗蜜生，<a id="a-VT"></a>未来诸佛皆从六波罗蜜生，<a id="a-VU"></a>现住十方无量阿僧只世界诸佛皆从六波罗蜜生，<a id="a-VV"></a>又三世诸佛萨婆若皆从六波罗蜜生。<a id="a-VW"></a>何以故？<a id="a-VX"></a>诸佛本行菩萨道时六波罗蜜，<a id="a-VY"></a>以四摄法摄取众生，<a id="a-VZ"></a>所谓布施、<a id="a-Va"></a>爱语、<a id="a-Vb"></a>利益、<a id="a-Vc"></a>同事，<a id="a-Vd"></a>得阿耨多罗三藐三菩提。<a id="a-Ve"></a>须菩提，<a id="a-Vf"></a>是故当知，<a id="a-Vg"></a>六波罗蜜是大师、<a id="a-Vh"></a>是父、<a id="a-Vi"></a>是母、<a id="a-Vj"></a>是舍、<a id="a-Vk"></a>是归、<a id="a-Vl"></a>是洲、<a id="a-Vm"></a>是救、<a id="a-Vn"></a>是究竟道，<a id="a-Vo"></a>六波罗蜜利益一切众生。<a id="a-Vp"></a>是故，<a id="a-Vq"></a>须菩提，<a id="a-Vr"></a>菩萨欲自深智明了，<a id="a-Vs"></a>不随他语，<a id="a-Vt"></a>不信他法，<a id="a-Vu"></a>若欲断一切众生疑，<a id="a-Vv"></a>应当学是般若波罗蜜。<a id="a-Vw"></a>”<br>　　“世尊，<a id="a-Vx"></a>又何等相是般若波罗蜜？<a id="a-Vy"></a>”<br>　　“须菩提，<a id="a-Vz"></a>无碍相是般若波罗蜜。<a id="a-W0"></a>”<br>　　“世尊，<a id="a-W1"></a>颇有因缘如般若波罗蜜无碍相，<a id="a-W2"></a>一切法亦无碍相耶？<a id="a-W3"></a>”<br>　　“有，<a id="a-W4"></a>须菩提，<a id="a-W5"></a>如般若波罗蜜无碍相，<a id="a-W6"></a>一切法亦无碍相。<a id="a-W7"></a>何以故？<a id="a-W8"></a>须菩提，<a id="a-W9"></a>一切法离相，<a id="a-WA"></a>一切法空相，<a id="a-WB"></a>是故，<a id="a-WC"></a>须菩提，<a id="a-WD"></a>当知般若波罗蜜亦离相、<a id="a-WE"></a>空相，<a id="a-WF"></a>一切法亦离相、<a id="a-WG"></a>空相。<a id="a-WH"></a>”<br>　　“世尊，<a id="a-WI"></a>若一切法离相、<a id="a-WJ"></a>空相，<a id="a-WK"></a>云何众生有垢有净？<a id="a-WL"></a>何以故离相法无垢无净，<a id="a-WM"></a>空相法无垢无净，<a id="a-WN"></a>离相法、<a id="a-WO"></a>空相法不能得阿耨多罗三藐三菩提；<a id="a-WP"></a>离离相离空相，<a id="a-WQ"></a>更无有法能得阿耨多罗三藐三菩提？<a id="a-WR"></a>我今云何当知是义？<a id="a-WS"></a>”<br>　　“须菩提，<a id="a-WT"></a>我还问汝，<a id="a-WU"></a>随意答我。<a id="a-WV"></a>须菩提，<a id="a-WW"></a>于意云何？<a id="a-WX"></a>众生长夜著我、<a id="a-WY"></a>我所不？<a id="a-WZ"></a>”<br>　　“如是，<a id="a-Wa"></a>如是，<a id="a-Wb"></a>世尊，<a id="a-Wc"></a>众生长夜著我、<a id="a-Wd"></a>我所。<a id="a-We"></a>”<br>　　“须菩提，<a id="a-Wf"></a>于意云何？<a id="a-Wg"></a>我、<a id="a-Wh"></a>我所空不？<a id="a-Wi"></a>”<br>　　“世尊，<a id="a-Wj"></a>我、<a id="a-Wk"></a>我所空。<a id="a-Wl"></a>”<br>　　“须菩提，<a id="a-Wm"></a>于意云何？<a id="a-Wn"></a>众生以我、<a id="a-Wo"></a>我所往来生死不？<a id="a-Wp"></a>”<br>　　“如是，<a id="a-Wq"></a>如是，<a id="a-Wr"></a>世尊，<a id="a-Ws"></a>众生以我、<a id="a-Wt"></a>我所故往来生死。<a id="a-Wu"></a>”<br>　　“须菩提，<a id="a-Wv"></a>如是众生名为有垢，<a id="a-Ww"></a>随众生所受所著故，<a id="a-Wx"></a>是中实无有垢亦无受垢者。<a id="a-Wy"></a>须菩提，<a id="a-Wz"></a>若不受一切法，<a id="a-X0"></a>则无我、<a id="a-X1"></a>无我所，<a id="a-X2"></a>是名为净，<a id="a-X3"></a>是中实无有净，<a id="a-X4"></a>亦无有受净者。<a id="a-X5"></a>菩萨如是行，<a id="a-X6"></a>名为行般若波罗蜜。<a id="a-X7"></a>”<br>　　“世尊，<a id="a-X8"></a>若菩萨如是行，<a id="a-X9"></a>则不行色，<a id="a-XA"></a>不行受、<a id="a-XB"></a>想、<a id="a-XC"></a>行、<a id="a-XD"></a>识。<a id="a-XE"></a>若菩萨如是行者，<a id="a-XF"></a>一切世间天、<a id="a-XG"></a>人、<a id="a-XH"></a>阿修罗不能降伏。<a id="a-XI"></a>世尊，<a id="a-XJ"></a>菩萨如是行智，<a id="a-XK"></a>胜一切声闻、<a id="a-XL"></a>辟支佛所行，<a id="a-XM"></a>住无胜处故。<a id="a-XN"></a>世尊，<a id="a-XO"></a>无胜菩萨昼夜行是应般若波罗蜜念，<a id="a-XP"></a>近于阿耨多罗三藐三菩提，<a id="a-XQ"></a>疾得阿耨多罗三藐三菩提。<a id="a-XR"></a>”<br>　　佛告须菩提：<a id="a-XS"></a>“于意云何？<a id="a-XT"></a>假令阎浮提所有众生一时皆得人身，<a id="a-XU"></a>发阿耨多罗三藐三菩提心，<a id="a-XV"></a>发心已尽形寿布施，<a id="a-XW"></a>以是布施，<a id="a-XX"></a>回向阿耨多罗三藐三菩提。<a id="a-XY"></a>须菩提，<a id="a-XZ"></a>于意云何？<a id="a-Xa"></a>是人以是因缘，<a id="a-Xb"></a>得福多不？<a id="a-Xc"></a>”<br>　　须菩提言：<a id="a-Xd"></a>“甚多，<a id="a-Xe"></a>世尊！<a id="a-Xf"></a>”<br>　　佛言：<a id="a-Xg"></a>“若菩萨乃至一日行应般若波罗蜜念，<a id="a-Xh"></a>其福胜彼。<a id="a-Xi"></a>随菩萨行，<a id="a-Xj"></a>应般若波罗蜜念，<a id="a-Xk"></a>能为一切众生而作福田。<a id="a-Xl"></a>何以故？<a id="a-Xm"></a>唯除诸佛，<a id="a-Xn"></a>其余众生无如是深慈心。<a id="a-Xo"></a>如菩萨摩诃萨，<a id="a-Xp"></a>诸菩萨因般若波罗蜜，<a id="a-Xq"></a>能生如是慧；<a id="a-Xr"></a>以是慧见一切众生受诸苦恼，<a id="a-Xs"></a>如被刑戮，<a id="a-Xt"></a>菩萨即得大悲之心；<a id="a-Xu"></a>得大悲心已，<a id="a-Xv"></a>以天眼观诸众生，<a id="a-Xw"></a>见无量众生有无间罪堕于诸难，<a id="a-Xx"></a>即生怜愍之心，<a id="a-Xy"></a>不住是相亦不住余相。<br>　　“须菩提，<a id="a-Xz"></a>是名诸菩萨大智光明。<a id="a-Y0"></a>行是道者，<a id="a-Y1"></a>则为一切众生福田，<a id="a-Y2"></a>而不退转阿耨多罗三藐三菩提，<a id="a-Y3"></a>所受供养衣服、<a id="a-Y4"></a>饮食、<a id="a-Y5"></a>卧具、<a id="a-Y6"></a>医药、<a id="a-Y7"></a>所须之物，<a id="a-Y8"></a>一心修习般若波罗蜜故，<a id="a-Y9"></a>能净报施恩，<a id="a-YA"></a>亦近萨婆若。<a id="a-YB"></a>是故菩萨若欲不空食国中施，<a id="a-YC"></a>若欲利益一切众生，<a id="a-YD"></a>若欲示一切众生正道，<a id="a-YE"></a>若欲解一切众生牢狱系缚，<a id="a-YF"></a>若欲与一切众生慧眼，<a id="a-YG"></a>常应修行应般若波罗蜜念。<a id="a-YH"></a>若行应般若波罗蜜念，<a id="a-YI"></a>是菩萨有所言说，<a id="a-YJ"></a>亦与般若波罗蜜相应。<a id="a-YK"></a>何以故？<a id="a-YL"></a>是菩萨有所言说，<a id="a-YM"></a>皆随顺般若波罗蜜念，<a id="a-YN"></a>有所念亦随顺言说，<a id="a-YO"></a>菩萨常应如是昼夜念般若波罗蜜。<br>　　“须菩提，<a id="a-YP"></a>譬如人得未曾有宝，<a id="a-YQ"></a>得已大喜而复还失，<a id="a-YR"></a>以是因缘忧愁苦恼，<a id="a-YS"></a>其心常念：<a id="a-YT"></a>‘我今如何失此大宝？<a id="a-YU"></a>’须菩提，<a id="a-YV"></a>菩萨亦如是，<a id="a-YW"></a>大宝者，<a id="a-YX"></a>是般若波罗蜜，<a id="a-YY"></a>菩萨得是已，<a id="a-YZ"></a>常应以应萨婆若心念般若波罗蜜。<a id="a-Ya"></a>”<br>　　须菩提白佛言：<a id="a-Yb"></a>“世尊，<a id="a-Yc"></a>若一切念，<a id="a-Yd"></a>从本已来性常离者，<a id="a-Ye"></a>云何说言不应离是应般若波罗蜜念？<a id="a-Yf"></a>”<br>　　“须菩提，<a id="a-Yg"></a>若菩萨能如是知，<a id="a-Yh"></a>即不离般若波罗蜜。<a id="a-Yi"></a>何以故？<a id="a-Yj"></a>般若波罗蜜空，<a id="a-Yk"></a>是中无有退失。<a id="a-Yl"></a>”<br>　　“世尊，<a id="a-Ym"></a>若般若波罗蜜空，<a id="a-Yn"></a>菩萨云何以般若波罗蜜而得增长？<a id="a-Yo"></a>云何亦得近于阿耨多罗三藐三菩提？<a id="a-Yp"></a>”<br>　　“须菩提，<a id="a-Yq"></a>菩萨行般若波罗蜜，<a id="a-Yr"></a>亦无增无减。<a id="a-Ys"></a>须菩提，<a id="a-Yt"></a>若菩萨闻是说，<a id="a-Yu"></a>不惊不怖，<a id="a-Yv"></a>不没不退，<a id="a-Yw"></a>当知是菩萨行般若波罗蜜。<a id="a-Yx"></a>”<br>　　“世尊，<a id="a-Yy"></a>般若波罗蜜空相，<a id="a-Yz"></a>是行般若波罗蜜不？<a id="a-Z0"></a>”<br>　　“不也，<a id="a-Z1"></a>须菩提。<a id="a-Z2"></a>”<br>　　“世尊，<a id="a-Z3"></a>离般若波罗蜜，<a id="a-Z4"></a>更有法行般若波罗蜜不？<a id="a-Z5"></a>”<br>　　“不也，<a id="a-Z6"></a>须菩提。<a id="a-Z7"></a>”<br>　　“世尊，<a id="a-Z8"></a>空可行空不？<a id="a-Z9"></a>”<br>　　“不也，<a id="a-ZA"></a>须菩提。<a id="a-ZB"></a>”<br>　　“世尊，<a id="a-ZC"></a>离空可行空不？<a id="a-ZD"></a>”<br>　　“不也，<a id="a-ZE"></a>须菩提。<a id="a-ZF"></a>”<br>　　“世尊，<a id="a-ZG"></a>行色是行般若波罗蜜不？<a id="a-ZH"></a>”<br>　　“不也，<a id="a-ZI"></a>须菩提。<a id="a-ZJ"></a>”<br>　　“世尊，<a id="a-ZK"></a>行受、<a id="a-ZL"></a>想、<a id="a-ZM"></a>行、<a id="a-ZN"></a>识是行般若波罗蜜不？<a id="a-ZO"></a>”<br>　　“不也，<a id="a-ZP"></a>须菩提。<a id="a-ZQ"></a>”<br>　　“世尊，<a id="a-ZR"></a>离色有法可行般若波罗蜜不？<a id="a-ZS"></a>”<br>　　“不也，<a id="a-ZT"></a>须菩提。<a id="a-ZU"></a>”<br>　　“世尊，<a id="a-ZV"></a>离受、<a id="a-ZW"></a>想、<a id="a-ZX"></a>行、<a id="a-ZY"></a>识有法可行般若波罗蜜不？<a id="a-ZZ"></a>”<br>　　“不也，<a id="a-Za"></a>须菩提。<a id="a-Zb"></a>”<br>　　“世尊，<a id="a-Zc"></a>菩萨云何行名为行般若波罗蜜？<a id="a-Zd"></a>”<br>　　“须菩提，<a id="a-Ze"></a>于意云何？<a id="a-Zf"></a>汝见有法行般若波罗蜜不？<a id="a-Zg"></a>”<br>　　“不也，<a id="a-Zh"></a>世尊。<a id="a-Zi"></a>”<br>　　“须菩提，<a id="a-Zj"></a>汝见般若波罗蜜法是菩萨行处不？<a id="a-Zk"></a>”<br>　　“不也，<a id="a-Zl"></a>世尊。<a id="a-Zm"></a>”<br>　　“须菩提，<a id="a-Zn"></a>于意云何？<a id="a-Zo"></a>汝所不见法颇有生不？<a id="a-Zp"></a>”<br>　　“不也，<a id="a-Zq"></a>世尊。<a id="a-Zr"></a>”<br>　　“须菩提，<a id="a-Zs"></a>是名诸佛无生法忍，<a id="a-Zt"></a>菩萨能成就如是忍者，<a id="a-Zu"></a>当得受阿耨多罗三藐三菩提记。<a id="a-Zv"></a>须菩提，<a id="a-Zw"></a>是名诸佛无所畏道，<a id="a-Zx"></a>菩萨行是道修习亲近，<a id="a-Zy"></a>若当不得佛无上智、<a id="a-Zz"></a>大智、<a id="a-a0"></a>自然智、<a id="a-a1"></a>一切智、<a id="a-a2"></a>如来智，<a id="a-a3"></a>无有是处。<a id="a-a4"></a>”<br>　　“世尊，<a id="a-a5"></a>一切法无生，<a id="a-a6"></a>以是得受阿耨多罗三藐三菩提记不？<a id="a-a7"></a>”<br>　　“不也，<a id="a-a8"></a>须菩提。<a id="a-a9"></a>”<br>　　“世尊，<a id="a-aA"></a>今云何名为得受阿耨多罗三藐三菩提记？<a id="a-aB"></a>”<br>　　“须菩提，<a id="a-aC"></a>于意云何？<a id="a-aD"></a>汝见有法受阿耨多罗三藐三菩提记不？<a id="a-aE"></a>”<br>　　“不也，<a id="a-aF"></a>世尊。<a id="a-aG"></a>我不见有法受阿耨多罗三藐三菩提记，<a id="a-aH"></a>亦不见所用法，<a id="a-aI"></a>亦不见所得法。<a id="a-aJ"></a>”<br>　　“须菩提，<a id="a-aK"></a>如是一切法不可得，<a id="a-aL"></a>不应作是言：<a id="a-aM"></a>‘是法可得，<a id="a-aN"></a>是所用法可得。<a id="a-aO"></a>’”</p>
  <p id="aaP">尔时，<a id="a-aQ"></a>释提桓因在大会中，<a id="a-aR"></a>白佛言：<a id="a-aS"></a>“世尊，<a id="a-aT"></a>般若波罗蜜甚深，<a id="a-aU"></a>难见难解，<a id="a-aV"></a>毕竟离故。<a id="a-aW"></a>若人闻是般若波罗蜜，<a id="a-aX"></a>书写、<a id="a-aY"></a>受持读诵，<a id="a-aZ"></a>当知是人福德不少。<a id="a-aa"></a>”<br>　　“憍尸迦，<a id="a-ab"></a>于意云何？<a id="a-ac"></a>假令阎浮提所有众生成就十善道，<a id="a-ad"></a>其所得福，<a id="a-ae"></a>不如是人闻是般若波罗蜜，<a id="a-af"></a>书写、<a id="a-ag"></a>受持读诵，<a id="a-ah"></a>百分不及一，<a id="a-ai"></a>百千万亿分不及一，<a id="a-aj"></a>乃至算数譬喻所不能及。<a id="a-ak"></a>”<br>　　时，<a id="a-al"></a>有一比丘语释提桓因言：<a id="a-am"></a>“憍尸迦，<a id="a-an"></a>如是善男子、<a id="a-ao"></a>善女人胜于仁者？<a id="a-ap"></a>”<br>　　释提桓因言：<a id="a-aq"></a>“此人一发心顷尚胜于我，<a id="a-ar"></a>何况得闻般若波罗蜜，<a id="a-as"></a>书写、<a id="a-at"></a>受持读诵，<a id="a-au"></a>如所说行！<a id="a-av"></a>是人于一切世间天、<a id="a-aw"></a>人、<a id="a-ax"></a>阿修罗中，<a id="a-ay"></a>最为殊胜。<a id="a-az"></a>菩萨行般若波罗蜜，<a id="a-b0"></a>不但胜于一切世间天、<a id="a-b1"></a>人、<a id="a-b2"></a>阿修罗，<a id="a-b3"></a>亦胜须陀洹、<a id="a-b4"></a>斯陀含、<a id="a-b5"></a>阿那含、<a id="a-b6"></a>阿罗汉、<a id="a-b7"></a>辟支佛。<a id="a-b8"></a>菩萨行般若波罗蜜，<a id="a-b9"></a>不但胜须陀洹乃至辟支佛，<a id="a-bA"></a>亦胜菩萨离般若波罗蜜无方便行檀波罗蜜；<a id="a-bB"></a>不但胜离般若波罗蜜无方便行檀波罗蜜，<a id="a-bC"></a>亦胜离般若波罗蜜无方便行尸罗波罗蜜、<a id="a-bD"></a>羼提波罗蜜、<a id="a-bE"></a>毗梨耶波罗蜜、<a id="a-bF"></a>禅波罗蜜，<a id="a-bG"></a>如是菩萨最为殊胜。<a id="a-bH"></a>若菩萨随般若波罗蜜所说行者，<a id="a-bI"></a>皆胜一切世间天、<a id="a-bJ"></a>人、<a id="a-bK"></a>阿修罗，<a id="a-bL"></a>一切世间天、<a id="a-bM"></a>人、<a id="a-bN"></a>阿修罗皆应恭敬供养。<a id="a-bO"></a>若菩萨行随般若波罗蜜所教行者，<a id="a-bP"></a>是菩萨不断一切种智，<a id="a-bQ"></a>是菩萨近阿耨多罗三藐三菩提，<a id="a-bR"></a>是菩萨必坐道场，<a id="a-bS"></a>是菩萨拯济没溺生死众生。<a id="a-bT"></a>菩萨如是学名为学般若波罗蜜，<a id="a-bU"></a>如是学名为不学声闻、<a id="a-bV"></a>辟支佛。<br>　　“若菩萨如是学时，<a id="a-bW"></a>四天王持四钵至其所，<a id="a-bX"></a>作是言：<a id="a-bY"></a>‘善男子，<a id="a-bZ"></a>汝疾疾学得阿耨多罗三藐三菩提坐道场时，<a id="a-ba"></a>我等当奉此四钵。<a id="a-bb"></a>’世尊，<a id="a-bc"></a>我亦自往问讯，<a id="a-bd"></a>何况余诸天子！<a id="a-be"></a>菩萨学般若波罗蜜者，<a id="a-bf"></a>诸佛常共护念。<a id="a-bg"></a>又世间众生种种苦恼，<a id="a-bh"></a>是菩萨能随行般若波罗蜜故，<a id="a-bi"></a>无是诸苦。<br>　　“世尊，<a id="a-bj"></a>是菩萨现世功德。<a id="a-bk"></a>”</p>
  <p id="abl">尔时，<a id="a-bm"></a>阿难作是念：<a id="a-bn"></a>“是释提桓因，<a id="a-bo"></a>自以智慧力如是说耶？<a id="a-bp"></a>为是佛神力？<a id="a-bq"></a>”<br>　　释提桓因知阿难心所念，<a id="a-br"></a>语阿难言：<a id="a-bs"></a>“皆是佛神力。<a id="a-bt"></a>”<br>　　佛告阿难：<a id="a-bu"></a>“如是，<a id="a-bv"></a>如是，<a id="a-bw"></a>阿难，<a id="a-bx"></a>如释提桓因所说，<a id="a-by"></a>皆是佛神力。<a id="a-bz"></a>阿难，<a id="a-c0"></a>菩萨学般若波罗蜜，<a id="a-c1"></a>修习般若波罗蜜时，<a id="a-c2"></a>三千大千世界诸魔皆生疑惑：<a id="a-c3"></a>‘是菩萨为当中道证实际堕声闻、<a id="a-c4"></a>辟支佛地？<a id="a-c5"></a>为当直至阿耨多罗三藐三菩提？<a id="a-c6"></a>’”</p>
 </body>
</html>