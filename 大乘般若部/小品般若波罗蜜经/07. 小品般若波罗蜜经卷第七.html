<!DOCTYPE html>
<html>
<head>
  <meta charset="utf-8"/>
  <meta name="author" content="鸠摩罗什/姚秦"/>
  <meta name="library" content="龙藏"/>
  <meta name="catalog" content="龙藏/大乘般若部"/>
  <title>小品般若波罗蜜经卷第七</title>
</head>
<body>
  <h1 class="head">小品般若波罗蜜经卷第七</h1>
  <h2>恒伽提婆品第十八</h2>
  <p>尔时，会中有一女人字恒伽提婆，从座而起偏袒右肩，右膝著地合掌向佛，白佛言：“世尊，我于是事不惊不怖，我于来世亦为众生演说斯要。”即持金华散佛，当佛顶上虚空中住，时佛微笑。</p>
  <p>阿难从座起偏袒右肩，右膝著地合掌向佛，白佛言：“世尊，何因何缘而发微笑？诸佛常法不以无因缘而笑。”</p>
  <p>佛告阿难：“是恒伽提婆女人，当于来世星宿劫中而得成佛，号曰金花。今转女身得为男子生阿閦佛土，于彼佛所常修梵行，命终之后从一佛土至一佛土，常修梵行乃至得阿耨多罗三藐三菩提不离诸佛，譬如转轮圣王从一观至一观、从生至终足不蹈地。阿难，此女亦如是，从一佛土至一佛土，常修梵行乃至得阿耨多罗三藐三菩提常不离佛。”</p>
  <p>阿难作是念：“尔时，菩萨众会如诸佛会？”</p>
  <p>佛即知阿难心所念，告阿难言：“如是，如是，当知尔时菩萨众会如诸佛会。阿难，是金花佛声闻入涅槃者无量无边不可计数，其世界中无诸恶兽怨贼之难，亦无饥馑疾病之患。阿难，是金花佛得阿耨多罗三藐三菩提时，无如是等怖畏之难。”</p>
  <p>阿难白佛言：“世尊，是女人于何处初种阿耨多罗三藐三菩提善根？”</p>
  <p>“阿难，是女人于燃灯佛所初种善根，以是善根回向阿耨多罗三藐三菩提，亦持金华散燃灯佛，求阿耨多罗三藐三菩提。阿难，尔时我以五华散燃灯佛，求阿耨多罗三藐三菩提，燃灯佛知我善根成就，即授我阿耨多罗三藐三菩提记。时此女人闻我受记，即发愿言：‘我亦如是，于未来世当得受记，如今是人得受阿耨多罗三藐三菩提记。’阿难，是女人于燃灯佛所初种善根，发阿耨多罗三藐三菩提心。”</p>
  <p>阿难白佛言：“世尊，是人则为久习阿耨多罗三藐三菩提行。”</p>
  <p>佛言：“如是，阿难，是人久习阿耨多罗三藐三菩提行。”</p>
  <p>尔时，须菩提白佛言：“世尊，若菩萨欲行般若波罗蜜，云何应习空？云何应入空三昧？”</p>
  <p>佛告须菩提：“菩萨行般若波罗蜜，应观色空，应观受、想、行、识空，应以不散心观，法无所见亦无所证。”</p>
  <p>须菩提言：“世尊，如佛所说，菩萨不应证空，云何菩萨入空三昧而不证空？”</p>
  <p>“须菩提，若菩萨具足观空本已生心，但观空而不证空，‘我当学空，今是学时，非是证时。’不深摄心系于缘中。尔时，菩萨不退助道法，亦不尽漏。何以故？是菩萨有大智慧深善根故，能作是念：‘今是学时，非是证时，我为得般若波罗蜜故。’</p>
  <p>“须菩提，譬如人勇健多力难可倾动，容仪端正人所爱敬，善解兵法器仗精锐，六十四能皆悉具足，于余技术无不练解，为人爱念，凡有所作皆得成办，以是利故多所饶益，众咸宗敬倍复欢喜。是人有小因缘，扶侍父母，携将妻子，经过险道艰难之处，安隐劝喻父母妻子令无恐怖，作是言：‘此路虽险多有怨贼，必得安隐无他踬顿。’其人智力成就前无敌故，能令父母妻子免此众难，得到城邑、聚落、村舍无所伤失，心大欢喜，于诸怨贼不生恶心。何以故？是人一切技术无不练解，于险道中，化作人众多于怨贼，又所执持器仗精锐，彼诸怨贼皆自退散。是故此人，此人敢能自必安隐无患。如是，须菩提，菩萨缘一切众生，系心慈三昧，过诸结使及助结使法，过诸魔及助魔者，过声闻、辟支佛地，住空三昧而不尽漏。须菩提，尔时，菩萨行空解脱门而不证无相，亦不堕有相。</p>
  <p>“譬如鸟飞虚空而不堕落，行于虚空而不住空。须菩提，菩萨亦如是，若行空学空，行无相学无相，行无作学无作，未具足诸佛法，而不堕空、无相、无作。</p>
  <p>“譬如工射之人善于射法，仰射虚空箭箭相拄，随意久近能令不堕。如是，须菩提，菩萨行般若波罗蜜，方便所护故，不证第一实际，为欲成就阿耨多罗三藐三菩提善根故，成就阿耨多罗三藐三菩提时，乃证第一实际。</p>
  <p>“是故，须菩提，菩萨行般若波罗蜜，应如是思惟诸法实相而不取证。”</p>
  <p>须菩提白佛言：“世尊，菩萨所为甚难，最为希有，能如是学亦不取证。”</p>
  <p>佛告须菩提：“是菩萨不舍一切众生故，发如是大愿。须菩提，若菩萨生如是心：‘我不应舍一切众生，应当度之。’即入空三昧解脱门、无相无作三昧解脱门，是时菩萨不中道证实际。何以故？是菩萨为方便所护故。</p>
  <p>“复次，须菩提，菩萨若欲入如是深定，所谓空三昧解脱门、无相无作三昧解脱门，是菩萨先应作是念：‘众生长夜著众生相，著有所得。我得阿耨多罗三藐三菩提，当断是诸见而为说法。’即入空三昧解脱门，是菩萨以是心及先方便力故，不中道证实际，亦不失慈悲喜舍三昧。何以故？是菩萨成就方便力故，倍复增长善法，诸根通利，亦得增益菩萨诸力诸觉。</p>
  <p>“复次，须菩提，菩萨作是念：‘众生长夜行于我相。我得阿耨多罗三藐三菩提，当断是相而为说法。’即入无相三昧解脱门，是菩萨以是心及先方便力故，不中道证实际，亦不失慈悲喜舍三昧。何以故？是菩萨成就方便力故，倍复增长诸善法，善根通利，亦得增益菩萨诸力诸觉。</p>
  <p>“复次，须菩提，菩萨作是念：‘众生长夜行常想、乐想、净想、我想，以是想有所作。我得阿耨多罗三藐三菩提，断是常想、乐想、净想、我想而为说法，是法无常非是常，是苦非乐，不净非净，无我非我。’以是心及先方便力故，虽未得佛三昧、未具足佛法、未证阿耨多罗三藐三菩提，而能入无作三昧解脱门，不中道证实际。</p>
  <p>“复次，须菩提，菩萨作如是念：‘众生长夜行有所得，今亦行有所得，先行有相今亦行有相，先行颠倒今亦行颠倒，先行和合相今亦行和合相，先行虚妄相今亦行虚妄相，先行邪见今亦行邪见。我当勤行精进得阿耨多罗三藐三菩提，为断众生如是诸相，而为说法除此诸过。’须菩提，菩萨如是念一切众生，以是心及先方便力故观深法相，若空，若无相、无作、无起、无生、无所有。须菩提，菩萨成就如是智慧，若住三界若堕作起法者，无有是处。</p>
  <p>“复次，须菩提，菩萨欲得阿耨多罗三藐三菩提，应问余菩萨：‘于是诸法应云何学？云何生心，入空不证空？入无相、无作、无起、无生、无所有，不证无所有而能修习般若波罗蜜？’菩萨若如是答：‘但应念空，念无相、无作、无起、无生、无所有。’不教先心，不说先心，当知是菩萨于过去佛，未得受阿耨多罗三藐三菩提记，未住阿毗跋致地。何以故？是菩萨不能说阿毗跋致菩萨不共相，不能正示正答，当知是菩萨未到阿毗跋致地。”</p>
  <p>“世尊，云何知是阿毗跋致？”</p>
  <p>“须菩提，若菩萨若闻、若不闻，能如是正答，当知是为阿毗跋致。”</p>
  <p>“世尊，以是因缘故，众生多行菩提，少能如是正答者。”</p>
  <p>“须菩提，少有菩萨能得阿毗跋致记者，若得受记者则能如是正答。当知是菩萨善根明净，当知是菩萨一切世间天、人、阿修罗所不能及。”</p>
  <h2>阿毗跋致觉魔品第十九</h2>
  <p>佛告须菩提：“若菩萨摩诃萨乃至梦中，不贪著三界及声闻、辟支佛地，观一切法如梦而不取证，须菩提当知，是阿毗跋致菩萨相。</p>
  <p>“复次，须菩提，若菩萨梦中，见佛处在大众高座上坐，无数百千万比丘及无数百千万亿大众，恭敬围绕而为说法，须菩提，当知是阿毗跋致菩萨相。</p>
  <p>“复次，须菩提，菩萨梦中，自见其身在于虚空为大众说法，见身大光，觉已作是念：‘我知三界如梦，必当应得阿耨多罗三藐三菩提，而为众生说如是法。’须菩提，当知是阿毗跋致菩萨相。</p>
  <p>“复次，须菩提，云何当知，菩萨得阿耨多罗三藐三菩提时，其世界中一切皆无三恶道名？须菩提，若菩萨梦中见畜生作是愿：‘我当勤行精进得阿耨多罗三藐三菩提时，其世界中一切皆无三恶道名。’须菩提，当知是阿毗跋致菩萨相。</p>
  <p>“复次，须菩提，菩萨若见城郭火起，即作是念：‘如我梦中所见相貌。’菩萨成就如是相貌，当知是阿毗跋致菩萨。‘若我有是相貌作阿毗跋致者，以此实语力故，此城郭火今当灭尽。’若火灭尽，当知是菩萨已于先佛得受阿耨多罗三藐三菩提记；若火不灭，当知是菩萨未得受记。若是火烧一家置一家，烧一里置一里，须菩提，当知是众生有破法重罪，是破法余殃今世现受。须菩提，以是因缘，当知是阿毗跋致菩萨相。</p>
  <p>“复次，须菩提，今当更说阿毗跋致菩萨相貌。须菩提，若男若女为鬼所著，菩萨于此应作是念：‘若我已于先佛得受阿耨多罗三藐三菩提记，深心欲得阿耨多罗三藐三菩提。若我所行清净，离声闻、辟支佛心，必当应得阿耨多罗三藐三菩提，非不应得。于今现在十方无量阿僧祇佛，是诸佛无所不知、无所不见、无所不得、无所不证，若诸佛知我深心者，必当得阿耨多罗三藐三菩提，以此实语力故，今是男女为非人所持者，非人当疾去。’若是菩萨说是语时，非人不去者，当知是菩萨先佛未与授阿耨多罗三藐三菩提记。须菩提，若菩萨说是语时，非人去者，当知是菩萨已于先佛，得受阿耨多罗三藐三菩提记。</p>
  <p>“复次，须菩提，有菩萨未得受记，而作誓愿：‘若我已于先佛得受记者，非人今当舍是人去。’恶魔即便来至其所，令非人去。何以故？恶魔威力胜非人故，非人即去。菩萨于此便自念言：‘是我力故非人远去。’而不能知是恶魔之力。以是事故，轻蔑恶贱诸余菩萨，‘我于先佛已得受记，是诸人等于先佛所，未受阿耨多罗三藐三菩提记’，以是因缘增长憍慢，以憍慢因缘故，远离萨婆若佛无上智慧。是菩萨以少因缘生于憍慢，当知是为无有方便，必堕二地若声闻地、若辟支佛地。如是，须菩提，以是誓愿因缘起于魔事，菩萨于此，若不亲近善知识者，为魔所缚转更牢固。须菩提，当知是为菩萨魔事。</p>
  <p>“复次，须菩提，恶魔欲以名字因缘坏乱菩萨，作种种形至菩萨所而作是言：汝善男子，诸佛已与汝授阿耨多罗三藐三菩提记；汝今字，是父母字，是兄弟、姊妹、知识字，是乃至七世父母皆说其名字，汝生某国、某城、某聚落、某家；若是人性行柔和，便说其先世性行柔和；若其性急，亦复说其先世性急；若是人受阿练若法，若乞食，若著纳衣，若食后不饮浆，若一坐食，若节量食，若住死尸间，若坐空地，若坐树下，若常坐不卧，若随敷坐，若少欲知足远离，若不受涂脚油，若乐少语少论，是恶魔亦说，其先世受阿练若法，乃至乐少语少论，汝今世有头陀功德，先世亦有头陀功德。是菩萨闻说如上名字及说头陀功德，以是因缘故憍慢心生，即时恶魔复作是言：‘汝于过去已受阿耨多罗三藐三菩提记。何以故？阿毗跋致功德相貌，汝今有之。’须菩提，我所说阿毗跋致菩萨真实相貌，是人无有。须菩提，当知是菩萨为魔所著。何以故？阿毗跋致菩萨相貌，是人无有，但闻恶魔所说名字，则便轻贱诸余菩萨。须菩提，当知是菩萨因名字故起于魔事。</p>
  <p>“复次，须菩提，复有菩萨因名字故起于魔事，所谓魔至其所，作是言：‘汝于先佛，得受阿耨多罗三藐三菩提记，汝作佛时，名号如是。’是菩萨本所愿名号同魔所说，无智无方便故，便作是念：‘我得阿耨多罗三藐三菩提时，所愿名号，是比丘所说同我本愿。’便随恶魔所著，比丘信受其语，但以名字因缘故，则便轻贱诸余菩萨。须菩提，我所说真实阿毗跋致菩萨相貌，是人无有，以轻慢因缘故，远离萨婆若佛无上智慧。是菩萨若离方便及善知识，遇恶知识当堕二地若声闻地、若辟支佛地。须菩提，若是菩萨即于此身，悔先诸心，远离声闻、辟支佛地，当久在生死，乃复还因般若波罗蜜，得阿耨多罗三藐三菩提。何以故？是诸心罪重故。譬如比丘犯四重禁若一若二，则非沙门，非释种子，是菩萨以名字轻余菩萨故，其所获罪重于四禁。须菩提，置是四禁，如是之罪重于五逆，所谓以名字故，生憍慢心。须菩提，以是名字因缘，起此微细魔事，菩萨应当觉之，觉已远离。</p>
  <p>“复次，须菩提，恶魔见菩萨有远离行，便至其所，作是言：‘善男子，远离行者，如来常所称赞。’须菩提，我不说菩萨远离在于阿练若处、空闲处、山间树下、旷绝之处。”</p>
  <p>“世尊，若阿练若处、空闲处、山间树下、旷绝之处，不名远离者，更有何等远离？”</p>
  <p>“须菩提，若菩萨远离声闻、辟支佛心，如是远离，若近聚落，亦名远离；若在阿练若处、空闲处、山间树下、旷绝之处，亦名远离。须菩提，如是远离，我所听许。若菩萨昼夜修行如是远离，若近聚落，亦名远离；若在阿练若处、空闲处、山间树下、旷绝之处，亦名远离。</p>
  <p>“须菩提，若恶魔所称赞远离，阿练若处、空闲处、山间树下、旷绝之处，是菩萨虽有如是远离，而不远离声闻、辟支佛心，不修般若波罗蜜，不为具足一切智慧，是则名为杂糅行者。是菩萨行是远离则不清净，轻余菩萨近聚落住心清净者、远离声闻辟支佛心者、不杂恶不善法得诸禅定解脱三昧诸神通力通达般若波罗蜜者。是无方便菩萨虽在百由旬空旷之处，但有鸟兽、寇贼、恶鬼所行处住，若百千万亿岁若过是数，而不能知真远离相，远于真远离，不知深心发阿耨多罗三藐三菩提心。如是菩萨，亦名愦闹行者，若贪著依止如是远离，是则不能令我心喜。何以故？我所听许远离行中，不见是人，是人无有如是远离。</p>
  <p>“须菩提，复有恶魔到菩萨所住虚空中作是言：‘善哉！善哉！汝所行者是真远离，佛所称赞。以是远离，汝当疾得阿耨多罗三藐三菩提。’是菩萨从远离所来至聚落，见余比丘求佛道者心性和柔，便生轻慢：‘汝是愦闹行者。’须菩提，是菩萨以愦闹为真远离，以真远离为愦闹，如是说其过恶，不生恭敬心，应恭敬而反轻慢，应轻慢而反恭敬，作是念：‘我见非人念我而来，助我而来，佛所听许真远离行，我则行之。汝近聚落，谁当念汝？谁当助汝？’作是念已，轻余菩萨清净行者。须菩提，当知是人是菩萨旃陀罗，当知是人污余菩萨臭秽不净，当知是人是似像菩萨，当知是人一切世间天人之大贼、沙门形贼。须菩提，求佛道者不应亲近如是之人。何以故？如是人等名为增上慢者。</p>
  <p>“须菩提，若菩萨爱惜萨婆若，爱惜阿耨多罗三藐三菩提，深心欲得阿耨多罗三藐三菩提，欲得利益一切众生，不应亲近如是等人。求佛道者，常求己利，常应厌离怖畏三界，于此人中，当生慈悲喜舍之心：‘我当如是勤行精进，得阿耨多罗三藐三菩提时，无如是恶。若其起者，当疾除灭。’须菩提，如是行者是为菩萨智慧之力。”</p>
  <h2>深心求菩提品第二十</h2>
  <p>佛告须菩提：“若菩萨欲得阿耨多罗三藐三菩提，应当亲近善知识。”</p>
  <p>须菩提白佛言：“世尊，何等是菩萨善知识？”</p>
  <p>佛告须菩提：“诸佛世尊是菩萨善知识。何以故？能教菩萨令入般若波罗蜜故。须菩提，是名菩萨善知识。</p>
  <p>“复次，须菩提，六波罗蜜是菩萨善知识，六波罗蜜是菩萨大师，六波罗蜜是菩萨道，六波罗蜜是菩萨光明，六波罗蜜是菩萨炬。须菩提，过去诸佛皆从六波罗蜜生，未来诸佛皆从六波罗蜜生，现住十方无量阿僧祇世界诸佛皆从六波罗蜜生，又三世诸佛萨婆若皆从六波罗蜜生。何以故？诸佛本行菩萨道时六波罗蜜，以四摄法摄取众生，所谓布施、爱语、利益、同事，得阿耨多罗三藐三菩提。须菩提，是故当知，六波罗蜜是大师、是父、是母、是舍、是归、是洲、是救、是究竟道，六波罗蜜利益一切众生。是故，须菩提，菩萨欲自深智明了，不随他语，不信他法，若欲断一切众生疑，应当学是般若波罗蜜。”</p>
  <p>“世尊，又何等相是般若波罗蜜？”</p>
  <p>“须菩提，无碍相是般若波罗蜜。”</p>
  <p>“世尊，颇有因缘如般若波罗蜜无碍相，一切法亦无碍相耶？”</p>
  <p>“有，须菩提，如般若波罗蜜无碍相，一切法亦无碍相。何以故？须菩提，一切法离相，一切法空相，是故，须菩提，当知般若波罗蜜亦离相、空相，一切法亦离相、空相。”</p>
  <p>“世尊，若一切法离相、空相，云何众生有垢有净？何以故离相法无垢无净，空相法无垢无净，离相法、空相法不能得阿耨多罗三藐三菩提；离离相离空相，更无有法能得阿耨多罗三藐三菩提？我今云何当知是义？”</p>
  <p>“须菩提，我还问汝，随意答我。须菩提，于意云何？众生长夜著我、我所不？”</p>
  <p>“如是，如是，世尊，众生长夜著我、我所。”</p>
  <p>“须菩提，于意云何？我、我所空不？”</p>
  <p>“世尊，我、我所空。”</p>
  <p>“须菩提，于意云何？众生以我、我所往来生死不？”</p>
  <p>“如是，如是，世尊，众生以我、我所故往来生死。”</p>
  <p>“须菩提，如是众生名为有垢，随众生所受所著故，是中实无有垢亦无受垢者。须菩提，若不受一切法，则无我、无我所，是名为净，是中实无有净，亦无有受净者。菩萨如是行，名为行般若波罗蜜。”</p>
  <p>“世尊，若菩萨如是行，则不行色，不行受、想、行、识。若菩萨如是行者，一切世间天、人、阿修罗不能降伏。世尊，菩萨如是行智，胜一切声闻、辟支佛所行，住无胜处故。世尊，无胜菩萨昼夜行是应般若波罗蜜念，近于阿耨多罗三藐三菩提，疾得阿耨多罗三藐三菩提。”</p>
  <p>佛告须菩提：“于意云何？假令阎浮提所有众生一时皆得人身，发阿耨多罗三藐三菩提心，发心已尽形寿布施，以是布施，回向阿耨多罗三藐三菩提。须菩提，于意云何？是人以是因缘，得福多不？”</p>
  <p>须菩提言：“甚多，世尊！”</p>
  <p>佛言：“若菩萨乃至一日行应般若波罗蜜念，其福胜彼。随菩萨行，应般若波罗蜜念，能为一切众生而作福田。何以故？唯除诸佛，其余众生无如是深慈心。如菩萨摩诃萨，诸菩萨因般若波罗蜜，能生如是慧；以是慧见一切众生受诸苦恼，如被刑戮，菩萨即得大悲之心；得大悲心已，以天眼观诸众生，见无量众生有无间罪堕于诸难，即生怜愍之心，不住是相亦不住余相。</p>
  <p>“须菩提，是名诸菩萨大智光明。行是道者，则为一切众生福田，而不退转阿耨多罗三藐三菩提，所受供养衣服、饮食、卧具、医药、所须之物，一心修习般若波罗蜜故，能净报施恩，亦近萨婆若。是故菩萨若欲不空食国中施，若欲利益一切众生，若欲示一切众生正道，若欲解一切众生牢狱系缚，若欲与一切众生慧眼，常应修行应般若波罗蜜念。若行应般若波罗蜜念，是菩萨有所言说，亦与般若波罗蜜相应。何以故？是菩萨有所言说，皆随顺般若波罗蜜念，有所念亦随顺言说，菩萨常应如是昼夜念般若波罗蜜。</p>
  <p>“须菩提，譬如人得未曾有宝，得已大喜而复还失，以是因缘忧愁苦恼，其心常念：‘我今如何失此大宝？’须菩提，菩萨亦如是，大宝者，是般若波罗蜜，菩萨得是已，常应以应萨婆若心念般若波罗蜜。”</p>
  <p>须菩提白佛言：“世尊，若一切念，从本已来性常离者，云何说言不应离是应般若波罗蜜念？”</p>
  <p>“须菩提，若菩萨能如是知，即不离般若波罗蜜。何以故？般若波罗蜜空，是中无有退失。”</p>
  <p>“世尊，若般若波罗蜜空，菩萨云何以般若波罗蜜而得增长？云何亦得近于阿耨多罗三藐三菩提？”</p>
  <p>“须菩提，菩萨行般若波罗蜜，亦无增无减。须菩提，若菩萨闻是说，不惊不怖，不没不退，当知是菩萨行般若波罗蜜。”</p>
  <p>“世尊，般若波罗蜜空相，是行般若波罗蜜不？”</p>
  <p>“不也，须菩提。”</p>
  <p>“世尊，离般若波罗蜜，更有法行般若波罗蜜不？”</p>
  <p>“不也，须菩提。”</p>
  <p>“世尊，空可行空不？”</p>
  <p>“不也，须菩提。”</p>
  <p>“世尊，离空可行空不？”</p>
  <p>“不也，须菩提。”</p>
  <p>“世尊，行色是行般若波罗蜜不？”</p>
  <p>“不也，须菩提。”</p>
  <p>“世尊，行受、想、行、识是行般若波罗蜜不？”</p>
  <p>“不也，须菩提。”</p>
  <p>“世尊，离色有法可行般若波罗蜜不？”</p>
  <p>“不也，须菩提。”</p>
  <p>“世尊，离受、想、行、识有法可行般若波罗蜜不？”</p>
  <p>“不也，须菩提。”</p>
  <p>“世尊，菩萨云何行名为行般若波罗蜜？”</p>
  <p>“须菩提，于意云何？汝见有法行般若波罗蜜不？”</p>
  <p>“不也，世尊。”</p>
  <p>“须菩提，汝见般若波罗蜜法是菩萨行处不？”</p>
  <p>“不也，世尊。”</p>
  <p>“须菩提，于意云何？汝所不见法颇有生不？”</p>
  <p>“不也，世尊。”</p>
  <p>“须菩提，是名诸佛无生法忍，菩萨能成就如是忍者，当得受阿耨多罗三藐三菩提记。须菩提，是名诸佛无所畏道，菩萨行是道修习亲近，若当不得佛无上智、大智、自然智、一切智、如来智，无有是处。”</p>
  <p>“世尊，一切法无生，以是得受阿耨多罗三藐三菩提记不？”</p>
  <p>“不也，须菩提。”</p>
  <p>“世尊，今云何名为得受阿耨多罗三藐三菩提记？”</p>
  <p>“须菩提，于意云何？汝见有法受阿耨多罗三藐三菩提记不？”</p>
  <p>“不也，世尊。我不见有法受阿耨多罗三藐三菩提记，亦不见所用法，亦不见所得法。”</p>
  <p>“须菩提，如是一切法不可得，不应作是言：‘是法可得，是所用法可得。’”</p>
  <p>尔时，释提桓因在大会中，白佛言：“世尊，般若波罗蜜甚深，难见难解，毕竟离故。若人闻是般若波罗蜜，书写、受持读诵，当知是人福德不少。”</p>
  <p>“憍尸迦，于意云何？假令阎浮提所有众生成就十善道，其所得福，不如是人闻是般若波罗蜜，书写、受持读诵，百分不及一，百千万亿分不及一，乃至算数譬喻所不能及。”</p>
  <p>时，有一比丘语释提桓因言：“憍尸迦，如是善男子、善女人胜于仁者？”</p>
  <p>释提桓因言：“此人一发心顷尚胜于我，何况得闻般若波罗蜜，书写、受持读诵，如所说行！是人于一切世间天、人、阿修罗中，最为殊胜。菩萨行般若波罗蜜，不但胜于一切世间天、人、阿修罗，亦胜须陀洹、斯陀含、阿那含、阿罗汉、辟支佛。菩萨行般若波罗蜜，不但胜须陀洹乃至辟支佛，亦胜菩萨离般若波罗蜜无方便行檀波罗蜜；不但胜离般若波罗蜜无方便行檀波罗蜜，亦胜离般若波罗蜜无方便行尸罗波罗蜜、羼提波罗蜜、毗梨耶波罗蜜、禅波罗蜜，如是菩萨最为殊胜。若菩萨随般若波罗蜜所说行者，皆胜一切世间天、人、阿修罗，一切世间天、人、阿修罗皆应恭敬供养。若菩萨行随般若波罗蜜所教行者，是菩萨不断一切种智，是菩萨近阿耨多罗三藐三菩提，是菩萨必坐道场，是菩萨拯济没溺生死众生。菩萨如是学名为学般若波罗蜜，如是学名为不学声闻、辟支佛。</p>
  <p>“若菩萨如是学时，四天王持四钵至其所，作是言：‘善男子，汝疾疾学得阿耨多罗三藐三菩提坐道场时，我等当奉此四钵。’世尊，我亦自往问讯，何况余诸天子！菩萨学般若波罗蜜者，诸佛常共护念。又世间众生种种苦恼，是菩萨能随行般若波罗蜜故，无是诸苦。</p>
  <p>“世尊，是菩萨现世功德。”</p>
  <p>尔时，阿难作是念：“是释提桓因，自以智慧力如是说耶？为是佛神力？”</p>
  <p>释提桓因知阿难心所念，语阿难言：“皆是佛神力。”</p>
  <p>佛告阿难：“如是，如是，阿难，如释提桓因所说，皆是佛神力。阿难，菩萨学般若波罗蜜，修习般若波罗蜜时，三千大千世界诸魔皆生疑惑：‘是菩萨为当中道证实际堕声闻、辟支佛地？为当直至阿耨多罗三藐三菩提？’”</p>
</body></html>