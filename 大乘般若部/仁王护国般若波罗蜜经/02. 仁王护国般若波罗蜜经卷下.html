<!doctype html>
<html id="z3IBTD5Be" data-ver="1132">
 <head>
  <meta charset="utf-8">
  <meta author="鸠摩罗什">
  <meta library="龙藏">
  <meta catalog="大乘般若部">
  <meta period="姚秦">
 </head>
 <body>
  <h1 id="a1">仁王护国般若波罗蜜经卷下</h1>
  <h2 id="a2">护国品第五</h2>
  <p id="a3">尔时，<a id="a-4"></a>佛告大王：<a id="a-5"></a>“汝等善听，<a id="a-6"></a>吾今正说护国土法用，<a id="a-7"></a>汝当受持《般若波罗蜜》。<a id="a-8"></a>当国土欲乱、<a id="a-9"></a>破坏劫烧、<a id="a-A"></a>贼来破国时，<a id="a-B"></a>当请百佛像、<a id="a-C"></a>百菩萨像、<a id="a-D"></a>百罗汉像，<a id="a-E"></a>百比丘众、<a id="a-F"></a>四大众、<a id="a-G"></a>七众共听，<a id="a-H"></a>请百法师讲《般若波罗蜜》，<a id="a-I"></a>百师子吼高座前燃百灯，<a id="a-J"></a>烧百和香，<a id="a-K"></a>百种色华以用供养三宝，<a id="a-L"></a>三衣什物供养法师，<a id="a-M"></a>小饭中食亦复以时。</p>
  <p id="aN">“大王，<a id="a-O"></a>一日二时讲经。<a id="a-P"></a>汝国土中，<a id="a-Q"></a>有百部鬼神。<a id="a-R"></a>是一一部，<a id="a-S"></a>复有百部，<a id="a-T"></a>乐闻是经。<a id="a-U"></a>此诸鬼神，<a id="a-V"></a>护汝国土。</p>
  <p id="aW">“大王，<a id="a-X"></a>国土乱时，<a id="a-Y"></a>先鬼神乱；<a id="a-Z"></a>鬼神乱，<a id="a-a"></a>故万民乱，<a id="a-b"></a>贼来劫国，<a id="a-c"></a>百姓亡丧，<a id="a-d"></a>臣、<a id="a-e"></a>君、<a id="a-f"></a>太子、<a id="a-g"></a>王子、<a id="a-h"></a>百官共生是非，<a id="a-i"></a>天地恠异，<a id="a-j"></a>二十八宿、<a id="a-k"></a>星道日月失时失度。<a id="a-l"></a>多有贼起。</p>
  <p id="am">“大王，<a id="a-n"></a>若火难、<a id="a-o"></a>水难、<a id="a-p"></a>风难、<a id="a-q"></a>一切诸难，<a id="a-r"></a>亦应讲此经，<a id="a-s"></a>法用如上说。</p>
  <p id="at">“大王，<a id="a-u"></a>不但护国，<a id="a-v"></a>亦有获福，<a id="a-w"></a>求富贵、<a id="a-x"></a>官位、<a id="a-y"></a>七宝、<a id="a-z"></a>如意，<a id="a-10"></a>行来求男女，<a id="a-11"></a>求慧解名闻，<a id="a-12"></a>求六天果报、<a id="a-13"></a>人中九品果报，<a id="a-14"></a>亦讲此经，<a id="a-15"></a>法用如上说。</p>
  <p id="a16">“大王，<a id="a-17"></a>不但获福，<a id="a-18"></a>亦禳众难。<a id="a-19"></a>若疾病苦难，<a id="a-1A"></a>杻械枷锁检系其身，<a id="a-1B"></a>破四重罪，<a id="a-1C"></a>作五逆因，<a id="a-1D"></a>作八难罪，<a id="a-1E"></a>行六道事，<a id="a-1F"></a>一切无量苦难，<a id="a-1G"></a>亦讲此经，<a id="a-1H"></a>法用如上说。</p>
  <p id="a1I">“大王，<a id="a-1J"></a>昔日有王释提桓因，<a id="a-1K"></a>为顶生王来上天，<a id="a-1L"></a>欲灭其国。<a id="a-1M"></a>时，<a id="a-1N"></a>帝释天王即如七佛法用，<a id="a-1O"></a>敷百高座，<a id="a-1P"></a>请百法师，<a id="a-1Q"></a>讲《般若波罗蜜》，<a id="a-1R"></a>顶生即退。<a id="a-1S"></a>如《灭罪经》中说。</p>
  <p id="a1T">“大王，<a id="a-1U"></a>昔有天罗国王，<a id="a-1V"></a>有一太子，<a id="a-1W"></a>欲登王位。<a id="a-1X"></a>一名班足太子，<a id="a-1Y"></a>为外道罗陀师受教，<a id="a-1Z"></a>应取千王头，<a id="a-1a"></a>以祭家神，<a id="a-1b"></a>自登其位。<a id="a-1c"></a>已得九百九十九王，<a id="a-1d"></a>少一王。<a id="a-1e"></a>即北行万里，<a id="a-1f"></a>即得一王，<a id="a-1g"></a>名普明王。<a id="a-1h"></a>其普明王白班足王言：<a id="a-1i"></a>‘愿听一日，<a id="a-1j"></a>饭食沙门，<a id="a-1k"></a>顶礼三宝。<a id="a-1l"></a>’其班足王许之一日，<a id="a-1m"></a>时普明王即依过去七佛法，<a id="a-1n"></a>请百法师，<a id="a-1o"></a>敷百高座，<a id="a-1p"></a>一日二时讲《般若波罗蜜》。<a id="a-1q"></a>八千亿偈竟，<a id="a-1r"></a>其第一法师，<a id="a-1s"></a>为王即说偈言：</p>
  <p id="a1t">“劫烧终讫，<a id="a-1u"></a>乾坤洞燃，<a id="a-1v"></a>须弥巨海，<a id="a-1w"></a>都为灰飏，</p>
  <p id="a1x">天龙福尽，<a id="a-1y"></a>于中凋丧，<a id="a-1z"></a>二仪尚殒，<a id="a-20"></a>国有何常？</p>
  <p id="a21">生老病死，<a id="a-22"></a>轮转无际，<a id="a-23"></a>事与愿违，<a id="a-24"></a>忧悲为害，</p>
  <p id="a25">欲深祸重，<a id="a-26"></a>疮疣无外，<a id="a-27"></a>三界皆苦，<a id="a-28"></a>国有何赖？</p>
  <p id="a29">有本自无，<a id="a-2A"></a>因缘成诸，<a id="a-2B"></a>盛者必衰，<a id="a-2C"></a>实者必虚，</p>
  <p id="a2D">众生蠢蠢，<a id="a-2E"></a>常如幻居，<a id="a-2F"></a>声响俱空，<a id="a-2G"></a>国土亦如。</p>
  <p id="a2H">识神无形，<a id="a-2I"></a>假乘四蛇，<a id="a-2J"></a>无明保养，<a id="a-2K"></a>以为乐车，</p>
  <p id="a2L">形无常主，<a id="a-2M"></a>神无常家，<a id="a-2N"></a>形神尚离，<a id="a-2O"></a>岂有国耶？</p>
  <p id="a2P">“尔时，<a id="a-2Q"></a>法师说此偈已，<a id="a-2R"></a>时普明王眷属得法眼空，<a id="a-2S"></a>王自证得虚空等定，<a id="a-2T"></a>闻法悟解，<a id="a-2U"></a>还至天罗国班足王所众中，<a id="a-2V"></a>即告九百九十九王言：<a id="a-2W"></a>‘就命时到，<a id="a-2X"></a>人人皆应诵过去七佛《仁王问般若波罗蜜经》中偈句。<a id="a-2Y"></a>’时班足王问诸王言：<a id="a-2Z"></a>‘皆诵何法？<a id="a-2a"></a>’普明王即以上偈答王，<a id="a-2b"></a>王闻是法，<a id="a-2c"></a>得空三昧。<a id="a-2d"></a>九百九十九王亦闻法已，<a id="a-2e"></a>皆证三空门。<a id="a-2f"></a>是时班足王极大欢喜，<a id="a-2g"></a>告诸王言：<a id="a-2h"></a>‘我为外道邪师所误，<a id="a-2i"></a>非君等过。<a id="a-2j"></a>汝可还本国，<a id="a-2k"></a>各各请法师讲《般若波罗蜜》名味句。<a id="a-2l"></a>’时班足王以国付弟，<a id="a-2m"></a>出家为道，<a id="a-2n"></a>证无生法忍，<a id="a-2o"></a>如《十王经》中说：<a id="a-2p"></a>‘五千国王常诵是经，<a id="a-2q"></a>现世生报。<a id="a-2r"></a>’</p>
  <p id="a2s">“大王，<a id="a-2t"></a>十六大国王修护国之法，<a id="a-2u"></a>应亦如是，<a id="a-2v"></a>汝当受持。<a id="a-2w"></a>天上、<a id="a-2x"></a>人中、<a id="a-2y"></a>六道众生，<a id="a-2z"></a>皆应受持‘七佛名味句’。<a id="a-30"></a>未来世中，<a id="a-31"></a>有无量小国王欲护国土，<a id="a-32"></a>亦复尔者，<a id="a-33"></a>应请法师说《般若波罗蜜》。<a id="a-34"></a>”</p>
  <p id="a35">尔时，<a id="a-36"></a>释迦牟尼佛说《般若波罗蜜》时，<a id="a-37"></a>众中五百亿人得入初地；<a id="a-38"></a>复有六欲诸天子八十万人，<a id="a-39"></a>得性空地；<a id="a-3A"></a>复有十八梵，<a id="a-3B"></a>得无生忍，<a id="a-3C"></a>得无生法乐忍；<a id="a-3D"></a>复有先已学菩萨者证一地、<a id="a-3E"></a>二地、<a id="a-3F"></a>三地乃至十地；<a id="a-3G"></a>复有八部阿须轮王得一三昧门，<a id="a-3H"></a>得二三昧门，<a id="a-3I"></a>得转鬼身，<a id="a-3J"></a>天上正受。<a id="a-3K"></a>在此会者，<a id="a-3L"></a>皆得自性信，<a id="a-3M"></a>乃至无量空信。<a id="a-3N"></a>吾今略说，<a id="a-3O"></a>天等功德，<a id="a-3P"></a>不可具尽。</p>
  <p data-pb></p>
  <h2 id="a3Q">散华品第六</h2>
  <p id="a3R">尔时，<a id="a-3S"></a>十六大国王闻佛说十万亿偈《般若波罗蜜》，<a id="a-3T"></a>欢喜无量，<a id="a-3U"></a>即散百万亿行华，<a id="a-3V"></a>于虚空中变为一座，<a id="a-3W"></a>十方诸佛共坐一座，<a id="a-3X"></a>说《般若波罗蜜》。<a id="a-3Y"></a>无量大众共坐一座，<a id="a-3Z"></a>持金罗华散释迦牟尼佛上，<a id="a-3a"></a>成万轮华盖，<a id="a-3b"></a>盖大众上；<a id="a-3c"></a>复散八万四千般若波罗蜜华，<a id="a-3d"></a>于虚空中变成白云台，<a id="a-3e"></a>台中光明王佛，<a id="a-3f"></a>共无量大众说《般若波罗蜜》；<a id="a-3g"></a>台中大众持雷吼华，<a id="a-3h"></a>散释迦牟尼佛及诸大众；<a id="a-3i"></a>复散妙觉华，<a id="a-3j"></a>于虚空中变作金刚城，<a id="a-3k"></a>城中师子吼王佛共十方佛、<a id="a-3l"></a>大菩萨，<a id="a-3m"></a>论第一义谛。</p>
  <p id="a3n">时，<a id="a-3o"></a>城中菩萨持光明华，<a id="a-3p"></a>散释迦牟尼佛上，<a id="a-3q"></a>成一华台。<a id="a-3r"></a>台中十方佛及诸天人散天华，<a id="a-3s"></a>于释迦牟尼佛上、<a id="a-3t"></a>虚空中成紫云盖，<a id="a-3u"></a>覆三千大千世界。<a id="a-3v"></a>盖中天人散恒河沙华，<a id="a-3w"></a>如云而下。</p>
  <p id="a3x">时，<a id="a-3y"></a>诸国王散华供养已，<a id="a-3z"></a>愿过去佛、<a id="a-40"></a>现在佛、<a id="a-41"></a>未来佛常说《般若波罗蜜》；<a id="a-42"></a>愿一切受持者比丘、<a id="a-43"></a>比丘尼、<a id="a-44"></a>信男、<a id="a-45"></a>信女所求如意，<a id="a-46"></a>常行“般若波罗蜜”。</p>
  <p id="a47">佛告大王：<a id="a-48"></a>“如是，<a id="a-49"></a>如是，<a id="a-4A"></a>如王所说，<a id="a-4B"></a>《般若波罗蜜》应说应受，<a id="a-4C"></a>是诸佛母、<a id="a-4D"></a>诸菩萨母、<a id="a-4E"></a>神通生处。<a id="a-4F"></a>”</p>
  <p id="a4G">时，<a id="a-4H"></a>佛为王现五不思议神变：<a id="a-4I"></a>一华入无量华，<a id="a-4J"></a>无量华入一华；<a id="a-4K"></a>一佛土入无量佛土，<a id="a-4L"></a>无量佛土入一佛土；<a id="a-4M"></a>无量佛土入一毛孔土，<a id="a-4N"></a>一毛孔土入无量毛孔土；<a id="a-4O"></a>无量须弥、<a id="a-4P"></a>无量大海入芥子中；<a id="a-4Q"></a>一佛身入无量众生身，<a id="a-4R"></a>无量众生身入一佛身，<a id="a-4S"></a>入六道身，<a id="a-4T"></a>入地水火风身。<a id="a-4U"></a>佛身不可思议，<a id="a-4V"></a>众生身不可思议，<a id="a-4W"></a>世界不可思议。</p>
  <p id="a4X">佛现神足时，<a id="a-4Y"></a>十方诸天人得佛华三昧，<a id="a-4Z"></a>十恒河沙菩萨现身成佛，<a id="a-4a"></a>三恒河沙八部王成菩萨道，<a id="a-4b"></a>十千女人现身得神通三昧。</p>
  <p id="a4c">“善男子，<a id="a-4d"></a>是‘般若波罗蜜’，<a id="a-4e"></a>有三世利益，<a id="a-4f"></a>过去已说，<a id="a-4g"></a>现在今说，<a id="a-4h"></a>未来当说。<a id="a-4i"></a>谛听！<a id="a-4j"></a>谛听！<a id="a-4k"></a>善思念之，<a id="a-4l"></a>如法修行。<a id="a-4m"></a>”</p>
  <p data-pb></p>
  <h2 id="a4n">受持品第七</h2>
  <p id="a4o">尔时，<a id="a-4p"></a>月光王心念口言：<a id="a-4q"></a>见释迦牟尼佛，<a id="a-4r"></a>现无量神力；<a id="a-4s"></a>亦见千华台上宝满佛，<a id="a-4t"></a>是一切佛化身主；<a id="a-4u"></a>复见千华叶世界上佛，<a id="a-4v"></a>其中诸佛各各说《般若波罗蜜》。<a id="a-4w"></a>白佛言：<a id="a-4x"></a>“如是无量‘般若波罗蜜’，<a id="a-4y"></a>不可说，<a id="a-4z"></a>不可解，<a id="a-50"></a>不可以识识。<a id="a-51"></a>云何诸善男子于此经中明了觉解，<a id="a-52"></a>如法为一切众生开空法道？<a id="a-53"></a>”</p>
  <p id="a54">大牟尼言：<a id="a-55"></a>“有修行十三观门诸善男子，<a id="a-56"></a>为大法王。<a id="a-57"></a>从习忍至金刚顶，<a id="a-58"></a>皆为法师，<a id="a-59"></a>依持建立。<a id="a-5A"></a>汝等大众，<a id="a-5B"></a>应如佛供养而供养之，<a id="a-5C"></a>应持百万亿天华、<a id="a-5D"></a>天香，<a id="a-5E"></a>而以奉上。</p>
  <p id="a5F">“善男子，<a id="a-5G"></a>其法师者，<a id="a-5H"></a>是习种性菩萨。<a id="a-5I"></a>若在家婆蹉、<a id="a-5J"></a>优婆蹉，<a id="a-5K"></a>若出家比丘、<a id="a-5L"></a>比丘尼，<a id="a-5M"></a>修行十信，<a id="a-5N"></a>自观己身地、<a id="a-5O"></a>水、<a id="a-5P"></a>火、<a id="a-5Q"></a>风、<a id="a-5R"></a>空、<a id="a-5S"></a>识，<a id="a-5T"></a>分分不净；<a id="a-5U"></a>复观十四根，<a id="a-5V"></a>所谓五情、<a id="a-5W"></a>五受、<a id="a-5X"></a>男、<a id="a-5Y"></a>女、<a id="a-5Z"></a>意、<a id="a-5a"></a>命等根，<a id="a-5b"></a>有无量罪过故，<a id="a-5c"></a>即发无上菩提心；<a id="a-5d"></a>常修三界一切，<a id="a-5e"></a>念念皆不净故，<a id="a-5f"></a>得不净忍观门；<a id="a-5g"></a>住在佛家，<a id="a-5h"></a>修六和敬，<a id="a-5i"></a>所谓三业、<a id="a-5j"></a>同戒、<a id="a-5k"></a>同见、<a id="a-5l"></a>同学，<a id="a-5m"></a>行八万四千波罗蜜道。</p>
  <p id="a5n">“善男子，<a id="a-5o"></a>习忍以前，<a id="a-5p"></a>行十善菩萨，<a id="a-5q"></a>有退有进。<a id="a-5r"></a>譬如轻毛，<a id="a-5s"></a>随风东西；<a id="a-5t"></a>是诸菩萨，<a id="a-5u"></a>亦复如是。<a id="a-5v"></a>虽以十千劫行十正道，<a id="a-5w"></a>发三菩提心，<a id="a-5x"></a>乃当入习忍位，<a id="a-5y"></a>亦常学三伏忍法，<a id="a-5z"></a>而不可字名，<a id="a-60"></a>是不定人。<a id="a-61"></a>是定人者，<a id="a-62"></a>入生空位，<a id="a-63"></a>圣人性故，<a id="a-64"></a>必不起五逆、<a id="a-65"></a>六重、<a id="a-66"></a>二十八轻；<a id="a-67"></a>佛法经书作反逆罪，<a id="a-68"></a>言非佛说，<a id="a-69"></a>无有是处。<a id="a-6A"></a>能以一阿僧祇劫，<a id="a-6B"></a>修伏道忍行，<a id="a-6C"></a>始得入僧伽陀位。</p>
  <p id="a6D">“复次，<a id="a-6E"></a>性种性，<a id="a-6F"></a>行十慧观，<a id="a-6G"></a>灭十颠倒及我、<a id="a-6H"></a>人、<a id="a-6I"></a>知见分分假伪，<a id="a-6J"></a>但有名，<a id="a-6K"></a>但有受，<a id="a-6L"></a>但有法，<a id="a-6M"></a>不可得，<a id="a-6N"></a>无定相，<a id="a-6O"></a>无自他相故。<a id="a-6P"></a>修护空观，<a id="a-6Q"></a>亦常行百万波罗蜜，<a id="a-6R"></a>念念不去心。<a id="a-6S"></a>以二阿僧祇劫，<a id="a-6T"></a>行十正道法，<a id="a-6U"></a>住波罗陀位。</p>
  <p id="a6V">“复次，<a id="a-6W"></a>道种性，<a id="a-6X"></a>住坚忍中，<a id="a-6Y"></a>观一切法无生、<a id="a-6Z"></a>无住、<a id="a-6a"></a>无灭。<a id="a-6b"></a>所谓五受、<a id="a-6c"></a>三界、<a id="a-6d"></a>二谛无自他相，<a id="a-6e"></a>如实性不可得故，<a id="a-6f"></a>而常入第十、<a id="a-6g"></a>第一义谛，<a id="a-6h"></a>心心寂灭而受生三界。<a id="a-6i"></a>何以故？<a id="a-6j"></a>业习果报未坏尽，<a id="a-6k"></a>故顺道生。<a id="a-6l"></a>复以三阿僧祇劫，<a id="a-6m"></a>修八万亿波罗蜜，<a id="a-6n"></a>当得平等圣人地，<a id="a-6o"></a>故住阿毗跋致正位。</p>
  <p id="a6p">“复次，<a id="a-6q"></a>善觉摩诃萨住平等忍，<a id="a-6r"></a>修行四摄念念不去，<a id="a-6s"></a>心入无相，<a id="a-6t"></a>舍灭三界贪烦恼，<a id="a-6u"></a>于第一义谛而不二，<a id="a-6v"></a>为法性无为；<a id="a-6w"></a>缘理而灭一切相故，<a id="a-6x"></a>为智缘灭，<a id="a-6y"></a>无相无为；<a id="a-6z"></a>住初忍时，<a id="a-70"></a>未来无量生死，<a id="a-71"></a>不由智缘而灭故，<a id="a-72"></a>非智缘灭，<a id="a-73"></a>无相无为。<a id="a-74"></a>无自他相、<a id="a-75"></a>无无无相故，<a id="a-76"></a>无量方便皆现前。<a id="a-77"></a>观实相方便者，<a id="a-78"></a>于第一义谛不沉、<a id="a-79"></a>不出、<a id="a-7A"></a>不转、<a id="a-7B"></a>不颠倒；<a id="a-7C"></a>遍学方便者，<a id="a-7D"></a>非证非不证，<a id="a-7E"></a>而一切学；<a id="a-7F"></a>回向方便者，<a id="a-7G"></a>非住果，<a id="a-7H"></a>非不住果，<a id="a-7I"></a>而向萨婆若；<a id="a-7J"></a>魔自在方便者，<a id="a-7K"></a>于非道而行佛道，<a id="a-7L"></a>四魔所不动；<a id="a-7M"></a>一乘方便者，<a id="a-7N"></a>于不二相通达众生一切行故；<a id="a-7O"></a>变化方便者，<a id="a-7P"></a>以愿力自在生一切净佛国土。<a id="a-7Q"></a>如是，<a id="a-7R"></a>善男子，<a id="a-7S"></a>是初觉智，<a id="a-7T"></a>于有无相而不二，<a id="a-7U"></a>是实智照；<a id="a-7V"></a>巧用不证、<a id="a-7W"></a>不沉、<a id="a-7X"></a>不出、<a id="a-7Y"></a>不到，<a id="a-7Z"></a>是方便观。<a id="a-7a"></a>譬如水之与波，<a id="a-7b"></a>不一不异，<a id="a-7c"></a>乃至一切行波罗蜜、<a id="a-7d"></a>禅定、<a id="a-7e"></a>陀罗尼，<a id="a-7f"></a>不一不二故，<a id="a-7g"></a>而一一行成就。<a id="a-7h"></a>以四阿僧祇劫行行故，<a id="a-7i"></a>入此功德藏门；<a id="a-7j"></a>无三界业习生故，<a id="a-7k"></a>毕故不造新；<a id="a-7l"></a>以愿力故，<a id="a-7m"></a>变化生一切净土；<a id="a-7n"></a>常修舍观故，<a id="a-7o"></a>登鸠摩罗伽位，<a id="a-7p"></a>以四大宝藏，<a id="a-7q"></a>常授与人。</p>
  <p id="a7r">“复次，<a id="a-7s"></a>德慧菩萨以四无量心，<a id="a-7t"></a>灭三有嗔等烦恼，<a id="a-7u"></a>住中忍中。<a id="a-7v"></a>行一切功德故，<a id="a-7w"></a>以五阿僧祇劫行大慈观，<a id="a-7x"></a>心心常现在前，<a id="a-7y"></a>入无相阇陀波罗，<a id="a-7z"></a>化一切众生。</p>
  <p id="a80">“复次，<a id="a-81"></a>明慧道人常以无相忍中行三明观，<a id="a-82"></a>知三世法无来、<a id="a-83"></a>无去、<a id="a-84"></a>无住处，<a id="a-85"></a>心心寂灭，<a id="a-86"></a>尽三界痴烦恼，<a id="a-87"></a>得三明一切功德观故，<a id="a-88"></a>常以六阿僧祇劫，<a id="a-89"></a>集无量明波罗蜜故，<a id="a-8A"></a>入伽罗陀位，<a id="a-8B"></a>无相行，<a id="a-8C"></a>受持一切法。</p>
  <p id="a8D">“复次，<a id="a-8E"></a>尔焰圣觉达菩萨修行顺法忍，<a id="a-8F"></a>逆五见流，<a id="a-8G"></a>集无量功德，<a id="a-8H"></a>住须陀洹位，<a id="a-8I"></a>常以天眼、<a id="a-8J"></a>天耳、<a id="a-8K"></a>宿命、<a id="a-8L"></a>他心、<a id="a-8M"></a>身通，<a id="a-8N"></a>于念念中灭三界一切见。<a id="a-8O"></a>亦以七阿僧祇劫，<a id="a-8P"></a>行五神通，<a id="a-8Q"></a>恒河沙波罗蜜，<a id="a-8R"></a>常不离心。</p>
  <p id="a8S">“复次，<a id="a-8T"></a>胜达菩萨于顺道忍，<a id="a-8U"></a>以四无畏，<a id="a-8V"></a>观那由他谛、<a id="a-8W"></a>内道论、<a id="a-8X"></a>外道论、<a id="a-8Y"></a>药方、<a id="a-8Z"></a>工巧、<a id="a-8a"></a>咒术，<a id="a-8b"></a>故‘我是一切智人’。<a id="a-8c"></a>灭三界疑等烦恼，<a id="a-8d"></a>故‘我相已尽’。<a id="a-8e"></a>知地地有所出，<a id="a-8f"></a>故名‘出道’。<a id="a-8g"></a>有所不出，<a id="a-8h"></a>故名‘障道’。<a id="a-8i"></a>逆三界疑，<a id="a-8j"></a>修集无量功德故，<a id="a-8k"></a>即入斯陀含位。<a id="a-8l"></a>复集行八阿僧祇劫中，<a id="a-8m"></a>行诸陀罗尼门，<a id="a-8n"></a>故常行无畏，<a id="a-8o"></a>观不去心。</p>
  <p id="a8p">“复次，<a id="a-8q"></a>常现真实，<a id="a-8r"></a>住顺忍中，<a id="a-8s"></a>作中道观。<a id="a-8t"></a>尽三界集因、<a id="a-8u"></a>集业、<a id="a-8v"></a>一切烦恼故，<a id="a-8w"></a>观非有非无、<a id="a-8x"></a>一相无相而无二，<a id="a-8y"></a>证阿那含位。<a id="a-8z"></a>复作九阿僧祇劫，<a id="a-90"></a>集照明中道故，<a id="a-91"></a>乐力生一切佛国土。</p>
  <p id="a92">“复次，<a id="a-93"></a>玄达菩萨十阿僧祇劫中，<a id="a-94"></a>修无生法乐忍，<a id="a-95"></a>灭三界习因业果。<a id="a-96"></a>住后身中，<a id="a-97"></a>无量功德皆成就，<a id="a-98"></a>无生智、<a id="a-99"></a>尽智、<a id="a-9A"></a>五分法身皆满足。<a id="a-9B"></a>住第十地阿罗汉梵天位，<a id="a-9C"></a>常行三空门观，<a id="a-9D"></a>百千万三昧具足，<a id="a-9E"></a>弘化法藏。</p>
  <p id="a9F">“复次，<a id="a-9G"></a>等觉者，<a id="a-9H"></a>住无生忍中，<a id="a-9I"></a>观心心寂灭而无相相、<a id="a-9J"></a>无身身、<a id="a-9K"></a>无知知。<a id="a-9L"></a>而用心乘于群方之方，<a id="a-9M"></a>憺怕住于无住之住。<a id="a-9N"></a>在有常修空，<a id="a-9O"></a>处空常万化，<a id="a-9P"></a>双照一切法，<a id="a-9Q"></a>故知是处、<a id="a-9R"></a>非是处，<a id="a-9S"></a>乃至一切智。<a id="a-9T"></a>十力观故，<a id="a-9U"></a>而能摩诃罗伽位，<a id="a-9V"></a>化一切国土众生。<a id="a-9W"></a>千阿僧祇劫，<a id="a-9X"></a>行十力法，<a id="a-9Y"></a>心心相应，<a id="a-9Z"></a>常入见佛三昧。</p>
  <p id="a9a">“复次，<a id="a-9b"></a>慧光神变者，<a id="a-9c"></a>住上上无生忍。<a id="a-9d"></a>灭心心相，<a id="a-9e"></a>法眼见一切法、<a id="a-9f"></a>三昧、<a id="a-9g"></a>色空见。<a id="a-9h"></a>以大愿力，<a id="a-9i"></a>常生一切净土。<a id="a-9j"></a>万阿僧祇劫，<a id="a-9k"></a>集无量佛光三昧，<a id="a-9l"></a>而能现百万恒河沙诸佛神力，<a id="a-9m"></a>住婆伽梵位，<a id="a-9n"></a>亦常入佛华三昧。</p>
  <p id="a9o">“复次，<a id="a-9p"></a>观佛菩萨住寂灭忍者，<a id="a-9q"></a>从始发心至今经百万阿僧祇劫，<a id="a-9r"></a>修百万阿僧祇劫功德，<a id="a-9s"></a>故证一切法解脱住金刚台。</p>
  <p id="a9t">“善男子，<a id="a-9u"></a>从习忍至顶三昧，<a id="a-9v"></a>皆名为伏一切烦恼。<a id="a-9w"></a>而无相信，<a id="a-9x"></a>灭一切烦恼，<a id="a-9y"></a>生解脱智，<a id="a-9z"></a>照第一义谛，<a id="a-A0"></a>不名为见；<a id="a-A1"></a>所谓见者，<a id="a-A2"></a>是萨婆若。<a id="a-A3"></a>是故我从昔以来，<a id="a-A4"></a>常说惟佛所知见觉，<a id="a-A5"></a>顶三昧以下至于习忍所不知、<a id="a-A6"></a>不见、<a id="a-A7"></a>不觉，<a id="a-A8"></a>唯佛顿解，<a id="a-A9"></a>不名为信。<a id="a-AA"></a>渐渐伏者，<a id="a-AB"></a>慧虽起灭，<a id="a-AC"></a>以能无生无灭，<a id="a-AD"></a>此心若灭，<a id="a-AE"></a>则累无不灭，<a id="a-AF"></a>无生无灭入理尽金刚三昧，<a id="a-AG"></a>同真际，<a id="a-AH"></a>等法性，<a id="a-AI"></a>而未能等无等等。<a id="a-AJ"></a>譬如有人，<a id="a-AK"></a>登大高台，<a id="a-AL"></a>下观一切，<a id="a-AM"></a>无不斯了；<a id="a-AN"></a>住理尽三昧，<a id="a-AO"></a>亦复如是。<a id="a-AP"></a>常修一切行，<a id="a-AQ"></a>满功德藏，<a id="a-AR"></a>入婆伽度位，<a id="a-AS"></a>亦复常住佛慧三昧。</p>
  <p id="aAT">“善男子，<a id="a-AU"></a>如是诸菩萨，<a id="a-AV"></a>皆能一切十方诸如来国土中化众生，<a id="a-AW"></a>正说正义，<a id="a-AX"></a>受持读诵，<a id="a-AY"></a>解达实相。<a id="a-AZ"></a>如我今日，<a id="a-Aa"></a>等无有异。<a id="a-Ab"></a>”</p>
  <p id="aAc">佛告波斯匿王：<a id="a-Ad"></a>“我当灭度后，<a id="a-Ae"></a>法灭尽时，<a id="a-Af"></a>受持《般若波罗蜜》，<a id="a-Ag"></a>大作佛事，<a id="a-Ah"></a>一切国土安立，<a id="a-Ai"></a>万姓快乐，<a id="a-Aj"></a>皆由此《般若波罗蜜》。<a id="a-Ak"></a>是故付嘱诸国王，<a id="a-Al"></a>不付嘱比丘、<a id="a-Am"></a>比丘尼、<a id="a-An"></a>清信男、<a id="a-Ao"></a>清信女。<a id="a-Ap"></a>何以故？<a id="a-Aq"></a>无王力故，<a id="a-Ar"></a>故不付嘱。<a id="a-As"></a>汝当受持读诵，<a id="a-At"></a>解其义理。</p>
  <p id="aAu">“大王，<a id="a-Av"></a>吾今所化百亿须弥、<a id="a-Aw"></a>百亿日月。<a id="a-Ax"></a>一一须弥，<a id="a-Ay"></a>有四天下。<a id="a-Az"></a>其南阎浮提，<a id="a-B0"></a>有十六大国、<a id="a-B1"></a>五百中国、<a id="a-B2"></a>十千小国。<a id="a-B3"></a>其国土中，<a id="a-B4"></a>有七可畏难。<a id="a-B5"></a>一切国王为是难故，<a id="a-B6"></a>讲读《般若波罗蜜》，<a id="a-B7"></a>七难即灭，<a id="a-B8"></a>七福即生。<a id="a-B9"></a>万姓安乐，<a id="a-BA"></a>帝王欢喜。<a id="a-BB"></a>云何七难？</p>
  <p id="aBC">“日月失度，<a id="a-BD"></a>时节反逆。<a id="a-BE"></a>或赤日出、<a id="a-BF"></a>黑日出、<a id="a-BG"></a>二三四五日出，<a id="a-BH"></a>或日蚀无光，<a id="a-BI"></a>或日轮一重、<a id="a-BJ"></a>二三四五重轮现。<a id="a-BK"></a>当变恠时，<a id="a-BL"></a>读说此经，<a id="a-BM"></a>为一难也。</p>
  <p id="aBN">“二十八宿失度，<a id="a-BO"></a>金星、<a id="a-BP"></a>慧星、<a id="a-BQ"></a>轮星、<a id="a-BR"></a>鬼星、<a id="a-BS"></a>火星、<a id="a-BT"></a>水星、<a id="a-BU"></a>风星、<a id="a-BV"></a>刀星、<a id="a-BW"></a>南斗、<a id="a-BX"></a>北斗、<a id="a-BY"></a>五镇大星、<a id="a-BZ"></a>一切国主星、<a id="a-Ba"></a>三公星、<a id="a-Bb"></a>百官星，<a id="a-Bc"></a>如是等星各各变现，<a id="a-Bd"></a>亦讲说此经，<a id="a-Be"></a>为二难也。</p>
  <p id="aBf">“大火烧国，<a id="a-Bg"></a>万姓烧尽，<a id="a-Bh"></a>或鬼火、<a id="a-Bi"></a>龙火、<a id="a-Bj"></a>天火、<a id="a-Bk"></a>山神火、<a id="a-Bl"></a>人火、<a id="a-Bm"></a>树木火、<a id="a-Bn"></a>贼火，<a id="a-Bo"></a>如是变怪，<a id="a-Bp"></a>亦讲说此经，<a id="a-Bq"></a>为三难也。</p>
  <p id="aBr">“大水漂没百姓，<a id="a-Bs"></a>时即反逆。<a id="a-Bt"></a>冬雨夏雪，<a id="a-Bu"></a>冬时雷电霹雳，<a id="a-Bv"></a>六月雨水霜雹。<a id="a-Bw"></a>雨赤水、<a id="a-Bx"></a>黑水、<a id="a-By"></a>青水，<a id="a-Bz"></a>雨土山、<a id="a-C0"></a>石山，<a id="a-C1"></a>雨沙砾石。<a id="a-C2"></a>江河逆流，<a id="a-C3"></a>浮山流石。<a id="a-C4"></a>如是变时，<a id="a-C5"></a>亦读说此经，<a id="a-C6"></a>为四难也。</p>
  <p id="aC7">“大风吹杀万姓，<a id="a-C8"></a>国土、<a id="a-C9"></a>山河、<a id="a-CA"></a>树木，<a id="a-CB"></a>一时灭没。<a id="a-CC"></a>非时大风、<a id="a-CD"></a>黑风、<a id="a-CE"></a>赤风、<a id="a-CF"></a>青风、<a id="a-CG"></a>天风、<a id="a-CH"></a>地风、<a id="a-CI"></a>火风。<a id="a-CJ"></a>如是变时，<a id="a-CK"></a>亦读诵此经，<a id="a-CL"></a>为五难也。</p>
  <p id="aCM">“天地国土亢阳，<a id="a-CN"></a>炎火洞燃。<a id="a-CO"></a>百草亢旱，<a id="a-CP"></a>五谷不登，<a id="a-CQ"></a>土地赫然，<a id="a-CR"></a>万姓灭尽。<a id="a-CS"></a>如是变时，<a id="a-CT"></a>亦读说此经，<a id="a-CU"></a>为六难也。</p>
  <p id="aCV">“四方贼来侵国，<a id="a-CW"></a>内外贼起：<a id="a-CX"></a>火贼、<a id="a-CY"></a>水贼、<a id="a-CZ"></a>风贼、<a id="a-Ca"></a>鬼贼。<a id="a-Cb"></a>百姓荒乱，<a id="a-Cc"></a>刀兵劫起。<a id="a-Cd"></a>如是怪时，<a id="a-Ce"></a>亦读诵此经，<a id="a-Cf"></a>为七难也。</p>
  <p id="aCg">“大王，<a id="a-Ch"></a>是《般若波罗蜜》，<a id="a-Ci"></a>是诸佛、<a id="a-Cj"></a>菩萨、<a id="a-Ck"></a>一切众生心识之神本也，<a id="a-Cl"></a>一切国王之父母也。<a id="a-Cm"></a>亦名《神符》，<a id="a-Cn"></a>亦名《辟鬼珠》，<a id="a-Co"></a>亦名《如意珠》，<a id="a-Cp"></a>亦名《护国珠》，<a id="a-Cq"></a>亦名《天地镜》，<a id="a-Cr"></a>亦名《龙宝神王》。<a id="a-Cs"></a>”</p>
  <p id="aCt">佛告大王：<a id="a-Cu"></a>“应作九色幡，<a id="a-Cv"></a>长九丈；<a id="a-Cw"></a>九色华，<a id="a-Cx"></a>高二丈；<a id="a-Cy"></a>千支灯，<a id="a-Cz"></a>高五丈；<a id="a-D0"></a>九玉箱；<a id="a-D1"></a>九玉巾。<a id="a-D2"></a>亦作七宝案，<a id="a-D3"></a>以经置上。<a id="a-D4"></a>若王行时，<a id="a-D5"></a>常施其前足一百步。<a id="a-D6"></a>是经常放千光明，<a id="a-D7"></a>令千里内七难不起，<a id="a-D8"></a>罪过不生。<a id="a-D9"></a>若王住时，<a id="a-DA"></a>作七宝帐，<a id="a-DB"></a>帐中七宝高座，<a id="a-DC"></a>以经卷置上，<a id="a-DD"></a>日日供养散华烧香，<a id="a-DE"></a>如事父母，<a id="a-DF"></a>如事帝释。</p>
  <p id="aDG">“大王，<a id="a-DH"></a>我今五眼明见三世，<a id="a-DI"></a>一切国王皆由过去侍五百佛，<a id="a-DJ"></a>得为帝王主。<a id="a-DK"></a>是为一切圣人、<a id="a-DL"></a>罗汉而为来生彼国，<a id="a-DM"></a>作大利益。<a id="a-DN"></a>若王福尽时，<a id="a-DO"></a>一切圣人皆为舍去。<a id="a-DP"></a>若一切圣人去时，<a id="a-DQ"></a>七难必起。</p>
  <p id="aDR">“大王，<a id="a-DS"></a>若未来世国王受持三宝者，<a id="a-DT"></a>我使五大力菩萨往护其国：<a id="a-DU"></a>一金刚吼菩萨，<a id="a-DV"></a>手持千宝相轮，<a id="a-DW"></a>往护彼国；<a id="a-DX"></a>二龙王吼菩萨，<a id="a-DY"></a>手持金轮灯，<a id="a-DZ"></a>往护彼国；<a id="a-Da"></a>三无畏十力吼菩萨，<a id="a-Db"></a>手持金刚杵，<a id="a-Dc"></a>往护彼国；<a id="a-Dd"></a>四雷电吼菩萨，<a id="a-De"></a>手持千宝罗网，<a id="a-Df"></a>往护彼国；<a id="a-Dg"></a>五无量力吼菩萨，<a id="a-Dh"></a>手持五十剑轮，<a id="a-Di"></a>往护彼国。<a id="a-Dj"></a>五大士、<a id="a-Dk"></a>五千大神王，<a id="a-Dl"></a>于汝国中，<a id="a-Dm"></a>大作利益。<a id="a-Dn"></a>当立像形，<a id="a-Do"></a>而供养之。</p>
  <p id="aDp">“大王，<a id="a-Dq"></a>吾今三宝，<a id="a-Dr"></a>付嘱汝等一切诸王，<a id="a-Ds"></a>憍萨罗国、<a id="a-Dt"></a>毗舍离国、<a id="a-Du"></a>舍卫国、<a id="a-Dv"></a>摩竭提国、<a id="a-Dw"></a>波罗奈国、<a id="a-Dx"></a>迦夷罗卫国、<a id="a-Dy"></a>鸠尸那国、<a id="a-Dz"></a>鸠睒弥国、<a id="a-E0"></a>鸠留国、<a id="a-E1"></a>罽宾国、<a id="a-E2"></a>伽罗乾国、<a id="a-E3"></a>乾陀卫国、<a id="a-E4"></a>沙陀国、<a id="a-E5"></a>僧伽陀国、<a id="a-E6"></a>揵拏掘阇国、<a id="a-E7"></a>波提国，<a id="a-E8"></a>如是一切国受持《般若波罗蜜》。<a id="a-E9"></a>”</p>
  <p id="aEA">时，<a id="a-EB"></a>诸大众、<a id="a-EC"></a>阿须轮王，<a id="a-ED"></a>闻佛说未来世七可畏，<a id="a-EE"></a>身毛为竖，<a id="a-EF"></a>呼声大叫而言：<a id="a-EG"></a>“愿不生彼国！<a id="a-EH"></a>”</p>
  <p id="aEI">时，<a id="a-EJ"></a>十六大国王即以国事付弟，<a id="a-EK"></a>出家修道，<a id="a-EL"></a>观四大四色胜出相、<a id="a-EM"></a>四大四色不用识空，<a id="a-EN"></a>入行相、<a id="a-EO"></a>三十忍初地相、<a id="a-EP"></a>第一义谛九地相。<a id="a-EQ"></a>是为大王舍凡夫身，<a id="a-ER"></a>入六住身；<a id="a-ES"></a>舍七报身，<a id="a-ET"></a>入八法身，<a id="a-EU"></a>证一切行般若波罗蜜。</p>
  <p id="aEV">十八梵天、<a id="a-EW"></a>阿须轮王，<a id="a-EX"></a>得三乘观，<a id="a-EY"></a>同无生境。<a id="a-EZ"></a>复散华供养，<a id="a-Ea"></a>空华、<a id="a-Eb"></a>法性华、<a id="a-Ec"></a>圣人华、<a id="a-Ed"></a>顺华、<a id="a-Ee"></a>无生华、<a id="a-Ef"></a>法乐华、<a id="a-Eg"></a>金刚华、<a id="a-Eh"></a>缘观中道华、<a id="a-Ei"></a>三十七品华，<a id="a-Ej"></a>而散佛上，<a id="a-Ek"></a>及九百亿大菩萨众。</p>
  <p id="aEl">其余一切众，<a id="a-Em"></a>证道迹果。<a id="a-En"></a>散心空华、<a id="a-Eo"></a>心树华、<a id="a-Ep"></a>六波罗蜜华、<a id="a-Eq"></a>妙觉华，<a id="a-Er"></a>而散佛上，<a id="a-Es"></a>及一切众。</p>
  <p id="aEt">十千菩萨念来世众生，<a id="a-Eu"></a>即证妙觉三昧、<a id="a-Ev"></a>圆明三昧、<a id="a-Ew"></a>金刚三昧、<a id="a-Ex"></a>世谛三昧、<a id="a-Ey"></a>真谛三昧、<a id="a-Ez"></a>第一义谛三昧，<a id="a-F0"></a>此三谛三昧是一切三昧王三昧。<a id="a-F1"></a>亦得无量三昧、<a id="a-F2"></a>七财三昧、<a id="a-F3"></a>二十五有三昧、<a id="a-F4"></a>一切行三昧。</p>
  <p id="aF5">复有十亿菩萨，<a id="a-F6"></a>登金刚顶，<a id="a-F7"></a>现成正觉。</p>
  <p data-pb></p>
  <h2 id="aF8">嘱累品第八</h2>
  <p id="aF9">佛告波斯匿王：<a id="a-FA"></a>“我诫敕汝，<a id="a-FB"></a>吾灭度后，<a id="a-FC"></a>八十年、<a id="a-FD"></a>八百年、<a id="a-FE"></a>八千年中，<a id="a-FF"></a>无佛、<a id="a-FG"></a>无法、<a id="a-FH"></a>无僧、<a id="a-FI"></a>无信男信女时，<a id="a-FJ"></a>此经三宝，<a id="a-FK"></a>付嘱诸国王、<a id="a-FL"></a>四部弟子，<a id="a-FM"></a>受持读诵、<a id="a-FN"></a>解义，<a id="a-FO"></a>为三界众生开空慧道，<a id="a-FP"></a>修七贤行、<a id="a-FQ"></a>十善行，<a id="a-FR"></a>化一切众生。</p>
  <p id="aFS">“后五浊世，<a id="a-FT"></a>比丘、<a id="a-FU"></a>比丘尼四部弟子，<a id="a-FV"></a>天龙八部，<a id="a-FW"></a>一切神王、<a id="a-FX"></a>国王、<a id="a-FY"></a>大臣、<a id="a-FZ"></a>太子、<a id="a-Fa"></a>王子，<a id="a-Fb"></a>自恃高贵，<a id="a-Fc"></a>灭破吾法，<a id="a-Fd"></a>明作制法，<a id="a-Fe"></a>制我弟子比丘、<a id="a-Ff"></a>比丘尼，<a id="a-Fg"></a>不听出家行道；<a id="a-Fh"></a>亦复不听造作佛像形、<a id="a-Fi"></a>佛塔形；<a id="a-Fj"></a>立统官制众，<a id="a-Fk"></a>安籍记僧；<a id="a-Fl"></a>比丘地立，<a id="a-Fm"></a>白衣高座；<a id="a-Fn"></a>兵奴为比丘；<a id="a-Fo"></a>受别请法；<a id="a-Fp"></a>知识、<a id="a-Fq"></a>比丘，<a id="a-Fr"></a>共为一心亲善；<a id="a-Fs"></a>比丘为作斋会求福，<a id="a-Ft"></a>如外道法。<a id="a-Fu"></a>都非吾法！<a id="a-Fv"></a>当知尔时，<a id="a-Fw"></a>正法将灭不久。</p>
  <p id="aFx">“大王，<a id="a-Fy"></a>坏乱吾道，<a id="a-Fz"></a>是汝等作。<a id="a-G0"></a>自恃威力，<a id="a-G1"></a>制我四部弟子，<a id="a-G2"></a>百姓疾病，<a id="a-G3"></a>无不苦难，<a id="a-G4"></a>是破国因缘。<a id="a-G5"></a>说五浊罪过，<a id="a-G6"></a>穷劫不尽。</p>
  <p id="aG7">“大王，<a id="a-G8"></a>法末世时，<a id="a-G9"></a>有诸比丘、<a id="a-GA"></a>四部弟子、<a id="a-GB"></a>国王，<a id="a-GC"></a>多作非法之行，<a id="a-GD"></a>横与佛法众僧，<a id="a-GE"></a>作大非法，<a id="a-GF"></a>作诸罪过。<a id="a-GG"></a>非法非律系缚比丘，<a id="a-GH"></a>如狱囚法。<a id="a-GI"></a>当尔之时，<a id="a-GJ"></a>法灭不久。</p>
  <p id="aGK">“大王，<a id="a-GL"></a>我灭度后，<a id="a-GM"></a>未来世中四部弟子，<a id="a-GN"></a>诸小国王、<a id="a-GO"></a>太子、<a id="a-GP"></a>王子，<a id="a-GQ"></a>乃是住持护三宝者，<a id="a-GR"></a>转更灭破三宝。<a id="a-GS"></a>如师子身中虫，<a id="a-GT"></a>自食师子，<a id="a-GU"></a>非外道也！<a id="a-GV"></a>多坏我佛法，<a id="a-GW"></a>得大罪过。<a id="a-GX"></a>正教衰薄，<a id="a-GY"></a>民无正行，<a id="a-GZ"></a>以渐为恶，<a id="a-Ga"></a>其寿日减。<a id="a-Gb"></a>至于百岁，<a id="a-Gc"></a>人坏佛教，<a id="a-Gd"></a>无复孝子，<a id="a-Ge"></a>六亲不和。<a id="a-Gf"></a>天神不祐，<a id="a-Gg"></a>疾疫恶鬼，<a id="a-Gh"></a>日来侵害。<a id="a-Gi"></a>灾怪首尾，<a id="a-Gj"></a>连祸纵横。<a id="a-Gk"></a>死入地狱、<a id="a-Gl"></a>饿鬼、<a id="a-Gm"></a>畜生。<a id="a-Gn"></a>若出，<a id="a-Go"></a>为人兵奴。<a id="a-Gp"></a>果报如影如响，<a id="a-Gq"></a>如人夜书，<a id="a-Gr"></a>火灭字存。<a id="a-Gs"></a>三界果报，<a id="a-Gt"></a>亦复如是。</p>
  <p id="aGu">“大王，<a id="a-Gv"></a>未来世中一切国王、<a id="a-Gw"></a>太子、<a id="a-Gx"></a>王子、<a id="a-Gy"></a>四部弟子，<a id="a-Gz"></a>横与佛弟子书记制戒，<a id="a-H0"></a>如白衣法，<a id="a-H1"></a>如兵奴法。<a id="a-H2"></a>若我弟子比丘、<a id="a-H3"></a>比丘尼，<a id="a-H4"></a>立籍为官所使，<a id="a-H5"></a>都非我弟子。<a id="a-H6"></a>是兵奴法，<a id="a-H7"></a>立统官，<a id="a-H8"></a>摄僧典，<a id="a-H9"></a>主僧籍，<a id="a-HA"></a>大小僧统，<a id="a-HB"></a>共相摄缚，<a id="a-HC"></a>如狱囚法、<a id="a-HD"></a>兵奴之法。<a id="a-HE"></a>当尔之时，<a id="a-HF"></a>佛法不久。</p>
  <p id="aHG">“大王，<a id="a-HH"></a>未来世中，<a id="a-HI"></a>诸小国王、<a id="a-HJ"></a>四部弟子自作此罪，<a id="a-HK"></a>破国因缘，<a id="a-HL"></a>身自受之，<a id="a-HM"></a>非佛法僧。</p>
  <p id="aHN">“大王，<a id="a-HO"></a>未来世中流通此经‘七佛法器’。<a id="a-HP"></a>十方诸佛，<a id="a-HQ"></a>常所行道！<a id="a-HR"></a>诸恶比丘多求名利，<a id="a-HS"></a>于国王、<a id="a-HT"></a>太子、<a id="a-HU"></a>王子前，<a id="a-HV"></a>自说破佛法因缘、<a id="a-HW"></a>破国因缘。<a id="a-HX"></a>其王不别，<a id="a-HY"></a>信听此语，<a id="a-HZ"></a>横作法制，<a id="a-Ha"></a>不依佛戒。<a id="a-Hb"></a>是为破佛、<a id="a-Hc"></a>破国因缘。<a id="a-Hd"></a>当尔之时，<a id="a-He"></a>正法不久。<a id="a-Hf"></a>”</p>
  <p id="aHg">尔时，<a id="a-Hh"></a>十六大国王闻佛七诫所说未来世事，<a id="a-Hi"></a>悲啼涕出，<a id="a-Hj"></a>声动三千。<a id="a-Hk"></a>日、<a id="a-Hl"></a>月、<a id="a-Hm"></a>五星、<a id="a-Hn"></a>二十八宿失光不现。</p>
  <p id="aHo">时，<a id="a-Hp"></a>诸王等各各至心受持佛语，<a id="a-Hq"></a>不制四部弟子出家，<a id="a-Hr"></a>当如佛教。</p>
  <p id="aHs">尔时，<a id="a-Ht"></a>大众、<a id="a-Hu"></a>十八梵天王、<a id="a-Hv"></a>六欲诸天子叹言：<a id="a-Hw"></a>“当尔之时，<a id="a-Hx"></a>世间空虚，<a id="a-Hy"></a>是无佛世。<a id="a-Hz"></a>”</p>
  <p id="aI0">尔时，<a id="a-I1"></a>无量大众中，<a id="a-I2"></a>百亿菩萨弥勒、<a id="a-I3"></a>师子月等，<a id="a-I4"></a>百亿舍利弗、<a id="a-I5"></a>须菩提等，<a id="a-I6"></a>五百亿十八梵、<a id="a-I7"></a>六欲诸天、<a id="a-I8"></a>三界六道、<a id="a-I9"></a>阿须轮王，<a id="a-IA"></a>闻佛说护佛因缘、<a id="a-IB"></a>护国因缘，<a id="a-IC"></a>欢喜无量，<a id="a-ID"></a>为佛作礼，<a id="a-IE"></a>受持《般若波罗蜜》。</p>
  <p id="aIF"></p>
 </body>
</html>