<!DOCTYPE html>
<html>
<head>
  <meta charset="utf-8"/>
  <meta name="author" content="鸠摩罗什/姚秦"/>
  <meta name="library" content="龙藏"/>
  <meta name="catalog" content="龙藏/大乘般若部"/>
  <title>仁王护国般若波罗蜜经卷下</title>
</head>
<body>
  <h1 class="head">仁王护国般若波罗蜜经卷下</h1>
  <h2>护国品第五</h2>
  <p>尔时，佛告大王：“汝等善听，吾今正说护国土法用，汝当受持《般若波罗蜜》。当国土欲乱、破坏劫烧、贼来破国时，当请百佛像、百菩萨像、百罗汉像，百比丘众、四大众、七众共听，请百法师讲《般若波罗蜜》，百师子吼高座前燃百灯，烧百和香，百种色华以用供养三宝，三衣什物供养法师，小饭中食亦复以时。</p>
  <p>“大王，一日二时讲经。汝国土中，有百部鬼神。是一一部，复有百部，乐闻是经。此诸鬼神，护汝国土。</p>
  <p>“大王，国土乱时，先鬼神乱；鬼神乱，故万民乱，贼来劫国，百姓亡丧，臣、君、太子、王子、百官共生是非，天地恠异，二十八宿、星道日月失时失度。多有贼起。</p>
  <p>“大王，若火难、水难、风难、一切诸难，亦应讲此经，法用如上说。</p>
  <p>“大王，不但护国，亦有获福，求富贵、官位、七宝、如意，行来求男女，求慧解名闻，求六天果报、人中九品果报，亦讲此经，法用如上说。</p>
  <p>“大王，不但获福，亦禳众难。若疾病苦难，杻械枷锁检系其身，破四重罪，作五逆因，作八难罪，行六道事，一切无量苦难，亦讲此经，法用如上说。</p>
  <p>“大王，昔日有王释提桓因，为顶生王来上天，欲灭其国。时，帝释天王即如七佛法用，敷百高座，请百法师，讲《般若波罗蜜》，顶生即退。如《灭罪经》中说。</p>
  <p>“大王，昔有天罗国王，有一太子，欲登王位。一名班足太子，为外道罗陀师受教，应取千王头，以祭家神，自登其位。已得九百九十九王，少一王。即北行万里，即得一王，名普明王。其普明王白班足王言：‘愿听一日，饭食沙门，顶礼三宝。’其班足王许之一日，时普明王即依过去七佛法，请百法师，敷百高座，一日二时讲《般若波罗蜜》。八千亿偈竟，其第一法师，为王即说偈言：</p>
  <p>“劫烧终讫，乾坤洞燃，须弥巨海，都为灰飏，</p>
  <p>天龙福尽，于中凋丧，二仪尚殒，国有何常？</p>
  <p>生老病死，轮转无际，事与愿违，忧悲为害，</p>
  <p>欲深祸重，疮疣无外，三界皆苦，国有何赖？</p>
  <p>有本自无，因缘成诸，盛者必衰，实者必虚，</p>
  <p>众生蠢蠢，常如幻居，声响俱空，国土亦如。</p>
  <p>识神无形，假乘四蛇，无明宝养，以为乐车，</p>
  <p>形无常主，神无常家，形神尚离，岂有国耶？</p>
  <p>“尔时，法师说此偈已，时普明王眷属得法眼空，王自证得虚空等定，闻法悟解，还至天罗国班足王所众中，即告九百九十九王言：‘就命时到，人人皆应诵过去七佛《仁王问般若波罗蜜经》中偈句。’时班足王问诸王言：‘皆诵何法？’普明王即以上偈答王，王闻是法，得空三昧。九百九十九王亦闻法已，皆证三空门。是时班足王极大欢喜，告诸王言：‘我为外道邪师所误，非君等过。汝可还本国，各各请法师讲《般若波罗蜜》名味句。’时班足王以国付弟，出家为道，证无生法忍，如《十王经》中说：‘五千国王常诵是经，现世生报。’</p>
  <p>“大王，十六大国王修护国之法，应亦如是，汝当受持。天上、人中、六道众生，皆应受持‘七佛名味句’。未来世中，有无量小国王欲护国土，亦复尔者，应请法师说《般若波罗蜜》。”</p>
  <p>尔时，释迦牟尼佛说《般若波罗蜜》时，众中五百亿人得入初地；复有六欲诸天子八十万人，得性空地；复有十八梵，得无生忍，得无生法乐忍；复有先已学菩萨者证一地、二地、三地乃至十地；复有八部阿须轮王得一三昧门，得二三昧门，得转鬼身，天上正受。在此会者，皆得自性信，乃至无量空信。吾今略说，天等功德，不可具尽。</p>
  <h2>散华品第六</h2>
  <p>尔时，十六大国王闻佛说十万亿偈《般若波罗蜜》，欢喜无量，即散百万亿行华，于虚空中变为一座，十方诸佛共坐一座，说《般若波罗蜜》。无量大众共坐一座，持金罗华散释迦牟尼佛上，成万轮华盖，盖大众上；复散八万四千般若波罗蜜华，于虚空中变成白云台，台中光明王佛，共无量众说《般若波罗蜜》；台中大众持雷吼华，散释迦牟尼佛及诸大众；复散妙觉华，于虚空中变作金刚城，城中师子吼王佛共十方佛、大菩萨，论第一义谛。</p>
  <p>时，城中菩萨持光明华，散释迦牟尼佛上，成一华台。台中十方佛及诸天人散天华，于释迦牟尼佛上、虚空中成紫云盖，覆三千大千世界。盖中天人散恒河沙华，如云而下。</p>
  <p>时，诸国王散华供养已，愿过去佛、现在佛、未来佛常说《般若波罗蜜》；愿一切受持者比丘、比丘尼、信男、信女所求如意，常行“般若波罗蜜”。</p>
  <p>佛告大王：“如是，如是，如王所说，《般若波罗蜜》应说应受，是诸佛母、诸菩萨母、神通生处。”</p>
  <p>时，佛为王现五不思议神变：一华入无量华，无量华入一华；一佛土入无量佛土，无量佛土入一佛土；无量佛土入一毛孔土，一毛孔土入无量毛孔土；无量须弥、无量大海入芥子中；一佛身入无量众生身，无量众生身入一佛身，入六道身，入地水火风身。佛身不可思议，众生身不可思议，世界不可思议。</p>
  <p>佛现神足时，十方诸天人得佛华三昧，十恒河沙菩萨现身成佛，三恒河沙八部王成菩萨道，十千女人现身得神通三昧。</p>
  <p>“善男子，是‘般若波罗蜜’，有三世利益，过去已说，现在今说，未来当说。谛听！谛听！善思念之，如法修行。”</p>
  <h2>受持品第七</h2>
  <p>尔时，月光王心念口言：见释迦牟尼佛，现无量神力；亦见千华台上宝满佛，是一切佛化身主；复见千华叶世界上佛，其中诸佛各各说《般若波罗蜜》。白佛言：“如是无量‘般若波罗蜜’，不可说，不可解，不可以识识。云何诸善男子于此经中明了觉解，如法为一切众生开空法道？”</p>
  <p>大牟尼言：“有修行十三观门诸善男子，为大法王。从习忍至金刚顶，皆为法师，依持建立。汝等大众，应如佛供养而供养之，应持百万亿天华、天香，而以奉上。</p>
  <p>“善男子，其法师者，是习种性菩萨。若在家婆蹉、优婆蹉，若出家比丘、比丘尼，修行十信，自观己身地、水、火、风、空、识，分分不净；复观十四根，所谓五情、五受、男、女、意、命等根，有无量罪过故，即发无上菩提心；常修三界一切，念念皆不净故，得不净忍观门；住在佛家，修六和敬，所谓三业、同戒、同见、同学，行八万四千波罗蜜道。</p>
  <p>“善男子，习忍以前，行十善菩萨，有退有进。譬如轻毛，随风东西；是诸菩萨，亦复如是。虽以十千劫行十正道，发三菩提心，乃当入习忍位，亦常学三伏忍法，而不可字名，是不定人。是定人者，入生空位，圣人性故，必不起五逆、六重、二十八轻；佛法经书作返逆罪，言非佛说，无有是处。能以一阿僧祇劫，修伏道忍行，始得入僧伽陀位。</p>
  <p>“复次，性种性，行十慧观，灭十颠倒及我、人、知见分分假伪，但有名，但有受，但有法，不可得，无定相，无自他相故。修护空观，亦常行百万波罗蜜，念念不去心。以二阿僧祇劫，行十正道法，住波罗陀位。</p>
  <p>“复次，道种性，住坚忍中，观一切法无生、无住、无灭。所谓五受、三界、二谛无自他相，如实性不可得故，而常入第十、第一义谛，心心寂灭而受生三界。何以故？业习果报未坏尽，故顺道生。复以三阿僧祇劫，修八万亿波罗蜜，当得平等圣人地，故住阿毗跋致正位。</p>
  <p>“复次，善觉摩诃萨住平等忍，修行四摄念念不去，心入无相，舍灭三界贪烦恼，于第一义谛而不二，为法性无为；缘理而灭一切相故，为智缘灭，无相无为；住初忍时，未来无量生死，不由智缘而灭故，非智缘灭，无相无为。无自他相、无无无相故，无量方便皆现前。观实相方便者，于第一义谛不沉、不出、不转、不颠倒；遍学方便者，非证非不证，而一切学；回向方便者，非住果，非不住果，而向萨婆若；魔自在方便者，于非道而行佛道，四魔所不动；一乘方便者，于不二相通达众生一切行故；变化方便者，以愿力自在生一切净佛国土。如是，善男子，是初觉智，于有无相而不二，是实智照；巧用不证、不沉、不出、不到，是方便观。譬如水之与波，不一不异，乃至一切行波罗蜜、禅定、陀罗尼，不一不二故，而一一行成就。以四阿僧祇劫行行故，入此功德藏门；无三界业习生故，毕故不造新；以愿力故，变化生一切净土；常修舍观故，登鸠摩罗伽位，以四大宝藏，常授与人。</p>
  <p>“复次，德慧菩萨以四无量心，灭三有嗔等烦恼，住中忍中。行一切功德故，以五阿僧祇劫行大慈观，心心常现在前，入无相阇陀波罗，化一切众生。</p>
  <p>“复次，明慧道人常以无相忍中行三明观，知三世法无来、无去、无住处，心心寂灭，尽三界痴烦恼，得三明一切功德观故，常以六阿僧祇劫，集无量明波罗蜜故，入伽罗陀位，无相行，受持一切法。</p>
  <p>“复次，尔焰圣觉达菩萨修行顺法忍，逆五见流，集无量功德，住须陀洹位，常以天眼、天耳、宿命、他心、身通，于念念中灭三界一切见。亦以七阿僧祇劫，行五神通，恒河沙波罗蜜，常不离心。</p>
  <p>“复次，胜达菩萨于顺道忍，以四无畏，观那由他谛、内道论、外道论、药方、工巧、咒术，故‘我是一切智人’。灭三界疑等烦恼，故‘我相已尽’。知地地有所出，故名‘出道’。有所不出，故名‘障道’。逆三界疑，修集无量功德故，即入斯陀含位。复集行八阿僧祇劫中，行诸陀罗尼门，故常行无畏，观不去心。</p>
  <p>“复次，常现真实，住顺忍中，作中道观。尽三界集因、集业、一切烦恼故，观非有非无、一相无相而无二，证阿那含位。复作九阿僧祇劫，集照明中道故，乐力生一切佛国土。</p>
  <p>“复次，玄达菩萨十阿僧祇劫中，修无生法乐忍，灭三界习因业果。住后身中，无量功德皆成就，无生智、尽智、五分法身皆满足。住第十地阿罗汉梵天位，常行三空门观，百千万三昧具足，弘化法藏。</p>
  <p>“复次，等觉者，住无生忍中，观心心寂灭而无相相、无身身、无知知。而用心乘于群方之方，憺怕住于无住之住。在有常修空，处空常万化，双照一切法，故知是处、非是处，乃至一切智。十力观故，而能摩诃罗伽位，化一切国土众生。千阿僧祇劫，行十力法，心心相应，常入见佛三昧。</p>
  <p>“复次，慧光神变者，住上上无生忍。灭心心相，法眼见一切法、三昧、色空见。以大愿力，常生一切净土。万阿僧祇劫，集无量佛光三昧，而能现百万恒河沙诸佛神力，住婆伽梵位，亦常入佛华三昧。</p>
  <p>“复次，观佛菩萨住寂灭忍者，从始发心至今经百万阿僧祇劫，修百万阿僧祇劫功德，故证一切法解脱住金刚台。</p>
  <p>“善男子，从习忍至顶三昧，皆名为伏一切烦恼。而无相信，灭一切烦恼，生解脱智，照第一义谛，不名为见；所谓见者，是萨婆若。是故我从昔以来，常说惟佛所知见觉，顶三昧以下至于习忍所不知、不见、不觉，唯佛顿解，不名为信。渐渐伏者，慧虽起灭，以能无生无灭——此心若灭，则累无不灭，无生无灭入理尽金刚三昧，同真际，等法性——而未能等无等等。譬如有人，登大高台，下观一切，无不斯了；住理尽三昧，亦复如是。常修一切行，满功德藏，入婆伽度位，亦复常住佛慧三昧。</p>
  <p>“善男子，如是诸菩萨，皆能一切十方诸如来国土中化众生，正说正义，受持读诵，解达实相。如我今日，等无有异。”</p>
  <p>佛告波斯匿王：“我当灭度后，法灭尽时，受持《般若波罗蜜》，大作佛事，一切国土安立，万姓快乐，皆由此《般若波罗蜜》。是故付嘱诸国王，不付嘱比丘、比丘尼、清信男、清信女。何以故？无王力故，故不付嘱。汝当受持读诵，解其义理。</p>
  <p>“大王，吾今所化百亿须弥、百亿日月。一一须弥，有四天下。其南阎浮提，有十六大国、五百中国、十千小国。其国土中，有七可畏难。一切国王为是难故，讲读《般若波罗蜜》，七难即灭，七福即生。万姓安乐，帝王欢喜。云何七难？</p>
  <p>“日月失度，时节反逆。或赤日出、黑日出、二三四五日出，或日蚀无光，或日轮一重、二三四五重轮现。当变恠时，读说此经，为一难也。</p>
  <p>“二十八宿失度，金星、慧星、轮星、鬼星、火星、水星、风星、刀星、南斗、北斗、五镇大星、一切国主星、三公星、百官星，如是等星各各变现，亦讲说此经，为二难也。</p>
  <p>“大火烧国，万姓烧尽，或鬼火、龙火、天火、山神火、人火、树木火、贼火，如是变怪，亦讲说此经，为三难也。</p>
  <p>“大水漂没百姓，时即反逆。冬雨夏雪，冬时雷电霹雳，六月雨水霜雹。雨赤水、黑水、青水，雨土山、石山，雨沙砾石。江河逆流，浮山流石。如是变时，亦读说此经，为四难也。</p>
  <p>“大风吹杀万姓，国土、山河、树木，一时灭没。非时大风、黑风、赤风、青风、天风、地风、火风。如是变时，亦读诵此经，为五难也。</p>
  <p>“天地国土亢阳，炎火洞燃。百草亢旱，五谷不登，土地赫然，万姓灭尽。如是变时，亦读说此经，为六难也。</p>
  <p>“四方贼来侵国，内外贼起：火贼、水贼、风贼、鬼贼。百姓荒乱，刀兵劫起。如是怪时，亦读诵此经，为七难也。</p>
  <p>“大王，是《般若波罗蜜》，是诸佛、菩萨、一切众生心识之神本也，一切国王之父母也。亦名《神符》，亦名《辟鬼珠》，亦名《如意珠》，亦名《护国珠》，亦名《天地镜》，亦名《龙宝神王》。”</p>
  <p>佛告大王：“应作九色幡，长九丈；九色华，高二丈；千支灯，高五丈；九玉箱；九玉巾。亦作七宝案，以经置上。若王行时，常施其前足一百步。是经常放千光明，令千里内七难不起，罪过不生。若王住时，作七宝帐，帐中七宝高座，以经卷置上，日日供养散华烧香，如事父母，如事帝释。</p>
  <p>“大王，我今五眼明见三世，一切国王皆由过去侍五百佛，得为帝王主。是为一切圣人、罗汉而为来生彼国，作大利益。若王福尽时，一切圣人皆为舍去。若一切圣人去时，七难必起。</p>
  <p>“大王，若未来世国王受持三宝者，我使五大力菩萨往护其国：一金刚吼菩萨，手持千宝相轮，往护彼国；二龙王吼菩萨，手持金轮灯，往护彼国；三无畏十力吼菩萨，手持金刚杵，往护彼国；四雷电吼菩萨，手持千宝罗网，往护彼国；五无量力吼菩萨，手持五十剑轮，往护彼国。五大士、五千大神王，于汝国中，大作利益。当立像形，而供养之。</p>
  <p>“大王，吾今三宝，付嘱汝等一切诸王，憍萨罗国、毗舍离国、舍卫国、摩竭提国、波罗奈国、迦夷罗卫国、鸠尸那国、鸠睒弥国、鸠留国、罽宾国、伽罗乾国、乾陀卫国、沙陀国、僧伽陀国、揵拏掘阇国、波提国，如是一切国受持《般若波罗蜜》。”</p>
  <p>时，诸大众、阿须轮王，闻佛说未来世七可畏，身毛为竖，呼声大叫而言：“愿不生彼国！”</p>
  <p>时，十六大国王即以国事付弟，出家修道，观四大四色胜出相、四大四色不用识空，入行相、三十忍初地相、第一义谛九地相。是为大王舍凡夫身，入六住身；舍七报身，入八法身，证一切行般若波罗蜜。</p>
  <p>十八梵天、阿须轮王，得三乘观，同无生境。复散华供养，空华、法性华、圣人华、顺华、无生华、法乐华、金刚华、缘观中道华、三十七品华，而散佛上，及九百亿大菩萨众。</p>
  <p>其余一切众，证道迹果。散心空华、心树华、六波罗蜜华、妙觉华，而散佛上，及一切众。</p>
  <p>十千菩萨念来世众生，即证妙觉三昧、圆明三昧、金刚三昧、世谛三昧、真谛三昧、第一义谛三昧，此三谛三昧是一切三昧王三昧。亦得无量三昧、七财三昧、二十五有三昧、一切行三昧。</p>
  <p>复有十亿菩萨，登金刚顶，现成正觉。</p>
  <h2>嘱累品第八</h2>
  <p>佛告波斯匿王：“我诫敕汝，吾灭度后，八十年、八百年、八千年中，无佛、无法、无僧、无信男信女时，此经三宝，付嘱诸国王、四部弟子，受持读诵、解义，为三界众生开空慧道，修七贤行、十善行，化一切众生。</p>
  <p>“后五浊世，比丘、比丘尼四部弟子，天龙八部，一切神王、国王、大臣、太子、王子，自恃高贵，灭破吾法，明作制法，制我弟子比丘、比丘尼，不听出家行道；亦复不听造作佛像形、佛塔形；立统官制众，安籍记僧；比丘地立，白衣高坐；兵奴为比丘；受别请法；知识、比丘，共为一心亲善；比丘为作斋会求福，如外道法。都非吾法！当知尔时，正法将灭不久。</p>
  <p>“大王，坏乱吾道，是汝等作。自恃威力，制我四部弟子，百姓疾病，无不苦难，是破国因缘。说五浊罪过，穷劫不尽。</p>
  <p>“大王，法末世时，有诸比丘、四部弟子、国王，多作非法之行，横与佛法众僧，作大非法，作诸罪过。非法非律系缚比丘，如狱囚法。当尔之时，法灭不久。</p>
  <p>“大王，我灭度后，未来世中四部弟子，诸小国王、太子、王子，乃是住持护三宝者，转更灭破三宝。如师子身中虫，自食师子，非外道也！多坏我佛法，得大罪过。正教衰薄，民无正行，以渐为恶，其寿日减。至于百岁，人坏佛教，无复孝子，六亲不和。天神不佑，疾疫恶鬼，日来侵害。灾怪首尾，连祸纵横。死入地狱、饿鬼、畜生。若出，为人兵奴。果报如影如响，如人夜书，火灭字存。三界果报，亦复如是。</p>
  <p>“大王，未来世中一切国王、太子、王子、四部弟子，横与佛弟子书记制戒，如白衣法，如兵奴法。若我弟子比丘、比丘尼，立籍为官所使，都非我弟子。是兵奴法，立统官，摄僧典，主僧籍，大小僧统，共相摄缚，如狱囚法、兵奴之法。当尔之时，佛法不久。</p>
  <p>“大王，未来世中，诸小国王、四部弟子自作此罪，破国因缘，身自受之，非佛法僧。</p>
  <p>“大王，未来世中流通此经‘七佛法器’。十方诸佛，常所行道！诸恶比丘多求名利，于国王、太子、王子前，自说破佛法因缘、破国因缘。其王不别，信听此语，横作法制，不依佛戒。是为破佛、破国因缘。当尔之时，正法不久。”</p>
  <p>尔时，十六大国王闻佛七诫所说未来世事，悲啼涕出，声动三千。日、月、五星、二十八宿失光不现。</p>
  <p>时，诸王等各各至心受持佛语，不制四部弟子出家，当如佛教。</p>
  <p>尔时，大众、十八梵天王、六欲诸天子叹言：“当尔之时，世间空虚，是无佛世。”</p>
  <p>尔时，无量大众中，百亿菩萨——弥勒、师子月等，百亿声闻——舍利弗、须菩提等，五百亿十八梵、六欲诸天、三界六道、阿须轮王，闻佛说护佛果因缘、护国因缘，欢喜无量，为佛作礼，受持《般若波罗蜜》。</p>
  <p></p>
</body></html>