<!doctype html>
<html id="z3IBTCfBT" data-ver="1109">
 <head>
  <meta charset="utf-8">
  <meta author="月婆首那">
  <meta library="龙藏">
  <meta catalog="大乘般若部">
  <meta period="陈">
 </head>
 <body>
  <h1 id="a1">胜天王般若波罗蜜经卷第六</h1>
  <h2 id="a2">述德品第十</h2>
  <p id="a3">尔时，<a id="a-4"></a>文殊师利菩萨摩诃萨即从座起，<a id="a-5"></a>偏袒右肩，<a id="a-6"></a>右膝著地，<a id="a-7"></a>合掌向佛，<a id="a-8"></a>头面作礼而白佛言：<a id="a-9"></a>“世尊，<a id="a-A"></a>菩萨摩诃萨于几劫数行般若波罗蜜，<a id="a-B"></a>供养几佛而能如是对扬如来，<a id="a-C"></a>说甚深般若波罗蜜如胜天王。<a id="a-D"></a>”</p>
  <p id="aE">尔时，<a id="a-F"></a>佛告文殊师利菩萨摩诃萨：<a id="a-G"></a>“善男子，<a id="a-H"></a>如此之事不可思量，<a id="a-I"></a>若非无数百千亿劫修习众行种善根者，<a id="a-J"></a>则不闻是般若波罗蜜名。<a id="a-K"></a>善男子，<a id="a-L"></a>十方恒河沙世界中，<a id="a-M"></a>诸恒河沙数尚可知，<a id="a-N"></a>是菩萨摩诃萨几劫行般若波罗蜜，<a id="a-O"></a>供养几佛数不可知。</p>
  <p id="aP">“文殊师利，<a id="a-Q"></a>过去无量无边阿僧祇不可思议劫，<a id="a-R"></a>尔时有佛，<a id="a-S"></a>名曰多闻如来、<a id="a-T"></a>应供、<a id="a-U"></a>正遍知、<a id="a-V"></a>明行足、<a id="a-W"></a>善逝、<a id="a-X"></a>世间解、<a id="a-Y"></a>无上士、<a id="a-Z"></a>调御丈夫、<a id="a-a"></a>天人师、<a id="a-b"></a>佛、<a id="a-c"></a>世尊，<a id="a-d"></a>国名日光，<a id="a-e"></a>劫名增上。<a id="a-f"></a>时多闻佛为诸菩萨摩诃萨说清净法门：<a id="a-g"></a>‘诸善男子，<a id="a-h"></a>勤修精进，<a id="a-i"></a>莫顾身命。<a id="a-j"></a>’</p>
  <p id="ak">“时彼会中有一菩萨摩诃萨，<a id="a-l"></a>名曰进力，<a id="a-m"></a>即从座起，<a id="a-n"></a>偏袒右肩，<a id="a-o"></a>右膝著地，<a id="a-p"></a>合掌向佛，<a id="a-q"></a>头面作礼而白佛言：<a id="a-r"></a>‘世尊，<a id="a-s"></a>所说勤修精进莫顾身命，<a id="a-t"></a>如我解佛所说义者，<a id="a-u"></a>菩萨摩诃萨应当懈怠尔乃速成阿耨多罗三藐三菩提。<a id="a-v"></a>何以故？<a id="a-w"></a>菩萨摩诃萨若勤精进，<a id="a-x"></a>是则不能久住生死。<a id="a-y"></a>菩萨摩诃萨行般若波罗蜜，<a id="a-z"></a>断伏烦恼久住生死，<a id="a-10"></a>终无自度速证涅槃不化众生。<a id="a-11"></a>世尊，<a id="a-12"></a>菩萨摩诃萨处生死中用之为乐，<a id="a-13"></a>不以涅槃而为乐也。<a id="a-14"></a>何以故？<a id="a-15"></a>世尊，<a id="a-16"></a>菩萨摩诃萨利益众生以之为乐，<a id="a-17"></a>随彼所乐即用方便，<a id="a-18"></a>说种种法令得安乐，<a id="a-19"></a>若证漏尽不能利益一切众生。<a id="a-1A"></a>世尊，<a id="a-1B"></a>是故菩萨观察生死起大悲心，<a id="a-1C"></a>不舍众生成就本愿。<a id="a-1D"></a>世尊，<a id="a-1E"></a>菩萨摩诃萨具方便力久住生死，<a id="a-1F"></a>得见无量无边诸佛，<a id="a-1G"></a>及闻无量无边正法，<a id="a-1H"></a>教化无量无边众生，<a id="a-1I"></a>是故菩萨摩诃萨不厌生死，<a id="a-1J"></a>不乐涅槃。<a id="a-1K"></a>世尊，<a id="a-1L"></a>菩萨摩诃萨若观生死而起惊怖，<a id="a-1M"></a>则堕非道，<a id="a-1N"></a>不能利益一切众生通达如来甚深境界。<a id="a-1O"></a>云何非道？<a id="a-1P"></a>所谓贪乐声闻、<a id="a-1Q"></a>辟支佛地，<a id="a-1R"></a>于诸众生无大悲心。<a id="a-1S"></a>何以故？<a id="a-1T"></a>声闻、<a id="a-1U"></a>辟支佛道即非菩萨摩诃萨道。<a id="a-1V"></a>何以故？<a id="a-1W"></a>声闻、<a id="a-1X"></a>缘觉怖畏生死求速出离，<a id="a-1Y"></a>功德智慧则不具足，<a id="a-1Z"></a>以是义故非菩萨道。<a id="a-1a"></a>’</p>
  <p id="a1b">“尔时，<a id="a-1c"></a>多闻世尊赞进力菩萨摩诃萨言：<a id="a-1d"></a>‘善哉！<a id="a-1e"></a>善哉！<a id="a-1f"></a>善男子，<a id="a-1g"></a>如汝所说，<a id="a-1h"></a>菩萨摩诃萨应修自行，<a id="a-1i"></a>勿习非道。<a id="a-1j"></a>’</p>
  <p id="a1k">“进力菩萨白佛言：<a id="a-1l"></a>‘世尊，<a id="a-1m"></a>何者是菩萨摩诃萨自所行道？<a id="a-1n"></a>’</p>
  <p id="a1o">“尔时，<a id="a-1p"></a>多闻世尊告进力菩萨摩诃萨言：<a id="a-1q"></a>‘善男子，<a id="a-1r"></a>菩萨摩诃萨成就一切功德智慧，<a id="a-1s"></a>以大悲力不舍众生，<a id="a-1t"></a>远离声闻、<a id="a-1u"></a>辟支佛地，<a id="a-1v"></a>得无生智不舍三有，<a id="a-1w"></a>心无求望而增善根，<a id="a-1x"></a>方便修行诸波罗蜜，<a id="a-1y"></a>以智慧力、<a id="a-1z"></a>无分别心生诸善根，<a id="a-20"></a>成就尽智无量功德，<a id="a-21"></a>无一法生方便现生，<a id="a-22"></a>无一众生方便教化，<a id="a-23"></a>知一切法皆自性离，<a id="a-24"></a>观诸佛国犹如虚空，<a id="a-25"></a>而以方便严净佛土，<a id="a-26"></a>知一切佛法身无像，<a id="a-27"></a>方便示现相好庄严，<a id="a-28"></a>随诸众生心所须欲即能应与。<a id="a-29"></a>菩萨身心常寂静离，<a id="a-2A"></a>而为众生种种说法，<a id="a-2B"></a>亦以方便远离喧挠，<a id="a-2C"></a>修诸禅定知自性空，<a id="a-2D"></a>悉能通达甚深智慧，<a id="a-2E"></a>而以方便为他说法，<a id="a-2F"></a>不证声闻、<a id="a-2G"></a>辟支佛果，<a id="a-2H"></a>求佛解脱不舍菩萨一切道行。<a id="a-2I"></a>善男子，<a id="a-2J"></a>是名菩萨摩诃萨道。<a id="a-2K"></a>’</p>
  <p id="a2L">“文殊师利，<a id="a-2M"></a>进力菩萨从多闻世尊闻说菩萨所行境界，<a id="a-2N"></a>得未曾有，<a id="a-2O"></a>即白佛言：<a id="a-2P"></a>‘希有，<a id="a-2Q"></a>世尊！<a id="a-2R"></a>如我解佛所说义者，<a id="a-2S"></a>菩萨摩诃萨具足方便，<a id="a-2T"></a>一切诸法无非其道。<a id="a-2U"></a>世尊，<a id="a-2V"></a>譬如虚空，<a id="a-2W"></a>悉能容受一切众色，<a id="a-2X"></a>如是菩萨具足方便所行之道摄一切法。<a id="a-2Y"></a>又如虚空，<a id="a-2Z"></a>树木、<a id="a-2a"></a>药草、<a id="a-2b"></a>果树、<a id="a-2c"></a>香树因之增长，<a id="a-2d"></a>如是诸物不染虚空，<a id="a-2e"></a>亦不能净，<a id="a-2f"></a>不能令瞋，<a id="a-2g"></a>亦不令喜；<a id="a-2h"></a>如是菩萨摩诃萨有方便般若波罗蜜，<a id="a-2i"></a>缘一切法皆悉是道，<a id="a-2j"></a>若凡夫法、<a id="a-2k"></a>若学人法、<a id="a-2l"></a>辟支佛法、<a id="a-2m"></a>若菩萨法、<a id="a-2n"></a>若如来法。<a id="a-2o"></a>何以故？<a id="a-2p"></a>菩萨摩诃萨悉通达故。<a id="a-2q"></a>又譬如火，<a id="a-2r"></a>若遇树木、<a id="a-2s"></a>竹草必无退还，<a id="a-2t"></a>是等草木皆利益火发其光明；<a id="a-2u"></a>诸法亦尔，<a id="a-2v"></a>悉是菩萨摩诃萨道。<a id="a-2w"></a>譬如金刚自体坚密，<a id="a-2x"></a>刀不能斫，<a id="a-2y"></a>火不能烧，<a id="a-2z"></a>水不能烂，<a id="a-30"></a>毒不能害；<a id="a-31"></a>菩萨摩诃萨方便智慧，<a id="a-32"></a>声闻、<a id="a-33"></a>缘觉及诸外道，<a id="a-34"></a>一切烦恼所不能坏。<a id="a-35"></a>世尊，<a id="a-36"></a>如清水珠，<a id="a-37"></a>若在浊水即为之清；<a id="a-38"></a>菩萨摩诃萨般若波罗蜜珠，<a id="a-39"></a>能使一切众生烦恼悉得清净。<a id="a-3A"></a>世尊，<a id="a-3B"></a>譬如妙药珠宝，<a id="a-3C"></a>毒不共居能消众毒；<a id="a-3D"></a>菩萨摩诃萨行般若波罗蜜方便，<a id="a-3E"></a>不与一切烦恼共俱悉能断灭。<a id="a-3F"></a>世尊，<a id="a-3G"></a>以是因缘，<a id="a-3H"></a>一切诸法皆是菩萨摩诃萨道。<a id="a-3I"></a>’</p>
  <p id="a3J">“文殊师利，<a id="a-3K"></a>进力菩萨说是法门时，<a id="a-3L"></a>众中八千菩萨发阿耨多罗三藐三菩提心，<a id="a-3M"></a>二百菩萨得无生法忍。</p>
  <p id="a3N">“文殊师利，<a id="a-3O"></a>过去多闻佛所进力菩萨，<a id="a-3P"></a>今胜天王是。<a id="a-3Q"></a>”</p>
  <p id="a3R">尔时，<a id="a-3S"></a>文殊师利菩萨白佛言：<a id="a-3T"></a>“世尊，<a id="a-3U"></a>云何菩萨摩诃萨行般若波罗蜜，<a id="a-3V"></a>得坚固力拥护正法？<a id="a-3W"></a>”</p>
  <p id="a3X">佛告文殊师利菩萨言：<a id="a-3Y"></a>“善男子，<a id="a-3Z"></a>菩萨摩诃萨宁弃身命，<a id="a-3a"></a>不舍正法，<a id="a-3b"></a>于他卑恭不起憍慢，<a id="a-3c"></a>无势力人之所耻辱其心能忍，<a id="a-3d"></a>饥渴众生即便惠施最胜饮食，<a id="a-3e"></a>在厄难者施其无畏，<a id="a-3f"></a>于诸疾病如法疗治，<a id="a-3g"></a>贫穷众生令丰财宝，<a id="a-3h"></a>诸佛塔庙白灰泥涂，<a id="a-3i"></a>恶事则掩光扬善事，<a id="a-3j"></a>苦恼众生则施安乐。<a id="a-3k"></a>文殊师利，<a id="a-3l"></a>菩萨摩诃萨行般若波罗蜜修如是行，<a id="a-3m"></a>得坚固力拥护正法。<a id="a-3n"></a>”</p>
  <p id="a3o">文殊师利菩萨白佛言：<a id="a-3p"></a>“世尊，<a id="a-3q"></a>菩萨摩诃萨行般若波罗蜜，<a id="a-3r"></a>云何能调伏心？<a id="a-3s"></a>”</p>
  <p id="a3t">佛告文殊师利菩萨言：<a id="a-3u"></a>“菩萨摩诃萨行般若波罗蜜，<a id="a-3v"></a>不滥他事先思后行，<a id="a-3w"></a>心性调直离谄曲行，<a id="a-3x"></a>不自矜高意常柔软。<a id="a-3y"></a>文殊师利，<a id="a-3z"></a>菩萨摩诃萨如是行者，<a id="a-40"></a>能调伏心。<a id="a-41"></a>”</p>
  <p id="a42">文殊师利菩萨白佛言：<a id="a-43"></a>“世尊，<a id="a-44"></a>菩萨摩诃萨行般若波罗蜜，<a id="a-45"></a>修是等行当生何道？<a id="a-46"></a>”</p>
  <p id="a47">佛告文殊师利菩萨言：<a id="a-48"></a>“菩萨摩诃萨如是行般若波罗蜜者，<a id="a-49"></a>或生天中，<a id="a-4A"></a>或生人中。<a id="a-4B"></a>若生天中则为帝释，<a id="a-4C"></a>值佛出世，<a id="a-4D"></a>或大梵王娑婆国主，<a id="a-4E"></a>值佛出世；<a id="a-4F"></a>若生人中，<a id="a-4G"></a>作转轮圣王、<a id="a-4H"></a>长者、<a id="a-4I"></a>居士，<a id="a-4J"></a>值佛出世。<a id="a-4K"></a>文殊师利，<a id="a-4L"></a>菩萨摩诃萨调伏心行得如是生。<a id="a-4M"></a>”</p>
  <p id="a4N">文殊师利菩萨白佛言：<a id="a-4O"></a>“世尊，<a id="a-4P"></a>正信流出何法？<a id="a-4Q"></a>”</p>
  <p id="a4R">佛告文殊师利菩萨：<a id="a-4S"></a>“正信流出得善知识。<a id="a-4T"></a>”</p>
  <p id="a4U">“世尊，<a id="a-4V"></a>布施流出何法？<a id="a-4W"></a>”</p>
  <p id="a4X">佛言：<a id="a-4Y"></a>“流出大富。<a id="a-4Z"></a>”</p>
  <p id="a4a">“世尊，<a id="a-4b"></a>多闻流出何法？<a id="a-4c"></a>”</p>
  <p id="a4d">佛言：<a id="a-4e"></a>“流出般若波罗蜜。<a id="a-4f"></a>”</p>
  <p id="a4g">“世尊，<a id="a-4h"></a>持戒流出何法？<a id="a-4i"></a>”</p>
  <p id="a4j">佛言：<a id="a-4k"></a>“流出一切善道。<a id="a-4l"></a>”</p>
  <p id="a4m">“世尊，<a id="a-4n"></a>忍辱流出何法？<a id="a-4o"></a>”</p>
  <p id="a4p">佛言：<a id="a-4q"></a>“流出容受众生。<a id="a-4r"></a>”</p>
  <p id="a4s">“世尊，<a id="a-4t"></a>精进流出何法？<a id="a-4u"></a>”</p>
  <p id="a4v">佛言：<a id="a-4w"></a>“能成就一切佛法。<a id="a-4x"></a>”</p>
  <p id="a4y">“世尊，<a id="a-4z"></a>思惟流出何法？<a id="a-50"></a>”</p>
  <p id="a51">佛言：<a id="a-52"></a>“流出寂静。<a id="a-53"></a>”</p>
  <p id="a54">“世尊，<a id="a-55"></a>般若流出何法？<a id="a-56"></a>”</p>
  <p id="a57">佛言：<a id="a-58"></a>“流出离一切烦恼。<a id="a-59"></a>”</p>
  <p id="a5A">“世尊，<a id="a-5B"></a>听法流出何法？<a id="a-5C"></a>”</p>
  <p id="a5D">佛言：<a id="a-5E"></a>“流出远离疑网。<a id="a-5F"></a>”</p>
  <p id="a5G">“世尊，<a id="a-5H"></a>如法问流出何法？<a id="a-5I"></a>”</p>
  <p id="a5J">佛言：<a id="a-5K"></a>“流出决定智。<a id="a-5L"></a>”</p>
  <p id="a5M">“世尊，<a id="a-5N"></a>住寂静流出何法？<a id="a-5O"></a>”</p>
  <p id="a5P">佛言：<a id="a-5Q"></a>“流出禅定及诸神通。<a id="a-5R"></a>”</p>
  <p id="a5S">“世尊，<a id="a-5T"></a>正修流出何法？<a id="a-5U"></a>”</p>
  <p id="a5V">佛言：<a id="a-5W"></a>“流出厌离道。<a id="a-5X"></a>”</p>
  <p id="a5Y">“世尊，<a id="a-5Z"></a>无常声流出何法？<a id="a-5a"></a>”</p>
  <p id="a5b">佛言：<a id="a-5c"></a>“流出无所摄护。<a id="a-5d"></a>”</p>
  <p id="a5e">“世尊，<a id="a-5f"></a>苦声流出何法？<a id="a-5g"></a>”</p>
  <p id="a5h">佛言：<a id="a-5i"></a>“流出无生。<a id="a-5j"></a>”</p>
  <p id="a5k">“世尊，<a id="a-5l"></a>无我声流出何法？<a id="a-5m"></a>”</p>
  <p id="a5n">佛言：<a id="a-5o"></a>“流出灭我、<a id="a-5p"></a>我所。<a id="a-5q"></a>”</p>
  <p id="a5r">“世尊，<a id="a-5s"></a>空声流出何法？<a id="a-5t"></a>”</p>
  <p id="a5u">佛言：<a id="a-5v"></a>“流出寂静。<a id="a-5w"></a>”</p>
  <p id="a5x">“世尊，<a id="a-5y"></a>正念流出何法？<a id="a-5z"></a>”</p>
  <p id="a60">佛言：<a id="a-61"></a>“流出圣正见。<a id="a-62"></a>”</p>
  <p id="a63">“世尊，<a id="a-64"></a>身心离流出何法？<a id="a-65"></a>”</p>
  <p id="a66">佛言：<a id="a-67"></a>“流出三昧神通。<a id="a-68"></a>”</p>
  <p id="a69">“世尊，<a id="a-6A"></a>圣道流出何法？<a id="a-6B"></a>”</p>
  <p id="a6C">佛言：<a id="a-6D"></a>“流出圣果。<a id="a-6E"></a>”</p>
  <p id="a6F">“世尊，<a id="a-6G"></a>信乐流出何法？<a id="a-6H"></a>”</p>
  <p id="a6I">佛言：<a id="a-6J"></a>“流出成就诸解脱。<a id="a-6K"></a>”</p>
  <p id="a6L">“世尊，<a id="a-6M"></a>佛生流出何法？<a id="a-6N"></a>”</p>
  <p id="a6O">佛言：<a id="a-6P"></a>“流出一切助菩提法。<a id="a-6Q"></a>”</p>
  <p id="a6R">尔时，<a id="a-6S"></a>胜天王白佛言：<a id="a-6T"></a>“世尊，<a id="a-6U"></a>云何佛生？<a id="a-6V"></a>”</p>
  <p id="a6W">佛告胜天王言：<a id="a-6X"></a>“如发菩提心。<a id="a-6Y"></a>”</p>
  <p id="a6Z">“世尊，<a id="a-6a"></a>云何发菩提心？<a id="a-6b"></a>”</p>
  <p id="a6c">佛言：<a id="a-6d"></a>“大王，<a id="a-6e"></a>如生大悲。<a id="a-6f"></a>”</p>
  <p id="a6g">“世尊，<a id="a-6h"></a>云何生大悲？<a id="a-6i"></a>”</p>
  <p id="a6j">佛言：<a id="a-6k"></a>“不舍一切众生？<a id="a-6l"></a>”</p>
  <p id="a6m">“世尊，<a id="a-6n"></a>云何不舍一切众生？<a id="a-6o"></a>”</p>
  <p id="a6p">佛言：<a id="a-6q"></a>“如不舍三宝。<a id="a-6r"></a>”</p>
  <p id="a6s">“世尊，<a id="a-6t"></a>谁不舍三宝？<a id="a-6u"></a>”</p>
  <p id="a6v">佛言：<a id="a-6w"></a>“无烦恼者。<a id="a-6x"></a>”</p>
  <p id="a6y">尔时，<a id="a-6z"></a>胜天王白佛言：<a id="a-70"></a>“希有，<a id="a-71"></a>世尊！<a id="a-72"></a>希有，<a id="a-73"></a>修伽陀！<a id="a-74"></a>诸佛世尊如是秘密甚深微妙，<a id="a-75"></a>常说一切法空，<a id="a-76"></a>无生无灭寂静，<a id="a-77"></a>不破所修善恶果报，<a id="a-78"></a>远离断常。</p>
  <p id="a79">“世尊，<a id="a-7A"></a>于世界中颇有众生闻如是法，<a id="a-7B"></a>不起正信敬重之心，<a id="a-7C"></a>生毁谤不？<a id="a-7D"></a>世尊，<a id="a-7E"></a>是等众生过去之世，<a id="a-7F"></a>因由善业得受人身，<a id="a-7G"></a>亲近恶知识故，<a id="a-7H"></a>不信如是甚深之法，<a id="a-7I"></a>则为孤负过去善业。<a id="a-7J"></a>诸佛世尊恩德深重，<a id="a-7K"></a>假使自割身肉出血供养如来，<a id="a-7L"></a>亦不能报以佛恩故，<a id="a-7M"></a>我等今日增长善根，<a id="a-7N"></a>得大法乐，<a id="a-7O"></a>住大自在。</p>
  <p id="a7P">“世尊，<a id="a-7Q"></a>菩萨摩诃萨行般若波罗蜜，<a id="a-7R"></a>应知佛恩，<a id="a-7S"></a>近善知识，<a id="a-7T"></a>当学佛行，<a id="a-7U"></a>令得佛果。<a id="a-7V"></a>”</p>
  <p id="a7W">说是法时，<a id="a-7X"></a>众中二万五千菩萨得无生法忍，<a id="a-7Y"></a>四万五千人天发阿耨多罗三藐三菩提心，<a id="a-7Z"></a>一万二千天子得远尘离垢法眼净。</p>
  <p data-pb></p>
  <h2 id="a7a">现化品第十一</h2>
  <p id="a7b">尔时，<a id="a-7c"></a>善思惟菩萨摩诃萨白胜天王言：<a id="a-7d"></a>“如来所造化佛，<a id="a-7e"></a>更能化不？<a id="a-7f"></a>”</p>
  <p id="a7g">尔时，<a id="a-7h"></a>胜天王答善思惟菩萨言：<a id="a-7i"></a>“今对世尊以为明证，<a id="a-7j"></a>佛所化佛，<a id="a-7k"></a>更能化作恒河沙数无量化佛种种色相，<a id="a-7l"></a>神通说法利益众生。<a id="a-7m"></a>善男子，<a id="a-7n"></a>诸佛宿世愿力清净故能如是。<a id="a-7o"></a>”</p>
  <p id="a7p">善思惟菩萨白胜天王言：<a id="a-7q"></a>“大王，<a id="a-7r"></a>善说甚深之法，<a id="a-7s"></a>诸佛宿世愿力清净。<a id="a-7t"></a>唯愿大王，<a id="a-7u"></a>请佛神力，<a id="a-7v"></a>令此般若波罗蜜久住世间无有隐没。<a id="a-7w"></a>”</p>
  <p id="a7x">胜天王答善思惟菩萨言：<a id="a-7y"></a>“善男子，<a id="a-7z"></a>般若波罗蜜一切诸佛之所护持。<a id="a-80"></a>何以故？<a id="a-81"></a>文字所说般若波罗蜜，<a id="a-82"></a>如是文字不生不尽无有隐没，<a id="a-83"></a>字所显义亦不生不尽无有隐没。<a id="a-84"></a>善男子，<a id="a-85"></a>诸佛如来甚深般若波罗蜜亦不隐没。<a id="a-86"></a>何以故？<a id="a-87"></a>法不生故。<a id="a-88"></a>若法无生，<a id="a-89"></a>此则无灭，<a id="a-8A"></a>即是如来秘密之教。<a id="a-8B"></a>若佛出世，<a id="a-8C"></a>若佛不出，<a id="a-8D"></a>性相常住，<a id="a-8E"></a>是名法界，<a id="a-8F"></a>亦曰如如，<a id="a-8G"></a>名不异际，<a id="a-8H"></a>随顺因缘而不违逆，<a id="a-8I"></a>是为正法，<a id="a-8J"></a>其性常住无有隐没。<a id="a-8K"></a>”</p>
  <p id="a8L">善思惟菩萨白胜天王言：<a id="a-8M"></a>“大王，<a id="a-8N"></a>能护正法是何等人？<a id="a-8O"></a>”</p>
  <p id="a8P">胜天王答善思惟菩萨言：<a id="a-8Q"></a>“善男子，<a id="a-8R"></a>若不违逆一切法者，<a id="a-8S"></a>名护正法。<a id="a-8T"></a>何以故？<a id="a-8U"></a>无有诤论，<a id="a-8V"></a>不违道理，<a id="a-8W"></a>名护正法。<a id="a-8X"></a>”</p>
  <p id="a8Y">又问：<a id="a-8Z"></a>“云何不违道理？<a id="a-8a"></a>”</p>
  <p id="a8b">答曰：<a id="a-8c"></a>“若顺文字不违道理，<a id="a-8d"></a>无所诤论，<a id="a-8e"></a>名护正法。<a id="a-8f"></a>何以故？<a id="a-8g"></a>世间凡夫皆著诸见，<a id="a-8h"></a>顺道理者则常说空，<a id="a-8i"></a>是故世间而起诤论。<a id="a-8j"></a>如是凡夫爱重有法，<a id="a-8k"></a>顺道理者于此则轻；<a id="a-8l"></a>世间说有常、<a id="a-8m"></a>乐、<a id="a-8n"></a>我、<a id="a-8o"></a>净，<a id="a-8p"></a>顺道理者说无常、<a id="a-8q"></a>苦、<a id="a-8r"></a>不净、<a id="a-8s"></a>无我，<a id="a-8t"></a>是故世间而生诤论。<a id="a-8u"></a>善男子，<a id="a-8v"></a>一切凡夫顺世间流，<a id="a-8w"></a>顺道理者逆世间流，<a id="a-8x"></a>是故世间则生诤论；<a id="a-8y"></a>一切凡夫著阴界入，<a id="a-8z"></a>顺道理者说一切法悉无所著，<a id="a-90"></a>是故世间而起诤论。<a id="a-91"></a>善男子，<a id="a-92"></a>随顺世者不行道理，<a id="a-93"></a>顺道理者与世相违。<a id="a-94"></a>”</p>
  <p id="a95">善思惟菩萨白胜天王言：<a id="a-96"></a>“大王，<a id="a-97"></a>今者取何等法？<a id="a-98"></a>”</p>
  <p id="a99">胜天王答善思惟菩萨言：<a id="a-9A"></a>“我不取人，<a id="a-9B"></a>不取法。<a id="a-9C"></a>”</p>
  <p id="a9D">又问：<a id="a-9E"></a>“云何不取？<a id="a-9F"></a>”</p>
  <p id="a9G">答曰：<a id="a-9H"></a>“我离、<a id="a-9I"></a>众生离、<a id="a-9J"></a>法离，<a id="a-9K"></a>是离悉不可得；<a id="a-9L"></a>过去、<a id="a-9M"></a>未来、<a id="a-9N"></a>现在离，<a id="a-9O"></a>离不可得；<a id="a-9P"></a>诸佛离、<a id="a-9Q"></a>诸佛不离，<a id="a-9R"></a>佛国土离、<a id="a-9S"></a>国土不离，<a id="a-9T"></a>法离、<a id="a-9U"></a>法不离。<a id="a-9V"></a>善男子，<a id="a-9W"></a>如是之行，<a id="a-9X"></a>名顺道理无取不取。<a id="a-9Y"></a>”</p>
  <p id="a9Z">尔时，<a id="a-9a"></a>善思惟菩萨赞胜天王言：<a id="a-9b"></a>“善哉大士！<a id="a-9c"></a>善哉正士！<a id="a-9d"></a>能说如是甚深般若波罗蜜，<a id="a-9e"></a>无取无著，<a id="a-9f"></a>无名无字，<a id="a-9g"></a>灭诸戏论，<a id="a-9h"></a>离能分别及所思惟。<a id="a-9i"></a>”</p>
  <p id="a9j">尔时，<a id="a-9k"></a>众中有一天子，<a id="a-9l"></a>名曰贤德，<a id="a-9m"></a>即从座起，<a id="a-9n"></a>偏袒右肩，<a id="a-9o"></a>右膝著地，<a id="a-9p"></a>合掌向佛，<a id="a-9q"></a>头面作礼而白佛言：<a id="a-9r"></a>“世尊，<a id="a-9s"></a>如胜天王所说无分别者，<a id="a-9t"></a>为是何法？<a id="a-9u"></a>”</p>
  <p id="a9v">佛告贤德天子言：<a id="a-9w"></a>“无分别法即是寂静。<a id="a-9x"></a>何以故？<a id="a-9y"></a>取可取无离我、<a id="a-9z"></a>我所，<a id="a-A0"></a>不起不息，<a id="a-A1"></a>是名无分别法。<a id="a-A2"></a>善男子，<a id="a-A3"></a>菩萨摩诃萨如是观者能护正法，<a id="a-A4"></a>不见能护及以所护。<a id="a-A5"></a>”</p>
  <p id="aA6">说此法时，<a id="a-A7"></a>众中十千比丘心得解脱，<a id="a-A8"></a>一千天子得远尘离垢法眼净。</p>
  <p id="aA9">尔时，<a id="a-AA"></a>善思惟菩萨白胜天王言：<a id="a-AB"></a>“何等辩才能如是说甚深之法？<a id="a-AC"></a>”</p>
  <p id="aAD">胜天王答善思惟菩萨言：<a id="a-AE"></a>“善男子，<a id="a-AF"></a>一切烦恼习性无者，<a id="a-AG"></a>所得辩才能如是说。<a id="a-AH"></a>过言语道，<a id="a-AI"></a>不可名宣，<a id="a-AJ"></a>第一义智，<a id="a-AK"></a>如是辩才能作此说。<a id="a-AL"></a>”</p>
  <p id="aAM">尔时，<a id="a-AN"></a>善思惟菩萨问贤德天子言：<a id="a-AO"></a>“善男子，<a id="a-AP"></a>云何无生法中以辩才说？<a id="a-AQ"></a>”</p>
  <p id="aAR">尔时，<a id="a-AS"></a>贤德天子答善思惟菩萨言：<a id="a-AT"></a>“菩萨摩诃萨不住无生无灭法中，<a id="a-AU"></a>则无辩才说甚深法。<a id="a-AV"></a>何以故？<a id="a-AW"></a>远离戏论，<a id="a-AX"></a>不见所缘，<a id="a-AY"></a>不见能缘，<a id="a-AZ"></a>心无所住是故能说；<a id="a-Aa"></a>不住人法，<a id="a-Ab"></a>不住此彼，<a id="a-Ac"></a>唯住清净第一义谛，<a id="a-Ad"></a>是故能说。<a id="a-Ae"></a>”</p>
  <p id="aAf">尔时，<a id="a-Ag"></a>善思惟菩萨即白佛言：<a id="a-Ah"></a>“世尊，<a id="a-Ai"></a>贤德天子甚为希有，<a id="a-Aj"></a>乃能通达甚深之法辩才无尽！<a id="a-Ak"></a>”</p>
  <p id="aAl">佛告善思惟菩萨言：<a id="a-Am"></a>“善男子，<a id="a-An"></a>此贤德天子，<a id="a-Ao"></a>从妙喜世界不动佛所，<a id="a-Ap"></a>而来至此娑婆世界，<a id="a-Aq"></a>听受甚深般若波罗蜜。<a id="a-Ar"></a>”</p>
  <p id="aAs">佛复告善思惟菩萨言：<a id="a-At"></a>“贤德天子已于过去无量百千亿劫，<a id="a-Au"></a>修习陀罗尼门，<a id="a-Av"></a>穷劫说法亦无终尽。<a id="a-Aw"></a>”</p>
  <p id="aAx">善思惟菩萨白佛言：<a id="a-Ay"></a>“世尊，<a id="a-Az"></a>何等陀罗尼？<a id="a-B0"></a>”</p>
  <p id="aB1">佛言：<a id="a-B2"></a>“善男子，<a id="a-B3"></a>名众法不入陀罗尼。</p>
  <p id="aB4">“善男子，<a id="a-B5"></a>此陀罗尼过诸文字，<a id="a-B6"></a>言不能入，<a id="a-B7"></a>心不能量，<a id="a-B8"></a>内外众法皆不可得。<a id="a-B9"></a>善男子，<a id="a-BA"></a>无有少法能入此者，<a id="a-BB"></a>故名众法不入陀罗尼。<a id="a-BC"></a>何以故？<a id="a-BD"></a>此法平等，<a id="a-BE"></a>无有高下，<a id="a-BF"></a>亦无出入，<a id="a-BG"></a>无一文字从外来入，<a id="a-BH"></a>亦无一字从此法出，<a id="a-BI"></a>又无一字住此法中，<a id="a-BJ"></a>亦无文字共相见者，<a id="a-BK"></a>亦不分别法与非法，<a id="a-BL"></a>是诸文字说亦不减，<a id="a-BM"></a>不说无增，<a id="a-BN"></a>从本以来无起造者，<a id="a-BO"></a>无坏灭者。<a id="a-BP"></a>善男子，<a id="a-BQ"></a>如文字，<a id="a-BR"></a>心亦如是；<a id="a-BS"></a>如心，<a id="a-BT"></a>一切法亦如是。<a id="a-BU"></a>何以故？<a id="a-BV"></a>法离言说，<a id="a-BW"></a>亦离思量，<a id="a-BX"></a>本无生灭，<a id="a-BY"></a>故无出入，<a id="a-BZ"></a>是名众法不入陀罗尼。<a id="a-Ba"></a>若能通达此法门者辩才无尽。<a id="a-Bb"></a>何以故？<a id="a-Bc"></a>通达不断无尽法故。<a id="a-Bd"></a>善男子，<a id="a-Be"></a>能入虚空者则能入此陀罗尼门。</p>
  <p id="aBf">“善男子，<a id="a-Bg"></a>菩萨摩诃萨能通达此陀罗尼门，<a id="a-Bh"></a>心得清净，<a id="a-Bi"></a>身口亦尔，<a id="a-Bj"></a>所行附理，<a id="a-Bk"></a>般若坚固，<a id="a-Bl"></a>一切众魔无有能乱，<a id="a-Bm"></a>一切外道不敢视瞻，<a id="a-Bn"></a>一切烦恼莫之能坏，<a id="a-Bo"></a>身力成就心离怯弱，<a id="a-Bp"></a>所说无尽能宣甚深一切圣谛，<a id="a-Bq"></a>智慧多闻犹如大海，<a id="a-Br"></a>安住三昧喻须弥山，<a id="a-Bs"></a>处众无畏如师子王，<a id="a-Bt"></a>世法不染犹彼莲华，<a id="a-Bu"></a>利益众生譬之大地，<a id="a-Bv"></a>洗诸垢秽喻如大水，<a id="a-Bw"></a>成熟世间以方大火，<a id="a-Bx"></a>清凉平等能悦众心类之如月，<a id="a-By"></a>能破诸暗譬其以日，<a id="a-Bz"></a>摧烦恼怨名为勇健，<a id="a-C0"></a>心性调伏犹如大龙，<a id="a-C1"></a>能震法雷大云为喻，<a id="a-C2"></a>普雨众法譬之大雨，<a id="a-C3"></a>为诸众生除烦恼病犹彼良医，<a id="a-C4"></a>以法治世譬如国王，<a id="a-C5"></a>能护众生及护正法等四天王，<a id="a-C6"></a>于人天中财富最胜犹如帝释，<a id="a-C7"></a>心得自在譬大梵王、<a id="a-C8"></a>自在主领娑婆世界，<a id="a-C9"></a>身得无碍如迦楼罗鸟，<a id="a-CA"></a>教示众生如世间父，<a id="a-CB"></a>能出法宝类毗沙门王能出众宝，<a id="a-CC"></a>功德智慧之所庄严，<a id="a-CD"></a>众生见者无不利益，<a id="a-CE"></a>诸佛世尊之所称赞，<a id="a-CF"></a>一切天众咸拥护之。</p>
  <p id="aCG">“善男子，<a id="a-CH"></a>菩萨摩诃萨得是众法不入陀罗尼门，<a id="a-CI"></a>种种自在利益众生，<a id="a-CJ"></a>方便说法而不穷尽，<a id="a-CK"></a>心无疲倦不求名利，<a id="a-CL"></a>法施平等无有嫉妒，<a id="a-CM"></a>持戒清净于身口意永无愆失，<a id="a-CN"></a>忍辱清净离诸瞋恼，<a id="a-CO"></a>精进清净所作办立，<a id="a-CP"></a>禅定清净善调伏心，<a id="a-CQ"></a>般若清净悉无疑滞，<a id="a-CR"></a>具四无量犹如梵王，<a id="a-CS"></a>行诸三昧三摩跋提，<a id="a-CT"></a>世间最胜修无上道，<a id="a-CU"></a>具诸功德一切智慧受灌顶位。<a id="a-CV"></a>”</p>
  <p id="aCW">说是陀罗尼法门时，<a id="a-CX"></a>众中六万四千菩萨得不退转，<a id="a-CY"></a>三万菩萨得无生法忍，<a id="a-CZ"></a>二万人天得远尘离垢法眼净，<a id="a-Ca"></a>无量无边天人发阿耨多罗三藐三菩提心。</p>
  <p data-pb></p>
  <h2 id="aCb">陀罗尼品第十二</h2>
  <p id="aCc">尔时，<a id="a-Cd"></a>文殊师利菩萨摩诃萨即从座起，<a id="a-Ce"></a>偏袒右肩，<a id="a-Cf"></a>右膝著地，<a id="a-Cg"></a>合掌向佛，<a id="a-Ch"></a>头面作礼而白佛言：<a id="a-Ci"></a>“希有，<a id="a-Cj"></a>世尊！<a id="a-Ck"></a>如来所说，<a id="a-Cl"></a>菩萨摩诃萨得是众法不入陀罗尼，<a id="a-Cm"></a>所成功德无量无边。<a id="a-Cn"></a>”</p>
  <p id="aCo">尔时，<a id="a-Cp"></a>佛告文殊师利菩萨言：<a id="a-Cq"></a>“善男子，<a id="a-Cr"></a>如是功德，<a id="a-Cs"></a>假使如来百千年说，<a id="a-Ct"></a>亦复不尽。<a id="a-Cu"></a>”</p>
  <p id="aCv">尔时，<a id="a-Cw"></a>众中有一菩萨摩诃萨，<a id="a-Cx"></a>名寂静意，<a id="a-Cy"></a>白文殊师利菩萨言：<a id="a-Cz"></a>“菩萨摩诃萨得是陀罗尼，<a id="a-D0"></a>为佛世尊之所赞叹。<a id="a-D1"></a>如此之人善得大利，<a id="a-D2"></a>自行化彼皆悉不空。<a id="a-D3"></a>”</p>
  <p id="aD4">尔时，<a id="a-D5"></a>文殊师利菩萨答寂静意菩萨摩诃萨言：<a id="a-D6"></a>“善男子，<a id="a-D7"></a>第一义中无法可赞，<a id="a-D8"></a>无色无相，<a id="a-D9"></a>无色相者有何可赞？<a id="a-DA"></a>无可赞故，<a id="a-DB"></a>于何欢喜？<a id="a-DC"></a>”</p>
  <p id="aDD">寂静意菩萨白文殊师利菩萨言：<a id="a-DE"></a>“如我闻佛修多罗中说，<a id="a-DF"></a>一切法无我、<a id="a-DG"></a>我所，<a id="a-DH"></a>无能令喜，<a id="a-DI"></a>无能令瞋，<a id="a-DJ"></a>此法平等，<a id="a-DK"></a>菩萨应学。<a id="a-DL"></a>譬如大地，<a id="a-DM"></a>住在水上，<a id="a-DN"></a>若凿井池即得水用，<a id="a-DO"></a>其不凿者无由致之；<a id="a-DP"></a>如是圣智境界遍一切法，<a id="a-DQ"></a>若有勤修般若方便即便得之，<a id="a-DR"></a>其不修者云何能得？<a id="a-DS"></a>是故菩萨欲求菩提不得懈怠，<a id="a-DT"></a>若勤精进，<a id="a-DU"></a>如是之法则在现前。</p>
  <p id="aDV">“善男子，<a id="a-DW"></a>如生盲人不能见色，<a id="a-DX"></a>如是烦恼盲诸众生不能见法。<a id="a-DY"></a>如人有眼，<a id="a-DZ"></a>无外光明，<a id="a-Da"></a>不能见色；<a id="a-Db"></a>行人如是虽有智慧，<a id="a-Dc"></a>无善知识不能见法。<a id="a-Dd"></a>如有天眼，<a id="a-De"></a>不假外明，<a id="a-Df"></a>自能见色，<a id="a-Dg"></a>菩萨摩诃萨入法流者自然胜进。<a id="a-Dh"></a>如在胎中，<a id="a-Di"></a>日日增长而不自见；<a id="a-Dj"></a>菩萨摩诃萨勤行精进，<a id="a-Dk"></a>亦不自见众行增长而能成就一切佛法。<a id="a-Dl"></a>譬如雪山，<a id="a-Dm"></a>有药树王不枯不折；<a id="a-Dn"></a>菩萨摩诃萨勤修精进，<a id="a-Do"></a>一切众行不退不失。<a id="a-Dp"></a>譬如转轮圣王，<a id="a-Dq"></a>出现于世则具七宝；<a id="a-Dr"></a>菩萨摩诃萨发菩提心具七法宝，<a id="a-Ds"></a>所谓布施、<a id="a-Dt"></a>持戒、<a id="a-Du"></a>忍辱、<a id="a-Dv"></a>精进、<a id="a-Dw"></a>禅定、<a id="a-Dx"></a>智慧及方便力。<a id="a-Dy"></a>又如转轮圣王游四天下，<a id="a-Dz"></a>于诸众生其心平等，<a id="a-E0"></a>菩萨摩诃萨以四摄法利益众生亦复如是。<a id="a-E1"></a>又如转轮圣王所在之处则无诤讼，<a id="a-E2"></a>菩萨摩诃萨如实说法亦无诤论。<a id="a-E3"></a>譬如三千大千世界初成，<a id="a-E4"></a>即有须弥山王及以大海；<a id="a-E5"></a>菩萨亦尔，<a id="a-E6"></a>若发阿耨多罗三藐三菩提心，<a id="a-E7"></a>即有般若及以大悲。<a id="a-E8"></a>譬如日出，<a id="a-E9"></a>其高山者先照光明；<a id="a-EA"></a>菩萨摩诃萨得般若炬，<a id="a-EB"></a>高行菩萨善根熟者先照其光。<a id="a-EC"></a>譬如大地荷负一切，<a id="a-ED"></a>华果、<a id="a-EE"></a>树木、<a id="a-EF"></a>药草皆悉平等；<a id="a-EG"></a>菩萨摩诃萨得是陀罗尼门，<a id="a-EH"></a>于诸众生其心平等。<a id="a-EI"></a>”</p>
  <p id="aEJ">尔时，<a id="a-EK"></a>世尊赞寂静意菩萨摩诃萨言：<a id="a-EL"></a>“善男子，<a id="a-EM"></a>如汝所说。<a id="a-EN"></a>善男子，<a id="a-EO"></a>菩萨摩诃萨得是陀罗尼门，<a id="a-EP"></a>凡有所说，<a id="a-EQ"></a>一文一字无非佛语。</p>
  <p id="aER">“善男子，<a id="a-ES"></a>此所说法离色、<a id="a-ET"></a>声、<a id="a-EU"></a>香、<a id="a-EV"></a>味、<a id="a-EW"></a>触。<a id="a-EX"></a>何以故？<a id="a-EY"></a>非世法故。<a id="a-EZ"></a>无尽无边能入一切，<a id="a-Ea"></a>身心轻利，<a id="a-Eb"></a>假使百千佛前说者亦不怯弱。<a id="a-Ec"></a>何以故？<a id="a-Ed"></a>此菩萨摩诃萨得佛住持力故，<a id="a-Ee"></a>心无所著，<a id="a-Ef"></a>不著我，<a id="a-Eg"></a>不著众生，<a id="a-Eh"></a>不著法，<a id="a-Ei"></a>即得清净法界、<a id="a-Ej"></a>清净如来、<a id="a-Ek"></a>清净实际，<a id="a-El"></a>得法无尽、<a id="a-Em"></a>字无尽、<a id="a-En"></a>说无尽，<a id="a-Eo"></a>即生欢喜，<a id="a-Ep"></a>得般若故，<a id="a-Eq"></a>得阇那故，<a id="a-Er"></a>无疑网故。<a id="a-Es"></a>”</p>
  <p id="aEt">说是陀罗尼法门时，<a id="a-Eu"></a>众中八千菩萨得此众法不入陀罗尼，<a id="a-Ev"></a>一万二千菩萨得不退转，<a id="a-Ew"></a>五千菩萨得无生法忍，<a id="a-Ex"></a>一万六千天子得远尘离垢法眼净，<a id="a-Ey"></a>无量无边众生发阿耨多罗三藐三菩提心。</p>
  <p id="aEz">尔时，<a id="a-F0"></a>世尊告寂静意菩萨言：<a id="a-F1"></a>“此陀罗尼能伏众魔，<a id="a-F2"></a>破诸外道及憎嫉法人，<a id="a-F3"></a>灭烦恼火，<a id="a-F4"></a>燃般若灯，<a id="a-F5"></a>拥护法师令至涅槃，<a id="a-F6"></a>调伏自心善化外众，<a id="a-F7"></a>美身威仪见者欢喜，<a id="a-F8"></a>为正行人平等说法，<a id="a-F9"></a>如实观察众生根性不前不后。<a id="a-FA"></a>”</p>
  <p id="aFB">说是法时，<a id="a-FC"></a>三千大千世界诸须弥山及以大海皆悉震动，<a id="a-FD"></a>诸天雨华曼陀罗华、<a id="a-FE"></a>摩诃曼陀罗华、<a id="a-FF"></a>曼殊沙华、<a id="a-FG"></a>摩诃曼殊沙华、<a id="a-FH"></a>优钵罗华、<a id="a-FI"></a>拘物头华、<a id="a-FJ"></a>芬陀利华、<a id="a-FK"></a>迦摩罗华，<a id="a-FL"></a>诸天空中作众音乐，<a id="a-FM"></a>不鼓自鸣。</p>
  <p id="aFN">尔时，<a id="a-FO"></a>世尊告寂静意菩萨言：<a id="a-FP"></a>“善男子，<a id="a-FQ"></a>过去之世无量无边不可数不可数劫，<a id="a-FR"></a>有佛出世，<a id="a-FS"></a>名曰宝月如来、<a id="a-FT"></a>应供、<a id="a-FU"></a>正遍知、<a id="a-FV"></a>明行足、<a id="a-FW"></a>善逝、<a id="a-FX"></a>世间解、<a id="a-FY"></a>无上士、<a id="a-FZ"></a>调御丈夫、<a id="a-Fa"></a>天人师、<a id="a-Fb"></a>佛、<a id="a-Fc"></a>世尊，<a id="a-Fd"></a>国名无毁，<a id="a-Fe"></a>劫名欢喜，<a id="a-Ff"></a>声闻弟子三十二亿，<a id="a-Fg"></a>菩萨摩诃萨无复数量。<a id="a-Fh"></a>是佛成道，<a id="a-Fi"></a>无有苦行及降天魔。</p>
  <p id="aFj">“时，<a id="a-Fk"></a>彼众中有一菩萨，<a id="a-Fl"></a>名宝功德，<a id="a-Fm"></a>辩才巧妙种种说法。<a id="a-Fn"></a>尔时，<a id="a-Fo"></a>大众请佛住世勿入涅槃。<a id="a-Fp"></a>时，<a id="a-Fq"></a>宝功德菩萨告大众言：<a id="a-Fr"></a>‘如来世尊无生无灭，<a id="a-Fs"></a>何用劝请勿入涅槃？<a id="a-Ft"></a>若虚空入涅槃，<a id="a-Fu"></a>如来乃入涅槃；<a id="a-Fv"></a>若实际、<a id="a-Fw"></a>真如、<a id="a-Fx"></a>法界、<a id="a-Fy"></a>不思议界入涅槃，<a id="a-Fz"></a>如来乃入涅槃。<a id="a-G0"></a>何以故？<a id="a-G1"></a>如来之法无成无坏，<a id="a-G2"></a>无染无净，<a id="a-G3"></a>非世出世，<a id="a-G4"></a>有为无为，<a id="a-G5"></a>非断非常。<a id="a-G6"></a>假令一口而有十舌，<a id="a-G7"></a>是一一舌复生百舌，<a id="a-G8"></a>是一一舌复生千舌，<a id="a-G9"></a>亦不能说如来成坏。<a id="a-GA"></a>’</p>
  <p id="aGB">“宝功德菩萨说是法时，<a id="a-GC"></a>八万六千菩萨得不退转，<a id="a-GD"></a>七千菩萨得无边功德陀罗尼、<a id="a-GE"></a>悦意陀罗尼、<a id="a-GF"></a>无碍陀罗尼、<a id="a-GG"></a>欢喜陀罗尼、<a id="a-GH"></a>大悲陀罗尼、<a id="a-GI"></a>月爱陀罗尼、<a id="a-GJ"></a>月光陀罗尼、<a id="a-GK"></a>日爱陀罗尼、<a id="a-GL"></a>日光陀罗尼、<a id="a-GM"></a>须弥山陀罗尼、<a id="a-GN"></a>大海陀罗尼、<a id="a-GO"></a>德王陀罗尼，<a id="a-GP"></a>三万六千人天得远尘离垢法眼净。<a id="a-GQ"></a>”</p>
  <p id="aGR">佛告寂静意菩萨言：<a id="a-GS"></a>“尔时宝功德菩萨岂异人乎？<a id="a-GT"></a>即汝身是。<a id="a-GU"></a>以此因缘，<a id="a-GV"></a>汝能说是陀罗尼门。<a id="a-GW"></a>”</p>
  <p id="aGX">尔时，<a id="a-GY"></a>文殊师利菩萨而说偈言：</p>
  <p id="aGZ">“总持如妙药，<a id="a-Ga"></a>能疗众惑病，</p>
  <p id="aGb">犹彼天甘露，<a id="a-Gc"></a>得者永不死。<a id="a-Gd"></a>”</p>
  <p id="aGe">尔时，<a id="a-Gf"></a>功德华王菩萨而说偈言：</p>
  <p id="aGg">“总持无文字，<a id="a-Gh"></a>文字显总持，</p>
  <p id="aGi">般若大悲力，<a id="a-Gj"></a>离言文字说。<a id="a-Gk"></a>”</p>
  <p id="aGl">尔时，<a id="a-Gm"></a>珊兜率陀天王即从座起，<a id="a-Gn"></a>偏袒右肩，<a id="a-Go"></a>右膝著地，<a id="a-Gp"></a>合掌向佛，<a id="a-Gq"></a>头面作礼而白佛言：<a id="a-Gr"></a>“世尊，<a id="a-Gs"></a>诸佛如来不可思议，<a id="a-Gt"></a>诸佛说法亦不可思议，<a id="a-Gu"></a>诸大菩萨所行所说亦不可思议。<a id="a-Gv"></a>我等诸天宿世之中善根深厚，<a id="a-Gw"></a>得值如来闻说是法。<a id="a-Gx"></a>”即以种种天诸宝华、<a id="a-Gy"></a>天华、<a id="a-Gz"></a>天香，<a id="a-H0"></a>散佛如来以为供养。</p>
  <p id="aH1">尔时，<a id="a-H2"></a>世尊告珊兜率陀天王言：<a id="a-H3"></a>“大王，<a id="a-H4"></a>凡欲供养佛如来者，<a id="a-H5"></a>当修三法，<a id="a-H6"></a>所谓发阿耨多罗三藐三菩提心，<a id="a-H7"></a>护持正法，<a id="a-H8"></a>如闻修行。</p>
  <p id="aH9">“大王，<a id="a-HA"></a>若有修行此三法者，<a id="a-HB"></a>是人名为供养如来。<a id="a-HC"></a>大王，<a id="a-HD"></a>假使如来寿命一劫住世，<a id="a-HE"></a>说此供养福报不能穷尽。<a id="a-HF"></a>是故，<a id="a-HG"></a>大王，<a id="a-HH"></a>若欲供养佛如来者，<a id="a-HI"></a>具此三法，<a id="a-HJ"></a>乃名供养。</p>
  <p id="aHK">“大王，<a id="a-HL"></a>若有护持如来一四句偈，<a id="a-HM"></a>是人则为拥护过去、<a id="a-HN"></a>现在、<a id="a-HO"></a>未来诸佛阿耨多罗三藐三菩提。<a id="a-HP"></a>何以故？<a id="a-HQ"></a>诸佛如来皆从法生。<a id="a-HR"></a>法供养者，<a id="a-HS"></a>名真供养，<a id="a-HT"></a>一切资财所不能及。<a id="a-HU"></a>法供养者，<a id="a-HV"></a>诸供养中最为第一。<a id="a-HW"></a>”</p>
  <p id="aHX">尔时，<a id="a-HY"></a>世尊告珊兜率陀天王言：<a id="a-HZ"></a>“我念过去无量无边阿僧祇阿僧祇劫数行菩萨道时，<a id="a-Ha"></a>闻虚空中诸天说偈：</p>
  <p id="aHb">“天人远离大宝藏，<a id="a-Hc"></a>王贼水火所去失，</p>
  <p id="aHd">百千万劫法难闻，<a id="a-He"></a>得闻不持不施等。</p>
  <p id="aHf">道心为本化众生，<a id="a-Hg"></a>如实修行心寂静，</p>
  <p id="aHh">自利利他平等心，<a id="a-Hi"></a>如是修行供养佛。</p>
  <p id="aHj">“大王，<a id="a-Hk"></a>我于往昔初闻此偈，<a id="a-Hl"></a>即为他说，<a id="a-Hm"></a>有八千人发阿耨多罗三藐三菩提心。<a id="a-Hn"></a>是故，<a id="a-Ho"></a>大王，<a id="a-Hp"></a>以法供养最为第一。<a id="a-Hq"></a>何以故？<a id="a-Hr"></a>一切诸佛从法生故。<a id="a-Hs"></a>”</p>
 </body>
</html>