<!doctype html>
<html id="z3IBTCeBS" data-ver="1379">
 <head>
  <meta charset="utf-8">
  <meta author="月婆首那">
  <meta library="龙藏">
  <meta catalog="大乘般若部">
  <meta period="陈">
 </head>
 <body>
  <h1 id="a1">胜天王般若波罗蜜经卷第五</h1>
  <h2 id="a2">无所得品第八</h2>
  <p id="a3">尔时，<a id="a-4"></a>众中有一菩萨摩诃萨，<a id="a-5"></a>名须真胝，<a id="a-6"></a>白胜天王言：<a id="a-7"></a>“如来为大王受记乎？<a id="a-8"></a>”</p>
  <p id="a9">胜天王答善思惟菩萨言：<a id="a-A"></a>“善男子，<a id="a-B"></a>我受记如梦相。<a id="a-C"></a>”</p>
  <p id="aD">又问：<a id="a-E"></a>“大王，<a id="a-F"></a>如此受记当得何法？<a id="a-G"></a>”</p>
  <p id="aH">答言：<a id="a-I"></a>“善男子，<a id="a-J"></a>佛授我记竟无所得。<a id="a-K"></a>”</p>
  <p id="aL">又问：<a id="a-M"></a>“无所得者为是何法？<a id="a-N"></a>”</p>
  <p id="aO">答曰：<a id="a-P"></a>“不得众生、<a id="a-Q"></a>寿者、<a id="a-R"></a>人、<a id="a-S"></a>养育，<a id="a-T"></a>阴、<a id="a-U"></a>界、<a id="a-V"></a>入悉无所得。<a id="a-W"></a>若善不善，<a id="a-X"></a>若染若净，<a id="a-Y"></a>若有漏若无漏，<a id="a-Z"></a>若世间若出世间，<a id="a-a"></a>若有为若无为，<a id="a-b"></a>若生死若涅槃，<a id="a-c"></a>悉无所得。<a id="a-d"></a>”</p>
  <p id="ae">又问：<a id="a-f"></a>“若无所得，<a id="a-g"></a>用受记为？<a id="a-h"></a>”</p>
  <p id="ai">答曰：<a id="a-j"></a>“善男子，<a id="a-k"></a>无所得故则得受记。<a id="a-l"></a>”</p>
  <p id="am">又问：<a id="a-n"></a>“若如大王所说义者，<a id="a-o"></a>则有二智：<a id="a-p"></a>一、<a id="a-q"></a>无所得，<a id="a-r"></a>二、<a id="a-s"></a>得受记。<a id="a-t"></a>”</p>
  <p id="au">答曰：<a id="a-v"></a>“若有二者，<a id="a-w"></a>则无受记。<a id="a-x"></a>何以故？<a id="a-y"></a>佛智无二，<a id="a-z"></a>诸佛世尊以不二智授菩萨记。<a id="a-10"></a>”</p>
  <p id="a11">又问：<a id="a-12"></a>“若智不二，<a id="a-13"></a>云何而有授记得记？<a id="a-14"></a>”</p>
  <p id="a15">答曰：<a id="a-16"></a>“得记授记，<a id="a-17"></a>其际不二。<a id="a-18"></a>”</p>
  <p id="a19">又问：<a id="a-1A"></a>“不二际者，<a id="a-1B"></a>云何有记？<a id="a-1C"></a>”</p>
  <p id="a1D">答曰：<a id="a-1E"></a>“通达不二际，<a id="a-1F"></a>即是受记。<a id="a-1G"></a>”</p>
  <p id="a1H">又问：<a id="a-1I"></a>“大王，<a id="a-1J"></a>住何际中而得受记？<a id="a-1K"></a>”</p>
  <p id="a1L">答曰：<a id="a-1M"></a>“住我际得受记，<a id="a-1N"></a>住众生际、<a id="a-1O"></a>寿命际、<a id="a-1P"></a>人际得受记。<a id="a-1Q"></a>”</p>
  <p id="a1R">又问：<a id="a-1S"></a>“我际当于何求？<a id="a-1T"></a>”</p>
  <p id="a1U">答曰：<a id="a-1V"></a>“当于如来解脱际求。<a id="a-1W"></a>”</p>
  <p id="a1X">又问：<a id="a-1Y"></a>“如来解脱际复于何求？<a id="a-1Z"></a>”</p>
  <p id="a1a">答曰：<a id="a-1b"></a>“当于无明有爱际求。<a id="a-1c"></a>”</p>
  <p id="a1d">又问：<a id="a-1e"></a>“无明有爱际当于何求？<a id="a-1f"></a>”</p>
  <p id="a1g">答曰：<a id="a-1h"></a>“当于毕竟不生际求。<a id="a-1i"></a>”</p>
  <p id="a1j">又问：<a id="a-1k"></a>“毕竟不生际当于何求？<a id="a-1l"></a>”</p>
  <p id="a1m">答曰：<a id="a-1n"></a>“当于无知际求。<a id="a-1o"></a>”</p>
  <p id="a1p">又问：<a id="a-1q"></a>“无知者为无所知，<a id="a-1r"></a>云何于此际求？<a id="a-1s"></a>”</p>
  <p id="a1t">答曰：<a id="a-1u"></a>“若有所知，<a id="a-1v"></a>求不可得，<a id="a-1w"></a>以无知故于此际求。<a id="a-1x"></a>”</p>
  <p id="a1y">又问：<a id="a-1z"></a>“此际无言，<a id="a-20"></a>云何可求？<a id="a-21"></a>”</p>
  <p id="a22">答曰：<a id="a-23"></a>“以言语断，<a id="a-24"></a>是故可求。<a id="a-25"></a>”</p>
  <p id="a26">又问：<a id="a-27"></a>“云何言语断？<a id="a-28"></a>”</p>
  <p id="a29">答曰：<a id="a-2A"></a>“诸法依义不依语。<a id="a-2B"></a>”</p>
  <p id="a2C">又问：<a id="a-2D"></a>“云何依义？<a id="a-2E"></a>”</p>
  <p id="a2F">答曰：<a id="a-2G"></a>“不见义相。<a id="a-2H"></a>”</p>
  <p id="a2I">又问：<a id="a-2J"></a>“云何不见？<a id="a-2K"></a>”</p>
  <p id="a2L">答曰：<a id="a-2M"></a>“不生分别义，<a id="a-2N"></a>是可依、<a id="a-2O"></a>我为能依，<a id="a-2P"></a>无此二事故名通达。<a id="a-2Q"></a>”</p>
  <p id="a2R">又问：<a id="a-2S"></a>“若不见义，<a id="a-2T"></a>此何所求？<a id="a-2U"></a>”</p>
  <p id="a2V">答曰：<a id="a-2W"></a>“不见不取故名为求。<a id="a-2X"></a>”</p>
  <p id="a2Y">又问：<a id="a-2Z"></a>“若法可求即是有求。<a id="a-2a"></a>”</p>
  <p id="a2b">答曰：<a id="a-2c"></a>“不尔，<a id="a-2d"></a>夫求法者是无所求。<a id="a-2e"></a>何以故？<a id="a-2f"></a>若是可求，<a id="a-2g"></a>则为非法。<a id="a-2h"></a>”</p>
  <p id="a2i">又问：<a id="a-2j"></a>“何者是法？<a id="a-2k"></a>”</p>
  <p id="a2l">答曰：<a id="a-2m"></a>“法无文字，<a id="a-2n"></a>亦离言语。<a id="a-2o"></a>”</p>
  <p id="a2p">又问：<a id="a-2q"></a>“离文言中，<a id="a-2r"></a>何者是法？<a id="a-2s"></a>”</p>
  <p id="a2t">答曰：<a id="a-2u"></a>“文言性离，<a id="a-2v"></a>心行处灭，<a id="a-2w"></a>是名为法。<a id="a-2x"></a>一切诸法皆不可说，<a id="a-2y"></a>其不可说亦不可说。<a id="a-2z"></a>善男子，<a id="a-30"></a>若有所说，<a id="a-31"></a>即是虚妄，<a id="a-32"></a>中无实法。<a id="a-33"></a>”</p>
  <p id="a34">又问：<a id="a-35"></a>“诸佛菩萨常有言说，<a id="a-36"></a>皆虚妄乎？<a id="a-37"></a>”</p>
  <p id="a38">答曰：<a id="a-39"></a>“诸佛菩萨从始至终不说一字，<a id="a-3A"></a>云何虚妄？<a id="a-3B"></a>”</p>
  <p id="a3C">又问：<a id="a-3D"></a>“若有所说，<a id="a-3E"></a>云何过咎？<a id="a-3F"></a>”</p>
  <p id="a3G">答曰：<a id="a-3H"></a>“谓言语过。<a id="a-3I"></a>”</p>
  <p id="a3J">又问：<a id="a-3K"></a>“言语何咎？<a id="a-3L"></a>”</p>
  <p id="a3M">答曰：<a id="a-3N"></a>“谓思量过。<a id="a-3O"></a>”</p>
  <p id="a3P">又问：<a id="a-3Q"></a>“何法无咎？<a id="a-3R"></a>”</p>
  <p id="a3S">答曰：<a id="a-3T"></a>“无说所说，<a id="a-3U"></a>不见二相，<a id="a-3V"></a>是则无咎。<a id="a-3W"></a>”</p>
  <p id="a3X">又问：<a id="a-3Y"></a>“过何为本？<a id="a-3Z"></a>”</p>
  <p id="a3a">答曰：<a id="a-3b"></a>“能执为本。<a id="a-3c"></a>”</p>
  <p id="a3d">又问：<a id="a-3e"></a>“执何为本？<a id="a-3f"></a>”</p>
  <p id="a3g">答曰：<a id="a-3h"></a>“著心为本。<a id="a-3i"></a>”</p>
  <p id="a3j">又问：<a id="a-3k"></a>“著何为本？<a id="a-3l"></a>”</p>
  <p id="a3m">答曰：<a id="a-3n"></a>“虚妄分别。<a id="a-3o"></a>”</p>
  <p id="a3p">又问：<a id="a-3q"></a>“虚妄分别，<a id="a-3r"></a>以何为本？<a id="a-3s"></a>”</p>
  <p id="a3t">答曰：<a id="a-3u"></a>“攀缘为本。<a id="a-3v"></a>”</p>
  <p id="a3w">又问：<a id="a-3x"></a>“何所攀缘？<a id="a-3y"></a>”</p>
  <p id="a3z">答曰：<a id="a-40"></a>“缘色、<a id="a-41"></a>声、<a id="a-42"></a>香、<a id="a-43"></a>味、<a id="a-44"></a>触、<a id="a-45"></a>法。<a id="a-46"></a>”</p>
  <p id="a47">又问：<a id="a-48"></a>“云何不缘？<a id="a-49"></a>”</p>
  <p id="a4A">答曰：<a id="a-4B"></a>“若离爱取，<a id="a-4C"></a>则无所缘，<a id="a-4D"></a>以是义故，<a id="a-4E"></a>如来常说诸法平等。<a id="a-4F"></a>”</p>
  <p id="a4G">说此法门时，<a id="a-4H"></a>众中五千比丘得远尘离垢法眼净，<a id="a-4I"></a>一万二千菩萨得无生法忍，<a id="a-4J"></a>无量无边众生发阿耨多罗三藐三菩提心。</p>
  <p id="a4K">尔时，<a id="a-4L"></a>胜天王即从座起，<a id="a-4M"></a>偏袒右肩，<a id="a-4N"></a>右膝著地，<a id="a-4O"></a>合掌向佛，<a id="a-4P"></a>头面作礼而白佛言：<a id="a-4Q"></a>“世尊，<a id="a-4R"></a>善男子、<a id="a-4S"></a>善女人闻是般若波罗蜜，<a id="a-4T"></a>云何未发阿耨多罗三藐三菩提心者即能发心，<a id="a-4U"></a>皆悉成就得不退转，<a id="a-4V"></a>行常胜进而无堕落？<a id="a-4W"></a>”</p>
  <p id="a4X">佛告胜天王言：<a id="a-4Y"></a>“大王，<a id="a-4Z"></a>谛听！<a id="a-4a"></a>善思念之，<a id="a-4b"></a>当为王说，<a id="a-4c"></a>善男子、<a id="a-4d"></a>善女人闻般若波罗蜜，<a id="a-4e"></a>行得胜进无有退堕。<a id="a-4f"></a>”</p>
  <p id="a4g">胜天王言：<a id="a-4h"></a>“善哉！<a id="a-4i"></a>世尊，<a id="a-4j"></a>唯然愿闻。<a id="a-4k"></a>”</p>
  <p id="a4l">佛告胜天王言：<a id="a-4m"></a>“大王，<a id="a-4n"></a>若善男子、<a id="a-4o"></a>善女人闻般若波罗蜜，<a id="a-4p"></a>以清净意发阿耨多罗三藐三菩提心，<a id="a-4q"></a>具足正信，<a id="a-4r"></a>亲近贤圣乐闻正法，<a id="a-4s"></a>远离嫉妒无有悭吝，<a id="a-4t"></a>常修寂静好行布施，<a id="a-4u"></a>心无隔碍恒离秽浊，<a id="a-4v"></a>正信业果心不疑惑知黑白报，<a id="a-4w"></a>设为身命不应作者终不为之。</p>
  <p id="a4x">“大王，<a id="a-4y"></a>善男子、<a id="a-4z"></a>善女人如是行般若波罗蜜，<a id="a-50"></a>则远离杀生、<a id="a-51"></a>不与取、<a id="a-52"></a>邪淫、<a id="a-53"></a>妄语、<a id="a-54"></a>两舌、<a id="a-55"></a>恶口、<a id="a-56"></a>绮语、<a id="a-57"></a>贪、<a id="a-58"></a>瞋、<a id="a-59"></a>邪见，<a id="a-5A"></a>心常系念此十善法。</p>
  <p id="a5B">“大王，<a id="a-5C"></a>善男子、<a id="a-5D"></a>善女人行般若波罗蜜以方便力，<a id="a-5E"></a>若见沙门、<a id="a-5F"></a>婆罗门正行精进戒品清洁，<a id="a-5G"></a>多闻解义常起正念，<a id="a-5H"></a>心性调伏寂静不散，<a id="a-5I"></a>口恒爱语，<a id="a-5J"></a>远离诸恶不善之法，<a id="a-5K"></a>修习众善，<a id="a-5L"></a>不自矜高于他不下，<a id="a-5M"></a>不作恶口及无义语，<a id="a-5N"></a>不舍念处其心调直，<a id="a-5O"></a>能断有流善拔毒箭舍离重担，<a id="a-5P"></a>超出有难已度后有。</p>
  <p id="a5Q">“大王，<a id="a-5R"></a>善男子、<a id="a-5S"></a>善女人行般若波罗蜜，<a id="a-5T"></a>若见如是菩萨摩诃萨则应亲近依止，<a id="a-5U"></a>是人为善知识。<a id="a-5V"></a>菩萨摩诃萨以方便力而为说法：<a id="a-5W"></a>‘善男子，<a id="a-5X"></a>施得大富，<a id="a-5Y"></a>持戒生天，<a id="a-5Z"></a>听法大智。<a id="a-5a"></a>’又复告言：<a id="a-5b"></a>‘此是布施，<a id="a-5c"></a>是布施报。<a id="a-5d"></a>此是持戒，<a id="a-5e"></a>是持戒报。<a id="a-5f"></a>此是忍辱，<a id="a-5g"></a>是忍辱报。<a id="a-5h"></a>此是精进，<a id="a-5i"></a>是精进报。<a id="a-5j"></a>此是禅定，<a id="a-5k"></a>是禅定报。<a id="a-5l"></a>此是般若，<a id="a-5m"></a>是般若报。<a id="a-5n"></a>此是愚痴，<a id="a-5o"></a>是愚痴报。<a id="a-5p"></a>是身善业，<a id="a-5q"></a>身善业报。<a id="a-5r"></a>是身恶业，<a id="a-5s"></a>身恶业报。<a id="a-5t"></a>是口善业，<a id="a-5u"></a>口善业报。<a id="a-5v"></a>是口恶业，<a id="a-5w"></a>口恶业报。<a id="a-5x"></a>是意善业，<a id="a-5y"></a>意善业报。<a id="a-5z"></a>是意恶业，<a id="a-60"></a>意恶业报。<a id="a-61"></a>诸善男子、<a id="a-62"></a>善女人，<a id="a-63"></a>此法应作，<a id="a-64"></a>此不应作，<a id="a-65"></a>若如是修致长夜乐，<a id="a-66"></a>不如是作得长夜苦。<a id="a-67"></a>’</p>
  <p id="a68">“大王，<a id="a-69"></a>善男子、<a id="a-6A"></a>善女人以方便力亲近善知识，<a id="a-6B"></a>得闻如是次第说法。<a id="a-6C"></a>菩萨摩诃萨若知彼人是法器者，<a id="a-6D"></a>则应为说甚深般若波罗蜜，<a id="a-6E"></a>所谓空无相无愿、<a id="a-6F"></a>无作无生无灭、<a id="a-6G"></a>无我、<a id="a-6H"></a>无众生、<a id="a-6I"></a>无命、<a id="a-6J"></a>无人。<a id="a-6K"></a>而说甚深因缘法，<a id="a-6L"></a>因此法生彼法生，<a id="a-6M"></a>此法灭彼法灭，<a id="a-6N"></a>所谓无明缘行，<a id="a-6O"></a>行缘识，<a id="a-6P"></a>识缘名色，<a id="a-6Q"></a>名色缘六入，<a id="a-6R"></a>六入缘触，<a id="a-6S"></a>触缘受，<a id="a-6T"></a>受缘爱，<a id="a-6U"></a>爱缘取，<a id="a-6V"></a>取缘有，<a id="a-6W"></a>有缘生，<a id="a-6X"></a>生缘老死忧悲苦恼；<a id="a-6Y"></a>无明灭则行灭，<a id="a-6Z"></a>行灭则识灭，<a id="a-6a"></a>识灭则名色灭，<a id="a-6b"></a>名色灭则六入灭，<a id="a-6c"></a>六入灭则触灭，<a id="a-6d"></a>触灭则受灭，<a id="a-6e"></a>受灭则爱灭，<a id="a-6f"></a>爱灭则取灭，<a id="a-6g"></a>取灭则有灭，<a id="a-6h"></a>有灭则生灭，<a id="a-6i"></a>生灭则老死忧悲苦恼灭。</p>
  <p id="a6j">“大王，<a id="a-6k"></a>菩萨摩诃萨行般若波罗蜜，<a id="a-6l"></a>以方便力作如是说：<a id="a-6m"></a>‘于真实中无有一法可生可灭。<a id="a-6n"></a>’何以故？<a id="a-6o"></a>世间诸法皆因缘生，<a id="a-6p"></a>无我作者；<a id="a-6q"></a>因缘和合，<a id="a-6r"></a>无一实法受生灭者；<a id="a-6s"></a>虚妄分别，<a id="a-6t"></a>于三界中但有假名，<a id="a-6u"></a>随业烦恼而受果报。<a id="a-6v"></a>若以般若波罗蜜如实观察一切诸法，<a id="a-6w"></a>无生无灭，<a id="a-6x"></a>无作受者。<a id="a-6y"></a>若法无作，<a id="a-6z"></a>是亦无行，<a id="a-70"></a>则于诸法心无所著，<a id="a-71"></a>谓不著色、<a id="a-72"></a>受、<a id="a-73"></a>想、<a id="a-74"></a>行、<a id="a-75"></a>识，<a id="a-76"></a>不著眼色识，<a id="a-77"></a>不著意法识。</p>
  <p id="a78">“大王，<a id="a-79"></a>菩萨摩诃萨作如是说：<a id="a-7A"></a>‘一切诸法自性空离，<a id="a-7B"></a>不取不著。<a id="a-7C"></a>’善男子、<a id="a-7D"></a>善女人因如是说，<a id="a-7E"></a>则无退失。</p>
  <p id="a7F">“大王，<a id="a-7G"></a>菩萨摩诃萨行般若波罗蜜乐见诸佛，<a id="a-7H"></a>乐闻正法不堕卑贱，<a id="a-7I"></a>在所生处不离见佛，<a id="a-7J"></a>听受正法，<a id="a-7K"></a>供养众僧，<a id="a-7L"></a>面见诸佛，<a id="a-7M"></a>勇猛精进志求正法不著有为，<a id="a-7N"></a>妻子仆隶生生所资，<a id="a-7O"></a>悉不贪著不染诸欲，<a id="a-7P"></a>常依正教忆念诸佛，<a id="a-7Q"></a>离俗出家如闻修行，<a id="a-7R"></a>转为他说心无求望，<a id="a-7S"></a>见听法众常生大慈，<a id="a-7T"></a>一切众生而起大悲，<a id="a-7U"></a>多闻广学不惜身命，<a id="a-7V"></a>少欲知足常乐远离，<a id="a-7W"></a>但采义理不滞言辞，<a id="a-7X"></a>说法修行不为自身，<a id="a-7Y"></a>唯化众生得无上乐，<a id="a-7Z"></a>所谓佛智。</p>
  <p id="a7a">“大王，<a id="a-7b"></a>菩萨摩诃萨行般若波罗蜜如是修行，<a id="a-7c"></a>远离放逸摄护诸根。<a id="a-7d"></a>若眼见色不著色相，<a id="a-7e"></a>如实观察此色过患，<a id="a-7f"></a>耳、<a id="a-7g"></a>声、<a id="a-7h"></a>鼻、<a id="a-7i"></a>香、<a id="a-7j"></a>舌、<a id="a-7k"></a>味、<a id="a-7l"></a>身、<a id="a-7m"></a>触、<a id="a-7n"></a>意、<a id="a-7o"></a>法亦尔。<a id="a-7p"></a>若纵诸根，<a id="a-7q"></a>名为放逸。<a id="a-7r"></a>若能摄护，<a id="a-7s"></a>名不放逸。<a id="a-7t"></a>菩萨摩诃萨行般若波罗蜜，<a id="a-7u"></a>调伏自心将护他意，<a id="a-7v"></a>名不放逸。<a id="a-7w"></a>远离贪欲，<a id="a-7x"></a>心顺善法，<a id="a-7y"></a>觉观瞋痴不善根本，<a id="a-7z"></a>身恶、<a id="a-80"></a>口恶及以邪念，<a id="a-81"></a>一切不善皆悉远离，<a id="a-82"></a>名不放逸。<a id="a-83"></a>菩萨摩诃萨行般若波罗蜜，<a id="a-84"></a>心常正念，<a id="a-85"></a>名不放逸。</p>
  <p id="a86">“大王，<a id="a-87"></a>菩萨摩诃萨行般若波罗蜜，<a id="a-88"></a>一切诸法信为其首，<a id="a-89"></a>正信之人不生恶趣，<a id="a-8A"></a>心不行恶，<a id="a-8B"></a>圣人所赞。</p>
  <p id="a8C">“大王，<a id="a-8D"></a>菩萨摩诃萨行般若波罗蜜如法修行，<a id="a-8E"></a>在在生处常得值佛，<a id="a-8F"></a>远离二乘安住正道，<a id="a-8G"></a>得大自在成就大事如来正智。<a id="a-8H"></a>菩萨摩诃萨行般若波罗蜜，<a id="a-8I"></a>欲求安乐当勤随顺萨婆若路。</p>
  <p id="a8J">“大王，<a id="a-8K"></a>今此大众得闻深般若波罗蜜，<a id="a-8L"></a>已于过去无量百千万劫供养诸佛修习善根，<a id="a-8M"></a>是故应当勤加精进勿令退失。</p>
  <p id="a8N">“大王，<a id="a-8O"></a>若天、<a id="a-8P"></a>若人能制诸根不著五欲，<a id="a-8Q"></a>远离世间常修出世，<a id="a-8R"></a>三业清净习助道法，<a id="a-8S"></a>名不放逸。</p>
  <p id="a8T">“大王，<a id="a-8U"></a>菩萨摩诃萨行般若波罗蜜，<a id="a-8V"></a>正信具足，<a id="a-8W"></a>心不放逸，<a id="a-8X"></a>勤修精进令得胜法，<a id="a-8Y"></a>名不放逸。</p>
  <p id="a8Z">“大王，<a id="a-8a"></a>菩萨摩诃萨欲具正信，<a id="a-8b"></a>心不放逸，<a id="a-8c"></a>精进正念，<a id="a-8d"></a>当学般若波罗蜜，<a id="a-8e"></a>因是念智，<a id="a-8f"></a>能速成就阿耨多罗三藐三菩提法。</p>
  <p id="a8g">“大王，<a id="a-8h"></a>菩萨摩诃萨行般若波罗蜜，<a id="a-8i"></a>具足正信，<a id="a-8j"></a>心不放逸，<a id="a-8k"></a>勤修精进即得正念，<a id="a-8l"></a>用是念智知有知无。<a id="a-8m"></a>云何有无？<a id="a-8n"></a>若修正行得正解脱，<a id="a-8o"></a>是名为有；<a id="a-8p"></a>若修邪行得正解脱，<a id="a-8q"></a>是名为无。<a id="a-8r"></a>眼、<a id="a-8s"></a>耳、<a id="a-8t"></a>鼻、<a id="a-8u"></a>舌、<a id="a-8v"></a>身、<a id="a-8w"></a>意，<a id="a-8x"></a>世谛为有，<a id="a-8y"></a>真实中无。<a id="a-8z"></a>菩萨摩诃萨勤修精进能得菩提，<a id="a-90"></a>是名为有；<a id="a-91"></a>懒惰菩萨得菩提者，<a id="a-92"></a>是名为无。<a id="a-93"></a>若说五阴皆从虚妄颠倒而生，<a id="a-94"></a>是名为有；<a id="a-95"></a>若谓世法不从因缘自然生者，<a id="a-96"></a>是名为无。<a id="a-97"></a>色是无常苦败坏法，<a id="a-98"></a>是名为有；<a id="a-99"></a>若言常乐，<a id="a-9A"></a>非败坏法，<a id="a-9B"></a>是名为无，<a id="a-9C"></a>受、<a id="a-9D"></a>想、<a id="a-9E"></a>行、<a id="a-9F"></a>识亦复如是。<a id="a-9G"></a>无明缘行，<a id="a-9H"></a>是名为有；<a id="a-9I"></a>若离无明而行生者，<a id="a-9J"></a>是名为无，<a id="a-9K"></a>行缘识乃至生缘老死忧悲苦恼皆亦如是。<a id="a-9L"></a>施得大富，<a id="a-9M"></a>是名为有；<a id="a-9N"></a>施得贫穷，<a id="a-9O"></a>是名为无。<a id="a-9P"></a>清净持戒得生善道，<a id="a-9Q"></a>是名为有；<a id="a-9R"></a>若生恶趣，<a id="a-9S"></a>是名为无。<a id="a-9T"></a>乃至般若波罗蜜能得成圣，<a id="a-9U"></a>是名为有；<a id="a-9V"></a>修行般若波罗蜜作凡夫者，<a id="a-9W"></a>是名为无。<a id="a-9X"></a>若修多闻能得大智，<a id="a-9Y"></a>是名为有；<a id="a-9Z"></a>得愚痴者，<a id="a-9a"></a>是名为无。<a id="a-9b"></a>若修正念能得出离，<a id="a-9c"></a>是名为有，<a id="a-9d"></a>不得为无。<a id="a-9e"></a>若行邪念不得出离，<a id="a-9f"></a>是名为有，<a id="a-9g"></a>得者为无。<a id="a-9h"></a>无我、<a id="a-9i"></a>我所能得解脱，<a id="a-9j"></a>是名为有；<a id="a-9k"></a>有我、<a id="a-9l"></a>我所而得解脱，<a id="a-9m"></a>是名为无。<a id="a-9n"></a>若言虚空遍一切处，<a id="a-9o"></a>是名为有；<a id="a-9p"></a>五阴中我，<a id="a-9q"></a>是名为无。<a id="a-9r"></a>如实修智能得解脱，<a id="a-9s"></a>是名为有；<a id="a-9t"></a>若著邪智而得解脱，<a id="a-9u"></a>是名为无。<a id="a-9v"></a>若离我见、<a id="a-9w"></a>众生见、<a id="a-9x"></a>寿者见、<a id="a-9y"></a>人见能得空智，<a id="a-9z"></a>是名为有；<a id="a-A0"></a>著我、<a id="a-A1"></a>众生、<a id="a-A2"></a>寿者、<a id="a-A3"></a>人见能得空智，<a id="a-A4"></a>是名为无。</p>
  <p id="aA5">“大王，<a id="a-A6"></a>菩萨摩诃萨行般若波罗蜜如是知世有无，<a id="a-A7"></a>能修平等，<a id="a-A8"></a>了知诸法因缘而生，<a id="a-A9"></a>世谛故有，<a id="a-AA"></a>不起常见，<a id="a-AB"></a>知因缘法本性自空，<a id="a-AC"></a>不生断见，<a id="a-AD"></a>于诸佛教如实通达。</p>
  <p id="aAE">“大王，<a id="a-AF"></a>诸佛如来略为菩萨说是四法：<a id="a-AG"></a>世间沙门、<a id="a-AH"></a>婆罗门及长寿天心皆著常，<a id="a-AI"></a>为破此执说行无常；<a id="a-AJ"></a>有诸天人多贪著乐，<a id="a-AK"></a>为破此计说一切苦；<a id="a-AL"></a>外道邪见著身中我，<a id="a-AM"></a>为破此执而说无我；<a id="a-AN"></a>又复为破增上慢人，<a id="a-AO"></a>是故而说涅槃寂静。<a id="a-AP"></a>说无常者令其志求究竟之法，<a id="a-AQ"></a>为说苦者令离愿求，<a id="a-AR"></a>说无我者为显空门，<a id="a-AS"></a>说寂静者令达无相。</p>
  <p id="aAT">“大王，<a id="a-AU"></a>菩萨摩诃萨行般若波罗蜜如是修学，<a id="a-AV"></a>于诸善法终无退堕，<a id="a-AW"></a>速成阿耨多罗三藐三菩提。<a id="a-AX"></a>”</p>
  <p id="aAY">尔时，<a id="a-AZ"></a>胜天王白佛言：<a id="a-Aa"></a>“世尊，<a id="a-Ab"></a>菩萨摩诃萨行般若波罗蜜，<a id="a-Ac"></a>修何等行拥护正法？<a id="a-Ad"></a>”</p>
  <p id="aAe">佛告胜天王言：<a id="a-Af"></a>“大王，<a id="a-Ag"></a>菩萨摩诃萨行般若波罗蜜，<a id="a-Ah"></a>行不违言，<a id="a-Ai"></a>敬重尊长随顺正法，<a id="a-Aj"></a>心行调直诸根寂静，<a id="a-Ak"></a>远离众恶不善之法，<a id="a-Al"></a>修习善根，<a id="a-Am"></a>名护正法。</p>
  <p id="aAn">“大王，<a id="a-Ao"></a>菩萨摩诃萨行般若波罗蜜，<a id="a-Ap"></a>修身业慈悲、<a id="a-Aq"></a>口业慈悲、<a id="a-Ar"></a>意业慈悲，<a id="a-As"></a>不求名利，<a id="a-At"></a>持戒清白，<a id="a-Au"></a>远离诸见，<a id="a-Av"></a>名护正法。</p>
  <p id="aAw">“大王，<a id="a-Ax"></a>菩萨摩诃萨行般若波罗蜜，<a id="a-Ay"></a>不随爱行，<a id="a-Az"></a>不随瞋行，<a id="a-B0"></a>不随痴行，<a id="a-B1"></a>不随畏行，<a id="a-B2"></a>名护正法。</p>
  <p id="aB3">“大王，<a id="a-B4"></a>菩萨摩诃萨行般若波罗蜜，<a id="a-B5"></a>修习惭愧，<a id="a-B6"></a>名护正法。</p>
  <p id="aB7">“大王，<a id="a-B8"></a>菩萨摩诃萨行般若波罗蜜，<a id="a-B9"></a>说法修行悉如所闻，<a id="a-BA"></a>名护正法。</p>
  <p id="aBB">“大王，<a id="a-BC"></a>三世诸佛为护正法，<a id="a-BD"></a>是故拥护天王、<a id="a-BE"></a>人王令法久住，<a id="a-BF"></a>说是陀罗尼：</p>
  <p id="aBG">“多侄他　阿吼罗　吼罗婆　底　厚罗拏莎臼荼　柘柘柘柘柘祢　富拏簉多叉多叉延多　叉也莎摩　奢摩祢柯罗瓯楼　瓯楼婆底杞罗婆底金 　阿毗　奢底　祢莎罗祢　社阇社社摩底　阿婆柂祢　婆柂跋多　跋多羺莎　履裒多羺悉蜜履底　提婆多　羺悉蜜履底</p>
  <p id="aBH">“若龙、<a id="a-BI"></a>夜叉、<a id="a-BJ"></a>乾闼婆、<a id="a-BK"></a>阿修罗、<a id="a-BL"></a>迦楼罗、<a id="a-BM"></a>紧那罗、<a id="a-BN"></a>摩睺罗伽，<a id="a-BO"></a>一切众生皆得安隐。</p>
  <p id="aBP">“大王，<a id="a-BQ"></a>此大神咒，<a id="a-BR"></a>三世诸佛为护正法拥护天王、<a id="a-BS"></a>人王，<a id="a-BT"></a>宜应诵持，<a id="a-BU"></a>怨贼、<a id="a-BV"></a>恶难、<a id="a-BW"></a>魔障正法皆悉消灭，<a id="a-BX"></a>诸佛如来为令正法久住世故，<a id="a-BY"></a>护天人王使其护法。<a id="a-BZ"></a>”</p>
  <p id="aBa">说是般若波罗蜜神咒法门时，<a id="a-Bb"></a>一切天宫、<a id="a-Bc"></a>大地、<a id="a-Bd"></a>诸山、<a id="a-Be"></a>大海皆悉震动，<a id="a-Bf"></a>众中八万众生发阿耨多罗三藐三菩提心。</p>
  <p id="aBg">尔时，<a id="a-Bh"></a>胜天王以七宝网弥覆佛上，<a id="a-Bi"></a>而白佛言：<a id="a-Bj"></a>“世尊，<a id="a-Bk"></a>菩萨摩诃萨行般若波罗蜜，<a id="a-Bl"></a>修何等法于阿耨多罗三藐三菩提心不移动？<a id="a-Bm"></a>”</p>
  <p id="aBn">佛告胜天王言：<a id="a-Bo"></a>“大王，<a id="a-Bp"></a>菩萨摩诃萨行般若波罗蜜，<a id="a-Bq"></a>修无碍大慈、<a id="a-Br"></a>无厌大悲成办大事，<a id="a-Bs"></a>勤加精进学空三昧，<a id="a-Bt"></a>修平等智以方便力则能通达清净大智，<a id="a-Bu"></a>明了如实三世平等无有障碍，<a id="a-Bv"></a>履三世佛所行之道。<a id="a-Bw"></a>大王，<a id="a-Bx"></a>菩萨摩诃萨行般若波罗蜜，<a id="a-By"></a>修如是法于阿耨多罗三藐三菩提心不移动。<a id="a-Bz"></a>”</p>
  <p id="aC0">胜天王白佛言：<a id="a-C1"></a>“世尊，<a id="a-C2"></a>菩萨摩诃萨云何行般若波罗蜜，<a id="a-C3"></a>闻佛不思议事，<a id="a-C4"></a>不怖不畏，<a id="a-C5"></a>不惊不悔？<a id="a-C6"></a>”</p>
  <p id="aC7">佛告胜天王言：<a id="a-C8"></a>“大王，<a id="a-C9"></a>菩萨宜应具足般若，<a id="a-CA"></a>具足阇那，<a id="a-CB"></a>近善知识乐闻深法，<a id="a-CC"></a>了知诸法皆悉如幻，<a id="a-CD"></a>悟世无常，<a id="a-CE"></a>心不住著犹如虚空，<a id="a-CF"></a>知一切法生必有灭。<a id="a-CG"></a>大王，<a id="a-CH"></a>菩萨摩诃萨行般若波罗蜜，<a id="a-CI"></a>修如是法闻佛不思议事，<a id="a-CJ"></a>不怖不畏，<a id="a-CK"></a>不惊不悔。<a id="a-CL"></a>”</p>
  <p id="aCM">胜天王白佛言：<a id="a-CN"></a>“世尊，<a id="a-CO"></a>云何菩萨摩诃萨行般若波罗蜜，<a id="a-CP"></a>于一切处而得自在？<a id="a-CQ"></a>”</p>
  <p id="aCR">佛告胜天王言：<a id="a-CS"></a>“大王，<a id="a-CT"></a>菩萨摩诃萨行般若波罗蜜，<a id="a-CU"></a>修五神通，<a id="a-CV"></a>具足无碍诸解脱门、<a id="a-CW"></a>四禅、<a id="a-CX"></a>四无量心、<a id="a-CY"></a>方便般若波罗蜜，<a id="a-CZ"></a>于一切处而得自在。<a id="a-Ca"></a>”</p>
  <p id="aCb">胜天王白佛言：<a id="a-Cc"></a>“世尊，<a id="a-Cd"></a>菩萨摩诃萨行般若波罗蜜得何等门？<a id="a-Ce"></a>”</p>
  <p id="aCf">佛告胜天王言：<a id="a-Cg"></a>“大王，<a id="a-Ch"></a>菩萨摩诃萨行般若波罗蜜，<a id="a-Ci"></a>得阇那门能入众生诸根利钝，<a id="a-Cj"></a>得般若门分别句义，<a id="a-Ck"></a>得陀罗尼门总知一切语言音声，<a id="a-Cl"></a>得无碍门说法不尽。<a id="a-Cm"></a>大王，<a id="a-Cn"></a>是名菩萨摩诃萨行般若波罗蜜得是诸门。<a id="a-Co"></a>”</p>
  <p id="aCp">胜天王白佛言：<a id="a-Cq"></a>“世尊，<a id="a-Cr"></a>菩萨摩诃萨行般若波罗蜜得何等力？<a id="a-Cs"></a>”</p>
  <p id="aCt">佛告胜天王言：<a id="a-Cu"></a>“大王，<a id="a-Cv"></a>得寂静力，<a id="a-Cw"></a>成就大悲故；<a id="a-Cx"></a>得精进力，<a id="a-Cy"></a>成就阿鞞跋致故；<a id="a-Cz"></a>得多闻力，<a id="a-D0"></a>成就大智故；<a id="a-D1"></a>得信乐力，<a id="a-D2"></a>成就解脱故；<a id="a-D3"></a>得修行力，<a id="a-D4"></a>成就出离故；<a id="a-D5"></a>得忍辱力，<a id="a-D6"></a>爱护众生故；<a id="a-D7"></a>得菩提心力，<a id="a-D8"></a>断除我见故；<a id="a-D9"></a>得大悲力，<a id="a-DA"></a>教化众生故；<a id="a-DB"></a>得无生忍力，<a id="a-DC"></a>成就十力故。<a id="a-DD"></a>大王，<a id="a-DE"></a>菩萨摩诃萨行般若波罗蜜，<a id="a-DF"></a>成就如是等力。<a id="a-DG"></a>”</p>
  <p id="aDH">说是法门时，<a id="a-DI"></a>众中五百菩萨得无生法忍，<a id="a-DJ"></a>八千天子得阿鞞跋致，<a id="a-DK"></a>一万二千天子得远尘离垢法眼净，<a id="a-DL"></a>四万人天发阿耨多罗三藐三菩提心。</p>
  <p data-pb></p>
  <h2 id="aDM">证劝品第九</h2>
  <p id="aDN">尔时，<a id="a-DO"></a>佛告胜天王言：<a id="a-DP"></a>“过去之世阿僧祇阿僧祇劫，<a id="a-DQ"></a>不可数不可思量，<a id="a-DR"></a>此时有佛，<a id="a-DS"></a>名功德宝王如来、<a id="a-DT"></a>应供、<a id="a-DU"></a>正遍知、<a id="a-DV"></a>明行足、<a id="a-DW"></a>善逝、<a id="a-DX"></a>世间解、<a id="a-DY"></a>无上士、<a id="a-DZ"></a>调御丈夫、<a id="a-Da"></a>天人师、<a id="a-Db"></a>佛、<a id="a-Dc"></a>世尊，<a id="a-Dd"></a>国名宝庄严，<a id="a-De"></a>劫名善观。<a id="a-Df"></a>时世丰乐无诸疾恼，<a id="a-Dg"></a>人天往来不相隔碍，<a id="a-Dh"></a>地平如掌无有山陵、<a id="a-Di"></a>堆阜、<a id="a-Dj"></a>荆蕀，<a id="a-Dk"></a>生诸细草柔软青绀，<a id="a-Dl"></a>如孔雀毛长可四寸，<a id="a-Dm"></a>下足则靡举步随升，<a id="a-Dn"></a>种种名华须摩那华、<a id="a-Do"></a>薝卜伽华及余软草皆悉周遍，<a id="a-Dp"></a>不寒不热四时调和，<a id="a-Dq"></a>纯青琉璃以成其地，<a id="a-Dr"></a>世界众生心性柔善，<a id="a-Ds"></a>制伏三毒不随之行。<a id="a-Dt"></a>时功德宝王佛，<a id="a-Du"></a>有声闻众一万二千那由他人，<a id="a-Dv"></a>菩萨摩诃萨众六十二亿人。<a id="a-Dw"></a>时人寿命三十六亿那由他岁，<a id="a-Dx"></a>或复中夭。</p>
  <p id="aDy">“有一国土，<a id="a-Dz"></a>名无垢庄严，<a id="a-E0"></a>其城南北广一百二十八由旬，<a id="a-E1"></a>东西八十由旬，<a id="a-E2"></a>十千园苑以为严饰，<a id="a-E3"></a>十千小国周遍围绕。<a id="a-E4"></a>转轮圣王名曰治世，<a id="a-E5"></a>七宝具足，<a id="a-E6"></a>王四天下，<a id="a-E7"></a>已曾供养无量诸佛深种善根，<a id="a-E8"></a>不退阿耨多罗三藐三菩提心。<a id="a-E9"></a>有四园苑，<a id="a-EA"></a>妙华庄严功德悦意，<a id="a-EB"></a>孔雀游戏四时适乐，<a id="a-EC"></a>城壁厚十六由旬，<a id="a-ED"></a>门堞楼观悉用七宝。<a id="a-EE"></a>有四大池皆广半由旬，<a id="a-EF"></a>七宝为岸，<a id="a-EG"></a>阎浮檀金以成阶道，<a id="a-EH"></a>底布金沙，<a id="a-EI"></a>池中之水具八功德，<a id="a-EJ"></a>生宝莲华，<a id="a-EK"></a>凫、<a id="a-EL"></a>雁、<a id="a-EM"></a>鹅、<a id="a-EN"></a>鹄、<a id="a-EO"></a>鸳鸯、<a id="a-EP"></a>猩猩游戏其中，<a id="a-EQ"></a>岸列诸树白檀、<a id="a-ER"></a>赤檀、<a id="a-ES"></a>尸梨沙等，<a id="a-ET"></a>上有鹦鹉、<a id="a-EU"></a>舍利迦鸟翔集游戏。<a id="a-EV"></a>王之内宫，<a id="a-EW"></a>七十千人相貌端正承事宝女，<a id="a-EX"></a>咸悉发心向阿耨多罗三藐三菩提。<a id="a-EY"></a>王有千子，<a id="a-EZ"></a>大力勇健能摧怨敌，<a id="a-Ea"></a>具二十八大丈夫相庄严其身，<a id="a-Eb"></a>悉已发心向阿耨多罗三藐三菩提。</p>
  <p id="aEc">“尔时，<a id="a-Ed"></a>功德宝王如来，<a id="a-Ee"></a>与无量天、<a id="a-Ef"></a>龙、<a id="a-Eg"></a>夜叉、<a id="a-Eh"></a>乾闼婆、<a id="a-Ei"></a>阿修罗、<a id="a-Ej"></a>迦楼罗、<a id="a-Ek"></a>紧那罗、<a id="a-El"></a>摩睺罗伽、<a id="a-Em"></a>人非人等，<a id="a-En"></a>前后围绕入无垢庄严大城。<a id="a-Eo"></a>治世圣王即与七宝、<a id="a-Ep"></a>千子、<a id="a-Eq"></a>宫人奉迎世尊，<a id="a-Er"></a>施设种种微妙供养。<a id="a-Es"></a>尔时，<a id="a-Et"></a>世尊及诸大众受供养已，<a id="a-Eu"></a>还归本处。<a id="a-Ev"></a>王与七宝、<a id="a-Ew"></a>千子、<a id="a-Ex"></a>内人出城奉送，<a id="a-Ey"></a>亦即还宫。</p>
  <p id="aEz">“时，<a id="a-F0"></a>治世王忽自叹曰：<a id="a-F1"></a>‘人身无常，<a id="a-F2"></a>富贵如梦，<a id="a-F3"></a>诸根不缺正信甚难，<a id="a-F4"></a>值佛闻法如优昙华！<a id="a-F5"></a>’</p>
  <p id="aF6">“时，<a id="a-F7"></a>彼千子知其父王恋仰世尊乐闻正法，<a id="a-F8"></a>即为营造牛头栴檀七宝庄严妙台，<a id="a-F9"></a>其香一两值阎浮提，<a id="a-FA"></a>此台东西广十由旬，<a id="a-FB"></a>南北十三由旬，<a id="a-FC"></a>四角大柱众宝庄严，<a id="a-FD"></a>十千宝轮，<a id="a-FE"></a>诸子将送奉献圣王。</p>
  <p id="aFF">“时，<a id="a-FG"></a>王受已而赞叹曰：<a id="a-FH"></a>‘善哉诸子！<a id="a-FI"></a>我欲诣佛听受正法。<a id="a-FJ"></a>’</p>
  <p id="aFK">“尔时，<a id="a-FL"></a>千子于此台中造狮子座，<a id="a-FM"></a>安处圣王及诸宫人，<a id="a-FN"></a>其台四边悬缯幡盖，<a id="a-FO"></a>覆七宝网，<a id="a-FP"></a>角垂金铃，<a id="a-FQ"></a>种种诸华薝卜伽华、<a id="a-FR"></a>须摩那华、<a id="a-FS"></a>优钵罗华、<a id="a-FT"></a>拘勿头华、<a id="a-FU"></a>分陀利华、<a id="a-FV"></a>迦摩罗华而散台上，<a id="a-FW"></a>烧无价香，<a id="a-FX"></a>泥香涂之，<a id="a-FY"></a>末香以散。</p>
  <p id="aFZ">“尔时，<a id="a-Fa"></a>千子共捧此台，<a id="a-Fb"></a>人各一轮，<a id="a-Fc"></a>飞腾虚空犹如鹅王，<a id="a-Fd"></a>往诣佛所安详不摇，<a id="a-Fe"></a>至地徐下，<a id="a-Ff"></a>即到佛前头顶礼足，<a id="a-Fg"></a>右绕世尊及诸大众凡七匝已，<a id="a-Fh"></a>退立一面。</p>
  <p id="aFi">“尔时，<a id="a-Fj"></a>圣王及诸宫人从宝台下，<a id="a-Fk"></a>王脱宝冠，<a id="a-Fl"></a>各脱革屣，<a id="a-Fm"></a>至世尊前顶礼佛足，<a id="a-Fn"></a>右绕世尊及诸大众凡七匝已，<a id="a-Fo"></a>退坐一面。</p>
  <p id="aFp">“尔时，<a id="a-Fq"></a>宝庄严王佛即告之言：<a id="a-Fr"></a>‘圣王，<a id="a-Fs"></a>今来听正法乎？<a id="a-Ft"></a>’</p>
  <p id="aFu">“尔时，<a id="a-Fv"></a>治世圣王即从座起，<a id="a-Fw"></a>齐整衣服，<a id="a-Fx"></a>头顶礼足而白佛言：<a id="a-Fy"></a>‘世尊，<a id="a-Fz"></a>所说正法，<a id="a-G0"></a>何者是乎？<a id="a-G1"></a>’</p>
  <p id="aG2">“尔时，<a id="a-G3"></a>世尊赞治世王言：<a id="a-G4"></a>‘善哉！<a id="a-G5"></a>善哉！<a id="a-G6"></a>能为利益无量天人作是深问，<a id="a-G7"></a>如来、<a id="a-G8"></a>应供、<a id="a-G9"></a>正遍知当为大王分别解说。<a id="a-GA"></a>’</p>
  <p id="aGB">“治世圣王即白佛言：<a id="a-GC"></a>‘世尊，<a id="a-GD"></a>唯然愿闻。<a id="a-GE"></a>’</p>
  <p id="aGF">“尔时，<a id="a-GG"></a>佛告治世圣王言：<a id="a-GH"></a>‘大王，<a id="a-GI"></a>菩萨摩诃萨行般若波罗蜜，<a id="a-GJ"></a>通达一切法名为正法，<a id="a-GK"></a>所谓四念处、<a id="a-GL"></a>四正勤、<a id="a-GM"></a>四如意足、<a id="a-GN"></a>五根、<a id="a-GO"></a>五力、<a id="a-GP"></a>七觉分、<a id="a-GQ"></a>八圣道分、<a id="a-GR"></a>空、<a id="a-GS"></a>无相、<a id="a-GT"></a>无愿，<a id="a-GU"></a>通达平等名为正法。<a id="a-GV"></a>’</p>
  <p id="aGW">“治世圣王白佛言：<a id="a-GX"></a>‘世尊，<a id="a-GY"></a>菩萨摩诃萨云何行般若波罗蜜于大乘中恒得胜进而不退堕？<a id="a-GZ"></a>’</p>
  <p id="aGa">“佛告治世圣王言：<a id="a-Gb"></a>‘大王，<a id="a-Gc"></a>菩萨摩诃萨行般若波罗蜜，<a id="a-Gd"></a>因正信故而得胜进。<a id="a-Ge"></a>何者正信？<a id="a-Gf"></a>知一切法不生不灭自性寂静，<a id="a-Gg"></a>常能亲近正行之人，<a id="a-Gh"></a>不应作法终不造作，<a id="a-Gi"></a>心离散乱听受正法，<a id="a-Gj"></a>不见说者，<a id="a-Gk"></a>不见我听，<a id="a-Gl"></a>勤修精进令得神通，<a id="a-Gm"></a>身心轻举教化众生，<a id="a-Gn"></a>不见我有神通、<a id="a-Go"></a>能化、<a id="a-Gp"></a>众生受化。<a id="a-Gq"></a>何以故？<a id="a-Gr"></a>大王，<a id="a-Gs"></a>菩萨摩诃萨行般若波罗蜜，<a id="a-Gt"></a>不见我，<a id="a-Gu"></a>不见众生，<a id="a-Gv"></a>二处平等，<a id="a-Gw"></a>则得胜进而不退堕。<a id="a-Gx"></a>大王，<a id="a-Gy"></a>菩萨摩诃萨行般若波罗蜜，<a id="a-Gz"></a>摄护诸根不令取著，<a id="a-H0"></a>一切资生起无常想，<a id="a-H1"></a>知法寂静命如假借。<a id="a-H2"></a>大王，<a id="a-H3"></a>菩萨摩诃萨如是行般若波罗蜜，<a id="a-H4"></a>于大乘中心不放逸。<a id="a-H5"></a>大王，<a id="a-H6"></a>菩萨摩诃萨行般若波罗蜜，<a id="a-H7"></a>于其梦中尚不忘失菩提之心，<a id="a-H8"></a>教化众生令修佛道，<a id="a-H9"></a>一切善根回向阿耨多罗三藐三菩提，<a id="a-HA"></a>见佛神力欢喜赞叹。<a id="a-HB"></a>大王，<a id="a-HC"></a>菩萨摩诃萨如是行般若波罗蜜，<a id="a-HD"></a>则能速成阿耨多罗三藐三菩提。<a id="a-HE"></a>是故，<a id="a-HF"></a>大王，<a id="a-HG"></a>当勤精进莫生放逸，<a id="a-HH"></a>菩萨摩诃萨欲求法者勿著五欲。<a id="a-HI"></a>大王，<a id="a-HJ"></a>一切凡夫于欲无厌，<a id="a-HK"></a>得圣智者则能舍弃。<a id="a-HL"></a>人身无常寿命短促，<a id="a-HM"></a>是故，<a id="a-HN"></a>大王，<a id="a-HO"></a>应离世间求出世道。<a id="a-HP"></a>大王，<a id="a-HQ"></a>今者供养如来所得善根，<a id="a-HR"></a>应作如是四种回向，<a id="a-HS"></a>自在无尽、<a id="a-HT"></a>法无尽、<a id="a-HU"></a>智无尽、<a id="a-HV"></a>辩才无尽，<a id="a-HW"></a>此四回向与般若波罗蜜相应，<a id="a-HX"></a>皆悉无尽。<a id="a-HY"></a>大王，<a id="a-HZ"></a>菩萨摩诃萨行般若波罗蜜，<a id="a-Ha"></a>应净身口意戒。<a id="a-Hb"></a>何以故？<a id="a-Hc"></a>为得闻思修故，<a id="a-Hd"></a>以方便力教化众生，<a id="a-He"></a>以般若力降伏诸魔，<a id="a-Hf"></a>愿力成就行不违言。<a id="a-Hg"></a>’</p>
  <p id="aHh">“尔时，<a id="a-Hi"></a>治世转轮圣王闻佛所说甚深般若波罗蜜，<a id="a-Hj"></a>心生欢喜得未曾有，<a id="a-Hk"></a>即取宝冠自解璎珞供养如来，<a id="a-Hl"></a>舍四天下皆以奉佛作如是愿：<a id="a-Hm"></a>‘常修梵行，<a id="a-Hn"></a>学此甚深般若波罗蜜，<a id="a-Ho"></a>以决定心趣向阿耨多罗三藐三菩提。<a id="a-Hp"></a>’</p>
  <p id="aHq">“王宫女人闻佛说法，<a id="a-Hr"></a>皆生欢喜发菩提心，<a id="a-Hs"></a>脱上分衣及宝缨络供养如来，<a id="a-Ht"></a>治世圣王即舍宝台以奉上佛而求出家。</p>
  <p id="aHu">“尔时，<a id="a-Hv"></a>功德庄严王佛赞治世转轮圣王言：<a id="a-Hw"></a>‘善哉！<a id="a-Hx"></a>善哉！<a id="a-Hy"></a>大王，<a id="a-Hz"></a>今日所行不违昔愿。<a id="a-I0"></a>大王，<a id="a-I1"></a>善修布施、<a id="a-I2"></a>持戒、<a id="a-I3"></a>忍辱、<a id="a-I4"></a>精进、<a id="a-I5"></a>禅定、<a id="a-I6"></a>智慧，<a id="a-I7"></a>过去诸佛已修此法得成佛道，<a id="a-I8"></a>未来诸佛亦修此法当得成佛。<a id="a-I9"></a>’</p>
  <p id="aIA">“尔时，<a id="a-IB"></a>治世圣王白佛言：<a id="a-IC"></a>‘世尊，<a id="a-ID"></a>菩萨摩诃萨修行布施，<a id="a-IE"></a>为与般若波罗蜜异不？<a id="a-IF"></a>’</p>
  <p id="aIG">“佛告治世圣王言：<a id="a-IH"></a>‘大王，<a id="a-II"></a>夫布施者，<a id="a-IJ"></a>若无般若波罗蜜，<a id="a-IK"></a>但名为檀，<a id="a-IL"></a>非波罗蜜，<a id="a-IM"></a>以般若波罗蜜故，<a id="a-IN"></a>乃得名为檀波罗蜜，<a id="a-IO"></a>持戒、<a id="a-IP"></a>忍辱、<a id="a-IQ"></a>精进、<a id="a-IR"></a>禅定、<a id="a-IS"></a>智慧亦复如是。<a id="a-IT"></a>何以故？<a id="a-IU"></a>般若波罗蜜性平等故，<a id="a-IV"></a>功德庄严故。<a id="a-IW"></a>’佛说是法时，<a id="a-IX"></a>治世圣王得无生法忍。<a id="a-IY"></a>”</p>
  <p id="aIZ">佛告胜天王言：<a id="a-Ia"></a>“菩萨摩诃萨行般若波罗蜜应如彼王。<a id="a-Ib"></a>尔时，<a id="a-Ic"></a>治世转轮圣王即燃灯佛是，<a id="a-Id"></a>其王千子贤劫千佛是。<a id="a-Ie"></a>”</p>
  <p id="aIf">尔时，<a id="a-Ig"></a>胜天王白佛言：<a id="a-Ih"></a>“世尊，<a id="a-Ii"></a>云何菩萨摩诃萨行般若波罗蜜，<a id="a-Ij"></a>修学速成阿耨多罗三藐三菩提道？<a id="a-Ik"></a>”</p>
  <p id="aIl">佛告胜天王言：<a id="a-Im"></a>“大王，<a id="a-In"></a>菩萨摩诃萨行般若波罗蜜修习大慈，<a id="a-Io"></a>于诸众生不起恼心，<a id="a-Ip"></a>具足勤行诸波罗蜜，<a id="a-Iq"></a>及以四摄、<a id="a-Ir"></a>四无量心助菩提法，<a id="a-Is"></a>修学神通了达优波憍舍罗，<a id="a-It"></a>一切善法无不修满，<a id="a-Iu"></a>如是行者则能速成阿耨多罗三藐三菩提。</p>
  <p id="aIv">“大王，<a id="a-Iw"></a>菩提道者，<a id="a-Ix"></a>所谓信心、<a id="a-Iy"></a>清净心、<a id="a-Iz"></a>离谄曲心、<a id="a-J0"></a>行平等心、<a id="a-J1"></a>施无畏心，<a id="a-J2"></a>令诸众生咸悉亲附，<a id="a-J3"></a>勤行布施果报不尽，<a id="a-J4"></a>坚持净戒而无障碍，<a id="a-J5"></a>修行忍辱离诸瞋恼，<a id="a-J6"></a>勤加精进修行则易，<a id="a-J7"></a>以有禅定不起散乱，<a id="a-J8"></a>具足般若能善通达，<a id="a-J9"></a>有大悲故终无退转，<a id="a-JA"></a>有大喜故能悦彼心，<a id="a-JB"></a>修行大舍不起分别，<a id="a-JC"></a>无三毒故离诸棘刺，<a id="a-JD"></a>不著色、<a id="a-JE"></a>声、<a id="a-JF"></a>香、<a id="a-JG"></a>味、<a id="a-JH"></a>触故灭诸戏论，<a id="a-JI"></a>无烦恼故远离怨敌，<a id="a-JJ"></a>舍二乘念其心广大，<a id="a-JK"></a>具一切智能出众宝。</p>
  <p id="aJL">“大王，<a id="a-JM"></a>菩萨摩诃萨行般若波罗蜜，<a id="a-JN"></a>如是学者速成阿耨多罗三藐三菩提。<a id="a-JO"></a>”</p>
  <p id="aJP">尔时，<a id="a-JQ"></a>胜天王白佛言：<a id="a-JR"></a>“世尊，<a id="a-JS"></a>菩萨摩诃萨行般若波罗蜜，<a id="a-JT"></a>现何色貌教化众生？<a id="a-JU"></a>”</p>
  <p id="aJV">佛告胜天王言：<a id="a-JW"></a>“菩萨摩诃萨行般若波罗蜜，<a id="a-JX"></a>示现色形无有定相。<a id="a-JY"></a>何以故？<a id="a-JZ"></a>随诸众生心之所乐，<a id="a-Ja"></a>即见菩萨色貌，<a id="a-Jb"></a>如是或现金色，<a id="a-Jc"></a>或现银色，<a id="a-Jd"></a>或玻瓈色，<a id="a-Je"></a>或琉璃色，<a id="a-Jf"></a>或玛瑙色，<a id="a-Jg"></a>或砗磲色，<a id="a-Jh"></a>或真珠色、<a id="a-Ji"></a>青色、<a id="a-Jj"></a>黄色、<a id="a-Jk"></a>赤色、<a id="a-Jl"></a>白色，<a id="a-Jm"></a>或日月色、<a id="a-Jn"></a>火色、<a id="a-Jo"></a>焰色、<a id="a-Jp"></a>帝释色、<a id="a-Jq"></a>梵王色、<a id="a-Jr"></a>霜色、<a id="a-Js"></a>雌黄色、<a id="a-Jt"></a>朱色、<a id="a-Ju"></a>薝卜伽色、<a id="a-Jv"></a>须摩那色、<a id="a-Jw"></a>婆利师迦色、<a id="a-Jx"></a>波头摩色、<a id="a-Jy"></a>拘勿头色、<a id="a-Jz"></a>分陀利色、<a id="a-K0"></a>功德天色、<a id="a-K1"></a>鹅色、<a id="a-K2"></a>孔雀色、<a id="a-K3"></a>珊瑚色、<a id="a-K4"></a>如意珠色、<a id="a-K5"></a>虚空色，<a id="a-K6"></a>天见是天，<a id="a-K7"></a>人见是人。</p>
  <p id="aK8">“大王，<a id="a-K9"></a>十方恒河沙世界中，<a id="a-KA"></a>一切众生色形相貌，<a id="a-KB"></a>菩萨摩诃萨悉现如是。<a id="a-KC"></a>何以故？<a id="a-KD"></a>菩萨摩诃萨行般若波罗蜜，<a id="a-KE"></a>不舍一切众生故遍能摄取。<a id="a-KF"></a>何以故？<a id="a-KG"></a>一切众生心各不同，<a id="a-KH"></a>是故菩萨种种示现。<a id="a-KI"></a>何以故？<a id="a-KJ"></a>菩萨摩诃萨过去世中有大愿力，<a id="a-KK"></a>随诸众生心所乐见而受化者，<a id="a-KL"></a>即为示现所欲见身。<a id="a-KM"></a>大王，<a id="a-KN"></a>如净明镜本无影像，<a id="a-KO"></a>随诸外色若好、<a id="a-KP"></a>若丑种种悉现，<a id="a-KQ"></a>亦不分别我体明净能现众色；<a id="a-KR"></a>菩萨摩诃萨行般若波罗蜜亦复如是，<a id="a-KS"></a>无功用心随众生乐，<a id="a-KT"></a>种种示现悉令悦彼，<a id="a-KU"></a>而不分别我能现身。</p>
  <p id="aKV">“大王，<a id="a-KW"></a>菩萨摩诃萨行般若波罗蜜，<a id="a-KX"></a>于一座中随诸听众，<a id="a-KY"></a>或见菩萨说法，<a id="a-KZ"></a>或见佛说法，<a id="a-Ka"></a>或见辟支佛说法，<a id="a-Kb"></a>或见声闻说法，<a id="a-Kc"></a>或见帝释，<a id="a-Kd"></a>或见梵王，<a id="a-Ke"></a>或见摩醯首罗，<a id="a-Kf"></a>或见围纽天，<a id="a-Kg"></a>或见四天王，<a id="a-Kh"></a>或见转轮圣王，<a id="a-Ki"></a>或见沙门，<a id="a-Kj"></a>或见婆罗门，<a id="a-Kk"></a>或见刹利，<a id="a-Kl"></a>或见毗舍、<a id="a-Km"></a>首陀，<a id="a-Kn"></a>或见居士，<a id="a-Ko"></a>或见长者，<a id="a-Kp"></a>或见坐宝台中，<a id="a-Kq"></a>或见坐莲华上，<a id="a-Kr"></a>或见行在地上，<a id="a-Ks"></a>或见飞腾虚空，<a id="a-Kt"></a>或见说法，<a id="a-Ku"></a>或入三昧。<a id="a-Kv"></a>大王，<a id="a-Kw"></a>菩萨摩诃萨行般若波罗蜜为度众生，<a id="a-Kx"></a>无一形相及一威仪不示现者。</p>
  <p id="aKy">“大王，<a id="a-Kz"></a>般若波罗蜜无形无相，<a id="a-L0"></a>犹如虚空遍一切处。<a id="a-L1"></a>譬如虚空无诸戏论，<a id="a-L2"></a>般若波罗蜜亦复如是过诸语言。<a id="a-L3"></a>又如虚空世所受用，<a id="a-L4"></a>般若波罗蜜亦复如是，<a id="a-L5"></a>一切凡圣之所受用。<a id="a-L6"></a>又如虚空无有分别，<a id="a-L7"></a>般若波罗蜜亦复如是无分别心。<a id="a-L8"></a>譬如虚空容受众色，<a id="a-L9"></a>般若波罗蜜亦能容受一切佛法。<a id="a-LA"></a>譬如虚空能现众色，<a id="a-LB"></a>般若波罗蜜亦复能现一切佛法。<a id="a-LC"></a>譬如空中，<a id="a-LD"></a>一切草木、<a id="a-LE"></a>众药、<a id="a-LF"></a>华果依之增长；<a id="a-LG"></a>般若波罗蜜亦复如是，<a id="a-LH"></a>一切善根依之增长。<a id="a-LI"></a>譬如虚空非常无常，<a id="a-LJ"></a>非语言法；<a id="a-LK"></a>般若波罗蜜亦复如是，<a id="a-LL"></a>非常无常，<a id="a-LM"></a>悉离言语。<a id="a-LN"></a>大王，<a id="a-LO"></a>世间沙门、<a id="a-LP"></a>婆罗门、<a id="a-LQ"></a>若释、<a id="a-LR"></a>若梵，<a id="a-LS"></a>无能思量般若波罗蜜者。</p>
  <p id="aLT">“大王，<a id="a-LU"></a>般若波罗蜜无有一法可为譬喻。<a id="a-LV"></a>若善男子、<a id="a-LW"></a>善女人信受般若波罗蜜者，<a id="a-LX"></a>所获功德不可思量，<a id="a-LY"></a>若此功德有色形者，<a id="a-LZ"></a>空界不容。<a id="a-La"></a>何以故？<a id="a-Lb"></a>般若波罗蜜出生世间及出世间一切善法，<a id="a-Lc"></a>若人、<a id="a-Ld"></a>若天、<a id="a-Le"></a>若天人王、<a id="a-Lf"></a>若须陀洹向须陀洹果、<a id="a-Lg"></a>乃至阿罗汉向阿罗汉果、<a id="a-Lh"></a>辟支佛道、<a id="a-Li"></a>菩萨十地、<a id="a-Lj"></a>十波罗蜜、<a id="a-Lk"></a>诸佛阿耨多罗三藐三菩提、<a id="a-Ll"></a>一切种智、<a id="a-Lm"></a>十力、<a id="a-Ln"></a>四无畏、<a id="a-Lo"></a>十八不共法，<a id="a-Lp"></a>皆从般若波罗蜜生。<a id="a-Lq"></a>”</p>
  <p id="aLr">说是法门时，<a id="a-Ls"></a>众中五万菩萨摩诃萨得不退转，<a id="a-Lt"></a>一万五千天子得无生法忍，<a id="a-Lu"></a>一万二千天人远尘离垢得法眼净，<a id="a-Lv"></a>恒河沙数众生发阿耨多罗三藐三菩提心，<a id="a-Lw"></a>诸天空中作众伎乐不鼓自鸣，<a id="a-Lx"></a>散众天华供养如来般若波罗蜜。<a id="a-Ly"></a>天、<a id="a-Lz"></a>龙、<a id="a-M0"></a>夜叉、<a id="a-M1"></a>乾闼婆、<a id="a-M2"></a>阿修罗、<a id="a-M3"></a>迦楼罗、<a id="a-M4"></a>紧那罗、<a id="a-M5"></a>摩睺罗伽、<a id="a-M6"></a>人非人等，<a id="a-M7"></a>散种种华及诸宝物，<a id="a-M8"></a>供养世尊般若波罗蜜，<a id="a-M9"></a>异口同音一时赞曰：<a id="a-MA"></a>“善哉！<a id="a-MB"></a>善哉！<a id="a-MC"></a>世尊，<a id="a-MD"></a>快说般若波罗蜜。<a id="a-ME"></a>”</p>
 </body>
</html>