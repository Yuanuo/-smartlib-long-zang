<!DOCTYPE html>
<html>
<head>
  <meta charset="utf-8"/>
  <meta name="author" content="月婆首那/陈"/>
  <meta name="library" content="龙藏"/>
  <meta name="catalog" content="龙藏/大乘般若部"/>
  <title>胜天王般若波罗蜜经卷第五</title>
</head>
<body>
  <h1 class="head">胜天王般若波罗蜜经卷第五</h1>
  <h2>无所得品第八</h2>
  <p>尔时，众中有一菩萨摩诃萨，名须真胝，白胜天王言：“如来为大王受记乎？”</p>
  <p>胜天王答善思惟菩萨言：“善男子，我受记如梦相。”</p>
  <p>又问：“大王，如此受记当得何法？”</p>
  <p>答言：“善男子，佛授我记竟无所得。”</p>
  <p>又问：“无所得者为是何法？”</p>
  <p>答曰：“不得众生、寿者、人、养育，阴、界、入悉无所得。若善不善，若染若净，若有漏若无漏，若世间若出世间，若有为若无为，若生死若涅槃，悉无所得。”</p>
  <p>又问：“若无所得，用受记为？”</p>
  <p>答曰：“善男子，无所得故则得受记。”</p>
  <p>又问：“若如大王所说义者，则有二智：一、无所得，二、得受记。”</p>
  <p>答曰：“若有二者，则无受记。何以故？佛智无二，诸佛世尊以不二智授菩萨记。”</p>
  <p>又问：“若智不二，云何而有授记得记？”</p>
  <p>答曰：“得记授记，其际不二。”</p>
  <p>又问：“不二际者，云何有记？”</p>
  <p>答曰：“通达不二际，即是受记。”</p>
  <p>又问：“大王，住何际中而得受记？”</p>
  <p>答曰：“住我际得受记，住众生际、寿命际、人际得受记。”</p>
  <p>又问：“我际当于何求？”</p>
  <p>答曰：“当于如来解脱际求。”</p>
  <p>又问：“如来解脱际复于何求？”</p>
  <p>答曰：“当于无明有爱际求。”</p>
  <p>又问：“无明有爱际当于何求？”</p>
  <p>答曰：“当于毕竟不生际求。”</p>
  <p>又问：“毕竟不生际当于何求？”</p>
  <p>答曰：“当于无知际求。”</p>
  <p>又问：“无知者为无所知，云何于此际求？”</p>
  <p>答曰：“若有所知，求不可得，以无知故于此际求。”</p>
  <p>又问：“此际无言，云何可求？”</p>
  <p>答曰：“以言语断，是故可求。”</p>
  <p>又问：“云何言语断？”</p>
  <p>答曰：“诸法依义不依语。”</p>
  <p>又问：“云何依义？”</p>
  <p>答曰：“不见义相。”</p>
  <p>又问：“云何不见？”</p>
  <p>答曰：“不生分别义，是可依、我为能依——无此二事故名通达。”</p>
  <p>又问：“若不见义，此何所求？”</p>
  <p>答曰：“不见不取故名为求。”</p>
  <p>又问：“若法可求即是有求。”</p>
  <p>答曰：“不尔，夫求法者是无所求。何以故？若是可求，则为非法。”</p>
  <p>又问：“何者是法？”</p>
  <p>答曰：“法无文字，亦离言语。”</p>
  <p>又问：“离文言中，何者是法？”</p>
  <p>答曰：“文言性离，心行处灭，是名为法。一切诸法皆不可说，其不可说亦不可说。善男子，若有所说，即是虚妄，中无实法。”</p>
  <p>又问：“诸佛菩萨常有言说，皆虚妄乎？”</p>
  <p>答曰：“诸佛菩萨从始至终不说一字，云何虚妄？”</p>
  <p>又问：“若有所说，云何过咎？”</p>
  <p>答曰：“谓言语过。”</p>
  <p>又问：“言语何咎？”</p>
  <p>答曰：“谓思量过。”</p>
  <p>又问：“何法无咎？”</p>
  <p>答曰：“无说所说，不见二相，是则无咎。”</p>
  <p>又问：“过何为本？”</p>
  <p>答曰：“能执为本。”</p>
  <p>又问：“执何为本？”</p>
  <p>答曰：“著心为本。”</p>
  <p>又问：“著何为本？”</p>
  <p>答曰：“虚妄分别。”</p>
  <p>又问：“虚妄分别，以何为本？”</p>
  <p>答曰：“攀缘为本。”</p>
  <p>又问：“何所攀缘？”</p>
  <p>答曰：“缘色、声、香、味、触、法。”</p>
  <p>又问：“云何不缘？”</p>
  <p>答曰：“若离爱取，则无所缘，以是义故，如来常说诸法平等。”</p>
  <p>说此法门时，众中五千比丘得远尘离垢法眼净，一万二千菩萨得无生法忍，无量无边众生发阿耨多罗三藐三菩提心。</p>
  <p>尔时，胜天王即从座起，偏袒右肩，右膝著地，合掌向佛，头面作礼而白佛言：“世尊，善男子、善女人闻是般若波罗蜜，云何未发阿耨多罗三藐三菩提心者即能发心，皆悉成就得不退转，行常胜进而无堕落？”</p>
  <p>佛告胜天王言：“大王，谛听！善思念之，当为王说，善男子、善女人闻般若波罗蜜，行得胜进无有退堕。”</p>
  <p>胜天王言：“善哉！世尊，唯然愿闻。”</p>
  <p>佛告胜天王言：“大王，若善男子、善女人闻般若波罗蜜，以清净意发阿耨多罗三藐三菩提心，具足正信，亲近贤圣乐闻正法，远离嫉妒无有悭吝，常修寂静好行布施，心无隔碍恒离秽浊，正信业果心不疑惑知黑白报，设为身命不应作者终不为之。</p>
  <p>“大王，善男子、善女人如是行般若波罗蜜，则远离杀生、不与取、邪淫、妄语、两舌、恶口、绮语、贪、瞋、邪见，心常系念此十善法。</p>
  <p>“大王，善男子、善女人行般若波罗蜜以方便力，若见沙门、婆罗门正行精进戒品清洁，多闻解义常起正念，心性调伏寂静不散，口恒爱语，远离诸恶不善之法，修习众善，不自矜高于他不下，不作恶口及无义语，不舍念处其心调直，能断有流善拔毒箭舍离重担，超出有难已度后有。</p>
  <p>“大王，善男子、善女人行般若波罗蜜，若见如是菩萨摩诃萨则应亲近依止，是人为善知识。菩萨摩诃萨以方便力而为说法：‘善男子，施得大富，持戒生天，听法大智。’又复告言：‘此是布施，是布施报。此是持戒，是持戒报。此是忍辱，是忍辱报。此是精进，是精进报。此是禅定，是禅定报。此是般若，是般若报。此是愚痴，是愚痴报。是身善业，身善业报。是身恶业，身恶业报。是口善业，口善业报。是口恶业，口恶业报。是意善业，意善业报。是意恶业，意恶业报。诸善男子、善女人，此法应作，此不应作，若如是修致长夜乐，不如是作得长夜苦。’</p>
  <p>“大王，善男子、善女人以方便力亲近善知识，得闻如是次第说法。菩萨摩诃萨若知彼人是法器者，则应为说甚深般若波罗蜜，所谓空无相无愿、无作无生无灭、无我、无众生、无命、无人。而说甚深因缘法，因此法生彼法生，此法灭彼法灭，所谓无明缘行，行缘识，识缘名色，名色缘六入，六入缘触，触缘受，受缘爱，爱缘取，取缘有，有缘生，生缘老死忧悲苦恼；无明灭则行灭，行灭则识灭，识灭则名色灭，名色灭则六入灭，六入灭则触灭，触灭则受灭，受灭则爱灭，爱灭则取灭，取灭则有灭，有灭则生灭，生灭则老死忧悲苦恼灭。</p>
  <p>“大王，菩萨摩诃萨行般若波罗蜜，以方便力作如是说：‘于真实中无有一法可生可灭。’何以故？世间诸法皆因缘生，无我作者；因缘和合，无一实法受生灭者；虚妄分别，于三界中但有假名，随业烦恼而受果报。若以般若波罗蜜如实观察一切诸法，无生无灭，无作受者。若法无作，是亦无行，则于诸法心无所著，谓不著色、受、想、行、识，不著眼色识，不著意法识。</p>
  <p>“大王，菩萨摩诃萨作如是说：‘一切诸法自性空离，不取不著。’善男子、善女人因如是说，则无退失。</p>
  <p>“大王，菩萨摩诃萨行般若波罗蜜乐见诸佛，乐闻正法不堕卑贱，在所生处不离见佛，听受正法，供养众僧，面见诸佛，勇猛精进志求正法不著有为，妻子仆隶生生所资，悉不贪著不染诸欲，常依正教忆念诸佛，离俗出家如闻修行，转为他说心无求望，见听法众常生大慈，一切众生而起大悲，多闻广学不惜身命，少欲知足常乐远离，但采义理不滞言辞，说法修行不为自身，唯化众生得无上乐，所谓佛智。</p>
  <p>“大王，菩萨摩诃萨行般若波罗蜜如是修行，远离放逸摄护诸根。若眼见色不著色相，如实观察此色过患，耳、声、鼻、香、舌、味、身、触、意、法亦尔。若纵诸根，名为放逸。若能摄护，名不放逸。菩萨摩诃萨行般若波罗蜜，调伏自心将护他意，名不放逸。远离贪欲，心顺善法，觉观瞋痴不善根本，身恶、口恶及以邪念，一切不善皆悉远离，名不放逸。菩萨摩诃萨行般若波罗蜜，心常正念，名不放逸。</p>
  <p>“大王，菩萨摩诃萨行般若波罗蜜，一切诸法信为其首，正信之人不生恶趣，心不行恶，圣人所赞。</p>
  <p>“大王，菩萨摩诃萨行般若波罗蜜如法修行，在在生处常得值佛，远离二乘安住正道，得大自在成就大事如来正智。菩萨摩诃萨行般若波罗蜜，欲求安乐当勤随顺萨婆若路。</p>
  <p>“大王，今此大众得闻深般若波罗蜜，已于过去无量百千万劫供养诸佛修习善根，是故应当勤加精进勿令退失。</p>
  <p>“大王，若天、若人能制诸根不著五欲，远离世间常修出世，三业清净习助道法，名不放逸。</p>
  <p>“大王，菩萨摩诃萨行般若波罗蜜，正信具足，心不放逸，勤修精进令得胜法，名不放逸。</p>
  <p>“大王，菩萨摩诃萨欲具正信，心不放逸，精进正念，当学般若波罗蜜，因是念智，能速成就阿耨多罗三藐三菩提法。</p>
  <p>“大王，菩萨摩诃萨行般若波罗蜜，具足正信，心不放逸，勤修精进即得正念，用是念智知有知无。云何有无？若修正行得正解脱，是名为有；若修邪行得正解脱，是名为无。眼、耳、鼻、舌、身、意，世谛为有，真实中无。菩萨摩诃萨勤修精进能得菩提，是名为有；懒惰菩萨得菩提者，是名为无。若说五阴皆从虚妄颠倒而生，是名为有；若谓世法不从因缘自然生者，是名为无。色是无常苦败坏法，是名为有；若言常乐，非败坏法，是名为无，受、想、行、识亦复如是。无明缘行，是名为有；若离无明而行生者，是名为无，行缘识乃至生缘老死忧悲苦恼皆亦如是。施得大富，是名为有；施得贫穷，是名为无。清净持戒得生善道，是名为有；若生恶趣，是名为无。乃至般若波罗蜜能得成圣，是名为有；修行般若波罗蜜作凡夫者，是名为无。若修多闻能得大智，是名为有；得愚痴者，是名为无。若修正念能得出离，是名为有，不得为无。若行邪念不得出离，是名为有，得者为无。无我、我所能得解脱，是名为有；有我、我所而得解脱，是名为无。若言虚空遍一切处，是名为有；五阴中我，是名为无。如实修智能得解脱，是名为有；若著邪智而得解脱，是名为无。若离我见、众生见、寿者见、人见能得空智，是名为有；著我、众生、寿者、人见能得空智，是名为无。</p>
  <p>“大王，菩萨摩诃萨行般若波罗蜜如是知世有无，能修平等，了知诸法因缘而生，世谛故有，不起常见，知因缘法本性自空，不生断见，于诸佛教如实通达。</p>
  <p>“大王，诸佛如来略为菩萨说是四法：世间沙门、婆罗门及长寿天心皆著常，为破此执说行无常；有诸天人多贪著乐，为破此计说一切苦；外道邪见著身中我，为破此执而说无我；又复为破增上慢人，是故而说涅槃寂静。说无常者令其志求究竟之法，为说苦者令离愿求，说无我者为显空门，说寂静者令达无相。</p>
  <p>“大王，菩萨摩诃萨行般若波罗蜜如是修学，于诸善法终无退堕，速成阿耨多罗三藐三菩提。”</p>
  <p>尔时，胜天王白佛言：“世尊，菩萨摩诃萨行般若波罗蜜，修何等行拥护正法？”</p>
  <p>佛告胜天王言：“大王，菩萨摩诃萨行般若波罗蜜，行不违言，敬重尊长随顺正法，心行调直诸根寂静，远离众恶不善之法，修习善根，名护正法。</p>
  <p>“大王，菩萨摩诃萨行般若波罗蜜，修身业慈悲、口业慈悲、意业慈悲，不求名利，持戒清白，远离诸见，名护正法。</p>
  <p>“大王，菩萨摩诃萨行般若波罗蜜，不随爱行，不随瞋行，不随痴行，不随畏行，名护正法。</p>
  <p>“大王，菩萨摩诃萨行般若波罗蜜，修习惭愧，名护正法。</p>
  <p>“大王，菩萨摩诃萨行般若波罗蜜，说法修行悉如所闻，名护正法。</p>
  <p>“大王，三世诸佛为护正法，是故拥护天王、人王令法久住，说是陀罗尼：</p>
  <p>“多侄他　阿吼罗　吼罗婆　底　厚罗拏　莎臼荼　柘柘柘柘柘祢　富拏簉多　叉多叉延多　叉也莎摩　奢摩祢柯罗　瓯楼　瓯楼婆底杞罗婆底金 　阿毗　奢底　祢莎罗祢　社阇社社摩底　阿婆柂祢　婆柂跋多　跋多羺莎　履裒多羺悉　蜜履底　提婆多　羺悉蜜履底</p>
  <p>“若龙、夜叉、乾闼婆、阿修罗、迦楼罗、紧那罗、摩睺罗伽，一切众生皆得安隐。</p>
  <p>“大王，此大神咒，三世诸佛为护正法拥护天王、人王，宜应诵持，怨贼、恶难、魔障正法皆悉消灭，诸佛如来为令正法久住世故，护天人王使其护法。”</p>
  <p>说是般若波罗蜜神咒法门时，一切天宫、大地、诸山、大海皆悉震动，众中八万众生发阿耨多罗三藐三菩提心。</p>
  <p>尔时，胜天王以七宝网弥覆佛上，而白佛言：“世尊，菩萨摩诃萨行般若波罗蜜，修何等法于阿耨多罗三藐三菩提心不移动？”</p>
  <p>佛告胜天王言：“大王，菩萨摩诃萨行般若波罗蜜，修无碍大慈、无厌大悲成办大事，勤加精进学空三昧，修平等智以方便力则能通达清净大智，明了如实三世平等无有障碍，履三世佛所行之道。大王，菩萨摩诃萨行般若波罗蜜，修如是法于阿耨多罗三藐三菩提心不移动。”</p>
  <p>胜天王白佛言：“世尊，菩萨摩诃萨云何行般若波罗蜜，闻佛不思议事，不怖不畏，不惊不悔？”</p>
  <p>佛告胜天王言：“大王，菩萨宜应具足般若，具足阇那，近善知识乐闻深法，了知诸法皆悉如幻，悟世无常，心不住著犹如虚空，知一切法生必有灭。大王，菩萨摩诃萨行般若波罗蜜，修如是法闻佛不思议事，不怖不畏，不惊不悔。”</p>
  <p>胜天王白佛言：“世尊，云何菩萨摩诃萨行般若波罗蜜，于一切处而得自在？”</p>
  <p>佛告胜天王言：“大王，菩萨摩诃萨行般若波罗蜜，修五神通，具足无碍诸解脱门、四禅、四无量心、方便般若波罗蜜，于一切处而得自在。”</p>
  <p>胜天王白佛言：“世尊，菩萨摩诃萨行般若波罗蜜得何等门？”</p>
  <p>佛告胜天王言：“大王，菩萨摩诃萨行般若波罗蜜，得阇那门能入众生诸根利钝，得般若门分别句义，得陀罗尼门总知一切语言音声，得无碍门说法不尽。大王，是名菩萨摩诃萨行般若波罗蜜得是诸门。”</p>
  <p>胜天王白佛言：“世尊，菩萨摩诃萨行般若波罗蜜得何等力？”</p>
  <p>佛告胜天王言：“大王，得寂静力，成就大悲故；得精进力，成就阿鞞跋致故；得多闻力，成就大智故；得信乐力，成就解脱故；得修行力，成就出离故；得忍辱力，爱护众生故；得菩提心力，断除我见故；得大悲力，教化众生故；得无生忍力，成就十力故。大王，菩萨摩诃萨行般若波罗蜜，成就如是等力。”</p>
  <p>说是法门时，众中五百菩萨得无生法忍，八千天子得阿鞞跋致，一万二千天子得远尘离垢法眼净，四万人天发阿耨多罗三藐三菩提心。</p>
  <h2>证劝品第九</h2>
  <p>尔时，佛告胜天王言：“过去之世阿僧祇阿僧祇劫，不可数不可思量，此时有佛，名功德宝王如来、应供、正遍知、明行足、善逝、世间解、无上士、调御丈夫、天人师、佛、世尊，国名宝庄严，劫名善观。时世丰乐无诸疾恼，人天往来不相隔碍，地平如掌无有山陵、堆阜、荆蕀，生诸细草柔软青绀，如孔雀毛长可四寸，下足则靡举步随升，种种名华须摩那华、薝卜伽华及余软草皆悉周遍，不寒不热四时调和，纯青琉璃以成其地，世界众生心性柔善，制伏三毒不随之行。时功德宝王佛，有声闻众一万二千那由他人，菩萨摩诃萨众六十二亿人。时人寿命三十六亿那由他岁，或复中夭。</p>
  <p>“有一国土，名无垢庄严，其城南北广一百二十八由旬，东西八十由旬，十千园苑以为严饰，十千小国周遍围绕。转轮圣王名曰治世，七宝具足，王四天下，已曾供养无量诸佛深种善根，不退阿耨多罗三藐三菩提心。有四园苑，妙华庄严功德悦意，孔雀游戏四时适乐，城壁厚十六由旬，门堞楼观悉用七宝。有四大池皆广半由旬，七宝为岸，阎浮檀金以成阶道，底布金沙，池中之水具八功德，生宝莲华，凫、雁、鹅、鹄、鸳鸯、猩猩游戏其中，岸列诸树白檀、赤檀、尸梨沙等，上有鹦鹉、舍利迦鸟翔集游戏。王之内宫，七十千人相貌端正承事宝女，咸悉发心向阿耨多罗三藐三菩提。王有千子，大力勇健能摧怨敌，具二十八大丈夫相庄严其身，悉已发心向阿耨多罗三藐三菩提。</p>
  <p>“尔时，功德宝王如来，与无量天、龙、夜叉、乾闼婆、阿修罗、迦楼罗、紧那罗、摩睺罗伽、人非人等，前后围绕入无垢庄严大城。治世圣王即与七宝、千子、宫人奉迎世尊，施设种种微妙供养。尔时，世尊及诸大众受供养已，还归本处。王与七宝、千子、内人出城奉送，亦即还宫。</p>
  <p>“时，治世王忽自叹曰：‘人身无常，富贵如梦，诸根不缺正信甚难，值佛闻法如优昙华！’</p>
  <p>“时，彼千子知其父王恋仰世尊乐闻正法，即为营造牛头栴檀七宝庄严妙台，其香一两值阎浮提，此台东西广十由旬，南北十三由旬，四角大柱众宝庄严，十千宝轮，诸子将送奉献圣王。</p>
  <p>“时，王受已而赞叹曰：‘善哉诸子！我欲诣佛听受正法。’</p>
  <p>“尔时，千子于此台中造狮子座，安处圣王及诸宫人，其台四边悬缯幡盖，覆七宝网，角垂金铃，种种诸华薝卜伽华、须摩那华、优钵罗华、拘勿头华、分陀利华、迦摩罗华而散台上，烧无价香，泥香涂之，末香以散。</p>
  <p>“尔时，千子共捧此台，人各一轮，飞腾虚空犹如鹅王，往诣佛所安详不摇，至地徐下，即到佛前头顶礼足，右绕世尊及诸大众凡七匝已，退立一面。</p>
  <p>“尔时，圣王及诸宫人从宝台下，王脱宝冠，各脱革屣，至世尊前顶礼佛足，右绕世尊及诸大众凡七匝已，退坐一面。</p>
  <p>“尔时，宝庄严王佛即告之言：‘圣王，今来听正法乎？’</p>
  <p>“尔时，治世圣王即从座起，齐整衣服，头顶礼足而白佛言：‘世尊，所说正法，何者是乎？’</p>
  <p>“尔时，世尊赞治世王言：‘善哉！善哉！能为利益无量天人作是深问，如来、应供、正遍知当为大王分别解说。’</p>
  <p>“治世圣王即白佛言：‘世尊，唯然愿闻。’</p>
  <p>“尔时，佛告治世圣王言：‘大王，菩萨摩诃萨行般若波罗蜜，通达一切法名为正法，所谓四念处、四正勤、四如意足、五根、五力、七觉分、八圣道分、空、无相、无愿，通达平等名为正法。’</p>
  <p>“治世圣王白佛言：‘世尊，菩萨摩诃萨云何行般若波罗蜜于大乘中恒得胜进而不退堕？’</p>
  <p>“佛告治世圣王言：‘大王，菩萨摩诃萨行般若波罗蜜，因正信故而得胜进。何者正信？知一切法不生不灭自性寂静，常能亲近正行之人，不应作法终不造作，心离散乱听受正法，不见说者，不见我听，勤修精进令得神通，身心轻举教化众生，不见我有神通、能化、众生受化。何以故？大王，菩萨摩诃萨行般若波罗蜜，不见我，不见众生，二处平等，则得胜进而不退堕。大王，菩萨摩诃萨行般若波罗蜜，摄护诸根不令取著，一切资生起无常想，知法寂静命如假借。大王，菩萨摩诃萨如是行般若波罗蜜，于大乘中心不放逸。大王，菩萨摩诃萨行般若波罗蜜，于其梦中尚不忘失菩提之心，教化众生令修佛道，一切善根回向阿耨多罗三藐三菩提，见佛神力欢喜赞叹。大王，菩萨摩诃萨如是行般若波罗蜜，则能速成阿耨多罗三藐三菩提。是故，大王，当勤精进莫生放逸，菩萨摩诃萨欲求法者勿著五欲。大王，一切凡夫于欲无厌，得圣智者则能舍弃。人身无常寿命短促，是故，大王，应离世间求出世道。大王，今者供养如来所得善根，应作如是四种回向——自在无尽、法无尽、智无尽、辩才无尽，此四回向与般若波罗蜜相应，皆悉无尽。大王，菩萨摩诃萨行般若波罗蜜，应净身口意戒。何以故？为得闻思修故，以方便力教化众生，以般若力降伏诸魔，愿力成就行不违言。’</p>
  <p>“尔时，治世转轮圣王闻佛所说甚深般若波罗蜜，心生欢喜得未曾有，即取宝冠自解璎珞供养如来，舍四天下皆以奉佛作如是愿：‘常修梵行，学此甚深般若波罗蜜，以决定心趣向阿耨多罗三藐三菩提。’</p>
  <p>“王宫女人闻佛说法，皆生欢喜发菩提心，脱上分衣及宝缨络供养如来，治世圣王即舍宝台以奉上佛而求出家。</p>
  <p>“尔时，功德庄严王佛赞治世转轮圣王言：‘善哉！善哉！大王，今日所行不违昔愿。大王，善修布施、持戒、忍辱、精进、禅定、智慧，过去诸佛已修此法得成佛道，未来诸佛亦修此法当得成佛。’</p>
  <p>“尔时，治世圣王白佛言：‘世尊，菩萨摩诃萨修行布施，为与般若波罗蜜异不？’</p>
  <p>“佛告治世圣王言：‘大王，夫布施者，若无般若波罗蜜，但名为檀，非波罗蜜，以般若波罗蜜故，乃得名为檀波罗蜜，持戒、忍辱、精进、禅定、智慧亦复如是。何以故？般若波罗蜜性平等故，功德庄严故。’佛说是法时，治世圣王得无生法忍。”</p>
  <p>佛告胜天王言：“菩萨摩诃萨行般若波罗蜜应如彼王。尔时，治世转轮圣王即燃灯佛是，其王千子贤劫千佛是。”</p>
  <p>尔时，胜天王白佛言：“世尊，云何菩萨摩诃萨行般若波罗蜜，修学速成阿耨多罗三藐三菩提道？”</p>
  <p>佛告胜天王言：“大王，菩萨摩诃萨行般若波罗蜜修习大慈，于诸众生不起恼心，具足勤行诸波罗蜜，及以四摄、四无量心助菩提法，修学神通了达优波憍舍罗，一切善法无不修满，如是行者则能速成阿耨多罗三藐三菩提。</p>
  <p>“大王，菩提道者，所谓信心、清净心、离谄曲心、行平等心、施无畏心，令诸众生咸悉亲附，勤行布施果报不尽，坚持净戒而无障碍，修行忍辱离诸瞋恼，勤加精进修行则易，以有禅定不起散乱，具足般若能善通达，有大悲故终无退转，有大喜故能悦彼心，修行大舍不起分别，无三毒故离诸棘刺，不著色、声、香、味、触故灭诸戏论，无烦恼故远离怨敌，舍二乘念其心广大，具一切智能出众宝。</p>
  <p>“大王，菩萨摩诃萨行般若波罗蜜，如是学者速成阿耨多罗三藐三菩提。”</p>
  <p>尔时，胜天王白佛言：“世尊，菩萨摩诃萨行般若波罗蜜，现何色貌教化众生？”</p>
  <p>佛告胜天王言：“菩萨摩诃萨行般若波罗蜜，示现色形无有定相。何以故？随诸众生心之所乐，即见菩萨色貌，如是或现金色，或现银色，或玻瓈色，或琉璃色，或玛瑙色，或砗磲色，或真珠色、青色、黄色、赤色、白色，或日月色、火色、焰色、帝释色、梵王色、霜色、雌黄色、朱色、薝卜伽色、须摩那色、婆利师迦色、波头摩色、拘勿头色、分陀利色、功德天色、鹅色、孔雀色、珊瑚色、如意珠色、虚空色，天见是天，人见是人。</p>
  <p>“大王，十方恒河沙世界中，一切众生色形相貌，菩萨摩诃萨悉现如是。何以故？菩萨摩诃萨行般若波罗蜜，不舍一切众生故遍能摄取。何以故？一切众生心各不同，是故菩萨种种示现。何以故？菩萨摩诃萨过去世中有大愿力，随诸众生心所乐见而受化者，即为示现所欲见身。大王，如净明镜本无影像，随诸外色若好、若丑种种悉现，亦不分别我体明净能现众色；菩萨摩诃萨行般若波罗蜜亦复如是，无功用心随众生乐，种种示现悉令悦彼，而不分别我能现身。</p>
  <p>“大王，菩萨摩诃萨行般若波罗蜜，于一座中随诸听众，或见菩萨说法，或见佛说法，或见辟支佛说法，或见声闻说法，或见帝释，或见梵王，或见摩醯首罗，或见围纽天，或见四天王，或见转轮圣王，或见沙门，或见婆罗门，或见刹利，或见毗舍、首陀，或见居士，或见长者，或见坐宝台中，或见坐莲华上，或见行在地上，或见飞腾虚空，或见说法，或入三昧。大王，菩萨摩诃萨行般若波罗蜜为度众生，无一形相及一威仪不示现者。</p>
  <p>“大王，般若波罗蜜无形无相，犹如虚空遍一切处。譬如虚空无诸戏论，般若波罗蜜亦复如是过诸语言。又如虚空世所受用，般若波罗蜜亦复如是，一切凡圣之所受用。又如虚空无有分别，般若波罗蜜亦复如是无分别心。譬如虚空容受众色，般若波罗蜜亦能容受一切佛法。譬如虚空能现众色，般若波罗蜜亦复能现一切佛法。譬如空中，一切草木、众药、华果依之增长；般若波罗蜜亦复如是，一切善根依之增长。譬如虚空非常无常，非语言法；般若波罗蜜亦复如是，非常无常，悉离言语。大王，世间沙门、婆罗门、若释、若梵，无能思量般若波罗蜜者。</p>
  <p>“大王，般若波罗蜜无有一法可为譬喻。若善男子、善女人信受般若波罗蜜者，所获功德不可思量，若此功德有色形者，空界不容。何以故？般若波罗蜜出生世间及出世间一切善法，若人、若天、若天人王、若须陀洹向须陀洹果、乃至阿罗汉向阿罗汉果、辟支佛道、菩萨十地、十波罗蜜、诸佛阿耨多罗三藐三菩提、一切种智、十力、四无畏、十八不共法，皆从般若波罗蜜生。”</p>
  <p>说是法门时，众中五万菩萨摩诃萨得不退转，一万五千天子得无生法忍，一万二千天人远尘离垢得法眼净，恒河沙数众生发阿耨多罗三藐三菩提心，诸天空中作众伎乐不鼓自鸣，散众天华供养如来般若波罗蜜。天、龙、夜叉、乾闼婆、阿修罗、迦楼罗、紧那罗、摩睺罗伽、人非人等，散种种华及诸宝物，供养世尊般若波罗蜜，异口同音一时赞曰：“善哉！善哉！世尊，快说般若波罗蜜。”</p>
</body></html>