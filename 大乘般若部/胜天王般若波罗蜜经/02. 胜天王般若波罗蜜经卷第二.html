<!doctype html>
<html id="z3IBTCXBP" data-ver="1667">
 <head>
  <meta charset="utf-8">
  <meta author="月婆首那">
  <meta library="龙藏">
  <meta catalog="大乘般若部">
  <meta period="陈">
 </head>
 <body>
  <h1 id="a1">胜天王般若波罗蜜经卷第二</h1>
  <h2 id="a2">法界品第三</h2>
  <p id="a3">尔时，<a id="a-4"></a>胜天王即从座起，<a id="a-5"></a>偏袒右肩，<a id="a-6"></a>右膝著地，<a id="a-7"></a>合掌向佛，<a id="a-8"></a>头面作礼而白佛言：<a id="a-9"></a>“世尊，<a id="a-A"></a>云何菩萨摩诃萨学般若波罗蜜通达甚深法界？<a id="a-B"></a>”</p>
  <p id="aC">尔时，<a id="a-D"></a>佛赞胜天王言：<a id="a-E"></a>“善哉！<a id="a-F"></a>大王，<a id="a-G"></a>谛听！<a id="a-H"></a>谛听！<a id="a-I"></a>善思念之。<a id="a-J"></a>”</p>
  <p id="aK">胜天王白佛言：<a id="a-L"></a>“世尊，<a id="a-M"></a>唯然愿闻！<a id="a-N"></a>”</p>
  <p id="aO">佛告胜天王言：<a id="a-P"></a>“大王，<a id="a-Q"></a>菩萨摩诃萨有般若故近善知识，<a id="a-R"></a>勤修精进离诸障惑，<a id="a-S"></a>心得清净恭敬尊重，<a id="a-T"></a>乐习空行远离诸见，<a id="a-U"></a>修如实道能达法界。</p>
  <p id="aV">“大王，<a id="a-W"></a>菩萨摩诃萨有般若故近善知识，<a id="a-X"></a>欢喜恭敬犹如佛想，<a id="a-Y"></a>以亲近故不得懈怠，<a id="a-Z"></a>灭一切恶诸不善法，<a id="a-a"></a>生长善根，<a id="a-b"></a>既灭烦恼远离障法，<a id="a-c"></a>即得身口意业清净，<a id="a-d"></a>由清净故即生敬重，<a id="a-e"></a>以敬重心修习空行，<a id="a-f"></a>修空行故远离诸见，<a id="a-g"></a>离诸见故修行正道，<a id="a-h"></a>修正道故能见法界。<a id="a-i"></a>”</p>
  <p id="aj">胜天王白佛：<a id="a-k"></a>“世尊，<a id="a-l"></a>何等为法界？<a id="a-m"></a>”</p>
  <p id="an">佛告胜天王言：<a id="a-o"></a>“大王，<a id="a-p"></a>即是如实。<a id="a-q"></a>”</p>
  <p id="ar">“世尊，<a id="a-s"></a>云何如实？<a id="a-t"></a>”</p>
  <p id="au">“大王，<a id="a-v"></a>即不变异。<a id="a-w"></a>”</p>
  <p id="ax">“世尊，<a id="a-y"></a>云何不异？<a id="a-z"></a>”</p>
  <p id="a10">“大王，<a id="a-11"></a>所谓如如。<a id="a-12"></a>”</p>
  <p id="a13">“世尊，<a id="a-14"></a>云何如如？<a id="a-15"></a>”</p>
  <p id="a16">“大王，<a id="a-17"></a>此可智知，<a id="a-18"></a>非言能说。<a id="a-19"></a>何以故？<a id="a-1A"></a>过诸文字，<a id="a-1B"></a>离语境界、<a id="a-1C"></a>口境界故。<a id="a-1D"></a>无诸戏论，<a id="a-1E"></a>无此无彼，<a id="a-1F"></a>离相无相，<a id="a-1G"></a>远离思量过觉观境，<a id="a-1H"></a>无想无相过二境界，<a id="a-1I"></a>过诸凡夫离凡境界，<a id="a-1J"></a>过诸魔事能离障惑，<a id="a-1K"></a>非识所知住无处所，<a id="a-1L"></a>寂静圣智后无分别，<a id="a-1M"></a>智慧境界无我、<a id="a-1N"></a>我所，<a id="a-1O"></a>求不可得，<a id="a-1P"></a>无取无舍无染，<a id="a-1Q"></a>清净离垢，<a id="a-1R"></a>最胜第一，<a id="a-1S"></a>性常不变，<a id="a-1T"></a>若佛出世及不出世，<a id="a-1U"></a>性相常住。<a id="a-1V"></a>大王，<a id="a-1W"></a>是为法界。<a id="a-1X"></a>菩萨摩诃萨行般若波罗蜜，<a id="a-1Y"></a>修此法界百种苦行，<a id="a-1Z"></a>令诸众生皆悉通达。<a id="a-1a"></a>大王，<a id="a-1b"></a>是名般若波罗蜜如如实际无分别相、<a id="a-1c"></a>不可思议界、<a id="a-1d"></a>真空、<a id="a-1e"></a>一切智、<a id="a-1f"></a>一切种智、<a id="a-1g"></a>不二界。<a id="a-1h"></a>”</p>
  <p id="a1i">尔时，<a id="a-1j"></a>胜天王白佛言：<a id="a-1k"></a>“世尊，<a id="a-1l"></a>云何能证至此法界？<a id="a-1m"></a>”</p>
  <p id="a1n">佛告胜天王言：<a id="a-1o"></a>“大王，<a id="a-1p"></a>以出世般若波罗蜜证，<a id="a-1q"></a>后无分别智至。<a id="a-1r"></a>”</p>
  <p id="a1s">胜天王白佛言：<a id="a-1t"></a>“世尊，<a id="a-1u"></a>证与至有何差别？<a id="a-1v"></a>”</p>
  <p id="a1w">佛告胜天王言：<a id="a-1x"></a>“大王，<a id="a-1y"></a>以般若波罗蜜如实见名为证，<a id="a-1z"></a>以智通达名为至。<a id="a-20"></a>”</p>
  <p id="a21">胜天王白佛言：<a id="a-22"></a>“世尊，<a id="a-23"></a>如佛所说闻思修慧通达般若波罗蜜，<a id="a-24"></a>非是出世、<a id="a-25"></a>后无分别智。<a id="a-26"></a>”</p>
  <p id="a27">佛告胜天王言：<a id="a-28"></a>“不尔，<a id="a-29"></a>大王。<a id="a-2A"></a>何以故？<a id="a-2B"></a>般若波罗蜜甚深微妙，<a id="a-2C"></a>闻慧粗浅不能得见第一义故，<a id="a-2D"></a>思不能量；<a id="a-2E"></a>出世法故，<a id="a-2F"></a>修不能行。</p>
  <p id="a2G">“大王，<a id="a-2H"></a>般若波罗蜜如是甚深，<a id="a-2I"></a>凡夫二乘所不能见。<a id="a-2J"></a>何以故？<a id="a-2K"></a>譬如生盲不见众色，<a id="a-2L"></a>七日婴儿不见日轮，<a id="a-2M"></a>尚不能见，<a id="a-2N"></a>况复修行？</p>
  <p id="a2O">“大王，<a id="a-2P"></a>譬如夏热有人西行在于旷野，<a id="a-2Q"></a>复有一人从西往东，<a id="a-2R"></a>问前人言：<a id="a-2S"></a>‘我今热渴，<a id="a-2T"></a>何处有水、<a id="a-2U"></a>清凉树荫？<a id="a-2V"></a>’彼人答言：<a id="a-2W"></a>‘善男子，<a id="a-2X"></a>从此东行则有二路，<a id="a-2Y"></a>一左一右当从右路，<a id="a-2Z"></a>有清泉水及树荫凉。<a id="a-2a"></a>’大王，<a id="a-2b"></a>于意云何？<a id="a-2c"></a>虽闻此名思惟往趣，<a id="a-2d"></a>能除热渴得水味不？<a id="a-2e"></a>”</p>
  <p id="a2f">“不也，<a id="a-2g"></a>世尊。<a id="a-2h"></a>此人至彼，<a id="a-2i"></a>入池洗浴，<a id="a-2j"></a>饮水息树，<a id="a-2k"></a>方离热渴得知水味。<a id="a-2l"></a>”</p>
  <p id="a2m">佛言：<a id="a-2n"></a>“如是，<a id="a-2o"></a>如是，<a id="a-2p"></a>大王，<a id="a-2q"></a>不可以三慧通达真实般若波罗蜜。</p>
  <p id="a2r">“大王，<a id="a-2s"></a>所言旷野即是生死，<a id="a-2t"></a>人谓众生，<a id="a-2u"></a>热名烦恼，<a id="a-2v"></a>渴是贪爱，<a id="a-2w"></a>东来人者即是菩萨，<a id="a-2x"></a>其右路者萨婆若道。<a id="a-2y"></a>菩萨摩诃萨行般若波罗蜜，<a id="a-2z"></a>善知生死及出世路。<a id="a-30"></a>清冷水者所谓般若波罗蜜，<a id="a-31"></a>树荫凉者即是大悲，<a id="a-32"></a>菩萨摩诃萨行二法故，<a id="a-33"></a>远离凡夫及二乘道。</p>
  <p id="a34">“大王，<a id="a-35"></a>如是甚深般若波罗蜜无形无相，<a id="a-36"></a>种种巧说令诸众生得入其中。</p>
  <p id="a37">“大王，<a id="a-38"></a>菩萨摩诃萨行般若波罗蜜，<a id="a-39"></a>如实知力空，<a id="a-3A"></a>无畏空，<a id="a-3B"></a>不共法空，<a id="a-3C"></a>戒聚空，<a id="a-3D"></a>定聚、<a id="a-3E"></a>慧聚、<a id="a-3F"></a>解脱聚、<a id="a-3G"></a>解脱知见聚空，<a id="a-3H"></a>空空，<a id="a-3I"></a>第一义空，<a id="a-3J"></a>而空相不可得，<a id="a-3K"></a>不取空相，<a id="a-3L"></a>不起空见，<a id="a-3M"></a>不执空相，<a id="a-3N"></a>不依止空，<a id="a-3O"></a>如是不取著故于空不堕。</p>
  <p id="a3P">“大王，<a id="a-3Q"></a>菩萨摩诃萨行般若波罗蜜远离诸相，<a id="a-3R"></a>不见内外相，<a id="a-3S"></a>离戏论相，<a id="a-3T"></a>离分别相，<a id="a-3U"></a>离求觅相，<a id="a-3V"></a>离贪著相，<a id="a-3W"></a>离境界相，<a id="a-3X"></a>离攀缘相，<a id="a-3Y"></a>离能知所知相。<a id="a-3Z"></a>”</p>
  <p id="a3a">胜天王白佛言：<a id="a-3b"></a>“世尊，<a id="a-3c"></a>菩萨摩诃萨般若波罗蜜如是观无相，<a id="a-3d"></a>诸佛世尊复云何观？<a id="a-3e"></a>”</p>
  <p id="a3f">佛告胜天王言：<a id="a-3g"></a>“大王，<a id="a-3h"></a>诸佛境界不可思议。<a id="a-3i"></a>何以故？<a id="a-3j"></a>离境界故。<a id="a-3k"></a>一切众生思量佛境，<a id="a-3l"></a>心则狂乱不知此彼。<a id="a-3m"></a>何以故？<a id="a-3n"></a>同虚空性不可思量，<a id="a-3o"></a>求不可得离觉观境。<a id="a-3p"></a>菩萨摩诃萨行般若波罗蜜，<a id="a-3q"></a>尚不见有凡夫境界可得思量，<a id="a-3r"></a>况佛境界？<a id="a-3s"></a>亦不依止一切诸愿，<a id="a-3t"></a>虽行布施不著施报，<a id="a-3u"></a>持戒、<a id="a-3v"></a>忍辱、<a id="a-3w"></a>精进、<a id="a-3x"></a>定慧亦复如是，<a id="a-3y"></a>一切功德乃至涅槃亦不依著。<a id="a-3z"></a>何以故？<a id="a-40"></a>离我、<a id="a-41"></a>我所，<a id="a-42"></a>无二无别自性离故。<a id="a-43"></a>”</p>
  <p id="a44">说是般若波罗蜜法门时，<a id="a-45"></a>三千大千世界六种震动，<a id="a-46"></a>须弥山王、<a id="a-47"></a>目真邻陀山、<a id="a-48"></a>铁围山、<a id="a-49"></a>大铁围山、<a id="a-4A"></a>宝山、<a id="a-4B"></a>黑山、<a id="a-4C"></a>大黑山，<a id="a-4D"></a>皆悉震动。</p>
  <p id="a4E">无量百千亿诸菩萨摩诃萨，<a id="a-4F"></a>脱上分衣为佛敷座高如须弥。<a id="a-4G"></a>无量百千释梵护世诸天王等，<a id="a-4H"></a>合掌恭敬散诸妙华、<a id="a-4I"></a>曼陀罗华、<a id="a-4J"></a>摩诃曼陀罗华、<a id="a-4K"></a>曼殊沙华、<a id="a-4L"></a>摩诃曼殊沙华、<a id="a-4M"></a>白莲华、<a id="a-4N"></a>赤莲华、<a id="a-4O"></a>红莲华、<a id="a-4P"></a>青莲华，<a id="a-4Q"></a>耆阇崛山纵广四十由旬，<a id="a-4R"></a>积华遍满至于佛膝。</p>
  <p id="a4S">无量天子作诸天乐，<a id="a-4T"></a>不鼓自鸣，<a id="a-4U"></a>空中叹言：<a id="a-4V"></a>“再睹佛兴世！<a id="a-4W"></a>再见转法轮！<a id="a-4X"></a>善哉！<a id="a-4Y"></a>阎浮提一切众生，<a id="a-4Z"></a>勤修功德多种善根，<a id="a-4a"></a>得闻如是甚深般若波罗蜜，<a id="a-4b"></a>况复来世有能信者！<a id="a-4c"></a>如是众生悉行诸佛如来境界。<a id="a-4d"></a>”</p>
  <p id="a4e">复有无量百千诸大龙王，<a id="a-4f"></a>即以神力普兴大云，<a id="a-4g"></a>降注香雨洒耆阇崛山及三千大千世界，<a id="a-4h"></a>诸听法者唯觉香润不见沾濡。<a id="a-4i"></a>无量龙女悉于佛前合掌赞叹。<a id="a-4j"></a>无量乾闼婆以妙音乐而供养佛。<a id="a-4k"></a>其夜叉众散诸妙华。</p>
  <p id="a4l">十方无量无边国土诸佛世尊，<a id="a-4m"></a>皆放眉间白毫光明，<a id="a-4n"></a>照此娑婆世界耆阇崛山，<a id="a-4o"></a>其三千大千世界幽暗之处，<a id="a-4p"></a>日月不照悉蒙光明，<a id="a-4q"></a>照世界已还至佛所，<a id="a-4r"></a>右绕三匝从佛顶入。</p>
  <p id="a4s">无量百千婆罗门、<a id="a-4t"></a>刹利、<a id="a-4u"></a>居士、<a id="a-4v"></a>长者，<a id="a-4w"></a>以涂香、<a id="a-4x"></a>末香、<a id="a-4y"></a>幡华、<a id="a-4z"></a>幢盖而供养佛。</p>
  <p id="a50">尔时，<a id="a-51"></a>众中七十二亿菩萨摩诃萨得无生法忍，<a id="a-52"></a>无量百千万亿众生得远尘垢法眼净，<a id="a-53"></a>无量百千万亿众生发阿耨多罗三藐三菩提心。</p>
  <p id="a54">尔时，<a id="a-55"></a>胜天王白佛言：<a id="a-56"></a>“世尊，<a id="a-57"></a>般若波罗蜜离文字无语言，<a id="a-58"></a>云何菩萨摩诃萨行般若波罗蜜为众生说法？<a id="a-59"></a>”</p>
  <p id="a5A">佛告胜天王言：<a id="a-5B"></a>“大王，<a id="a-5C"></a>菩萨摩诃萨行般若波罗蜜如是说法：<a id="a-5D"></a>为修习佛法故而说佛法毕竟不可得，<a id="a-5E"></a>为成熟诸波罗蜜而波罗蜜毕竟不可得，<a id="a-5F"></a>为清净菩提而菩提毕竟不可得，<a id="a-5G"></a>为涅槃离欲灭而涅槃离欲灭毕竟不可得，<a id="a-5H"></a>为须陀洹、<a id="a-5I"></a>斯陀含、<a id="a-5J"></a>阿那含、<a id="a-5K"></a>阿罗汉果而须陀洹乃至阿罗汉果毕竟不可得，<a id="a-5L"></a>为辟支佛而辟支佛毕竟不可得，<a id="a-5M"></a>为断除我取而我及取毕竟不可得。<a id="a-5N"></a>菩萨摩诃萨如是行甚深般若波罗蜜，<a id="a-5O"></a>心不分别一切诸相，<a id="a-5P"></a>我、<a id="a-5Q"></a>能分别及所分别悉不可得，<a id="a-5R"></a>随顺般若波罗蜜不违生死，<a id="a-5S"></a>虽在生死不逆般若波罗蜜随顺法相。<a id="a-5T"></a>”</p>
  <p id="a5U">胜天王白佛言：<a id="a-5V"></a>“世尊，<a id="a-5W"></a>菩萨摩诃萨云何随顺法相不违世谛？<a id="a-5X"></a>”</p>
  <p id="a5Y">佛告胜天王言：<a id="a-5Z"></a>“大王，<a id="a-5a"></a>菩萨摩诃萨随顺甚深般若波罗蜜，<a id="a-5b"></a>不远离色、<a id="a-5c"></a>受、<a id="a-5d"></a>想、<a id="a-5e"></a>行、<a id="a-5f"></a>识，<a id="a-5g"></a>不远离欲界、<a id="a-5h"></a>色界、<a id="a-5i"></a>无色界，<a id="a-5j"></a>不远离法而不著般若波罗蜜，<a id="a-5k"></a>不远离道。<a id="a-5l"></a>何以故？<a id="a-5m"></a>具巧方便故。<a id="a-5n"></a>”</p>
  <p id="a5o">胜天王白佛言：<a id="a-5p"></a>“世尊，<a id="a-5q"></a>何者是菩萨摩诃萨善巧方便？<a id="a-5r"></a>”</p>
  <p id="a5s">佛告胜天王言：<a id="a-5t"></a>“大王，<a id="a-5u"></a>所谓无量菩萨摩诃萨具慈、<a id="a-5v"></a>悲、<a id="a-5w"></a>喜、<a id="a-5x"></a>舍，<a id="a-5y"></a>不舍众生常能利益。</p>
  <p id="a5z">“大王，<a id="a-60"></a>菩萨摩诃萨行般若波罗蜜，<a id="a-61"></a>具无边慈、<a id="a-62"></a>无分别慈、<a id="a-63"></a>法慈、<a id="a-64"></a>不息慈、<a id="a-65"></a>不恼慈、<a id="a-66"></a>利益慈、<a id="a-67"></a>平等慈、<a id="a-68"></a>遍益慈、<a id="a-69"></a>出世慈，<a id="a-6A"></a>成就如是等大慈。<a id="a-6B"></a>”</p>
  <p id="a6C">“世尊，<a id="a-6D"></a>云何大悲？<a id="a-6E"></a>”</p>
  <p id="a6F">佛言：<a id="a-6G"></a>“大王，<a id="a-6H"></a>菩萨摩诃萨行般若波罗蜜，<a id="a-6I"></a>众生苦恼无归依处即为济拔，<a id="a-6J"></a>发菩提心勤求正法，<a id="a-6K"></a>既自得已为众生说，<a id="a-6L"></a>其悭贪者教行布施，<a id="a-6M"></a>无戒破戒教令持戒，<a id="a-6N"></a>恶性之人教行忍辱，<a id="a-6O"></a>懒惰懈怠教令精进，<a id="a-6P"></a>散乱之人教行禅定，<a id="a-6Q"></a>愚痴之人教行般若。<a id="a-6R"></a>为度众生虽遭苦恼，<a id="a-6S"></a>终不舍离菩提之心，<a id="a-6T"></a>是名大悲。<a id="a-6U"></a>”</p>
  <p id="a6V">“世尊，<a id="a-6W"></a>云何大喜？<a id="a-6X"></a>”</p>
  <p id="a6Y">佛言：<a id="a-6Z"></a>“大王，<a id="a-6a"></a>菩萨摩诃萨行般若波罗蜜作是思惟：<a id="a-6b"></a>‘三界炽然，<a id="a-6c"></a>我已出离故生欢喜。<a id="a-6d"></a>久相系著生死之绳，<a id="a-6e"></a>我已割断故生欢喜。<a id="a-6f"></a>种种觉观及诸取相，<a id="a-6g"></a>于生死海我已得出故生欢喜。<a id="a-6h"></a>无始竖立我慢之幢，<a id="a-6i"></a>我今已摧故生欢喜。<a id="a-6j"></a>以金刚智坏烦恼山，<a id="a-6k"></a>永不复立故生欢喜。<a id="a-6l"></a>我自安隐又令他安，<a id="a-6m"></a>愚痴、<a id="a-6n"></a>黑暗、<a id="a-6o"></a>贪爱系缚久寐世间，<a id="a-6p"></a>今始得觉故生欢喜。<a id="a-6q"></a>我今已离一切恶趣，<a id="a-6r"></a>又拔众生令出恶道，<a id="a-6s"></a>众生久于生死迷乱不知出道，<a id="a-6t"></a>我今济拔开示正路，<a id="a-6u"></a>悉令得至萨婆若城故生欢喜。<a id="a-6v"></a>’是名大喜。</p>
  <p id="a6w">“大王，<a id="a-6x"></a>菩萨摩诃萨行般若波罗蜜，<a id="a-6y"></a>眼所见色不著不离而起舍心，<a id="a-6z"></a>耳声、<a id="a-70"></a>鼻香、<a id="a-71"></a>舌味、<a id="a-72"></a>身触、<a id="a-73"></a>意法亦尔。</p>
  <p id="a74">“大王，<a id="a-75"></a>菩萨摩诃萨行般若波罗蜜，<a id="a-76"></a>成就如是四无量心。<a id="a-77"></a>”</p>
  <p id="a78">尔时，<a id="a-79"></a>胜天王白佛言：<a id="a-7A"></a>“世尊，<a id="a-7B"></a>云何菩萨摩诃萨行般若波罗蜜为度众生示现诸相？<a id="a-7C"></a>”</p>
  <p id="a7D">佛告胜天王言：<a id="a-7E"></a>“大王，<a id="a-7F"></a>般若波罗蜜相不可得，<a id="a-7G"></a>菩萨摩诃萨相亦不可得，<a id="a-7H"></a>但方便力教化众生，<a id="a-7I"></a>示现处胎乃至涅槃。<a id="a-7J"></a>何以故？<a id="a-7K"></a>诸天计常谓无堕落，<a id="a-7L"></a>菩萨摩诃萨行般若波罗蜜，<a id="a-7M"></a>以方便力破此执故示现处胎，<a id="a-7N"></a>因令彼天起无常念：<a id="a-7O"></a>‘世间最胜、<a id="a-7P"></a>最高、<a id="a-7Q"></a>无等，<a id="a-7R"></a>不著五欲，<a id="a-7S"></a>欲不能污，<a id="a-7T"></a>尚有堕落，<a id="a-7U"></a>况复余天！<a id="a-7V"></a>是故咸应勿复放逸，<a id="a-7W"></a>勤加精进一心修道。<a id="a-7X"></a>’譬如见日尚有隐没，<a id="a-7Y"></a>则知萤火不得久住。</p>
  <p id="a7Z">“大王，<a id="a-7a"></a>复有放逸诸天，<a id="a-7b"></a>贪著乐故不修正法，<a id="a-7c"></a>虽与菩萨同在天宫，<a id="a-7d"></a>不往礼拜，<a id="a-7e"></a>不咨受法，<a id="a-7f"></a>而作是意‘今且游戏’，<a id="a-7g"></a>时诸菩萨各相谓言：<a id="a-7h"></a>‘菩萨与我，<a id="a-7i"></a>常共在此，<a id="a-7j"></a>修行何晚！<a id="a-7k"></a>’菩萨摩诃萨行般若波罗蜜，<a id="a-7l"></a>勤修精进如救头燃，<a id="a-7m"></a>破彼放逸示现堕落。<a id="a-7n"></a>如是示现有二因缘：<a id="a-7o"></a>一、<a id="a-7p"></a>令诸天离放逸故，<a id="a-7q"></a>二、<a id="a-7r"></a>令众生咸得见故。</p>
  <p id="a7s">“大王，<a id="a-7t"></a>世间复有下劣众生，<a id="a-7u"></a>不堪见佛成无上道及转法轮，<a id="a-7v"></a>菩萨摩诃萨为此众生，<a id="a-7w"></a>是故示现婴儿、<a id="a-7x"></a>童子后宫游戏。<a id="a-7y"></a>菩萨若作余像说法，<a id="a-7z"></a>后宫女人则不信乐，<a id="a-80"></a>是故示现婴儿童子。</p>
  <p id="a81">“大王，<a id="a-82"></a>有高行者常能离俗，<a id="a-83"></a>菩萨摩诃萨为化彼故示现出家。</p>
  <p id="a84">“大王，<a id="a-85"></a>复有天人作如是念：<a id="a-86"></a>‘若以端坐受人天乐。<a id="a-87"></a>’不得圣道。<a id="a-88"></a>菩萨摩诃萨为化此故示现苦行，<a id="a-89"></a>亦为降伏诸外道故示现苦行。</p>
  <p id="a8A">“大王，<a id="a-8B"></a>复有天人长夜发愿：<a id="a-8C"></a>‘菩萨摩诃萨行诣道场，<a id="a-8D"></a>我等诸天常献供养。<a id="a-8E"></a>’菩萨为化此众生故示诣道场，<a id="a-8F"></a>一切人众皆悉获得菩提因缘。</p>
  <p id="a8G">“大王，<a id="a-8H"></a>复有天人作如是念：<a id="a-8I"></a>‘恶魔外道障碍正法，<a id="a-8J"></a>愿得菩萨坐于道场，<a id="a-8K"></a>降伏恶魔及诸外道，<a id="a-8L"></a>正信之人悉令见法。<a id="a-8M"></a>’菩萨摩诃萨既成道已，<a id="a-8N"></a>三千大千世界于虚空中，<a id="a-8O"></a>种种音声而赞叹曰：<a id="a-8P"></a>‘佛日出世，<a id="a-8Q"></a>萤火隐没。<a id="a-8R"></a>’此等天人悉发是言：<a id="a-8S"></a>‘愿我来世皆得阿耨多罗三藐三菩提如今。<a id="a-8T"></a>’菩萨摩诃萨为是众生现坐道场。</p>
  <p id="a8U">“大王，<a id="a-8V"></a>又有天人作如是言：<a id="a-8W"></a>‘愿见大师成就一切智、<a id="a-8X"></a>无师智、<a id="a-8Y"></a>自然智！<a id="a-8Z"></a>’不求出离，<a id="a-8a"></a>根性纯熟，<a id="a-8b"></a>是深法器，<a id="a-8c"></a>为是众生示现三转十二种法轮。</p>
  <p id="a8d">“大王，<a id="a-8e"></a>复有天人乐闻涅槃，<a id="a-8f"></a>菩萨为化彼众生故示现涅槃。</p>
  <p id="a8g">“大王，<a id="a-8h"></a>菩萨摩诃萨修行般若波罗蜜，<a id="a-8i"></a>能现如是种种之相。</p>
  <p id="a8j">“大王，<a id="a-8k"></a>菩萨摩诃萨行般若波罗蜜不生难处。<a id="a-8l"></a>何以故？<a id="a-8m"></a>无福德人不闻般若波罗蜜名字故。<a id="a-8n"></a>又复常离一切恶业，<a id="a-8o"></a>佛所说戒悉不毁犯心无嫉妒，<a id="a-8p"></a>已于过去无数佛所，<a id="a-8q"></a>多种善根具足功德，<a id="a-8r"></a>智慧方便成就大愿，<a id="a-8s"></a>心乐寂静勤行精进。</p>
  <p id="a8t">“大王，<a id="a-8u"></a>菩萨摩诃萨无有恶业牵堕地狱，<a id="a-8v"></a>性行十善故。<a id="a-8w"></a>菩萨摩诃萨无有破戒牵堕畜生，<a id="a-8x"></a>性持戒故。<a id="a-8y"></a>菩萨摩诃萨无有嫉妒牵堕饿鬼，<a id="a-8z"></a>不生邪见家，<a id="a-90"></a>常值善知识。<a id="a-91"></a>何以故？<a id="a-92"></a>已于过去无数佛所深种善根，<a id="a-93"></a>是故生处皆悉正见。<a id="a-94"></a>菩萨受生，<a id="a-95"></a>诸根不缺，<a id="a-96"></a>成佛法器。<a id="a-97"></a>何以故？<a id="a-98"></a>于过去世供养诸佛，<a id="a-99"></a>听闻正法礼敬大众，<a id="a-9A"></a>是故根具相貌端圆成佛法器。</p>
  <p id="a9B">“大王，<a id="a-9C"></a>菩萨不生边地、<a id="a-9D"></a>钝根愚痴、<a id="a-9E"></a>不知善恶、<a id="a-9F"></a>语言义趣非佛法器，<a id="a-9G"></a>不识沙门、<a id="a-9H"></a>婆罗门。<a id="a-9I"></a>何以故？<a id="a-9J"></a>菩萨受生必在中国，<a id="a-9K"></a>利根智慧言辞辩了，<a id="a-9L"></a>善知语义是佛法器，<a id="a-9M"></a>善知沙门及婆罗门。<a id="a-9N"></a>何以故？<a id="a-9O"></a>菩萨摩诃萨宿世智慧力故。</p>
  <p id="a9P">“大王，<a id="a-9Q"></a>菩萨不生长寿天，<a id="a-9R"></a>不见诸佛不利众生故。<a id="a-9S"></a>菩萨所以生在欲界，<a id="a-9T"></a>示现出世利益众生。<a id="a-9U"></a>何以故？<a id="a-9V"></a>善方便故。</p>
  <p id="a9W">“大王，<a id="a-9X"></a>菩萨不生空世界中，<a id="a-9Y"></a>此处无佛，<a id="a-9Z"></a>不闻正法，<a id="a-9a"></a>不供养僧。<a id="a-9b"></a>何以故？<a id="a-9c"></a>菩萨生处必具三宝宿愿强故。</p>
  <p id="a9d">“菩萨若闻恶世界名即生厌离，<a id="a-9e"></a>修行寂静心不懈怠，<a id="a-9f"></a>以一切善灭诸恶法。</p>
  <p id="a9g">“大王，<a id="a-9h"></a>菩萨摩诃萨修行般若波罗蜜，<a id="a-9i"></a>以是因缘不生难处。</p>
  <p id="a9j">“大王，<a id="a-9k"></a>菩萨摩诃萨行般若波罗蜜，<a id="a-9l"></a>乃至梦中尚不忘失菩提之心，<a id="a-9m"></a>况复觉时！<a id="a-9n"></a>何以故？<a id="a-9o"></a>一切善法生于此心，<a id="a-9p"></a>即是阿耨多罗三藐三菩提心。<a id="a-9q"></a>若无此心，<a id="a-9r"></a>则无有佛，<a id="a-9s"></a>无佛、<a id="a-9t"></a>无法、<a id="a-9u"></a>无僧；<a id="a-9v"></a>由此心故，<a id="a-9w"></a>得有三宝及以天人。<a id="a-9x"></a>菩萨摩诃萨常离谄曲，<a id="a-9y"></a>质直柔和，<a id="a-9z"></a>其心清净不疑佛法，<a id="a-A0"></a>欲听受者不秘深义，<a id="a-A1"></a>离法嫉妒远三塗业，<a id="a-A2"></a>于初中后无有异相，<a id="a-A3"></a>行不违言护持大乘，<a id="a-A4"></a>见同学者则生恭敬，<a id="a-A5"></a>劝他修习赞叹大乘，<a id="a-A6"></a>于说法师常生佛想，<a id="a-A7"></a>近善知识远离恶友。</p>
  <p id="aA8">“大王，<a id="a-A9"></a>菩萨摩诃萨修般若波罗蜜，<a id="a-AA"></a>如是成就菩提之心，<a id="a-AB"></a>因由此心得宿命智。<a id="a-AC"></a>何以故？<a id="a-AD"></a>已曾供养无量诸佛，<a id="a-AE"></a>护持正法修清净戒，<a id="a-AF"></a>远离恶业障碍永无，<a id="a-AG"></a>心常欢喜，<a id="a-AH"></a>心勤修学，<a id="a-AI"></a>心不散乱，<a id="a-AJ"></a>心智不失。<a id="a-AK"></a>何以故？<a id="a-AL"></a>大王，<a id="a-AM"></a>若菩萨摩诃萨已曾供养无量诸佛则尊重正法，<a id="a-AN"></a>由重法故广为人说，<a id="a-AO"></a>为护正法不惜身命，<a id="a-AP"></a>身口意业三种清净，<a id="a-AQ"></a>业清净已得离障碍，<a id="a-AR"></a>离障碍故心常欢喜，<a id="a-AS"></a>心欢喜故则勤精进，<a id="a-AT"></a>心性正直念智具足，<a id="a-AU"></a>由念智故知过去生一、<a id="a-AV"></a>十、<a id="a-AW"></a>百、<a id="a-AX"></a>千乃至无数。</p>
  <p id="aAY">“大王，<a id="a-AZ"></a>菩萨摩诃萨行般若波罗蜜，<a id="a-Aa"></a>如是了知过去生处，<a id="a-Ab"></a>既了宿命近善知识，<a id="a-Ac"></a>由善知识于诸佛所不失三事，<a id="a-Ad"></a>谓见、<a id="a-Ae"></a>闻、<a id="a-Af"></a>念，<a id="a-Ag"></a>常听正法，<a id="a-Ah"></a>供养僧宝无空过时，<a id="a-Ai"></a>诸佛菩萨所恒恭敬、<a id="a-Aj"></a>礼拜、<a id="a-Ak"></a>尊重，<a id="a-Al"></a>行住坐卧不离多闻。<a id="a-Am"></a>大王，<a id="a-An"></a>持净戒者，<a id="a-Ao"></a>耳根常闻般若波罗蜜名字，<a id="a-Ap"></a>恒勤修习助道之法，<a id="a-Aq"></a>曾不远离三解脱门，<a id="a-Ar"></a>修四无量，<a id="a-As"></a>常闻萨婆若名。<a id="a-At"></a>大王，<a id="a-Au"></a>菩萨摩诃萨行般若波罗蜜，<a id="a-Av"></a>以是因缘近善知识。</p>
  <p id="aAw">“大王，<a id="a-Ax"></a>菩萨摩诃萨行般若波罗蜜，<a id="a-Ay"></a>乃至梦中不近恶友，<a id="a-Az"></a>何况觉时！<a id="a-B0"></a>何以故？<a id="a-B1"></a>菩萨摩诃萨不与破戒人共住，<a id="a-B2"></a>邪见人、<a id="a-B3"></a>无威仪人、<a id="a-B4"></a>邪命人、<a id="a-B5"></a>无义语人、<a id="a-B6"></a>懒惰人、<a id="a-B7"></a>乐住生死人、<a id="a-B8"></a>背菩提人、<a id="a-B9"></a>乐俗务人不与共住。<a id="a-BA"></a>大王，<a id="a-BB"></a>菩萨摩诃萨行如是法离恶知识。</p>
  <p id="aBC">“大王，<a id="a-BD"></a>菩萨摩诃萨行般若波罗蜜，<a id="a-BE"></a>能得如来清净之身，<a id="a-BF"></a>所谓平等身、<a id="a-BG"></a>清净身、<a id="a-BH"></a>无尽身、<a id="a-BI"></a>善修得身、<a id="a-BJ"></a>法身、<a id="a-BK"></a>不可觉知身、<a id="a-BL"></a>不思议身、<a id="a-BM"></a>寂静身、<a id="a-BN"></a>虚空等身、<a id="a-BO"></a>智身。<a id="a-BP"></a>”</p>
  <p id="aBQ">胜天王白佛言：<a id="a-BR"></a>“世尊，<a id="a-BS"></a>菩萨摩诃萨在何位中，<a id="a-BT"></a>能得如来十种之身？<a id="a-BU"></a>”</p>
  <p id="aBV">佛告胜天王言：<a id="a-BW"></a>“菩萨初地，<a id="a-BX"></a>得平等身。<a id="a-BY"></a>何以故？<a id="a-BZ"></a>离诸邪曲，<a id="a-Ba"></a>通达法性，<a id="a-Bb"></a>见平等故。</p>
  <p id="aBc">“于第二地，<a id="a-Bd"></a>得清净身。<a id="a-Be"></a>何以故？<a id="a-Bf"></a>清净戒故。</p>
  <p id="aBg">“住第三地，<a id="a-Bh"></a>得无尽身。<a id="a-Bi"></a>何以故？<a id="a-Bj"></a>离瞋恚故。</p>
  <p id="aBk">“第四地中，<a id="a-Bl"></a>得善修身。<a id="a-Bm"></a>何以故？<a id="a-Bn"></a>常勤精进修佛法故。</p>
  <p id="aBo">“住第五地，<a id="a-Bp"></a>则得法身。<a id="a-Bq"></a>何以故？<a id="a-Br"></a>见诸谛理故。</p>
  <p id="aBs">“住第六地，<a id="a-Bt"></a>得离觉观身。<a id="a-Bu"></a>何以故？<a id="a-Bv"></a>观因缘理非觉观所知故。</p>
  <p id="aBw">“住第七地，<a id="a-Bx"></a>得不思议身。<a id="a-By"></a>何以故？<a id="a-Bz"></a>具足方便故。</p>
  <p id="aC0">“于第八地，<a id="a-C1"></a>得寂静身。<a id="a-C2"></a>何以故？<a id="a-C3"></a>离一切戏论无烦恼故。</p>
  <p id="aC4">“住第九地，<a id="a-C5"></a>得等虚空身。<a id="a-C6"></a>何以故？<a id="a-C7"></a>身相不可量遍一切处故。</p>
  <p id="aC8">“住第十地，<a id="a-C9"></a>则得智身。<a id="a-CA"></a>何以故？<a id="a-CB"></a>成就一切种智故。<a id="a-CC"></a>”</p>
  <p id="aCD">胜天王白佛言：<a id="a-CE"></a>“如来之身与菩萨身，<a id="a-CF"></a>无差别乎？<a id="a-CG"></a>”</p>
  <p id="aCH">佛告胜天王言：<a id="a-CI"></a>“身无差别，<a id="a-CJ"></a>但功德异。<a id="a-CK"></a>”</p>
  <p id="aCL">胜天王言：<a id="a-CM"></a>“其义云何？<a id="a-CN"></a>”</p>
  <p id="aCO">“大王，<a id="a-CP"></a>佛菩萨身无有差别。<a id="a-CQ"></a>何以故？<a id="a-CR"></a>一切诸法同一性相。<a id="a-CS"></a>”</p>
  <p id="aCT">“功德差别，<a id="a-CU"></a>世尊，<a id="a-CV"></a>云何功德而有差别？<a id="a-CW"></a>”</p>
  <p id="aCX">佛言：<a id="a-CY"></a>“大王，<a id="a-CZ"></a>今当为王譬喻显了：</p>
  <p id="aCa">“譬如宝珠，<a id="a-Cb"></a>若有装饰或不装饰，<a id="a-Cc"></a>其珠何异？<a id="a-Cd"></a>佛与菩萨功德有差，<a id="a-Ce"></a>法身无别。<a id="a-Cf"></a>何以故？<a id="a-Cg"></a>如来功德一切圆满，<a id="a-Ch"></a>尽于十方遍众生界，<a id="a-Ci"></a>清净离垢障碍永无；<a id="a-Cj"></a>菩萨之身，<a id="a-Ck"></a>功德未满，<a id="a-Cl"></a>有余障故。</p>
  <p id="aCm">“譬如初月、<a id="a-Cn"></a>十五日，<a id="a-Co"></a>月亏盈有异，<a id="a-Cp"></a>月性无差。<a id="a-Cq"></a>此等诸身皆悉坚固，<a id="a-Cr"></a>犹如金刚不可破坏。<a id="a-Cs"></a>何以故？<a id="a-Ct"></a>三毒不破，<a id="a-Cu"></a>世法不染，<a id="a-Cv"></a>恶趣、<a id="a-Cw"></a>人间苦不能逼，<a id="a-Cx"></a>悉已远离生老病死，<a id="a-Cy"></a>能伏外道过魔境界，<a id="a-Cz"></a>不向声闻、<a id="a-D0"></a>辟支佛乘，<a id="a-D1"></a>以是因缘不可破坏。</p>
  <p id="aD2">“大王，<a id="a-D3"></a>菩萨摩诃萨行般若波罗蜜，<a id="a-D4"></a>善能将导一切世间天、<a id="a-D5"></a>人、<a id="a-D6"></a>阿修罗。</p>
  <p id="aD7">“譬如有人善为将导，<a id="a-D8"></a>若国王王等、<a id="a-D9"></a>长者、<a id="a-DA"></a>居士意咸用之；<a id="a-DB"></a>菩萨亦尔，<a id="a-DC"></a>声闻、<a id="a-DD"></a>缘觉、<a id="a-DE"></a>菩萨、<a id="a-DF"></a>诸佛咸同用为将导。</p>
  <p id="aDG">“又如善将导者，<a id="a-DH"></a>世间国王、<a id="a-DI"></a>婆罗门、<a id="a-DJ"></a>长者、<a id="a-DK"></a>居士咸共尊重；<a id="a-DL"></a>菩萨亦尔，<a id="a-DM"></a>天、<a id="a-DN"></a>龙、<a id="a-DO"></a>夜叉、<a id="a-DP"></a>有学、<a id="a-DQ"></a>无学之所供养。</p>
  <p id="aDR">“又如旷野险难怖畏，<a id="a-DS"></a>行人疲倦，<a id="a-DT"></a>遇善将导能令安隐；<a id="a-DU"></a>菩萨亦尔，<a id="a-DV"></a>以方便力于彼生死、<a id="a-DW"></a>烦恼、<a id="a-DX"></a>贼难，<a id="a-DY"></a>将导众生安隐得出。</p>
  <p id="aDZ">“又如贫人依富长者方出险难，<a id="a-Da"></a>梵志、<a id="a-Db"></a>尼乾及余外道于生死中，<a id="a-Dc"></a>依行般若波罗蜜菩萨尔乃出离。</p>
  <p id="aDd">“又如大富长者无量资财，<a id="a-De"></a>为一切人之所受用；<a id="a-Df"></a>行般若波罗蜜菩萨亦复如是，<a id="a-Dg"></a>于生死中六道众生之所受用。</p>
  <p id="aDh">“又如大富长者欲过险难必要多伴，<a id="a-Di"></a>饮食资粮皆悉具足尔乃得过；<a id="a-Dj"></a>菩萨亦尔，<a id="a-Dk"></a>欲出世间以功德智慧，<a id="a-Dl"></a>摄一切众生度生死难至萨婆若。</p>
  <p id="aDm">“又如人远行，<a id="a-Dn"></a>多赍宝物为得利故；<a id="a-Do"></a>菩萨亦尔，<a id="a-Dp"></a>从生死海至萨婆若，<a id="a-Dq"></a>广修功德智慧，<a id="a-Dr"></a>为得一切智故。</p>
  <p id="aDs">“又如世人求财无厌，<a id="a-Dt"></a>菩萨乐法亦无厌心。</p>
  <p id="aDu">“又如将导，<a id="a-Dv"></a>四事胜他，<a id="a-Dw"></a>所谓财富、<a id="a-Dx"></a>最胜、<a id="a-Dy"></a>位高、<a id="a-Dz"></a>语用；<a id="a-E0"></a>菩萨亦尔，<a id="a-E1"></a>富功德、<a id="a-E2"></a>位最胜、<a id="a-E3"></a>法自在、<a id="a-E4"></a>无异言。</p>
  <p id="aE5">“又如人善导，<a id="a-E6"></a>至于大城；<a id="a-E7"></a>菩萨亦尔，<a id="a-E8"></a>善能将导至萨婆若城。</p>
  <p id="aE9">“大王，<a id="a-EA"></a>菩萨摩诃萨行般若波罗蜜，<a id="a-EB"></a>善知行路、<a id="a-EC"></a>不可行路，<a id="a-ED"></a>邪正安善、<a id="a-EE"></a>有水无水、<a id="a-EF"></a>相貌曲直、<a id="a-EG"></a>出离之道皆悉通达。</p>
  <p id="aEH">“大王，<a id="a-EI"></a>菩萨摩诃萨知不倒路，<a id="a-EJ"></a>凡所示道不违众根，<a id="a-EK"></a>为大乘人示无上道，<a id="a-EL"></a>不说声闻、<a id="a-EM"></a>辟支佛路；<a id="a-EN"></a>为小乘人示声闻道，<a id="a-EO"></a>不说大乘；<a id="a-EP"></a>辟支佛根示缘觉路，<a id="a-EQ"></a>不说萨婆若道；<a id="a-ER"></a>为著我见，<a id="a-ES"></a>说无我道；<a id="a-ET"></a>著法众生，<a id="a-EU"></a>为说空道；<a id="a-EV"></a>著二边者，<a id="a-EW"></a>为说中道；<a id="a-EX"></a>为散乱者，<a id="a-EY"></a>说奢摩他、<a id="a-EZ"></a>毗婆舍那，<a id="a-Ea"></a>不说散乱；<a id="a-Eb"></a>戏论众生，<a id="a-Ec"></a>示如如道，<a id="a-Ed"></a>不说言语；<a id="a-Ee"></a>著生死者，<a id="a-Ef"></a>示涅槃道，<a id="a-Eg"></a>不说世间；<a id="a-Eh"></a>为迷途者，<a id="a-Ei"></a>而说正道。</p>
  <p id="aEj">“大王，<a id="a-Ek"></a>是名菩萨知邪正路。<a id="a-El"></a>”</p>
  <p data-pb></p>
  <h2 id="aEm">念处品第四</h2>
  <p id="aEn">尔时，<a id="a-Eo"></a>胜天王即从座起，<a id="a-Ep"></a>偏袒右肩，<a id="a-Eq"></a>右膝著地，<a id="a-Er"></a>合掌向佛，<a id="a-Es"></a>头面作礼而白佛言：<a id="a-Et"></a>“世尊，<a id="a-Eu"></a>菩萨摩诃萨行般若波罗蜜，<a id="a-Ev"></a>能如是知路、<a id="a-Ew"></a>非路者，<a id="a-Ex"></a>心缘何住？<a id="a-Ey"></a>”</p>
  <p id="aEz">佛告胜天王言：<a id="a-F0"></a>“大王，<a id="a-F1"></a>菩萨摩诃萨行般若波罗蜜，<a id="a-F2"></a>心正不乱。<a id="a-F3"></a>何以故？<a id="a-F4"></a>善念身、<a id="a-F5"></a>念受、<a id="a-F6"></a>念心、<a id="a-F7"></a>念法。<a id="a-F8"></a>菩萨摩诃萨凡所游行城邑聚落，<a id="a-F9"></a>闻利养名如佛戒说，<a id="a-FA"></a>烦恼系缚善自忆念。</p>
  <p id="aFB">“大王，<a id="a-FC"></a>云何菩萨摩诃萨行般若波罗蜜念身？<a id="a-FD"></a>与身相应恶不善法，<a id="a-FE"></a>以如实智悉远离之，<a id="a-FF"></a>观身过失始自足底乃至头顶，<a id="a-FG"></a>此身无我无常败坏，<a id="a-FH"></a>但以筋脉共相连持，<a id="a-FI"></a>腥臊臭秽色恶可恶所不喜见。<a id="a-FJ"></a>如是观己，<a id="a-FK"></a>身中贪欲悉不复生不起身我，<a id="a-FL"></a>以是因缘相应善法皆悉随顺。</p>
  <p id="aFM">“云何菩萨摩诃萨行般若波罗蜜念受？<a id="a-FN"></a>作是思惟：<a id="a-FO"></a>‘诸受皆苦，<a id="a-FP"></a>颠倒众生妄起乐相。<a id="a-FQ"></a>凡夫愚痴以苦为乐，<a id="a-FR"></a>圣人但说一切皆苦，<a id="a-FS"></a>勤修精进为断灭故，<a id="a-FT"></a>亦教余人修学此法。<a id="a-FU"></a>’作是观已，<a id="a-FV"></a>恒自念受不随受行，<a id="a-FW"></a>修行断受，<a id="a-FX"></a>亦令他学。</p>
  <p id="aFY">“云何菩萨摩诃萨行般若波罗蜜念心？<a id="a-FZ"></a>作是思惟：<a id="a-Fa"></a>‘此心无常而谓常住，<a id="a-Fb"></a>于苦谓乐，<a id="a-Fc"></a>无我谓我，<a id="a-Fd"></a>不净谓净，<a id="a-Fe"></a>数动不住，<a id="a-Ff"></a>速疾转易，<a id="a-Fg"></a>结使根本诸恶趣门，<a id="a-Fh"></a>烦恼因缘坏灭善道，<a id="a-Fi"></a>是不可信贪瞋痴主。<a id="a-Fj"></a>一切法中心为上首，<a id="a-Fk"></a>若善知心悉解众法，<a id="a-Fl"></a>种种世间皆由心造，<a id="a-Fm"></a>心不自见。<a id="a-Fn"></a>若善若恶悉由心起，<a id="a-Fo"></a>心性回转如旋火轮，<a id="a-Fp"></a>易转如马，<a id="a-Fq"></a>能烧如火，<a id="a-Fr"></a>暴起如水。<a id="a-Fs"></a>’作如是观，<a id="a-Ft"></a>于念不动不随心行，<a id="a-Fu"></a>令心随己，<a id="a-Fv"></a>若能伏心则伏众法。</p>
  <p id="aFw">“云何菩萨摩诃萨行般若波罗蜜念法？<a id="a-Fx"></a>恶不善法能如实知，<a id="a-Fy"></a>所谓贪欲、<a id="a-Fz"></a>瞋恚、<a id="a-G0"></a>愚痴及余烦恼而修对治，<a id="a-G1"></a>贪欲对治、<a id="a-G2"></a>瞋恚对治、<a id="a-G3"></a>愚痴对治。<a id="a-G4"></a>如是知已，<a id="a-G5"></a>即回起念不行彼法，<a id="a-G6"></a>亦令他离。</p>
  <p id="aG7">“云何菩萨摩诃萨行般若波罗蜜于境起念？<a id="a-G8"></a>若见色、<a id="a-G9"></a>声、<a id="a-GA"></a>香、<a id="a-GB"></a>味、<a id="a-GC"></a>触，<a id="a-GD"></a>作是思惟：<a id="a-GE"></a>‘云何于彼不真实法而生贪爱？<a id="a-GF"></a>此乃凡夫愚痴所著，<a id="a-GG"></a>即是不善。<a id="a-GH"></a>如世尊说，<a id="a-GI"></a>爱即生著，<a id="a-GJ"></a>著即迷惑，<a id="a-GK"></a>迷故不知善法恶法，<a id="a-GL"></a>以是因缘生于恶趣。<a id="a-GM"></a>’菩萨摩诃萨自不漏失，<a id="a-GN"></a>不著境界，<a id="a-GO"></a>令他亦尔。</p>
  <p id="aGP">“大王，<a id="a-GQ"></a>菩萨摩诃萨行般若波罗蜜阿兰若念，<a id="a-GR"></a>作是思惟：<a id="a-GS"></a>‘阿兰若者，<a id="a-GT"></a>是无诤人之所住处、<a id="a-GU"></a>寂静住处。<a id="a-GV"></a>于此处中，<a id="a-GW"></a>天、<a id="a-GX"></a>龙、<a id="a-GY"></a>夜叉、<a id="a-GZ"></a>他心智人，<a id="a-Ga"></a>悉能知我心心数法，<a id="a-Gb"></a>不应于此起邪思惟。<a id="a-Gc"></a>’即得舍离，<a id="a-Gd"></a>于法正忆，<a id="a-Ge"></a>勤修行之。</p>
  <p id="aGf">“大王，<a id="a-Gg"></a>菩萨摩诃萨行般若波罗蜜，<a id="a-Gh"></a>作是思惟：<a id="a-Gi"></a>‘城邑聚落非出家人所可行处，<a id="a-Gj"></a>则不应往，<a id="a-Gk"></a>所谓酤酒、<a id="a-Gl"></a>淫女、<a id="a-Gm"></a>王城、<a id="a-Gn"></a>博弈、<a id="a-Go"></a>歌舞之处悉远离之。<a id="a-Gp"></a>’</p>
  <p id="aGq">“大王，<a id="a-Gr"></a>菩萨摩诃萨行般若波罗蜜，<a id="a-Gs"></a>闻利养名起正忆念，<a id="a-Gt"></a>作是思惟：<a id="a-Gu"></a>‘为生施福故受此财，<a id="a-Gv"></a>不由贪爱受，<a id="a-Gw"></a>不出内生长子息。<a id="a-Gx"></a>’不言我财，<a id="a-Gy"></a>一切贫穷普皆周给，<a id="a-Gz"></a>如是行者人所赞叹，<a id="a-H0"></a>终不计我及以我所。<a id="a-H1"></a>复作是念：<a id="a-H2"></a>‘人皆称我惠施名闻，<a id="a-H3"></a>世间无常须臾磨灭，<a id="a-H4"></a>云何智人，<a id="a-H5"></a>无常无实，<a id="a-H6"></a>不恒无主，<a id="a-H7"></a>随彼而行起我、<a id="a-H8"></a>我所？<a id="a-H9"></a>’</p>
  <p id="aHA">“大王，<a id="a-HB"></a>菩萨摩诃萨行般若波罗蜜，<a id="a-HC"></a>于佛世尊所说念戒，<a id="a-HD"></a>作是思惟：<a id="a-HE"></a>‘过去诸佛皆学此戒，<a id="a-HF"></a>成无上道得至涅槃，<a id="a-HG"></a>当来诸佛现在亦尔。<a id="a-HH"></a>’如是知已精进勤修。</p>
  <p id="aHI">“大王，<a id="a-HJ"></a>菩萨摩诃萨行般若波罗蜜，<a id="a-HK"></a>为化众生及以自身，<a id="a-HL"></a>少欲知足著粪扫衣，<a id="a-HM"></a>心常清洁信力坚固，<a id="a-HN"></a>宁失身命于戒不犯，<a id="a-HO"></a>心离高慢游行城邑不耻弊衣，<a id="a-HP"></a>远离懈怠常修精进，<a id="a-HQ"></a>所作未办终不中息。<a id="a-HR"></a>于粪扫衣不见过患，<a id="a-HS"></a>朽故弊坏终无轻鄙但取其德，<a id="a-HT"></a>夫离欲者乃服此衣，<a id="a-HU"></a>如来所赞息悭贪著，<a id="a-HV"></a>亦不自赞我能服此，<a id="a-HW"></a>于他不服终不毁言。<a id="a-HX"></a>如此行人诸天礼敬，<a id="a-HY"></a>佛所赞叹，<a id="a-HZ"></a>菩萨护持，<a id="a-Ha"></a>婆罗门、<a id="a-Hb"></a>刹利皆悉礼敬。</p>
  <p id="aHc">“大王，<a id="a-Hd"></a>菩萨摩诃萨行般若波罗蜜，<a id="a-He"></a>如是修清净行。<a id="a-Hf"></a>”</p>
  <p id="aHg">尔时，<a id="a-Hh"></a>胜天王白佛言：<a id="a-Hi"></a>“世尊，<a id="a-Hj"></a>高行菩萨能行般若波罗蜜，<a id="a-Hk"></a>何用著粪扫衣？<a id="a-Hl"></a>”</p>
  <p id="aHm">佛告胜天王言：<a id="a-Hn"></a>“诸大菩萨将护世人。<a id="a-Ho"></a>何以故？<a id="a-Hp"></a>世间众生乐见不同。<a id="a-Hq"></a>大王，<a id="a-Hr"></a>于意云何？<a id="a-Hs"></a>菩萨高行何如世尊？<a id="a-Ht"></a>”</p>
  <p id="aHu">胜天王言：<a id="a-Hv"></a>“百千万亿恒河沙分算数譬喻不及其一。<a id="a-Hw"></a>何以故？<a id="a-Hx"></a>如来世尊是大法王一切种智，<a id="a-Hy"></a>无有一法而不照了。<a id="a-Hz"></a>”</p>
  <p id="aI0">“大王，<a id="a-I1"></a>于意云何？<a id="a-I2"></a>诸佛如来于四天下，<a id="a-I3"></a>天、<a id="a-I4"></a>龙、<a id="a-I5"></a>夜叉、<a id="a-I6"></a>人非人中示现苦行，<a id="a-I7"></a>及以赞叹头陀功德，<a id="a-I8"></a>此何所为？<a id="a-I9"></a>”</p>
  <p id="aIA">王言：<a id="a-IB"></a>“世尊，<a id="a-IC"></a>为欲教化可度众生，<a id="a-ID"></a>及初发意诸菩萨等，<a id="a-IE"></a>未断烦恼为说对治。<a id="a-IF"></a>”</p>
  <p id="aIG">佛言：<a id="a-IH"></a>“如是，<a id="a-II"></a>如是，<a id="a-IJ"></a>大王，<a id="a-IK"></a>高行菩萨著粪扫衣亦复如是。<a id="a-IL"></a>是故菩萨摩诃萨行般若波罗蜜，<a id="a-IM"></a>多有方便利益众生。</p>
  <p id="aIN">“大王，<a id="a-IO"></a>菩萨摩诃萨行般若波罗蜜，<a id="a-IP"></a>示现世间但畜三衣。<a id="a-IQ"></a>何以故？<a id="a-IR"></a>心知足故。<a id="a-IS"></a>更不多求即是少欲，<a id="a-IT"></a>不求索故无所积聚，<a id="a-IU"></a>既不积聚则无丧失，<a id="a-IV"></a>无丧失故则不生苦，<a id="a-IW"></a>苦不生故即离诸恼，<a id="a-IX"></a>离诸恼故则无所著，<a id="a-IY"></a>无所著故是为漏尽。</p>
  <p id="aIZ">“大王，<a id="a-Ia"></a>菩萨摩诃萨行般若波罗蜜，<a id="a-Ib"></a>利益众生故，<a id="a-Ic"></a>入城邑聚落持钵乞食。<a id="a-Id"></a>何以故？<a id="a-Ie"></a>菩萨摩诃萨大悲熏心，<a id="a-If"></a>如实观察贫苦众生，<a id="a-Ig"></a>令得富乐受彼供养。<a id="a-Ih"></a>若入邑聚，<a id="a-Ii"></a>威仪齐整心正不乱，<a id="a-Ij"></a>善摄诸根前视六尺，<a id="a-Ik"></a>双犁轭地如法乞食，<a id="a-Il"></a>次第而往不越贫家，<a id="a-Im"></a>以量受食终不长取，<a id="a-In"></a>于所得中更开一分拟施供养。<a id="a-Io"></a>何以故？<a id="a-Ip"></a>信施难销为生福故。</p>
  <p id="aIq">“大王，<a id="a-Ir"></a>菩萨摩诃萨行般若波罗蜜，<a id="a-Is"></a>但一坐食而不移动。<a id="a-It"></a>何以故？<a id="a-Iu"></a>一坐道场，<a id="a-Iv"></a>魔来娆乱，<a id="a-Iw"></a>亦不移动；<a id="a-Ix"></a>出世禅定，<a id="a-Iy"></a>般若阇那，<a id="a-Iz"></a>空一切法，<a id="a-J0"></a>如实圣道，<a id="a-J1"></a>实际如如，<a id="a-J2"></a>一切种智，<a id="a-J3"></a>于此诸法悉不移动。<a id="a-J4"></a>何以故？<a id="a-J5"></a>萨婆若法是一坐得，<a id="a-J6"></a>是故行一坐食。</p>
  <p id="aJ7">“大王，<a id="a-J8"></a>菩萨摩诃萨行般若波罗蜜，<a id="a-J9"></a>以方便力如是示现乞食。</p>
  <p id="aJA">“大王，<a id="a-JB"></a>菩萨摩诃萨行般若波罗蜜，<a id="a-JC"></a>学阿兰若行，<a id="a-JD"></a>所谓常修梵行，<a id="a-JE"></a>于诸根中不起过失，<a id="a-JF"></a>深乐多闻，<a id="a-JG"></a>力堪修行离我怖畏，<a id="a-JH"></a>不计著身常行寂静。<a id="a-JI"></a>菩萨摩诃萨正法中出家，<a id="a-JJ"></a>持三轮净戒，<a id="a-JK"></a>善知法相如来所说，<a id="a-JL"></a>为少壮老三种人戒，<a id="a-JM"></a>悉能了达不随外缘，<a id="a-JN"></a>自心思量呵毁世法赞叹出家，<a id="a-JO"></a>调伏诸根不缘恶境。<a id="a-JP"></a>于阿兰若居无难处，<a id="a-JQ"></a>聚落乞食不近不远，<a id="a-JR"></a>有清泉水盥洗便易，<a id="a-JS"></a>林木华果无恶禽兽，<a id="a-JT"></a>岩穴寂静空闲罕人而为居止。<a id="a-JU"></a>所曾闻法，<a id="a-JV"></a>日夜三时勤加读诵，<a id="a-JW"></a>声不过高亦不太下，<a id="a-JX"></a>心不缘外一念诵持常在胸臆。<a id="a-JY"></a>若婆罗门、<a id="a-JZ"></a>刹利来至阿兰若处，<a id="a-Ja"></a>当唤令坐，<a id="a-Jb"></a>彼或不肯，<a id="a-Jc"></a>殷勤加劝，<a id="a-Jd"></a>观此众生随其根性即为说法，<a id="a-Je"></a>令得欢喜信受修行，<a id="a-Jf"></a>如是具足善巧方便即离我心，<a id="a-Jg"></a>以无我故于阿兰若不生怖畏，<a id="a-Jh"></a>离怖畏故乐行寂静，<a id="a-Ji"></a>菩萨摩诃萨如是以方便力示阿兰若行。</p>
  <p id="aJj">“大王，<a id="a-Jk"></a>菩萨摩诃萨行般若波罗蜜，<a id="a-Jl"></a>善能观行，<a id="a-Jm"></a>作是思惟：<a id="a-Jn"></a>‘世间之中一切饮食清净香洁，<a id="a-Jo"></a>身火所触即成不净烂坏臭处。<a id="a-Jp"></a>一切凡夫愚痴无智，<a id="a-Jq"></a>爱著此身及以饮食。<a id="a-Jr"></a>若依圣智如实观察，<a id="a-Js"></a>即生秽恶不可乐著。<a id="a-Jt"></a>’</p>
  <p id="aJu">“大王，<a id="a-Jv"></a>菩萨摩诃萨行般若波罗蜜，<a id="a-Jw"></a>作是思惟：<a id="a-Jx"></a>‘多行瞋恚，<a id="a-Jy"></a>即起恶业，<a id="a-Jz"></a>我今当离。<a id="a-K0"></a>直心趣道，<a id="a-K1"></a>真实思惟，<a id="a-K2"></a>非从口说。<a id="a-K3"></a>’</p>
  <p id="aK4">“大王，<a id="a-K5"></a>菩萨摩诃萨行般若波罗蜜，<a id="a-K6"></a>作是思惟：<a id="a-K7"></a>‘若法有生即是因缘，<a id="a-K8"></a>法之因缘又从缘起，<a id="a-K9"></a>云何智人于此虚妄因缘生法而作罪失？<a id="a-KA"></a>’菩萨身中有障善法即自断除，<a id="a-KB"></a>若不能断他障善法，<a id="a-KC"></a>心即生舍，<a id="a-KD"></a>不起无明。</p>
  <p id="aKE">“云何名障善法？<a id="a-KF"></a>不恭敬佛、<a id="a-KG"></a>法、<a id="a-KH"></a>僧、<a id="a-KI"></a>净戒，<a id="a-KJ"></a>不敬同学、<a id="a-KK"></a>老少、<a id="a-KL"></a>幼小，<a id="a-KM"></a>自高降彼；<a id="a-KN"></a>趣向五欲背舍涅槃，<a id="a-KO"></a>而起我见、<a id="a-KP"></a>众生见、<a id="a-KQ"></a>命见、<a id="a-KR"></a>人见，<a id="a-KS"></a>执空起断见，<a id="a-KT"></a>执有起常见；<a id="a-KU"></a>远离贤圣亲近凡夫，<a id="a-KV"></a>舍持戒人依破禁者，<a id="a-KW"></a>亲附恶友远善知识；<a id="a-KX"></a>闻甚深法即生毁谤，<a id="a-KY"></a>威仪不整口无辩说，<a id="a-KZ"></a>烦恼覆心具足谄曲；<a id="a-Ka"></a>贪著利养生五种慢：<a id="a-Kb"></a>一、<a id="a-Kc"></a>姓贵，<a id="a-Kd"></a>二、<a id="a-Ke"></a>种族，<a id="a-Kf"></a>三、<a id="a-Kg"></a>见胜，<a id="a-Kh"></a>四、<a id="a-Ki"></a>国土，<a id="a-Kj"></a>五、<a id="a-Kk"></a>徒众；<a id="a-Kl"></a>见恶则助遇善而舍，<a id="a-Km"></a>赞叹女人、<a id="a-Kn"></a>童稚、<a id="a-Ko"></a>外道，<a id="a-Kp"></a>不乐阿兰若行，<a id="a-Kq"></a>不解节食，<a id="a-Kr"></a>不亲近师；<a id="a-Ks"></a>虽复读诵不知时节；<a id="a-Kt"></a>若见善法亦复不生少尊重心，<a id="a-Ku"></a>见恶不怖如象无钩、<a id="a-Kv"></a>马无辔勒；<a id="a-Kw"></a>放逸不制喜起瞋忿，<a id="a-Kx"></a>不生慈心见苦不悲，<a id="a-Ky"></a>遇病不视；<a id="a-Kz"></a>于死不怖，<a id="a-L0"></a>在火聚中不求免出；<a id="a-L1"></a>应作不作不能量忖，<a id="a-L2"></a>难思而察非望而求；<a id="a-L3"></a>不出谓出，<a id="a-L4"></a>非路谓路，<a id="a-L5"></a>未得谓得；<a id="a-L6"></a>远大善法，<a id="a-L7"></a>毁呰大乘赞叹小道，<a id="a-L8"></a>毁大乘人赞彼小学；<a id="a-L9"></a>多乐斗乱恶口粗言，<a id="a-LA"></a>心无慈悲令他怖畏；<a id="a-LB"></a>出言粗鄙语无一实，<a id="a-LC"></a>乐著戏论而不舍离。<a id="a-LD"></a>大王，<a id="a-LE"></a>菩萨摩诃萨行般若波罗蜜，<a id="a-LF"></a>如是等事名障善法。</p>
  <p id="aLG">“大王，<a id="a-LH"></a>菩萨摩诃萨行般若波罗蜜，<a id="a-LI"></a>灭诸戏论修习空行，<a id="a-LJ"></a>作是思惟：<a id="a-LK"></a>‘所观境界皆悉空无，<a id="a-LL"></a>能观之心亦复如是，<a id="a-LM"></a>无能、<a id="a-LN"></a>所观二种之异，<a id="a-LO"></a>诸法一相所谓无相。<a id="a-LP"></a>’如是思惟遣内外相，<a id="a-LQ"></a>不见身，<a id="a-LR"></a>不见心，<a id="a-LS"></a>不见法，<a id="a-LT"></a>次第相续修奢摩他、<a id="a-LU"></a>毗婆舍那。<a id="a-LV"></a>毗婆舍那如实见法，<a id="a-LW"></a>奢摩他者一心不乱。<a id="a-LX"></a>菩萨如是修观行已即得净戒，<a id="a-LY"></a>戒清净故行亦如是，<a id="a-LZ"></a>是名菩萨摩诃萨行般若波罗蜜观行清净。</p>
  <p id="aLa">“大王，<a id="a-Lb"></a>菩萨摩诃萨行般若波罗蜜，<a id="a-Lc"></a>护持如来正法之藏听受正法，<a id="a-Ld"></a>为守护故不为利养，<a id="a-Le"></a>为三宝种不断故不为恭敬，<a id="a-Lf"></a>为拥护大乘行故不为名闻，<a id="a-Lg"></a>为无归依众生令得济拔与安乐故，<a id="a-Lh"></a>无慧眼者令得慧眼，<a id="a-Li"></a>修小乘人示声闻道，<a id="a-Lj"></a>欲行大乘示现大道，<a id="a-Lk"></a>如是听法为无上智，<a id="a-Ll"></a>终不为得下劣之乘。</p>
  <p id="aLm">“大王，<a id="a-Ln"></a>菩萨摩诃萨行般若波罗蜜善知毗尼，<a id="a-Lo"></a>所谓毗尼及毗尼行、<a id="a-Lp"></a>毗尼甚深、<a id="a-Lq"></a>毗尼微细、<a id="a-Lr"></a>净与不净、<a id="a-Ls"></a>有失无失、<a id="a-Lt"></a>波罗提木叉、<a id="a-Lu"></a>声闻毗尼、<a id="a-Lv"></a>菩萨毗尼。<a id="a-Lw"></a>大王，<a id="a-Lx"></a>菩萨摩诃萨行般若波罗蜜，<a id="a-Ly"></a>如是等毗尼皆悉善知。</p>
  <p id="aLz">“大王，<a id="a-M0"></a>菩萨摩诃萨行般若波罗蜜，<a id="a-M1"></a>善知一切威仪戒行，<a id="a-M2"></a>善学声闻戒、<a id="a-M3"></a>辟支佛戒、<a id="a-M4"></a>菩萨戒。<a id="a-M5"></a>既修戒行，<a id="a-M6"></a>若见威仪不称众者，<a id="a-M7"></a>即应远离非处不行；<a id="a-M8"></a>若有沙门戒行威仪，<a id="a-M9"></a>则应亲近；<a id="a-MA"></a>若婆罗门异学余行，<a id="a-MB"></a>劝修毗尼。<a id="a-MC"></a>如是戒行修之真实，<a id="a-MD"></a>心无巧伪嫉妒即灭。<a id="a-ME"></a>自行布施亦劝他行，<a id="a-MF"></a>赞叹布施，<a id="a-MG"></a>见他布施心生随喜，<a id="a-MH"></a>不作是念：<a id="a-MI"></a>‘唯当施我，<a id="a-MJ"></a>勿与他人。<a id="a-MK"></a>’但应思惟：<a id="a-ML"></a>‘一切众生多有所乏，<a id="a-MM"></a>饥寒困苦，<a id="a-MN"></a>愿其得财现世安乐，<a id="a-MO"></a>以闻法故后世安乐。<a id="a-MP"></a>我今应当精进修道，<a id="a-MQ"></a>与诸众生同得出世。<a id="a-MR"></a>’是名菩萨无嫉妒心，<a id="a-MS"></a>于诸众生皆得平等，<a id="a-MT"></a>若行布施普为众生，<a id="a-MU"></a>戒、<a id="a-MV"></a>忍、<a id="a-MW"></a>精进、<a id="a-MX"></a>禅定、<a id="a-MY"></a>般若乃至一切种智，<a id="a-MZ"></a>无二心修。<a id="a-Ma"></a>何以故？<a id="a-Mb"></a>所修之法与众生共，<a id="a-Mc"></a>念为境界令速成道，<a id="a-Md"></a>于生死火自既出离，<a id="a-Me"></a>亦使他出。</p>
  <p id="aMf">“譬如长者而有六子，<a id="a-Mg"></a>并皆幼稚，<a id="a-Mh"></a>爱念无偏，<a id="a-Mi"></a>长者在外，<a id="a-Mj"></a>其宅火起。<a id="a-Mk"></a>大王，<a id="a-Ml"></a>于意云何？<a id="a-Mm"></a>长者作念于此六子先后救不？<a id="a-Mn"></a>”</p>
  <p id="aMo">“不也，<a id="a-Mp"></a>世尊。<a id="a-Mq"></a>何以故？<a id="a-Mr"></a>其父于子心平等故。<a id="a-Ms"></a>”</p>
  <p id="aMt">“大王，<a id="a-Mu"></a>菩萨摩诃萨行般若波罗蜜亦复如是。<a id="a-Mv"></a>凡夫贪著，<a id="a-Mw"></a>处在六道生死火宅不知出离，<a id="a-Mx"></a>菩萨摩诃萨行般若波罗蜜，<a id="a-My"></a>以平等心种种方便诱化令出，<a id="a-Mz"></a>皆悉安置寂静界中。</p>
  <p id="aN0">“大王，<a id="a-N1"></a>菩萨摩诃萨行般若波罗蜜于法亦等，<a id="a-N2"></a>所谓以法供养如来，<a id="a-N3"></a>种种供具供养如来，<a id="a-N4"></a>如实修行供养如来，<a id="a-N5"></a>利益安乐一切众生，<a id="a-N6"></a>守护一切众生善法，<a id="a-N7"></a>随顺众生善能教化，<a id="a-N8"></a>行菩萨道行不违言，<a id="a-N9"></a>心无疲倦求阿耨多罗三藐三菩提，<a id="a-NA"></a>若能如是乃得名为供养诸佛，<a id="a-NB"></a>不以资生而为供养。<a id="a-NC"></a>何以故？<a id="a-ND"></a>大王，<a id="a-NE"></a>法是佛身，<a id="a-NF"></a>若供养法，<a id="a-NG"></a>即供养佛。</p>
  <p id="aNH">“大王，<a id="a-NI"></a>诸佛世尊，<a id="a-NJ"></a>皆从如实修行而来，<a id="a-NK"></a>悉为利益安乐众生，<a id="a-NL"></a>护其善法随顺众生，<a id="a-NM"></a>若不尔者违本誓愿，<a id="a-NN"></a>懈怠懒惰不能成就菩提之心。<a id="a-NO"></a>何以故？<a id="a-NP"></a>菩萨摩诃萨阿耨多罗三藐三菩提与众生共，<a id="a-NQ"></a>若无众生，<a id="a-NR"></a>菩萨云何能得菩提？</p>
  <p id="aNS">“大王，<a id="a-NT"></a>菩萨摩诃萨行般若波罗蜜，<a id="a-NU"></a>以法供养如来，<a id="a-NV"></a>名真供养。<a id="a-NW"></a>如是供养拔除我慢，<a id="a-NX"></a>远离俗务，<a id="a-NY"></a>剃落须发，<a id="a-NZ"></a>于其父母、<a id="a-Na"></a>兄弟、<a id="a-Nb"></a>亲戚不复相关，<a id="a-Nc"></a>犹如已死，<a id="a-Nd"></a>形状衣服相貌异常，<a id="a-Ne"></a>执持钵器游入城郭，<a id="a-Nf"></a>至其亲里若旃陀罗家，<a id="a-Ng"></a>下意乞食作是思念：<a id="a-Nh"></a>‘我命属他，<a id="a-Ni"></a>由彼食活。<a id="a-Nj"></a>’以是因缘能除我慢。<a id="a-Nk"></a>复作念言：<a id="a-Nl"></a>‘我今应取师、<a id="a-Nm"></a>僧、<a id="a-Nn"></a>尊长及同学意，<a id="a-No"></a>令彼欢喜，<a id="a-Np"></a>昔未闻法为得闻故。<a id="a-Nq"></a>’若见他人瞋恚斗诤，<a id="a-Nr"></a>即应忍辱下意避之。<a id="a-Ns"></a>大王，<a id="a-Nt"></a>菩萨摩诃萨如是行般若波罗蜜，<a id="a-Nu"></a>拔除我慢。</p>
  <p id="aNv">“大王，<a id="a-Nw"></a>菩萨摩诃萨行般若波罗蜜，<a id="a-Nx"></a>生坚正信。<a id="a-Ny"></a>何以故？<a id="a-Nz"></a>多诸功德宿世所种，<a id="a-O0"></a>善根力强具足善因，<a id="a-O1"></a>正见成就不信外道，<a id="a-O2"></a>内心清净不依余师，<a id="a-O3"></a>心行调直远离谄曲，<a id="a-O4"></a>诸根聪利具足般若，<a id="a-O5"></a>离诸盖障其心清净，<a id="a-O6"></a>远恶知识亲近善友，<a id="a-O7"></a>寻求善言不生懈怠，<a id="a-O8"></a>所闻说法知佛功德。<a id="a-O9"></a>”</p>
  <p id="aOA">胜天王白佛言：<a id="a-OB"></a>“世尊，<a id="a-OC"></a>唯愿大慈，<a id="a-OD"></a>哀愍为说如来功德大威神力。<a id="a-OE"></a>”</p>
  <p id="aOF">佛告胜天王言：<a id="a-OG"></a>“大王，<a id="a-OH"></a>谛听！<a id="a-OI"></a>谛听！<a id="a-OJ"></a>善思念之，<a id="a-OK"></a>我当为王宣说如来神德少分。<a id="a-OL"></a>”</p>
  <p id="aOM">“善哉！<a id="a-ON"></a>世尊，<a id="a-OO"></a>唯然愿闻。<a id="a-OP"></a>”</p>
  <p id="aOQ">佛言：<a id="a-OR"></a>“大王，<a id="a-OS"></a>如来具足无边大慈，<a id="a-OT"></a>遍照众生、<a id="a-OU"></a>众生所摄，<a id="a-OV"></a>乃至十方尽虚空界亦皆遍照不可测量。<a id="a-OW"></a>如来大悲，<a id="a-OX"></a>声闻、<a id="a-OY"></a>缘觉、<a id="a-OZ"></a>菩萨所无。<a id="a-Oa"></a>何以故？<a id="a-Ob"></a>不共法故，<a id="a-Oc"></a>十方世界无一众生大悲不照。</p>
  <p id="aOd">“复次，<a id="a-Oe"></a>如来说法无尽，<a id="a-Of"></a>普为十方一切众生，<a id="a-Og"></a>一劫、<a id="a-Oh"></a>百劫、<a id="a-Oi"></a>千劫若无量劫，<a id="a-Oj"></a>种种因缘说法无尽。<a id="a-Ok"></a>若众生界种种言辞、<a id="a-Ol"></a>一切句义咨问如来，<a id="a-Om"></a>一弹指顷，<a id="a-On"></a>一一众生各为分别，<a id="a-Oo"></a>无能坏者。</p>
  <p id="aOp">“复次，<a id="a-Oq"></a>如来即是无碍禅定境界，<a id="a-Or"></a>假使一切世界众生，<a id="a-Os"></a>皆住十地入诸三昧百千亿劫，<a id="a-Ot"></a>观如来定不能测量。</p>
  <p id="aOu">“复次，<a id="a-Ov"></a>如来身无边量。<a id="a-Ow"></a>何以故？<a id="a-Ox"></a>随所乐见，<a id="a-Oy"></a>能于一念示现种种如来。<a id="a-Oz"></a>又有清净天眼，<a id="a-P0"></a>一切世界无量众生，<a id="a-P1"></a>一一众生一一世界，<a id="a-P2"></a>如是一切世界中事，<a id="a-P3"></a>如来悉见如观掌中阿摩勒果，<a id="a-P4"></a>诸天人眼所不能见。<a id="a-P5"></a>如来复有清净天耳，<a id="a-P6"></a>一切众生随其种类音声不同，<a id="a-P7"></a>如来悉闻解了其义。<a id="a-P8"></a>如来复有净他心智，<a id="a-P9"></a>一切世界有诸众生，<a id="a-PA"></a>作业思想若所得报，<a id="a-PB"></a>如来世尊行立坐卧，<a id="a-PC"></a>于一念顷皆悉了知。<a id="a-PD"></a>何以故？<a id="a-PE"></a>如来常定，<a id="a-PF"></a>无散乱故。</p>
  <p id="aPG">“大王，<a id="a-PH"></a>诸佛如来无有失念，<a id="a-PI"></a>心不散乱，<a id="a-PJ"></a>根无异缘。<a id="a-PK"></a>何以故？<a id="a-PL"></a>离烦恼习，<a id="a-PM"></a>最为清净寂静无垢。<a id="a-PN"></a>有烦恼者，<a id="a-PO"></a>其心散乱则异攀缘。<a id="a-PP"></a>如来世尊无漏离垢，<a id="a-PQ"></a>得一切法自在平等，<a id="a-PR"></a>常在三昧三摩跋提故。</p>
  <p id="aPS">“大王，<a id="a-PT"></a>如来以一威仪三昧游行乃至涅槃，<a id="a-PU"></a>无有天人能得知者，<a id="a-PV"></a>况复如来于无量劫修习无量无边万亿三昧！<a id="a-PW"></a>何以故？<a id="a-PX"></a>如来不可量、<a id="a-PY"></a>不可思、<a id="a-PZ"></a>不可观故。<a id="a-Pa"></a>”</p>
  <p id="aPb">尔时，<a id="a-Pc"></a>胜天王白佛言：<a id="a-Pd"></a>“世尊，<a id="a-Pe"></a>我闻如来三阿僧祇劫修行成佛，<a id="a-Pf"></a>云何而说无量劫修？<a id="a-Pg"></a>”</p>
  <p id="aPh">佛言：<a id="a-Pi"></a>“不也，<a id="a-Pj"></a>大王。<a id="a-Pk"></a>何以故？<a id="a-Pl"></a>菩萨摩诃萨修阿耨多罗三藐三菩提，<a id="a-Pm"></a>无量功力之所能办，<a id="a-Pn"></a>非尔许劫时如得入法平等理称为成佛。<a id="a-Po"></a>”</p>
  <p id="aPp">胜天王白佛言：<a id="a-Pq"></a>“世尊，<a id="a-Pr"></a>善哉！<a id="a-Ps"></a>善哉！<a id="a-Pt"></a>一切众生，<a id="a-Pu"></a>常行诸善远离障业，<a id="a-Pv"></a>喜乐佛果修菩萨行。<a id="a-Pw"></a>世尊，<a id="a-Px"></a>若有众生得闻如来大神通力，<a id="a-Py"></a>心生欢喜信受赞叹，<a id="a-Pz"></a>当知是人不久得成此神通器，<a id="a-Q0"></a>况复有人受持读诵、<a id="a-Q1"></a>书写、<a id="a-Q2"></a>宣说！<a id="a-Q3"></a>如是人等不可思量。<a id="a-Q4"></a>”</p>
  <p id="aQ5">佛言：<a id="a-Q6"></a>“如是，<a id="a-Q7"></a>大王，<a id="a-Q8"></a>此等众生，<a id="a-Q9"></a>如来拥护已种善根，<a id="a-QA"></a>过去供养无数诸佛，<a id="a-QB"></a>乃能得闻如来世尊大神通力。<a id="a-QC"></a>是善男女心不疑惑，<a id="a-QD"></a>于七日中澡浴清净，<a id="a-QE"></a>著新洁衣，<a id="a-QF"></a>香华供养，<a id="a-QG"></a>一心正忆，<a id="a-QH"></a>尔时如来即为现身便得见佛，<a id="a-QI"></a>其供养具或有阙少但一心念，<a id="a-QJ"></a>于命将尽见佛在前。<a id="a-QK"></a>”</p>
  <p id="aQL">胜天王白佛言：<a id="a-QM"></a>“世尊，<a id="a-QN"></a>颇有众生闻说如来神通功德，<a id="a-QO"></a>不起信心而谤毁不？<a id="a-QP"></a>”</p>
  <p id="aQQ">佛言：<a id="a-QR"></a>“有是众生，<a id="a-QS"></a>若闻如来神通法门，<a id="a-QT"></a>即起瞋毒不善之心，<a id="a-QU"></a>于说法师恶知识想，<a id="a-QV"></a>此人舍寿生泥梨中。<a id="a-QW"></a>若闻如来大神通力能生信受，<a id="a-QX"></a>于说法师善知识想，<a id="a-QY"></a>即得人天乃至成佛。<a id="a-QZ"></a>”</p>
  <p id="aQa">尔时，<a id="a-Qb"></a>世尊出广长舌相自覆面门，<a id="a-Qc"></a>次至头顶，<a id="a-Qd"></a>次覆遍身，<a id="a-Qe"></a>次覆狮子座，<a id="a-Qf"></a>次覆菩萨众，<a id="a-Qg"></a>次覆声闻众，<a id="a-Qh"></a>然后乃覆释梵护世一切大众，<a id="a-Qi"></a>还收舌相，<a id="a-Qj"></a>告大众言：<a id="a-Qk"></a>“如来世尊有是舌相，<a id="a-Ql"></a>岂当妄语！<a id="a-Qm"></a>汝等大众皆应信受，<a id="a-Qn"></a>长夜安乐。<a id="a-Qo"></a>”</p>
  <p id="aQp">说是法时，<a id="a-Qq"></a>众中八万四千菩萨得无生法忍，<a id="a-Qr"></a>无量百千众生得远尘离垢法眼净，<a id="a-Qs"></a>无量无边众生发阿耨多罗三藐三菩提心。</p>
 </body>
</html>