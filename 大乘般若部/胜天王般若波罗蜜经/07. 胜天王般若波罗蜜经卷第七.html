<!doctype html>
<html id="z3IBTCgBU" data-ver="1255">
 <head>
  <meta charset="utf-8">
  <meta author="月婆首那">
  <meta library="龙藏">
  <meta catalog="大乘般若部">
  <meta period="陈">
 </head>
 <body>
  <h1 id="a1">胜天王般若波罗蜜经卷第七</h1>
  <h2 id="a2">劝诫品第十三</h2>
  <p id="a3">尔时，<a id="a-4"></a>文殊师利菩萨即从座起，<a id="a-5"></a>偏袒右肩，<a id="a-6"></a>右膝著地，<a id="a-7"></a>合掌向佛，<a id="a-8"></a>头面作礼而白佛言：<a id="a-9"></a>“世尊，<a id="a-A"></a>如来所说甚深般若波罗蜜，<a id="a-B"></a>于未来世末代之中，<a id="a-C"></a>颇有众生能信受不？<a id="a-D"></a>若善男子、<a id="a-E"></a>善女人闻是修多罗，<a id="a-F"></a>生信不谤，<a id="a-G"></a>如此等人成何功德？<a id="a-H"></a>”</p>
  <p id="aI">佛告文殊师利菩萨言：<a id="a-J"></a>“未来末世有善男子、<a id="a-K"></a>善女人，<a id="a-L"></a>无量佛所修持净戒、<a id="a-M"></a>禅定、<a id="a-N"></a>般若，<a id="a-O"></a>是佛真子，<a id="a-P"></a>能信此修多罗，<a id="a-Q"></a>所致功德不可称计。<a id="a-R"></a>最善胜法从般若生，<a id="a-S"></a>净心信受，<a id="a-T"></a>我今为汝，<a id="a-U"></a>略以譬说：</p>
  <p id="aV">“文殊师利，<a id="a-W"></a>阎浮提洲纵广七千由旬，<a id="a-X"></a>北广南狭，<a id="a-Y"></a>其中人面亦似地形，<a id="a-Z"></a>洲内遍满须陀洹、<a id="a-a"></a>斯陀含、<a id="a-b"></a>阿那含、<a id="a-c"></a>阿罗汉、<a id="a-d"></a>辟支佛等，<a id="a-e"></a>密如竹、<a id="a-f"></a>麻、<a id="a-g"></a>甘蔗、<a id="a-h"></a>荻林，<a id="a-i"></a>中无少空及以间缺。<a id="a-j"></a>若有善男子、<a id="a-k"></a>善女人四事供养毕圣人寿，<a id="a-l"></a>或复七宝遍满此洲积至梵天，<a id="a-m"></a>一一圣人各施尔许，<a id="a-n"></a>毕是善男子、<a id="a-o"></a>善女人寿，<a id="a-p"></a>日夜三十牟尤多相续不断。</p>
  <p id="aq">“文殊师利，<a id="a-r"></a>于意云何？<a id="a-s"></a>此人以是因缘功德多不？<a id="a-t"></a>”</p>
  <p id="au">文殊师利菩萨白佛言：<a id="a-v"></a>“甚多，<a id="a-w"></a>婆伽婆！<a id="a-x"></a>甚多，<a id="a-y"></a>修伽陀！<a id="a-z"></a>”</p>
  <p id="a10">佛告文殊师利菩萨：<a id="a-11"></a>“若善男子、<a id="a-12"></a>善女人不谤此修多罗功德，<a id="a-13"></a>胜彼百分不及一，<a id="a-14"></a>千分、<a id="a-15"></a>百千万分不及一，<a id="a-16"></a>乃至算数譬喻所不能及。</p>
  <p id="a17">“文殊师利，<a id="a-18"></a>瞿耶尼洲纵广八千由旬，<a id="a-19"></a>形如满月，<a id="a-1A"></a>人面亦尔，<a id="a-1B"></a>洲内遍满须陀洹、<a id="a-1C"></a>斯陀含、<a id="a-1D"></a>阿那含、<a id="a-1E"></a>阿罗汉、<a id="a-1F"></a>辟支佛，<a id="a-1G"></a>密如竹、<a id="a-1H"></a>麻、<a id="a-1I"></a>甘蔗、<a id="a-1J"></a>荻林，<a id="a-1K"></a>中无少空及以间缺。<a id="a-1L"></a>若有善男子、<a id="a-1M"></a>善女人四事供养毕圣人寿，<a id="a-1N"></a>至涅槃后舍利起塔，<a id="a-1O"></a>或复七宝遍满此洲积至梵天，<a id="a-1P"></a>一一圣人各施尔许，<a id="a-1Q"></a>毕是善男子、<a id="a-1R"></a>善女人寿，<a id="a-1S"></a>日夜三十牟尤多相续不断。</p>
  <p id="a1T">“文殊师利，<a id="a-1U"></a>于意云何？<a id="a-1V"></a>此人以是因缘得福多不？<a id="a-1W"></a>”</p>
  <p id="a1X">文殊师利菩萨白佛言：<a id="a-1Y"></a>“甚多，<a id="a-1Z"></a>婆伽婆！<a id="a-1a"></a>甚多，<a id="a-1b"></a>修伽陀！<a id="a-1c"></a>”</p>
  <p id="a1d">佛告文殊师利菩萨：<a id="a-1e"></a>“若善男子、<a id="a-1f"></a>善女人信此修多罗功德，<a id="a-1g"></a>胜彼百分不及一，<a id="a-1h"></a>千分、<a id="a-1i"></a>百千万分不及一，<a id="a-1j"></a>乃至算数譬喻所不能及。</p>
  <p id="a1k">“文殊师利，<a id="a-1l"></a>弗于逮洲纵广九千由旬，<a id="a-1m"></a>形如半月，<a id="a-1n"></a>人面亦尔，<a id="a-1o"></a>洲内遍满须陀洹、<a id="a-1p"></a>斯陀含、<a id="a-1q"></a>阿那含、<a id="a-1r"></a>阿罗汉、<a id="a-1s"></a>辟支佛，<a id="a-1t"></a>密如竹、<a id="a-1u"></a>麻、<a id="a-1v"></a>甘蔗、<a id="a-1w"></a>荻林，<a id="a-1x"></a>中无少空及以间缺。<a id="a-1y"></a>若有善男子、<a id="a-1z"></a>善女人四事供养毕圣人寿，<a id="a-20"></a>或复七宝遍满此洲积至梵天，<a id="a-21"></a>一一圣人各施尔许，<a id="a-22"></a>毕是善男子、<a id="a-23"></a>善女人寿，<a id="a-24"></a>日夜三十牟尤多相续不断。</p>
  <p id="a25">“文殊师利，<a id="a-26"></a>于意云何？<a id="a-27"></a>此人以是因缘得福多不？<a id="a-28"></a>”</p>
  <p id="a29">文殊师利菩萨白佛言：<a id="a-2A"></a>“甚多，<a id="a-2B"></a>婆伽婆！<a id="a-2C"></a>甚多，<a id="a-2D"></a>修伽陀！<a id="a-2E"></a>”</p>
  <p id="a2F">“文殊师利，<a id="a-2G"></a>郁单越洲辟方十千由旬，<a id="a-2H"></a>人面亦方，<a id="a-2I"></a>洲内遍满须陀洹、<a id="a-2J"></a>斯陀含、<a id="a-2K"></a>阿那含、<a id="a-2L"></a>阿罗汉、<a id="a-2M"></a>辟支佛，<a id="a-2N"></a>密如竹、<a id="a-2O"></a>麻、<a id="a-2P"></a>甘蔗、<a id="a-2Q"></a>荻林，<a id="a-2R"></a>中无少空及以间缺。<a id="a-2S"></a>若善男子、<a id="a-2T"></a>善女人四事供养毕圣人寿，<a id="a-2U"></a>或复七宝遍满此洲积至梵天，<a id="a-2V"></a>一一圣人各施尔许，<a id="a-2W"></a>毕是善男子、<a id="a-2X"></a>善女人寿，<a id="a-2Y"></a>日夜三十牟尤多相续不断。</p>
  <p id="a2Z">“文殊师利，<a id="a-2a"></a>于意云何？<a id="a-2b"></a>此人以是因缘得福多不？<a id="a-2c"></a>”</p>
  <p id="a2d">文殊师利菩萨白佛言：<a id="a-2e"></a>“甚多，<a id="a-2f"></a>婆伽婆！<a id="a-2g"></a>甚多，<a id="a-2h"></a>修伽陀！<a id="a-2i"></a>”</p>
  <p id="a2j">佛告文殊师利菩萨：<a id="a-2k"></a>“若善男子、<a id="a-2l"></a>善女人受持读诵此修多罗功德，<a id="a-2m"></a>胜彼百分不及一，<a id="a-2n"></a>千分、<a id="a-2o"></a>百千万分不及一，<a id="a-2p"></a>乃至算数譬喻所不能及。</p>
  <p id="a2q">“文殊师利，<a id="a-2r"></a>娑婆世界悉为微尘，<a id="a-2s"></a>尔许圣人若有善男子、<a id="a-2t"></a>善女人四事供养毕圣人寿，<a id="a-2u"></a>尔许尘数三千大千世界满中七宝积至阿迦尼吒天，<a id="a-2v"></a>一一圣人各施尔许，<a id="a-2w"></a>毕是善男子、<a id="a-2x"></a>善女人寿。</p>
  <p id="a2y">“文殊师利，<a id="a-2z"></a>于意云何？<a id="a-30"></a>功德多不？<a id="a-31"></a>”</p>
  <p id="a32">文殊师利菩萨白佛言：<a id="a-33"></a>“世尊，<a id="a-34"></a>前之福德已不可思议，<a id="a-35"></a>况此功德！<a id="a-36"></a>”</p>
  <p id="a37">佛告文殊师利菩萨：<a id="a-38"></a>“若有善男子、<a id="a-39"></a>善女人流通此修多罗，<a id="a-3A"></a>为他宣说，<a id="a-3B"></a>功德胜彼，<a id="a-3C"></a>百分不及一，<a id="a-3D"></a>千分、<a id="a-3E"></a>百千万分不及一，<a id="a-3F"></a>乃至算数譬喻所不能及。</p>
  <p id="a3G">“文殊师利，<a id="a-3H"></a>如此功德，<a id="a-3I"></a>若不回向阿耨多罗三藐三菩提者，<a id="a-3J"></a>尔许微尘数劫作他化自在天王，<a id="a-3K"></a>尔许劫数作化乐天王，<a id="a-3L"></a>尔许劫数作兜率陀天王，<a id="a-3M"></a>尔许劫数作夜摩天王，<a id="a-3N"></a>尔许劫数作天帝释，<a id="a-3O"></a>况复转轮圣王！<a id="a-3P"></a>回向萨婆若故，<a id="a-3Q"></a>能得成就般若波罗蜜阿耨多罗三藐三菩提。</p>
  <p id="a3R">“文殊师利，<a id="a-3S"></a>阎浮提中遍满须陀洹、<a id="a-3T"></a>斯陀含、<a id="a-3U"></a>阿那含、<a id="a-3V"></a>阿罗汉、<a id="a-3W"></a>辟支佛，<a id="a-3X"></a>密如竹、<a id="a-3Y"></a>麻、<a id="a-3Z"></a>甘蔗、<a id="a-3a"></a>荻林，<a id="a-3b"></a>若有恶人，<a id="a-3c"></a>皆悉杀害尔许贤圣。<a id="a-3d"></a>文殊师利，<a id="a-3e"></a>于意云何？<a id="a-3f"></a>是人以此因缘得罪多不？<a id="a-3g"></a>”</p>
  <p id="a3h">文殊师利菩萨白佛言：<a id="a-3i"></a>“世尊，<a id="a-3j"></a>杀一圣人，<a id="a-3k"></a>尚于一劫堕阿鼻地狱，<a id="a-3l"></a>何况尔许！<a id="a-3m"></a>其罪甚多不可称计！<a id="a-3n"></a>”</p>
  <p id="a3o">佛告文殊师利菩萨言：<a id="a-3p"></a>“有人谤此修多罗者，<a id="a-3q"></a>其罪重彼百分不及一，<a id="a-3r"></a>千分、<a id="a-3s"></a>百千万分不及其一，<a id="a-3t"></a>乃至算数譬喻亦不能及。</p>
  <p id="a3u">“文殊师利，<a id="a-3v"></a>瞿耶尼中遍满须陀洹、<a id="a-3w"></a>斯陀含、<a id="a-3x"></a>阿那含、<a id="a-3y"></a>阿罗汉、<a id="a-3z"></a>辟支佛，<a id="a-40"></a>密如竹、<a id="a-41"></a>麻、<a id="a-42"></a>甘蔗、<a id="a-43"></a>荻林，<a id="a-44"></a>若有恶人皆悉杀害。</p>
  <p id="a45">“文殊师利，<a id="a-46"></a>于意云何？<a id="a-47"></a>此人以是因缘得罪多不？<a id="a-48"></a>”</p>
  <p id="a49">文殊师利菩萨白佛言：<a id="a-4A"></a>“世尊，<a id="a-4B"></a>此罪不可闻不可闻，<a id="a-4C"></a>是人无有出阿鼻地狱期。<a id="a-4D"></a>”</p>
  <p id="a4E">佛告文殊师利菩萨言：<a id="a-4F"></a>“有人不信此修多罗，<a id="a-4G"></a>其罪重彼百分不及一，<a id="a-4H"></a>千分、<a id="a-4I"></a>百千万分不及一，<a id="a-4J"></a>乃至算数譬喻所不能及。</p>
  <p id="a4K">“文殊师利，<a id="a-4L"></a>若四天下悉为微尘，<a id="a-4M"></a>尔许尘数诸佛如来，<a id="a-4N"></a>若有恶人皆悉杀害，<a id="a-4O"></a>夺二种财，<a id="a-4P"></a>灭法财，<a id="a-4Q"></a>破世财。</p>
  <p id="a4R">“文殊师利，<a id="a-4S"></a>于意云何？<a id="a-4T"></a>是人得罪多不？<a id="a-4U"></a>”</p>
  <p id="a4V">文殊师利菩萨白佛言：<a id="a-4W"></a>“世尊，<a id="a-4X"></a>此罪不可闻，<a id="a-4Y"></a>不可计，<a id="a-4Z"></a>不可思量。<a id="a-4a"></a>”</p>
  <p id="a4b">佛告文殊师利菩萨：<a id="a-4c"></a>“若复有人障碍此修多罗，<a id="a-4d"></a>毁谤不信，<a id="a-4e"></a>其罪重彼百分不及一，<a id="a-4f"></a>千分、<a id="a-4g"></a>百千万分不及一，<a id="a-4h"></a>乃至算数譬喻所不能及。<a id="a-4i"></a>假使三千大千世界一切众生，<a id="a-4j"></a>悉成阿耨多罗三藐三菩提已，<a id="a-4k"></a>如此恶人犹故不出阿鼻地狱。</p>
  <p id="a4l">“文殊师利，<a id="a-4m"></a>如是恶人，<a id="a-4n"></a>无一世界阿鼻地狱不经入者，<a id="a-4o"></a>况余地狱、<a id="a-4p"></a>畜生、<a id="a-4q"></a>饿鬼！<a id="a-4r"></a>何以故？<a id="a-4s"></a>毁坏三世诸佛母故。<a id="a-4t"></a>假使如前微尘数劫得离三塗，<a id="a-4u"></a>若生人中得阿萨阇病，<a id="a-4v"></a>又经尔许微尘数劫得无舌报，<a id="a-4w"></a>若无手报各经尔劫。</p>
  <p id="a4x">“文殊师利，<a id="a-4y"></a>我若住世一劫若减一劫，<a id="a-4z"></a>以佛神力说是恶人所得罪报不能究尽。</p>
  <p id="a50">“文殊师利，<a id="a-51"></a>若求现在未来世乐，<a id="a-52"></a>勿得于此修多罗中，<a id="a-53"></a>毁谤不信作大障碍。<a id="a-54"></a>”</p>
  <p data-pb></p>
  <h2 id="a55">二行品第十四</h2>
  <p id="a56">尔时，<a id="a-57"></a>佛告文殊师利菩萨言：<a id="a-58"></a>“菩萨摩诃萨行般若波罗蜜，<a id="a-59"></a>宜应成就前后般若波罗蜜。<a id="a-5A"></a>何以故？<a id="a-5B"></a>菩萨摩诃萨有二种行，<a id="a-5C"></a>成就般若波罗蜜教化众生。<a id="a-5D"></a>”</p>
  <p id="a5E">文殊师利菩萨白佛言：<a id="a-5F"></a>“世尊，<a id="a-5G"></a>云何菩萨摩诃萨教化众生？<a id="a-5H"></a>”</p>
  <p id="a5I">佛告文殊师利菩萨言：<a id="a-5J"></a>“从初般若乃至后际，<a id="a-5K"></a>离功用心，<a id="a-5L"></a>说法无尽中不间隙，<a id="a-5M"></a>为脱三有恶趣之报，<a id="a-5N"></a>安诸众生令住善道，<a id="a-5O"></a>得三圣果。<a id="a-5P"></a>文殊师利，<a id="a-5Q"></a>是名菩萨摩诃萨行般若波罗蜜教化众生。<a id="a-5R"></a>文殊师利，<a id="a-5S"></a>菩萨摩诃萨行般若波罗蜜，<a id="a-5T"></a>成就无边无为，<a id="a-5U"></a>是名菩萨摩诃萨自行。<a id="a-5V"></a>何以故？<a id="a-5W"></a>成就一切功德故。<a id="a-5X"></a>”</p>
  <p id="a5Y">文殊师利菩萨白佛言：<a id="a-5Z"></a>“世尊，<a id="a-5a"></a>何等法与菩萨摩诃萨般若波罗蜜相应？<a id="a-5b"></a>”</p>
  <p id="a5c">佛告文殊师利菩萨言：<a id="a-5d"></a>“一切种智真实之法，<a id="a-5e"></a>远离思量，<a id="a-5f"></a>微妙无相，<a id="a-5g"></a>道理甚深，<a id="a-5h"></a>不可得见，<a id="a-5i"></a>难以通达，<a id="a-5j"></a>常住寂静清凉遍满，<a id="a-5k"></a>无有分别，<a id="a-5l"></a>无著无碍，<a id="a-5m"></a>随顺道理不可取执，<a id="a-5n"></a>大寂极静，<a id="a-5o"></a>一切法中最为无上无与等者。<a id="a-5p"></a>文殊师利，<a id="a-5q"></a>菩萨摩诃萨行般若波罗蜜，<a id="a-5r"></a>修此等法与萨婆若相应。<a id="a-5s"></a>”</p>
  <p id="a5t">文殊师利菩萨白佛言：<a id="a-5u"></a>“世尊，<a id="a-5v"></a>菩萨摩诃萨于何境界行般若波罗蜜？<a id="a-5w"></a>”</p>
  <p id="a5x">佛告文殊师利菩萨言：<a id="a-5y"></a>“菩萨摩诃萨行般若波罗蜜，<a id="a-5z"></a>甚深境界，<a id="a-60"></a>广大境界，<a id="a-61"></a>功德境界。</p>
  <p id="a62">“文殊师利，<a id="a-63"></a>甚深境界者，<a id="a-64"></a>体是无为，<a id="a-65"></a>不可相离，<a id="a-66"></a>不著二边，<a id="a-67"></a>脱离诸障自性清净，<a id="a-68"></a>不可思量，<a id="a-69"></a>不可数知，<a id="a-6A"></a>不与声闻、<a id="a-6B"></a>辟支佛共。</p>
  <p id="a6C">“文殊师利，<a id="a-6D"></a>广大境界者，<a id="a-6E"></a>菩萨摩诃萨行般若波罗蜜，<a id="a-6F"></a>诸佛如来一切功德，<a id="a-6G"></a>般若波罗蜜、<a id="a-6H"></a>摩诃迦楼那二法为体，<a id="a-6I"></a>离分别相，<a id="a-6J"></a>无功用心利益众生，<a id="a-6K"></a>皆称彼意无时暂舍。</p>
  <p id="a6L">“文殊师利，<a id="a-6M"></a>菩萨摩诃萨行般若波罗蜜，<a id="a-6N"></a>与一切功德相应，<a id="a-6O"></a>三十二相、<a id="a-6P"></a>八十种好，<a id="a-6Q"></a>佛威神力悉能示现种种相貌，<a id="a-6R"></a>随诸众生根欲性行，<a id="a-6S"></a>或升兜率，<a id="a-6T"></a>或从彼下，<a id="a-6U"></a>或现处胎，<a id="a-6V"></a>或现初生，<a id="a-6W"></a>或现童子，<a id="a-6X"></a>或园游戏，<a id="a-6Y"></a>或现出家，<a id="a-6Z"></a>或现苦行，<a id="a-6a"></a>或诣菩提树，<a id="a-6b"></a>或现成佛，<a id="a-6c"></a>或现转法轮，<a id="a-6d"></a>或现涅槃，<a id="a-6e"></a>如是种种为诸众生尽竭生死。</p>
  <p id="a6f">“文殊师利，<a id="a-6g"></a>是名菩萨摩诃萨行般若波罗蜜境界。<a id="a-6h"></a>”</p>
  <p id="a6i">文殊师利菩萨白佛言：<a id="a-6j"></a>“希有，<a id="a-6k"></a>世尊！<a id="a-6l"></a>如此甚深般若波罗蜜，<a id="a-6m"></a>诸佛境界不可思议。<a id="a-6n"></a>”</p>
  <p id="a6o">佛告文殊师利菩萨言：<a id="a-6p"></a>“如是，<a id="a-6q"></a>如是，<a id="a-6r"></a>如汝所说，<a id="a-6s"></a>般若波罗蜜是不共法，<a id="a-6t"></a>不可思议。<a id="a-6u"></a>何以故？<a id="a-6v"></a>一切凡夫、<a id="a-6w"></a>声闻、<a id="a-6x"></a>缘觉不能通达，<a id="a-6y"></a>非其境界故，<a id="a-6z"></a>除佛如来更无得者。<a id="a-70"></a>何以故？<a id="a-71"></a>如如之理义甚深故。<a id="a-72"></a>自在不动无漏界摄，<a id="a-73"></a>教化众生利益圆满，<a id="a-74"></a>是以名为诸佛境界，<a id="a-75"></a>过诸语言第一义摄，<a id="a-76"></a>无有觉观分别思量绝诸譬类，<a id="a-77"></a>一切法中最为上品，<a id="a-78"></a>不住生死，<a id="a-79"></a>不住涅槃。</p>
  <p id="a7A">“文殊师利，<a id="a-7B"></a>菩萨摩诃萨行般若波罗蜜，<a id="a-7C"></a>凡有五事不可思议：<a id="a-7D"></a>一者、<a id="a-7E"></a>自性，<a id="a-7F"></a>二者、<a id="a-7G"></a>方处，<a id="a-7H"></a>三者、<a id="a-7I"></a>住，<a id="a-7J"></a>四者、<a id="a-7K"></a>一异，<a id="a-7L"></a>五者、<a id="a-7M"></a>利益。</p>
  <p id="a7N">“文殊师利，<a id="a-7O"></a>云何自性不可思议？<a id="a-7P"></a>色即是如求不可得，<a id="a-7Q"></a>离色有如求不可得，<a id="a-7R"></a>受、<a id="a-7S"></a>想、<a id="a-7T"></a>行、<a id="a-7U"></a>识亦复如是。<a id="a-7V"></a>地大即如求不可得，<a id="a-7W"></a>离地求如亦不可得，<a id="a-7X"></a>水火风大一切皆尔。<a id="a-7Y"></a>眼入即如求不可得，<a id="a-7Z"></a>离眼求如亦不可得，<a id="a-7a"></a>耳、<a id="a-7b"></a>鼻、<a id="a-7c"></a>舌、<a id="a-7d"></a>身、<a id="a-7e"></a>意一切皆尔。<a id="a-7f"></a>有法是如求不可得，<a id="a-7g"></a>无法是如亦不可得。<a id="a-7h"></a>若在欲界不可思议，<a id="a-7i"></a>若离欲界亦不可思议，<a id="a-7j"></a>色、<a id="a-7k"></a>无色界一切皆尔。</p>
  <p id="a7l">“若在东方不可思议，<a id="a-7m"></a>若离东方不可思议，<a id="a-7n"></a>南西北方、<a id="a-7o"></a>四维、<a id="a-7p"></a>上下一切皆尔。</p>
  <p id="a7q">“安乐住不可思议，<a id="a-7r"></a>寂静住不可思议，<a id="a-7s"></a>有心住不可思议，<a id="a-7t"></a>无心住不可思议。</p>
  <p id="a7u">“三世如来同在一处，<a id="a-7v"></a>自性清净无漏法界，<a id="a-7w"></a>若一若异不可思议。</p>
  <p id="a7x">“智慧神力同一法界，<a id="a-7y"></a>般若方便二相平等，<a id="a-7z"></a>能为众生无量利益，<a id="a-80"></a>不可宣说过言语境，<a id="a-81"></a>而能随顺众生根性，<a id="a-82"></a>作种种说种种示现，<a id="a-83"></a>三十二相、<a id="a-84"></a>八十种好，<a id="a-85"></a>随众生意如是现之。<a id="a-86"></a>”</p>
  <p id="a87">文殊师利菩萨白佛言：<a id="a-88"></a>“世尊，<a id="a-89"></a>何等名为三十二相、<a id="a-8A"></a>八十种好？<a id="a-8B"></a>”</p>
  <p id="a8C">佛告文殊师利菩萨言：<a id="a-8D"></a>“如来相好，<a id="a-8E"></a>无穷无边说不可尽，<a id="a-8F"></a>随顺世法，<a id="a-8G"></a>是以略说三十二相、<a id="a-8H"></a>八十种好：<a id="a-8I"></a>一、<a id="a-8J"></a>足下平满，<a id="a-8K"></a>二、<a id="a-8L"></a>行步平正，<a id="a-8M"></a>三、<a id="a-8N"></a>足下轮相悉具毂辋千辐庄严，<a id="a-8O"></a>四、<a id="a-8P"></a>手指纤长软直节骨不现，<a id="a-8Q"></a>五、<a id="a-8R"></a>身大方正，<a id="a-8S"></a>六、<a id="a-8T"></a>手足指网缦合犹如鹅王，<a id="a-8U"></a>七、<a id="a-8V"></a>手掌如红莲华，<a id="a-8W"></a>八、<a id="a-8X"></a>踝骨不现，<a id="a-8Y"></a>九、<a id="a-8Z"></a>伊尼鹿王腨，<a id="a-8a"></a>十、<a id="a-8b"></a>身软直，<a id="a-8c"></a>十一、<a id="a-8d"></a>阴马藏，<a id="a-8e"></a>十二、<a id="a-8f"></a>身分满足如尼拘卢陀树，<a id="a-8g"></a>十三、<a id="a-8h"></a>身毛右旋，<a id="a-8i"></a>十四、<a id="a-8j"></a>一孔一毛皮肤细滑不受尘垢，<a id="a-8k"></a>十五、<a id="a-8l"></a>身金色，<a id="a-8m"></a>十六、<a id="a-8n"></a>圆光一丈，<a id="a-8o"></a>十七、<a id="a-8p"></a>七处满，<a id="a-8q"></a>十八、<a id="a-8r"></a>狮子臆，<a id="a-8s"></a>十九、<a id="a-8t"></a>两臂平正腋下满，<a id="a-8u"></a>二十、<a id="a-8v"></a>两臂圆直如象王鼻，<a id="a-8w"></a>立垂过膝，<a id="a-8x"></a>二十一、<a id="a-8y"></a>口四十齿齐密相连白如珂雪，<a id="a-8z"></a>二十二、<a id="a-90"></a>上下四牙状如初月，<a id="a-91"></a>二十三、<a id="a-92"></a>狮子颊，<a id="a-93"></a>二十四、<a id="a-94"></a>头团圆，<a id="a-95"></a>二十五、<a id="a-96"></a>咽喉具足千脉，<a id="a-97"></a>二十六、<a id="a-98"></a>胸骨如那罗延，<a id="a-99"></a>二十七、<a id="a-9A"></a>顶骨自然踊起，<a id="a-9B"></a>二十八、<a id="a-9C"></a>舌相广长如莲华叶，<a id="a-9D"></a>二十九、<a id="a-9E"></a>音声如梵王天鼓，<a id="a-9F"></a>三十、<a id="a-9G"></a>眼目青色如优钵罗华，<a id="a-9H"></a>三十一、<a id="a-9I"></a>眼睫绀焰犹如牛王，<a id="a-9J"></a>三十二、<a id="a-9K"></a>眉间白毫。<a id="a-9L"></a>文殊师利，<a id="a-9M"></a>是名三十二相，<a id="a-9N"></a>菩萨摩诃萨行般若波罗蜜，<a id="a-9O"></a>悉能成就如是功德。</p>
  <p id="a9P">“文殊师利，<a id="a-9Q"></a>云何名为八十种好：<a id="a-9R"></a>一、<a id="a-9S"></a>无能见顶，<a id="a-9T"></a>二、<a id="a-9U"></a>顶骨坚实，<a id="a-9V"></a>三、<a id="a-9W"></a>额广平正，<a id="a-9X"></a>四、<a id="a-9Y"></a>眉高而长形如月初绀琉璃色，<a id="a-9Z"></a>五、<a id="a-9a"></a>目广长，<a id="a-9b"></a>六、<a id="a-9c"></a>鼻高圆直而孔不现，<a id="a-9d"></a>七、<a id="a-9e"></a>耳厚广长埵轮成就，<a id="a-9f"></a>八、<a id="a-9g"></a>身坚实如那罗延，<a id="a-9h"></a>九、<a id="a-9i"></a>身分不可坏，<a id="a-9j"></a>十、<a id="a-9k"></a>身节坚密，<a id="a-9l"></a>十一、<a id="a-9m"></a>合身回顾犹如象王，<a id="a-9n"></a>十二、<a id="a-9o"></a>身有光明，<a id="a-9p"></a>十三、<a id="a-9q"></a>身调直，<a id="a-9r"></a>十四、<a id="a-9s"></a>常少不老，<a id="a-9t"></a>十五、<a id="a-9u"></a>身恒润泽，<a id="a-9v"></a>十六、<a id="a-9w"></a>身自将卫不待他人，<a id="a-9x"></a>十七、<a id="a-9y"></a>身分满足，<a id="a-9z"></a>十八、<a id="a-A0"></a>识满足，<a id="a-A1"></a>十九、<a id="a-A2"></a>容仪具足，<a id="a-A3"></a>二十、<a id="a-A4"></a>威德远震，<a id="a-A5"></a>二十一、<a id="a-A6"></a>一切向不背他，<a id="a-A7"></a>二十二、<a id="a-A8"></a>住处安隐不危动，<a id="a-A9"></a>二十三、<a id="a-AA"></a>面门如量不大不长，<a id="a-AB"></a>二十四、<a id="a-AC"></a>面广而平，<a id="a-AD"></a>二十五、<a id="a-AE"></a>面圆净如满月，<a id="a-AF"></a>二十六、<a id="a-AG"></a>无瘁容，<a id="a-AH"></a>二十七、<a id="a-AI"></a>进止如象王，<a id="a-AJ"></a>二十八、<a id="a-AK"></a>容仪如狮子王，<a id="a-AL"></a>二十九、<a id="a-AM"></a>行步如鹅王，<a id="a-AN"></a>三十、<a id="a-AO"></a>头如摩陀那果，<a id="a-AP"></a>三十一、<a id="a-AQ"></a>身色光悦，<a id="a-AR"></a>三十二、<a id="a-AS"></a>足趺厚，<a id="a-AT"></a>三十三、<a id="a-AU"></a>爪如赤铜叶，<a id="a-AV"></a>三十四、<a id="a-AW"></a>行时印文现地，<a id="a-AX"></a>三十五、<a id="a-AY"></a>指文庄严，<a id="a-AZ"></a>三十六、<a id="a-Aa"></a>指文明了不暗，<a id="a-Ab"></a>三十七、<a id="a-Ac"></a>手文明直，<a id="a-Ad"></a>三十八、<a id="a-Ae"></a>手文长，<a id="a-Af"></a>三十九、<a id="a-Ag"></a>手文不断，<a id="a-Ah"></a>四十、<a id="a-Ai"></a>手足如意，<a id="a-Aj"></a>四十一、<a id="a-Ak"></a>手足红白色如莲华，<a id="a-Al"></a>四十二、<a id="a-Am"></a>孔门相具，<a id="a-An"></a>四十三、<a id="a-Ao"></a>行步不减，<a id="a-Ap"></a>四十四、<a id="a-Aq"></a>步不过，<a id="a-Ar"></a>四十五、<a id="a-As"></a>行步安平，<a id="a-At"></a>四十六、<a id="a-Au"></a>脐深厚状如盘蛇团圆右转，<a id="a-Av"></a>四十七、<a id="a-Aw"></a>毛色青红如孔雀项，<a id="a-Ax"></a>四十八、<a id="a-Ay"></a>毛色润净，<a id="a-Az"></a>四十九、<a id="a-B0"></a>身毛右靡，<a id="a-B1"></a>五十、<a id="a-B2"></a>口出无上香身毛皆尔，<a id="a-B3"></a>五十一、<a id="a-B4"></a>唇色赤润如频婆果，<a id="a-B5"></a>五十二、<a id="a-B6"></a>唇润相称，<a id="a-B7"></a>五十三、<a id="a-B8"></a>舌形薄，<a id="a-B9"></a>五十四、<a id="a-BA"></a>一切乐观，<a id="a-BB"></a>五十五、<a id="a-BC"></a>随众生意和悦与语，<a id="a-BD"></a>五十六、<a id="a-BE"></a>于一切处无非善言，<a id="a-BF"></a>五十七、<a id="a-BG"></a>若见人先与语，<a id="a-BH"></a>五十八、<a id="a-BI"></a>音声不高不下随众生乐，<a id="a-BJ"></a>五十九、<a id="a-BK"></a>说法随众生语言，<a id="a-BL"></a>六十、<a id="a-BM"></a>说法不著，<a id="a-BN"></a>六十一、<a id="a-BO"></a>等观众生，<a id="a-BP"></a>六十二、<a id="a-BQ"></a>先观后作，<a id="a-BR"></a>六十三、<a id="a-BS"></a>发一音答众声，<a id="a-BT"></a>六十四、<a id="a-BU"></a>说法次第皆有因缘，<a id="a-BV"></a>六十五、<a id="a-BW"></a>无有众生能见相尽，<a id="a-BX"></a>六十六、<a id="a-BY"></a>观者无厌，<a id="a-BZ"></a>六十七、<a id="a-Ba"></a>具足一切音声，<a id="a-Bb"></a>六十八、<a id="a-Bc"></a>显现善色，<a id="a-Bd"></a>六十九、<a id="a-Be"></a>刚强之人见则调伏，<a id="a-Bf"></a>恐怖者见即得安隐，<a id="a-Bg"></a>七十、<a id="a-Bh"></a>音声明净，<a id="a-Bi"></a>七十一、<a id="a-Bj"></a>身不倾动，<a id="a-Bk"></a>七十二、<a id="a-Bl"></a>身分大，<a id="a-Bm"></a>七十三、<a id="a-Bn"></a>身长，<a id="a-Bo"></a>七十四、<a id="a-Bp"></a>身不染，<a id="a-Bq"></a>七十五、<a id="a-Br"></a>光遍身各一丈，<a id="a-Bs"></a>七十六、<a id="a-Bt"></a>光照身而行，<a id="a-Bu"></a>七十七、<a id="a-Bv"></a>身清净，<a id="a-Bw"></a>七十八、<a id="a-Bx"></a>光色润泽犹如青珠，<a id="a-By"></a>七十九、<a id="a-Bz"></a>手足满，<a id="a-C0"></a>八十、<a id="a-C1"></a>手足德字。<a id="a-C2"></a>”</p>
  <p data-pb></p>
  <h2 id="aC3">赞叹品第十五</h2>
  <p id="aC4">尔时，<a id="a-C5"></a>文殊师利菩萨即从座起，<a id="a-C6"></a>偏袒右肩，<a id="a-C7"></a>右膝著地，<a id="a-C8"></a>合掌向佛，<a id="a-C9"></a>头面作礼而白佛言：<a id="a-CA"></a>“世尊，<a id="a-CB"></a>如来功德希有无等不可思议！<a id="a-CC"></a>三世诸佛同一无别。<a id="a-CD"></a>若见如来，<a id="a-CE"></a>或闻功德，<a id="a-CF"></a>此等众生亦不可思议。<a id="a-CG"></a>我等今日重见世尊转大法轮，<a id="a-CH"></a>欢喜踊跃，<a id="a-CI"></a>得未曾有。<a id="a-CJ"></a>”</p>
  <p id="aCK">尔时，<a id="a-CL"></a>文殊师利菩萨即升虚空，<a id="a-CM"></a>高七多罗树，<a id="a-CN"></a>合掌赞曰：</p>
  <p id="aCO">“一切众生，<a id="a-CP"></a>唯佛大尊，<a id="a-CQ"></a>尚无等者，<a id="a-CR"></a>况当有胜？</p>
  <p id="aCS">人法二空，<a id="a-CT"></a>理无等等，<a id="a-CU"></a>唯佛如来，<a id="a-CV"></a>等无等等，</p>
  <p id="aCW">烦恼习气，<a id="a-CX"></a>永尽无余，<a id="a-CY"></a>所知之法，<a id="a-CZ"></a>皆悉明了。</p>
  <p id="aCa">若智若说，<a id="a-Cb"></a>无及佛者，<a id="a-Cc"></a>大千世界，<a id="a-Cd"></a>唯佛独尊，</p>
  <p id="aCe">十力无畏，<a id="a-Cf"></a>决定不虚，<a id="a-Cg"></a>若释若梵，<a id="a-Ch"></a>所不能得。</p>
  <p id="aCi">世尊大恩，<a id="a-Cj"></a>于诸众生，<a id="a-Ck"></a>此事难思，<a id="a-Cl"></a>无能及者，</p>
  <p id="aCm">无量善巧，<a id="a-Cn"></a>种种方便，<a id="a-Co"></a>以为众生，<a id="a-Cp"></a>令得利益。<a id="a-Cq"></a>”</p>
  <p id="aCr">尔时，<a id="a-Cs"></a>众中有一天子，<a id="a-Ct"></a>名苏楼波，<a id="a-Cu"></a>即从座起，<a id="a-Cv"></a>偏袒右肩，<a id="a-Cw"></a>右膝著地，<a id="a-Cx"></a>合掌向佛，<a id="a-Cy"></a>头面作礼，<a id="a-Cz"></a>说偈赞云：</p>
  <p id="aD0">“世间或说等佛者，<a id="a-D1"></a>如是之言名口过，</p>
  <p id="aD2">若说法王最极尊，<a id="a-D3"></a>此非虚妄为实语。</p>
  <p id="aD4">人天之俦正问难，<a id="a-D5"></a>无有能折我大师，</p>
  <p id="aD6">善逝降魔及外道，<a id="a-D7"></a>将导世间至解脱。</p>
  <p id="aD8">清净四辩无穷说，<a id="a-D9"></a>甘露妙药施众生，</p>
  <p id="aDA">遍观诸法智无碍，<a id="a-DB"></a>一切念中不减失。</p>
  <p id="aDC">大悲平等视众生，<a id="a-DD"></a>清净之心世不染，</p>
  <p id="aDE">善能了知根欲性，<a id="a-DF"></a>随所乐闻而应说。</p>
  <p id="aDG">烦恼差别非一种，<a id="a-DH"></a>为示无量对治门，</p>
  <p id="aDI">巧说因缘无如佛，<a id="a-DJ"></a>专以利益众生故。</p>
  <p id="aDK">值佛闻法不得道，<a id="a-DL"></a>是等众生度极难，</p>
  <p id="aDM">如来大名应渴仰，<a id="a-DN"></a>得见世尊无限益，</p>
  <p id="aDO">佛智能令心清净，<a id="a-DP"></a>既闻正教出生死，</p>
  <p id="aDQ">闻佛名号大吉祥，<a id="a-DR"></a>忆念世尊恒喜乐，</p>
  <p id="aDS">发心诣佛生慧解，<a id="a-DT"></a>如教勤修成种智，</p>
  <p id="aDU">戒品清净故无垢，<a id="a-DV"></a>禅定第一心澄明，</p>
  <p id="aDW">智慧最胜故难动，<a id="a-DX"></a>法海清净如甘露。</p>
  <p id="aDY">一切众生喜放逸，<a id="a-DZ"></a>诸佛如来离世间，</p>
  <p id="aDa">等慈众生如一子，<a id="a-Db"></a>恩德深厚无能报，</p>
  <p id="aDc">先说破诸结贼法，<a id="a-Dd"></a>久摧天魔幻化军，</p>
  <p id="aDe">世尊已说三有过，<a id="a-Df"></a>广示涅槃无量德。<a id="a-Dg"></a>”</p>
  <p id="aDh">尔时，<a id="a-Di"></a>众中有一天子，<a id="a-Dj"></a>名苏那摩，<a id="a-Dk"></a>即从座起，<a id="a-Dl"></a>偏袒右肩，<a id="a-Dm"></a>右膝著地，<a id="a-Dn"></a>合掌向佛，<a id="a-Do"></a>头面作礼，<a id="a-Dp"></a>说偈赞云：</p>
  <p id="aDq">“如来世尊行大悲，<a id="a-Dr"></a>设可度智与他者，</p>
  <p id="aDs">尚令调达最前得，<a id="a-Dt"></a>况复其余众生类！</p>
  <p id="aDu">我今不惬为空过，<a id="a-Dv"></a>修治正行报佛恩。</p>
  <p id="aDw">有人已证无漏灭，<a id="a-Dx"></a>是于佛恩未为报，</p>
  <p id="aDy">若能修行佛正教，<a id="a-Dz"></a>乃得名为佛真子。</p>
  <p id="aE0">佛久勤苦为众生，<a id="a-E1"></a>无上大恩罕能报，</p>
  <p id="aE2">大慈开显真实法，<a id="a-E3"></a>令人修行兼化他。</p>
  <p id="aE4">若佛如来不出世，<a id="a-E5"></a>一切众生受大苦，</p>
  <p id="aE6">无复善道唯恶趣，<a id="a-E7"></a>但闻三塗苦恼声。</p>
  <p id="aE8">六道受苦无免脱，<a id="a-E9"></a>烦恼系缚众生故，</p>
  <p id="aEA">世尊能解他毒结，<a id="a-EB"></a>翻为大悲之所萦。</p>
  <p id="aEC">佛是世间大福田，<a id="a-ED"></a>依教正修离恶道，</p>
  <p id="aEE">若违佛教不修行，<a id="a-EF"></a>是人永无生善趣。</p>
  <p id="aEG">有人于佛起恶心，<a id="a-EH"></a>或复不乐闻深法，</p>
  <p id="aEI">是等众生甚可悲，<a id="a-EJ"></a>决定永当处黑暗。</p>
  <p id="aEK">如佛世尊自知智，<a id="a-EL"></a>其等如来乃能了，</p>
  <p id="aEM">佛智非我所量测，<a id="a-EN"></a>头面敬礼十方尊。</p>
  <p id="aEO">无畏智力不共法，<a id="a-EP"></a>唯佛世尊独圆备，</p>
  <p id="aEQ">相好庄严微妙香，<a id="a-ER"></a>观者无厌超众色，</p>
  <p id="aES">三种开敷不暂息，<a id="a-ET"></a>清净佛华我今礼。</p>
  <p id="aEU">唯佛善知无上道，<a id="a-EV"></a>出离一切诸险难，</p>
  <p id="aEW">佛为无上最第一，<a id="a-EX"></a>头面敬礼两足尊。</p>
  <p id="aEY">佛以功德正法水，<a id="a-EZ"></a>洗诸垢秽悉无余，</p>
  <p id="aEa">世尊本来内外净，<a id="a-Eb"></a>我今顶礼真净身。<a id="a-Ec"></a>”</p>
  <p id="aEd">尔时，<a id="a-Ee"></a>娑婆世界主大梵天即从座起，<a id="a-Ef"></a>偏袒右肩，<a id="a-Eg"></a>右膝著地，<a id="a-Eh"></a>合掌向佛，<a id="a-Ei"></a>头面作礼，<a id="a-Ej"></a>以偈赞云：</p>
  <p id="aEk">“功德智慧佛具足，<a id="a-El"></a>利益众生不暂休，</p>
  <p id="aEm">常雨甘露令众饱，<a id="a-En"></a>我今顶礼能利他。</p>
  <p id="aEo">世间最胜可敬者，<a id="a-Ep"></a>此人犹故恭敬佛，</p>
  <p id="aEq">诸恶斯尽众善备，<a id="a-Er"></a>我今顶礼无等尊。</p>
  <p id="aEs">靡有一行不修学，<a id="a-Et"></a>为欲救拔众生故，</p>
  <p id="aEu">今度生死得安乐，<a id="a-Ev"></a>我今顶礼救世师。</p>
  <p id="aEw">敬礼微妙金色身，<a id="a-Ex"></a>敬礼所说甘露法，</p>
  <p id="aEy">敬礼清净无垢智，<a id="a-Ez"></a>敬礼一切功德林。<a id="a-F0"></a>”</p>
  <p id="aF1">尔时，<a id="a-F2"></a>世尊告大梵天言：<a id="a-F3"></a>“善哉！<a id="a-F4"></a>善哉！<a id="a-F5"></a>如大梵天所赞世尊，<a id="a-F6"></a>此事真实。<a id="a-F7"></a>何以故？<a id="a-F8"></a>诸佛如来于无量劫，<a id="a-F9"></a>修习种种功德智慧，<a id="a-FA"></a>是故得果无不备足。<a id="a-FB"></a>何以故？<a id="a-FC"></a>具足檀波罗蜜、<a id="a-FD"></a>尸波罗蜜、<a id="a-FE"></a>羼提波罗蜜、<a id="a-FF"></a>毗梨耶波罗蜜、<a id="a-FG"></a>禅波罗蜜、<a id="a-FH"></a>般若波罗蜜，<a id="a-FI"></a>身清净、<a id="a-FJ"></a>口清净、<a id="a-FK"></a>意清净，<a id="a-FL"></a>以是清净故，<a id="a-FM"></a>能通达如如实际，<a id="a-FN"></a>诸佛世尊住此实际，<a id="a-FO"></a>所言不虚。<a id="a-FP"></a>”</p>
  <p id="aFQ">尔时，<a id="a-FR"></a>大梵天即从座起，<a id="a-FS"></a>偏袒右肩，<a id="a-FT"></a>右膝著地，<a id="a-FU"></a>合掌向佛，<a id="a-FV"></a>头面作礼而白佛言：<a id="a-FW"></a>“唯愿世尊，<a id="a-FX"></a>以住持力令此般若波罗蜜久在世间。<a id="a-FY"></a>”</p>
  <p id="aFZ">佛告大梵天言：<a id="a-Fa"></a>“十方三世诸佛住持力，<a id="a-Fb"></a>咸皆拥护是般若波罗蜜，<a id="a-Fc"></a>世间若天、<a id="a-Fd"></a>若魔、<a id="a-Fe"></a>沙门、<a id="a-Ff"></a>婆罗门，<a id="a-Fg"></a>无有能坏作障碍者。<a id="a-Fh"></a>何以故？<a id="a-Fi"></a>我念过去世，<a id="a-Fj"></a>有佛名宝月如来、<a id="a-Fk"></a>应供、<a id="a-Fl"></a>正遍知、<a id="a-Fm"></a>明行足、<a id="a-Fn"></a>善逝、<a id="a-Fo"></a>世间解、<a id="a-Fp"></a>无上士、<a id="a-Fq"></a>调御丈夫、<a id="a-Fr"></a>天人师、<a id="a-Fs"></a>佛、<a id="a-Ft"></a>世尊，<a id="a-Fu"></a>国名不毁，<a id="a-Fv"></a>劫名赞叹。<a id="a-Fw"></a>是佛众中有二比丘而为法师，<a id="a-Fx"></a>善能说法，<a id="a-Fy"></a>一名智盛，<a id="a-Fz"></a>二名实与。<a id="a-G0"></a>是二比丘随佛转法轮，<a id="a-G1"></a>正经一劫，<a id="a-G2"></a>三千大千世界百亿诸魔，<a id="a-G3"></a>悉皆受化发菩提心。<a id="a-G4"></a>”</p>
  <p id="aG5">尔时，<a id="a-G6"></a>扇多意菩萨摩诃萨即从座起，<a id="a-G7"></a>偏袒右肩，<a id="a-G8"></a>右膝著地，<a id="a-G9"></a>合掌向佛，<a id="a-GA"></a>头面作礼而白佛言：<a id="a-GB"></a>“世尊，<a id="a-GC"></a>宝月如来为犹在世、<a id="a-GD"></a>已入涅槃？<a id="a-GE"></a>”</p>
  <p id="aGF">佛告扇多意菩萨言：<a id="a-GG"></a>“善男子，<a id="a-GH"></a>东方去此过十百千亿诸佛世界，<a id="a-GI"></a>有一世界名曰不毁，<a id="a-GJ"></a>佛寿十千劫，<a id="a-GK"></a>彼佛国土说般若波罗蜜，<a id="a-GL"></a>无有天魔及诸外道能为障碍，<a id="a-GM"></a>皆悉发心向阿耨多罗三藐三菩提。</p>
  <p id="aGN">“智盛比丘即文殊师利菩萨是，<a id="a-GO"></a>实与比丘即胜天王是，<a id="a-GP"></a>此等二人善巧方便种种拥护，<a id="a-GQ"></a>令般若波罗蜜久久住世。<a id="a-GR"></a>十方佛土说般若波罗蜜，<a id="a-GS"></a>此之二人即来听受，<a id="a-GT"></a>犹我今日放大光明，<a id="a-GU"></a>寻光来集。<a id="a-GV"></a>”</p>
  <p data-pb></p>
  <h2 id="aGW">付嘱品第十六</h2>
  <p id="aGX">尔时，<a id="a-GY"></a>世尊告阿难言：<a id="a-GZ"></a>“汝可受持此般若波罗蜜修多罗。<a id="a-Ga"></a>”</p>
  <p id="aGb">尔时，<a id="a-Gc"></a>阿难即从座起，<a id="a-Gd"></a>偏袒右肩，<a id="a-Ge"></a>右膝著地，<a id="a-Gf"></a>合掌向佛，<a id="a-Gg"></a>头面作礼而白佛言：<a id="a-Gh"></a>“世尊，<a id="a-Gi"></a>云何受持？<a id="a-Gj"></a>”</p>
  <p id="aGk">佛告阿难言：<a id="a-Gl"></a>“受持此修多罗有十种法，<a id="a-Gm"></a>何等为十？<a id="a-Gn"></a>一者、<a id="a-Go"></a>书写，<a id="a-Gp"></a>二者、<a id="a-Gq"></a>供养，<a id="a-Gr"></a>三者、<a id="a-Gs"></a>流通，<a id="a-Gt"></a>四者、<a id="a-Gu"></a>谛听，<a id="a-Gv"></a>五者、<a id="a-Gw"></a>自读，<a id="a-Gx"></a>六者、<a id="a-Gy"></a>忆持，<a id="a-Gz"></a>七者、<a id="a-H0"></a>广说，<a id="a-H1"></a>八者、<a id="a-H2"></a>口诵，<a id="a-H3"></a>九者、<a id="a-H4"></a>思惟，<a id="a-H5"></a>十者、<a id="a-H6"></a>修行。<a id="a-H7"></a>阿难，<a id="a-H8"></a>此十种法能受持此修多罗。</p>
  <p id="aH9">“阿难，<a id="a-HA"></a>譬如大地，<a id="a-HB"></a>一切树林华药皆依而生，<a id="a-HC"></a>一切善法皆依般若波罗蜜生。<a id="a-HD"></a>阿难，<a id="a-HE"></a>譬如转轮圣王，<a id="a-HF"></a>若在世间七宝常现；<a id="a-HG"></a>般若波罗蜜亦复如是，<a id="a-HH"></a>此修多罗若在世间，<a id="a-HI"></a>则三宝种常不断绝。<a id="a-HJ"></a>”</p>
  <p id="aHK">尔时，<a id="a-HL"></a>大众一时咸同观如来面，<a id="a-HM"></a>异口共音俱发声言：<a id="a-HN"></a>“诸善男子，<a id="a-HO"></a>如来灭后谁能荷负？<a id="a-HP"></a>世尊，<a id="a-HQ"></a>如是之大重担，<a id="a-HR"></a>无量无边阿僧祇劫，<a id="a-HS"></a>所可修习阿耨多罗三藐三菩提。<a id="a-HT"></a>”</p>
  <p id="aHU">尔时，<a id="a-HV"></a>众中有一万二千菩萨摩诃萨为护持法故，<a id="a-HW"></a>即从座起，<a id="a-HX"></a>偏袒右肩，<a id="a-HY"></a>右膝著地，<a id="a-HZ"></a>合掌向佛，<a id="a-Ha"></a>头面作礼，<a id="a-Hb"></a>说偈赞云：</p>
  <p id="aHc">“我等舍身命，<a id="a-Hd"></a>不求未来报，</p>
  <p id="aHe">护持甚深法，<a id="a-Hf"></a>世尊之所说。<a id="a-Hg"></a>”</p>
  <p id="aHh">尔时，<a id="a-Hi"></a>众中五百天子贤王为上首，<a id="a-Hj"></a>即从座起，<a id="a-Hk"></a>偏袒右肩，<a id="a-Hl"></a>右膝著地，<a id="a-Hm"></a>合掌向佛，<a id="a-Hn"></a>头面作礼，<a id="a-Ho"></a>说偈赞云：</p>
  <p id="aHp">“为度诸众生，<a id="a-Hq"></a>成就大悲愿，</p>
  <p id="aHr">护持甚深法，<a id="a-Hs"></a>世尊之所说。<a id="a-Ht"></a>”</p>
  <p id="aHu">尔时，<a id="a-Hv"></a>释提桓因、<a id="a-Hw"></a>尸弃大梵、<a id="a-Hx"></a>毗沙门天王即从座起，<a id="a-Hy"></a>偏袒右肩，<a id="a-Hz"></a>右膝著地，<a id="a-I0"></a>合掌向佛，<a id="a-I1"></a>头面作礼，<a id="a-I2"></a>说偈赞云：</p>
  <p id="aI3">“般若微妙药，<a id="a-I4"></a>能治一切病，</p>
  <p id="aI5">我等顶戴持，<a id="a-I6"></a>世尊之所说。<a id="a-I7"></a>”</p>
  <p id="aI8">尔时，<a id="a-I9"></a>执金刚神即从座起，<a id="a-IA"></a>偏袒右肩，<a id="a-IB"></a>右膝著地，<a id="a-IC"></a>合掌向佛，<a id="a-ID"></a>头面作礼，<a id="a-IE"></a>说偈赞云：</p>
  <p id="aIF">“法本无名字，<a id="a-IG"></a>佛以名字说，</p>
  <p id="aIH">世尊大悲教，<a id="a-II"></a>我等顶戴持。<a id="a-IJ"></a>”</p>
  <p id="aIK">尔时，<a id="a-IL"></a>世尊告尸弃梵天言：<a id="a-IM"></a>“梵天，<a id="a-IN"></a>佛有三事最为无上。<a id="a-IO"></a>何等为三？<a id="a-IP"></a>一者、<a id="a-IQ"></a>能发阿耨多罗三藐三菩提心，<a id="a-IR"></a>二者、<a id="a-IS"></a>护持正法，<a id="a-IT"></a>三者、<a id="a-IU"></a>如闻修行。</p>
  <p id="aIV">“梵天，<a id="a-IW"></a>如此三法最为无上。<a id="a-IX"></a>若复有人能修行者，<a id="a-IY"></a>此人名为供养如来，<a id="a-IZ"></a>佛若在世一劫若减一劫，<a id="a-Ia"></a>说彼功德不能究尽。</p>
  <p id="aIb">“梵天，<a id="a-Ic"></a>若护持如来一四句偈，<a id="a-Id"></a>是人功德尚不可量，<a id="a-Ie"></a>况复般若波罗蜜三世佛母！<a id="a-If"></a>何以故？<a id="a-Ig"></a>梵天，<a id="a-Ih"></a>诸佛如来皆从般若波罗蜜生，<a id="a-Ii"></a>以法供养即是供养诸佛如来，<a id="a-Ij"></a>不以资财而为供养。<a id="a-Ik"></a>法供养者，<a id="a-Il"></a>诸供养中最为第一。</p>
  <p id="aIm">“梵天，<a id="a-In"></a>有人护持如来正法，<a id="a-Io"></a>当知此人二世安乐。<a id="a-Ip"></a>是故，<a id="a-Iq"></a>梵天，<a id="a-Ir"></a>应须护持甚深修多罗。</p>
  <p id="aIs">“梵天，<a id="a-It"></a>梵天以拥护法故，<a id="a-Iu"></a>得见贤劫千佛，<a id="a-Iv"></a>悉为请主。</p>
  <p id="aIw">“梵天，<a id="a-Ix"></a>于此秽土护持正法，<a id="a-Iy"></a>须臾之间胜在净土过一劫若减一劫，<a id="a-Iz"></a>是故宜应勤加精进拥护正法。<a id="a-J0"></a>”</p>
  <p id="aJ1">尔时，<a id="a-J2"></a>世尊复告释提桓因言：<a id="a-J3"></a>“憍尸迦，<a id="a-J4"></a>所在之处有此般若波罗蜜修多罗，<a id="a-J5"></a>当知即是如来得菩提处、<a id="a-J6"></a>转法轮处、<a id="a-J7"></a>示涅槃处。<a id="a-J8"></a>何以故？<a id="a-J9"></a>憍尸迦，<a id="a-JA"></a>一切菩萨、<a id="a-JB"></a>一切善法、<a id="a-JC"></a>一切诸佛皆从此修多罗生。</p>
  <p id="aJD">“憍尸迦，<a id="a-JE"></a>若有法师流通此修多罗处，<a id="a-JF"></a>此地即是如来所行，<a id="a-JG"></a>于彼法师当生善知识心，<a id="a-JH"></a>尊重之心犹如佛心，<a id="a-JI"></a>见是法师恭敬欢喜尊重赞叹。</p>
  <p id="aJJ">“憍尸迦，<a id="a-JK"></a>若我住世一劫若减一劫，<a id="a-JL"></a>说是流通此修多罗法师功德不能究尽。</p>
  <p id="aJM">“憍尸迦，<a id="a-JN"></a>若此法师所行之处，<a id="a-JO"></a>善男子、<a id="a-JP"></a>善女人宜应刺血洒地，<a id="a-JQ"></a>令尘不起，<a id="a-JR"></a>如是供养未足为多。<a id="a-JS"></a>何以故？<a id="a-JT"></a>如来法轮难受持故。<a id="a-JU"></a>”</p>
  <p id="aJV">尔时，<a id="a-JW"></a>释提桓因白佛言：<a id="a-JX"></a>“世尊，<a id="a-JY"></a>未来世中说是修多罗处，<a id="a-JZ"></a>我及眷属拥护彼地及说法者。<a id="a-Ja"></a>若见彼有修多罗处，<a id="a-Jb"></a>即生前四种处心。<a id="a-Jc"></a>”</p>
  <p id="aJd">尔时，<a id="a-Je"></a>世尊赞天帝释言：<a id="a-Jf"></a>“善哉！<a id="a-Jg"></a>善哉！<a id="a-Jh"></a>憍尸迦，<a id="a-Ji"></a>以此修多罗付嘱。<a id="a-Jj"></a>憍尸迦，<a id="a-Jk"></a>未来末世拥护流通。<a id="a-Jl"></a>”</p>
  <p id="aJm">尔时，<a id="a-Jn"></a>释提桓因白佛言：<a id="a-Jo"></a>“世尊，<a id="a-Jp"></a>我等诸天得生善道，<a id="a-Jq"></a>皆悉由此修多罗故；<a id="a-Jr"></a>求阿耨多罗三藐三菩提，<a id="a-Js"></a>亦复由此修多罗故。<a id="a-Jt"></a>我当不顾身命拥护正法。<a id="a-Ju"></a>”</p>
  <p id="aJv">佛言：<a id="a-Jw"></a>“憍尸迦，<a id="a-Jx"></a>如闻修行，<a id="a-Jy"></a>善哉！<a id="a-Jz"></a>善哉！<a id="a-K0"></a>”</p>
  <p id="aK1">佛说是修多罗已，<a id="a-K2"></a>胜天王及十方诸大菩萨众，<a id="a-K3"></a>一切声闻众，<a id="a-K4"></a>天、<a id="a-K5"></a>龙、<a id="a-K6"></a>夜叉、<a id="a-K7"></a>乾闼婆、<a id="a-K8"></a>阿修罗、<a id="a-K9"></a>迦楼罗、<a id="a-KA"></a>紧那罗、<a id="a-KB"></a>摩睺罗伽、<a id="a-KC"></a>人非人等，<a id="a-KD"></a>闻佛所说，<a id="a-KE"></a>信受奉行。</p>
 </body>
</html>