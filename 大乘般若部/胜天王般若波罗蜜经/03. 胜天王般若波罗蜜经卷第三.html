<!doctype html>
<html id="z3IBTCZBQ" data-ver="1313">
 <head>
  <meta charset="utf-8">
  <meta author="月婆首那">
  <meta library="龙藏">
  <meta catalog="大乘般若部">
  <meta period="陈">
 </head>
 <body>
  <h1 id="a1">胜天王般若波罗蜜经卷第三</h1>
  <h2 id="a2">法性品第五</h2>
  <p id="a3">尔时，<a id="a-4"></a>胜天王即从座起，<a id="a-5"></a>偏袒右肩，<a id="a-6"></a>右膝著地，<a id="a-7"></a>合掌向佛，<a id="a-8"></a>头面作礼而白佛言：<a id="a-9"></a>“希有世尊、<a id="a-A"></a>如来、<a id="a-B"></a>应供、<a id="a-C"></a>正遍知！<a id="a-D"></a>快说微妙大神通力，<a id="a-E"></a>诸佛如来因何得此？<a id="a-F"></a>唯愿世尊分别解说。<a id="a-G"></a>”</p>
  <p id="aH">佛告胜天王言：<a id="a-I"></a>“大王，<a id="a-J"></a>诸佛如来所行甚深不可思议，<a id="a-K"></a>得果亦尔。<a id="a-L"></a>”</p>
  <p id="aM">胜天王白佛言：<a id="a-N"></a>“世尊，<a id="a-O"></a>诸佛如来行何等法，<a id="a-P"></a>名为甚深不可思议？<a id="a-Q"></a>”</p>
  <p id="aR">佛告胜天王言：<a id="a-S"></a>“大王，<a id="a-T"></a>诸佛如来法性因果不可思议，<a id="a-U"></a>功德及法利益众生亦复如是。<a id="a-V"></a>”</p>
  <p id="aW">胜天王白佛言：<a id="a-X"></a>“世尊，<a id="a-Y"></a>云何法性不可思议？<a id="a-Z"></a>”</p>
  <p id="aa">佛言：<a id="a-b"></a>“大王，<a id="a-c"></a>在诸众生阴界入中，<a id="a-d"></a>无始相续所不能染，<a id="a-e"></a>法性体净，<a id="a-f"></a>一切心识不能缘起，<a id="a-g"></a>诸余觉观不能分别，<a id="a-h"></a>邪念思惟亦不能缘，<a id="a-i"></a>法离邪念，<a id="a-j"></a>无明不起，<a id="a-k"></a>是故不从十二缘生，<a id="a-l"></a>名为无相，<a id="a-m"></a>则非作法，<a id="a-n"></a>无生无灭，<a id="a-o"></a>无边无尽，<a id="a-p"></a>自相常住。</p>
  <p id="aq">“大王，<a id="a-r"></a>菩萨摩诃萨行般若波罗蜜，<a id="a-s"></a>能知法性清净，<a id="a-t"></a>如是无染无著远离垢秽，<a id="a-u"></a>从诸烦恼超得解脱，<a id="a-v"></a>此性即是诸佛法本，<a id="a-w"></a>功德智慧因之而生，<a id="a-x"></a>体性明净不可思议。</p>
  <p id="ay">“大王，<a id="a-z"></a>我今喻说，<a id="a-10"></a>汝善谛听。<a id="a-11"></a>”</p>
  <p id="a12">王言：<a id="a-13"></a>“世尊，<a id="a-14"></a>唯然愿闻。<a id="a-15"></a>”</p>
  <p id="a16">佛告胜天王：<a id="a-17"></a>“譬如无价如意宝珠，<a id="a-18"></a>庄严莹治，<a id="a-19"></a>皎洁可爱，<a id="a-1A"></a>体圆极净，<a id="a-1B"></a>无有垢浊，<a id="a-1C"></a>堕在淤泥已经多时，<a id="a-1D"></a>有人拾得取而守护，<a id="a-1E"></a>不令堕落。<a id="a-1F"></a>法性亦尔，<a id="a-1G"></a>虽在烦恼，<a id="a-1H"></a>不为所染，<a id="a-1I"></a>后复显现。</p>
  <p id="a1J">“大王，<a id="a-1K"></a>诸佛如来悉知众生自性清净，<a id="a-1L"></a>客尘烦恼之所覆蔽不入自性。<a id="a-1M"></a>是故菩萨摩诃萨行般若波罗蜜，<a id="a-1N"></a>应作是念：<a id="a-1O"></a>‘我当勇猛勤修精进，<a id="a-1P"></a>为诸众生说是甚深般若波罗蜜，<a id="a-1Q"></a>除其烦恼。<a id="a-1R"></a>一切众生皆有性净，<a id="a-1S"></a>是故于彼勿生下劣应当尊重，<a id="a-1T"></a>彼即我师如法恭敬。<a id="a-1U"></a>’菩萨摩诃萨作如是心，<a id="a-1V"></a>即生般若阇那大悲。</p>
  <p id="a1W">“大王，<a id="a-1X"></a>菩萨摩诃萨如是行般若波罗蜜，<a id="a-1Y"></a>能入阿鞞跋致地。</p>
  <p id="a1Z">“大王，<a id="a-1a"></a>菩萨摩诃萨行般若波罗蜜，<a id="a-1b"></a>复作是念：<a id="a-1c"></a>‘此诸烦恼无力无能，<a id="a-1d"></a>自体虚妄，<a id="a-1e"></a>与净相违。<a id="a-1f"></a>’何以故？<a id="a-1g"></a>背萨婆若故。<a id="a-1h"></a>清净法性为诸法本，<a id="a-1i"></a>自性无本，<a id="a-1j"></a>虚妄烦恼皆从邪念颠倒而生。</p>
  <p id="a1k">“大王，<a id="a-1l"></a>譬如四大依虚空立，<a id="a-1m"></a>空更无依；<a id="a-1n"></a>烦恼亦尔，<a id="a-1o"></a>依此法性，<a id="a-1p"></a>法性无依。</p>
  <p id="a1q">“大王，<a id="a-1r"></a>菩萨摩诃萨行般若波罗蜜，<a id="a-1s"></a>如实观知，<a id="a-1t"></a>不起违逆，<a id="a-1u"></a>以随顺故烦恼不生。</p>
  <p id="a1v">“大王，<a id="a-1w"></a>菩萨摩诃萨观察烦恼，<a id="a-1x"></a>不生染著。<a id="a-1y"></a>若自染著，<a id="a-1z"></a>云何说法令他出离？<a id="a-20"></a>是故菩萨断灭著心，<a id="a-21"></a>如实说教，<a id="a-22"></a>解众生缚。<a id="a-23"></a>菩萨摩诃萨行般若波罗蜜，<a id="a-24"></a>复作是念：<a id="a-25"></a>‘若生死中，<a id="a-26"></a>有一烦恼利益众生，<a id="a-27"></a>我则摄受。<a id="a-28"></a>’菩萨摩诃萨行般若波罗蜜，<a id="a-29"></a>复作是念：<a id="a-2A"></a>‘如昔诸佛行般若波罗蜜，<a id="a-2B"></a>应如是行。<a id="a-2C"></a>’何以故？<a id="a-2D"></a>诸佛如来昔在因地亦如是学，<a id="a-2E"></a>成菩提故以此二缘，<a id="a-2F"></a>是故菩萨种种方便知此法性。</p>
  <p id="a2G">“大王，<a id="a-2H"></a>如是法性无量无边，<a id="a-2I"></a>为诸烦恼之所隐覆，<a id="a-2J"></a>随生死流沉没六道长夜轮转，<a id="a-2K"></a>随众生故名众生性。<a id="a-2L"></a>菩萨摩诃萨行般若波罗蜜，<a id="a-2M"></a>起厌离心，<a id="a-2N"></a>除五尘欲，<a id="a-2O"></a>修无上道；<a id="a-2P"></a>是时此性名为出离，<a id="a-2Q"></a>过一切苦故，<a id="a-2R"></a>名寂静，<a id="a-2S"></a>为究竟法，<a id="a-2T"></a>一切世间之所乐求，<a id="a-2U"></a>一切种智常住微妙；<a id="a-2V"></a>因此法性能得自在，<a id="a-2W"></a>受法王位。</p>
  <p id="a2X">“大王，<a id="a-2Y"></a>菩萨摩诃萨行般若波罗蜜，<a id="a-2Z"></a>初中上位观察法性，<a id="a-2a"></a>一切平等，<a id="a-2b"></a>本来寂静，<a id="a-2c"></a>悉无挂碍，<a id="a-2d"></a>犹如众色不能满空。<a id="a-2e"></a>菩萨摩诃萨行般若波罗蜜，<a id="a-2f"></a>如实而知诸佛所说一切众行，<a id="a-2g"></a>如量修行，<a id="a-2h"></a>法性功德不可具说，<a id="a-2i"></a>无有二相过一异境，<a id="a-2j"></a>平等一相觉观不行。<a id="a-2k"></a>菩萨摩诃萨如是行般若波罗蜜，<a id="a-2l"></a>能除二相，<a id="a-2m"></a>人相、<a id="a-2n"></a>法相，<a id="a-2o"></a>一切凡夫为执所缚，<a id="a-2p"></a>不识不见不得法性。<a id="a-2q"></a>菩萨摩诃萨行般若波罗蜜，<a id="a-2r"></a>则能通达如此法性，<a id="a-2s"></a>若在众生无二无别。<a id="a-2t"></a>何以故？<a id="a-2u"></a>如如不异故。</p>
  <p id="a2v">“大王，<a id="a-2w"></a>菩萨摩诃萨行般若波罗蜜，<a id="a-2x"></a>依此法性修诸善根，<a id="a-2y"></a>来入三有利益众生，<a id="a-2z"></a>虽现无常而非真实。<a id="a-30"></a>何以故？<a id="a-31"></a>菩萨摩诃萨行般若波罗蜜，<a id="a-32"></a>如实见法性故。<a id="a-33"></a>具足方便大悲愿力不舍众生，<a id="a-34"></a>二乘凡夫无有如此大悲本愿，<a id="a-35"></a>是故不见圆净法性。</p>
  <p id="a36">“大王，<a id="a-37"></a>菩萨摩诃萨行般若波罗蜜，<a id="a-38"></a>如是观法性，<a id="a-39"></a>一切圣人无能修者，<a id="a-3A"></a>无所修法，<a id="a-3B"></a>无能行者，<a id="a-3C"></a>无所行法，<a id="a-3D"></a>无心无心法，<a id="a-3E"></a>无业无果报，<a id="a-3F"></a>无苦无乐。<a id="a-3G"></a>如是观者，<a id="a-3H"></a>名得平等，<a id="a-3I"></a>不异远离随顺广大，<a id="a-3J"></a>无我、<a id="a-3K"></a>我所，<a id="a-3L"></a>无高无下，<a id="a-3M"></a>真实无尽，<a id="a-3N"></a>常住明净。<a id="a-3O"></a>何以故？<a id="a-3P"></a>一切圣法由此成就，<a id="a-3Q"></a>因是性故显现圣人。</p>
  <p id="a3R">“大王，<a id="a-3S"></a>诸佛如来无边功德不共之法，<a id="a-3T"></a>从此性生，<a id="a-3U"></a>由是性出。</p>
  <p id="a3V">“大王，<a id="a-3W"></a>一切圣人戒定慧品从此性生，<a id="a-3X"></a>诸佛菩萨般若波罗蜜从此性出。<a id="a-3Y"></a>是性寂静过诸名相，<a id="a-3Z"></a>性是真实则离颠倒，<a id="a-3a"></a>性不变异故称为如圣智境界，<a id="a-3b"></a>名第一义，<a id="a-3c"></a>非有非无，<a id="a-3d"></a>非常非断，<a id="a-3e"></a>非生死非涅槃，<a id="a-3f"></a>非染非净，<a id="a-3g"></a>离一离异，<a id="a-3h"></a>无名无相。</p>
  <p id="a3i">“大王，<a id="a-3j"></a>菩萨摩诃萨行般若波罗蜜，<a id="a-3k"></a>复作是念：<a id="a-3l"></a>‘法性离相，<a id="a-3m"></a>一切法离相，<a id="a-3n"></a>无二无别。<a id="a-3o"></a>何以故？<a id="a-3p"></a>一切法离相即法性离相，<a id="a-3q"></a>法性离相、<a id="a-3r"></a>一切众生离相同法界离相，<a id="a-3s"></a>法界离相、<a id="a-3t"></a>一切法离相，<a id="a-3u"></a>如是离相求不可得。<a id="a-3v"></a>法性如如，<a id="a-3w"></a>众生如如，<a id="a-3x"></a>同一无二；<a id="a-3y"></a>众生如如，<a id="a-3z"></a>法性如如，<a id="a-40"></a>同一无二；<a id="a-41"></a>法性如如，<a id="a-42"></a>一切法如如，<a id="a-43"></a>无二无别；<a id="a-44"></a>一切法如如，<a id="a-45"></a>诸佛如如，<a id="a-46"></a>无二无别；<a id="a-47"></a>法性如如，<a id="a-48"></a>过去、<a id="a-49"></a>未来、<a id="a-4A"></a>现在如如，<a id="a-4B"></a>不相违逆；<a id="a-4C"></a>过去如如，<a id="a-4D"></a>未来如如，<a id="a-4E"></a>亦不相违；<a id="a-4F"></a>过去、<a id="a-4G"></a>未来、<a id="a-4H"></a>现在如如即是阴界入如如，<a id="a-4I"></a>阴界入如如即是染净如如，<a id="a-4J"></a>染净如如即是生死涅槃如如，<a id="a-4K"></a>生死涅槃如如即是一切法如如。<a id="a-4L"></a>’</p>
  <p id="a4M">“大王，<a id="a-4N"></a>所言如者，<a id="a-4O"></a>名为不异，<a id="a-4P"></a>无变不生，<a id="a-4Q"></a>无诤真实，<a id="a-4R"></a>以无诤故说名如如。<a id="a-4S"></a>如实知见诸法不生，<a id="a-4T"></a>诸法虽生如如不动，<a id="a-4U"></a>如如虽生一切诸法如如不生，<a id="a-4V"></a>是名法身清净。<a id="a-4W"></a>不变犹如虚空无等等，<a id="a-4X"></a>一切三界无有一法所能及者，<a id="a-4Y"></a>遍众生身无与似者，<a id="a-4Z"></a>清净离垢本来不染，<a id="a-4a"></a>自性明净，<a id="a-4b"></a>自性不生，<a id="a-4c"></a>自性不起，<a id="a-4d"></a>在心意识非心意识性，<a id="a-4e"></a>即是空、<a id="a-4f"></a>无相、<a id="a-4g"></a>无愿。<a id="a-4h"></a>遍虚空界诸众生处，<a id="a-4i"></a>一切平等无边无量不异不别，<a id="a-4j"></a>非色不离色，<a id="a-4k"></a>非受、<a id="a-4l"></a>想、<a id="a-4m"></a>行、<a id="a-4n"></a>识不离受、<a id="a-4o"></a>想、<a id="a-4p"></a>行、<a id="a-4q"></a>识，<a id="a-4r"></a>非地大、<a id="a-4s"></a>水火风大不离地大、<a id="a-4t"></a>水火风大，<a id="a-4u"></a>无生离生，<a id="a-4v"></a>虽逆生死不顺涅槃，<a id="a-4w"></a>眼不能见，<a id="a-4x"></a>耳不能闻，<a id="a-4y"></a>鼻不能嗅，<a id="a-4z"></a>舌不能尝，<a id="a-50"></a>身不能觉，<a id="a-51"></a>意不能知，<a id="a-52"></a>不在心意识不离心意识。</p>
  <p id="a53">“大王，<a id="a-54"></a>是名法性。<a id="a-55"></a>菩萨摩诃萨行般若波罗蜜，<a id="a-56"></a>通达此法修行清净，<a id="a-57"></a>三千大千世界若阎浮提城邑聚落，<a id="a-58"></a>菩萨悉能示现色身。<a id="a-59"></a>所现身者，<a id="a-5A"></a>非色非相而现色相，<a id="a-5B"></a>非六根境而化众生，<a id="a-5C"></a>常无休息为说此身无常、<a id="a-5D"></a>无我、<a id="a-5E"></a>苦、<a id="a-5F"></a>不净法，<a id="a-5G"></a>了知众生有寂静性，<a id="a-5H"></a>能为示现无量种身，<a id="a-5I"></a>善巧方便令彼受化，<a id="a-5J"></a>知一切身无有作者亦无受者犹如木石，<a id="a-5K"></a>而为众生说清净行。</p>
  <p id="a5L">“大王，<a id="a-5M"></a>菩萨摩诃萨如是行般若波罗蜜，<a id="a-5N"></a>通达法性即得自在，<a id="a-5O"></a>无有移动而起智业，<a id="a-5P"></a>游戏神通种种示现，<a id="a-5Q"></a>安住自在而能示现种种威仪，<a id="a-5R"></a>自在能趣一切种智，<a id="a-5S"></a>皆悉通达一切诸法。</p>
  <p id="a5T">“大王，<a id="a-5U"></a>般若波罗蜜如是自在，<a id="a-5V"></a>是无尽相遍一切处，<a id="a-5W"></a>无色现色，<a id="a-5X"></a>自在遍观诸众生心，<a id="a-5Y"></a>见如实心心性自在，<a id="a-5Z"></a>忆念无边数劫相续不断，<a id="a-5a"></a>自在变化住解脱相，<a id="a-5b"></a>自在尽漏为众生故不证漏尽，<a id="a-5c"></a>自在出世是圣智境，<a id="a-5d"></a>自在甚深声闻、<a id="a-5e"></a>缘觉所不能测，<a id="a-5f"></a>自在坚牢魔不能坏能至道场成就佛法最为第一，<a id="a-5g"></a>自在随顺转大法轮，<a id="a-5h"></a>自在调化一切众生，<a id="a-5i"></a>自在受位得法自在。</p>
  <p id="a5j">“大王，<a id="a-5k"></a>菩萨摩诃萨行般若波罗蜜，<a id="a-5l"></a>如实通达甚深法性得是自在。<a id="a-5m"></a>菩萨摩诃萨修是自在，<a id="a-5n"></a>即得诸禅解脱三昧三摩跋提，<a id="a-5o"></a>不系欲界、<a id="a-5p"></a>色无色界。<a id="a-5q"></a>何以故？<a id="a-5r"></a>远离一切虚妄分别、<a id="a-5s"></a>烦恼系缚、<a id="a-5t"></a>颠倒执相。<a id="a-5u"></a>若其受生，<a id="a-5v"></a>于生自在无有系缚，<a id="a-5w"></a>若欲现灭亦复自在。<a id="a-5x"></a>随其生处恒摄大乘成就佛法，<a id="a-5y"></a>而于十方推求佛法竟不可得，<a id="a-5z"></a>一切诸法同一佛法，<a id="a-60"></a>非常非断。<a id="a-61"></a>何以故？<a id="a-62"></a>推求此法不可得故。<a id="a-63"></a>以如实理求不可得，<a id="a-64"></a>是法不可说有说无，<a id="a-65"></a>说亦无名相，<a id="a-66"></a>过此境界，<a id="a-67"></a>若离名相即是平等；<a id="a-68"></a>若法平等即无执著，<a id="a-69"></a>无可著者是法真实，<a id="a-6A"></a>若著真实即是虚妄，<a id="a-6B"></a>以不著故即非虚妄；<a id="a-6C"></a>无所滞著心即无碍，<a id="a-6D"></a>无碍即无障，<a id="a-6E"></a>无障即无诤，<a id="a-6F"></a>无诤即同虚空。<a id="a-6G"></a>是法不系欲界，<a id="a-6H"></a>不系色界，<a id="a-6I"></a>不系无色界，<a id="a-6J"></a>若一切处无所系属，<a id="a-6K"></a>是法无色、<a id="a-6L"></a>无相、<a id="a-6M"></a>无形；<a id="a-6N"></a>若法无色、<a id="a-6O"></a>无相、<a id="a-6P"></a>无形，<a id="a-6Q"></a>是法应如是知，<a id="a-6R"></a>随彼境界而离能知，<a id="a-6S"></a>亦离所知。<a id="a-6T"></a>何以故？<a id="a-6U"></a>是中无有少法可觉，<a id="a-6V"></a>少法能觉，<a id="a-6W"></a>是名菩萨摩诃萨行般若波罗蜜通达平等。</p>
  <p id="a6X">“大王，<a id="a-6Y"></a>菩萨摩诃萨行般若波罗蜜，<a id="a-6Z"></a>观大慈、<a id="a-6a"></a>大悲、<a id="a-6b"></a>大喜、<a id="a-6c"></a>大舍，<a id="a-6d"></a>不见我，<a id="a-6e"></a>不见众生，<a id="a-6f"></a>不见命，<a id="a-6g"></a>不见人。<a id="a-6h"></a>虽行布施而调伏心，<a id="a-6i"></a>离戒相心而净持戒，<a id="a-6j"></a>以无尽心修行忍辱，<a id="a-6k"></a>离心精进，<a id="a-6l"></a>以寂静心修习禅定，<a id="a-6m"></a>心无所缘修行般若，<a id="a-6n"></a>心念四处以平等心修习正勤，<a id="a-6o"></a>离戏论心修诸神足，<a id="a-6p"></a>分别众生观察诸根，<a id="a-6q"></a>离愆失心修诸根力，<a id="a-6r"></a>以分别心观察觉分，<a id="a-6s"></a>无功用心修习正道，<a id="a-6t"></a>心无所著而有净信，<a id="a-6u"></a>自然智慧忆念诸法，<a id="a-6v"></a>平等智心修诸三昧，<a id="a-6w"></a>不分别心观般若波罗蜜，<a id="a-6x"></a>以止息心修奢摩他，<a id="a-6y"></a>无所见心修毗婆舍那，<a id="a-6z"></a>无所念心而修念佛，<a id="a-70"></a>通达法界平等之心而修念法，<a id="a-71"></a>无所住心而修念僧，<a id="a-72"></a>本心清净教化众生，<a id="a-73"></a>不起分别法界之心摄一切法，<a id="a-74"></a>如虚空心净佛国土，<a id="a-75"></a>无所得心得无生法忍，<a id="a-76"></a>无进退心得阿鞞跋致，<a id="a-77"></a>远离相心不见有相，<a id="a-78"></a>三界平等心庄严道场。<a id="a-79"></a>心能觉知一切诸法，<a id="a-7A"></a>转于法轮不见听说，<a id="a-7B"></a>示现涅槃而知生死本性平等。</p>
  <p id="a7C">“大王，<a id="a-7D"></a>菩萨摩诃萨行般若波罗蜜，<a id="a-7E"></a>如是观诸法，<a id="a-7F"></a>不见能观，<a id="a-7G"></a>不见所观，<a id="a-7H"></a>即时能得游戏自在。<a id="a-7I"></a>何以故？<a id="a-7J"></a>自在清净，<a id="a-7K"></a>能见一切众生净故。</p>
  <p id="a7L">“大王，<a id="a-7M"></a>譬如虚空遍满一切，<a id="a-7N"></a>菩萨摩诃萨行般若波罗蜜，<a id="a-7O"></a>心亦如是。<a id="a-7P"></a>”</p>
  <p id="a7Q">说此法时，<a id="a-7R"></a>众中八万四千人天发阿耨多罗三藐三菩提心，<a id="a-7S"></a>三万二千菩萨得无生法忍，<a id="a-7T"></a>八万四千众生得远尘离垢法眼净，<a id="a-7U"></a>一万二千比丘皆得漏尽。</p>
  <p id="a7V">佛告胜天王言：<a id="a-7W"></a>“大王，<a id="a-7X"></a>菩萨摩诃萨行般若波罗蜜，<a id="a-7Y"></a>心得清净深大如海，<a id="a-7Z"></a>功德智慧不可测量。<a id="a-7a"></a>菩萨摩诃萨能现出世，<a id="a-7b"></a>诸功德宝众生用之，<a id="a-7c"></a>乃至菩提无有尽竭，<a id="a-7d"></a>菩萨功德亦复不灭，<a id="a-7e"></a>犹如大海多出众宝。<a id="a-7f"></a>菩萨智慧甚深难入，<a id="a-7g"></a>声闻、<a id="a-7h"></a>缘觉无能涉者，<a id="a-7i"></a>亦如大海小兽不入。<a id="a-7j"></a>菩萨智慧广大无边。<a id="a-7k"></a>何以故？<a id="a-7l"></a>无著、<a id="a-7m"></a>无住、<a id="a-7n"></a>无色、<a id="a-7o"></a>无相。<a id="a-7p"></a>菩萨智慧从初至后次第转深，<a id="a-7q"></a>初菩提心，<a id="a-7r"></a>后萨婆若。<a id="a-7s"></a>菩萨法尔，<a id="a-7t"></a>不与烦恼及恶知识而共止住世间智慧。<a id="a-7u"></a>若入菩萨智慧之中一相一味，<a id="a-7v"></a>所谓无相、<a id="a-7w"></a>萨婆若无分别味，<a id="a-7x"></a>菩萨摩诃萨观一切法，<a id="a-7y"></a>不见法增，<a id="a-7z"></a>不见法减。<a id="a-80"></a>何以故？<a id="a-81"></a>通达平等深法性故。<a id="a-82"></a>菩萨摩诃萨，<a id="a-83"></a>大慈悲力不违本愿，<a id="a-84"></a>一切圣人之所依处，<a id="a-85"></a>为诸众生永劫说法无有穷尽。<a id="a-86"></a>大王，<a id="a-87"></a>菩萨摩诃萨行般若波罗蜜，<a id="a-88"></a>通达如是甚深法性。</p>
  <p id="a89">“大王，<a id="a-8A"></a>菩萨摩诃萨，<a id="a-8B"></a>善能通达世谛众法，<a id="a-8C"></a>虽说诸色而非实有，<a id="a-8D"></a>推求此色终不取著，<a id="a-8E"></a>受、<a id="a-8F"></a>想、<a id="a-8G"></a>行、<a id="a-8H"></a>识亦复如是；<a id="a-8I"></a>虽说地大而非真实，<a id="a-8J"></a>推求地大终不取著，<a id="a-8K"></a>水、<a id="a-8L"></a>火、<a id="a-8M"></a>风、<a id="a-8N"></a>空、<a id="a-8O"></a>识亦复如是；<a id="a-8P"></a>虽说眼入而非真实，<a id="a-8Q"></a>推求眼入终不取著，<a id="a-8R"></a>耳、<a id="a-8S"></a>鼻、<a id="a-8T"></a>舌、<a id="a-8U"></a>身、<a id="a-8V"></a>意亦复如是；<a id="a-8W"></a>虽复说我而非真实，<a id="a-8X"></a>推求觅我终不取著，<a id="a-8Y"></a>众生、<a id="a-8Z"></a>命、<a id="a-8a"></a>养育、<a id="a-8b"></a>人、<a id="a-8c"></a>作者、<a id="a-8d"></a>寿者、<a id="a-8e"></a>知者、<a id="a-8f"></a>见者亦复如是；<a id="a-8g"></a>虽说世间而非真实，<a id="a-8h"></a>推求世间终不取著；<a id="a-8i"></a>虽说世法而非真实，<a id="a-8j"></a>推求世法终不取著；<a id="a-8k"></a>虽说佛法而非真实，<a id="a-8l"></a>推求佛法终不取著；<a id="a-8m"></a>虽说菩提而非真实，<a id="a-8n"></a>推求菩提终不取著。</p>
  <p id="a8o">“大王，<a id="a-8p"></a>凡有言说，<a id="a-8q"></a>名为世谛，<a id="a-8r"></a>此非真实。<a id="a-8s"></a>若无世谛，<a id="a-8t"></a>第一义谛则不可说。<a id="a-8u"></a>菩萨摩诃萨行般若波罗蜜，<a id="a-8v"></a>通达世谛不违第一义谛，<a id="a-8w"></a>即通达之，<a id="a-8x"></a>知法无生无灭无坏、<a id="a-8y"></a>无此无彼，<a id="a-8z"></a>悉离语言文字戏论。</p>
  <p id="a90">“大王，<a id="a-91"></a>第一义者，<a id="a-92"></a>离言寂静，<a id="a-93"></a>圣智境界无变坏法。<a id="a-94"></a>若佛出世，<a id="a-95"></a>若不出世，<a id="a-96"></a>性相常住，<a id="a-97"></a>是名菩萨通达第一义谛。<a id="a-98"></a>”</p>
  <p id="a99">尔时，<a id="a-9A"></a>胜天王白佛言：<a id="a-9B"></a>“世尊，<a id="a-9C"></a>若一切诸法不生不灭，<a id="a-9D"></a>自性空离，<a id="a-9E"></a>云何有佛出世及转法轮？<a id="a-9F"></a>云何菩萨于无生法而见有生？<a id="a-9G"></a>”</p>
  <p id="a9H">佛告胜天王言：<a id="a-9I"></a>“大王，<a id="a-9J"></a>法不灭，<a id="a-9K"></a>故不生。<a id="a-9L"></a>何以故？<a id="a-9M"></a>性不变异故。<a id="a-9N"></a>但以世谛因缘见有生灭，<a id="a-9O"></a>皆是虚妄，<a id="a-9P"></a>非真实有。<a id="a-9Q"></a>菩萨摩诃萨行般若波罗蜜，<a id="a-9R"></a>善巧方便见因缘法，<a id="a-9S"></a>即知世谛悉空无有，<a id="a-9T"></a>不见坚实，<a id="a-9U"></a>似有如影，<a id="a-9V"></a>如炎、<a id="a-9W"></a>响、<a id="a-9X"></a>幻，<a id="a-9Y"></a>不安摇动从因缘生。<a id="a-9Z"></a>菩萨摩诃萨以般若波罗蜜，<a id="a-9a"></a>观诸法空乃至从因缘生，<a id="a-9b"></a>作是思惟：<a id="a-9c"></a>‘此等诸法，<a id="a-9d"></a>今见有生、<a id="a-9e"></a>有住、<a id="a-9f"></a>有灭，<a id="a-9g"></a>何因缘生？<a id="a-9h"></a>何因缘灭？<a id="a-9i"></a>’即作是知，<a id="a-9j"></a>无明因缘故生诸行，<a id="a-9k"></a>依行生识，<a id="a-9l"></a>识生名色，<a id="a-9m"></a>名色生六入，<a id="a-9n"></a>六入生触，<a id="a-9o"></a>触生受故，<a id="a-9p"></a>凡夫起爱，<a id="a-9q"></a>渴爱生取，<a id="a-9r"></a>以因取故则相续有，<a id="a-9s"></a>由有故生，<a id="a-9t"></a>生则有老，<a id="a-9u"></a>老故有死、<a id="a-9v"></a>忧悲苦恼。<a id="a-9w"></a>是故修行为断无明，<a id="a-9x"></a>无明若断，<a id="a-9y"></a>余十一分则亦复灭，<a id="a-9z"></a>譬如人身若断命根，<a id="a-A0"></a>余根靡用。</p>
  <p id="aA1">“大王，<a id="a-A2"></a>邪见外道为求解脱，<a id="a-A3"></a>但欲断死，<a id="a-A4"></a>不知断生，<a id="a-A5"></a>若法不生则无有灭。<a id="a-A6"></a>譬如有人块掷师子，<a id="a-A7"></a>师子逐人而块自息；<a id="a-A8"></a>菩萨亦尔，<a id="a-A9"></a>但断其生而死自灭。<a id="a-AA"></a>犬唯逐块，<a id="a-AB"></a>不知逐人，<a id="a-AC"></a>块终不息；<a id="a-AD"></a>外道亦尔，<a id="a-AE"></a>不知断生，<a id="a-AF"></a>终不离死。</p>
  <p id="aAG">“大王，<a id="a-AH"></a>菩萨摩诃萨如是行般若波罗蜜，<a id="a-AI"></a>善知因缘诸法生灭。</p>
  <p id="aAJ">“大王，<a id="a-AK"></a>菩萨摩诃萨行般若波罗蜜，<a id="a-AL"></a>知缘生法空无实有，<a id="a-AM"></a>不起我慢。<a id="a-AN"></a>若生婆罗门、<a id="a-AO"></a>刹利、<a id="a-AP"></a>居士、<a id="a-AQ"></a>长者之家，<a id="a-AR"></a>不起二慢尊贵豪富。<a id="a-AS"></a>若生贫贱，<a id="a-AT"></a>自知宿业不甚清净得报下劣，<a id="a-AU"></a>心起厌离即求出家，<a id="a-AV"></a>作是思惟：<a id="a-AW"></a>‘如我此身杂业所得，<a id="a-AX"></a>更修净业令自清净，<a id="a-AY"></a>使他亦尔。<a id="a-AZ"></a>’自既求度亦复度他，<a id="a-Aa"></a>自求脱离亦解他缚，<a id="a-Ab"></a>以是因缘即生精进不堕懈怠，<a id="a-Ac"></a>障道恶法皆为断除，<a id="a-Ad"></a>助道善法悉应增长勤修精进，<a id="a-Ae"></a>作是思惟：<a id="a-Af"></a>‘我负重担，<a id="a-Ag"></a>应当自灭一切烦恼，<a id="a-Ah"></a>度脱众生不得懈怠。<a id="a-Ai"></a>’菩萨摩诃萨行般若波罗蜜，<a id="a-Aj"></a>亲近师僧多闻寡闻、<a id="a-Ak"></a>有知无知、<a id="a-Al"></a>持戒破戒，<a id="a-Am"></a>但生佛想恭敬同学，<a id="a-An"></a>思惟：<a id="a-Ao"></a>‘我今依师学习，<a id="a-Ap"></a>修善未满悉令满足，<a id="a-Aq"></a>烦恼未尽断之令尽，<a id="a-Ar"></a>拥护善法舍离不善。<a id="a-As"></a>一切种智怜愍世间，<a id="a-At"></a>大悲福田寂静天人师，<a id="a-Au"></a>是我大师善得吉利，<a id="a-Av"></a>一切天人皆事法王以为大师。<a id="a-Aw"></a>’菩萨摩诃萨行般若波罗蜜，<a id="a-Ax"></a>作是思惟：<a id="a-Ay"></a>‘佛说净戒，<a id="a-Az"></a>设为身命亦不毁犯。<a id="a-B0"></a>如世尊说随顺佛教，<a id="a-B1"></a>即供养佛。<a id="a-B2"></a>’若婆罗门、<a id="a-B3"></a>刹利、<a id="a-B4"></a>居士、<a id="a-B5"></a>长者，<a id="a-B6"></a>种种饮食信心施与，<a id="a-B7"></a>如法受用不令彼人空失果报，<a id="a-B8"></a>食者、<a id="a-B9"></a>施者俱得利益。<a id="a-BA"></a>婆罗门、<a id="a-BB"></a>刹利、<a id="a-BC"></a>居士、<a id="a-BD"></a>长者，<a id="a-BE"></a>以沙门名而名菩萨作福田想，<a id="a-BF"></a>菩萨应当如理如量修行正法，<a id="a-BG"></a>即令显现沙门功德、<a id="a-BH"></a>福田功德，<a id="a-BI"></a>菩萨如是自行化他不曾休废。<a id="a-BJ"></a>菩萨摩诃萨行般若波罗蜜，<a id="a-BK"></a>如是修行则能随顺一切世间，<a id="a-BL"></a>见瞋恚者生下劣心，<a id="a-BM"></a>见高慢人起无我想，<a id="a-BN"></a>见邪曲人起正直想，<a id="a-BO"></a>见妄语人起如实言，<a id="a-BP"></a>于恶口人常说爱语，<a id="a-BQ"></a>见刚强者示现柔和，<a id="a-BR"></a>见惨毒人则行慈忍，<a id="a-BS"></a>见邪法人则生大慈，<a id="a-BT"></a>见苦众生则起大悲，<a id="a-BU"></a>见悭嫉人则行布施。</p>
  <p id="aBV">“大王，<a id="a-BW"></a>菩萨摩诃萨行般若波罗蜜，<a id="a-BX"></a>如是随顺世智生净佛国。<a id="a-BY"></a>何以故？<a id="a-BZ"></a>持戒无缺离诸杂秽，<a id="a-Ba"></a>修平等心于众生所具大善根，<a id="a-Bb"></a>不著名利清净之信无所望报，<a id="a-Bc"></a>勤行精进不生懈怠，<a id="a-Bd"></a>修诸禅定离散乱法，<a id="a-Be"></a>以微妙慧而习多闻，<a id="a-Bf"></a>诸根不缺具足利智，<a id="a-Bg"></a>常修大慈远离瞋恼，<a id="a-Bh"></a>以是因缘生净佛国。<a id="a-Bi"></a>”</p>
  <p id="aBj">尔时，<a id="a-Bk"></a>胜天王白佛言：<a id="a-Bl"></a>“世尊，<a id="a-Bm"></a>如佛所说，<a id="a-Bn"></a>修戒等法生佛国土，<a id="a-Bo"></a>为备修行一行亦生？<a id="a-Bp"></a>”</p>
  <p id="aBq">佛告胜天王言：<a id="a-Br"></a>“大王，<a id="a-Bs"></a>若有菩萨摩诃萨于前所说种种法中，<a id="a-Bt"></a>净修一行即备众法，<a id="a-Bu"></a>如是一行得生净土。<a id="a-Bv"></a>何以故？<a id="a-Bw"></a>一一行中具众行故。</p>
  <p id="aBx">“大王，<a id="a-By"></a>菩萨摩诃萨行般若波罗蜜，<a id="a-Bz"></a>如是得生净土，<a id="a-C0"></a>不为胎污。<a id="a-C1"></a>何以故？<a id="a-C2"></a>菩萨摩诃萨造作佛像，<a id="a-C3"></a>修葺伽蓝，<a id="a-C4"></a>如来塔前香泥涂地，<a id="a-C5"></a>烧香供养，<a id="a-C6"></a>或以香汤浴洗佛像，<a id="a-C7"></a>于伽蓝内扫洒泥涂。<a id="a-C8"></a>菩萨摩诃萨供养瞻省父母之身，<a id="a-C9"></a>师、<a id="a-CA"></a>僧、<a id="a-CB"></a>同学及诸沙门以平等心皆悉供养，<a id="a-CC"></a>回此善根为一切众生，<a id="a-CD"></a>回向阿耨多罗三藐三菩提令得清净。<a id="a-CE"></a>菩萨摩诃萨如是行般若波罗蜜，<a id="a-CF"></a>即得离俗。<a id="a-CG"></a>何以故？<a id="a-CH"></a>心无取著，<a id="a-CI"></a>不染朋党背诸境界，<a id="a-CJ"></a>远离爱缘境界不染，<a id="a-CK"></a>世尊说戒如实修行，<a id="a-CL"></a>少欲知足随宜四事，<a id="a-CM"></a>趣足过时心常怖畏乐寂静离。</p>
  <p id="aCN">“大王，<a id="a-CO"></a>如是菩萨摩诃萨行般若波罗蜜，<a id="a-CP"></a>不著俗法即得净命，<a id="a-CQ"></a>无伪威仪口意欺诈。<a id="a-CR"></a>于施主前，<a id="a-CS"></a>终不诈伪现身威仪，<a id="a-CT"></a>安祥徐步视前六尺，<a id="a-CU"></a>若背檀越即便纵诞。<a id="a-CV"></a>于施主前，<a id="a-CW"></a>不为利养下声细语，<a id="a-CX"></a>软美之言顺彼意语，<a id="a-CY"></a>若背檀越则便自纵。<a id="a-CZ"></a>见他行施，<a id="a-Ca"></a>口言不用心实欲须，<a id="a-Cb"></a>如是名为内心热恼，<a id="a-Cc"></a>口现少欲心贪利养。</p>
  <p id="aCd">“大王，<a id="a-Ce"></a>菩萨摩诃萨行般若波罗蜜，<a id="a-Cf"></a>悉无此伪，<a id="a-Cg"></a>离求利相。<a id="a-Ch"></a>若见檀越不得发言：<a id="a-Ci"></a>‘三衣弊坏，<a id="a-Cj"></a>钵器阙无，<a id="a-Ck"></a>或须汤药。<a id="a-Cl"></a>’于施主前不得发言：<a id="a-Cm"></a>‘某甲檀越施我此物，<a id="a-Cn"></a>彼人谓我持戒多闻大悲心净。<a id="a-Co"></a>’虽尔赞叹我无此德，<a id="a-Cp"></a>唯当修行报施主恩。<a id="a-Cq"></a>菩萨摩诃萨不应如是自赞毁他，<a id="a-Cr"></a>随顺白衣而求利养。<a id="a-Cs"></a>若施余人勿生瞋恼，<a id="a-Ct"></a>不作谄曲而以取财，<a id="a-Cu"></a>不诈亲善害他取物，<a id="a-Cv"></a>不为他人戏弄取财。<a id="a-Cw"></a>檀越拟施，<a id="a-Cx"></a>或赞叹人若说法者，<a id="a-Cy"></a>或拟大众，<a id="a-Cz"></a>或复未拟，<a id="a-D0"></a>或施未决，<a id="a-D1"></a>菩萨不得入中取分。<a id="a-D2"></a>若受施财不应执著此是我有、<a id="a-D3"></a>此是我物，<a id="a-D4"></a>即当回施沙门、<a id="a-D5"></a>师、<a id="a-D6"></a>僧、<a id="a-D7"></a>父母，<a id="a-D8"></a>及余贫乏平等受用。<a id="a-D9"></a>若财物尽不以生忧，<a id="a-DA"></a>少日不得心无苦恼。</p>
  <p id="aDB">“大王，<a id="a-DC"></a>菩萨摩诃萨受施、<a id="a-DD"></a>回与二俱清净，<a id="a-DE"></a>行清净故心不疲劳。<a id="a-DF"></a>何以故？<a id="a-DG"></a>菩萨摩诃萨行般若波罗蜜，<a id="a-DH"></a>为利众生久处生死而不厌患。<a id="a-DI"></a>若有魔事、<a id="a-DJ"></a>众苦逼切，<a id="a-DK"></a>心无退转。<a id="a-DL"></a>若人欲行二乘之道，<a id="a-DM"></a>即为说法不惮疲劳。<a id="a-DN"></a>菩萨自修助菩提法无有厌倦。</p>
  <p id="aDO">“大王，<a id="a-DP"></a>菩萨摩诃萨行般若波罗蜜，<a id="a-DQ"></a>如是精进则能随顺佛正教行。<a id="a-DR"></a>何以故？<a id="a-DS"></a>菩萨摩诃萨行般若波罗蜜，<a id="a-DT"></a>离诸放逸，<a id="a-DU"></a>心常谨慎，<a id="a-DV"></a>善摄自身，<a id="a-DW"></a>不作诸恶不善之法，<a id="a-DX"></a>口意亦尔。<a id="a-DY"></a>菩萨摩诃萨行般若波罗蜜，<a id="a-DZ"></a>虽处现在恒惧未来，<a id="a-Da"></a>一切诸恶不善之法断之不生，<a id="a-Db"></a>言必附理常说法教，<a id="a-Dc"></a>非法不言悉弃秽业，<a id="a-Dd"></a>纯修净行不毁佛教，<a id="a-De"></a>远离烦恼不净之法，<a id="a-Df"></a>是名拥护如来正教，<a id="a-Dg"></a>一切诸恶不善之法悉断离之。</p>
  <p id="aDh">“大王，<a id="a-Di"></a>菩萨摩诃萨行般若波罗蜜，<a id="a-Dj"></a>如是随顺佛清净教，<a id="a-Dk"></a>视诸众生面门先笑曾无颦蹙。<a id="a-Dl"></a>所以然者？<a id="a-Dm"></a>心离秽浊，<a id="a-Dn"></a>诸根清净不染离垢，<a id="a-Do"></a>心不瞋恚内无恨结。<a id="a-Dp"></a>菩萨摩诃萨如是行般若波罗蜜，<a id="a-Dq"></a>即得多闻，<a id="a-Dr"></a>观察生死能如实知欲火炽然、<a id="a-Ds"></a>瞋火焚烧、<a id="a-Dt"></a>愚痴之火常所迷乱，<a id="a-Du"></a>亦如实知有为无常、<a id="a-Dv"></a>一切行苦、<a id="a-Dw"></a>诸法无我。<a id="a-Dx"></a>世间众生耽著戏论，<a id="a-Dy"></a>一切法中唯有涅槃乃为寂静。<a id="a-Dz"></a>若闻他说即思惟义，<a id="a-E0"></a>传以授人，<a id="a-E1"></a>发大慈悲起坚固意。<a id="a-E2"></a>若不闻法则无思修，<a id="a-E3"></a>是故闻慧犹如字本，<a id="a-E4"></a>一切智慧因之而生，<a id="a-E5"></a>既得多闻则护正法。</p>
  <p id="aE6">“大王，<a id="a-E7"></a>未来末世正法灭时，<a id="a-E8"></a>其有众生乐勤修行，<a id="a-E9"></a>不值法炬，<a id="a-EA"></a>无人为说甚深之法。<a id="a-EB"></a>尔时，<a id="a-EC"></a>菩萨即为演说甚深妙法，<a id="a-ED"></a>所谓般若波罗蜜，<a id="a-EE"></a>令诸众生得戒定慧，<a id="a-EF"></a>又赞之言：<a id="a-EG"></a>‘善男子，<a id="a-EH"></a>如是末世正法灭时，<a id="a-EI"></a>汝等能发菩萨之心，<a id="a-EJ"></a>求阿耨多罗三藐三菩提利益众生。<a id="a-EK"></a>此般若波罗蜜，<a id="a-EL"></a>三世诸佛之所行者，<a id="a-EM"></a>汝若勤修，<a id="a-EN"></a>则去阿耨多罗三藐三菩提不远。<a id="a-EO"></a>’何以故？<a id="a-EP"></a>般若波罗蜜不离菩提。<a id="a-EQ"></a>譬如有人种谷已秀，<a id="a-ER"></a>当知收获必在不久；<a id="a-ES"></a>菩萨亦尔，<a id="a-ET"></a>求阿耨多罗三藐三菩提，<a id="a-EU"></a>得闻般若波罗蜜，<a id="a-EV"></a>当知决定去佛不远。</p>
  <p id="aEW">“大王，<a id="a-EX"></a>若善男子、<a id="a-EY"></a>善女人舍离般若波罗蜜，<a id="a-EZ"></a>更依余法求阿耨多罗三藐三菩提，<a id="a-Ea"></a>无有是处。<a id="a-Eb"></a>犹如王子舍其父王，<a id="a-Ec"></a>更就余人求为太子决不可得；<a id="a-Ed"></a>菩萨亦尔，<a id="a-Ee"></a>求萨婆若必因般若波罗蜜得。<a id="a-Ef"></a>譬如犊子，<a id="a-Eg"></a>若欲须乳必依其母，<a id="a-Eh"></a>若就余牛则不可得。</p>
  <p id="aEi">“大王，<a id="a-Ej"></a>菩萨摩诃萨亲近般若波罗蜜，<a id="a-Ek"></a>常为法王子相庄严身，<a id="a-El"></a>以好为华严饰身相诸根不缺，<a id="a-Em"></a>如来行处常所游行，<a id="a-En"></a>所行之道随佛如来所觉而觉，<a id="a-Eo"></a>救护世间苦恼众生，<a id="a-Ep"></a>善能通达佛所说教，<a id="a-Eq"></a>常修梵行守护如来萨婆若城。</p>
  <p id="aEr">“大王，<a id="a-Es"></a>菩萨摩诃萨行般若波罗蜜，<a id="a-Et"></a>为法王子，<a id="a-Eu"></a>释梵护世之所尊重。<a id="a-Ev"></a>何以故？<a id="a-Ew"></a>行菩萨道阿鞞跋致，<a id="a-Ex"></a>一切诸魔所不能动，<a id="a-Ey"></a>安住佛法，<a id="a-Ez"></a>通达一切空平等理，<a id="a-F0"></a>不信外缘，<a id="a-F1"></a>如是安住佛法智慧，<a id="a-F2"></a>不与声闻、<a id="a-F3"></a>辟支佛共，<a id="a-F4"></a>超过世间，<a id="a-F5"></a>住无生法忍。</p>
  <p id="aF6">“大王，<a id="a-F7"></a>菩萨摩诃萨行般若波罗蜜，<a id="a-F8"></a>能如实知一切众心贪欲、<a id="a-F9"></a>瞋、<a id="a-FA"></a>痴上中下品，<a id="a-FB"></a>亦如实知善心、<a id="a-FC"></a>坚固心，<a id="a-FD"></a>如实知已，<a id="a-FE"></a>各各为说诸对治法，<a id="a-FF"></a>如是则能善化众生。<a id="a-FG"></a>菩萨摩诃萨行般若波罗蜜，<a id="a-FH"></a>若有众生应见佛身受化度者，<a id="a-FI"></a>菩萨摩诃萨即现佛身而为说法，<a id="a-FJ"></a>应以菩萨身化度者现菩萨身，<a id="a-FK"></a>应以辟支佛身而受化者即现辟支佛身，<a id="a-FL"></a>应以声闻身受教化者即现声闻身，<a id="a-FM"></a>应以帝释、<a id="a-FN"></a>梵王、<a id="a-FO"></a>婆罗门、<a id="a-FP"></a>刹利、<a id="a-FQ"></a>长者、<a id="a-FR"></a>居士身受教化者，<a id="a-FS"></a>皆为示现而度脱之。</p>
  <p id="aFT">“大王，<a id="a-FU"></a>菩萨摩诃萨如是行般若波罗蜜教化众生。<a id="a-FV"></a>菩萨摩诃萨行般若波罗蜜，<a id="a-FW"></a>心性慈和正直软善，<a id="a-FX"></a>无诸谄曲、<a id="a-FY"></a>嫉妒、<a id="a-FZ"></a>垢秽，<a id="a-Fa"></a>心常清净，<a id="a-Fb"></a>言语不粗远离恶口，<a id="a-Fc"></a>多行忍辱亲狎众生。</p>
  <p id="aFd">“大王，<a id="a-Fe"></a>菩萨摩诃萨如是行般若波罗蜜则在处安乐。<a id="a-Ff"></a>所以然者？<a id="a-Fg"></a>具足正见及清净见、<a id="a-Fh"></a>清净之行，<a id="a-Fi"></a>所行境界与心相应。<a id="a-Fj"></a>若心相违，<a id="a-Fk"></a>恶不善法如是境界及染秽处斯则不行。<a id="a-Fl"></a>菩萨摩诃萨行般若波罗蜜，<a id="a-Fm"></a>见同学人心生欢喜，<a id="a-Fn"></a>若财若法与他共用，<a id="a-Fo"></a>唯行一道，<a id="a-Fp"></a>所谓佛道，<a id="a-Fq"></a>唯佛为师不尊余人。</p>
  <p id="aFr">“大王，<a id="a-Fs"></a>菩萨摩诃萨行般若波罗蜜如是在处安乐，<a id="a-Ft"></a>具诸摄法而摄众生，<a id="a-Fu"></a>以利益施、<a id="a-Fv"></a>安乐施、<a id="a-Fw"></a>无尽施摄取众生，<a id="a-Fx"></a>利益语、<a id="a-Fy"></a>有义语、<a id="a-Fz"></a>如法语、<a id="a-G0"></a>不异语摄取众生，<a id="a-G1"></a>以财利益平等、<a id="a-G2"></a>身利益平等、<a id="a-G3"></a>命利益平等、<a id="a-G4"></a>资具利益平等摄取众生。</p>
  <p id="aG5">“大王，<a id="a-G6"></a>利益施者，<a id="a-G7"></a>即是法施；<a id="a-G8"></a>安乐施者，<a id="a-G9"></a>即资生施；<a id="a-GA"></a>无尽施者，<a id="a-GB"></a>即示现道；<a id="a-GC"></a>利益语者，<a id="a-GD"></a>令彼生善；<a id="a-GE"></a>有义语者，<a id="a-GF"></a>令彼见理；<a id="a-GG"></a>如法语者，<a id="a-GH"></a>随顺佛教；<a id="a-GI"></a>不异语者，<a id="a-GJ"></a>说如实法；<a id="a-GK"></a>财利益平等者，<a id="a-GL"></a>可食、<a id="a-GM"></a>可啖、<a id="a-GN"></a>可饮、<a id="a-GO"></a>可嗽、<a id="a-GP"></a>可舐及衣服等；<a id="a-GQ"></a>身利益平等者，<a id="a-GR"></a>如以摄卫利益己身，<a id="a-GS"></a>令他亦尔；<a id="a-GT"></a>命利益平等者，<a id="a-GU"></a>真珠、<a id="a-GV"></a>琉璃、<a id="a-GW"></a>珊瑚、<a id="a-GX"></a>玛瑙名为外命；<a id="a-GY"></a>资具利益平等者，<a id="a-GZ"></a>象、<a id="a-Ga"></a>马、<a id="a-Gb"></a>车、<a id="a-Gc"></a>乘一切净财。<a id="a-Gd"></a>菩萨摩诃萨行般若波罗蜜，<a id="a-Ge"></a>自行与他皆悉共同。</p>
  <p id="aGf">“大王，<a id="a-Gg"></a>菩萨摩诃萨行般若波罗蜜，<a id="a-Gh"></a>受生端正，<a id="a-Gi"></a>常能修习寂静威仪、<a id="a-Gj"></a>不伪威仪、<a id="a-Gk"></a>清净威仪，<a id="a-Gl"></a>人所乐见内外温善，<a id="a-Gm"></a>观者无厌能悦人意，<a id="a-Gn"></a>一切众生之所爱重，<a id="a-Go"></a>其有见者皆发善心，<a id="a-Gp"></a>瞋恚者见心即得解。</p>
  <p id="aGq">“大王，<a id="a-Gr"></a>菩萨摩诃萨行般若波罗蜜，<a id="a-Gs"></a>如是端正则堪依止，<a id="a-Gt"></a>守护众生令烦恼灭，<a id="a-Gu"></a>能将众生出离生死无边旷野，<a id="a-Gv"></a>能度众生世间险难，<a id="a-Gw"></a>为无眷属而作亲友，<a id="a-Gx"></a>为烦恼疾而作良医，<a id="a-Gy"></a>无救护者为之救护，<a id="a-Gz"></a>无归依者为作归依，<a id="a-H0"></a>无明众生为作法炬。<a id="a-H1"></a>菩萨摩诃萨行般若波罗蜜，<a id="a-H2"></a>为诸众生而作依止，<a id="a-H3"></a>治诸疾病如药树王。<a id="a-H4"></a>譬如善见大树，<a id="a-H5"></a>根、<a id="a-H6"></a>茎、<a id="a-H7"></a>枝、<a id="a-H8"></a>叶、<a id="a-H9"></a>华、<a id="a-HA"></a>果、<a id="a-HB"></a>色、<a id="a-HC"></a>香、<a id="a-HD"></a>味、<a id="a-HE"></a>触，<a id="a-HF"></a>悉为众生疗治众病。<a id="a-HG"></a>大王，<a id="a-HH"></a>菩萨摩诃萨行般若波罗蜜亦复如是，<a id="a-HI"></a>从初发心为诸众生治种种疾诸烦恼病，<a id="a-HJ"></a>菩萨摩诃萨功德智慧，<a id="a-HK"></a>有疾病者见闻皆差。<a id="a-HL"></a>菩萨摩诃萨行般若波罗蜜，<a id="a-HM"></a>常与功德相应，<a id="a-HN"></a>随力所堪供养三宝。<a id="a-HO"></a>若有疾病即施汤药，<a id="a-HP"></a>若见饥渴即施食饮，<a id="a-HQ"></a>若见寒冻即施衣服，<a id="a-HR"></a>师、<a id="a-HS"></a>僧、<a id="a-HT"></a>和上尽心承奉，<a id="a-HU"></a>同学法人合掌恭敬，<a id="a-HV"></a>造立伽蓝布施田园，<a id="a-HW"></a>时时随有舍与众僧，<a id="a-HX"></a>下使隶役如法料理，<a id="a-HY"></a>闻有名德沙门、<a id="a-HZ"></a>婆罗门修道行者时时往诣。</p>
  <p id="aHa">“大王，<a id="a-Hb"></a>菩萨摩诃萨行般若波罗蜜能生诸善，<a id="a-Hc"></a>有巧方便教化众生：<a id="a-Hd"></a>于此佛国身不移动，<a id="a-He"></a>而游无量诸佛世界咨问正法；<a id="a-Hf"></a>于此佛国身不移动，<a id="a-Hg"></a>而游无量诸佛世界听受正法；<a id="a-Hh"></a>于此佛土身不移动，<a id="a-Hi"></a>示现无量诸佛国土供养如来；<a id="a-Hj"></a>于此佛土身不移动，<a id="a-Hk"></a>而游无量诸佛世界成就无上菩提资粮；<a id="a-Hl"></a>于此佛土身不移动，<a id="a-Hm"></a>而游无量诸佛世界，<a id="a-Hn"></a>若有菩萨成佛道者，<a id="a-Ho"></a>供养恭敬；<a id="a-Hp"></a>于此佛土身不移动，<a id="a-Hq"></a>无量世界示现成道；<a id="a-Hr"></a>于此佛土身不移动，<a id="a-Hs"></a>无量佛国现转法轮；<a id="a-Ht"></a>于此佛土身不动移，<a id="a-Hu"></a>无量佛国示现涅槃；<a id="a-Hv"></a>于此佛土身不移动，<a id="a-Hw"></a>无量佛国应得度者，<a id="a-Hx"></a>为示化身皆悉令见，<a id="a-Hy"></a>亦无分别有所作意。<a id="a-Hz"></a>”</p>
  <p id="aI0">尔时，<a id="a-I1"></a>胜天王白佛言：<a id="a-I2"></a>“世尊，<a id="a-I3"></a>云何菩萨摩诃萨作种种化无分别心？<a id="a-I4"></a>”</p>
  <p id="aI5">佛告胜天王言：<a id="a-I6"></a>“大王，<a id="a-I7"></a>譬如日月照四天下而无分别‘我照天下为作光明’，<a id="a-I8"></a>众生业报自感日月光照天下。<a id="a-I9"></a>菩萨摩诃萨行般若波罗蜜亦复如是，<a id="a-IA"></a>虽现化身而无分别。<a id="a-IB"></a>何以故？<a id="a-IC"></a>众生各有宿世善业。<a id="a-ID"></a>菩萨摩诃萨昔从因地修行发愿为度众生，<a id="a-IE"></a>以此愿力随其所念，<a id="a-IF"></a>皆悉应现无分别心。</p>
  <p id="aIG">“大王，<a id="a-IH"></a>菩萨摩诃萨行般若波罗蜜，<a id="a-II"></a>如是方便善巧教化，<a id="a-IJ"></a>速向阿耨多罗三藐三菩提。<a id="a-IK"></a>何以故？<a id="a-IL"></a>菩萨摩诃萨行檀具足，<a id="a-IM"></a>持戒清净，<a id="a-IN"></a>无穿缺杂戒聚，<a id="a-IO"></a>清净过诸声闻、<a id="a-IP"></a>辟支佛境，<a id="a-IQ"></a>具足忍辱、<a id="a-IR"></a>精进、<a id="a-IS"></a>禅定、<a id="a-IT"></a>般若、<a id="a-IU"></a>方便愿力智，<a id="a-IV"></a>如来世尊不共功德一切具足，<a id="a-IW"></a>已过声闻、<a id="a-IX"></a>辟支佛地。</p>
  <p id="aIY">“大王，<a id="a-IZ"></a>菩萨初地乃至十地行般若波罗蜜，<a id="a-Ia"></a>修如是行得阿耨多罗三藐三菩提。<a id="a-Ib"></a>”</p>
  <p id="aIc">说是法门时，<a id="a-Id"></a>众中二万天子得远尘离垢法眼净，<a id="a-Ie"></a>三万菩萨摩诃萨得无生法忍，<a id="a-If"></a>八万四千天人发阿耨多罗三藐三菩提心。<a id="a-Ig"></a>无量百千亿乾闼婆、<a id="a-Ih"></a>紧那罗皆悉合掌赞叹如来，<a id="a-Ii"></a>绕耆阇崛山无量百千亿夜叉众雨诸莲华，<a id="a-Ij"></a>绕耆阇崛山十方无量恒河沙世界菩萨来集赞叹如来世尊：<a id="a-Ik"></a>“快说甚深般若波罗蜜为诸菩萨！<a id="a-Il"></a>世尊，<a id="a-Im"></a>因此般若波罗蜜，<a id="a-In"></a>得有人、<a id="a-Io"></a>天、<a id="a-Ip"></a>须陀洹向须陀洹果、<a id="a-Iq"></a>乃至阿罗汉向阿罗汉果、<a id="a-Ir"></a>辟支佛道、<a id="a-Is"></a>菩萨十地，<a id="a-It"></a>十波罗蜜、<a id="a-Iu"></a>如来十力、<a id="a-Iv"></a>四无所畏、<a id="a-Iw"></a>十八不共法、<a id="a-Ix"></a>一切种智皆从般若波罗蜜中出。<a id="a-Iy"></a>世尊，<a id="a-Iz"></a>譬如世间一切众生悉依虚空而空无依，<a id="a-J0"></a>般若波罗蜜亦复如是，<a id="a-J1"></a>一切法本而自无依。<a id="a-J2"></a>愿令我等于未来世，<a id="a-J3"></a>为诸菩萨摩诃萨说般若波罗蜜，<a id="a-J4"></a>如今佛说。<a id="a-J5"></a>”又以种种香华散如来上。</p>
  <p id="aJ6">尔时，<a id="a-J7"></a>耆阇崛山中天神及余集者空中赞言：<a id="a-J8"></a>“我等忆念，<a id="a-J9"></a>过去之世无量诸佛于此耆阇崛山中，<a id="a-JA"></a>说是般若波罗蜜法，<a id="a-JB"></a>亦如今日。<a id="a-JC"></a>”</p>
  <p id="aJD">尔时，<a id="a-JE"></a>胜天王白佛言：<a id="a-JF"></a>“世尊，<a id="a-JG"></a>空中诸天云何得知如来境界久远世佛说是般若波罗蜜事？<a id="a-JH"></a>”</p>
  <p id="aJI">佛言：<a id="a-JJ"></a>“大王，<a id="a-JK"></a>此诸天等皆住不可思议解脱，<a id="a-JL"></a>是故能知过去远事。</p>
  <p id="aJM">“大王，<a id="a-JN"></a>我昔为菩萨时，<a id="a-JO"></a>亦经生彼天神之道，<a id="a-JP"></a>见无量佛成道说法乃至涅槃，<a id="a-JQ"></a>我常赞叹合掌礼拜。<a id="a-JR"></a>何以故？<a id="a-JS"></a>彼天神道寿命长故。<a id="a-JT"></a>”</p>
  <p id="aJU">尔时，<a id="a-JV"></a>众中有一天子，<a id="a-JW"></a>名曰光德，<a id="a-JX"></a>即从座起，<a id="a-JY"></a>偏袒右肩，<a id="a-JZ"></a>右膝著地，<a id="a-Ja"></a>合掌向佛，<a id="a-Jb"></a>头面作礼白佛言：<a id="a-Jc"></a>“世尊，<a id="a-Jd"></a>诸佛菩萨应游净土，<a id="a-Je"></a>娑婆世界是不清净，<a id="a-Jf"></a>云何世尊出现此土？<a id="a-Jg"></a>”</p>
  <p id="aJh">尔时，<a id="a-Ji"></a>佛告光德天子：<a id="a-Jj"></a>“诸佛如来所居之处无有秽土。<a id="a-Jk"></a>”</p>
  <p id="aJl">于是，<a id="a-Jm"></a>世尊即以神力现此三千大千世界，<a id="a-Jn"></a>地平如掌琉璃所成，<a id="a-Jo"></a>无诸山陵阜堆荆蕀，<a id="a-Jp"></a>处处宝聚香华软草，<a id="a-Jq"></a>流泉浴池八功德水，<a id="a-Jr"></a>七宝阶砌树木华果，<a id="a-Js"></a>咸说菩萨不退法轮，<a id="a-Jt"></a>无有凡夫唯见十方诸大菩萨，<a id="a-Ju"></a>不闻余音唯闻般若波罗蜜声，<a id="a-Jv"></a>处处莲华大如车轮，<a id="a-Jw"></a>青红赤白一一华中，<a id="a-Jx"></a>皆有菩萨结跏趺坐，<a id="a-Jy"></a>即见如来于大众中，<a id="a-Jz"></a>为诸菩萨说甚深法，<a id="a-K0"></a>无量百千释梵护世，<a id="a-K1"></a>前后围绕供养恭敬，<a id="a-K2"></a>尊重赞叹：<a id="a-K3"></a>“希有，<a id="a-K4"></a>世尊！<a id="a-K5"></a>希有，<a id="a-K6"></a>世尊！<a id="a-K7"></a>所说无虚真实不二，<a id="a-K8"></a>如世尊说诸佛住处实无秽土，<a id="a-K9"></a>众生薄福而见不净。<a id="a-KA"></a>世尊，<a id="a-KB"></a>若有善男子、<a id="a-KC"></a>善女人，<a id="a-KD"></a>得闻般若波罗蜜名字甚为希有，<a id="a-KE"></a>况复书写、<a id="a-KF"></a>受持读诵、<a id="a-KG"></a>为他演说！<a id="a-KH"></a>”</p>
  <p id="aKI">佛言：<a id="a-KJ"></a>“若善男子、<a id="a-KK"></a>善女人，<a id="a-KL"></a>无量百千劫以无碍心施他财物；<a id="a-KM"></a>若复有人以净信心，<a id="a-KN"></a>书写此经传授与人，<a id="a-KO"></a>功德多彼。<a id="a-KP"></a>何以故？<a id="a-KQ"></a>财施有竭，<a id="a-KR"></a>法施无尽。<a id="a-KS"></a>何以故？<a id="a-KT"></a>施财但能得世间果，<a id="a-KU"></a>若人、<a id="a-KV"></a>若天昔已曾得，<a id="a-KW"></a>得已堕落今还复得。<a id="a-KX"></a>若以法施昔未曾得，<a id="a-KY"></a>今始能得所谓涅槃。</p>
  <p id="aKZ">“若三千大千世界一切众生，<a id="a-Ka"></a>有人教化悉令安住十善道中；<a id="a-Kb"></a>若善男子、<a id="a-Kc"></a>善女人，<a id="a-Kd"></a>以净信心受持读诵般若波罗蜜，<a id="a-Ke"></a>为他人说，<a id="a-Kf"></a>功德胜彼。<a id="a-Kg"></a>何以故？<a id="a-Kh"></a>一切善法皆从般若波罗蜜生故。</p>
  <p id="aKi">“若三千大千世界一切众生，<a id="a-Kj"></a>有人教化，<a id="a-Kk"></a>皆得须陀洹、<a id="a-Kl"></a>斯陀含、<a id="a-Km"></a>阿那含、<a id="a-Kn"></a>阿罗汉果、<a id="a-Ko"></a>辟支佛道；<a id="a-Kp"></a>若复有人，<a id="a-Kq"></a>信心受持读诵、<a id="a-Kr"></a>书写般若波罗蜜，<a id="a-Ks"></a>功德胜彼。<a id="a-Kt"></a>何以故？<a id="a-Ku"></a>声闻、<a id="a-Kv"></a>辟支佛法皆从般若波罗蜜中生，<a id="a-Kw"></a>一切菩萨摩诃萨法皆从般若波罗蜜中生，<a id="a-Kx"></a>因此般若波罗蜜故有佛出世。<a id="a-Ky"></a>般若波罗蜜所在之处，<a id="a-Kz"></a>当知即是菩提道场转法轮处，<a id="a-L0"></a>应念此处即我大师，<a id="a-L1"></a>如来、<a id="a-L2"></a>应供、<a id="a-L3"></a>正遍知处在此中。<a id="a-L4"></a>何以故？<a id="a-L5"></a>一切诸佛皆从般若波罗蜜生故。<a id="a-L6"></a>若人供养如来形像，<a id="a-L7"></a>不如供养般若波罗蜜。<a id="a-L8"></a>何以故？<a id="a-L9"></a>三世诸佛皆因般若波罗蜜生故。<a id="a-LA"></a>”</p>
 </body>
</html>