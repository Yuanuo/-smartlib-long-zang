<!doctype html>
<html id="z3IBTCVBO" data-ver="1568">
 <head>
  <meta charset="utf-8">
  <meta author="月婆首那">
  <meta library="龙藏">
  <meta catalog="大乘般若部">
  <meta period="陈">
 </head>
 <body>
  <h1 id="a1">胜天王般若波罗蜜经卷第一</h1>
  <h2 id="a2">通达品第一</h2>
  <p id="a3">如是我闻：<a id="a-4"></a>一时，<a id="a-5"></a>婆伽婆在王舍大城耆阇崛山，<a id="a-6"></a>与大比丘众四万二千人俱，<a id="a-7"></a>皆是阿罗汉，<a id="a-8"></a>诸漏永尽所作已办，<a id="a-9"></a>舍诸重担逮得己利，<a id="a-A"></a>尽诸有结心善解脱，<a id="a-B"></a>善得自在犹如大龙，<a id="a-C"></a>唯阿难在学地得须陀洹果，<a id="a-D"></a>其名曰：<a id="a-E"></a>净命阿若憍陈如、<a id="a-F"></a>摩诃迦葉、<a id="a-G"></a>憍梵波提、<a id="a-H"></a>薄拘罗、<a id="a-I"></a>离波多、<a id="a-J"></a>毕陵伽婆蹉、<a id="a-K"></a>大智舍利弗、<a id="a-L"></a>摩诃目揵连、<a id="a-M"></a>须菩提、<a id="a-N"></a>富楼那弥多罗尼子、<a id="a-O"></a>阿尼楼陀、<a id="a-P"></a>摩诃迦栴延、<a id="a-Q"></a>优波离、<a id="a-R"></a>罗睺罗，<a id="a-S"></a>如是等四万二千人俱。</p>
  <p id="aT">菩萨摩诃萨七万二千人俱，<a id="a-U"></a>悉已通达甚深法性，<a id="a-V"></a>调顺易化善行平等，<a id="a-W"></a>一切众生真善知识，<a id="a-X"></a>得无碍陀罗尼，<a id="a-Y"></a>能转不退法轮，<a id="a-Z"></a>已曾供养无量诸佛，<a id="a-a"></a>从他佛土为法来集，<a id="a-b"></a>一生补处护持法藏不断三宝种，<a id="a-c"></a>法王真子绍佛转法轮，<a id="a-d"></a>通达如来甚深境界，<a id="a-e"></a>虽现世间世法不染，<a id="a-f"></a>其名曰：<a id="a-g"></a>宝相菩萨、<a id="a-h"></a>宝掌菩萨、<a id="a-i"></a>宝印菩萨、<a id="a-j"></a>宝冠菩萨、<a id="a-k"></a>宝髻菩萨、<a id="a-l"></a>宝积菩萨、<a id="a-m"></a>宝海菩萨、<a id="a-n"></a>宝焰菩萨、<a id="a-o"></a>宝幢菩萨、<a id="a-p"></a>金刚藏菩萨、<a id="a-q"></a>金宝藏菩萨、<a id="a-r"></a>宝藏菩萨、<a id="a-s"></a>德藏菩萨、<a id="a-t"></a>净藏菩萨、<a id="a-u"></a>如来藏菩萨、<a id="a-v"></a>智藏菩萨、<a id="a-w"></a>日藏菩萨、<a id="a-x"></a>定藏菩萨、<a id="a-y"></a>莲华藏菩萨、<a id="a-z"></a>解脱月菩萨、<a id="a-10"></a>普贤菩萨、<a id="a-11"></a>观世音菩萨、<a id="a-12"></a>观月菩萨、<a id="a-13"></a>普音菩萨、<a id="a-14"></a>普眼菩萨、<a id="a-15"></a>莲华眼菩萨、<a id="a-16"></a>广眼菩萨、<a id="a-17"></a>普行菩萨、<a id="a-18"></a>普戒菩萨、<a id="a-19"></a>智意菩萨、<a id="a-1A"></a>莲花意菩萨、<a id="a-1B"></a>胜意菩萨、<a id="a-1C"></a>上意菩萨、<a id="a-1D"></a>金刚意菩萨、<a id="a-1E"></a>狮子游戏菩萨、<a id="a-1F"></a>狮子吼菩萨、<a id="a-1G"></a>大音王菩萨、<a id="a-1H"></a>妙音菩萨、<a id="a-1I"></a>无染菩萨、<a id="a-1J"></a>月光菩萨、<a id="a-1K"></a>日光菩萨、<a id="a-1L"></a>智光菩萨、<a id="a-1M"></a>智德菩萨、<a id="a-1N"></a>贤德菩萨、<a id="a-1O"></a>华德菩萨、<a id="a-1P"></a>文殊师利菩萨，<a id="a-1Q"></a>十六贤士跋陀婆罗菩萨为上首，<a id="a-1R"></a>贤劫菩萨弥勒菩萨为上首，<a id="a-1S"></a>四天王天四王为上首，<a id="a-1T"></a>三十三天帝释为上首，<a id="a-1U"></a>夜摩诸天须夜摩王为上首，<a id="a-1V"></a>兜率陀天[月*冊]兜率陀王为上首，<a id="a-1W"></a>化乐天善化王为上首，<a id="a-1X"></a>他化自在天自在王为上首，<a id="a-1Y"></a>诸梵天大梵王为上首，<a id="a-1Z"></a>首陀婆娑天摩醯首罗为上首。</p>
  <p id="a1a">复有诸阿修罗王，<a id="a-1b"></a>婆利阿修罗王、<a id="a-1c"></a>罗睺阿修罗王，<a id="a-1d"></a>如是等无量百千诸大阿修罗王。</p>
  <p id="a1e">复有诸龙王，<a id="a-1f"></a>阿耨大池龙王、<a id="a-1g"></a>摩那斯龙王、<a id="a-1h"></a>娑伽罗龙王、<a id="a-1i"></a>婆修吉龙王、<a id="a-1j"></a>德叉迦龙王，<a id="a-1k"></a>各将眷属无量百千。</p>
  <p id="a1l">耆阇崛山纵广四十由旬地及虚空靡有间隙，<a id="a-1m"></a>天、<a id="a-1n"></a>龙、<a id="a-1o"></a>夜叉、<a id="a-1p"></a>乾闼婆、<a id="a-1q"></a>阿修罗、<a id="a-1r"></a>迦楼罗、<a id="a-1s"></a>紧那罗、<a id="a-1t"></a>摩睺罗伽、<a id="a-1u"></a>人非人等，<a id="a-1v"></a>一心合掌恭敬如来。</p>
  <p id="a1w">尔时，<a id="a-1x"></a>世尊百千大众前后围绕，<a id="a-1y"></a>供养恭敬，<a id="a-1z"></a>尊重赞叹。<a id="a-20"></a>如来面门放大光明，<a id="a-21"></a>遍照十方无量世界，<a id="a-22"></a>还至佛所，<a id="a-23"></a>右绕三匝，<a id="a-24"></a>从面门入。</p>
  <p id="a25">东方去此过十恒河沙佛世界，<a id="a-26"></a>有佛国土名曰庄严，<a id="a-27"></a>佛号普光如来、<a id="a-28"></a>应供、<a id="a-29"></a>正遍知、<a id="a-2A"></a>明行足、<a id="a-2B"></a>善逝、<a id="a-2C"></a>世间解、<a id="a-2D"></a>无上士、<a id="a-2E"></a>调御丈夫、<a id="a-2F"></a>天人师、<a id="a-2G"></a>佛、<a id="a-2H"></a>世尊，<a id="a-2I"></a>今现在世为诸菩萨摩诃萨说一乘正法。<a id="a-2J"></a>彼佛国土尚无声闻、<a id="a-2K"></a>辟支佛名，<a id="a-2L"></a>况复修其法者？<a id="a-2M"></a>诸菩萨众皆不退转阿耨多罗三藐三菩提！<a id="a-2N"></a>其土众生不因饮食，<a id="a-2O"></a>但资禅定。<a id="a-2P"></a>日月星光皆悉不现，<a id="a-2Q"></a>唯佛光明照曜其国。<a id="a-2R"></a>无诸山陵，<a id="a-2S"></a>地平如掌。</p>
  <p id="a2T">有一菩萨名曰离障，<a id="a-2U"></a>与百千菩萨至其佛所，<a id="a-2V"></a>偏袒右肩，<a id="a-2W"></a>右膝著地，<a id="a-2X"></a>合掌向佛，<a id="a-2Y"></a>头面作礼而白佛言：<a id="a-2Z"></a>“世尊，<a id="a-2a"></a>以何因缘有斯光明照此国土？<a id="a-2b"></a>”</p>
  <p id="a2c">时，<a id="a-2d"></a>普光如来告离障菩萨摩诃萨言：<a id="a-2e"></a>“善男子，<a id="a-2f"></a>西方去此过十恒河沙世界，<a id="a-2g"></a>有佛国土名曰娑婆，<a id="a-2h"></a>佛号释迦牟尼如来、<a id="a-2i"></a>应供、<a id="a-2j"></a>正遍知、<a id="a-2k"></a>明行足、<a id="a-2l"></a>善逝、<a id="a-2m"></a>世间解、<a id="a-2n"></a>无上士、<a id="a-2o"></a>调御丈夫、<a id="a-2p"></a>天人师、<a id="a-2q"></a>佛、<a id="a-2r"></a>世尊，<a id="a-2s"></a>今欲为诸菩萨说摩诃般若波罗蜜，<a id="a-2t"></a>以是因缘放此光明。<a id="a-2u"></a>”</p>
  <p id="a2v">时，<a id="a-2w"></a>离障菩萨白彼佛言：<a id="a-2x"></a>“我今欲往娑婆世界，<a id="a-2y"></a>礼敬供养释迦如来，<a id="a-2z"></a>听受正法。<a id="a-30"></a>”</p>
  <p id="a31">彼佛告言：<a id="a-32"></a>“善男子，<a id="a-33"></a>今正是时。<a id="a-34"></a>”</p>
  <p id="a35">尔时，<a id="a-36"></a>离障菩萨蒙佛听许，<a id="a-37"></a>即与无量菩萨眷属来娑婆世界，<a id="a-38"></a>至耆阇崛山顶，<a id="a-39"></a>礼佛足，<a id="a-3A"></a>右绕三匝，<a id="a-3B"></a>退坐一面。</p>
  <p id="a3C">南方去此过十恒河沙世界，<a id="a-3D"></a>有佛国土名清净华，<a id="a-3E"></a>佛名日光，<a id="a-3F"></a>十号具足，<a id="a-3G"></a>菩萨名日藏。</p>
  <p id="a3H">西方去此过十恒河沙世界，<a id="a-3I"></a>国名宝华，<a id="a-3J"></a>佛名功德光明，<a id="a-3K"></a>十号具足，<a id="a-3L"></a>菩萨名功德藏。</p>
  <p id="a3M">北方去此过十恒河沙世界，<a id="a-3N"></a>国名清净，<a id="a-3O"></a>佛号自在王，<a id="a-3P"></a>菩萨名广闻。</p>
  <p id="a3Q">东南方去此过十恒河沙世界，<a id="a-3R"></a>国名火焰，<a id="a-3S"></a>佛号甘露王，<a id="a-3T"></a>菩萨名不退转。</p>
  <p id="a3U">西南方去此过十恒河沙世界，<a id="a-3V"></a>国名功德清净，<a id="a-3W"></a>佛号智炬，<a id="a-3X"></a>菩萨名大慧。</p>
  <p id="a3Y">西北方去此过十恒河沙世界，<a id="a-3Z"></a>国名悦意，<a id="a-3a"></a>佛号妙音王，<a id="a-3b"></a>菩萨名功德聚。</p>
  <p id="a3c">东北方去此过十恒河沙世界，<a id="a-3d"></a>国名慧庄严，<a id="a-3e"></a>佛名智上，<a id="a-3f"></a>菩萨名常喜。</p>
  <p id="a3g">上方去此过十恒河沙世界，<a id="a-3h"></a>国名不动，<a id="a-3i"></a>佛号金刚相，<a id="a-3j"></a>菩萨名宝幢。</p>
  <p id="a3k">下方去此过十恒河沙世界，<a id="a-3l"></a>国名月光明，<a id="a-3m"></a>佛号金刚宝庄严王，<a id="a-3n"></a>菩萨名宝信，<a id="a-3o"></a>皆亦如是。</p>
  <p id="a3p">尔时，<a id="a-3q"></a>众中有一天王，<a id="a-3r"></a>名钵婆罗，<a id="a-3s"></a>即从座起，<a id="a-3t"></a>偏袒右肩，<a id="a-3u"></a>右膝著地，<a id="a-3v"></a>合掌向佛，<a id="a-3w"></a>头面作礼而白佛言：<a id="a-3x"></a>“世尊，<a id="a-3y"></a>我今欲问，<a id="a-3z"></a>若蒙佛许乃敢陈疑。<a id="a-40"></a>”</p>
  <p id="a41">尔时，<a id="a-42"></a>佛告胜天王言：<a id="a-43"></a>“大王，<a id="a-44"></a>如来、<a id="a-45"></a>应供、<a id="a-46"></a>正遍知，<a id="a-47"></a>随所疑问，<a id="a-48"></a>当为解说。<a id="a-49"></a>”</p>
  <p id="a4A">尔时，<a id="a-4B"></a>胜天王欢喜踊跃得未曾有，<a id="a-4C"></a>即白佛言：<a id="a-4D"></a>“世尊，<a id="a-4E"></a>云何菩萨摩诃萨修学一法通达一切法？<a id="a-4F"></a>”</p>
  <p id="a4G">佛告胜天王言：<a id="a-4H"></a>“大王，<a id="a-4I"></a>善哉！<a id="a-4J"></a>善哉！<a id="a-4K"></a>快问是事，<a id="a-4L"></a>谛听！<a id="a-4M"></a>谛听！<a id="a-4N"></a>善思念之，<a id="a-4O"></a>如王所问，<a id="a-4P"></a>当分别释。<a id="a-4Q"></a>”</p>
  <p id="a4R">“善哉！<a id="a-4S"></a>世尊，<a id="a-4T"></a>唯然愿闻。<a id="a-4U"></a>”</p>
  <p id="a4V">佛告胜天王言：<a id="a-4W"></a>“大王，<a id="a-4X"></a>菩萨摩诃萨修学一法通达一切法者，<a id="a-4Y"></a>所谓般若波罗蜜。<a id="a-4Z"></a>菩萨摩诃萨修学般若波罗蜜，<a id="a-4a"></a>则能通达檀波罗蜜、<a id="a-4b"></a>尸罗波罗蜜、<a id="a-4c"></a>羼提波罗蜜、<a id="a-4d"></a>毗梨耶波罗蜜、<a id="a-4e"></a>禅那波罗蜜、<a id="a-4f"></a>般若波罗蜜、<a id="a-4g"></a>优波憍舍罗波罗蜜、<a id="a-4h"></a>尼坻波罗蜜、<a id="a-4i"></a>婆罗波罗蜜、<a id="a-4j"></a>阇那波罗蜜。</p>
  <p id="a4k">“大王，<a id="a-4l"></a>云何菩萨摩诃萨学般若波罗蜜行檀波罗蜜？<a id="a-4m"></a>菩萨摩诃萨以清净心，<a id="a-4n"></a>无所希望为他说法，<a id="a-4o"></a>不求名利但令灭苦，<a id="a-4p"></a>不见我说，<a id="a-4q"></a>不见听者，<a id="a-4r"></a>无二无别自性离故，<a id="a-4s"></a>是名菩萨摩诃萨学般若波罗蜜行法檀波罗蜜。<a id="a-4t"></a>菩萨摩诃萨学般若波罗蜜行无畏檀波罗蜜，<a id="a-4u"></a>观诸众生犹如父母、<a id="a-4v"></a>兄弟、<a id="a-4w"></a>亲戚，<a id="a-4x"></a>令一切众咸亲附我。<a id="a-4y"></a>何以故？<a id="a-4z"></a>无始世来流转六道皆为亲戚。<a id="a-50"></a>若有众生在怖畏难，<a id="a-51"></a>菩萨摩诃萨尚以身命而救拔之，<a id="a-52"></a>况应加恼？<a id="a-53"></a>不见我施无畏，<a id="a-54"></a>不见受者，<a id="a-55"></a>无二无别自性离故。<a id="a-56"></a>菩萨摩诃萨学般若波罗蜜行资生檀波罗蜜，<a id="a-57"></a>随诸众生资养之物种种布施令受十善，<a id="a-58"></a>不见我施善及他受施，<a id="a-59"></a>无二无别自性离故。<a id="a-5A"></a>菩萨摩诃萨学般若波罗蜜行不望报檀波罗蜜，<a id="a-5B"></a>凡行施时不望果报，<a id="a-5C"></a>菩萨法尔自应布施，<a id="a-5D"></a>不见我行，<a id="a-5E"></a>不见施报，<a id="a-5F"></a>无二无别自性离故。<a id="a-5G"></a>菩萨摩诃萨学般若波罗蜜行大悲檀波罗蜜，<a id="a-5H"></a>见诸众生贫穷老病无救济者，<a id="a-5I"></a>起大悲心而发誓愿：<a id="a-5J"></a>‘我得阿耨多罗三藐三菩提，<a id="a-5K"></a>为诸众生作归依处。<a id="a-5L"></a>’以少善根回向菩提为众生故，<a id="a-5M"></a>亦不分别我能救济及受救者，<a id="a-5N"></a>无二无别自性离故。<a id="a-5O"></a>菩萨摩诃萨学般若波罗蜜行恭敬檀波罗蜜，<a id="a-5P"></a>随他所须，<a id="a-5Q"></a>菩萨摩诃萨身自取物，<a id="a-5R"></a>不令彼倦敬心授与，<a id="a-5S"></a>不见我能敬，<a id="a-5T"></a>不见彼受敬，<a id="a-5U"></a>无二无别自性离故。<a id="a-5V"></a>菩萨摩诃萨学般若波罗蜜行尊重檀波罗蜜，<a id="a-5W"></a>于诸众生悉起师僧及父母想，<a id="a-5X"></a>以尊重心合掌恭敬，<a id="a-5Y"></a>若无财物惠以善言，<a id="a-5Z"></a>不见我能尊重、<a id="a-5a"></a>他可重者，<a id="a-5b"></a>无二无别自性离故。<a id="a-5c"></a>菩萨摩诃萨学般若波罗蜜行供养檀波罗蜜，<a id="a-5d"></a>若见寺塔则应香华、<a id="a-5e"></a>灯油、<a id="a-5f"></a>扫洒供养，<a id="a-5g"></a>若见尊像毁坏、<a id="a-5h"></a>正法缺损则应治葺，<a id="a-5i"></a>若见众僧四事供养，<a id="a-5j"></a>不见我能供养、<a id="a-5k"></a>彼可供者，<a id="a-5l"></a>无二无别自性离故。<a id="a-5m"></a>菩萨摩诃萨学般若波罗蜜行无依止檀波罗蜜，<a id="a-5n"></a>不作是念，<a id="a-5o"></a>以此布施愿得生天或求天王，<a id="a-5p"></a>愿得生人若求人王，<a id="a-5q"></a>乃至阿耨多罗三藐三菩提亦不希取。<a id="a-5r"></a>无所得故，<a id="a-5s"></a>是名菩萨摩诃萨学般若波罗蜜通达檀那波罗蜜。</p>
  <p id="a5t">“大王，<a id="a-5u"></a>菩萨摩诃萨学般若波罗蜜行尸罗波罗蜜，<a id="a-5v"></a>作是思惟：<a id="a-5w"></a>‘佛阿含教及毗尼中说波罗提木叉，<a id="a-5x"></a>菩萨摩诃萨应学不见戒相及我能持，<a id="a-5y"></a>不著戒，<a id="a-5z"></a>不著见，<a id="a-60"></a>不著我。<a id="a-61"></a>’菩萨摩诃萨学般若波罗蜜，<a id="a-62"></a>作是思惟：<a id="a-63"></a>‘阿耨多罗三藐三菩提不止以持戒得，<a id="a-64"></a>应当遍学菩萨戒行。<a id="a-65"></a>’戒性清净，<a id="a-66"></a>寂静不生自性离故。<a id="a-67"></a>菩萨摩诃萨学般若波罗蜜，<a id="a-68"></a>作是思惟：<a id="a-69"></a>‘云何持戒？<a id="a-6A"></a>能断烦恼三种，<a id="a-6B"></a>贪、<a id="a-6C"></a>恚、<a id="a-6D"></a>愚痴。<a id="a-6E"></a>又各三品谓上中下，<a id="a-6F"></a>须知对治：<a id="a-6G"></a>贪欲重者修不净观，<a id="a-6H"></a>具足观身三十六物；<a id="a-6I"></a>瞋恚多者修慈悲观；<a id="a-6J"></a>多愚痴者修因缘观。<a id="a-6K"></a>’不见能观及所观法，<a id="a-6L"></a>无二无别自性离故。<a id="a-6M"></a>菩萨摩诃萨学般若波罗蜜，<a id="a-6N"></a>复作是念：<a id="a-6O"></a>‘云何菩萨摩诃萨离不正思惟？<a id="a-6P"></a>菩萨摩诃萨不生是心：<a id="a-6Q"></a>我行寂静，<a id="a-6R"></a>行离，<a id="a-6S"></a>行空，<a id="a-6T"></a>诸余沙门、<a id="a-6U"></a>婆罗门在喧挠中不乐空行。<a id="a-6V"></a>’见不二别，<a id="a-6W"></a>知自性离，<a id="a-6X"></a>即灭邪念。<a id="a-6Y"></a>菩萨摩诃萨学般若波罗蜜，<a id="a-6Z"></a>虽知诸法离而深畏罪业，<a id="a-6a"></a>如佛所说，<a id="a-6b"></a>应持净戒修习功德乃至般若波罗蜜，<a id="a-6c"></a>少不善法不与共居，<a id="a-6d"></a>世尊所说譬如毒药多少皆害。<a id="a-6e"></a>菩萨摩诃萨学般若波罗蜜，<a id="a-6f"></a>常生怖畏信行相应。<a id="a-6g"></a>菩萨摩诃萨于空旷处独行无侣，<a id="a-6h"></a>或有沙门、<a id="a-6i"></a>婆罗门等，<a id="a-6j"></a>赍持金银、<a id="a-6k"></a>琉璃、<a id="a-6l"></a>真珠、<a id="a-6m"></a>玛瑙、<a id="a-6n"></a>琥珀、<a id="a-6o"></a>珊瑚、<a id="a-6p"></a>砗磲、<a id="a-6q"></a>白玉以寄菩萨，<a id="a-6r"></a>不起贪著无有取心，<a id="a-6s"></a>作是思惟：<a id="a-6t"></a>‘世尊所说：<a id="a-6u"></a>宁自割身取肉而食，<a id="a-6v"></a>于他之财不与弗取。<a id="a-6w"></a>’菩萨摩诃萨学般若波罗蜜持戒坚固，<a id="a-6x"></a>若魔及魔眷属以妙色形逼试菩萨，<a id="a-6y"></a>心不动摇作是思惟：<a id="a-6z"></a>‘世尊所说：<a id="a-70"></a>一切诸法如梦幻化。<a id="a-71"></a>’无二无别自性离故。<a id="a-72"></a>菩萨摩诃萨学般若波罗蜜，<a id="a-73"></a>虽勤持戒，<a id="a-74"></a>不求生人若作人王，<a id="a-75"></a>不求生天若作天王。<a id="a-76"></a>身离三失，<a id="a-77"></a>无口四过，<a id="a-78"></a>意免三愆，<a id="a-79"></a>如此持戒不见我能持，<a id="a-7A"></a>不见戒相，<a id="a-7B"></a>无二无别自性离故，<a id="a-7C"></a>是名菩萨摩诃萨学般若波罗蜜通达尸罗波罗蜜。</p>
  <p id="a7D">“大王，<a id="a-7E"></a>菩萨摩诃萨学般若波罗蜜行羼提波罗蜜。<a id="a-7F"></a>菩萨摩诃萨于其内心常能生忍，<a id="a-7G"></a>忧悲苦恼皆悉不随；<a id="a-7H"></a>亦学外忍，<a id="a-7I"></a>若他打骂终不生瞋；<a id="a-7J"></a>亦学法忍，<a id="a-7K"></a>如世尊说：<a id="a-7L"></a>‘甚深实性无人无法，<a id="a-7M"></a>不生寂静即是涅槃’，<a id="a-7N"></a>闻如此说心不惊怖，<a id="a-7O"></a>作是思惟：<a id="a-7P"></a>‘不学是法，<a id="a-7Q"></a>云何能得阿耨多罗三藐三菩提？<a id="a-7R"></a>’深观三毒如是贪瞋，<a id="a-7S"></a>于何处起？<a id="a-7T"></a>何因缘生？<a id="a-7U"></a>何因缘灭？<a id="a-7V"></a>作是观察，<a id="a-7W"></a>不见有生及可生法，<a id="a-7X"></a>不见能灭及所灭法，<a id="a-7Y"></a>如是忍心相续不断，<a id="a-7Z"></a>于六时中无有间隙不择境界：<a id="a-7a"></a>父母国王我则须忍，<a id="a-7b"></a>余可以威即便加恶。<a id="a-7c"></a>菩萨行忍不为报恩、<a id="a-7d"></a>名利、<a id="a-7e"></a>仁义、<a id="a-7f"></a>惭耻、<a id="a-7g"></a>怖畏，<a id="a-7h"></a>菩萨摩诃萨法应行忍，<a id="a-7i"></a>若人加害、<a id="a-7j"></a>挝打、<a id="a-7k"></a>骂辱，<a id="a-7l"></a>心不倾动。<a id="a-7m"></a>菩萨摩诃萨若作国王王等，<a id="a-7n"></a>有贫贱人骂詈耻辱，<a id="a-7o"></a>不示威刑云：<a id="a-7p"></a>‘我是王，<a id="a-7q"></a>法应治剪’，<a id="a-7r"></a>即作是念：<a id="a-7s"></a>‘我于往昔诸世尊前发大誓愿，<a id="a-7t"></a>一切众生我皆济拔令得阿耨多罗三藐三菩提。<a id="a-7u"></a>今若起瞋，<a id="a-7v"></a>则违本誓。<a id="a-7w"></a>’譬如良医发如是誓：<a id="a-7x"></a>‘世间盲翳，<a id="a-7y"></a>我悉治愈’，<a id="a-7z"></a>若自失明，<a id="a-80"></a>岂疗他疾？<a id="a-81"></a>如是菩萨为除众生无明黑闇，<a id="a-82"></a>自起瞋恚，<a id="a-83"></a>安能救彼？<a id="a-84"></a>不见我能忍，<a id="a-85"></a>不见可忍，<a id="a-86"></a>无二无别自性离故，<a id="a-87"></a>是名菩萨摩诃萨学般若波罗蜜通达羼提波罗蜜。</p>
  <p id="a88">“大王，<a id="a-89"></a>菩萨摩诃萨学般若波罗蜜行毗梨耶波罗蜜，<a id="a-8A"></a>未灭令灭，<a id="a-8B"></a>未度令度，<a id="a-8C"></a>未脱令脱，<a id="a-8D"></a>未安令安，<a id="a-8E"></a>未学令学。<a id="a-8F"></a>菩萨如是行精进时，<a id="a-8G"></a>有诸恶魔为作留难，<a id="a-8H"></a>谓菩萨言：<a id="a-8I"></a>‘善男子，<a id="a-8J"></a>莫修此法，<a id="a-8K"></a>空受勤苦。<a id="a-8L"></a>何以故？<a id="a-8M"></a>我往昔时曾修此法，<a id="a-8N"></a>未灭令灭，<a id="a-8O"></a>未度令度，<a id="a-8P"></a>未脱令脱，<a id="a-8Q"></a>未安令安，<a id="a-8R"></a>未觉令觉，<a id="a-8S"></a>空受勤苦都无实利。<a id="a-8T"></a>我从昔来多见菩萨，<a id="a-8U"></a>修学此行并皆退转，<a id="a-8V"></a>汝可回心以取声闻、<a id="a-8W"></a>辟支佛乘而自灭度。<a id="a-8X"></a>’菩萨摩诃萨即便觉知告言：<a id="a-8Y"></a>‘恶魔，<a id="a-8Z"></a>汝复道去，<a id="a-8a"></a>我心如金刚非汝能坏，<a id="a-8b"></a>汝若作障碍自得长夜苦。<a id="a-8c"></a>’魔即不现。<a id="a-8d"></a>若余菩萨修五波罗蜜未得般若波罗蜜者，<a id="a-8e"></a>菩萨摩诃萨如是精进，<a id="a-8f"></a>设百千劫亦能超过，<a id="a-8g"></a>况复声闻、<a id="a-8h"></a>辟支佛乘！<a id="a-8i"></a>菩萨摩诃萨行般若波罗蜜，<a id="a-8j"></a>成就佛法众恶悉离，<a id="a-8k"></a>虽行精进不疾不迟，<a id="a-8l"></a>而发大愿：<a id="a-8m"></a>‘使我得身与世尊等，<a id="a-8n"></a>眉间白毫，<a id="a-8o"></a>顶上肉髻，<a id="a-8p"></a>佛转法轮，<a id="a-8q"></a>我亦如是。<a id="a-8r"></a>’譬如真金，<a id="a-8s"></a>众宝莹饰则为严净；<a id="a-8t"></a>菩萨精进亦复如是，<a id="a-8u"></a>远离垢秽所谓懒惰、<a id="a-8v"></a>懈怠、<a id="a-8w"></a>疲极、<a id="a-8x"></a>不自觉知、<a id="a-8y"></a>不正思惟，<a id="a-8z"></a>离此垢秽即获清净智慧功德而共庄严，<a id="a-90"></a>身不疲劳，<a id="a-91"></a>心无厌怠，<a id="a-92"></a>障道恶法一切不善皆悉灭除，<a id="a-93"></a>其有助道向涅槃法悉令增长，<a id="a-94"></a>少恶不起，<a id="a-95"></a>何况其多！<a id="a-96"></a>假使十方恒沙世界满中大火如阿鼻狱，<a id="a-97"></a>此世界外有一众生可度脱者，<a id="a-98"></a>菩萨摩诃萨能从中过，<a id="a-99"></a>况多众生！<a id="a-9A"></a>不作是念：<a id="a-9B"></a>‘无上菩提不易可得，<a id="a-9C"></a>菩萨修行如救头燃，<a id="a-9D"></a>百千万劫如此重担难可荷负。<a id="a-9E"></a>’作是思惟：<a id="a-9F"></a>‘过现诸佛皆修此行成阿耨多罗三藐三菩提，<a id="a-9G"></a>我亦如是正应修习，<a id="a-9H"></a>宁百千劫处地狱中使众生度，<a id="a-9I"></a>终不弃舍速取涅槃。<a id="a-9J"></a>’如是精进，<a id="a-9K"></a>心不自高于他不下，<a id="a-9L"></a>不见我能行及所行法，<a id="a-9M"></a>无二无别自性离故，<a id="a-9N"></a>是名菩萨摩诃萨学般若波罗蜜通达毗梨耶波罗蜜。</p>
  <p id="a9O">“大王，<a id="a-9P"></a>菩萨摩诃萨学般若波罗蜜行禅波罗蜜，<a id="a-9Q"></a>深种善根于大乘中，<a id="a-9R"></a>世世生生多习妙行近善知识，<a id="a-9S"></a>不生贫贱常在婆罗门、<a id="a-9T"></a>刹利大姓，<a id="a-9U"></a>正信三宝增长善法，<a id="a-9V"></a>因宿善根作如是念：<a id="a-9W"></a>‘众生长夜流转六道，<a id="a-9X"></a>苦轮不息皆由贪爱。<a id="a-9Y"></a>’菩萨摩诃萨起厌离心，<a id="a-9Z"></a>知从虚妄分别而有，<a id="a-9a"></a>修多罗中方便种种，<a id="a-9b"></a>说欲过患如槊、<a id="a-9c"></a>如矛、<a id="a-9d"></a>如刀、<a id="a-9e"></a>如蛇、<a id="a-9f"></a>如泡，<a id="a-9g"></a>臭秽不净无常，<a id="a-9h"></a>云何智人贪著此法？<a id="a-9i"></a>即剃须发出家修道，<a id="a-9j"></a>未见令见，<a id="a-9k"></a>未得令得，<a id="a-9l"></a>未证令证。<a id="a-9m"></a>闻说受持若世谛、<a id="a-9n"></a>第一义谛，<a id="a-9o"></a>如实修行，<a id="a-9p"></a>如法观察，<a id="a-9q"></a>所谓正见、<a id="a-9r"></a>正分别、<a id="a-9s"></a>正精进、<a id="a-9t"></a>正语、<a id="a-9u"></a>正业、<a id="a-9v"></a>正命、<a id="a-9w"></a>正念、<a id="a-9x"></a>正定。</p>
  <p id="a9y">“远离喧杂不求名闻，<a id="a-9z"></a>供养恭敬，<a id="a-A0"></a>身心精进，<a id="a-A1"></a>常无休息。<a id="a-A2"></a>思惟此心多行何境？<a id="a-A3"></a>若善、<a id="a-A4"></a>若恶、<a id="a-A5"></a>无记境界。<a id="a-A6"></a>若行善境，<a id="a-A7"></a>则勤精进增长善根。<a id="a-A8"></a>三十七品以治诸恶不善之法。<a id="a-A9"></a>恶不善者，<a id="a-AA"></a>贪、<a id="a-AB"></a>恚、<a id="a-AC"></a>愚痴。<a id="a-AD"></a>贪欲三品谓上中下：<a id="a-AE"></a>其上品者，<a id="a-AF"></a>若闻欲名遍身战动，<a id="a-AG"></a>心踊欢悦，<a id="a-AH"></a>不观欲过，<a id="a-AI"></a>厌离不生，<a id="a-AJ"></a>无惭无愧。<a id="a-AK"></a>何谓无惭？<a id="a-AL"></a>经游独行恒思欲境，<a id="a-AM"></a>心心相续，<a id="a-AN"></a>唯见妙好，<a id="a-AO"></a>不知过患，<a id="a-AP"></a>若其父母及余尊长呵彼所欲，<a id="a-AQ"></a>于所尊前不觉起诤，<a id="a-AR"></a>是名无惭。<a id="a-AS"></a>此人命终当生恶趣；<a id="a-AT"></a>中品欲者，<a id="a-AU"></a>若离境界，<a id="a-AV"></a>不恒生心；<a id="a-AW"></a>下品欲者，<a id="a-AX"></a>但共言笑，<a id="a-AY"></a>欲情即歇。<a id="a-AZ"></a>瞋亦三品：<a id="a-Aa"></a>上品瞋者，<a id="a-Ab"></a>愤恚若发心惛目乱，<a id="a-Ac"></a>或造五逆若谤正法，<a id="a-Ad"></a>及大重罪五逆之恶，<a id="a-Ae"></a>于百分中不及其一；<a id="a-Af"></a>中品瞋者，<a id="a-Ag"></a>以瞋恚故若造诸恶，<a id="a-Ah"></a>即生悔心；<a id="a-Ai"></a>下品瞋者，<a id="a-Aj"></a>心无嫌恨但口呵毁，<a id="a-Ak"></a>随生悔过。<a id="a-Al"></a>痴亦如是。</p>
  <p id="aAm">“虽作是观，<a id="a-An"></a>知一切法如幻、<a id="a-Ao"></a>梦、<a id="a-Ap"></a>响、<a id="a-Aq"></a>乾闼婆城，<a id="a-Ar"></a>虚妄不实颠倒故见，<a id="a-As"></a>灭外境界，<a id="a-At"></a>内心寂静，<a id="a-Au"></a>不见我能行及所行法，<a id="a-Av"></a>无二无别自性离故，<a id="a-Aw"></a>是名菩萨摩诃萨学般若波罗蜜通达禅波罗蜜。</p>
  <p id="aAx">“大王，<a id="a-Ay"></a>菩萨摩诃萨学般若波罗蜜行般若波罗蜜，<a id="a-Az"></a>正智观色、<a id="a-B0"></a>受、<a id="a-B1"></a>想、<a id="a-B2"></a>行、<a id="a-B3"></a>识，<a id="a-B4"></a>不见色生，<a id="a-B5"></a>不见色集，<a id="a-B6"></a>不见色灭，<a id="a-B7"></a>受、<a id="a-B8"></a>想、<a id="a-B9"></a>行、<a id="a-BA"></a>识亦复如是。<a id="a-BB"></a>何以故？<a id="a-BC"></a>自性皆空，<a id="a-BD"></a>无有真实，<a id="a-BE"></a>但虚名字而行般若波罗蜜化诸众生，<a id="a-BF"></a>终不为说无业果报；<a id="a-BG"></a>一切诸法如梦如幻，<a id="a-BH"></a>无我、<a id="a-BI"></a>无人、<a id="a-BJ"></a>无众生、<a id="a-BK"></a>无寿者、<a id="a-BL"></a>无养育，<a id="a-BM"></a>而说有业果报。<a id="a-BN"></a>菩萨摩诃萨如是修行般若波罗蜜，<a id="a-BO"></a>恶魔不能得便。<a id="a-BP"></a>何以故？<a id="a-BQ"></a>近善知识，<a id="a-BR"></a>成助菩提，<a id="a-BS"></a>离世间法，<a id="a-BT"></a>于诸如来甚深正法欢喜赞叹。<a id="a-BU"></a>若天、<a id="a-BV"></a>若魔、<a id="a-BW"></a>沙门、<a id="a-BX"></a>婆罗门，<a id="a-BY"></a>除佛正智，<a id="a-BZ"></a>无及菩萨。<a id="a-Ba"></a>不见我能行及所行法，<a id="a-Bb"></a>无二无别自性离故，<a id="a-Bc"></a>是名菩萨摩诃萨学般若波罗蜜通达般若波罗蜜。</p>
  <p id="aBd">“大王，<a id="a-Be"></a>菩萨摩诃萨学般若波罗蜜行优波憍舍罗波罗蜜，<a id="a-Bf"></a>菩萨摩诃萨善巧回向阿耨多罗三藐三菩提。<a id="a-Bg"></a>若见华果，<a id="a-Bh"></a>日夜六时供养诸佛及菩萨众，<a id="a-Bi"></a>以此善根回向菩提，<a id="a-Bj"></a>华树、<a id="a-Bk"></a>果树亦复如是；<a id="a-Bl"></a>若闻如来修多罗中说甚深义，<a id="a-Bm"></a>信乐受持为众生说，<a id="a-Bn"></a>以此善根回向菩提；<a id="a-Bo"></a>若见如来塔庙形像，<a id="a-Bp"></a>香华供养，<a id="a-Bq"></a>令诸众生离破戒香，<a id="a-Br"></a>获得如来清净戒香；<a id="a-Bs"></a>扫洒涂地，<a id="a-Bt"></a>令诸众生威仪齐整华盖覆罩，<a id="a-Bu"></a>令诸众生皆离恼热；<a id="a-Bv"></a>入僧伽蓝，<a id="a-Bw"></a>愿诸众生悉入涅槃；<a id="a-Bx"></a>若出伽蓝，<a id="a-By"></a>愿诸众生出魔境界；<a id="a-Bz"></a>开伽蓝门，<a id="a-C0"></a>作如是愿，<a id="a-C1"></a>以出世智为诸众生启未开门；<a id="a-C2"></a>若见关闭，<a id="a-C3"></a>愿为众生关闭恶趣及以三有；<a id="a-C4"></a>坐时念言，<a id="a-C5"></a>愿诸众生坐菩提座；<a id="a-C6"></a>若右胁卧，<a id="a-C7"></a>愿诸众生皆得涅槃；<a id="a-C8"></a>起时念言，<a id="a-C9"></a>愿诸众生起离诸惑；<a id="a-CA"></a>若洗脚足，<a id="a-CB"></a>愿诸众生远离尘垢；<a id="a-CC"></a>礼佛旋塔，<a id="a-CD"></a>愿诸众生成天人师；<a id="a-CE"></a>若有外道邪见难化，<a id="a-CF"></a>即自念言：<a id="a-CG"></a>‘我为彼师必不肯信，<a id="a-CH"></a>且作同学或为弟子。<a id="a-CI"></a>’虽处彼众戒行多闻胜诸外道，<a id="a-CJ"></a>因尔降伏尊事为师言必信受，<a id="a-CK"></a>毁其邪法为说涅槃，<a id="a-CL"></a>令入正教精修梵行，<a id="a-CM"></a>禅定三昧得诸神通；<a id="a-CN"></a>见多欲者，<a id="a-CO"></a>化为女人第一端正，<a id="a-CP"></a>令彼爱著，<a id="a-CQ"></a>倏忽之顷示现无常，<a id="a-CR"></a>色变胖胀烂坏臭处，<a id="a-CS"></a>使其憎恶起厌离心，<a id="a-CT"></a>即复本形为菩萨像而为说法，<a id="a-CU"></a>令发阿耨多罗三藐三菩提心成无上果；<a id="a-CV"></a>见大乘人离善知识学二乘道，<a id="a-CW"></a>不得其果唐失大乘，<a id="a-CX"></a>观彼根性即为说法入无上道，<a id="a-CY"></a>未发心者化令发心，<a id="a-CZ"></a>已发心者教使坚固；<a id="a-Ca"></a>见持戒人犯少轻罪，<a id="a-Cb"></a>不解忏悔，<a id="a-Cc"></a>懈退忧愁，<a id="a-Cd"></a>不复修道，<a id="a-Ce"></a>即为说法，<a id="a-Cf"></a>对治忏除，<a id="a-Cg"></a>令道胜进。<a id="a-Ch"></a>菩萨摩诃萨少欲知足唯求法利，<a id="a-Ci"></a>为众生说供养如来，<a id="a-Cj"></a>成就六波罗蜜：<a id="a-Ck"></a>说法供养，<a id="a-Cl"></a>是为檀波罗蜜；<a id="a-Cm"></a>行不违言，<a id="a-Cn"></a>是尸波罗蜜；<a id="a-Co"></a>若天、<a id="a-Cp"></a>若魔不能坏乱，<a id="a-Cq"></a>是羼提波罗蜜；<a id="a-Cr"></a>心心相续不觉疲倦，<a id="a-Cs"></a>是毗梨耶波罗蜜；<a id="a-Ct"></a>专心一念不缘异境，<a id="a-Cu"></a>是禅波罗蜜；<a id="a-Cv"></a>说法供养不见我、<a id="a-Cw"></a>我所，<a id="a-Cx"></a>是般若波罗蜜；<a id="a-Cy"></a>不见我能行及所行法，<a id="a-Cz"></a>无二无别自性离故，<a id="a-D0"></a>是名菩萨摩诃萨学般若波罗蜜通达方便波罗蜜。</p>
  <p id="aD1">“大王，<a id="a-D2"></a>菩萨摩诃萨学般若波罗蜜行尼坻波罗蜜。<a id="a-D3"></a>菩萨发愿：<a id="a-D4"></a>‘不为有乐出离三界求二乘道。<a id="a-D5"></a>’作大愿言：<a id="a-D6"></a>‘一切众生、<a id="a-D7"></a>众生所摄皆入涅槃，<a id="a-D8"></a>然后我身乃成正觉。<a id="a-D9"></a>未发心者即令发心，<a id="a-DA"></a>已发心者令其修行，<a id="a-DB"></a>已修行者令得菩提，<a id="a-DC"></a>得菩提者请转法轮，<a id="a-DD"></a>乃至分身舍利起塔供养。<a id="a-DE"></a>’复作愿言：<a id="a-DF"></a>‘若有世界诸佛成道悉无天魔，<a id="a-DG"></a>愿自智慧发无上心不由外缘。<a id="a-DH"></a>’又愿：<a id="a-DI"></a>‘我身常在世间，<a id="a-DJ"></a>一切众生悉令成就。<a id="a-DK"></a>’愿：<a id="a-DL"></a>‘新发意诸菩萨等，<a id="a-DM"></a>若闻如来说甚深法心不惊怖，<a id="a-DN"></a>无边佛道，<a id="a-DO"></a>无边佛境，<a id="a-DP"></a>无边大悲，<a id="a-DQ"></a>愿诸众生皆悉通达。<a id="a-DR"></a>’又愿‘我身常生秽国不生净土。<a id="a-DS"></a>’何以故？<a id="a-DT"></a>譬如病人，<a id="a-DU"></a>乃须医药，<a id="a-DV"></a>无疾不须。<a id="a-DW"></a>不见我能行及所行法，<a id="a-DX"></a>无二无别自性离故，<a id="a-DY"></a>是名菩萨摩诃萨学般若波罗蜜通达愿波罗蜜。</p>
  <p id="aDZ">“大王，<a id="a-Da"></a>菩萨摩诃萨学般若波罗蜜行婆罗波罗蜜。<a id="a-Db"></a>菩萨摩诃萨能伏天魔，<a id="a-Dc"></a>摧诸外道，<a id="a-Dd"></a>具足功德智慧力故。<a id="a-De"></a>一切佛法无不修行，<a id="a-Df"></a>无不证见，<a id="a-Dg"></a>以神通力用一毛发，<a id="a-Dh"></a>能举阎浮提乃至四天下、<a id="a-Di"></a>三千大千世界乃至无量百千世界，<a id="a-Dj"></a>能于空中取种种宝施诸众生，<a id="a-Dk"></a>十方无量无边世界诸佛说法无不闻持。<a id="a-Dl"></a>不见我能行及所行法，<a id="a-Dm"></a>无二无别自性离故，<a id="a-Dn"></a>是名菩萨摩诃萨学般若波罗蜜通达力波罗蜜。</p>
  <p id="aDo">“大王，<a id="a-Dp"></a>菩萨摩诃萨学般若波罗蜜行阇那波罗蜜。<a id="a-Dq"></a>菩萨摩诃萨观五阴，<a id="a-Dr"></a>生不见实生，<a id="a-Ds"></a>灭非实灭，<a id="a-Dt"></a>作是思惟：<a id="a-Du"></a>‘此五阴空，<a id="a-Dv"></a>无我、<a id="a-Dw"></a>无人、<a id="a-Dx"></a>无众生、<a id="a-Dy"></a>无寿者、<a id="a-Dz"></a>无养育。<a id="a-E0"></a>凡夫众生虚妄著我，<a id="a-E1"></a>五阴非我，<a id="a-E2"></a>阴中无我，<a id="a-E3"></a>我非五阴，<a id="a-E4"></a>我中无阴。<a id="a-E5"></a>凡夫愚惑不如实知，<a id="a-E6"></a>流转生死如旋火轮。<a id="a-E7"></a>一切诸法自性本空，<a id="a-E8"></a>无生无灭，<a id="a-E9"></a>缘合谓生，<a id="a-EA"></a>缘散为灭，<a id="a-EB"></a>自性非无是故不生，<a id="a-EC"></a>自性非有是故无灭。<a id="a-ED"></a>’菩萨摩诃萨一切境界无有一法不通达者，<a id="a-EE"></a>修行如是智波罗蜜，<a id="a-EF"></a>二乘、<a id="a-EG"></a>外道不能掩蔽，<a id="a-EH"></a>以智观察从初发心至入涅槃皆悉明了，<a id="a-EI"></a>能以一法知一切境，<a id="a-EJ"></a>一切境界即是一法。<a id="a-EK"></a>何以故？<a id="a-EL"></a>如如一故。<a id="a-EM"></a>不见我能修及所修法，<a id="a-EN"></a>无二无别自性离故，<a id="a-EO"></a>是名菩萨摩诃萨行般若波罗蜜通达智波罗蜜。<a id="a-EP"></a>”</p>
  <p data-pb></p>
  <h2 id="aEQ">显相品第二</h2>
  <p id="aER">尔时，<a id="a-ES"></a>胜天王即从座起，<a id="a-ET"></a>偏袒右肩，<a id="a-EU"></a>右膝著地，<a id="a-EV"></a>合掌向佛，<a id="a-EW"></a>头面作礼而白佛言：<a id="a-EX"></a>“世尊，<a id="a-EY"></a>是般若波罗蜜甚深！<a id="a-EZ"></a>何者是般若波罗蜜相？<a id="a-Ea"></a>”</p>
  <p id="aEb">佛告胜天王言：<a id="a-Ec"></a>“如地、<a id="a-Ed"></a>水、<a id="a-Ee"></a>火、<a id="a-Ef"></a>空相，<a id="a-Eg"></a>般若波罗蜜相亦复如是。<a id="a-Eh"></a>”</p>
  <p id="aEi">“世尊，<a id="a-Ej"></a>云何地相？<a id="a-Ek"></a>”</p>
  <p id="aEl">佛言：<a id="a-Em"></a>“普遍广大，<a id="a-En"></a>难可度量，<a id="a-Eo"></a>是为地相，<a id="a-Ep"></a>般若波罗蜜相亦复如是。<a id="a-Eq"></a>何以故？<a id="a-Er"></a>如如普遍广大难思量故。</p>
  <p id="aEs">“大王，<a id="a-Et"></a>一切药草皆依地生，<a id="a-Eu"></a>一切善法皆依般若波罗蜜生。<a id="a-Ev"></a>又如土地，<a id="a-Ew"></a>增之不喜，<a id="a-Ex"></a>减之不瞋，<a id="a-Ey"></a>离我、<a id="a-Ez"></a>我所，<a id="a-F0"></a>无二相故；<a id="a-F1"></a>般若波罗蜜亦复如是，<a id="a-F2"></a>赞叹不增，<a id="a-F3"></a>毁呰不减，<a id="a-F4"></a>离我、<a id="a-F5"></a>我所，<a id="a-F6"></a>无二相故。<a id="a-F7"></a>世间行来，<a id="a-F8"></a>举足下足悉依于地；<a id="a-F9"></a>若求善道，<a id="a-FA"></a>趣向涅槃，<a id="a-FB"></a>应当依是般若波罗蜜。<a id="a-FC"></a>又如大地，<a id="a-FD"></a>出种种宝；<a id="a-FE"></a>般若波罗蜜亦复如是，<a id="a-FF"></a>生出世间种种功德。<a id="a-FG"></a>又如大地，<a id="a-FH"></a>虫、<a id="a-FI"></a>蚁、<a id="a-FJ"></a>蚊、<a id="a-FK"></a>虻种种诸苦不能倾动；<a id="a-FL"></a>般若波罗蜜亦复如是，<a id="a-FM"></a>离我、<a id="a-FN"></a>我所，<a id="a-FO"></a>不可倾动。<a id="a-FP"></a>又如大地，<a id="a-FQ"></a>若闻师子、<a id="a-FR"></a>龙、<a id="a-FS"></a>象之声终无惊怖；<a id="a-FT"></a>般若波罗蜜亦复如是，<a id="a-FU"></a>天魔外道不能恐惧。<a id="a-FV"></a>何以故？<a id="a-FW"></a>不见有人，<a id="a-FX"></a>不见有法，<a id="a-FY"></a>自性空故。</p>
  <p id="aFZ">“又如水大，<a id="a-Fa"></a>从高赴下，<a id="a-Fb"></a>一切善法皆向般若波罗蜜。<a id="a-Fc"></a>又如水大，<a id="a-Fd"></a>能润草木得生华果；<a id="a-Fe"></a>般若波罗蜜亦复如是，<a id="a-Ff"></a>润诸三昧，<a id="a-Fg"></a>生助道法，<a id="a-Fh"></a>成一切智树，<a id="a-Fi"></a>得佛法果利益众生。<a id="a-Fj"></a>又如水大，<a id="a-Fk"></a>渍草木根，<a id="a-Fl"></a>能使倾拔随流而去；<a id="a-Fm"></a>般若波罗蜜亦复如是，<a id="a-Fn"></a>一切诸见烦恼习气，<a id="a-Fo"></a>根本悉灭，<a id="a-Fp"></a>永不复生。<a id="a-Fq"></a>又如水大，<a id="a-Fr"></a>性本清净，<a id="a-Fs"></a>无垢不浊；<a id="a-Ft"></a>般若波罗蜜亦复如是，<a id="a-Fu"></a>体无烦恼故名清净，<a id="a-Fv"></a>离诸惑故名为无垢，<a id="a-Fw"></a>一相非异故名不浊。<a id="a-Fx"></a>如人夏热，<a id="a-Fy"></a>遇水清凉；<a id="a-Fz"></a>热恼众生闻般若波罗蜜，<a id="a-G0"></a>亦即清凉。<a id="a-G1"></a>如人患渴，<a id="a-G2"></a>得水乃止；<a id="a-G3"></a>求出世法得般若波罗蜜，<a id="a-G4"></a>思愿亦止。<a id="a-G5"></a>又如水泉甚深难入，<a id="a-G6"></a>般若波罗蜜亦复如是，<a id="a-G7"></a>诸佛境界甚深难入。<a id="a-G8"></a>又如坑坎之处水悉平等，<a id="a-G9"></a>般若波罗蜜亦复如是，<a id="a-GA"></a>一切声闻、<a id="a-GB"></a>辟支佛及诸凡夫皆悉平等。<a id="a-GC"></a>又如水能洗地悉得清净，<a id="a-GD"></a>菩萨摩诃萨通达般若波罗蜜，<a id="a-GE"></a>离诸烦恼即得清净。<a id="a-GF"></a>何以故？<a id="a-GG"></a>自性清净离诸惑故。</p>
  <p id="aGH">“又如火大能烧一切树木药草，<a id="a-GI"></a>不作是念‘我能烧物’；<a id="a-GJ"></a>般若波罗蜜亦复如是，<a id="a-GK"></a>能灭一切烦恼习气，<a id="a-GL"></a>亦不作念‘我能除灭’。<a id="a-GM"></a>又譬如火悉能成熟一切诸物，<a id="a-GN"></a>般若波罗蜜亦能成熟一切佛法。<a id="a-GO"></a>又譬如火悉能干竭一切湿物，<a id="a-GP"></a>般若波罗蜜亦复如是，<a id="a-GQ"></a>竭诸漏流永不复起。<a id="a-GR"></a>假使火聚在雪山顶，<a id="a-GS"></a>若一由旬至十由旬皆悉能照，<a id="a-GT"></a>而无是念‘我能照远’；<a id="a-GU"></a>般若波罗蜜亦复如是，<a id="a-GV"></a>皆悉能照声闻、<a id="a-GW"></a>缘觉及以菩萨，<a id="a-GX"></a>亦不作念‘我能照彼’。<a id="a-GY"></a>又如禽兽，<a id="a-GZ"></a>夜见火光恐怖远避；<a id="a-Ga"></a>薄福凡夫及以二乘，<a id="a-Gb"></a>若闻般若波罗蜜恐惧舍离，<a id="a-Gc"></a>般若波罗蜜闻名尚难，<a id="a-Gd"></a>况复修学！<a id="a-Ge"></a>如夜远行，<a id="a-Gf"></a>迷失道路，<a id="a-Gg"></a>若见火光即生欢喜，<a id="a-Gh"></a>知有聚落疾往投趣，<a id="a-Gi"></a>至则安隐永无怖畏；<a id="a-Gj"></a>生死旷野有福德人，<a id="a-Gk"></a>若闻般若波罗蜜，<a id="a-Gl"></a>生大欢喜归趣受持，<a id="a-Gm"></a>永离烦恼心得安乐。<a id="a-Gn"></a>如世间火贵贱共同，<a id="a-Go"></a>般若波罗蜜亦复如是，<a id="a-Gp"></a>凡圣等有。<a id="a-Gq"></a>又如婆罗门、<a id="a-Gr"></a>刹利咸供养火，<a id="a-Gs"></a>诸佛菩萨咸皆供养般若波罗蜜。<a id="a-Gt"></a>又如小火能烧三千大千世界，<a id="a-Gu"></a>般若波罗蜜亦复如是，<a id="a-Gv"></a>若闻一句，<a id="a-Gw"></a>则能焚烧无量烦恼。</p>
  <p id="aGx">“大王，<a id="a-Gy"></a>般若波罗蜜，<a id="a-Gz"></a>离垢无著寂静无边，<a id="a-H0"></a>无边智慧等达法性，<a id="a-H1"></a>犹如虚空性无所住，<a id="a-H2"></a>离相境界过诸觉观，<a id="a-H3"></a>心心数法无有分别，<a id="a-H4"></a>无生无灭自性离故。</p>
  <p id="aH5">“大王，<a id="a-H6"></a>菩萨摩诃萨行般若波罗蜜，<a id="a-H7"></a>世间希有，<a id="a-H8"></a>利益众生犹如日月一切受用。</p>
  <p id="aH9">“又譬如月，<a id="a-HA"></a>能除热恼；<a id="a-HB"></a>般若波罗蜜亦复如是，<a id="a-HC"></a>能除一切烦恼热毒。<a id="a-HD"></a>又譬如月，<a id="a-HE"></a>世间乐见；<a id="a-HF"></a>般若波罗蜜亦复如是，<a id="a-HG"></a>一切圣人之所乐见。<a id="a-HH"></a>又如初月，<a id="a-HI"></a>日日增长；<a id="a-HJ"></a>菩萨摩诃萨亲近般若波罗蜜，<a id="a-HK"></a>从初发心乃至菩提渐次增长。<a id="a-HL"></a>如黑分月，<a id="a-HM"></a>日日渐尽；<a id="a-HN"></a>菩萨摩诃萨修行般若波罗蜜，<a id="a-HO"></a>烦恼结使次第灭尽。<a id="a-HP"></a>如世间月，<a id="a-HQ"></a>婆罗门、<a id="a-HR"></a>刹利咸所赞叹；<a id="a-HS"></a>若善男子、<a id="a-HT"></a>善女人亲近般若波罗蜜，<a id="a-HU"></a>一切世间天、<a id="a-HV"></a>人、<a id="a-HW"></a>阿修罗皆所赞叹。<a id="a-HX"></a>如月游行遍四天下，<a id="a-HY"></a>般若波罗蜜亦复如是，<a id="a-HZ"></a>若色若心无处不遍。<a id="a-Ha"></a>如世间月，<a id="a-Hb"></a>常自庄严；<a id="a-Hc"></a>般若波罗蜜亦复如是，<a id="a-Hd"></a>自性庄严。<a id="a-He"></a>何以故？<a id="a-Hf"></a>不生不灭，<a id="a-Hg"></a>性本清净，<a id="a-Hh"></a>遍一切法自性离故。</p>
  <p id="aHi">“如世间日，<a id="a-Hj"></a>破一切暗，<a id="a-Hk"></a>而不作念‘我能破暗’；<a id="a-Hl"></a>般若波罗蜜亦复如是，<a id="a-Hm"></a>能破无始一切烦恼，<a id="a-Hn"></a>亦不作念‘我破烦恼’。<a id="a-Ho"></a>又譬如日，<a id="a-Hp"></a>开敷莲华，<a id="a-Hq"></a>而不作念‘我开莲花’；<a id="a-Hr"></a>般若波罗蜜亦复如是，<a id="a-Hs"></a>能开菩萨亦无是念。<a id="a-Ht"></a>又譬如日，<a id="a-Hu"></a>遍照十方，<a id="a-Hv"></a>不作是念‘我能遍照’；<a id="a-Hw"></a>般若波罗蜜亦复如是，<a id="a-Hx"></a>能照无边而无照相。<a id="a-Hy"></a>又如见东方赤，<a id="a-Hz"></a>则知日出不久；<a id="a-I0"></a>若闻般若波罗蜜，<a id="a-I1"></a>当知去佛不远。<a id="a-I2"></a>如阎浮提人，<a id="a-I3"></a>若见日出生大欢喜；<a id="a-I4"></a>若世间中有般若波罗蜜名字，<a id="a-I5"></a>一切圣人皆大欢喜。<a id="a-I6"></a>又如日出，<a id="a-I7"></a>月及星宿光悉不现；<a id="a-I8"></a>菩萨摩诃萨行般若波罗蜜，<a id="a-I9"></a>二乘、<a id="a-IA"></a>外道德亦不现。<a id="a-IB"></a>又如日出，<a id="a-IC"></a>方见坑坎高下之处；<a id="a-ID"></a>菩萨摩诃萨行般若波罗蜜，<a id="a-IE"></a>世间乃知邪正之道。<a id="a-IF"></a>何以故？<a id="a-IG"></a>般若波罗蜜自相平等，<a id="a-IH"></a>不生不灭，<a id="a-II"></a>性是离故。</p>
  <p id="aIJ">“大王，<a id="a-IK"></a>菩萨摩诃萨行般若波罗蜜，<a id="a-IL"></a>多修空行，<a id="a-IM"></a>无所住著修道离障，<a id="a-IN"></a>远恶知识亲近诸佛，<a id="a-IO"></a>心心相续念佛不断，<a id="a-IP"></a>通达平等随顺法界，<a id="a-IQ"></a>神通游戏十方国土，<a id="a-IR"></a>于其本处都不动摇，<a id="a-IS"></a>见诸佛法犹如现前。</p>
  <p id="aIT">“虽处世间世法不染，<a id="a-IU"></a>犹如莲花生在淤泥；<a id="a-IV"></a>菩萨摩诃萨虽处生死，<a id="a-IW"></a>以般若波罗蜜方便力故而不染著。<a id="a-IX"></a>何以故？<a id="a-IY"></a>般若波罗蜜不生不灭，<a id="a-IZ"></a>自相平等，<a id="a-Ia"></a>不见不著，<a id="a-Ib"></a>性是离故。<a id="a-Ic"></a>又如莲华不停水滴，<a id="a-Id"></a>菩萨摩诃萨行般若波罗蜜，<a id="a-Ie"></a>一不善法不得暂住。<a id="a-If"></a>又如莲华所在悉香，<a id="a-Ig"></a>菩萨摩诃萨行般若波罗蜜，<a id="a-Ih"></a>若在城邑、<a id="a-Ii"></a>聚落、<a id="a-Ij"></a>人间、<a id="a-Ik"></a>天上悉具戒香。<a id="a-Il"></a>又如莲华体性清净，<a id="a-Im"></a>婆罗门、<a id="a-In"></a>刹利、<a id="a-Io"></a>长者、<a id="a-Ip"></a>居士之所爱重；<a id="a-Iq"></a>菩萨摩诃萨行般若波罗蜜，<a id="a-Ir"></a>天、<a id="a-Is"></a>龙、<a id="a-It"></a>夜叉、<a id="a-Iu"></a>乾闼婆、<a id="a-Iv"></a>阿修罗、<a id="a-Iw"></a>迦楼罗、<a id="a-Ix"></a>紧那罗、<a id="a-Iy"></a>摩睺罗伽、<a id="a-Iz"></a>人非人等，<a id="a-J0"></a>菩萨诸佛咸所爱敬。<a id="a-J1"></a>又如莲华始欲敷启能悦众心，<a id="a-J2"></a>菩萨摩诃萨行般若波罗蜜，<a id="a-J3"></a>面门欢笑曾无颦蹙能悦众生。<a id="a-J4"></a>又如世人梦见莲花亦是吉相，<a id="a-J5"></a>一切人天乃至梦中，<a id="a-J6"></a>闻见菩萨行般若波罗蜜亦是吉祥，<a id="a-J7"></a>况当真见！<a id="a-J8"></a>又如莲华初始生时，<a id="a-J9"></a>若人非人之所爱护；<a id="a-JA"></a>菩萨摩诃萨始学般若波罗蜜，<a id="a-JB"></a>诸佛、<a id="a-JC"></a>菩萨、<a id="a-JD"></a>释、<a id="a-JE"></a>梵、<a id="a-JF"></a>诸天之所卫护。</p>
  <p id="aJG">“菩萨摩诃萨行般若波罗蜜，<a id="a-JH"></a>兴如是心，<a id="a-JI"></a>如理通达诸波罗蜜，<a id="a-JJ"></a>满足佛法，<a id="a-JK"></a>教化众生，<a id="a-JL"></a>坐菩提树，<a id="a-JM"></a>成就阿耨多罗三藐三菩提，<a id="a-JN"></a>转正法轮，<a id="a-JO"></a>世间沙门、<a id="a-JP"></a>婆罗门、<a id="a-JQ"></a>天魔，<a id="a-JR"></a>释、<a id="a-JS"></a>梵所不能转。<a id="a-JT"></a>化度十方无边世界一切众生，<a id="a-JU"></a>平等济拔于生死海，<a id="a-JV"></a>皆悉安置般若波罗蜜中，<a id="a-JW"></a>无归、<a id="a-JX"></a>无依、<a id="a-JY"></a>无救护者为作救护，<a id="a-JZ"></a>欲见佛者即为示之作师子吼，<a id="a-Ja"></a>神通游戏叹佛功德令众渴仰。<a id="a-Jb"></a>其心清净而不转移，<a id="a-Jc"></a>意无谄曲远离邪念，<a id="a-Jd"></a>所谓不念声闻、<a id="a-Je"></a>辟支佛法，<a id="a-Jf"></a>尽诸垢秽无复烦恼，<a id="a-Jg"></a>身无伪行离邪威仪，<a id="a-Jh"></a>口无巧言如实而说，<a id="a-Ji"></a>受恩常感轻恩重报，<a id="a-Jj"></a>心不怀憾口恒软语。<a id="a-Jk"></a>如是修习清净之心，<a id="a-Jl"></a>不见能污，<a id="a-Jm"></a>不见可染，<a id="a-Jn"></a>无二无别自性离故。</p>
  <p id="aJo">“大王，<a id="a-Jp"></a>菩萨摩诃萨行般若波罗蜜，<a id="a-Jq"></a>能信如来三种清净，<a id="a-Jr"></a>作是思惟：<a id="a-Js"></a>‘修多罗说如来法身、<a id="a-Jt"></a>寂静身、<a id="a-Ju"></a>无等等身、<a id="a-Jv"></a>无量身、<a id="a-Jw"></a>不共身、<a id="a-Jx"></a>金刚身。<a id="a-Jy"></a>’于此决定，<a id="a-Jz"></a>心无疑惑，<a id="a-K0"></a>是名能信如来身净。</p>
  <p id="aK1">“复次思惟：<a id="a-K2"></a>‘修多罗说如来口净，<a id="a-K3"></a>如为凡夫授作佛记，<a id="a-K4"></a>亦为菩萨授记成佛。<a id="a-K5"></a>’信如是言，<a id="a-K6"></a>不相违背。<a id="a-K7"></a>何以故？<a id="a-K8"></a>如来永离一切过失，<a id="a-K9"></a>无诸垢秽，<a id="a-KA"></a>无有烦恼，<a id="a-KB"></a>寂静清净，<a id="a-KC"></a>若天、<a id="a-KD"></a>若魔、<a id="a-KE"></a>沙门、<a id="a-KF"></a>婆罗门、<a id="a-KG"></a>若梵，<a id="a-KH"></a>能得如来口业失者无有是处，<a id="a-KI"></a>是名能信如来口净。</p>
  <p id="aKJ">“复次，<a id="a-KK"></a>修多罗说如来意净，<a id="a-KL"></a>诸佛世尊心所思事，<a id="a-KM"></a>若声闻、<a id="a-KN"></a>辟支佛、<a id="a-KO"></a>菩萨、<a id="a-KP"></a>一切天人无能知者。<a id="a-KQ"></a>何以故？<a id="a-KR"></a>如来之心甚深难入，<a id="a-KS"></a>非诸觉观，<a id="a-KT"></a>离思量境，<a id="a-KU"></a>无有边量同虚空界，<a id="a-KV"></a>如是信知，<a id="a-KW"></a>心不疑惑，<a id="a-KX"></a>是名能信如来意净。</p>
  <p id="aKY">“复次，<a id="a-KZ"></a>菩萨摩诃萨行般若波罗蜜，<a id="a-Ka"></a>作是思惟：<a id="a-Kb"></a>‘如佛所说，<a id="a-Kc"></a>菩萨摩诃萨为诸众生不怖不疲，<a id="a-Kd"></a>荷负重担。<a id="a-Ke"></a>其心坚固，<a id="a-Kf"></a>曾无退转，<a id="a-Kg"></a>次第修习诸波罗蜜，<a id="a-Kh"></a>成就佛法无有障碍无边无等不共之法，<a id="a-Ki"></a>所言决定，<a id="a-Kj"></a>其性勇猛，<a id="a-Kk"></a>成就如来广大之事。<a id="a-Kl"></a>’菩萨摩诃萨于是事中，<a id="a-Km"></a>不疑不惑，<a id="a-Kn"></a>深心信受。<a id="a-Ko"></a>菩萨摩诃萨行般若波罗蜜，<a id="a-Kp"></a>作是思惟：<a id="a-Kq"></a>‘菩萨摩诃萨行般若波罗蜜，<a id="a-Kr"></a>坐道场时，<a id="a-Ks"></a>能得无碍清净天眼、<a id="a-Kt"></a>天耳、<a id="a-Ku"></a>他心智、<a id="a-Kv"></a>宿命智、<a id="a-Kw"></a>漏尽智，<a id="a-Kx"></a>于一念中通达三世平等智，<a id="a-Ky"></a>如实观察一切世间：<a id="a-Kz"></a>如是众生具身恶行、<a id="a-L0"></a>口恶行、<a id="a-L1"></a>意恶行，<a id="a-L2"></a>毁谤圣人，<a id="a-L3"></a>邪见造邪业，<a id="a-L4"></a>身坏命终当堕恶道；<a id="a-L5"></a>如是众生具身善行、<a id="a-L6"></a>口善行、<a id="a-L7"></a>意善行，<a id="a-L8"></a>不谤圣人，<a id="a-L9"></a>正见正业，<a id="a-LA"></a>身坏命终当生善道。<a id="a-LB"></a>’如实观察众生界已，<a id="a-LC"></a>作如是念：<a id="a-LD"></a>‘我昔发愿行菩萨道，<a id="a-LE"></a>自觉觉他，<a id="a-LF"></a>此愿应满。<a id="a-LG"></a>’菩萨摩诃萨行般若波罗蜜，<a id="a-LH"></a>于如是事不疑不惑，<a id="a-LI"></a>如实信受。</p>
  <p id="aLJ">“大王，<a id="a-LK"></a>菩萨成佛所名为觉处，<a id="a-LL"></a>自觉名正觉，<a id="a-LM"></a>成就众生名正遍觉。</p>
  <p id="aLN">“大王，<a id="a-LO"></a>如是菩萨摩诃萨行般若波罗蜜，<a id="a-LP"></a>信知如来出兴于世。</p>
  <p id="aLQ">“大王，<a id="a-LR"></a>菩萨摩诃萨行般若波罗蜜，<a id="a-LS"></a>闻说一乘即便信受。<a id="a-LT"></a>何以故？<a id="a-LU"></a>诸佛所说真实不虚，<a id="a-LV"></a>种种余乘皆佛乘出。<a id="a-LW"></a>如阎浮提种种城邑、<a id="a-LX"></a>聚落别名，<a id="a-LY"></a>并属此洲，<a id="a-LZ"></a>如是诸乘种种名说，<a id="a-La"></a>皆属佛乘。<a id="a-Lb"></a>复作是念：<a id="a-Lc"></a>‘如来世尊善巧方便，<a id="a-Ld"></a>种种说法皆实不虚。<a id="a-Le"></a>何以故？<a id="a-Lf"></a>世尊说法随众生性，<a id="a-Lg"></a>是故分别说有三乘，<a id="a-Lh"></a>其实一道。<a id="a-Li"></a>’菩萨摩诃萨行般若波罗蜜，<a id="a-Lj"></a>复作是念：<a id="a-Lk"></a>‘如来说法深远音声，<a id="a-Ll"></a>真实不虚。<a id="a-Lm"></a>何以故？<a id="a-Ln"></a>释梵天等以少功德，<a id="a-Lo"></a>尚复能有深远音声，<a id="a-Lp"></a>何况如来无量亿劫积习功德！<a id="a-Lq"></a>’菩萨摩诃萨行般若波罗蜜，<a id="a-Lr"></a>作如是念：<a id="a-Ls"></a>‘如来说法不违众根，<a id="a-Lt"></a>若上中下皆使成就，<a id="a-Lu"></a>众生各谓独为我说，<a id="a-Lv"></a>诸佛本来无说无示。<a id="a-Lw"></a>’菩萨摩诃萨于如此事不疑信解。</p>
  <p id="aLx">“大王，<a id="a-Ly"></a>菩萨摩诃萨行般若波罗蜜，<a id="a-Lz"></a>得心微细，<a id="a-M0"></a>作是思惟：<a id="a-M1"></a>‘世间炽然大火之聚，<a id="a-M2"></a>所谓贪欲火、<a id="a-M3"></a>瞋恚烟、<a id="a-M4"></a>愚痴暗，<a id="a-M5"></a>云何当令一切众生皆得出离？<a id="a-M6"></a>若能通达诸法平等，<a id="a-M7"></a>名为出离。<a id="a-M8"></a>’如实知法犹如幻相，<a id="a-M9"></a>善观因缘而不分别。<a id="a-MA"></a>菩萨摩诃萨行般若波罗蜜，<a id="a-MB"></a>作是思惟：<a id="a-MC"></a>‘诸法无本而有业报，<a id="a-MD"></a>诸佛菩萨凡所发言我知其意，<a id="a-ME"></a>既知意已即思量义，<a id="a-MF"></a>思量义已即见真实，<a id="a-MG"></a>见真实已济度众生。<a id="a-MH"></a>’</p>
  <p id="aMI">“大王，<a id="a-MJ"></a>菩萨摩诃萨行般若波罗蜜，<a id="a-MK"></a>善巧方便为众说法，<a id="a-ML"></a>所谓一切诸法，<a id="a-MM"></a>皆悉无我、<a id="a-MN"></a>无众生、<a id="a-MO"></a>无养育、<a id="a-MP"></a>无人、<a id="a-MQ"></a>无作者、<a id="a-MR"></a>无觉者、<a id="a-MS"></a>无生者、<a id="a-MT"></a>无见者，<a id="a-MU"></a>空无所有非自在性，<a id="a-MV"></a>虚妄分别因和合生。</p>
  <p id="aMW">“大王，<a id="a-MX"></a>若说诸法皆悉无我乃至无见者，<a id="a-MY"></a>为称理说空无所有，<a id="a-MZ"></a>乃至生缘亦复如是。</p>
  <p id="aMa">“大王，<a id="a-Mb"></a>夫其说法随顺法相，<a id="a-Mc"></a>是名称理；<a id="a-Md"></a>不违法相与法相应，<a id="a-Me"></a>得入平等显现义理，<a id="a-Mf"></a>名巧说法。</p>
  <p id="aMg">“大王，<a id="a-Mh"></a>菩萨摩诃萨行般若波罗蜜得无碍辩才，<a id="a-Mi"></a>所谓无著辩才、<a id="a-Mj"></a>无尽辩才、<a id="a-Mk"></a>相续辩才、<a id="a-Ml"></a>不断辩才、<a id="a-Mm"></a>不怯弱辩才、<a id="a-Mn"></a>不惊怖辩才、<a id="a-Mo"></a>不共辩才、<a id="a-Mp"></a>天人所重辩才、<a id="a-Mq"></a>无边辩才。<a id="a-Mr"></a>菩萨摩诃萨行般若波罗蜜得清净辩才，<a id="a-Ms"></a>所谓不嘶喝辩才、<a id="a-Mt"></a>不迷乱辩才、<a id="a-Mu"></a>不怖畏辩才、<a id="a-Mv"></a>不高慢辩才、<a id="a-Mw"></a>义具足辩才、<a id="a-Mx"></a>味具足辩才、<a id="a-My"></a>不拙涩辩才、<a id="a-Mz"></a>应时节辩才。</p>
  <p id="aN0">“大王，<a id="a-N1"></a>菩萨摩诃萨行般若波罗蜜，<a id="a-N2"></a>离大众威德畏故不嘶喝，<a id="a-N3"></a>坚住不怯智故不迷乱，<a id="a-N4"></a>菩萨处众如师子王故无怖畏，<a id="a-N5"></a>离诸烦恼故不高慢，<a id="a-N6"></a>不说无义通达法相故义具足，<a id="a-N7"></a>善解书论文字世智故味具足，<a id="a-N8"></a>无量劫来习巧方便语故不拙涩。<a id="a-N9"></a>如是说法随顺四时，<a id="a-NA"></a>春如春说秋冬亦尔，<a id="a-NB"></a>应前说者不中后说，<a id="a-NC"></a>应后说者不前中说，<a id="a-ND"></a>应中说者不前后说，<a id="a-NE"></a>善知时故。</p>
  <p id="aNF">“大王，<a id="a-NG"></a>菩萨摩诃萨行般若波罗蜜，<a id="a-NH"></a>所得辩才令众欢喜，<a id="a-NI"></a>所谓爱语、<a id="a-NJ"></a>面门常笑、<a id="a-NK"></a>不曾嚬蹙、<a id="a-NL"></a>发词有义、<a id="a-NM"></a>能称如实、<a id="a-NN"></a>所说决定、<a id="a-NO"></a>不欺侮人、<a id="a-NP"></a>种种乐说，<a id="a-NQ"></a>以柔软言令众欢喜，<a id="a-NR"></a>颜色宽和使他亲附，<a id="a-NS"></a>随义而说闻者悟解，<a id="a-NT"></a>称法相说为利益故，<a id="a-NU"></a>平等为说心无偏党，<a id="a-NV"></a>作决定说无虚妄言，<a id="a-NW"></a>种种乐说随众根性令得欢喜。</p>
  <p id="aNX">“大王，<a id="a-NY"></a>菩萨摩诃萨行般若波罗蜜成大威德。<a id="a-NZ"></a>何以故？<a id="a-Na"></a>非器不闻故。<a id="a-Nb"></a>”</p>
  <p id="aNc">尔时，<a id="a-Nd"></a>胜天王即白佛言：<a id="a-Ne"></a>“世尊，<a id="a-Nf"></a>菩萨摩诃萨行般若波罗蜜，<a id="a-Ng"></a>其心平等，<a id="a-Nh"></a>云何不为非器者说？<a id="a-Ni"></a>”</p>
  <p id="aNj">佛告胜天王言：<a id="a-Nk"></a>“大王，<a id="a-Nl"></a>般若波罗蜜性自平等，<a id="a-Nm"></a>不见器，<a id="a-Nn"></a>不见非器，<a id="a-No"></a>不见能说及以所说，<a id="a-Np"></a>众生虚妄见说不说。<a id="a-Nq"></a>何以故？<a id="a-Nr"></a>般若波罗蜜不生不灭，<a id="a-Ns"></a>无相分别，<a id="a-Nt"></a>犹如虚空一切遍满，<a id="a-Nu"></a>众生亦尔不生不灭，<a id="a-Nv"></a>声闻、<a id="a-Nw"></a>辟支佛、<a id="a-Nx"></a>菩萨及佛亦复如是。<a id="a-Ny"></a>无名字法假立名字，<a id="a-Nz"></a>云是众生，<a id="a-O0"></a>云是般若，<a id="a-O1"></a>云有能说，<a id="a-O2"></a>云有所说，<a id="a-O3"></a>云有听者。<a id="a-O4"></a>第一义中同是一相，<a id="a-O5"></a>所谓无相。<a id="a-O6"></a>菩萨摩诃萨行是甚深般若波罗蜜，<a id="a-O7"></a>威德重故非器不闻。</p>
  <p id="aO8">“大王，<a id="a-O9"></a>般若波罗蜜不为非器众生说，<a id="a-OA"></a>不为外道说，<a id="a-OB"></a>不为不尊重者说，<a id="a-OC"></a>不为不正信者说，<a id="a-OD"></a>不为求法贸易者说，<a id="a-OE"></a>不为贪利养者说，<a id="a-OF"></a>不为嫉妒者说，<a id="a-OG"></a>不为盲聋哑说。<a id="a-OH"></a>何以故？<a id="a-OI"></a>菩萨摩诃萨行般若波罗蜜时，<a id="a-OJ"></a>心无悭吝，<a id="a-OK"></a>不秘深法，<a id="a-OL"></a>非于众生无大慈悲，<a id="a-OM"></a>不舍众生。<a id="a-ON"></a>众生宿世善根，<a id="a-OO"></a>得见如来及闻正法，<a id="a-OP"></a>诸佛如来本无说心为此为彼，<a id="a-OQ"></a>但障重者虽复在近而不见闻。<a id="a-OR"></a>”</p>
  <p id="aOS">尔时，<a id="a-OT"></a>胜天王白佛言：<a id="a-OU"></a>“世尊，<a id="a-OV"></a>何等众生堪闻诸佛菩萨说法？<a id="a-OW"></a>”</p>
  <p id="aOX">佛告胜天王言：<a id="a-OY"></a>“大王，<a id="a-OZ"></a>具正信者，<a id="a-Oa"></a>诸佛菩萨即为说法，<a id="a-Ob"></a>根性纯熟堪为法器，<a id="a-Oc"></a>于过去佛曾种善根，<a id="a-Od"></a>心无谄曲威仪齐整，<a id="a-Oe"></a>不求名利亲近善友，<a id="a-Of"></a>利根性人说文知义，<a id="a-Og"></a>为法精进不违佛旨。<a id="a-Oh"></a>大王，<a id="a-Oi"></a>诸佛菩萨为如是等众生说法。</p>
  <p id="aOj">“大王，<a id="a-Ok"></a>菩萨摩诃萨行般若波罗蜜，<a id="a-Ol"></a>能作法师善巧说法，<a id="a-Om"></a>云何巧说？<a id="a-On"></a>说法为利益佛法而说佛法竟不可见，<a id="a-Oo"></a>虽说波罗蜜而波罗蜜竟不可得，<a id="a-Op"></a>虽说菩提而说菩提竟不可得，<a id="a-Oq"></a>虽断烦恼而说烦恼竟不可得，<a id="a-Or"></a>虽为涅槃而说涅槃竟不可得，<a id="a-Os"></a>虽为须陀洹、<a id="a-Ot"></a>向须陀洹果乃至阿罗汉、<a id="a-Ou"></a>向阿罗汉果而四果向竟不可得，<a id="a-Ov"></a>虽为辟支佛果而辟支佛果竟不可得，<a id="a-Ow"></a>断除我见而说我见竟不可得，<a id="a-Ox"></a>说有业报而说业报竟不可得。<a id="a-Oy"></a>何以故？<a id="a-Oz"></a>名字所得非是实法，<a id="a-P0"></a>法非名字非言境界，<a id="a-P1"></a>法非可议非心所量。<a id="a-P2"></a>名字非法，<a id="a-P3"></a>法非名字，<a id="a-P4"></a>但以世谛虚妄假名有说，<a id="a-P5"></a>无名字法说为名字。<a id="a-P6"></a>名字是空，<a id="a-P7"></a>空无所有；<a id="a-P8"></a>无所有者，<a id="a-P9"></a>非第一义；<a id="a-PA"></a>非第一义，<a id="a-PB"></a>即是虚妄凡夫之法。</p>
  <p id="aPC">“大王，<a id="a-PD"></a>是名菩萨摩诃萨善巧说法。<a id="a-PE"></a>菩萨摩诃萨行般若波罗蜜，<a id="a-PF"></a>以方便力得无碍辩才，<a id="a-PG"></a>随众生根性说是甚深般若波罗蜜。<a id="a-PH"></a>”</p>
 </body>
</html>