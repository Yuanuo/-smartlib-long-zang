<!doctype html>
<html id="z3IBTCzBc" data-ver="1256">
 <head>
  <meta charset="utf-8">
  <meta author="翔公">
  <meta library="龙藏">
  <meta catalog="大乘般若部">
  <meta period="刘宋">
 </head>
 <body>
  <h1 id="a1">佛说濡首菩萨无上清净分卫经卷下</h1>
  <p id="a2"></p>
  <p id="a3">时，<a id="a-4"></a>龙首菩萨谓濡首曰：<a id="a-5"></a>“去矣，<a id="a-6"></a>族姓子，<a id="a-7"></a>东行分卫。<a id="a-8"></a>”</p>
  <p id="a9">答曰：<a id="a-A"></a>“龙首，<a id="a-B"></a>其幻化野马宁有东西南北方乎？<a id="a-C"></a>”</p>
  <p id="aD">曰：<a id="a-E"></a>“吾于仁前尚不能言，<a id="a-F"></a>况敢所说？<a id="a-G"></a>何则然者？<a id="a-H"></a>以其诸辩从尊所闻，<a id="a-I"></a>仁即应顺如法发遣，<a id="a-J"></a>一一解散而无挂碍，<a id="a-K"></a>故吾无辞莫知所对。<a id="a-L"></a>”</p>
  <p id="aM">曰：<a id="a-N"></a>“夫达者都无言取，<a id="a-O"></a>况于乃复有所说乎？<a id="a-P"></a>是者诸法之无由矣。<a id="a-Q"></a>”</p>
  <p id="aR">曰：<a id="a-S"></a>“何谓为诸法之无？<a id="a-T"></a>”</p>
  <p id="aU">答曰：<a id="a-V"></a>“龙首，<a id="a-W"></a>无所无者，<a id="a-X"></a>斯诸法无是诸法要，<a id="a-Y"></a>以此之慧，<a id="a-Z"></a>乃能通彼众音声耳。<a id="a-a"></a>无所宣布，<a id="a-b"></a>乃为要义，<a id="a-c"></a>是岂非至要义说哉！<a id="a-d"></a>”</p>
  <p id="ae">曰：<a id="a-f"></a>“此续在想行也。<a id="a-g"></a>”曰：<a id="a-h"></a>“何所行应离诸想？<a id="a-i"></a>”</p>
  <p id="aj">答曰：<a id="a-k"></a>“龙首，<a id="a-l"></a>菩萨不于色、<a id="a-m"></a>痛、<a id="a-n"></a>想、<a id="a-o"></a>行、<a id="a-p"></a>识界有想，<a id="a-q"></a>又于法本亦无所行，<a id="a-r"></a>其本无者亦无所行，<a id="a-s"></a>以是之行得离诸想。<a id="a-t"></a>”</p>
  <p id="au">说是深邃微妙法时，<a id="a-v"></a>五千菩萨逮致此慧，<a id="a-w"></a>二千天人发菩萨心。</p>
  <p id="ax">时，<a id="a-y"></a>龙首曰：<a id="a-z"></a>“吾将退矣，<a id="a-10"></a>以童真非我侣故。<a id="a-11"></a>”</p>
  <p id="a12">濡首报曰：<a id="a-13"></a>“吾无去来，<a id="a-14"></a>亦非有侣，<a id="a-15"></a>亦无所俱。<a id="a-16"></a>何则然者？<a id="a-17"></a>以道无侣故。<a id="a-18"></a>亦不想念与诸法侣，<a id="a-19"></a>又亦不与欲行为侣。<a id="a-1A"></a>于本无法，<a id="a-1B"></a>亦不见而有其侣复与所俱。<a id="a-1C"></a>又本无者，<a id="a-1D"></a>都不言有吾我性、<a id="a-1E"></a>有人、<a id="a-1F"></a>寿命及身、<a id="a-1G"></a>养育法、<a id="a-1H"></a>人物、<a id="a-1I"></a>言说、<a id="a-1J"></a>识觉、<a id="a-1K"></a>所倚著及其所作行趣之事。<a id="a-1L"></a>诸法之本，<a id="a-1M"></a>本无如此，<a id="a-1N"></a>当与其谁而为侣俱耶？<a id="a-1O"></a>其有侣者，<a id="a-1P"></a>是欲侣俱也。<a id="a-1Q"></a>譬如，<a id="a-1R"></a>龙首，<a id="a-1S"></a>有明达人而念言曰：<a id="a-1T"></a>‘如来所化，<a id="a-1U"></a>幻士所化，<a id="a-1V"></a>如是此化，<a id="a-1W"></a>等一无异化。<a id="a-1X"></a>’而斯人化各各言曰：<a id="a-1Y"></a>‘吾与汝侣，<a id="a-1Z"></a>汝与我俱。<a id="a-1a"></a>’于仁龙首意云何？<a id="a-1b"></a>其此人化，<a id="a-1c"></a>为有侣无？<a id="a-1d"></a>”</p>
  <p id="a1e">答濡首曰：<a id="a-1f"></a>“化无侣也。<a id="a-1g"></a>所以者何？<a id="a-1h"></a>用化本无，<a id="a-1i"></a>无所有，<a id="a-1j"></a>无形像，<a id="a-1k"></a>不可得故。<a id="a-1l"></a>”</p>
  <p id="a1m">曰：<a id="a-1n"></a>“如是，<a id="a-1o"></a>龙首，<a id="a-1p"></a>于其生死都亦无侣，<a id="a-1q"></a>亦无所俱。<a id="a-1r"></a>其有侣俱，<a id="a-1s"></a>斯则有别。<a id="a-1t"></a>若起侣想，<a id="a-1u"></a>是便与欲俱。<a id="a-1v"></a>明达菩萨当解侣想。<a id="a-1w"></a>何则然者？<a id="a-1x"></a>以其诸法如幻如化，<a id="a-1y"></a>无侣不侣，<a id="a-1z"></a>欺哉诸法恍惚无信，<a id="a-20"></a>若梦、<a id="a-21"></a>影、<a id="a-22"></a>响，<a id="a-23"></a>所有如空。<a id="a-24"></a>想识无安、<a id="a-25"></a>无处、<a id="a-26"></a>无持、<a id="a-27"></a>无意、<a id="a-28"></a>无念、<a id="a-29"></a>无所有，<a id="a-2A"></a>已离诸念，<a id="a-2B"></a>于念无念，<a id="a-2C"></a>应本无念。<a id="a-2D"></a>”</p>
  <p id="a2E">曰：<a id="a-2F"></a>“濡首，<a id="a-2G"></a>仁为曾与幻士化人，<a id="a-2H"></a>对共语言、<a id="a-2I"></a>行来、<a id="a-2J"></a>坐起，<a id="a-2K"></a>又共谈会，<a id="a-2L"></a>有所思惟不？<a id="a-2M"></a>”</p>
  <p id="a2N">濡首答曰：<a id="a-2O"></a>“不见也。<a id="a-2P"></a>”</p>
  <p id="a2Q">龙首曰：<a id="a-2R"></a>“幻士何像貌？<a id="a-2S"></a>”</p>
  <p id="a2T">曰：<a id="a-2U"></a>“其幻者，<a id="a-2V"></a>似人像貌；<a id="a-2W"></a>幻之化像，<a id="a-2X"></a>亦复若此，<a id="a-2Y"></a>合同像耳。<a id="a-2Z"></a>所以者何？<a id="a-2a"></a>如其幻化，<a id="a-2b"></a>亦不彼脱，<a id="a-2c"></a>亦不此脱。<a id="a-2d"></a>幻化亦不与仁而异，<a id="a-2e"></a>仁亦不与幻化有异，<a id="a-2f"></a>仁便幻化如幻化者，<a id="a-2g"></a>以幻化法而问幻事，<a id="a-2h"></a>诸法亦尔。<a id="a-2i"></a>”</p>
  <p id="a2j">又问濡首：<a id="a-2k"></a>“仁为自曾与幻化复共坐起，<a id="a-2l"></a>有所言谈、<a id="a-2m"></a>交游、<a id="a-2n"></a>讲会、<a id="a-2o"></a>相对住不？<a id="a-2p"></a>”</p>
  <p id="a2q">曰：<a id="a-2r"></a>“云何，<a id="a-2s"></a>龙首，<a id="a-2t"></a>幻士及化与欲有异耶？<a id="a-2u"></a>至于吾我及人、<a id="a-2v"></a>寿命、<a id="a-2w"></a>养育之法有异乎？<a id="a-2x"></a>吾以此幻化之说，<a id="a-2y"></a>欲试问仁，<a id="a-2z"></a>知大士于斯有异辩才，<a id="a-30"></a>当敷何法也？<a id="a-31"></a>”</p>
  <p id="a32">曰：<a id="a-33"></a>“仁如所试，<a id="a-34"></a>为欲试虚空之幻化法耳。<a id="a-35"></a>仁便念幻化，<a id="a-36"></a>为有想也。<a id="a-37"></a>幻者本无，<a id="a-38"></a>无想无念，<a id="a-39"></a>亦无形像，<a id="a-3A"></a>亦无所有，<a id="a-3B"></a>已离众念。<a id="a-3C"></a>”</p>
  <p id="a3D">濡首曰：<a id="a-3E"></a>“若此，<a id="a-3F"></a>龙首，<a id="a-3G"></a>法亦如幻，<a id="a-3H"></a>幻化本空，<a id="a-3I"></a>其空无像，<a id="a-3J"></a>亦不可见。<a id="a-3K"></a>”</p>
  <p id="a3L">曰：<a id="a-3M"></a>“濡首，<a id="a-3N"></a>诸法无像，<a id="a-3O"></a>不可见乎？<a id="a-3P"></a>如仁所言，<a id="a-3Q"></a>一切菩萨摩诃萨等，<a id="a-3R"></a>当云何受其封拜得成无上正真道意？<a id="a-3S"></a>为谁知度受封拜者？<a id="a-3T"></a>”</p>
  <p id="a3U">濡首答曰：<a id="a-3V"></a>“云何，<a id="a-3W"></a>龙首，<a id="a-3X"></a>曾行山中为闻响声，<a id="a-3Y"></a>于山中为有响声出不乎？<a id="a-3Z"></a>其声为有所住处不？<a id="a-3a"></a>以何耳识闻其声耶？<a id="a-3b"></a>彼声为有所说不？<a id="a-3c"></a>宁有受持响声者耶？<a id="a-3d"></a>又复谁共闻响声者？<a id="a-3e"></a>”</p>
  <p id="a3f">龙首菩萨答曰：<a id="a-3g"></a>“无也。<a id="a-3h"></a>”</p>
  <p id="a3i">濡首曰：<a id="a-3j"></a>“如此，<a id="a-3k"></a>若菩萨解诸法若如响空者，<a id="a-3l"></a>则一切诸音声如响离彼众声，<a id="a-3m"></a>其诸菩萨以此封拜于无上正真之道，<a id="a-3n"></a>于斯亦无受封莂者。<a id="a-3o"></a>”</p>
  <p id="a3p">十方诸来大菩萨众，<a id="a-3q"></a>咸闻濡首童真所说，<a id="a-3r"></a>莫不喜踊，<a id="a-3s"></a>叹歌无量。</p>
  <p id="a3t">尔时，<a id="a-3u"></a>龙首谓濡首曰：<a id="a-3v"></a>“宜时侣行入城分卫，<a id="a-3w"></a>念其日时得无过耶！<a id="a-3x"></a>”</p>
  <p id="a3y">答曰：<a id="a-3z"></a>“龙首，<a id="a-40"></a>诸法无过，<a id="a-41"></a>亦不有时。<a id="a-42"></a>其处于想行之者，<a id="a-43"></a>彼则有时不时之想耳。<a id="a-44"></a>明达菩萨于本了无解空法者，<a id="a-45"></a>岂有其时不时言哉！<a id="a-46"></a>凡诸余法有时不时，<a id="a-47"></a>无时非时乃应无上，<a id="a-48"></a>如佛法律矣！<a id="a-49"></a>其在算数计时节者，<a id="a-4A"></a>斯则有过时之想。</p>
  <p id="a4B">“如诸世尊、<a id="a-4C"></a>贤圣子，<a id="a-4D"></a>常自饱足以道智慧，<a id="a-4E"></a>慧无想识，<a id="a-4F"></a>于想无想，<a id="a-4G"></a>行无诸作，<a id="a-4H"></a>亦无想念，<a id="a-4I"></a>无念不念，<a id="a-4J"></a>以此智慧而常饱足。<a id="a-4K"></a>世尊圣众都无食念，<a id="a-4L"></a>亦不复想有食之事，<a id="a-4M"></a>其如此食而为食者，<a id="a-4N"></a>是谓贤圣应无杂食。<a id="a-4O"></a>若永服食如此食者，<a id="a-4P"></a>是则长演甘露法食者。<a id="a-4Q"></a>彼以此食，<a id="a-4R"></a>用之为力，<a id="a-4S"></a>能住身命至于一劫复过一劫。<a id="a-4T"></a>所以者何？<a id="a-4U"></a>其如此者，<a id="a-4V"></a>彼已觉了诸法法之行故，<a id="a-4W"></a>都无想念，<a id="a-4X"></a>解空清净，<a id="a-4Y"></a>晓了如此，<a id="a-4Z"></a>是不复有求食之识如其凡夫未达者也。</p>
  <p id="a4a">“又诸如来无上正觉及普世贤圣之等，<a id="a-4b"></a>有大慈悲喜护之心，<a id="a-4c"></a>惠施仁爱，<a id="a-4d"></a>愍念众生。<a id="a-4e"></a>使兴于世耳，<a id="a-4f"></a>唯欲济度五道勤苦故，<a id="a-4g"></a>现入郡国、<a id="a-4h"></a>县邑、<a id="a-4i"></a>聚落行受分卫，<a id="a-4j"></a>而彼众圣已离诸食，<a id="a-4k"></a>不食于食，<a id="a-4l"></a>唯以慧解诸定正受为常充足。<a id="a-4m"></a>其于离食而续食者，<a id="a-4n"></a>斯受流转便数生死。<a id="a-4o"></a>用是之故，<a id="a-4p"></a>诸佛世尊以于诸食而悉明了，<a id="a-4q"></a>都无复杂食之想，<a id="a-4r"></a>慷慨喟然安和住身，<a id="a-4s"></a>能如恒沙复过是数，<a id="a-4t"></a>从始发意永常无复诸饥渴杂想念也，<a id="a-4u"></a>至在佛树明星出时，<a id="a-4v"></a>从始所可受食者。<a id="a-4w"></a>彼因此食，<a id="a-4x"></a>其于正士及大丈夫、<a id="a-4y"></a>英雄龙猛又至师子、<a id="a-4z"></a>诸调儒夫及众华孚正士、<a id="a-50"></a>秀异种种莲华男子、<a id="a-51"></a>无上丈夫、<a id="a-52"></a>法御、<a id="a-53"></a>天人师，<a id="a-54"></a>应所当得，<a id="a-55"></a>应所明了，<a id="a-56"></a>应所觉达，<a id="a-57"></a>悉已了而具足，<a id="a-58"></a>等于一像合会智慧，<a id="a-59"></a>得成无上正真道意也。</p>
  <p id="a5A">“以是，<a id="a-5B"></a>龙首，<a id="a-5C"></a>一切菩萨、<a id="a-5D"></a>普诸如来及贤圣等，<a id="a-5E"></a>唯以此食升致无上正真觉道，<a id="a-5F"></a>便能住寿如恒沙劫，<a id="a-5G"></a>又能踰此复倍无数，<a id="a-5H"></a>而诸如来永无其劳。<a id="a-5I"></a>所以者何？<a id="a-5J"></a>以其应于无想食故，<a id="a-5K"></a>无念不念，<a id="a-5L"></a>无合不合，<a id="a-5M"></a>亦不想念贤圣之行，<a id="a-5N"></a>恒便随顺，<a id="a-5O"></a>出诸香气，<a id="a-5P"></a>自然清净，<a id="a-5Q"></a>无想无念，<a id="a-5R"></a>无诸巢窟，<a id="a-5S"></a>亦无戏行，<a id="a-5T"></a>本空自净。<a id="a-5U"></a>如是，<a id="a-5V"></a>龙首，<a id="a-5W"></a>菩萨摩诃萨当作此食，<a id="a-5X"></a>乃应法食。<a id="a-5Y"></a>”</p>
  <p id="a5Z">龙首答曰：<a id="a-5a"></a>“善哉！<a id="a-5b"></a>善哉！<a id="a-5c"></a>濡首所说法之微妙，<a id="a-5d"></a>吾已饱足于是上食。<a id="a-5e"></a>但闻此法食之要说，<a id="a-5f"></a>便为已甚具足矣，<a id="a-5g"></a>况其长食无杂食者，<a id="a-5h"></a>岂当复食思欲食哉！<a id="a-5i"></a>”</p>
  <p id="a5j">“云何，<a id="a-5k"></a>龙首，<a id="a-5l"></a>虚空之体宁当有杂食之食？<a id="a-5m"></a>又言饱足乎？<a id="a-5n"></a>”</p>
  <p id="a5o">对曰：<a id="a-5p"></a>“濡首，<a id="a-5q"></a>空无所有也。<a id="a-5r"></a>”</p>
  <p id="a5s">又曰：<a id="a-5t"></a>“龙首，<a id="a-5u"></a>为能饱足幻士所化不？<a id="a-5v"></a>”</p>
  <p id="a5w">答曰：<a id="a-5x"></a>“不也。<a id="a-5y"></a>”</p>
  <p id="a5z">“云何，<a id="a-60"></a>龙首，<a id="a-61"></a>宁可以食饱足中现像耶？<a id="a-62"></a>”</p>
  <p id="a63">答曰：<a id="a-64"></a>“不也。<a id="a-65"></a>”</p>
  <p id="a66">又曰：<a id="a-67"></a>“龙首，<a id="a-68"></a>夫大海者宁复饱于众流乎？<a id="a-69"></a>”</p>
  <p id="a6A">答曰：<a id="a-6B"></a>“不也。<a id="a-6C"></a>”</p>
  <p id="a6D">濡首复曰：<a id="a-6E"></a>“如是，<a id="a-6F"></a>龙首，<a id="a-6G"></a>诸法无厌若如虚空，<a id="a-6H"></a>而仁向言有饱想乎？<a id="a-6I"></a>诸法如空，<a id="a-6J"></a>无想无愿，<a id="a-6K"></a>无起无行，<a id="a-6L"></a>亦无所作，<a id="a-6M"></a>无所造，<a id="a-6N"></a>永然无欲，<a id="a-6O"></a>以定以脱，<a id="a-6P"></a>无色无像，<a id="a-6Q"></a>无坚无固，<a id="a-6R"></a>了如虚空都无所持。<a id="a-6S"></a>诸法如此，<a id="a-6T"></a>云何而起有饱想耶？<a id="a-6U"></a>”</p>
  <p id="a6V">龙首又曰：<a id="a-6W"></a>“若是，<a id="a-6X"></a>濡首，<a id="a-6Y"></a>有此行者，<a id="a-6Z"></a>一切不复食于食乎？<a id="a-6a"></a>而仁说食本空耶。<a id="a-6b"></a>”</p>
  <p id="a6c">濡首曰：<a id="a-6d"></a>“若此，<a id="a-6e"></a>龙首，<a id="a-6f"></a>则一切众生而无食也。<a id="a-6g"></a>譬如，<a id="a-6h"></a>龙首，<a id="a-6i"></a>世尊化作恒河沙人，<a id="a-6j"></a>以食餧诸化人。<a id="a-6k"></a>云何，<a id="a-6l"></a>族姓子，<a id="a-6m"></a>彼诸化人以何为食？<a id="a-6n"></a>宁复有食者不乎？<a id="a-6o"></a>”</p>
  <p id="a6p">答曰：<a id="a-6q"></a>“化者无想不识，<a id="a-6r"></a>无所有，<a id="a-6s"></a>亦复无食，<a id="a-6t"></a>何况言当有食者耶？<a id="a-6u"></a>”</p>
  <p id="a6v">“若此，<a id="a-6w"></a>龙首，<a id="a-6x"></a>一切诸法有见无见如幻化也。<a id="a-6y"></a>普诸众生而不解此，<a id="a-6z"></a>以其不解便即流转受生死矣。<a id="a-70"></a>于中观之，<a id="a-71"></a>亦无所有，<a id="a-72"></a>亦无所得，<a id="a-73"></a>亦无流转。<a id="a-74"></a>解生死无、<a id="a-75"></a>如本无者，<a id="a-76"></a>则一切无受，<a id="a-77"></a>亦无生死。<a id="a-78"></a>不晓本空便有生死，<a id="a-79"></a>其生死者亦无生死，<a id="a-7A"></a>于其生死亦无所受，<a id="a-7B"></a>亦无所得，<a id="a-7C"></a>何生死法者乎？<a id="a-7D"></a>”</p>
  <p id="a7E">答曰：<a id="a-7F"></a>“濡首，<a id="a-7G"></a>斯言甚善！<a id="a-7H"></a>宜知其时可共行矣，<a id="a-7I"></a>还于祇树给孤独园。<a id="a-7J"></a>吾诸饥渴永为已断。<a id="a-7K"></a>”</p>
  <p id="a7L">答曰：<a id="a-7M"></a>“龙首，<a id="a-7N"></a>譬如幻士所可化人，<a id="a-7O"></a>而化人言：<a id="a-7P"></a>‘吾饥渴。<a id="a-7Q"></a>’断宁为饥野马法耶？<a id="a-7R"></a>如是，<a id="a-7S"></a>龙首，<a id="a-7T"></a>一切若此，<a id="a-7U"></a>其诸法者皆如野马，<a id="a-7V"></a>解此乃解。<a id="a-7W"></a>而族姓子言‘吾饥渴以为断乎’，<a id="a-7X"></a>当食斯食，<a id="a-7Y"></a>如诸法食，<a id="a-7Z"></a>不断无坏，<a id="a-7a"></a>亦无饥渴，<a id="a-7b"></a>一切诸法本已饱足。<a id="a-7c"></a>何以故？<a id="a-7d"></a>彼诸凡夫下士不了其本，<a id="a-7e"></a>则作此言‘吾饥我渴’，<a id="a-7f"></a>又言‘饱足’。<a id="a-7g"></a>如诸贤圣解诸法本，<a id="a-7h"></a>彼无饥渴，<a id="a-7i"></a>亦无想足，<a id="a-7j"></a>解诸饥渴，<a id="a-7k"></a>亦无生死，<a id="a-7l"></a>亦无戏行，<a id="a-7m"></a>亦无想念。<a id="a-7n"></a>彼已无动，<a id="a-7o"></a>亦无倚著，<a id="a-7p"></a>诸法已脱，<a id="a-7q"></a>本无著故。<a id="a-7r"></a>”</p>
  <p id="a7s">龙首又曰：<a id="a-7t"></a>“如仁濡首，<a id="a-7u"></a>诸所可说，<a id="a-7v"></a>彼之要言，<a id="a-7w"></a>但说法界也。<a id="a-7x"></a>”</p>
  <p id="a7y">濡首复谓龙首曰：<a id="a-7z"></a>“其法界者，<a id="a-80"></a>亦无说不说，<a id="a-81"></a>亦无言趣，<a id="a-82"></a>无屈无伸。<a id="a-83"></a>所以者何？<a id="a-84"></a>如是，<a id="a-85"></a>龙首，<a id="a-86"></a>法界无所有，<a id="a-87"></a>言者无说，<a id="a-88"></a>亦不所说，<a id="a-89"></a>亦无戏行，<a id="a-8A"></a>无所著，<a id="a-8B"></a>无合偶。<a id="a-8C"></a>彼无想念，<a id="a-8D"></a>亦不有念，<a id="a-8E"></a>亦无所起，<a id="a-8F"></a>亦无灭行。</p>
  <p id="a8G">“譬如，<a id="a-8H"></a>龙首，<a id="a-8I"></a>虚空之界无想无念，<a id="a-8J"></a>无起无灭，<a id="a-8K"></a>诸法亦尔同如虚空，<a id="a-8L"></a>其本相空，<a id="a-8M"></a>本不可得，<a id="a-8N"></a>亦不可知，<a id="a-8O"></a>其相如是亦不可得。<a id="a-8P"></a>有能得其相，<a id="a-8Q"></a>彼诸如来般泥洹者亦当可得。<a id="a-8R"></a>若此，<a id="a-8S"></a>龙首，<a id="a-8T"></a>一切诸法都无处所，<a id="a-8U"></a>无色无像，<a id="a-8V"></a>亦不可见。<a id="a-8W"></a>以是之故，<a id="a-8X"></a>恒河沙诸如来般泥洹者，<a id="a-8Y"></a>其于法中亦复无般泥洹者，<a id="a-8Z"></a>亦无地、<a id="a-8a"></a>水、<a id="a-8b"></a>火、<a id="a-8c"></a>风界而般泥洹，<a id="a-8d"></a>亦无空界、<a id="a-8e"></a>亦无识界般泥洹者。<a id="a-8f"></a>泥洹如是，<a id="a-8g"></a>于泥洹中亦无泥洹。<a id="a-8h"></a>若诸法有泥洹想者，<a id="a-8i"></a>则虚空界有泥洹想耶！<a id="a-8j"></a>所以者何？<a id="a-8k"></a>以其诸法本定而空，<a id="a-8l"></a>诸法静寂而复寂。<a id="a-8m"></a>于此，<a id="a-8n"></a>凡夫下士之类起有泥洹想念者，<a id="a-8o"></a>因便有吾，<a id="a-8p"></a>言我有受，<a id="a-8q"></a>有吾我受，<a id="a-8r"></a>有寿命受，<a id="a-8s"></a>有人物受，<a id="a-8t"></a>有想识共来解真无法者，<a id="a-8u"></a>即起是想想念泥洹，<a id="a-8v"></a>以此故而不得脱，<a id="a-8w"></a>便生老病死。<a id="a-8x"></a>取要言之，<a id="a-8y"></a>十二因缘至于大苦众患集会，<a id="a-8z"></a>为彼之故言有泥洹。<a id="a-90"></a>为诸有二想行者，<a id="a-91"></a>以其不解诸法本无，<a id="a-92"></a>已不晓了不觉悟故，<a id="a-93"></a>与诸如来诸佛世尊、<a id="a-94"></a>明解深入权行菩萨，<a id="a-95"></a>宿树众善立不退转，<a id="a-96"></a>积累功德有大威神，<a id="a-97"></a>为极唱导无上大师，<a id="a-98"></a>与如是等菩萨摩诃萨行，<a id="a-99"></a>而违反起有诤想；<a id="a-9A"></a>又与声闻、<a id="a-9B"></a>缘觉之众，<a id="a-9C"></a>与其相违而起忿诤。<a id="a-9D"></a>与彼诤故当受大罪，<a id="a-9E"></a>以其诤故长流生死，<a id="a-9F"></a>当归不净极臭处矣，<a id="a-9G"></a>一切众圣永所不叹，<a id="a-9H"></a>诸上明达所可远离。</p>
  <p id="a9I">“譬如，<a id="a-9J"></a>族姓子，<a id="a-9K"></a>有城郭若复聚落，<a id="a-9L"></a>去其不远积众臭秽。<a id="a-9M"></a>于其彼处，<a id="a-9N"></a>人众趣往昼夜不息，<a id="a-9O"></a>遂增污秽、<a id="a-9P"></a>不净、<a id="a-9Q"></a>臭处、<a id="a-9R"></a>不洁之物也。<a id="a-9S"></a>诸愚凡夫，<a id="a-9T"></a>处于五道起灭无竟，<a id="a-9U"></a>众想无断，<a id="a-9V"></a>广其生死如彼增臭也。<a id="a-9W"></a>以其不明，<a id="a-9X"></a>又不晓了，<a id="a-9Y"></a>不解其元，<a id="a-9Z"></a>不达本无，<a id="a-9a"></a>雾笼茂盛痴冥积故，<a id="a-9b"></a>广受流转增长生死五道之趣，<a id="a-9c"></a>或生地狱、<a id="a-9d"></a>或即饿鬼、<a id="a-9e"></a>复归畜生、<a id="a-9f"></a>或天、<a id="a-9g"></a>或人，<a id="a-9h"></a>神变无常五道勤苦，<a id="a-9i"></a>灾患颠倒痛痒创楚，<a id="a-9j"></a>众恼之元诸苦所由，<a id="a-9k"></a>遂增臭秽流不净气，<a id="a-9l"></a>使彼明达贤圣之众乃以为灭，<a id="a-9m"></a>所共贪疾又诸慧士所可远离。<a id="a-9n"></a>用是杂垢长不解脱，<a id="a-9o"></a>复使斯类是趣其生，<a id="a-9p"></a>是归有老生老苦，<a id="a-9q"></a>极忧恼万端，<a id="a-9r"></a>是致病死，<a id="a-9s"></a>殃祸追之，<a id="a-9t"></a>善则荣乐福佑，<a id="a-9u"></a>恶则祸随。<a id="a-9v"></a>以要言之，<a id="a-9w"></a>患变益集，<a id="a-9x"></a>至其痛热，<a id="a-9y"></a>众苦合会，<a id="a-9z"></a>而彼以故不脱生死，<a id="a-A0"></a>但由未了其本无故，<a id="a-A1"></a>长受生死如其增臭也。<a id="a-A2"></a>”</p>
  <p id="aA3">龙首复谓濡首曰：<a id="a-A4"></a>“云何，<a id="a-A5"></a>濡首，<a id="a-A6"></a>得了其本？<a id="a-A7"></a>”</p>
  <p id="aA8">曰：<a id="a-A9"></a>“以无心想，<a id="a-AA"></a>以寂寞行，<a id="a-AB"></a>以趣静定向入清净，<a id="a-AC"></a>其住是者则晓其本。<a id="a-AD"></a>”</p>
  <p id="aAE">曰：<a id="a-AF"></a>“云何，<a id="a-AG"></a>濡首，<a id="a-AH"></a>何谓为幻之寂寞？<a id="a-AI"></a>”</p>
  <p id="aAJ">曰：<a id="a-AK"></a>“其解了如幻者，<a id="a-AL"></a>此则幻之寂寞清净也。<a id="a-AM"></a>”</p>
  <p id="aAN">尔时，<a id="a-AO"></a>耆年须菩提至濡首所，<a id="a-AP"></a>睹其大众即而问曰：<a id="a-AQ"></a>“诸正士等普来会此，<a id="a-AR"></a>为何讲乎？<a id="a-AS"></a>”</p>
  <p id="aAT">答曰：<a id="a-AU"></a>“贤者，<a id="a-AV"></a>吾于诸言都无所说。<a id="a-AW"></a>又贤者，<a id="a-AX"></a>宁闻诸幻人有所说不？<a id="a-AY"></a>山中之响、<a id="a-AZ"></a>梦、<a id="a-Aa"></a>影、<a id="a-Ab"></a>野马，<a id="a-Ac"></a>为有言谈耶？<a id="a-Ad"></a>复闻有其说者不乎？<a id="a-Ae"></a>又贤者，<a id="a-Af"></a>如来所化，<a id="a-Ag"></a>宁有耳声？<a id="a-Ah"></a>其声复有闻者不？<a id="a-Ai"></a>为有识，<a id="a-Aj"></a>若受持语言、<a id="a-Ak"></a>名字、<a id="a-Al"></a>句说者不？<a id="a-Am"></a>”</p>
  <p id="aAn">答曰：<a id="a-Ao"></a>“不也。<a id="a-Ap"></a>”</p>
  <p id="aAq">时，<a id="a-Ar"></a>须菩提，<a id="a-As"></a>[火*霍]然于所坐恍惚之间，<a id="a-At"></a>寂而灭定。</p>
  <p id="aAu">时，<a id="a-Av"></a>舍利弗诣濡首所，<a id="a-Aw"></a>睹其普众大会之场，<a id="a-Ax"></a>率多菩萨咸听濡首所讲之说，<a id="a-Ay"></a>见须菩提在于彼坐寂而灭定，<a id="a-Az"></a>问濡首曰：<a id="a-B0"></a>“此贤者为何志故，<a id="a-B1"></a>居斯便灭定？<a id="a-B2"></a>”</p>
  <p id="aB3">曰：<a id="a-B4"></a>“舍利弗，<a id="a-B5"></a>是须菩提虽灭定，<a id="a-B6"></a>不与法而有其诤。<a id="a-B7"></a>如是贤者此以无诤行，<a id="a-B8"></a>无住无著，<a id="a-B9"></a>无巢无处，<a id="a-BA"></a>过诸窟法而三摩越。<a id="a-BB"></a>”</p>
  <p id="aBC">时，<a id="a-BD"></a>须菩提作是灭定，<a id="a-BE"></a>从定寤起而向世尊，<a id="a-BF"></a>即偏袒右肩，<a id="a-BG"></a>叉手跪作是言：<a id="a-BH"></a>“自归诸佛无上觉者，<a id="a-BI"></a>其有显演如是深邃微妙法像难见之文，<a id="a-BJ"></a>不可议说，<a id="a-BK"></a>已断所著，<a id="a-BL"></a>等离诸想，<a id="a-BM"></a>已得寂安。<a id="a-BN"></a>其不退转大士等及诸初发意菩萨，<a id="a-BO"></a>逮闻如此劝发之说，<a id="a-BP"></a>岂不快哉！<a id="a-BQ"></a>”</p>
  <p id="aBR">濡首又谓须菩提曰：<a id="a-BS"></a>“不于此法有说、<a id="a-BT"></a>有劝、<a id="a-BU"></a>有彼所向也。<a id="a-BV"></a>何则然者？<a id="a-BW"></a>以诸法无劝无说，<a id="a-BX"></a>无谈无识。<a id="a-BY"></a>又此要义无言无语，<a id="a-BZ"></a>无住无劝，<a id="a-Ba"></a>无去无来，<a id="a-Bb"></a>无坐无卧，<a id="a-Bc"></a>无倚无处，<a id="a-Bd"></a>亦无所有。<a id="a-Be"></a>所以者何？<a id="a-Bf"></a>是诸法本空，<a id="a-Bg"></a>无所有，<a id="a-Bh"></a>其本不可得故。<a id="a-Bi"></a>”</p>
  <p id="aBj">曰：<a id="a-Bk"></a>“何谓，<a id="a-Bl"></a>濡首，<a id="a-Bm"></a>其本行法？<a id="a-Bn"></a>”</p>
  <p id="aBo">曰：<a id="a-Bp"></a>“惟贤者，<a id="a-Bq"></a>诸法无行是行之要，<a id="a-Br"></a>当作是行，<a id="a-Bs"></a>晓行是行，<a id="a-Bt"></a>乃为至行也。<a id="a-Bu"></a>若此，<a id="a-Bv"></a>可共都行求食。<a id="a-Bw"></a>”</p>
  <p id="aBx">曰：<a id="a-By"></a>“濡首，<a id="a-Bz"></a>吾不复入于聚落分卫。<a id="a-C0"></a>所以者何？<a id="a-C1"></a>逮闻是要已离聚落，<a id="a-C2"></a>亦离城想，<a id="a-C3"></a>亦离色想，<a id="a-C4"></a>以要言之，<a id="a-C5"></a>亦离声、<a id="a-C6"></a>香、<a id="a-C7"></a>味、<a id="a-C8"></a>细滑、<a id="a-C9"></a>法想，<a id="a-CA"></a>都离诸想而无想念。<a id="a-CB"></a>”</p>
  <p id="aCC">曰：<a id="a-CD"></a>“唯须菩提，<a id="a-CE"></a>如此离其想行者所是，<a id="a-CF"></a>云何而进止乎？<a id="a-CG"></a>”</p>
  <p id="aCH">“云何，<a id="a-CI"></a>濡首，<a id="a-CJ"></a>何谓如来所化色、<a id="a-CK"></a>痛、<a id="a-CL"></a>想、<a id="a-CM"></a>行、<a id="a-CN"></a>识？<a id="a-CO"></a>以何识法如来所现化？<a id="a-CP"></a>化以何想而有进止？<a id="a-CQ"></a>有所瞻视？<a id="a-CR"></a>复有屈申乎？<a id="a-CS"></a>”</p>
  <p id="aCT">曰：<a id="a-CU"></a>“善哉！<a id="a-CV"></a>善哉！<a id="a-CW"></a>须菩提，<a id="a-CX"></a>如世尊所叹，<a id="a-CY"></a>仁为最晓空闲行者。<a id="a-CZ"></a>”</p>
  <p id="aCa">濡首又曰：<a id="a-Cb"></a>“唯须菩提可共诣佛，<a id="a-Cc"></a>礼事供养。<a id="a-Cd"></a>”</p>
  <p id="aCe">濡首重曰：<a id="a-Cf"></a>“唯贤者，<a id="a-Cg"></a>吾以清净食而请于仁。<a id="a-Ch"></a>”</p>
  <p id="aCi">时，<a id="a-Cj"></a>舍利弗谓濡首曰：<a id="a-Ck"></a>“于何处所与吾等食？<a id="a-Cl"></a>为当施设何等之食？<a id="a-Cm"></a>”</p>
  <p id="aCn">曰：<a id="a-Co"></a>“唯贤者，<a id="a-Cp"></a>其所食者亦不有食，<a id="a-Cq"></a>亦不无食，<a id="a-Cr"></a>又不吞食，<a id="a-Cs"></a>亦不色声，<a id="a-Ct"></a>亦不香味，<a id="a-Cu"></a>亦不细滑。<a id="a-Cv"></a>其所食处不在欲界，<a id="a-Cw"></a>又不色界，<a id="a-Cx"></a>亦不无色，<a id="a-Cy"></a>不处三界亦不离其中，<a id="a-Cz"></a>是则诸佛世尊食处。<a id="a-D0"></a>”</p>
  <p id="aD1">舍利弗谓濡首曰：<a id="a-D2"></a>“善哉！<a id="a-D3"></a>善哉！<a id="a-D4"></a>如仁所说，<a id="a-D5"></a>吾已饱足于时，<a id="a-D6"></a>是无上食叹之名，<a id="a-D7"></a>况其已食如此食者！<a id="a-D8"></a>”</p>
  <p id="aD9">曰：<a id="a-DA"></a>“唯贤者，<a id="a-DB"></a>其食不以肉眼内外见，<a id="a-DC"></a>亦不天眼，<a id="a-DD"></a>亦不慧眼处有所见。<a id="a-DE"></a>其食如此，<a id="a-DF"></a>乃应等食也。<a id="a-DG"></a>”</p>
  <p id="aDH">尔时，<a id="a-DI"></a>耆年须菩提及舍利弗并诸众生，<a id="a-DJ"></a>闻是叹食之说，<a id="a-DK"></a>即于其处寂而灭定。</p>
  <p id="aDL">时，<a id="a-DM"></a>妙心谓濡首菩萨曰：<a id="a-DN"></a>“当以何食食？<a id="a-DO"></a>须菩提、<a id="a-DP"></a>舍利弗等，<a id="a-DQ"></a>为以何食而三摩越？<a id="a-DR"></a>”</p>
  <p id="aDS">曰：<a id="a-DT"></a>“以无漏食，<a id="a-DU"></a>行无倚著食，<a id="a-DV"></a>行无众食，<a id="a-DW"></a>以此行而行，<a id="a-DX"></a>其作此食者，<a id="a-DY"></a>不复于三界食于食也。<a id="a-DZ"></a>”</p>
  <p id="aDa">尔时，<a id="a-Db"></a>贤者须菩提、<a id="a-Dc"></a>舍利弗从灭定寤，<a id="a-Dd"></a>各行分卫。</p>
  <p id="aDe">时，<a id="a-Df"></a>须菩提入大长者家分卫，<a id="a-Dg"></a>其长者妇为优婆夷，<a id="a-Dh"></a>见须菩提默然而住，<a id="a-Di"></a>即请：<a id="a-Dj"></a>“贤者，<a id="a-Dk"></a>为何之乎？<a id="a-Dl"></a>”</p>
  <p id="aDm">答曰：<a id="a-Dn"></a>“姊，<a id="a-Do"></a>来求分卫。<a id="a-Dp"></a>”</p>
  <p id="aDq">曰：<a id="a-Dr"></a>“贤者，<a id="a-Ds"></a>仁续分卫想未止了耶？<a id="a-Dt"></a>”</p>
  <p id="aDu">曰：<a id="a-Dv"></a>“姊，<a id="a-Dw"></a>吾从本际已了分卫想。<a id="a-Dx"></a>”</p>
  <p id="aDy">曰：<a id="a-Dz"></a>“须菩提，<a id="a-E0"></a>其本际宁有了未了，<a id="a-E1"></a>言从本际已了分卫想乎？<a id="a-E2"></a>”</p>
  <p id="aE3">曰：<a id="a-E4"></a>“姊，<a id="a-E5"></a>如本际空，<a id="a-E6"></a>末际亦空，<a id="a-E7"></a>悉如本空。<a id="a-E8"></a>”</p>
  <p id="aE9">优婆夷曰：<a id="a-EA"></a>“若此，<a id="a-EB"></a>贤者，<a id="a-EC"></a>已悉空者，<a id="a-ED"></a>奚为复说了不了乎？<a id="a-EE"></a>仁便伸手，<a id="a-EF"></a>当施卿分卫。<a id="a-EG"></a>”</p>
  <p id="aEH">须菩提即自伸手。</p>
  <p id="aEI">曰：<a id="a-EJ"></a>“贤者，<a id="a-EK"></a>是为罗汉不了其本，<a id="a-EL"></a>反取灭证者手非？<a id="a-EM"></a>”</p>
  <p id="aEN">须菩提曰：<a id="a-EO"></a>“姊，<a id="a-EP"></a>罗汉手无形不可见，<a id="a-EQ"></a>亦无屈伸。<a id="a-ER"></a>譬如幻士为幻化人作此言：<a id="a-ES"></a>‘何所是幻者手乎？<a id="a-ET"></a>’复言：<a id="a-EU"></a>‘可伸幻者手耶？<a id="a-EV"></a>’”</p>
  <p id="aEW">曰：<a id="a-EX"></a>“姊，<a id="a-EY"></a>幻手为可见不？<a id="a-EZ"></a>又可伸乎？<a id="a-Ea"></a>”</p>
  <p id="aEb">答曰：<a id="a-Ec"></a>“不也。<a id="a-Ed"></a>”</p>
  <p id="aEe">须菩提曰：<a id="a-Ef"></a>“若此，<a id="a-Eg"></a>姊，<a id="a-Eh"></a>世尊说一切诸法如幻本空。<a id="a-Ei"></a>”</p>
  <p id="aEj">“若是，<a id="a-Ek"></a>贤者，<a id="a-El"></a>世尊说一切空，<a id="a-Em"></a>何为贤者续求食？<a id="a-En"></a>”</p>
  <p id="aEo">时，<a id="a-Ep"></a>优婆夷未寻与须菩提分卫，<a id="a-Eq"></a>重曰：<a id="a-Er"></a>“贤者，<a id="a-Es"></a>可前钵。<a id="a-Et"></a>”</p>
  <p id="aEu">适当前钵，<a id="a-Ev"></a>钵忽然不现。</p>
  <p id="aEw">时，<a id="a-Ex"></a>优婆夷以手索钵，<a id="a-Ey"></a>钵而无处，<a id="a-Ez"></a>手亦不近于须菩提。</p>
  <p id="aF0">优婆夷曰：<a id="a-F1"></a>“善哉！<a id="a-F2"></a>善哉！<a id="a-F3"></a>此则无著清净之身，<a id="a-F4"></a>应佛所叹空闲行者。<a id="a-F5"></a>”</p>
  <p id="aF6">优婆夷适作是言，<a id="a-F7"></a>钵即自出。</p>
  <p id="aF8">时，<a id="a-F9"></a>须菩提便前授钵，<a id="a-FA"></a>优婆夷取钵盛满饭授须菩提，<a id="a-FB"></a>便谓之言：<a id="a-FC"></a>“贤者，<a id="a-FD"></a>是为释迦文佛所称叹，<a id="a-FE"></a>处闲居第一者钵非？<a id="a-FF"></a>”</p>
  <p id="aFG">曰：<a id="a-FH"></a>“姊，<a id="a-FI"></a>如佛所说空闲行者，<a id="a-FJ"></a>非有钵矣。<a id="a-FK"></a>”</p>
  <p id="aFL">曰：<a id="a-FM"></a>“如贤者空闲行者，<a id="a-FN"></a>非有钵耶？<a id="a-FO"></a>”</p>
  <p id="aFP">曰：<a id="a-FQ"></a>“姊，<a id="a-FR"></a>无也。<a id="a-FS"></a>”</p>
  <p id="aFT">曰：<a id="a-FU"></a>“又贤者，<a id="a-FV"></a>闲居尚无钵，<a id="a-FW"></a>岂当复有受食缘乎？<a id="a-FX"></a>”</p>
  <p id="aFY">曰：<a id="a-FZ"></a>“贤者，<a id="a-Fa"></a>已记闲居，<a id="a-Fb"></a>亦当无罗汉取灭证耶。<a id="a-Fc"></a>又贤者，<a id="a-Fd"></a>食此饭已，<a id="a-Fe"></a>当了知食者如幻，<a id="a-Ff"></a>所食如化，<a id="a-Fg"></a>又如化人食于幻者，<a id="a-Fh"></a>亦当如以野马饮于渴者，<a id="a-Fi"></a>其食所食当了如此。<a id="a-Fj"></a>明解是者，<a id="a-Fk"></a>乃应如来达三世本无分卫之行也。<a id="a-Fl"></a>若贤者，<a id="a-Fm"></a>其起施念，<a id="a-Fn"></a>有想受者，<a id="a-Fo"></a>便造有众分数也；<a id="a-Fp"></a>已受数者，<a id="a-Fq"></a>则有二见；<a id="a-Fr"></a>以有二见，<a id="a-Fs"></a>便与凡夫流转五道，<a id="a-Ft"></a>生死同归也。<a id="a-Fu"></a>”</p>
  <p id="aFv">时，<a id="a-Fw"></a>优婆夷复谓须菩提：<a id="a-Fx"></a>“又如，<a id="a-Fy"></a>贤者，<a id="a-Fz"></a>诸佛要法，<a id="a-G0"></a>不但受食及与施者当应了如幻如化，<a id="a-G1"></a>为本无，<a id="a-G2"></a>为无有；<a id="a-G3"></a>至于生死与泥洹法亦当晓了如梦、<a id="a-G4"></a>幻、<a id="a-G5"></a>化、<a id="a-G6"></a>野马、<a id="a-G7"></a>影、<a id="a-G8"></a>响，<a id="a-G9"></a>亦如本无；<a id="a-GA"></a>于诸法亦悉当尔，<a id="a-GB"></a>诸法清净都无所有，<a id="a-GC"></a>无施无受，<a id="a-GD"></a>无戒无犯，<a id="a-GE"></a>无忍无诤，<a id="a-GF"></a>无进无懈，<a id="a-GG"></a>无定无乱，<a id="a-GH"></a>无慧无愚，<a id="a-GI"></a>于一切法都无所有，<a id="a-GJ"></a>是行乃应世尊如法受食。<a id="a-GK"></a>弟子行法其如此解分卫行者，<a id="a-GL"></a>则于三界无杂食之想，<a id="a-GM"></a>亦复不处泥洹之乐也。<a id="a-GN"></a>”</p>
  <p id="aGO">须菩提闻优婆夷所说，<a id="a-GP"></a>即寂寞不知所言。</p>
  <p id="aGQ">曰：<a id="a-GR"></a>“贤者，<a id="a-GS"></a>泥洹为寂耶？<a id="a-GT"></a>岂无言而不对乎？<a id="a-GU"></a>”</p>
  <p id="aGV">曰：<a id="a-GW"></a>“姊，<a id="a-GX"></a>斯何言乃如此？<a id="a-GY"></a>”须菩提曰：<a id="a-GZ"></a>“姊，<a id="a-Ga"></a>了幻法耶？<a id="a-Gb"></a>”</p>
  <p id="aGc">答曰：<a id="a-Gd"></a>“贤者，<a id="a-Ge"></a>吾了诸法悉如幻化，<a id="a-Gf"></a>幻者及化亦皆本无，<a id="a-Gg"></a>无所有。<a id="a-Gh"></a>”</p>
  <p id="aGi">时，<a id="a-Gj"></a>须菩提便于所处忽而灭定，<a id="a-Gk"></a>欲知优婆夷志求何乘以为其证，<a id="a-Gl"></a>勇辩乃尔敢师子吼，<a id="a-Gm"></a>明解幻法所说自恣而无挂碍。<a id="a-Gn"></a>尽力观察处，<a id="a-Go"></a>优婆夷为阿那含。<a id="a-Gp"></a>曰：<a id="a-Gq"></a>“姊，<a id="a-Gr"></a>已得阿那含乎？<a id="a-Gs"></a>”</p>
  <p id="aGt">优婆夷曰：<a id="a-Gu"></a>“云何，<a id="a-Gv"></a>贤者，<a id="a-Gw"></a>如来法本宁有阿那含行法乎？<a id="a-Gx"></a>又贤者，<a id="a-Gy"></a>法无形色，<a id="a-Gz"></a>亦复无求想像之迹，<a id="a-H0"></a>无彼此识，<a id="a-H1"></a>无中间行，<a id="a-H2"></a>亦无所想，<a id="a-H3"></a>无取无证，<a id="a-H4"></a>亦无处所，<a id="a-H5"></a>乃为明了道之行耳。<a id="a-H6"></a>向贤者，<a id="a-H7"></a>云何处阿那含毕，<a id="a-H8"></a>乐罗汉证法乎？<a id="a-H9"></a>又贤者，<a id="a-HA"></a>法无去来，<a id="a-HB"></a>其有去来，<a id="a-HC"></a>有所趣向，<a id="a-HD"></a>有所有趣，<a id="a-HE"></a>有起有灭，<a id="a-HF"></a>有念有想，<a id="a-HG"></a>皆堕凡夫流转，<a id="a-HH"></a>未解数也。<a id="a-HI"></a>”</p>
  <p id="aHJ">是时，<a id="a-HK"></a>优婆夷忽于所处，<a id="a-HL"></a>于须菩提前化于高广大人交露之座，<a id="a-HM"></a>普现感动光明相像，<a id="a-HN"></a>显转无上阿惟越致法轮，<a id="a-HO"></a>令普舍卫境界之内及十方土，<a id="a-HP"></a>莫不闻见此之所兴感变也。</p>
  <p id="aHQ">尔时，<a id="a-HR"></a>空中万二千天，<a id="a-HS"></a>闻彼所说，<a id="a-HT"></a>悉逮一生补处。<a id="a-HU"></a>舍卫国内志菩萨行者二万八千人，<a id="a-HV"></a>承宿众德，<a id="a-HW"></a>皆得不退转。<a id="a-HX"></a>十方之众诸来大士其闻是说，<a id="a-HY"></a>百亿菩萨本得无从生法忍，<a id="a-HZ"></a>复闻是上要说，<a id="a-Ha"></a>即皆逮一生补处。</p>
  <p id="aHb">于是，<a id="a-Hc"></a>濡首、<a id="a-Hd"></a>龙首菩萨并诸大士普来之众及舍利弗、<a id="a-He"></a>须菩提等，<a id="a-Hf"></a>俱从舍卫国甫出城门，<a id="a-Hg"></a>[火*霍]然轻举，<a id="a-Hh"></a>忽升虚空。<a id="a-Hi"></a>濡首菩萨寻扬身光，<a id="a-Hj"></a>威神炜炜照耀暐晔，<a id="a-Hk"></a>明影玓瓅踰于日月，<a id="a-Hl"></a>普蔽余光昞然晃昱乃彻窈冥，<a id="a-Hm"></a>如金翅王飞而行焉，<a id="a-Hn"></a>一切众生莫不见者。<a id="a-Ho"></a>其所经由，<a id="a-Hp"></a>彼众天人皆闻诸法如梦、<a id="a-Hq"></a>幻、<a id="a-Hr"></a>化、<a id="a-Hs"></a>野马、<a id="a-Ht"></a>影、<a id="a-Hu"></a>响、<a id="a-Hv"></a>泡沫、<a id="a-Hw"></a>芭蕉之树要言深邃像说，<a id="a-Hx"></a>各怀欢喜，<a id="a-Hy"></a>慈心相向。<a id="a-Hz"></a>一切天人但闻梦幻声，<a id="a-I0"></a>而化幻法于见无见亦不可得。<a id="a-I1"></a>诸逮闻是像微妙说者，<a id="a-I2"></a>合百千众得不退转。</p>
  <p id="aI3">时，<a id="a-I4"></a>所经游于其中间，<a id="a-I5"></a>有长者子，<a id="a-I6"></a>其名善意，<a id="a-I7"></a>宿植德本，<a id="a-I8"></a>亦闻濡首无上幻化之要说言，<a id="a-I9"></a>并复睹见神影变化，<a id="a-IA"></a>即发无上正真道意。<a id="a-IB"></a>寻自誓愿：<a id="a-IC"></a>“吾于来世得为如来无上平等最正觉道，<a id="a-ID"></a>时所现感动，<a id="a-IE"></a>亦当如是。<a id="a-IF"></a>”</p>
  <p id="aIG">濡首见彼族姓子，<a id="a-IH"></a>有决清妙岐嶷之质，<a id="a-II"></a>欲绍佛种乃发大志，<a id="a-IJ"></a>心在菩萨口咏誓愿，<a id="a-IK"></a>声畅一切如师子吼，<a id="a-IL"></a>即请善意而告之曰：<a id="a-IM"></a>“族姓子，<a id="a-IN"></a>汝解诸法如幻化者，<a id="a-IO"></a>必离劣乘声闻、<a id="a-IP"></a>缘觉之地也，<a id="a-IQ"></a>便当成致无上正真道意，<a id="a-IR"></a>又当晓了诸法梦幻之妙法说，<a id="a-IS"></a>悉为无所有。<a id="a-IT"></a>”</p>
  <p id="aIU">时，<a id="a-IV"></a>长者子跪而对曰：<a id="a-IW"></a>“蒙解诸法如幻如化。<a id="a-IX"></a>”</p>
  <p id="aIY">濡首重以诸法要言劝发长者子，<a id="a-IZ"></a>长者子忻乐之心遂而踊跃，<a id="a-Ia"></a>时彼大姓，<a id="a-Ib"></a>心巨旷解，<a id="a-Ic"></a>逮致法忍。</p>
  <p id="aId">八千天人发无上正真道意。</p>
  <p id="aIe">时，<a id="a-If"></a>五千天子在于虚空，<a id="a-Ig"></a>闻濡首劝进之说，<a id="a-Ih"></a>[火*霍]然心解，<a id="a-Ii"></a>逮得无从生法乐之忍，<a id="a-Ij"></a>咸悉肃然恭敬之至，<a id="a-Ik"></a>已礼濡首，<a id="a-Il"></a>忽升虚空，<a id="a-Im"></a>各还本土。</p>
  <p id="aIn">是时濡首、<a id="a-Io"></a>龙首菩萨、<a id="a-Ip"></a>舍利弗、<a id="a-Iq"></a>须菩提等，<a id="a-Ir"></a>还于祇树给孤独园，<a id="a-Is"></a>俱诣世尊，<a id="a-It"></a>稽首佛足，<a id="a-Iu"></a>却坐一面。<a id="a-Iv"></a>龙首菩萨便从坐起，<a id="a-Iw"></a>向佛叉手已，<a id="a-Ix"></a>濡首童真诸所讲谈法要之说具启世尊。</p>
  <p id="aIy">时，<a id="a-Iz"></a>佛赞曰：<a id="a-J0"></a>“善哉！<a id="a-J1"></a>善哉！<a id="a-J2"></a>濡首童真，<a id="a-J3"></a>善说诸法无上微妙。<a id="a-J4"></a>如梦、<a id="a-J5"></a>如幻，<a id="a-J6"></a>如化、<a id="a-J7"></a>野马、<a id="a-J8"></a>影、<a id="a-J9"></a>响之声，<a id="a-JA"></a>则是诸慧深奥之至，<a id="a-JB"></a>是诸佛要，<a id="a-JC"></a>斯乃应如无形无像本无幻说。<a id="a-JD"></a>”</p>
  <p id="aJE">时，<a id="a-JF"></a>佛顾告贤者阿难：<a id="a-JG"></a>“受是濡首诸法要文。<a id="a-JH"></a>”</p>
  <p id="aJI">阿难敬前长跪白佛：<a id="a-JJ"></a>“唯然，<a id="a-JK"></a>世尊！<a id="a-JL"></a>如教受之，<a id="a-JM"></a>当何名此经？<a id="a-JN"></a>云何奉持？<a id="a-JO"></a>”</p>
  <p id="aJP">时，<a id="a-JQ"></a>佛重复敷演濡首、<a id="a-JR"></a>妙心菩萨等所说慧要，<a id="a-JS"></a>及舍卫国长者优婆夷为须菩提所现感动，<a id="a-JT"></a>乃至转一生补处之轮。</p>
  <p id="aJU">佛复告阿难：<a id="a-JV"></a>“当受是上要之慧。<a id="a-JW"></a>又是，<a id="a-JX"></a>贤者，<a id="a-JY"></a>此名《濡首无上清净分卫经》，<a id="a-JZ"></a>亦名《决了诸法如幻如化三昧》，<a id="a-Ja"></a>勤念受持，<a id="a-Jb"></a>当广宣传普布演说。</p>
  <p id="aJc">“又是，<a id="a-Jd"></a>阿难，<a id="a-Je"></a>若善男子、<a id="a-Jf"></a>善女人等，<a id="a-Jg"></a>闻斯要，<a id="a-Jh"></a>专心信向，<a id="a-Ji"></a>是者，<a id="a-Jj"></a>阿难，<a id="a-Jk"></a>则应面见诸佛世尊。<a id="a-Jl"></a>又为濡首童真菩萨，<a id="a-Jm"></a>必所感致无上正真之道，<a id="a-Jn"></a>会成至佛，<a id="a-Jo"></a>况其受持、<a id="a-Jp"></a>诵习、<a id="a-Jq"></a>讽读、<a id="a-Jr"></a>奉行应者，<a id="a-Js"></a>德极无上！<a id="a-Jt"></a>是善男子、<a id="a-Ju"></a>善女人等，<a id="a-Jv"></a>为逮诸佛之慧藏，<a id="a-Jw"></a>为得诸佛最上要镇，<a id="a-Jx"></a>又为诸佛之所拥护，<a id="a-Jy"></a>普为十方诸现在佛所授封莂，<a id="a-Jz"></a>诸佛为手授其決，<a id="a-K0"></a>当成无上正真道意。<a id="a-K1"></a>”</p>
  <p id="aK2">佛说是已，<a id="a-K3"></a>濡首童真、<a id="a-K4"></a>龙首、<a id="a-K5"></a>妙心及诸菩萨，<a id="a-K6"></a>舍利弗、<a id="a-K7"></a>须菩提等及众比丘，<a id="a-K8"></a>一切会者，<a id="a-K9"></a>诸天、<a id="a-KA"></a>龙神、<a id="a-KB"></a>阿须伦、<a id="a-KC"></a>人与非人，<a id="a-KD"></a>闻佛所说，<a id="a-KE"></a>莫不欢喜，<a id="a-KF"></a>前为佛作礼而退。</p>
 </body>
</html>