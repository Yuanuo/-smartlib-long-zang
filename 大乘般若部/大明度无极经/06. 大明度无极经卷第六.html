<!doctype html>
<html id="z3IBTCRBN" data-ver="1420">
 <head>
  <meta charset="utf-8">
  <meta author="支谦">
  <meta library="龙藏">
  <meta catalog="大乘般若部">
  <meta period="吴">
 </head>
 <body>
  <h1 id="a1">大明度无极经卷第六</h1>
  <h2 id="a2">不可尽品第二十六</h2>
  <p id="a3">是时，<a id="a-4"></a>善业念：<a id="a-5"></a>“佛所说明度无极义甚深不可尽，<a id="a-6"></a>譬如虚空，<a id="a-7"></a>开士当何缘思惟之？<a id="a-8"></a>”</p>
  <p id="a9">佛言：<a id="a-A"></a>“五阴、<a id="a-B"></a>十二因缘不可尽，<a id="a-C"></a>当作是惟：<a id="a-D"></a>‘十二因缘适得其中。<a id="a-E"></a>’开士初坐树下时，<a id="a-F"></a>以不共法惟十二因缘，<a id="a-G"></a>是时一切智慧具足。<a id="a-H"></a>开士行明度时，<a id="a-I"></a>惟十二因缘不可尽者，<a id="a-J"></a>出应仪、<a id="a-K"></a>缘一觉道，<a id="a-L"></a>正住佛道。<a id="a-M"></a>不作是惟者，<a id="a-N"></a>便中道得应仪、<a id="a-O"></a>缘一觉道。<a id="a-P"></a>不中还者，<a id="a-Q"></a>用惟行明度变谋明慧故，<a id="a-R"></a>视十二因缘不可尽，<a id="a-S"></a>所视法生灭者皆有因缘，<a id="a-T"></a>法无作者。<a id="a-U"></a>作是思惟十二因缘，<a id="a-V"></a>不见五阴，<a id="a-W"></a>不见佛界，<a id="a-X"></a>无所因法当见佛界，<a id="a-Y"></a>是为开士行明度。<a id="a-Z"></a>当尔时邪天愁毒，<a id="a-a"></a>譬如丧亲矣。<a id="a-b"></a>”</p>
  <p id="ac">善业白佛言：<a id="a-d"></a>“一邪愁，<a id="a-e"></a>余邪复然乎？<a id="a-f"></a>”</p>
  <p id="ag">佛言：<a id="a-h"></a>“一佛界邪各于所止不安。<a id="a-i"></a>开士随教时，<a id="a-j"></a>应行如是者，<a id="a-k"></a>诸天、<a id="a-l"></a>世凶、<a id="a-m"></a>群生、<a id="a-n"></a>猛毒不能害之。<a id="a-o"></a>欲求佛者，<a id="a-p"></a>当行明度。<a id="a-q"></a>行明度者，<a id="a-r"></a>为具布施、<a id="a-s"></a>持戒、<a id="a-t"></a>忍辱、<a id="a-u"></a>精进、<a id="a-v"></a>一心、<a id="a-w"></a>变谋明慧。<a id="a-x"></a>若邪事起，<a id="a-y"></a>即觉灭之。</p>
  <p id="az">“悉欲得变谋明慧诸度无极者，<a id="a-10"></a>当守明度思惟：<a id="a-11"></a>‘十方现在诸佛悉从明度出生。<a id="a-12"></a>’开士作是念，<a id="a-13"></a>如诸佛悉得经法。<a id="a-14"></a>作是念如弹指顷，<a id="a-15"></a>若有布施具足如恒沙劫不如是行者，<a id="a-16"></a>为住不退转地，<a id="a-17"></a>为诸佛所念，<a id="a-18"></a>终不逮余道，<a id="a-19"></a>会当得佛，<a id="a-1A"></a>不归三恶道。<a id="a-1B"></a>开士未尝离佛，<a id="a-1C"></a>时行当如揵陀呵尽开士，<a id="a-1D"></a>揵陀呵尽开士在无怒佛国为第一。<a id="a-1E"></a>”</p>
  <p data-pb></p>
  <h2 id="a1F">随教品第二十七</h2>
  <p id="a1G">善业白佛言：<a id="a-1H"></a>“开士何因随明度无极教？<a id="a-1I"></a>”</p>
  <p id="a1J">佛言：<a id="a-1K"></a>“诸经法无能坏者，<a id="a-1L"></a>开士随教当然。</p>
  <p id="a1M">“虚空不可尽，<a id="a-1N"></a>五阴、<a id="a-1O"></a>四大无形，<a id="a-1P"></a>沙罗伊檀六事本空无形，<a id="a-1Q"></a>开士随教当然。</p>
  <p id="a1R">“发心求佛愿济群生，<a id="a-1S"></a>其愿弘普莫与为伦，<a id="a-1T"></a>佛有四事不护，<a id="a-1U"></a>各自异端德尊无极，<a id="a-1V"></a>开士随教当然。</p>
  <p id="a1W">“为众生作慈护，<a id="a-1X"></a>是我所、<a id="a-1Y"></a>非我所悉断之，<a id="a-1Z"></a>虚空之中音响无形，<a id="a-1a"></a>随教当然。</p>
  <p id="a1b">“譬如大海不可斛量，<a id="a-1c"></a>如须弥巅奇宝各异，<a id="a-1d"></a>如释梵各自有教，<a id="a-1e"></a>如月满，<a id="a-1f"></a>如日明遍至，<a id="a-1g"></a>人本无形但字耳，<a id="a-1h"></a>本无所生与灭度等。<a id="a-1i"></a>开士随明度，<a id="a-1j"></a>当如幻、<a id="a-1k"></a>化及野马，<a id="a-1l"></a>有名无形，<a id="a-1m"></a>如地、<a id="a-1n"></a>水、<a id="a-1o"></a>火、<a id="a-1p"></a>风是四事无极。<a id="a-1q"></a>佛身相本无色，<a id="a-1r"></a>佛界本无界，<a id="a-1s"></a>佛诸经法本无，<a id="a-1t"></a>无说无教，<a id="a-1u"></a>譬如众鸟飞行空中无足迹矣。<a id="a-1v"></a>五根、<a id="a-1w"></a>五力、<a id="a-1x"></a>七觉意、<a id="a-1y"></a>弃脱定，<a id="a-1z"></a>定足悉度诸欲，<a id="a-20"></a>临作佛时乃得行是，<a id="a-21"></a>开士随教当然。</p>
  <p id="a22">“诸经法无极量，<a id="a-23"></a>无从生，<a id="a-24"></a>无因出，<a id="a-25"></a>临作佛时诸经法悉具足成灭度。<a id="a-26"></a>虚空无所有，<a id="a-27"></a>诸经法净适无所因，<a id="a-28"></a>佛所作为变化无极。<a id="a-29"></a>一切无索开士者，<a id="a-2A"></a>无得佛者，<a id="a-2B"></a>尔乃能度无央数人，<a id="a-2C"></a>开士随明度教当然。</p>
  <p id="a2D">“去离谀谄贡高、<a id="a-2E"></a>强梁非法、<a id="a-2F"></a>自用财富、<a id="a-2G"></a>侥幸世事众秽，<a id="a-2H"></a>弃身不惜寿命，<a id="a-2I"></a>适无所慕但念佛业安慰群生，<a id="a-2J"></a>开士行能然者得佛不久，<a id="a-2K"></a>悉得一切智功德，<a id="a-2L"></a>当字为佛。<a id="a-2M"></a>何以故？<a id="a-2N"></a>今得佛不久。</p>
  <p id="a2O">“若有开士以是教，<a id="a-2P"></a>甫当来世为得佛字。<a id="a-2Q"></a>佛在世若灭度后，<a id="a-2R"></a>亦当随明度无极如是。<a id="a-2S"></a>”</p>
  <p data-pb></p>
  <h2 id="a2T">普慈开士品第二十八</h2>
  <p id="a2U">佛告善业：<a id="a-2V"></a>“开士疾欲得佛者，<a id="a-2W"></a>索明度无极，<a id="a-2X"></a>当如普慈开士。<a id="a-2Y"></a>”</p>
  <p id="a2Z">善业言：<a id="a-2a"></a>“今普慈所在？<a id="a-2b"></a>”</p>
  <p id="a2c">佛言：<a id="a-2d"></a>“在上方过六百三十亿佛国，<a id="a-2e"></a>佛名香积，<a id="a-2f"></a>其刹名众香。<a id="a-2g"></a>”</p>
  <p id="a2h">又言：<a id="a-2i"></a>“彼何因索明度？<a id="a-2j"></a>”</p>
  <p id="a2k">佛言：<a id="a-2l"></a>“前世积行功德追逮本愿所致，<a id="a-2m"></a>前已供养无央数佛。</p>
  <p id="a2n">“时，<a id="a-2o"></a>开士卧，<a id="a-2p"></a>出天人于梦中告曰：<a id="a-2q"></a>‘若求大法。<a id="a-2r"></a>’寤即求之，<a id="a-2s"></a>求之不睹，<a id="a-2t"></a>其意惆怅，<a id="a-2u"></a>欲得佛闻大明法。</p>
  <p id="a2v">“时，<a id="a-2w"></a>世无佛，<a id="a-2x"></a>国无开士所行净法，<a id="a-2y"></a>是故哀恸，<a id="a-2z"></a>如人有过在国王所，<a id="a-30"></a>财物悉没，<a id="a-31"></a>父母及身闭在牢狱。</p>
  <p id="a32">“时，<a id="a-33"></a>忉利天人下观，<a id="a-34"></a>见开士日日哭，<a id="a-35"></a>知有至心精进求道，<a id="a-36"></a>天人即于其亲属中学字开士。</p>
  <p id="a37">“先是时，<a id="a-38"></a>世有佛，<a id="a-39"></a>名景法自秽来王，<a id="a-3A"></a>已灭度。<a id="a-3B"></a>久不睹佛、<a id="a-3C"></a>不闻经、<a id="a-3D"></a>不见比丘僧。</p>
  <p id="a3E">“时，<a id="a-3F"></a>复于梦中见忉利天人告曰：<a id="a-3G"></a>‘前有佛，<a id="a-3H"></a>字景法自秽来王。<a id="a-3I"></a>’梦闻佛字则寤，<a id="a-3J"></a>寤已大欢喜，<a id="a-3K"></a>则捐家入山，<a id="a-3L"></a>投命弃身无所贪慕，<a id="a-3M"></a>而大啼哭自念：<a id="a-3N"></a>‘恶所致不见佛，<a id="a-3O"></a>不闻经，<a id="a-3P"></a>不得开士所行法。<a id="a-3Q"></a>’</p>
  <p id="a3R">“是时，<a id="a-3S"></a>空中有声言：<a id="a-3T"></a>‘善士，<a id="a-3U"></a>止无哀恸矣。<a id="a-3V"></a>有大法名明度，<a id="a-3W"></a>若有守志行之，<a id="a-3X"></a>其得佛疾。<a id="a-3Y"></a>若当求是法，<a id="a-3Z"></a>得闻守行者，<a id="a-3a"></a>佛功德身三十二相、<a id="a-3b"></a>八十种好若当得之，<a id="a-3c"></a>亦当以经法教十方人。<a id="a-3d"></a>’</p>
  <p id="a3e">“问空中声：<a id="a-3f"></a>‘何缘得闻？<a id="a-3g"></a>当到何方索？<a id="a-3h"></a>作何方便？<a id="a-3i"></a>’</p>
  <p id="a3j">“空中声报言：<a id="a-3k"></a>‘从是东行莫得休息，<a id="a-3l"></a>若行时莫念左右、<a id="a-3m"></a>前后、<a id="a-3n"></a>上下、<a id="a-3o"></a>行止，<a id="a-3p"></a>莫念恐怖、<a id="a-3q"></a>欢喜、<a id="a-3r"></a>食饮、<a id="a-3s"></a>坐起、<a id="a-3t"></a>行道、<a id="a-3u"></a>中止，<a id="a-3v"></a>莫念淫怒痴，<a id="a-3w"></a>莫念守行有所得，<a id="a-3x"></a>莫念内外五阴、<a id="a-3y"></a>眼耳鼻口身心、<a id="a-3z"></a>地水火风空，<a id="a-40"></a>莫念众生、<a id="a-41"></a>吾我、<a id="a-42"></a>寿命、<a id="a-43"></a>有空无空、<a id="a-44"></a>有道无道、<a id="a-45"></a>有经无经、<a id="a-46"></a>生天上世间。<a id="a-47"></a>开士善恶一切念断，<a id="a-48"></a>适无所著。<a id="a-49"></a>从是东行，<a id="a-4A"></a>作是行不毁者，<a id="a-4B"></a>今得明度不久。<a id="a-4C"></a>过去诸佛行开士道求之，<a id="a-4D"></a>如此得明度，<a id="a-4E"></a>随其教，<a id="a-4F"></a>精进行，<a id="a-4G"></a>必早得佛。<a id="a-4H"></a>’</p>
  <p id="a4I">“开士闻之大欢喜言：<a id="a-4J"></a>‘当随天教。<a id="a-4K"></a>’</p>
  <p id="a4L">“报言：<a id="a-4M"></a>‘莫失此教。<a id="a-4N"></a>’言毕，<a id="a-4O"></a>不复闻声。</p>
  <p id="a4P">“闻是教则东行适无所念，<a id="a-4Q"></a>行道中念曰：<a id="a-4R"></a>‘去是几所乃当得明度？<a id="a-4S"></a>’复大哀恸。</p>
  <p id="a4T">“上方空中有化佛言：<a id="a-4U"></a>‘善哉！<a id="a-4V"></a>善哉！<a id="a-4W"></a>若所索得甚难，<a id="a-4X"></a>作是精进者今得不久。<a id="a-4Y"></a>’</p>
  <p id="a4Z">“普慈开士叉手仰视化佛，<a id="a-4a"></a>身金色，<a id="a-4b"></a>放十亿光焰，<a id="a-4c"></a>三十二相，<a id="a-4d"></a>心大欢喜，<a id="a-4e"></a>叉手白佛言：<a id="a-4f"></a>‘愿佛说法，<a id="a-4g"></a>我从佛闻，<a id="a-4h"></a>皆欲得之。<a id="a-4i"></a>’</p>
  <p id="a4j">“佛言：<a id="a-4k"></a>‘受我教法，<a id="a-4l"></a>悉念持之诸经法，<a id="a-4m"></a>本无无恐惧，<a id="a-4n"></a>本净无端绪；<a id="a-4o"></a>住诸经法，<a id="a-4p"></a>无端绪，<a id="a-4q"></a>无所说住，<a id="a-4r"></a>无所说教；<a id="a-4s"></a>如虚空无形住，<a id="a-4t"></a>如灭度无异、<a id="a-4u"></a>无所从生、<a id="a-4v"></a>无形住，<a id="a-4w"></a>如幻，<a id="a-4x"></a>如水中影，<a id="a-4y"></a>如梦中所见，<a id="a-4z"></a>其等无异。<a id="a-50"></a>’</p>
  <p id="a51">“佛音声如是：<a id="a-52"></a>‘当随经教，<a id="a-53"></a>植志守净。<a id="a-54"></a>从是东行，<a id="a-55"></a>去是二万里，<a id="a-56"></a>国名香净，<a id="a-57"></a>法王法治处。<a id="a-58"></a>其国丰乐，<a id="a-59"></a>人民众多。<a id="a-5A"></a>其城纵广四百八十里，<a id="a-5B"></a>皆以七宝作之。<a id="a-5C"></a>其城七重，<a id="a-5D"></a>间有七宝奇树，<a id="a-5E"></a>上有杂宝、<a id="a-5F"></a>罗縠、<a id="a-5G"></a>帷幔以覆城矣，<a id="a-5H"></a>其间有宝交露垂铃。<a id="a-5I"></a>城四门外有无极戏庐。<a id="a-5J"></a>绕城有七重池，<a id="a-5K"></a>水中有杂种青莲及诸名华，<a id="a-5L"></a>其香薰国，<a id="a-5M"></a>光色遐耀。<a id="a-5N"></a>行者近华身衣如之，<a id="a-5O"></a>皆在池中生。<a id="a-5P"></a>池间陆地有薝卜华、<a id="a-5Q"></a>忍中华、<a id="a-5R"></a>奇华，<a id="a-5S"></a>如是数百种。<a id="a-5T"></a>池中有众鸟，<a id="a-5U"></a>凫、<a id="a-5V"></a>雁、<a id="a-5W"></a>鸳鸯异类之鸟数百种。<a id="a-5X"></a>有七宝船，<a id="a-5Y"></a>其人乘船游戏池中。<a id="a-5Z"></a>罗列五色幢旛，<a id="a-5a"></a>杂色华盖街巷周遍，<a id="a-5b"></a>譬如忉利天帝释殿。<a id="a-5c"></a>悬旛之声道德为本昼夜不休，<a id="a-5d"></a>闻者行进，<a id="a-5e"></a>如彼天上难檀洹戏庐音乐之声，<a id="a-5f"></a>快乐不绝。<a id="a-5g"></a>城中皆是开士，<a id="a-5h"></a>有成就者，<a id="a-5i"></a>有发意者，<a id="a-5j"></a>服饰炫煌，<a id="a-5k"></a>珍奇无量。<a id="a-5l"></a>中有开士字法来，<a id="a-5m"></a>众圣中王，<a id="a-5n"></a>有六百八十万玉女妻，<a id="a-5o"></a>诸开士常敬之。<a id="a-5p"></a>于国中央，<a id="a-5q"></a>施高座随次转下，<a id="a-5r"></a>黄金座、<a id="a-5s"></a>白银座、<a id="a-5t"></a>琉璃座、<a id="a-5u"></a>水精座，<a id="a-5v"></a>其上皆布文绣綩綖，<a id="a-5w"></a>座间皆散杂种香华，<a id="a-5x"></a>上施宝盖，<a id="a-5y"></a>中外周匝烧众名香。<a id="a-5z"></a>法来开士常于高座为诸开士说明度，<a id="a-60"></a>中有听、<a id="a-61"></a>有书、<a id="a-62"></a>有学、<a id="a-63"></a>有讽诵守者。<a id="a-64"></a>若到彼所，<a id="a-65"></a>当为若说之，<a id="a-66"></a>前数千亿世常为若师，<a id="a-67"></a>是若发意时师也。<a id="a-68"></a>往至佛所时，<a id="a-69"></a>若所闻见，<a id="a-6A"></a>慎莫疑殆。<a id="a-6B"></a>何以故？<a id="a-6C"></a>若未晓变谋明慧，<a id="a-6D"></a>当谛观邪事，<a id="a-6E"></a>善士慎于邪教。<a id="a-6F"></a>莫念师在深宫，<a id="a-6G"></a>以之懈怠，<a id="a-6H"></a>敬当如佛。<a id="a-6I"></a>用经法故，<a id="a-6J"></a>莫念财利，<a id="a-6K"></a>无贪为宝，<a id="a-6L"></a>当贡所尊，<a id="a-6M"></a>慈孝于师，<a id="a-6N"></a>作是行者今得大法矣。<a id="a-6O"></a>’</p>
  <p id="a6P">“开士从化佛闻是教，<a id="a-6Q"></a>其喜忘身即见十方佛定，<a id="a-6R"></a>诸佛皆遥叹言：<a id="a-6S"></a>‘善哉！<a id="a-6T"></a>善哉！<a id="a-6U"></a>善士，<a id="a-6V"></a>我曹本求开士道时，<a id="a-6W"></a>用精进故获明度，<a id="a-6X"></a>成为一切智、<a id="a-6Y"></a>三十二相、<a id="a-6Z"></a>八十种好、<a id="a-6a"></a>十力、<a id="a-6b"></a>四无所畏、<a id="a-6c"></a>四事不护、<a id="a-6d"></a>十八不共，<a id="a-6e"></a>亦复得定诸佛所叹。<a id="a-6f"></a>若寻佛迹，<a id="a-6g"></a>当则吾等作斯行者，<a id="a-6h"></a>开士功德若当具足得之。<a id="a-6i"></a>’</p>
  <p id="a6j">“普慈开士从定寤，<a id="a-6k"></a>作是念：<a id="a-6l"></a>‘诸佛本从何所来？<a id="a-6m"></a>去何所至？<a id="a-6n"></a>’作是惟已，<a id="a-6o"></a>便复哀恸念：<a id="a-6p"></a>‘佛教我至法来所，<a id="a-6q"></a>便从是去。<a id="a-6r"></a>’</p>
  <p id="a6s">“中道得一国，<a id="a-6t"></a>国名邪所乐。<a id="a-6u"></a>我于城外园中，<a id="a-6v"></a>止宿自念：<a id="a-6w"></a>‘佛法宝难得闻，<a id="a-6x"></a>我当尽力供养于师。<a id="a-6y"></a>今我一身加复贫穷，<a id="a-6z"></a>无珍宝及香华供养于师。<a id="a-70"></a>’作是念已，<a id="a-71"></a>则入城街里自炫言：<a id="a-72"></a>‘谁欲买我者？<a id="a-73"></a>’</p>
  <p id="a74">“是时，<a id="a-75"></a>邪在城外戏，<a id="a-76"></a>与万婇女共游。<a id="a-77"></a>邪闻开士自炫声便念：<a id="a-78"></a>‘开士自卖身，<a id="a-79"></a>欲供养法来，<a id="a-7A"></a>志存索佛，<a id="a-7B"></a>当出我界，<a id="a-7C"></a>度人众多，<a id="a-7D"></a>今当坏子。<a id="a-7E"></a>’令一国人皆不见其形，<a id="a-7F"></a>不闻其声，<a id="a-7G"></a>如是城中人悉不闻见其形声。</p>
  <p id="a7H">“开士卖身不售，<a id="a-7I"></a>便自宛转卧地啼哭，<a id="a-7J"></a>呼曰：<a id="a-7K"></a>‘吾卖身以奉师，<a id="a-7L"></a>都无买我者，<a id="a-7M"></a>当云何乎？<a id="a-7N"></a>’</p>
  <p id="a7O">“天帝释遥见开士精进乃尔，<a id="a-7P"></a>来下试之，<a id="a-7Q"></a>知为至诚索佛道？<a id="a-7R"></a>但谀谄乎？<a id="a-7S"></a>便化作梵志问言：<a id="a-7T"></a>‘高士将欲何求勤苦乃尔？<a id="a-7U"></a>用何等故宛转哭乎？<a id="a-7V"></a>’</p>
  <p id="a7W">“报言：<a id="a-7X"></a>‘不须问也。<a id="a-7Y"></a>’</p>
  <p id="a7Z">“又问至三：<a id="a-7a"></a>‘所欲敕使，<a id="a-7b"></a>愿语我意，<a id="a-7c"></a>念欲相助开士。<a id="a-7d"></a>’</p>
  <p id="a7e">“报言：<a id="a-7f"></a>‘我自卖身以供养师。<a id="a-7g"></a>’</p>
  <p id="a7h">“梵志曰：<a id="a-7i"></a>‘吾欲大祀，<a id="a-7j"></a>欲得人血肉髓心。<a id="a-7k"></a>卿能与我者，<a id="a-7l"></a>我益与卿宝。<a id="a-7m"></a>’</p>
  <p id="a7n">“开士闻之心大欢喜，<a id="a-7o"></a>即取刀自刺两臂以血与之，<a id="a-7p"></a>复割两髀肉，<a id="a-7q"></a>又破骨以髓与之。</p>
  <p id="a7r">“适欲刺其胸，<a id="a-7s"></a>时楼上有长者女，<a id="a-7t"></a>遥见大愍伤之，<a id="a-7u"></a>与诸伎女五百人，<a id="a-7v"></a>下至开士所，<a id="a-7w"></a>问言：<a id="a-7x"></a>‘高士年尚幼少，<a id="a-7y"></a>端正如是，<a id="a-7z"></a>何以故自割截身体乃尔乎？<a id="a-80"></a>’</p>
  <p id="a81">“报言：<a id="a-82"></a>‘我出血、<a id="a-83"></a>割肉、<a id="a-84"></a>取髓卖之，<a id="a-85"></a>以供养师。<a id="a-86"></a>’</p>
  <p id="a87">“女问：<a id="a-88"></a>‘设供养师者能得何等？<a id="a-89"></a>师名为谁？<a id="a-8A"></a>在何方止？<a id="a-8B"></a>’</p>
  <p id="a8C">“开士报言：<a id="a-8D"></a>‘在东方，<a id="a-8E"></a>字法来，<a id="a-8F"></a>当为我说明度。<a id="a-8G"></a>闻者当守净行，<a id="a-8H"></a>可疾得佛身、<a id="a-8I"></a>三十二相、<a id="a-8J"></a>十种力、<a id="a-8K"></a>四无所畏、<a id="a-8L"></a>四事不护、<a id="a-8M"></a>十八不共，<a id="a-8N"></a>得法轮转度十方人。<a id="a-8O"></a>’</p>
  <p id="a8P">“女闻之喜曰：<a id="a-8Q"></a>‘如所言，<a id="a-8R"></a>天上天下无比，<a id="a-8S"></a>卿何其自苦乃尔乎？<a id="a-8T"></a>我足子名宝，<a id="a-8U"></a>身与众女愿从子行，<a id="a-8V"></a>供养明度，<a id="a-8W"></a>欲闻深经。<a id="a-8X"></a>’</p>
  <p id="a8Y">“开士言：<a id="a-8Z"></a>‘甚善！<a id="a-8a"></a>’</p>
  <p id="a8b">“梵志言：<a id="a-8c"></a>‘善哉！<a id="a-8d"></a>善哉！<a id="a-8e"></a>开士高行，<a id="a-8f"></a>精进难及。<a id="a-8g"></a>吾非梵志也，<a id="a-8h"></a>是天帝释矣，<a id="a-8i"></a>故来试子。<a id="a-8j"></a>子欲何求，<a id="a-8k"></a>我悉与子。<a id="a-8l"></a>’</p>
  <p id="a8m">“报言：<a id="a-8n"></a>‘天王哀我者，<a id="a-8o"></a>使身平复，<a id="a-8p"></a>愿则如旧。<a id="a-8q"></a>’疮愈身强，<a id="a-8r"></a>气力踰前，<a id="a-8s"></a>释即自去。</p>
  <p id="a8t">“长者女语普慈言：<a id="a-8u"></a>‘愿见吾亲，<a id="a-8v"></a>索宝辞去。<a id="a-8w"></a>’</p>
  <p id="a8x">“开士睹彼女亲，<a id="a-8y"></a>具陈之。<a id="a-8z"></a>亲曰：<a id="a-90"></a>‘甚善！<a id="a-91"></a>吾亦有志，<a id="a-92"></a>伤年西垂，<a id="a-93"></a>体违心愿矣。<a id="a-94"></a>若欲所得，<a id="a-95"></a>便自说之。<a id="a-96"></a>’</p>
  <p id="a97">“女言：<a id="a-98"></a>‘我欲得珍宝奇物。<a id="a-99"></a>’</p>
  <p id="a9A">“父母言：<a id="a-9B"></a>‘自恣取之。<a id="a-9C"></a>’</p>
  <p id="a9D">“女便取奇物织成栴檀、<a id="a-9E"></a>名香及杂诸宝，<a id="a-9F"></a>五百乘车悉载自重，<a id="a-9G"></a>五百侍女自副。</p>
  <p id="a9H">“诸女启长者女亲：<a id="a-9I"></a>‘欲侍贵女，<a id="a-9J"></a>随开士行。<a id="a-9K"></a>’亲许即行。</p>
  <p id="a9L">“以渐进路，<a id="a-9M"></a>遥见香净国七宝城郭，<a id="a-9N"></a>幢旛光色，<a id="a-9O"></a>众宝交露，<a id="a-9P"></a>钟铃乐音，<a id="a-9Q"></a>宝树戏庐，<a id="a-9R"></a>车步诸伎，<a id="a-9S"></a>香风四出，<a id="a-9T"></a>譬如天上。</p>
  <p id="a9U">“开士及诸女遥见如斯，<a id="a-9V"></a>忻豫无喻，<a id="a-9W"></a>念曰：<a id="a-9X"></a>‘吾等义当下车，<a id="a-9Y"></a>步行入城。<a id="a-9Z"></a>’</p>
  <p id="a9a">“共从西门入，<a id="a-9b"></a>问路人曰：<a id="a-9c"></a>‘彼何等台，<a id="a-9d"></a>七宝服饰姝好乃尔乎？<a id="a-9e"></a>’</p>
  <p id="a9f">“路人曰：<a id="a-9g"></a>‘贤者不知耶？<a id="a-9h"></a>有开士字法来，<a id="a-9i"></a>人中最尊，<a id="a-9j"></a>无不供养作礼者。<a id="a-9k"></a>是开士用明度故作是台，<a id="a-9l"></a>其中有七宝函，<a id="a-9m"></a>以紫磨黄金为素，<a id="a-9n"></a>书明度著函中。<a id="a-9o"></a>有若干百种名香，<a id="a-9p"></a>法来开士日日供养，<a id="a-9q"></a>持杂华、<a id="a-9r"></a>名香、<a id="a-9s"></a>燃灯、<a id="a-9t"></a>悬旛、<a id="a-9u"></a>华盖、<a id="a-9v"></a>杂宝、<a id="a-9w"></a>正音道乐尽礼供养，<a id="a-9x"></a>余开士亦然。<a id="a-9y"></a>忉利天人昼夜各三，<a id="a-9z"></a>持天名华供养明度。<a id="a-A0"></a>’</p>
  <p id="aA1">“普慈开士及诸女闻之大喜，<a id="a-A2"></a>俱以杂香、<a id="a-A3"></a>金缕织成杂衣，<a id="a-A4"></a>有散上作旛搭壁敷地者。<a id="a-A5"></a>毕俱至法来开士高座会所，<a id="a-A6"></a>相去不远遥见在高座上，<a id="a-A7"></a>为人幼少，<a id="a-A8"></a>颜貌端正，<a id="a-A9"></a>光耀彻射，<a id="a-AA"></a>为巨亿万人说明度。<a id="a-AB"></a>与法来相见，<a id="a-AC"></a>持杂种香、<a id="a-AD"></a>若干宝衣以上师矣，<a id="a-AE"></a>作礼绕八百匝，<a id="a-AF"></a>自归言：<a id="a-AG"></a>‘愿吾等，<a id="a-AH"></a>进高行，<a id="a-AI"></a>获尊经。<a id="a-AJ"></a>’</p>
  <p id="aAK">“法来开士慰劳之曰：<a id="a-AL"></a>‘多贺来到！<a id="a-AM"></a>得无疲倦？<a id="a-AN"></a>他所敕使所欲得者莫自疑难，<a id="a-AO"></a>我是度人之师，<a id="a-AP"></a>适无所爱惜。<a id="a-AQ"></a>’</p>
  <p id="aAR">“普慈开士言：<a id="a-AS"></a>‘我本索明度时，<a id="a-AT"></a>于山中哀恸。<a id="a-AU"></a>空中有化佛，<a id="a-AV"></a>身有三十二相、<a id="a-AW"></a>紫磨金色、<a id="a-AX"></a>十亿光焰出。<a id="a-AY"></a>佛叹我言：<a id="a-AZ"></a>“善哉！<a id="a-Aa"></a>善哉！<a id="a-Ab"></a>索明度当尔。<a id="a-Ac"></a>从是东行二万余里，<a id="a-Ad"></a>其国名香净，<a id="a-Ae"></a>中有开士字法来，<a id="a-Af"></a>人中最尊，<a id="a-Ag"></a>常反覆教人。<a id="a-Ah"></a>若至彼闻当得明度，<a id="a-Ai"></a>前巨亿万劫常为若师，<a id="a-Aj"></a>斯若初发意时师也。<a id="a-Ak"></a>”我闻师名，<a id="a-Al"></a>心大欢喜不自胜，<a id="a-Am"></a>用欢喜故，<a id="a-An"></a>即得悉见十方佛定。<a id="a-Ao"></a>是时，<a id="a-Ap"></a>诸佛赞叹我言：<a id="a-Aq"></a>“善哉！<a id="a-Ar"></a>善哉！<a id="a-As"></a>我曹求佛，<a id="a-At"></a>索明度亦然，<a id="a-Au"></a>自致成佛。<a id="a-Av"></a>”寤则不见。<a id="a-Aw"></a>我自念言：<a id="a-Ax"></a>“佛为从何所来？<a id="a-Ay"></a>去至何所？<a id="a-Az"></a>”愿师为我说。<a id="a-B0"></a>’</p>
  <p id="aB1">“法来言：<a id="a-B2"></a>‘贤者善听，<a id="a-B3"></a>空、<a id="a-B4"></a>无愿、<a id="a-B5"></a>无想，<a id="a-B6"></a>本无所从来，<a id="a-B7"></a>去亦无所至，<a id="a-B8"></a>佛亦尔。<a id="a-B9"></a>无处，<a id="a-BA"></a>无所生，<a id="a-BB"></a>无形，<a id="a-BC"></a>幻、<a id="a-BD"></a>化、<a id="a-BE"></a>野马、<a id="a-BF"></a>梦中人，<a id="a-BG"></a>灭度想像无生、<a id="a-BH"></a>无长、<a id="a-BI"></a>无所适，<a id="a-BJ"></a>经界本端无所从来，<a id="a-BK"></a>去亦无所至，<a id="a-BL"></a>欲知佛亦尔。<a id="a-BM"></a>’</p>
  <p id="aBN">“普慈开士闻深法如是比不可量，<a id="a-BO"></a>即于座上得六万定门。<a id="a-BP"></a>何等为定门？<a id="a-BQ"></a>无处所定，<a id="a-BR"></a>脱诸邪中不恐，<a id="a-BS"></a>是脱于爱欲之本定，<a id="a-BT"></a>脱出患难定，<a id="a-BU"></a>不可计诸法句入定，<a id="a-BV"></a>譬若海水不可量多少慧所入定，<a id="a-BW"></a>庄须弥山功德庄饰定，<a id="a-BX"></a>五阴、<a id="a-BY"></a>四大、<a id="a-BZ"></a>六衰无形观定，<a id="a-Ba"></a>入诸佛定，<a id="a-Bb"></a>悉见诸佛定，<a id="a-Bc"></a>开士定，<a id="a-Bd"></a>道诸经无形见说定，<a id="a-Be"></a>珍宝庄严定，<a id="a-Bf"></a>悉观珍宝入定，<a id="a-Bg"></a>悉念诸佛定，<a id="a-Bh"></a>开士上高座定，<a id="a-Bi"></a>真不退转及法轮为转定，<a id="a-Bj"></a>庄佛功德定，<a id="a-Bk"></a>所闻众事无瑕秽悉及净定，<a id="a-Bl"></a>所闻众事如海定，<a id="a-Bm"></a>无所获无过定，<a id="a-Bn"></a>乐经音声遍至定，<a id="a-Bo"></a>经法章显旗旛定，<a id="a-Bp"></a>如来身无形入定，<a id="a-Bq"></a>诸经无形遍见定，<a id="a-Br"></a>开士印定，<a id="a-Bs"></a>如来目见定，<a id="a-Bt"></a>照明境界定，<a id="a-Bu"></a>佛界所愿具足定，<a id="a-Bv"></a>解十方难定，<a id="a-Bw"></a>临成佛庄严定，<a id="a-Bx"></a>种种杂华叶异色定，<a id="a-By"></a>多珍宝定，<a id="a-Bz"></a>法轮常转定，<a id="a-C0"></a>诸音声远闻入要定，<a id="a-C1"></a>入十方人本定，<a id="a-C2"></a>诸三界悉遍至定，<a id="a-C3"></a>成佛诸功德定，<a id="a-C4"></a>无能过六度开士树下坐时定，<a id="a-C5"></a>坏余外道罗网定，<a id="a-C6"></a>如来见飞定，<a id="a-C7"></a>无量功德庄严定，<a id="a-C8"></a>诸珍宝智慧功德定，<a id="a-C9"></a>一切智地定，<a id="a-CA"></a>悉净自定，<a id="a-CB"></a>悉遍照明定，<a id="a-CC"></a>悉入十方人因坻定，<a id="a-CD"></a>根智慧出中定，<a id="a-CE"></a>三世悉等定，<a id="a-CF"></a>如是比，<a id="a-CG"></a>普慈开士得六万定。</p>
  <p id="aCH">“尔时，<a id="a-CI"></a>法来开士起入宫中。</p>
  <p data-pb></p>
  <h2 id="aCJ">法来开士品第二十九</h2>
  <p id="aCK">“是时，<a id="a-CL"></a>普慈开士安隐从定觉起，<a id="a-CM"></a>与诸婇女共至法来宫门外，<a id="a-CN"></a>立自念言：<a id="a-CO"></a>‘我用经法故来，<a id="a-CP"></a>师今在内，<a id="a-CQ"></a>外无宜坐卧矣。<a id="a-CR"></a>须师出上高座说明度无极，<a id="a-CS"></a>尔乃坐矣。<a id="a-CT"></a>’诸女亦效立。</p>
  <p id="aCU">“是时，<a id="a-CV"></a>法来适教中宫诸婇女，<a id="a-CW"></a>说经道已，<a id="a-CX"></a>沐浴澡洗，<a id="a-CY"></a>更著新衣，<a id="a-CZ"></a>上明度台坐惟诸定，<a id="a-Ca"></a>如斯七岁不动不摇。</p>
  <p id="aCb">“普慈开士及诸女，<a id="a-Cc"></a>亦复经行七岁不坐不卧。<a id="a-Cd"></a>后天人于空中语之言：<a id="a-Ce"></a>‘却后七日，<a id="a-Cf"></a>法来开士当从定起。<a id="a-Cg"></a>’闻天人语声，<a id="a-Ch"></a>自念言：<a id="a-Ci"></a>‘我当为师敷坐扫洒令净。<a id="a-Cj"></a>’皆到说经处，<a id="a-Ck"></a>特为师施高座，<a id="a-Cl"></a>诸女各取著身衣服敷座上。</p>
  <p id="aCm">“是时，<a id="a-Cn"></a>邪自念言：<a id="a-Co"></a>‘未尝有是开士！<a id="a-Cp"></a>今施高座用敬索佛故，<a id="a-Cq"></a>精进勇健无休懈时。<a id="a-Cr"></a>得道者当出我界，<a id="a-Cs"></a>度脱众生无量。<a id="a-Ct"></a>吾当坏子。<a id="a-Cu"></a>’邪悉坏诸开士座，<a id="a-Cv"></a>皆令缭戾，<a id="a-Cw"></a>雨沙砾石、<a id="a-Cx"></a>荆蕀、<a id="a-Cy"></a>枯骨污座。</p>
  <p id="aCz">“普慈及诸女见地辄沙砾、<a id="a-D0"></a>荆蕀、<a id="a-D1"></a>枯骨在其座间，<a id="a-D2"></a>自念言：<a id="a-D3"></a>‘今师当坐说经，<a id="a-D4"></a>及诸弟子皆当来听，<a id="a-D5"></a>我更扫除整顿坐席。<a id="a-D6"></a>整已，<a id="a-D7"></a>地辄有尘土，<a id="a-D8"></a>来坌师及诸开士，<a id="a-D9"></a>今当洒之。<a id="a-DA"></a>’即行索水，<a id="a-DB"></a>邪令水竭。<a id="a-DC"></a>念曰：<a id="a-DD"></a>‘我曹索水不得，<a id="a-DE"></a>当云何？<a id="a-DF"></a>当取身血以洒之。<a id="a-DG"></a>’时，<a id="a-DH"></a>普慈及诸女，<a id="a-DI"></a>各取刀处处刺身，<a id="a-DJ"></a>出血洒地，<a id="a-DK"></a>用慈于法故。</p>
  <p id="aDL">“时，<a id="a-DM"></a>释自念言：<a id="a-DN"></a>‘今世乃有是人，<a id="a-DO"></a>精进恭敬慈孝于师。<a id="a-DP"></a>’赞言：<a id="a-DQ"></a>‘善哉！<a id="a-DR"></a>善哉！<a id="a-DS"></a>贤者，<a id="a-DT"></a>诚难及！<a id="a-DU"></a>今闻明度，<a id="a-DV"></a>不久会当得佛。<a id="a-DW"></a>贤者，<a id="a-DX"></a>今他所敕使愿相告矣。<a id="a-DY"></a>有如贤者辈我当护，<a id="a-DZ"></a>所欲得者悉当与之。<a id="a-Da"></a>’</p>
  <p id="aDb">“普慈报言：<a id="a-Dc"></a>‘我欲所得者，<a id="a-Dd"></a>自当知之。<a id="a-De"></a>’</p>
  <p id="aDf">“是时，<a id="a-Dg"></a>释化地悉使作水精琉璃，<a id="a-Dh"></a>其上有金沙，<a id="a-Di"></a>使普慈及诸女身体暴疮悉平复如故，<a id="a-Dj"></a>座四面化作琉璃水池，<a id="a-Dk"></a>周匝皆有珍宝栏楯，<a id="a-Dl"></a>及四宝池挟陛两边，<a id="a-Dm"></a>有七宝树若干百种行列殊好。</p>
  <p id="aDn">“开士及女人为诸开士储水。<a id="a-Do"></a>天雨众华光色耀国，<a id="a-Dp"></a>甘香四被闻者心软，<a id="a-Dq"></a>凡四千石。<a id="a-Dr"></a>释上普慈开士语之言：<a id="a-Ds"></a>‘持是华供养明度，<a id="a-Dt"></a>及散法来诸开士上。<a id="a-Du"></a>以天衣五百领，<a id="a-Dv"></a>法来在座以衣敷上。<a id="a-Dw"></a>’普慈即悉受之，<a id="a-Dx"></a>便为咒愿。</p>
  <p id="aDy">“是时，<a id="a-Dz"></a>法来开士七岁已后，<a id="a-E0"></a>从定觉起到高座，<a id="a-E1"></a>与二百亿开士共坐，<a id="a-E2"></a>于前坐者甚众多。</p>
  <p id="aE3">“是时，<a id="a-E4"></a>普慈及诸女皆共散华，<a id="a-E5"></a>并持栴檀、<a id="a-E6"></a>捣香及名杂香、<a id="a-E7"></a>诸珍宝散法来诸开士上，<a id="a-E8"></a>前以头面著足，<a id="a-E9"></a>起绕三匝却住，<a id="a-EA"></a>以微意视法来大会方四十里，<a id="a-EB"></a>满其中人。</p>
  <p id="aEC">“法来开士四向视诸来会者，<a id="a-ED"></a>用经法故即为说明度言：<a id="a-EE"></a>‘善士具听：<a id="a-EF"></a>诸经法本端悉等如来智慧，<a id="a-EG"></a>无所挂碍如幻无形，<a id="a-EH"></a>如风本端不可计，<a id="a-EI"></a>明度亦然。<a id="a-EJ"></a>一切我所悉断本本净，<a id="a-EK"></a>明度亦本净，<a id="a-EL"></a>譬如野马、<a id="a-EM"></a>像、<a id="a-EN"></a>人本无，<a id="a-EO"></a>如梦中有欲，<a id="a-EP"></a>其欲本无，<a id="a-EQ"></a>如所名人本无，<a id="a-ER"></a>如应仪灭度空无所生，<a id="a-ES"></a>明度亦然。<a id="a-ET"></a>如来灭度亦等无异，<a id="a-EU"></a>明度本等，<a id="a-EV"></a>譬如燃火则时灭之，<a id="a-EW"></a>本无所从来，<a id="a-EX"></a>去亦无所至，<a id="a-EY"></a>如梦中见须弥山本无，<a id="a-EZ"></a>如佛现飞本无所有，<a id="a-Ea"></a>明度亦然。<a id="a-Eb"></a>前于欲中相娱，<a id="a-Ec"></a>计之无所有。<a id="a-Ed"></a>如人名声无所有，<a id="a-Ee"></a>如来无于前见者，<a id="a-Ef"></a>念所作因见明度，<a id="a-Eg"></a>念所作本无所有，<a id="a-Eh"></a>如幻师化作像本无所有，<a id="a-Ei"></a>如虚空适无所住，<a id="a-Ej"></a>如幻师学无所不示，<a id="a-Ek"></a>往古来今亦不可合为一，<a id="a-El"></a>明度者亦无三世，<a id="a-Em"></a>当作是知。<a id="a-En"></a>名计本无形，<a id="a-Eo"></a>罢字有形，<a id="a-Ep"></a>明度无所不至，<a id="a-Eq"></a>无不入。<a id="a-Er"></a>何以故？<a id="a-Es"></a>空本无色，<a id="a-Et"></a>明度譬如虚空，<a id="a-Eu"></a>无不至，<a id="a-Ev"></a>无不入，<a id="a-Ew"></a>入于地水火风空，<a id="a-Ex"></a>入于彼此五阴，<a id="a-Ey"></a>入人寿命、<a id="a-Ez"></a>有德无德，<a id="a-F0"></a>入于欲不欲、<a id="a-F1"></a>有无、<a id="a-F2"></a>有相无相、<a id="a-F3"></a>愿无愿，<a id="a-F4"></a>入于生中，<a id="a-F5"></a>入于日、<a id="a-F6"></a>月、<a id="a-F7"></a>星宿、<a id="a-F8"></a>质谅神、<a id="a-F9"></a>龙、<a id="a-FA"></a>鬼王、<a id="a-FB"></a>执乐神、<a id="a-FC"></a>似人形神、<a id="a-FD"></a>胸臆行神、<a id="a-FE"></a>蛇躯神，<a id="a-FF"></a>亦入禽兽、<a id="a-FG"></a>饿鬼、<a id="a-FH"></a>地狱、<a id="a-FI"></a>蜎飞蠕动、<a id="a-FJ"></a>蚑行喘息，<a id="a-FK"></a>入于贫贱、<a id="a-FL"></a>富贵、<a id="a-FM"></a>贤者、<a id="a-FN"></a>圣智、<a id="a-FO"></a>仙人、<a id="a-FP"></a>沟港、<a id="a-FQ"></a>频来、<a id="a-FR"></a>不还、<a id="a-FS"></a>应仪、<a id="a-FT"></a>缘一觉，<a id="a-FU"></a>入于开士，<a id="a-FV"></a>入于佛，<a id="a-FW"></a>入于灭度、<a id="a-FX"></a>四意止、<a id="a-FY"></a>四意断、<a id="a-FZ"></a>四神足、<a id="a-Fa"></a>五根、<a id="a-Fb"></a>五力、<a id="a-Fc"></a>七觉意、<a id="a-Fd"></a>八道行、<a id="a-Fe"></a>有智、<a id="a-Ff"></a>无智、<a id="a-Fg"></a>十种力、<a id="a-Fh"></a>四无所畏、<a id="a-Fi"></a>四事不护、<a id="a-Fj"></a>十八不共、<a id="a-Fk"></a>佛经、<a id="a-Fl"></a>世经、<a id="a-Fm"></a>巫咒，<a id="a-Fn"></a>入于宿命所行展转生死中、<a id="a-Fo"></a>有苦无苦、<a id="a-Fp"></a>自在不自在、<a id="a-Fq"></a>度脱、<a id="a-Fr"></a>好不好、<a id="a-Fs"></a>善不善、<a id="a-Ft"></a>智不智、<a id="a-Fu"></a>明不明、<a id="a-Fv"></a>往古来今、<a id="a-Fw"></a>可见不可见教法、<a id="a-Fx"></a>所有无所有，<a id="a-Fy"></a>一切有形无形无不入矣。<a id="a-Fz"></a>’”</p>
  <p id="aG0">佛告善业：<a id="a-G1"></a>“法来开士为普慈说明度所入处，<a id="a-G2"></a>如是具说昼夜七日。<a id="a-G3"></a>是时，<a id="a-G4"></a>人听经呼如饭顷。<a id="a-G5"></a>何以故？<a id="a-G6"></a>法来开士威神力恩。<a id="a-G7"></a>普慈开士闻大欢喜，<a id="a-G8"></a>诸女共持天衣及八百石杂宝供养法来开士，<a id="a-G9"></a>释复持天上名华以散法来及诸开士上，<a id="a-GA"></a>以增功德。</p>
  <p id="aGB">“是时，<a id="a-GC"></a>一佛界中树木、<a id="a-GD"></a>华树果、<a id="a-GE"></a>诸杂宝树，<a id="a-GF"></a>悉倾曲躬为法来开士作礼。<a id="a-GG"></a>雨蜜香之华，<a id="a-GH"></a>其华香闻一佛刹中，<a id="a-GI"></a>一切人闻是华之香，<a id="a-GJ"></a>各遥见法来开士在高座上说经，<a id="a-GK"></a>并见普慈及诸女心，<a id="a-GL"></a>皆乐之柔弱欢喜，<a id="a-GM"></a>皆遥作礼。<a id="a-GN"></a>其国中悉震动，<a id="a-GO"></a>是时巨亿万人悉得无数经法，<a id="a-GP"></a>不可复计开士皆得不退转。</p>
  <p id="aGQ">“时诸女前白普慈言：<a id="a-GR"></a>‘我等愿以身命自归为师给使，<a id="a-GS"></a>并五百乘车珍宝以上师。<a id="a-GT"></a>师为我等忍大众苦以师当佛，<a id="a-GU"></a>今蒙大恩乃得闻尊经无丝发之疑。<a id="a-GV"></a>今我等为师给使巨亿万劫，<a id="a-GW"></a>尚未能报须臾之恩。<a id="a-GX"></a>’</p>
  <p id="aGY">“普慈受之，<a id="a-GZ"></a>前白法来开士言：<a id="a-Ga"></a>‘今以身及诸女、<a id="a-Gb"></a>众珍宝以上大师，<a id="a-Gc"></a>师哀我等愿受之，<a id="a-Gd"></a>使我得其功德。<a id="a-Ge"></a>’</p>
  <p id="aGf">“法来开士欲使普慈成其功德故悉受之，<a id="a-Gg"></a>反遗普慈言：<a id="a-Gh"></a>‘以是诸女可为给使，<a id="a-Gi"></a>诸车珍宝可以自给。<a id="a-Gj"></a>’</p>
  <p id="aGk">“忉利天上诸天人各叹言：<a id="a-Gl"></a>‘善哉！<a id="a-Gm"></a>善哉！<a id="a-Gn"></a>普慈，<a id="a-Go"></a>众宝悉以施师，<a id="a-Gp"></a>是意难得。<a id="a-Gq"></a>’</p>
  <p id="aGr">“时有巨亿万人共到法来所听经，<a id="a-Gs"></a>普慈欢喜即于座上得六万定门。<a id="a-Gt"></a>何等为定？<a id="a-Gu"></a>愿乐定，<a id="a-Gv"></a>威仪定，<a id="a-Gw"></a>劝德定，<a id="a-Gx"></a>月盛满定，<a id="a-Gy"></a>日光焰定，<a id="a-Gz"></a>如来行定，<a id="a-H0"></a>悉念佛定，<a id="a-H1"></a>开士生定，<a id="a-H2"></a>乐智慧定，<a id="a-H3"></a>度脱坚住定，<a id="a-H4"></a>诸境界中无所住定，<a id="a-H5"></a>国土种种严入定，<a id="a-H6"></a>如来相入无相定，<a id="a-H7"></a>十方人无形印封定，<a id="a-H8"></a>如来出生定，<a id="a-H9"></a>无所畏乐定，<a id="a-HA"></a>弃捐珍宝定，<a id="a-HB"></a>如来力庄严定，<a id="a-HC"></a>诸经法明乐定，<a id="a-HD"></a>诸法无所从来解事定，<a id="a-HE"></a>净如梵天定，<a id="a-HF"></a>三世悉等入定，<a id="a-HG"></a>严佛藏定，<a id="a-HH"></a>佛音声悉成定，<a id="a-HI"></a>如是定辈得六万门。</p>
  <p id="aHJ">“开士从定觉，<a id="a-HK"></a>悉得智慧力入诸经法中，<a id="a-HL"></a>普慈白言：<a id="a-HM"></a>‘愿师为我说佛声，<a id="a-HN"></a>当何以知之？<a id="a-HO"></a>’</p>
  <p id="aHP">“法来曰：<a id="a-HQ"></a>‘贤者明听：<a id="a-HR"></a>譬如箜篌不以一事成，<a id="a-HS"></a>有柱，<a id="a-HT"></a>有弦，<a id="a-HU"></a>有人摇手鼓之，<a id="a-HV"></a>其音乃同，<a id="a-HW"></a>自在欲作何等曲，<a id="a-HX"></a>欲知佛声音亦然。<a id="a-HY"></a>开士有本发意，<a id="a-HZ"></a>累世作功德，<a id="a-Ha"></a>教授问佛事合会，<a id="a-Hb"></a>是事乃得佛身。<a id="a-Hc"></a>音声亦然，<a id="a-Hd"></a>其法皆从因缘起，<a id="a-He"></a>不从开士行得，<a id="a-Hf"></a>不离行得，<a id="a-Hg"></a>不从佛身得，<a id="a-Hh"></a>不离佛身得，<a id="a-Hi"></a>贤者欲知佛身音声，<a id="a-Hj"></a>合会是事乃得佛声耳。<a id="a-Hk"></a>复次，<a id="a-Hl"></a>贤者，<a id="a-Hm"></a>譬如吹笙师，<a id="a-Hn"></a>其音调好，<a id="a-Ho"></a>与歌相入，<a id="a-Hp"></a>笙者以竹为本，<a id="a-Hq"></a>有人攻吹，<a id="a-Hr"></a>合会是事其声乃悲。<a id="a-Hs"></a>如来身不以一事二事成，<a id="a-Ht"></a>以若干事累世作功德，<a id="a-Hu"></a>教人入道本愿所致，<a id="a-Hv"></a>用是故佛身相及种好悉见如是。<a id="a-Hw"></a>譬如佛灭度后，<a id="a-Hx"></a>有人作佛形像，<a id="a-Hy"></a>端正姝好如佛无异，<a id="a-Hz"></a>人见莫不称叹，<a id="a-I0"></a>持华香、<a id="a-I1"></a>缯彩供养者，<a id="a-I2"></a>贤者谓佛神在其像中耶？<a id="a-I3"></a>’</p>
  <p id="aI4">“对曰：<a id="a-I5"></a>‘不也。<a id="a-I6"></a>所以作佛像者，<a id="a-I7"></a>但欲使人系意礼敬，<a id="a-I8"></a>自警修德得其福耳！<a id="a-I9"></a>亦不用一事二事成，<a id="a-IA"></a>有金，<a id="a-IB"></a>有智人，<a id="a-IC"></a>若有见佛时人，<a id="a-ID"></a>佛灭度后念佛故作像，<a id="a-IE"></a>欲使十方供养得其福。<a id="a-IF"></a>’</p>
  <p id="aIG">“法来报言：<a id="a-IH"></a>‘如贤者言：<a id="a-II"></a>成佛身不用一事二事。<a id="a-IJ"></a>有开士之行，<a id="a-IK"></a>有本索佛时人，<a id="a-IL"></a>若有常见佛作功德，<a id="a-IM"></a>用是故成佛身，<a id="a-IN"></a>智慧变化飞行及诸种好乃成佛身。<a id="a-IO"></a>譬如鼓有竹木革桴，<a id="a-IP"></a>有人击之其声乃出，<a id="a-IQ"></a>欲知佛身亦尔，<a id="a-IR"></a>用若干百千事乃成之耳！<a id="a-IS"></a>有初发意，<a id="a-IT"></a>有六度无极行，<a id="a-IU"></a>晓知本无无所从生之事，<a id="a-IV"></a>坐于树下降伏邪官属，<a id="a-IW"></a>诸经法当知如幻无异，<a id="a-IX"></a>以是成佛身。<a id="a-IY"></a>譬如画师有壁、<a id="a-IZ"></a>彩笔，<a id="a-Ia"></a>手画之乃成画人，<a id="a-Ib"></a>佛身亦尔，<a id="a-Ic"></a>用数千事，<a id="a-Id"></a>有布施，<a id="a-Ie"></a>持戒，<a id="a-If"></a>不犯十恶，<a id="a-Ig"></a>常随善师，<a id="a-Ih"></a>等心哀众无能坏者，<a id="a-Ii"></a>世世见佛，<a id="a-Ij"></a>开士闻行坚持不忘，<a id="a-Ik"></a>守真不谄常行至诚。<a id="a-Il"></a>又譬如无结爱天所止观第，<a id="a-Im"></a>光耀天上端正姝好，<a id="a-In"></a>是天第舍不自作，<a id="a-Io"></a>不有来作者，<a id="a-Ip"></a>本无所从来，<a id="a-Iq"></a>去亦无所至，<a id="a-Ir"></a>因缘所生。<a id="a-Is"></a>其人前世作德所致，<a id="a-It"></a>用布施众生，<a id="a-Iu"></a>故得生彼第舍中止。<a id="a-Iv"></a>贤者欲知佛身因缘所生，<a id="a-Iw"></a>用世人欲见佛，<a id="a-Ix"></a>其人前世有功德，<a id="a-Iy"></a>远离八恶处，<a id="a-Iz"></a>生慧信于佛，<a id="a-J0"></a>佛所以现身者，<a id="a-J1"></a>欲度众生故。<a id="a-J2"></a>如山中响不用一事二事，<a id="a-J3"></a>有山，<a id="a-J4"></a>有呼，<a id="a-J5"></a>人有耳听乃闻。<a id="a-J6"></a>佛本无形亦无所著，<a id="a-J7"></a>因缘所生，<a id="a-J8"></a>世世习行空，<a id="a-J9"></a>生死因缘佛悉晓之，<a id="a-JA"></a>本无生死，<a id="a-JB"></a>亦无灭度，<a id="a-JC"></a>作是示现，<a id="a-JD"></a>作是说。<a id="a-JE"></a>譬如幻师化作转轮王，<a id="a-JF"></a>慈化润众，<a id="a-JG"></a>闻者皆喜，<a id="a-JH"></a>人索珍宝所爱被服悉恣与之，<a id="a-JI"></a>王在众中坐起行步容仪安谛，<a id="a-JJ"></a>人有见者莫不敬礼，<a id="a-JK"></a>不以一事二事成，<a id="a-JL"></a>有师，<a id="a-JM"></a>有咒，<a id="a-JN"></a>有聚人，<a id="a-JO"></a>随所喜化现之。<a id="a-JP"></a>有黠者知为化矣，<a id="a-JQ"></a>斯幻人无所从来，<a id="a-JR"></a>去亦无所至，<a id="a-JS"></a>本空化所作，<a id="a-JT"></a>黠者知因缘所由。<a id="a-JU"></a>佛身亦然用众事，<a id="a-JV"></a>有功德，<a id="a-JW"></a>有劝德，<a id="a-JX"></a>念群生使安隐，<a id="a-JY"></a>具开士愿，<a id="a-JZ"></a>分布经法教授使行，<a id="a-Ja"></a>弃定思惟分别为人说经使学，<a id="a-Jb"></a>诸天人民莫不欢喜。<a id="a-Jc"></a>中有自贡高者、<a id="a-Jd"></a>不知惭者、<a id="a-Je"></a>淫乱悭贪者、<a id="a-Jf"></a>强梁自用者、<a id="a-Jg"></a>喜斗不可谏者、<a id="a-Jh"></a>淫怒痴所覆者、<a id="a-Ji"></a>行恶不可计者，<a id="a-Jj"></a>佛在众中端正殊好，<a id="a-Jk"></a>坐起行步法仪安谛，<a id="a-Jl"></a>众恶已尽唯有诸德使人得安，<a id="a-Jm"></a>亦自行佛事，<a id="a-Jn"></a>本空无著，<a id="a-Jo"></a>如幻师所作。<a id="a-Jp"></a>开士见佛身如是，<a id="a-Jq"></a>虽尔不著无诸想念，<a id="a-Jr"></a>虽知本空，<a id="a-Js"></a>恭敬作礼供养无极。<a id="a-Jt"></a>往古来今诸佛皆从众事各有缘生，<a id="a-Ju"></a>开士作是念，<a id="a-Jv"></a>守行者得佛疾。<a id="a-Jw"></a>’</p>
  <p id="aJx">“法来开士说佛身时，<a id="a-Jy"></a>四万八千开士即解尽信之行，<a id="a-Jz"></a>百亿开士得无所挂碍问皆能报，<a id="a-K0"></a>四百亿开士得不退转，<a id="a-K1"></a>八百亿开士皆得阿阇浮住法。<a id="a-K2"></a>是时，<a id="a-K3"></a>天持名华来雨散法来及诸开士上。<a id="a-K4"></a>持法来威神，<a id="a-K5"></a>都一佛界诸有音乐皆自作声，<a id="a-K6"></a>数千万天从虚空中散天衣作音乐，<a id="a-K7"></a>共乐法来及诸开士，<a id="a-K8"></a>衣皆行列覆一佛界。<a id="a-K9"></a>诸天烧杂香，<a id="a-KA"></a>其香分散亦遍一佛界。<a id="a-KB"></a>地悉震动。</p>
  <p id="aKC">“开士普见诸佛，<a id="a-KD"></a>诸佛皆遥叹法来言：<a id="a-KE"></a>‘善哉！<a id="a-KF"></a>善哉！<a id="a-KG"></a>’</p>
  <p id="aKH">“是时，<a id="a-KI"></a>诸佛授普慈开士决：<a id="a-KJ"></a>‘后当作佛，<a id="a-KK"></a>字罔摩迦只陀颇罗耶如来、<a id="a-KL"></a>无所著、<a id="a-KM"></a>正真道、<a id="a-KN"></a>最正觉。<a id="a-KO"></a>’</p>
  <p id="aKP">“诸女即化为男，<a id="a-KQ"></a>世世所生不离诸佛，<a id="a-KR"></a>常以大明教授十方，<a id="a-KS"></a>以次作佛。<a id="a-KT"></a>”</p>
  <p id="aKU">佛告善业：<a id="a-KV"></a>“开士疾欲得作佛者，<a id="a-KW"></a>索明度无极精进恭敬，<a id="a-KX"></a>如普慈开士。<a id="a-KY"></a>”</p>
  <p data-pb></p>
  <h2 id="aKZ">嘱累阿难品第三十</h2>
  <p id="aKa">佛告阿难：<a id="a-Kb"></a>“以明度无极经，<a id="a-Kc"></a>累汝谛持念，<a id="a-Kd"></a>了取字句莫使缺减左右顾望。<a id="a-Ke"></a>此是无尽经藏镇，<a id="a-Kf"></a>诸法悉从中出，<a id="a-Kg"></a>无量经卷种种异慧，<a id="a-Kh"></a>所见人民若干种所喜、<a id="a-Ki"></a>所行道经、<a id="a-Kj"></a>所入慧，<a id="a-Kk"></a>一切皆从是明度藏中出。<a id="a-Kl"></a>若干种所见相、<a id="a-Km"></a>种种所行，<a id="a-Kn"></a>若干种根，<a id="a-Ko"></a>痴种、<a id="a-Kp"></a>慧种，<a id="a-Kq"></a>人民所求尽所求慧，<a id="a-Kr"></a>如来悉知从明度中出。<a id="a-Ks"></a>是经如来、<a id="a-Kt"></a>无所著、<a id="a-Ku"></a>正真道、<a id="a-Kv"></a>最正觉母，<a id="a-Kw"></a>是慧眼并我身皆从是出生。<a id="a-Kx"></a>”</p>
  <p id="aKy">佛言：<a id="a-Kz"></a>“阿难，<a id="a-L0"></a>若敬我所说法为敬事我，<a id="a-L1"></a>若自敬身有慈孝于佛，<a id="a-L2"></a>持是奉事明度，<a id="a-L3"></a>悉为供养诸佛已。<a id="a-L4"></a>若身口心有慈孝于佛不言无孝，<a id="a-L5"></a>若常得佛仪常如法，<a id="a-L6"></a>心常净无瑕秽，<a id="a-L7"></a>若见佛不言不见，<a id="a-L8"></a>如是悉为报佛恩已。<a id="a-L9"></a>我语若阿难，<a id="a-LA"></a>是明度从中忘一句一字舍之不书，<a id="a-LB"></a>若为不孝于佛，<a id="a-LC"></a>不见我，<a id="a-LD"></a>不敬于佛，<a id="a-LE"></a>为无供养，<a id="a-LF"></a>为背佛恩。<a id="a-LG"></a>”</p>
  <p id="aLH">佛言：<a id="a-LI"></a>“阿难，<a id="a-LJ"></a>汝谛受谛念明度，<a id="a-LK"></a>用慈孝于佛故，<a id="a-LL"></a>承用教故，<a id="a-LM"></a>此乃往古来今佛天中天之所施教也。<a id="a-LN"></a>用是供养者，<a id="a-LO"></a>汝于众生为大慈，<a id="a-LP"></a>为以亲近持佛藏。<a id="a-LQ"></a>佛灭度后，<a id="a-LR"></a>汝当护是经，<a id="a-LS"></a>莫令减少。<a id="a-LT"></a>我手付汝，<a id="a-LU"></a>当授开士大士。<a id="a-LV"></a>开士大士持是所致，<a id="a-LW"></a>诸勤苦生死牢狱悉破坏，<a id="a-LX"></a>诸无智者为痴所系著悉得放解，<a id="a-LY"></a>诸邪官属无不降伏，<a id="a-LZ"></a>诸所欲法悉除去，<a id="a-La"></a>上佛座作无上正真道。<a id="a-Lb"></a>人民无目者、<a id="a-Lc"></a>愚痴者，<a id="a-Ld"></a>悉当開与正法、<a id="a-Le"></a>第一大道、<a id="a-Lf"></a>无两正法、<a id="a-Lg"></a>无上正真道、<a id="a-Lh"></a>最正觉慧，<a id="a-Li"></a>是为明度决。<a id="a-Lj"></a>我灭度后，<a id="a-Lk"></a>三千国土其中人民，<a id="a-Ll"></a>若悉教入法中，<a id="a-Lm"></a>悉令成就得应仪道，<a id="a-Ln"></a>曰教示乃尔所入，<a id="a-Lo"></a>如是一劫若百劫悉为说经令得灭度，<a id="a-Lp"></a>虽尔尚不足为承事我，<a id="a-Lq"></a>不如持一句教开士为具供养佛已。<a id="a-Lr"></a>”</p>
  <p id="aLs">佛言：<a id="a-Lt"></a>“我今于是称誉若嘱累明度，<a id="a-Lu"></a>至一劫、<a id="a-Lv"></a>百劫不能竟，<a id="a-Lw"></a>粗粗说耳。<a id="a-Lx"></a>”</p>
  <p id="aLy">佛从袈裟中出臂举右手，<a id="a-Lz"></a>著阿难头上摩头，<a id="a-M0"></a>又以著阿难肩上：<a id="a-M1"></a>“云何，<a id="a-M2"></a>阿难，<a id="a-M3"></a>若慈于佛不？<a id="a-M4"></a>”</p>
  <p id="aM5">阿难言：<a id="a-M6"></a>“佛天中天，<a id="a-M7"></a>自当知之。<a id="a-M8"></a>”</p>
  <p id="aM9">如是至三，<a id="a-MA"></a>佛复问：<a id="a-MB"></a>“云何若孝于佛不？<a id="a-MC"></a>”</p>
  <p id="aMD">复三，<a id="a-ME"></a>阿难言：<a id="a-MF"></a>“佛天中天，<a id="a-MG"></a>自当知之。<a id="a-MH"></a>”</p>
  <p id="aMI">佛言：<a id="a-MJ"></a>“若以弘慈报佛恩备矣，<a id="a-MK"></a>尊奉明法恭矣，<a id="a-ML"></a>受经义句当令分明，<a id="a-MM"></a>心所念余弃之，<a id="a-MN"></a>一心于是中书具经、<a id="a-MO"></a>正字、<a id="a-MP"></a>画点、<a id="a-MQ"></a>句逗，<a id="a-MR"></a>取时，<a id="a-MS"></a>持时，<a id="a-MT"></a>学时，<a id="a-MU"></a>当谛授与开士令经上下句逗相得，<a id="a-MV"></a>书时好笔好素上，<a id="a-MW"></a>当自归承事作礼，<a id="a-MX"></a>供养华香、<a id="a-MY"></a>捣香、<a id="a-MZ"></a>烧香、<a id="a-Ma"></a>泽香、<a id="a-Mb"></a>缯盖幢旛，<a id="a-Mc"></a>譬如天上所有洁净香，<a id="a-Md"></a>著麻油中好灯炷，<a id="a-Me"></a>自归头面著地，<a id="a-Mf"></a>却燃炷加敬作礼承事。<a id="a-Mg"></a>”</p>
  <p id="aMh">佛说明度无极时，<a id="a-Mi"></a>在王舍鸡山中众弟子诸开士中央坐，<a id="a-Mj"></a>佛年三十得佛十二月十五日过食后说经毕。<a id="a-Mk"></a>诸弟子、<a id="a-Ml"></a>开士，<a id="a-Mm"></a>诸天、<a id="a-Mn"></a>质谅神、<a id="a-Mo"></a>龙、<a id="a-Mp"></a>鬼、<a id="a-Mq"></a>王、<a id="a-Mr"></a>人民，<a id="a-Ms"></a>皆大欢喜，<a id="a-Mt"></a>前为佛作礼而去。</p>
 </body>
</html>