<!doctype html>
<html id="z3IBTCNBM" data-ver="1375">
 <head>
  <meta charset="utf-8">
  <meta author="支谦">
  <meta library="龙藏">
  <meta catalog="大乘般若部">
  <meta period="吴">
 </head>
 <body>
  <h1 id="a1">大明度无极经卷第五</h1>
  <h2 id="a2">远离品第十八</h2>
  <p id="a3">佛告善业：<a id="a-4"></a>“梦中开士大士不入应仪、<a id="a-5"></a>缘一觉地，<a id="a-6"></a>亦不教人入中。<a id="a-7"></a>诸法梦中视，<a id="a-8"></a>心志常在佛，<a id="a-9"></a>当知是不退转相。</p>
  <p id="aA">“梦中与若干百千弟子共会坐说经，<a id="a-B"></a>与除馑众相随最在前，<a id="a-C"></a>如来说经悉见，<a id="a-D"></a>是不退转开士相。</p>
  <p id="aE">“梦中在虚空中坐，<a id="a-F"></a>为诸除馑说经，<a id="a-G"></a>还自见七尺光，<a id="a-H"></a>自在变化，<a id="a-I"></a>于余处所作为如佛说经。<a id="a-J"></a>梦中不恐怖、<a id="a-K"></a>不畏难，<a id="a-L"></a>若见郡县其中兵起展转相攻，<a id="a-M"></a>水火之灾，<a id="a-N"></a>虎、<a id="a-O"></a>狼、<a id="a-P"></a>师子、<a id="a-Q"></a>毒虫之害，<a id="a-R"></a>见斩人首者，<a id="a-S"></a>如是余变勤苦、<a id="a-T"></a>困穷、<a id="a-U"></a>饥渴者，<a id="a-V"></a>睹诸厄难悉作是见，<a id="a-W"></a>其心不恐，<a id="a-X"></a>寤即起坐念：<a id="a-Y"></a>‘如梦中所见睹，<a id="a-Z"></a>是三处我作佛时，<a id="a-a"></a>说经遍教。<a id="a-b"></a>’当知是不退转相。</p>
  <p id="ac">“何从知是开士大士成作佛时其境内一切无恶？<a id="a-d"></a>正是时梦中，<a id="a-e"></a>若见畜生相食、<a id="a-f"></a>人民疾疫，<a id="a-g"></a>其心稍稍生念：<a id="a-h"></a>‘使我界中一切无恶。<a id="a-i"></a>’用是故知。<a id="a-j"></a>于梦中寤已，<a id="a-k"></a>若见城郭火起时，<a id="a-l"></a>便作是念：<a id="a-m"></a>‘可于梦中可见是相。<a id="a-n"></a>’见之不怖，<a id="a-o"></a>用是相行具足，<a id="a-p"></a>是为不退转开士。</p>
  <p id="aq">“‘今我审应是所向者，<a id="a-r"></a>当无是异变，<a id="a-s"></a>火起当灭，<a id="a-t"></a>悉当消去不复见。<a id="a-u"></a>’”</p>
  <p id="av">佛言：<a id="a-w"></a>“假令火即灭，<a id="a-x"></a>知已于往佛受尊决矣。<a id="a-y"></a>假令火不灭，<a id="a-z"></a>知未受决。<a id="a-10"></a>设火神烧一舍置一舍，<a id="a-11"></a>复越烧一里置一里，<a id="a-12"></a>知其家人前世时断经所致。<a id="a-13"></a>斯人之等所作悉自见，<a id="a-14"></a>宿所作恶于是悉除，<a id="a-15"></a>从是来断经余殃悉尽，<a id="a-16"></a>知是未得不退转。<a id="a-17"></a>用是视，<a id="a-18"></a>持是相，<a id="a-19"></a>当为说令知之。</p>
  <p id="a1A">“或时男女为鬼神所取，<a id="a-1B"></a>作是念：<a id="a-1C"></a>‘或我受决，<a id="a-1D"></a>已过去如来授我无上正真道，<a id="a-1E"></a>所念悉净，<a id="a-1F"></a>却应仪、<a id="a-1G"></a>缘一觉心，<a id="a-1H"></a>会当作佛，<a id="a-1I"></a>十方现在诸佛无不知见证者。<a id="a-1J"></a>今如来悉知我所识念，<a id="a-1K"></a>鬼神当用我故去。<a id="a-1L"></a>’不去者未受决。<a id="a-1M"></a>”</p>
  <p id="a1N">佛言：<a id="a-1O"></a>“其人审至诚者，<a id="a-1P"></a>弊邪往到前曰：<a id="a-1Q"></a>‘若本作是住，<a id="a-1R"></a>本字某以受决。<a id="a-1S"></a>’欲以是语乱之。<a id="a-1T"></a>开士言：<a id="a-1U"></a>‘我真已受决者，<a id="a-1V"></a>鬼神即当去。<a id="a-1W"></a>’邪神念曰：<a id="a-1X"></a>‘我当使鬼去。<a id="a-1Y"></a>’鬼即去。<a id="a-1Z"></a>所以然者？<a id="a-1a"></a>天邪极尊有威灵力，<a id="a-1b"></a>鬼不敢当。<a id="a-1c"></a>开士反念：<a id="a-1d"></a>‘用我威神故去耳！<a id="a-1e"></a>’便自贡高，<a id="a-1f"></a>轻易贤人，<a id="a-1g"></a>无所敬录，<a id="a-1h"></a>言：<a id="a-1i"></a>‘我于过去如来所受决。<a id="a-1j"></a>’已自可贡高反起瞋恚，<a id="a-1k"></a>更生罪念当堕恶道，<a id="a-1l"></a>以不成为成，<a id="a-1m"></a>当觉邪为。<a id="a-1n"></a>舍善友去，<a id="a-1o"></a>为邪所固，<a id="a-1p"></a>当觉是事。</p>
  <p id="a1q">“邪反覆往说昔受决事，<a id="a-1r"></a>并七世父母中外宗家姓字，<a id="a-1s"></a>‘若在某国县乡生，<a id="a-1t"></a>今作是语，<a id="a-1u"></a>前世亦作是软语’，<a id="a-1v"></a>随其人性行，<a id="a-1w"></a>聪闇、<a id="a-1x"></a>吉凶、<a id="a-1y"></a>穷达、<a id="a-1z"></a>贵贱、<a id="a-20"></a>贫富，<a id="a-21"></a>因扶奖踧言：<a id="a-22"></a>‘若前世亦尔。<a id="a-23"></a>’开士心念想：<a id="a-24"></a>‘我将尔？<a id="a-25"></a>’邪复言：<a id="a-26"></a>‘若已受决得不退转。<a id="a-27"></a>’其人闻之心大欢喜，<a id="a-28"></a>自谓审然，<a id="a-29"></a>便行形调轻易同学，<a id="a-2A"></a>用是字故便失其本行堕邪网，<a id="a-2B"></a>用受是字故不觉邪为，<a id="a-2C"></a>自谓得无上正真道。<a id="a-2D"></a>邪复言：<a id="a-2E"></a>‘若作佛时当字某。<a id="a-2F"></a>’闻是名，<a id="a-2G"></a>心念言：<a id="a-2H"></a>‘我得无然，<a id="a-2I"></a>我生本有斯志。<a id="a-2J"></a>’”</p>
  <p id="a2K">佛言：<a id="a-2L"></a>“是开士于智中少，<a id="a-2M"></a>无变谋智慧乃作是念。<a id="a-2N"></a>若邪天共作是，<a id="a-2O"></a>除馑为之所迷。<a id="a-2P"></a>”</p>
  <p id="a2Q">佛言：<a id="a-2R"></a>“我所署开士不教令作是念，<a id="a-2S"></a>远离一切智，<a id="a-2T"></a>亡权德，<a id="a-2U"></a>远大明，<a id="a-2V"></a>释贤友，<a id="a-2W"></a>信凶愚。<a id="a-2X"></a>斯辈会堕两道，<a id="a-2Y"></a>若后久远勤苦，<a id="a-2Z"></a>乃复求佛耳。<a id="a-2a"></a>用明度慧故，<a id="a-2b"></a>当自致作佛。<a id="a-2c"></a>”</p>
  <p id="a2d">佛言：<a id="a-2e"></a>“是尔发意受是字时，<a id="a-2f"></a>不即觉悔，<a id="a-2g"></a>如是当堕两道。<a id="a-2h"></a>若有除馑教重禁四事法，<a id="a-2i"></a>若复他事所犯毁是禁，<a id="a-2j"></a>不成沙门，<a id="a-2k"></a>不为佛子。<a id="a-2l"></a>是坏开士言：<a id="a-2m"></a>‘我于某国郡县乡生。<a id="a-2n"></a>’作是念时，<a id="a-2o"></a>于除馑四事法其罪最重，<a id="a-2p"></a>置是四事重法是为五逆。<a id="a-2q"></a>当意生念，<a id="a-2r"></a>受其字意信之，<a id="a-2s"></a>其罪大重，<a id="a-2t"></a>当作是知。<a id="a-2u"></a>用是字故，<a id="a-2v"></a>为邪入深罪。<a id="a-2w"></a>邪复往作是语：<a id="a-2x"></a>‘远离法正当尔，<a id="a-2y"></a>如来正觉所称。<a id="a-2z"></a>’”</p>
  <p id="a30">佛语善业：<a id="a-31"></a>“我不作是说远离，<a id="a-32"></a>教开士大士于树间、<a id="a-33"></a>闲处止。<a id="a-34"></a>”</p>
  <p id="a35">善业白佛言：<a id="a-36"></a>“云何，<a id="a-37"></a>天中天，<a id="a-38"></a>何所复有异远离？<a id="a-39"></a>”</p>
  <p id="a3A">佛言：<a id="a-3B"></a>“正使各有应仪随是行念，<a id="a-3C"></a>缘一觉随是行念。</p>
  <p id="a3D">“各有开士大士于城外行，<a id="a-3E"></a>远离一切恶不得犯，<a id="a-3F"></a>若当于独处、<a id="a-3G"></a>树间、<a id="a-3H"></a>闲止了行开士大士法，<a id="a-3I"></a>我乐使作是行，<a id="a-3J"></a>不使远行到绝无人处于中止。<a id="a-3K"></a>持是远离，<a id="a-3L"></a>当昼夜勤行，<a id="a-3M"></a>是故言行远离当于城傍，<a id="a-3N"></a>我所说法如是。</p>
  <p id="a3O">“尔时，<a id="a-3P"></a>弊邪当往教行远离法，<a id="a-3Q"></a>语之：<a id="a-3R"></a>‘若当于独处、<a id="a-3S"></a>树间止，<a id="a-3T"></a>当作是行。<a id="a-3U"></a>’随邪教便亡远离法。<a id="a-3V"></a>邪语之言：<a id="a-3W"></a>‘道等耳，<a id="a-3X"></a>应仪、<a id="a-3Y"></a>缘一觉等无异。<a id="a-3Z"></a>’”</p>
  <p id="a3a">佛言：<a id="a-3b"></a>“是开士所愿未得，<a id="a-3c"></a>反随其行；<a id="a-3d"></a>于法中未了，<a id="a-3e"></a>反自用轻余开士，<a id="a-3f"></a>自贡高谁能过我者？<a id="a-3g"></a>轻城傍明净心所念，<a id="a-3h"></a>不入应仪、<a id="a-3i"></a>缘一觉法中住，<a id="a-3j"></a>所有恶不受，<a id="a-3k"></a>禅脱弃定，<a id="a-3l"></a>于定中逮得，<a id="a-3m"></a>所愿悉具足度。<a id="a-3n"></a>”</p>
  <p id="a3o">佛言：<a id="a-3p"></a>“其无变谋明慧开士，<a id="a-3q"></a>正使在空泽中禽兽、<a id="a-3r"></a>罗刹所不止处，<a id="a-3s"></a>百千万岁复过是，<a id="a-3t"></a>不知远离法，<a id="a-3u"></a>会无所益。<a id="a-3v"></a>邪便飞行在虚空中立言：<a id="a-3w"></a>‘善哉！<a id="a-3x"></a>善哉！<a id="a-3y"></a>是真远离法，<a id="a-3z"></a>如来所说。<a id="a-40"></a>正当随是远离行，<a id="a-41"></a>疾得无上正真道。<a id="a-42"></a>’是人闻喜，<a id="a-43"></a>便起到城傍，<a id="a-44"></a>远离成就有德高行，<a id="a-45"></a>反轻言：<a id="a-46"></a>‘若所行法非。<a id="a-47"></a>’”</p>
  <p id="a48">佛言：<a id="a-49"></a>“如是诸行者，<a id="a-4A"></a>中有正行呼非，<a id="a-4B"></a>反行呼是，<a id="a-4C"></a>不当敬者而敬之，<a id="a-4D"></a>当所敬者而恚慢之。<a id="a-4E"></a>邪语是开士言：<a id="a-4F"></a>‘我行远离，<a id="a-4G"></a>有飞人来语我言：<a id="a-4H"></a>“善哉！<a id="a-4I"></a>善哉！<a id="a-4J"></a>审是远离法，<a id="a-4K"></a>正当随是行，<a id="a-4L"></a>我故来相语。<a id="a-4M"></a>若在城傍行，<a id="a-4N"></a>谁当来语若？<a id="a-4O"></a>”’”</p>
  <p id="a4P">佛言：<a id="a-4Q"></a>“开士有德人而反轻之，<a id="a-4R"></a>如是当作是知。<a id="a-4S"></a>如担死人种无所中直，<a id="a-4T"></a>反呼是开士有短，<a id="a-4U"></a>是为开士怨家，<a id="a-4V"></a>厌开士高行，<a id="a-4W"></a>为天人大贼。<a id="a-4X"></a>正使如沙门被服，<a id="a-4Y"></a>处开士之中由亦是贼，<a id="a-4Z"></a>无与从事、<a id="a-4a"></a>交接、<a id="a-4b"></a>言笑。<a id="a-4c"></a>何以故？<a id="a-4d"></a>多瞋恚怒起，<a id="a-4e"></a>败人好心。</p>
  <p id="a4f">“当作是知，<a id="a-4g"></a>所当护法常自坚持，<a id="a-4h"></a>当净其心，<a id="a-4i"></a>立心所狎习当谛持，<a id="a-4j"></a>常当正心畏怖勤苦处无得入。<a id="a-4k"></a>彼坏器辈所在三处止，<a id="a-4l"></a>常当持慈心哀念，<a id="a-4m"></a>令安隐愍伤之，<a id="a-4n"></a>自护所念：<a id="a-4o"></a>‘使吾无生秽浊恶心，<a id="a-4p"></a>我设有不善，<a id="a-4q"></a>疾使弃之。<a id="a-4r"></a>’是开士大士所行极上，<a id="a-4s"></a>当作是知。</p>
  <p data-pb></p>
  <h2 id="a4t">善友品第十九</h2>
  <p id="a4u">“复次，<a id="a-4v"></a>善业，<a id="a-4w"></a>开士大士盛志欲得无上正真道最正觉，<a id="a-4x"></a>当与善友从事，<a id="a-4y"></a>恭敬三尊。<a id="a-4z"></a>”</p>
  <p id="a50">善业问：<a id="a-51"></a>“善友当何以知？<a id="a-52"></a>”</p>
  <p id="a53">佛言：<a id="a-54"></a>“有为人说明度无极者，<a id="a-55"></a>教人入是定，<a id="a-56"></a>是开士大士善友。<a id="a-57"></a>六度无极是善友，<a id="a-58"></a>是善德，<a id="a-59"></a>是护，<a id="a-5A"></a>是将，<a id="a-5B"></a>是去如来最正觉。<a id="a-5C"></a>当来今现在十方无称数佛刹如来，<a id="a-5D"></a>皆从明成一切知道，<a id="a-5E"></a>用四事护众生。<a id="a-5F"></a>何等四？<a id="a-5G"></a>一者、<a id="a-5H"></a>布施，<a id="a-5I"></a>二者、<a id="a-5J"></a>劝乐，<a id="a-5K"></a>三者、<a id="a-5L"></a>饶益，<a id="a-5M"></a>四者、<a id="a-5N"></a>等与。<a id="a-5O"></a>是为四德，<a id="a-5P"></a>为父母，<a id="a-5Q"></a>为舍，<a id="a-5R"></a>为台，<a id="a-5S"></a>为度，<a id="a-5T"></a>为自归，<a id="a-5U"></a>为导。<a id="a-5V"></a>是故六度为众生之度，<a id="a-5W"></a>开士大士学六度，<a id="a-5X"></a>用众生故都欲断其根学明度相。<a id="a-5Y"></a>何所是明度相？<a id="a-5Z"></a>无挂碍明度相，<a id="a-5a"></a>是相为得诸法。<a id="a-5b"></a>”</p>
  <p id="a5c">佛言：<a id="a-5d"></a>“如是无有相得明度，<a id="a-5e"></a>是所相得诸法。<a id="a-5f"></a>何以故？<a id="a-5g"></a>诸法各空，<a id="a-5h"></a>是相亦空，<a id="a-5i"></a>是为明度。<a id="a-5j"></a>”</p>
  <p id="a5k">善业问佛：<a id="a-5l"></a>“正使，<a id="a-5m"></a>天中天，<a id="a-5n"></a>诸法各空，<a id="a-5o"></a>何缘人民欲生死灭尽时，<a id="a-5p"></a>空无增时亦无休息，<a id="a-5q"></a>各虚空无形，<a id="a-5r"></a>无上正真道最正觉不从是中各各虚空不得无上正真道最正觉？<a id="a-5s"></a>云何，<a id="a-5t"></a>天中天，<a id="a-5u"></a>是法当何以知决？<a id="a-5v"></a>”</p>
  <p id="a5w">佛言：<a id="a-5x"></a>“尔群生勤苦，<a id="a-5y"></a>望欲得是因，<a id="a-5z"></a>致是，<a id="a-60"></a>作是求。<a id="a-61"></a>尔见我得空不乎？<a id="a-62"></a>”</p>
  <p id="a63">善业言：<a id="a-64"></a>“不也，<a id="a-65"></a>天中天。<a id="a-66"></a>”</p>
  <p id="a67">佛言：<a id="a-68"></a>“自作是得是，<a id="a-69"></a>是空不？<a id="a-6A"></a>”</p>
  <p id="a6B">对曰：<a id="a-6C"></a>“如空，<a id="a-6D"></a>天中天。<a id="a-6E"></a>”</p>
  <p id="a6F">佛言：<a id="a-6G"></a>“但用是故，<a id="a-6H"></a>若无解时。<a id="a-6I"></a>”</p>
  <p id="a6J">对曰：<a id="a-6K"></a>“如是，<a id="a-6L"></a>天中天，<a id="a-6M"></a>极安隐。<a id="a-6N"></a>人民欲得是因，<a id="a-6O"></a>致是，<a id="a-6P"></a>勤苦无休。<a id="a-6Q"></a>”</p>
  <p id="a6R">佛言：<a id="a-6S"></a>“人民所欲故便著，<a id="a-6T"></a>当作是知。<a id="a-6U"></a>人民所生本从是生，<a id="a-6V"></a>从中无所取，<a id="a-6W"></a>无所取者不作是无；<a id="a-6X"></a>是无灭尽时，<a id="a-6Y"></a>无生增益者，<a id="a-6Z"></a>作是晓知，<a id="a-6a"></a>是开士大士求明度。<a id="a-6b"></a>”</p>
  <p id="a6c">善业白佛言：<a id="a-6d"></a>“开士为不求五阴，<a id="a-6e"></a>作是知晓为求明度，<a id="a-6f"></a>为悉等求，<a id="a-6g"></a>诸应仪、<a id="a-6h"></a>缘一觉所不及。<a id="a-6i"></a>有德之人求巍巍之道，<a id="a-6j"></a>无能逮者。<a id="a-6k"></a>当作是行，<a id="a-6l"></a>昼夜疾近无上正真道最正觉。<a id="a-6m"></a>”</p>
  <p id="a6n">佛言：<a id="a-6o"></a>“云何，<a id="a-6p"></a>四天下群生都获为人，<a id="a-6q"></a>常求无上正真道，<a id="a-6r"></a>发意索佛道，<a id="a-6s"></a>各尽寿布施与无上正真道。<a id="a-6t"></a>于善业意云何？<a id="a-6u"></a>其福宁多不？<a id="a-6v"></a>”</p>
  <p id="a6w">对曰：<a id="a-6x"></a>“甚多，<a id="a-6y"></a>天中天。<a id="a-6z"></a>”</p>
  <p id="a70">佛言：<a id="a-71"></a>“得明度净定守一日，<a id="a-72"></a>如中教作是念行，<a id="a-73"></a>是福过彼。<a id="a-74"></a>何以故？<a id="a-75"></a>众生行无能及是慈者。</p>
  <p id="a76">“斯高士深入智中，<a id="a-77"></a>晓了是智悉具足，<a id="a-78"></a>是世间勤苦即兴普慈，<a id="a-79"></a>愍伤一切，<a id="a-7A"></a>道眼彻视见群生，<a id="a-7B"></a>成就具足高志，<a id="a-7C"></a>行无懈怠以其不懈得是。<a id="a-7D"></a>彼开士弘慈普至，<a id="a-7E"></a>不以斯相住，<a id="a-7F"></a>亦不用余住，<a id="a-7G"></a>其智大明，<a id="a-7H"></a>虽未作无上正真道，<a id="a-7I"></a>一切刹土皆共尊，<a id="a-7J"></a>举正上真道终不还。<a id="a-7K"></a>若受供养衣服、<a id="a-7L"></a>饭食、<a id="a-7M"></a>床卧、<a id="a-7N"></a>医药，<a id="a-7O"></a>是明度心其中立，<a id="a-7P"></a>所受施除去近一切智，<a id="a-7Q"></a>所食无罪，<a id="a-7R"></a>益于众生，<a id="a-7S"></a>悉示道径，<a id="a-7T"></a>无边极处悉明照之，<a id="a-7U"></a>诸在牢狱中者悉度脱之，<a id="a-7V"></a>示其道眼‘随是行，<a id="a-7W"></a>莫念想，<a id="a-7X"></a>莫作异念持经，<a id="a-7Y"></a>入明度中高行莫懈’。</p>
  <p id="a7Z">“譬如得明月珠已，<a id="a-7a"></a>复亡之，<a id="a-7b"></a>大愁毒坐，<a id="a-7c"></a>起忧念想如亡七宝，<a id="a-7d"></a>作是念：<a id="a-7e"></a>‘云何我亡是宝？<a id="a-7f"></a>’欲索珍宝者常坚持心，<a id="a-7g"></a>无得失一切智。<a id="a-7h"></a>何以故？<a id="a-7i"></a>明度虚空亦不增减。<a id="a-7j"></a>”</p>
  <p id="a7k">善业言：<a id="a-7l"></a>“虚空云何开士大士成就其行，<a id="a-7m"></a>近无上正真道？<a id="a-7n"></a>”</p>
  <p id="a7o">佛言：<a id="a-7p"></a>“开士大士亦不增不减，<a id="a-7q"></a>经中说时闻之不恐不怖，<a id="a-7r"></a>当知是高士即为求明度矣。<a id="a-7s"></a>”</p>
  <p id="a7t">善业言：<a id="a-7u"></a>“如是明度是为空求乎？<a id="a-7v"></a>”</p>
  <p id="a7w">佛言：<a id="a-7x"></a>“不也。<a id="a-7y"></a>”</p>
  <p id="a7z">“有离明度得耶？<a id="a-80"></a>”</p>
  <p id="a81">佛言：<a id="a-82"></a>“不也。<a id="a-83"></a>”</p>
  <p id="a84">善业言：<a id="a-85"></a>“以五阴求？<a id="a-86"></a>”</p>
  <p id="a87">佛言：<a id="a-88"></a>“不也。<a id="a-89"></a>”</p>
  <p id="a8A">又问：<a id="a-8B"></a>“离五阴颇有所求？<a id="a-8C"></a>”</p>
  <p id="a8D">佛言：<a id="a-8E"></a>“不也。<a id="a-8F"></a>”</p>
  <p id="a8G">善业言：<a id="a-8H"></a>“云何求大明？<a id="a-8I"></a>”</p>
  <p id="a8J">佛言：<a id="a-8K"></a>“若见是法，<a id="a-8L"></a>何以法求明度？<a id="a-8M"></a>”</p>
  <p id="a8N">对曰：<a id="a-8O"></a>“不见，<a id="a-8P"></a>天中天。<a id="a-8Q"></a>”</p>
  <p id="a8R">佛言：<a id="a-8S"></a>“云何遍见是明度？<a id="a-8T"></a>何所开士求之？<a id="a-8U"></a>”</p>
  <p id="a8V">对曰：<a id="a-8W"></a>“不见。<a id="a-8X"></a>”</p>
  <p id="a8Y">佛言：<a id="a-8Z"></a>“设使遍见法有所生处不？<a id="a-8a"></a>”</p>
  <p id="a8b">对曰：<a id="a-8c"></a>“不见。<a id="a-8d"></a>”</p>
  <p id="a8e">佛言：<a id="a-8f"></a>“是所开士大士逮得无所从生法乐，<a id="a-8g"></a>悉具足无所受决无上正真道最正觉，<a id="a-8h"></a>所至处无所复畏，<a id="a-8i"></a>悉作是护、<a id="a-8j"></a>是求、<a id="a-8k"></a>是行、<a id="a-8l"></a>是力，<a id="a-8m"></a>为逮佛慧、<a id="a-8n"></a>极大慧、<a id="a-8o"></a>自在慧、<a id="a-8p"></a>一切智慧、<a id="a-8q"></a>如来慧。<a id="a-8r"></a>设作是不得佛，<a id="a-8s"></a>佛言为有异。<a id="a-8t"></a>”</p>
  <p id="a8u">善业言：<a id="a-8v"></a>“设使诸法无所生受决无上正真道？<a id="a-8w"></a>”</p>
  <p id="a8x">佛言：<a id="a-8y"></a>“不也。<a id="a-8z"></a>”</p>
  <p id="a90">善业言：<a id="a-91"></a>“云何开士大士得无上正真道？<a id="a-92"></a>”</p>
  <p id="a93">佛言：<a id="a-94"></a>“见所当受决者乎？<a id="a-95"></a>”</p>
  <p id="a96">对曰：<a id="a-97"></a>“不见法当作无上正真道。<a id="a-98"></a>”</p>
  <p id="a99">佛言：<a id="a-9A"></a>“如是诸法无从中得，<a id="a-9B"></a>开士不作是念，<a id="a-9C"></a>持是法当受决不受决。<a id="a-9D"></a>”</p>
  <p data-pb></p>
  <h2 id="a9E">天帝释品第二十</h2>
  <p id="a9F">释于众中白佛言：<a id="a-9G"></a>“甚深明度无极！<a id="a-9H"></a>难了难知！<a id="a-9I"></a>天人德大，<a id="a-9J"></a>值说斯定。<a id="a-9K"></a>闻之书持学者，<a id="a-9L"></a>其福甚大。<a id="a-9M"></a>”</p>
  <p id="a9N">佛语释：<a id="a-9O"></a>“阎浮提人民皆持十戒，<a id="a-9P"></a>悉具足持，<a id="a-9Q"></a>是功德百千万亿倍，<a id="a-9R"></a>不如是善人闻明度书持学者。<a id="a-9S"></a>”</p>
  <p id="a9T">时，<a id="a-9U"></a>坐中有一除馑语释：<a id="a-9V"></a>“出卿上去已。<a id="a-9W"></a>”</p>
  <p id="a9X">报言：<a id="a-9Y"></a>“持心一念出我上，<a id="a-9Z"></a>何况书、<a id="a-9a"></a>持、<a id="a-9b"></a>学、<a id="a-9c"></a>随是法教作是立者！<a id="a-9d"></a>明德巍巍逾三界群生之上；<a id="a-9e"></a>乃至沟港、<a id="a-9f"></a>频来、<a id="a-9g"></a>不还、<a id="a-9h"></a>应仪、<a id="a-9i"></a>缘一觉，<a id="a-9j"></a>复过是上；<a id="a-9k"></a>至开士行布施、<a id="a-9l"></a>持戒、<a id="a-9m"></a>忍辱、<a id="a-9n"></a>精进、<a id="a-9o"></a>禅度无极，<a id="a-9p"></a>若失明度及变谋明慧，<a id="a-9q"></a>亦复过其上。<a id="a-9r"></a>开士大士求明度狎习中行，<a id="a-9s"></a>天、<a id="a-9t"></a>人、<a id="a-9u"></a>鬼、<a id="a-9v"></a>龙、<a id="a-9w"></a>含毒凶孽终不能胜，<a id="a-9x"></a>作是坚持疾近一切智，<a id="a-9y"></a>不离如来名，<a id="a-9z"></a>佛坐不远，<a id="a-A0"></a>懈怠不生，<a id="a-A1"></a>为学佛，<a id="a-A2"></a>不学应仪、<a id="a-A3"></a>缘一觉法。<a id="a-A4"></a>四天王当往问讯，<a id="a-A5"></a>疾学四部弟子当于佛坐作无上正真道。<a id="a-A6"></a>当作是学，<a id="a-A7"></a>四天王常自往问讯，<a id="a-A8"></a>何况余天子！<a id="a-A9"></a>”</p>
  <p id="aAA">阿难作是念：<a id="a-AB"></a>“是释自持智说耶？<a id="a-AC"></a>持佛威神说乎？<a id="a-AD"></a>”</p>
  <p id="aAE">释知阿难心所念，<a id="a-AF"></a>语阿难言：<a id="a-AG"></a>“持佛威神。<a id="a-AH"></a>”</p>
  <p id="aAI">佛言：<a id="a-AJ"></a>“是中，<a id="a-AK"></a>阿难，<a id="a-AL"></a>或时开士大士深念求学明度，<a id="a-AM"></a>三千国土中邪一切皆悉愁毒，<a id="a-AN"></a>欲共坏乱使中道取证。<a id="a-AO"></a>”</p>
  <p data-pb></p>
  <h2 id="aAP">贡高品第二十一</h2>
  <p id="aAQ">佛告阿难：<a id="a-AR"></a>“开士随时各学明度无极，<a id="a-AS"></a>随法行之，<a id="a-AT"></a>是时一佛界邪各惊念言：<a id="a-AU"></a>‘我使开士中道得应仪，<a id="a-AV"></a>莫使得无上正真道。<a id="a-AW"></a>’弊邪见开士习行明度，<a id="a-AX"></a>深为愁毒四面放火，<a id="a-AY"></a>怖诸开士令心一转。<a id="a-AZ"></a>”</p>
  <p id="aAa">佛言：<a id="a-Ab"></a>“邪不身遍行乱。<a id="a-Ac"></a>开士若远离善师，<a id="a-Ad"></a>为邪所乱愁毒，<a id="a-Ae"></a>以不深解明度，<a id="a-Af"></a>心狐疑念，<a id="a-Ag"></a>有之无乎？<a id="a-Ah"></a>昔所玩习而今恶闻，<a id="a-Ai"></a>或结不知，<a id="a-Aj"></a>将以何缘守明度乎？<a id="a-Ak"></a>疑网自蔽，<a id="a-Al"></a>邪得其便，<a id="a-Am"></a>教余开士言：<a id="a-An"></a>‘若用是为写学，<a id="a-Ao"></a>我尚不了其事，<a id="a-Ap"></a>若能了乎？<a id="a-Aq"></a>’自言所行是，<a id="a-Ar"></a>若所行非，<a id="a-As"></a>所为颠倒，<a id="a-At"></a>用是故其人在地狱、<a id="a-Au"></a>禽兽、<a id="a-Av"></a>饿鬼中，<a id="a-Aw"></a>其罪日增，<a id="a-Ax"></a>如是邪大欢喜。<a id="a-Ay"></a>若开士与行应仪道诤，<a id="a-Az"></a>又与开士共诤时邪言而离佛远矣。<a id="a-B0"></a>若未得不退转开士与不退转诤，<a id="a-B1"></a>随念恚恨心一转念转却一劫，<a id="a-B2"></a>虽有是恶不舍一切智，<a id="a-B3"></a>劫数无极始当从初发意起。<a id="a-B4"></a>”</p>
  <p id="aB5">阿难白佛言：<a id="a-B6"></a>“心所念恶，<a id="a-B7"></a>宁可悔不？<a id="a-B8"></a>可当却就尔所劫。<a id="a-B9"></a>”</p>
  <p id="aBA">佛言：<a id="a-BB"></a>“我法广大可得悔。<a id="a-BC"></a>若开士念恶有恨，<a id="a-BD"></a>又喜以教彼，<a id="a-BE"></a>斯人不可使悔也。<a id="a-BF"></a>设有恚詈即惭悔过：<a id="a-BG"></a>‘我当为十方人作桥梁令得泥洹，<a id="a-BH"></a>宁可有恶意与人诤耶？<a id="a-BI"></a>当如哑羊，<a id="a-BJ"></a>诸恶之人忍，<a id="a-BK"></a>心不当起恚为应仪道者。<a id="a-BL"></a>’”</p>
  <p id="aBM">阿难白佛言：<a id="a-BN"></a>“开士大士与相共止，<a id="a-BO"></a>法当云何？<a id="a-BP"></a>”</p>
  <p id="aBQ">佛言：<a id="a-BR"></a>“相视当如视佛，<a id="a-BS"></a>心念当言：<a id="a-BT"></a>‘共一师、<a id="a-BU"></a>一船、<a id="a-BV"></a>一道，<a id="a-BW"></a>彼所学我亦当学。<a id="a-BX"></a>’欲喜应仪、<a id="a-BY"></a>缘一觉道者，<a id="a-BZ"></a>不与同愿。<a id="a-Ba"></a>其有忍苦欲求佛者，<a id="a-Bb"></a>当与相随。<a id="a-Bc"></a>若此为一法学也。<a id="a-Bd"></a>”</p>
  <p data-pb></p>
  <h2 id="aBe">学品第二十二</h2>
  <p id="aBf">善业白佛言：<a id="a-Bg"></a>“开士学无常，<a id="a-Bh"></a>为学一切智；<a id="a-Bi"></a>学无所生，<a id="a-Bj"></a>学去淫劮，<a id="a-Bk"></a>学灭度，<a id="a-Bl"></a>为学一切智。<a id="a-Bm"></a>”</p>
  <p id="aBn">佛告善业：<a id="a-Bo"></a>“若所问学无常为学一切智者，<a id="a-Bp"></a>云何是如来本无？<a id="a-Bq"></a>随因缘得如来本无字，<a id="a-Br"></a>宁有尽时不？<a id="a-Bs"></a>”</p>
  <p id="aBt">对曰：<a id="a-Bu"></a>“不也。<a id="a-Bv"></a>”</p>
  <p id="aBw">“如此为学一切智、<a id="a-Bx"></a>明度无极、<a id="a-By"></a>如来地、<a id="a-Bz"></a>十种力、<a id="a-C0"></a>四无所畏，<a id="a-C1"></a>为悉学诸佛法。<a id="a-C2"></a>开士大士作是学，<a id="a-C3"></a>邪及官属不能中坏，<a id="a-C4"></a>疾得不退转，<a id="a-C5"></a>为近佛树下坐，<a id="a-C6"></a>为学佛道，<a id="a-C7"></a>为学习法，<a id="a-C8"></a>慈悲喜护普济群生，<a id="a-C9"></a>学三合十二法轮为转，<a id="a-CA"></a>学灭度十方人，<a id="a-CB"></a>为稍稍上至佛道，<a id="a-CC"></a>学入甘露法门，<a id="a-CD"></a>不懈怠之人乃能学是。<a id="a-CE"></a>作是学者，<a id="a-CF"></a>为学十方人导，<a id="a-CG"></a>死不入地狱、<a id="a-CH"></a>禽兽、<a id="a-CI"></a>饿鬼，<a id="a-CJ"></a>终不生边地、<a id="a-CK"></a>愚痴、<a id="a-CL"></a>贫穷中，<a id="a-CM"></a>不受众痛之疾，<a id="a-CN"></a>不毁十戒，<a id="a-CO"></a>不从流俗淫祠，<a id="a-CP"></a>远不持十戒人，<a id="a-CQ"></a>不愿生不想天上，<a id="a-CR"></a>从明度中出变谋明慧威神，<a id="a-CS"></a>入禅不随禅不随禅法。<a id="a-CT"></a>开士学如是，<a id="a-CU"></a>为得净力、<a id="a-CV"></a>无所畏力、<a id="a-CW"></a>佛法净力。<a id="a-CX"></a>”</p>
  <p id="aCY">善业白佛言：<a id="a-CZ"></a>“诸法本皆净，<a id="a-Ca"></a>何等开士为得法净？<a id="a-Cb"></a>”</p>
  <p id="aCc">佛言：<a id="a-Cd"></a>“开士学如斯，<a id="a-Ce"></a>为学无所得净法，<a id="a-Cf"></a>诸法净。<a id="a-Cg"></a>如是开士行明度时，<a id="a-Ch"></a>不悔不厌是为行。<a id="a-Ci"></a>未得道者，<a id="a-Cj"></a>愚痴不晓是法，<a id="a-Ck"></a>不见其事。<a id="a-Cl"></a>开士用人故常精进，<a id="a-Cm"></a>人当效我，<a id="a-Cn"></a>用是得力精进无所畏。<a id="a-Co"></a>作是学一切智者，<a id="a-Cp"></a>若出金之地其地少耳，<a id="a-Cq"></a>又如索转轮圣王之人少耳，<a id="a-Cr"></a>小王者多；<a id="a-Cs"></a>从是中多索应仪、<a id="a-Ct"></a>缘一觉者，<a id="a-Cu"></a>既有初发意开士，<a id="a-Cv"></a>少有随明度教得不退转者，<a id="a-Cw"></a>开士当力学及不退转。<a id="a-Cx"></a>开士行明度不以恚意向人，<a id="a-Cy"></a>不求人短，<a id="a-Cz"></a>心无悭贪，<a id="a-D0"></a>不毁戒、<a id="a-D1"></a>怀恨、<a id="a-D2"></a>懈怠、<a id="a-D3"></a>迷乱，<a id="a-D4"></a>心无痴冥，<a id="a-D5"></a>学明度为照明诸度，<a id="a-D6"></a>悉入其门，<a id="a-D7"></a>道德备足。<a id="a-D8"></a>如人言‘是我所’，<a id="a-D9"></a>便外著十二品。<a id="a-DA"></a>悉供养一佛界中人尽寿命，<a id="a-DB"></a>不如守明度净定弹指顷。<a id="a-DC"></a>何以故？<a id="a-DD"></a>从是疾得无上正真道，<a id="a-DE"></a>能给施十方穷孤，<a id="a-DF"></a>求佛境界、<a id="a-DG"></a>佛之智慧，<a id="a-DH"></a>如师子独步。<a id="a-DI"></a>欲得佛处当学明度，<a id="a-DJ"></a>学明度者为学诸法。<a id="a-DK"></a>”</p>
  <p id="aDL">善业言：<a id="a-DM"></a>“开士复学应仪法耶？<a id="a-DN"></a>”</p>
  <p id="aDO">佛言：<a id="a-DP"></a>“开士学一切智，<a id="a-DQ"></a>应仪功德不于中住。<a id="a-DR"></a>开士学，<a id="a-DS"></a>十方人无能过者，<a id="a-DT"></a>于一切智中不增不减。<a id="a-DU"></a>若念‘持是明度，<a id="a-DV"></a>当得一切智’，<a id="a-DW"></a>为不行明度无极无想之行也。<a id="a-DX"></a>”</p>
  <p data-pb></p>
  <h2 id="aDY">守行品第二十三</h2>
  <p id="aDZ">是时，<a id="a-Da"></a>天帝释在会中坐，<a id="a-Db"></a>作是念：<a id="a-Dc"></a>“开士行，<a id="a-Dd"></a>十方人无能过者，<a id="a-De"></a>岂况佛乎！<a id="a-Df"></a>人身难得，<a id="a-Dg"></a>寿安又难，<a id="a-Dh"></a>有一发意求佛者甚难，<a id="a-Di"></a>何况至心求佛道欲为十方作明度导者乎！<a id="a-Dj"></a>”</p>
  <p id="aDk">是时，<a id="a-Dl"></a>释化作甘香华以散佛上，<a id="a-Dm"></a>作是说：<a id="a-Dn"></a>“行开士道者乃及于佛所愿悉成，<a id="a-Do"></a>为护成佛，<a id="a-Dp"></a>诸经、<a id="a-Dq"></a>一切智、<a id="a-Dr"></a>如来经法悉具足，<a id="a-Ds"></a>不退转法示人。<a id="a-Dt"></a>有至心索佛，<a id="a-Du"></a>于是法一存念终不还，<a id="a-Dv"></a>‘我欲使人于法中益念，<a id="a-Dw"></a>不厌生死之苦，<a id="a-Dx"></a>以一切众生苦故，<a id="a-Dy"></a>当忍勤苦之行。<a id="a-Dz"></a>’心作是念：<a id="a-E0"></a>‘诸未度者吾当度之，<a id="a-E1"></a>恐怖者吾当安隐之，<a id="a-E2"></a>诸未灭度者吾当灭度之。<a id="a-E3"></a>’”</p>
  <p id="aE4">复问佛：<a id="a-E5"></a>“新发意开士随次第上至不退转，<a id="a-E6"></a>至一生补处，<a id="a-E7"></a>人劝助其喜，<a id="a-E8"></a>得何等福？<a id="a-E9"></a>”</p>
  <p id="aEA">佛言：<a id="a-EB"></a>“须弥山尚可称知，<a id="a-EC"></a>阿阇浮开士行人劝助欢喜其福无极。<a id="a-ED"></a>一佛界中海水，<a id="a-EE"></a>取一发破为百分，<a id="a-EF"></a>从中取一分以取水，<a id="a-EG"></a>水尽可知几滴，<a id="a-EH"></a>不退转开士行劝助欢喜，<a id="a-EI"></a>其福不可量称数。<a id="a-EJ"></a>一佛刹虚空，<a id="a-EK"></a>持一斛半斛、<a id="a-EL"></a>一斗半斗、<a id="a-EM"></a>一升半升可量知几所，<a id="a-EN"></a>此劝助福不可极。<a id="a-EO"></a>”</p>
  <p id="aEP">释白佛言：<a id="a-EQ"></a>“邪及官属从邪天来，<a id="a-ER"></a>闻斯定不？<a id="a-ES"></a>劝助将有缘乎？<a id="a-ET"></a>”</p>
  <p id="aEU">佛言：<a id="a-EV"></a>“发意索佛者为坏邪界，<a id="a-EW"></a>心不离佛法。<a id="a-EX"></a>除馑众如是其助喜者为近佛，<a id="a-EY"></a>用是功德世世所生为人所敬养，<a id="a-EZ"></a>未尝有恶声，<a id="a-Ea"></a>不恐入三恶道，<a id="a-Eb"></a>当生天上，<a id="a-Ec"></a>在十方常尊。<a id="a-Ed"></a>何以故？<a id="a-Ee"></a>此劝助之德为等施群生矣。<a id="a-Ef"></a>何以故？<a id="a-Eg"></a>初发意人稍稍增多，<a id="a-Eh"></a>自致作佛灭度群生故。<a id="a-Ei"></a>”</p>
  <p id="aEj">善业白佛言：<a id="a-Ek"></a>“心譬如幻，<a id="a-El"></a>何因得佛？<a id="a-Em"></a>”</p>
  <p id="aEn">佛言：<a id="a-Eo"></a>“云何若学见幻不？<a id="a-Ep"></a>”</p>
  <p id="aEq">对曰：<a id="a-Er"></a>“不见化幻，<a id="a-Es"></a>亦不见幻心也。<a id="a-Et"></a>”</p>
  <p id="aEu">佛言：<a id="a-Ev"></a>“不见化幻、<a id="a-Ew"></a>幻心，<a id="a-Ex"></a>见有异法当得佛道不？<a id="a-Ey"></a>”</p>
  <p id="aEz">对曰：<a id="a-F0"></a>“离化幻心不离幻心，<a id="a-F1"></a>不见当来佛，<a id="a-F2"></a>无法无见，<a id="a-F3"></a>当说何等法得耶不得也？<a id="a-F4"></a>是法本无远离，<a id="a-F5"></a>亦无若得不得也，<a id="a-F6"></a>本无所生亦无作佛者。<a id="a-F7"></a>设不有是法，<a id="a-F8"></a>亦不得作佛。<a id="a-F9"></a>”</p>
  <p id="aFA">善业白佛言：<a id="a-FB"></a>“设尔明度离本无。<a id="a-FC"></a>”</p>
  <p id="aFD">对曰：<a id="a-FE"></a>“法本无对、<a id="a-FF"></a>无证、<a id="a-FG"></a>无守、<a id="a-FH"></a>无行，<a id="a-FI"></a>无法当有所得。<a id="a-FJ"></a>何以故？<a id="a-FK"></a>离明度本无形故。<a id="a-FL"></a>本无远离，<a id="a-FM"></a>何因当于明度中得佛？<a id="a-FN"></a>佛者，<a id="a-FO"></a>离本无所有。<a id="a-FP"></a>”</p>
  <p id="aFQ">“何所离本无、<a id="a-FR"></a>无所有当得佛者？<a id="a-FS"></a>”</p>
  <p id="aFT">佛言：<a id="a-FU"></a>“如尔所言，<a id="a-FV"></a>离本明度，<a id="a-FW"></a>离本一切智，<a id="a-FX"></a>俱无所有。<a id="a-FY"></a>虽离本，<a id="a-FZ"></a>本亦无所从生。<a id="a-Fa"></a>开士当作是惟，<a id="a-Fb"></a>深入守定，<a id="a-Fc"></a>是故离本无所有得作佛。<a id="a-Fd"></a>虽知离本无，<a id="a-Fe"></a>明度无所有，<a id="a-Ff"></a>是为不守明度、<a id="a-Fg"></a>不具足行者，<a id="a-Fh"></a>不得作佛。<a id="a-Fi"></a>如善业所言，<a id="a-Fj"></a>不用明故得佛，<a id="a-Fk"></a>虽尔不可离明度得作佛。<a id="a-Fl"></a>开士所行勤苦深奥之法，<a id="a-Fm"></a>不可取泥洹，<a id="a-Fn"></a>如是所说事，<a id="a-Fo"></a>开士不为勤苦行。<a id="a-Fp"></a>何以故？<a id="a-Fq"></a>无作证者，<a id="a-Fr"></a>无明度得证者，<a id="a-Fs"></a>亦无经法得证者，<a id="a-Ft"></a>开士闻是不恐不怠，<a id="a-Fu"></a>是为行明度。<a id="a-Fv"></a>虽作是行，<a id="a-Fw"></a>亦不见行，<a id="a-Fx"></a>是为行明度近作佛，<a id="a-Fy"></a>远离应仪、<a id="a-Fz"></a>缘一觉不见不念。</p>
  <p id="aG0">“譬如虚空中无念有近远者也。<a id="a-G1"></a>何以故？<a id="a-G2"></a>明度无形类。<a id="a-G3"></a>譬如幻所作人，<a id="a-G4"></a>不作是念：<a id="a-G5"></a>‘师离我近观，<a id="a-G6"></a>人离我远。<a id="a-G7"></a>’譬如影现于水中，<a id="a-G8"></a>或近或远不念近远。<a id="a-G9"></a>何以故？<a id="a-GA"></a>影无形。<a id="a-GB"></a>明度如是，<a id="a-GC"></a>无是念：<a id="a-GD"></a>‘应仪、<a id="a-GE"></a>缘一觉道为远佛道。<a id="a-GF"></a>’为近适无憎爱，<a id="a-GG"></a>无著无生。</p>
  <p id="aGH">“譬如匠工黠师刻作机关木人若作杂畜，<a id="a-GI"></a>不能自起居因对摇，<a id="a-GJ"></a>木人本不念言：<a id="a-GK"></a>‘我当动摇屈申低仰，<a id="a-GL"></a>令观者喜。<a id="a-GM"></a>’如海中大船作者欲渡贾客，<a id="a-GN"></a>船不念言：<a id="a-GO"></a>‘我当渡人。<a id="a-GP"></a>’如旷野之地，<a id="a-GQ"></a>万物百谷草木皆生，<a id="a-GR"></a>其中地不念言，<a id="a-GS"></a>我当生不生也。<a id="a-GT"></a>如明珠悉出诸宝，<a id="a-GU"></a>如日照于四天下，<a id="a-GV"></a>其明不言：<a id="a-GW"></a>‘我当悉照。<a id="a-GX"></a>’如水如风无所不至，<a id="a-GY"></a>不念：<a id="a-GZ"></a>‘当有所至。<a id="a-Ga"></a>’如须弥山上忉利天为庄饰山，<a id="a-Gb"></a>不念：<a id="a-Gc"></a>‘我以忉利天为庄严饰。<a id="a-Gd"></a>’若大海悉出诸宝奇物，<a id="a-Ge"></a>海不念：<a id="a-Gf"></a>‘当从中出珍宝。<a id="a-Gg"></a>’明度无极出生诸经法，<a id="a-Gh"></a>如是虽尔无形无念。<a id="a-Gi"></a>譬如佛出生诸功德，<a id="a-Gj"></a>慈悲喜护加诸群生，<a id="a-Gk"></a>明度成诸净法，<a id="a-Gl"></a>其义亦然。<a id="a-Gm"></a>”</p>
  <p data-pb></p>
  <h2 id="aGn">强弱品第二十四</h2>
  <p id="aGo">鹙鹭子问善业：<a id="a-Gp"></a>“开士大士行明度无极为高行耶？<a id="a-Gq"></a>”</p>
  <p id="aGr">报言：<a id="a-Gs"></a>“我从佛闻，<a id="a-Gt"></a>行明度为无高行。<a id="a-Gu"></a>”</p>
  <p id="aGv">诸爱欲天念：<a id="a-Gw"></a>“当为十方发意为开士道者作礼。<a id="a-Gx"></a>何以故？<a id="a-Gy"></a>行深明度开士，<a id="a-Gz"></a>誓忍众苦究竟佛业，<a id="a-H0"></a>不中取证寂灭度矣。<a id="a-H1"></a>”</p>
  <p id="aH2">善业语诸天：<a id="a-H3"></a>“虽不堕落中道取证，<a id="a-H4"></a>是不为难也；<a id="a-H5"></a>为十方众生被法铠令得灭度，<a id="a-H6"></a>斯乃为难！<a id="a-H7"></a>斯人本无，<a id="a-H8"></a>索不可得，<a id="a-H9"></a>作是念：<a id="a-HA"></a>‘为欲度十方，<a id="a-HB"></a>欲度空。<a id="a-HC"></a>’何以故？<a id="a-HD"></a>虚空无近无远，<a id="a-HE"></a>人本亦尔，<a id="a-HF"></a>欲度人为度空，<a id="a-HG"></a>为被法铠。<a id="a-HH"></a>如佛所说：<a id="a-HI"></a>‘人本无，<a id="a-HJ"></a>其知人本无所有，<a id="a-HK"></a>是为度人。<a id="a-HL"></a>’开士闻斯不恐怖，<a id="a-HM"></a>斯为行明度。<a id="a-HN"></a>离人，<a id="a-HO"></a>本无人；<a id="a-HP"></a>离五阴，<a id="a-HQ"></a>离诸法，<a id="a-HR"></a>本无五阴及诸经法，<a id="a-HS"></a>开士闻是不恐不懈。<a id="a-HT"></a>”</p>
  <p id="aHU">佛言：<a id="a-HV"></a>“何因不恐不懈？<a id="a-HW"></a>”</p>
  <p id="aHX">对曰：<a id="a-HY"></a>“本无故不恐，<a id="a-HZ"></a>本净故不懈。<a id="a-Ha"></a>何以故？<a id="a-Hb"></a>索懈怠本，<a id="a-Hc"></a>本无有也，<a id="a-Hd"></a>所因懈怠亦复无有也。<a id="a-He"></a>”</p>
  <p id="aHf">诸天释梵皆为作礼。</p>
  <p id="aHg">佛言：<a id="a-Hh"></a>“不但诸释梵，<a id="a-Hi"></a>上至约净天、<a id="a-Hj"></a>遍净天、<a id="a-Hk"></a>无结爱诸天，<a id="a-Hl"></a>皆为作礼。<a id="a-Hm"></a>十方不可计现在诸佛悉念拥护，<a id="a-Hn"></a>知是行明度开士不退转。</p>
  <p id="aHo">“恒沙佛刹中人悉使为邪，<a id="a-Hp"></a>一邪者化作如恒沙官属欲共害，<a id="a-Hq"></a>不能中道坏得其便。<a id="a-Hr"></a>有二事法行明度，<a id="a-Hs"></a>邪不能中道得其便。<a id="a-Ht"></a>何谓二事？<a id="a-Hu"></a>一者、<a id="a-Hv"></a>视诸法皆空，<a id="a-Hw"></a>不失本愿；<a id="a-Hx"></a>二者、<a id="a-Hy"></a>不舍十方人，<a id="a-Hz"></a>诸佛悉护视。</p>
  <p id="aI0">“诸天往至开士所，<a id="a-I1"></a>问深经赞叹善之，<a id="a-I2"></a>令作佛不久，<a id="a-I3"></a>常随是教法，<a id="a-I4"></a>立诸困苦者皆得护，<a id="a-I5"></a>未得自归者为得自归，<a id="a-I6"></a>为人故作法舍，<a id="a-I7"></a>无目者得慧眼。<a id="a-I8"></a>”</p>
  <p id="aI9">佛语善业：<a id="a-IA"></a>“譬如我赞说罗兰那枝头佛，<a id="a-IB"></a>十方诸佛亦赞叹行明度开士如是。<a id="a-IC"></a>”</p>
  <p id="aID">佛言：<a id="a-IE"></a>“有行开士道未得不退转者亦复赞叹。<a id="a-IF"></a>”</p>
  <p id="aIG">善业问佛：<a id="a-IH"></a>“行开士何道为佛所叹？<a id="a-II"></a>”</p>
  <p id="aIJ">佛言：<a id="a-IK"></a>“开士随无怒佛前世为开士时，<a id="a-IL"></a>及罗兰那枝头佛前世为开士时，<a id="a-IM"></a>所行随是教，<a id="a-IN"></a>用是故十方诸佛赞叹之。<a id="a-IO"></a>开士大士行明度诸经法，<a id="a-IP"></a>信本无所从生，<a id="a-IQ"></a>尚未得无所从生法乐，<a id="a-IR"></a>于中立信诸法本空如灭度，<a id="a-IS"></a>尚未获不退转，<a id="a-IT"></a>随是法教立者疾得不退转。<a id="a-IU"></a>有应是法行者，<a id="a-IV"></a>诸佛赞叹之，<a id="a-IW"></a>是开士为度应仪道正向佛道地。<a id="a-IX"></a>开士闻深明度信不狐疑，<a id="a-IY"></a>念如佛说谛无异也，<a id="a-IZ"></a>劫后当于无怒佛所闻是法，<a id="a-Ia"></a>为在不退转地立。<a id="a-Ib"></a>若闻者其德甚大，<a id="a-Ic"></a>何况随法教立者，<a id="a-Id"></a>为疾入一切智！<a id="a-Ie"></a>”</p>
  <p id="aIf">善业白佛言：<a id="a-Ig"></a>“设离本，<a id="a-Ih"></a>本无法，<a id="a-Ii"></a>无所得，<a id="a-Ij"></a>亦何所法有作佛者？<a id="a-Ik"></a>有说经者？<a id="a-Il"></a>”</p>
  <p id="aIm">佛言：<a id="a-In"></a>“如是，<a id="a-Io"></a>设离本，<a id="a-Ip"></a>无法，<a id="a-Iq"></a>无所得，<a id="a-Ir"></a>何所法有作佛者？<a id="a-Is"></a>亦无说法者。<a id="a-It"></a>是本无无本，<a id="a-Iu"></a>何所有于本无中立者？<a id="a-Iv"></a>”</p>
  <p id="aIw">释白佛言：<a id="a-Ix"></a>“明度甚深，<a id="a-Iy"></a>开士勤苦行乃自致成作佛。<a id="a-Iz"></a>何以故？<a id="a-J0"></a>无字法，<a id="a-J1"></a>无所得，<a id="a-J2"></a>在本无中立者，<a id="a-J3"></a>亦无作佛者，<a id="a-J4"></a>无说经者，<a id="a-J5"></a>闻是不恐怖、<a id="a-J6"></a>不疑不厌。<a id="a-J7"></a>”</p>
  <p id="aJ8">善业言：<a id="a-J9"></a>“如是，<a id="a-JA"></a>帝释，<a id="a-JB"></a>开士勤苦，<a id="a-JC"></a>闻是深法不疑不厌。<a id="a-JD"></a>诸经法皆空，<a id="a-JE"></a>何所有疑厌者？<a id="a-JF"></a>”</p>
  <p id="aJG">释言：<a id="a-JH"></a>“如所说一切，<a id="a-JI"></a>为谈空事，<a id="a-JJ"></a>为无著，<a id="a-JK"></a>譬如射空也。<a id="a-JL"></a>善业所说经，<a id="a-JM"></a>犹亦然矣。<a id="a-JN"></a>”</p>
  <p id="aJO">释白佛：<a id="a-JP"></a>“如我所说，<a id="a-JQ"></a>为随佛法教耶有增减也？<a id="a-JR"></a>”</p>
  <p id="aJS">佛言：<a id="a-JT"></a>“与佛说无异。<a id="a-JU"></a>如善业所说，<a id="a-JV"></a>但说空事。<a id="a-JW"></a>善业亦不见明度，<a id="a-JX"></a>不见行者行，<a id="a-JY"></a>不见佛，<a id="a-JZ"></a>不见得佛者。<a id="a-Ja"></a>一切智如来无所从生法、<a id="a-Jb"></a>十种力、<a id="a-Jc"></a>四无所畏，<a id="a-Jd"></a>上尊诸净法都不睹有索得之者。<a id="a-Je"></a>所以然者？<a id="a-Jf"></a>诸法本净，<a id="a-Jg"></a>故为无得，<a id="a-Jh"></a>斯为行明度也，<a id="a-Ji"></a>众应仪、<a id="a-Jj"></a>缘一觉地所不及。<a id="a-Jk"></a>欲为十方人天尊，<a id="a-Jl"></a>当随佛法教立。<a id="a-Jm"></a>”</p>
  <p id="aJn">是时，<a id="a-Jo"></a>忉利天上数千万天化作甘香华散佛上，<a id="a-Jp"></a>作是说言：<a id="a-Jq"></a>“我曹亦随法教。<a id="a-Jr"></a>”</p>
  <p id="aJs">时，<a id="a-Jt"></a>座中百六十比丘起整衣服，<a id="a-Ju"></a>为佛作礼已，<a id="a-Jv"></a>手中各有化甘香华持散佛上言：<a id="a-Jw"></a>“我曹亦当随法教立。<a id="a-Jx"></a>”</p>
  <p id="aJy">时，<a id="a-Jz"></a>佛笑，<a id="a-K0"></a>口中出若干色光，<a id="a-K1"></a>其明至十方佛国悉为其明，<a id="a-K2"></a>还绕佛三匝从顶上入。</p>
  <p id="aK3">阿难从座起整衣服，<a id="a-K4"></a>为佛作礼，<a id="a-K5"></a>长跪问佛：<a id="a-K6"></a>“佛不妄笑，<a id="a-K7"></a>愿说笑意。<a id="a-K8"></a>”</p>
  <p id="aK9">佛言：<a id="a-KA"></a>“是百六十比丘及诸天甫当来世，<a id="a-KB"></a>有劫名导，<a id="a-KC"></a>是比丘及诸天当于导劫作佛，<a id="a-KD"></a>皆同一字，<a id="a-KE"></a>字优那拘泥摩。<a id="a-KF"></a>作佛时，<a id="a-KG"></a>比丘僧数各等，<a id="a-KH"></a>其寿二万岁，<a id="a-KI"></a>随次作佛寿各等，<a id="a-KJ"></a>尽散五色华如是。<a id="a-KK"></a>”</p>
  <p data-pb></p>
  <h2 id="aKL">累教品第二十五</h2>
  <p id="aKM">佛告阿难：<a id="a-KN"></a>“作是立者，<a id="a-KO"></a>为如佛立。<a id="a-KP"></a>欲如一切智立，<a id="a-KQ"></a>当随明度教。<a id="a-KR"></a>应是行者，<a id="a-KS"></a>当知从人道，<a id="a-KT"></a>或从兜术天上来，<a id="a-KU"></a>久闻明度或行。<a id="a-KV"></a>所以然者？<a id="a-KW"></a>佛灭度后，<a id="a-KX"></a>法于世间现，<a id="a-KY"></a>或于兜术天上现。<a id="a-KZ"></a>有行若书者，<a id="a-Ka"></a>复转教人欢乐合偶，<a id="a-Kb"></a>知供养若干佛以来，<a id="a-Kc"></a>不于应仪、<a id="a-Kd"></a>缘一觉品中作功德。<a id="a-Ke"></a>有受明度学之，<a id="a-Kf"></a>若解中慧，<a id="a-Kg"></a>是开士如面见佛无异。<a id="a-Kh"></a>其有斯德用求应仪、<a id="a-Ki"></a>缘一觉，<a id="a-Kj"></a>会必得佛矣，<a id="a-Kk"></a>行法常当远离此二道。<a id="a-Kl"></a>”</p>
  <p id="aKm">佛语阿难：<a id="a-Kn"></a>“持是明度嘱累汝：<a id="a-Ko"></a>我所说余经，<a id="a-Kp"></a>若所受悉舍忘之，<a id="a-Kq"></a>其过少耳；<a id="a-Kr"></a>所从佛受明度，<a id="a-Ks"></a>若忘舍之，<a id="a-Kt"></a>其过甚多！<a id="a-Ku"></a>谛学悉具足受，<a id="a-Kv"></a>书字莫令缺减，<a id="a-Kw"></a>往古来今佛经等无异。<a id="a-Kx"></a>若有慈心于佛者，<a id="a-Ky"></a>当受此法敬礼供养，<a id="a-Kz"></a>为供养三世佛，<a id="a-L0"></a>报佛恩备矣。<a id="a-L1"></a>若慈孝于佛，<a id="a-L2"></a>不如恭敬明度，<a id="a-L3"></a>慎莫忘失一句。<a id="a-L4"></a>嘱累若，<a id="a-L5"></a>粗粗说耳。</p>
  <p id="aL6">“若有不欲离于经法、<a id="a-L7"></a>比丘僧、<a id="a-L8"></a>三世佛者，<a id="a-L9"></a>不当远此法，<a id="a-LA"></a>三世诸佛皆由斯生。<a id="a-LB"></a>所以然？<a id="a-LC"></a>夫六度者，<a id="a-LD"></a>乃诸开士大士之母，<a id="a-LE"></a>佛不可尽经法之藏。<a id="a-LF"></a>若日教人尽佛界中令得应仪道，<a id="a-LG"></a>虽有是教尚未报佛恩；<a id="a-LH"></a>不如具足为开士说明度，<a id="a-LI"></a>虽不能多，<a id="a-LJ"></a>一日可，<a id="a-LK"></a>不能一日，<a id="a-LL"></a>食时可，<a id="a-LM"></a>若须臾间，<a id="a-LN"></a>其福胜广尔所应仪。<a id="a-LO"></a>开士大士思惟中慧得功德，<a id="a-LP"></a>出应仪、<a id="a-LQ"></a>缘一觉上，<a id="a-LR"></a>会当得不退转，<a id="a-LS"></a>不中道堕落。<a id="a-LT"></a>”</p>
  <p id="aLU">说是明度时，<a id="a-LV"></a>四部弟子及诸天王、<a id="a-LW"></a>诸鬼神王，<a id="a-LX"></a>一佛界中持释迦文佛威神，<a id="a-LY"></a>一切悉见无怒佛及比丘、<a id="a-LZ"></a>应仪、<a id="a-La"></a>诸开士亦无央数，<a id="a-Lb"></a>忽不复现。</p>
  <p id="aLc">佛语阿难：<a id="a-Ld"></a>“譬如见国中人已，<a id="a-Le"></a>不复见无怒佛及诸开士、<a id="a-Lf"></a>应仪士，<a id="a-Lg"></a>诸经索不见亦如是。<a id="a-Lh"></a>法不见法，<a id="a-Li"></a>法不念法。<a id="a-Lj"></a>何以故？<a id="a-Lk"></a>诸经法无念无见亦无所益。<a id="a-Ll"></a>”</p>
  <p id="aLm">佛语阿难：<a id="a-Ln"></a>“诸经法皆空，<a id="a-Lo"></a>无所持，<a id="a-Lp"></a>不可念。<a id="a-Lq"></a>譬如幻师化作人，<a id="a-Lr"></a>诸经法亦然，<a id="a-Ls"></a>无念无痛。<a id="a-Lt"></a>何以故？<a id="a-Lu"></a>无形故。<a id="a-Lv"></a>开士作是行，<a id="a-Lw"></a>作是学，<a id="a-Lx"></a>为行学明度，<a id="a-Ly"></a>在学中最尊百千万倍，<a id="a-Lz"></a>是为安十方群生困厄者，<a id="a-M0"></a>为随佛法学也。<a id="a-M1"></a>有应是学者，<a id="a-M2"></a>以手举一佛刹，<a id="a-M3"></a>又复著故处，<a id="a-M4"></a>人无觉者，<a id="a-M5"></a>从是学成无碍慧法。<a id="a-M6"></a>十方三世无数诸佛悉从明度成佛，<a id="a-M7"></a>亦不增不减，<a id="a-M8"></a>是故不可尽，<a id="a-M9"></a>虚空亦不可尽。<a id="a-MA"></a>”</p>
 </body>
</html>