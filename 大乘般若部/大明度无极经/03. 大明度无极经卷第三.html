<!doctype html>
<html id="z3IBTBvBK" data-ver="1768">
 <head>
  <meta charset="utf-8">
  <meta author="支谦">
  <meta library="龙藏">
  <meta catalog="大乘般若部">
  <meta period="吴">
 </head>
 <body>
  <h1 id="a1">大明度无极经卷第三</h1>
  <h2 id="a2">地狱品第六</h2>
  <p id="a3">鹙鹭子白佛言：<a id="a-4"></a>“明度道弘普入景慧，<a id="a-5"></a>天中天。<a id="a-6"></a>自归明度无极，<a id="a-7"></a>天中天。<a id="a-8"></a>行寂无秽，<a id="a-9"></a>去冥示明，<a id="a-A"></a>巍巍至尊无不成就，<a id="a-B"></a>天中天。<a id="a-C"></a>无目惑者，<a id="a-D"></a>授道慧眼，<a id="a-E"></a>无生无灭，<a id="a-F"></a>苦者得安，<a id="a-G"></a>悉入无想明度慧门大士之母，<a id="a-H"></a>拔生死根大神已足，<a id="a-I"></a>三合十二转明度，<a id="a-J"></a>天中天。<a id="a-K"></a>开士大士当云何于中立，<a id="a-L"></a>天中天？<a id="a-M"></a>”</p>
  <p id="aN">佛言：<a id="a-O"></a>“敬明度当如敬佛，<a id="a-P"></a>于中立，<a id="a-Q"></a>自归当如自归佛。<a id="a-R"></a>”</p>
  <p id="aS">释心念：<a id="a-T"></a>“鹙鹭子比丘何因发是问？<a id="a-U"></a>”</p>
  <p id="aV">则报之曰：<a id="a-W"></a>“是明度护于开士，<a id="a-X"></a>代欢喜功德施与无上正真道之恩也，<a id="a-Y"></a>若有布施、<a id="a-Z"></a>持戒、<a id="a-a"></a>忍辱、<a id="a-b"></a>精进、<a id="a-c"></a>禅定皆不若。<a id="a-d"></a>譬人生堕地盲，<a id="a-e"></a>若士众之行无前导者，<a id="a-f"></a>欲有所至不知行。<a id="a-g"></a>夫五度如盲者，<a id="a-h"></a>开士离明度欲入一切智中不知所行，<a id="a-i"></a>明度将护五度与目与名。<a id="a-j"></a>”</p>
  <p id="ak">鹙鹭子白佛言：<a id="a-l"></a>“云何入明度中守？<a id="a-m"></a>”</p>
  <p id="an">佛言：<a id="a-o"></a>“观五阴无从生灭，<a id="a-p"></a>见五阴无生灭处，<a id="a-q"></a>明度亦然。<a id="a-r"></a>”</p>
  <p id="as">又白佛言：<a id="a-t"></a>“作是守者为逮何法？<a id="a-u"></a>”</p>
  <p id="av">曰：<a id="a-w"></a>“逮无所逮法，<a id="a-x"></a>无所逮法名曰明度。<a id="a-y"></a>”</p>
  <p id="az">释白佛言：<a id="a-10"></a>“明度不逮一切知耶？<a id="a-11"></a>”</p>
  <p id="a12">佛言：<a id="a-13"></a>“不作是逮者，<a id="a-14"></a>无所著，<a id="a-15"></a>无名，<a id="a-16"></a>无识。<a id="a-17"></a>”</p>
  <p id="a18">释问：<a id="a-19"></a>“复当云何逮？<a id="a-1A"></a>”</p>
  <p id="a1B">佛言：<a id="a-1C"></a>“如无所逮故能逮。<a id="a-1D"></a>”</p>
  <p id="a1E">释言：<a id="a-1F"></a>“少有及者，<a id="a-1G"></a>天中天，<a id="a-1H"></a>无如明度！<a id="a-1I"></a>诸法无生无灭。<a id="a-1J"></a>”</p>
  <p id="a1K">善业白佛言：<a id="a-1L"></a>“开士作是念者离明度。<a id="a-1M"></a>”</p>
  <p id="a1N">佛言：<a id="a-1O"></a>“明度空无所有，<a id="a-1P"></a>是故不远不近，<a id="a-1Q"></a>不成不坏。<a id="a-1R"></a>”</p>
  <p id="a1S">问曰：<a id="a-1T"></a>“信此，<a id="a-1U"></a>为信何法？<a id="a-1V"></a>”</p>
  <p id="a1W">佛言：<a id="a-1X"></a>“为不信五阴，<a id="a-1Y"></a>不信沟港、<a id="a-1Z"></a>频来、<a id="a-1a"></a>不还、<a id="a-1b"></a>应仪、<a id="a-1c"></a>缘一觉。<a id="a-1d"></a>”</p>
  <p id="a1e">善业言：<a id="a-1f"></a>“大明度是开士法。<a id="a-1g"></a>”</p>
  <p id="a1h">佛问：<a id="a-1i"></a>“何缘知大明度为开士明度乎？<a id="a-1j"></a>”</p>
  <p id="a1k">对曰：<a id="a-1l"></a>“五阴不大不小，<a id="a-1m"></a>不退不乱。<a id="a-1n"></a>如来一切智有十种力，<a id="a-1o"></a>不强不弱，<a id="a-1p"></a>不退不乱。<a id="a-1q"></a>何以故不退不乱？<a id="a-1r"></a>一切智不广不狭。<a id="a-1s"></a>天中天，<a id="a-1t"></a>若有是念想，<a id="a-1u"></a>为不求大明威神，<a id="a-1v"></a>欲度众生是为著。<a id="a-1w"></a>何以故？<a id="a-1x"></a>人本无，<a id="a-1y"></a>大明度亦无，<a id="a-1z"></a>人不坏明度义，<a id="a-20"></a>然人所出生乃如来现力如是。<a id="a-21"></a>”</p>
  <p id="a22">鹙鹭子白佛言：<a id="a-23"></a>“若有信是法者，<a id="a-24"></a>不疑者，<a id="a-25"></a>其人从何来生？<a id="a-26"></a>求道以来几时乃得解中义教？<a id="a-27"></a>”</p>
  <p id="a28">佛言：<a id="a-29"></a>“从他方佛刹来生，<a id="a-2A"></a>已问其义，<a id="a-2B"></a>闻即恭敬，<a id="a-2C"></a>视师如佛，<a id="a-2D"></a>念曰：<a id="a-2E"></a>‘吾已见佛矣。<a id="a-2F"></a>’”</p>
  <p id="a2G">善业白言：<a id="a-2H"></a>“明度可得闻见不？<a id="a-2I"></a>”</p>
  <p id="a2J">曰：<a id="a-2K"></a>“不可得见也。<a id="a-2L"></a>”</p>
  <p id="a2M">“开士求佛已来几何时随此法？<a id="a-2N"></a>”</p>
  <p id="a2O">佛言：<a id="a-2P"></a>“非一辈学也，<a id="a-2Q"></a>各有本行。<a id="a-2R"></a>或前供养若干千佛具持经戒，<a id="a-2S"></a>未时闻斯定弃而不敬，<a id="a-2T"></a>来世佛所闻，<a id="a-2U"></a>当复弃去。<a id="a-2V"></a>”</p>
  <p id="a2W">佛言：<a id="a-2X"></a>“其人自随身意受愚痴心，<a id="a-2Y"></a>自用以斯罪自弊。<a id="a-2Z"></a>闻人说明度复止之，<a id="a-2a"></a>止此者为止一切智，<a id="a-2b"></a>为止往古来今将导明眼矣。<a id="a-2c"></a>以斯愚罪断于经法，<a id="a-2d"></a>轻易应仪，<a id="a-2e"></a>受不信之道，<a id="a-2f"></a>死入无择狱其岁难算，<a id="a-2g"></a>勤苦毒痛不可具言，<a id="a-2h"></a>天地坏时当适他方大地狱中，<a id="a-2i"></a>展转三塗劫数无量。<a id="a-2j"></a>”</p>
  <p id="a2k">鹙鹭子白佛言：<a id="a-2l"></a>“其罪等于五逆微喻之耳。<a id="a-2m"></a>”</p>
  <p id="a2n">佛言：<a id="a-2o"></a>“其罪难为譬喻。<a id="a-2p"></a>是明度学诵时，<a id="a-2q"></a>若有心念非如来所说止人学者，<a id="a-2r"></a>自坏复坏，<a id="a-2s"></a>人自饮毒复饮人，<a id="a-2t"></a>是辈人自亡不晓明度，<a id="a-2u"></a>复误他人，<a id="a-2v"></a>学士无见斯人坐起、<a id="a-2w"></a>言笑、<a id="a-2x"></a>通好、<a id="a-2y"></a>饮食也。<a id="a-2z"></a>何以故？<a id="a-30"></a>断是经故。<a id="a-31"></a>斯人自在冥中，<a id="a-32"></a>复投人于冥中，<a id="a-33"></a>其人自饮毒煞身无异也。<a id="a-34"></a>断经之愚人信其言，<a id="a-35"></a>罪苦等矣。<a id="a-36"></a>诽谤明度，<a id="a-37"></a>为谤十二部经也。<a id="a-38"></a>”</p>
  <p id="a39">鹙鹭子言：<a id="a-3A"></a>“佛未说谤断经罪入太山，<a id="a-3B"></a>其形类如受身大小，<a id="a-3C"></a>愿哀释之。<a id="a-3D"></a>”</p>
  <p id="a3E">佛言：<a id="a-3F"></a>“无问！<a id="a-3G"></a>闻之必恐中热沸血，<a id="a-3H"></a>由面七孔忧焦损命，<a id="a-3I"></a>由斩华著于盛日萎枯而丧。<a id="a-3J"></a>愚夫死然也，<a id="a-3K"></a>其身长大丑恶，<a id="a-3L"></a>臭处无不恶见。<a id="a-3M"></a>吾难说，<a id="a-3N"></a>彼毁尊法人处地狱中，<a id="a-3O"></a>所受形类也。<a id="a-3P"></a>”</p>
  <p id="a3Q">又白佛言：<a id="a-3R"></a>“愿说其罪，<a id="a-3S"></a>令末世人敬奉明法，<a id="a-3T"></a>畏慎不犯谤断经罪重痛如彼。<a id="a-3U"></a>”</p>
  <p id="a3V">佛言：<a id="a-3W"></a>“以示人大明，<a id="a-3X"></a>后世闻者诽谤得罪，<a id="a-3Y"></a>在地狱中苦痛无期，<a id="a-3Z"></a>其罪可知矣。<a id="a-3a"></a>”</p>
  <p id="a3b">善业白佛言：<a id="a-3c"></a>“善人常当护身口意行，<a id="a-3d"></a>夫谤明法乃致斯罪。<a id="a-3e"></a>”</p>
  <p id="a3f">佛言：<a id="a-3g"></a>“痴人于我法中作沙门，<a id="a-3h"></a>诽谤明度，<a id="a-3i"></a>言非止断者，<a id="a-3j"></a>为止一切智十二部经，<a id="a-3k"></a>为断三世诸佛道，<a id="a-3l"></a>为断比丘僧者，<a id="a-3m"></a>受恒沙劫罪。<a id="a-3n"></a>”</p>
  <p id="a3o">善业问：<a id="a-3p"></a>“谤诽断经者凡用几事？<a id="a-3q"></a>”</p>
  <p id="a3r">佛告：<a id="a-3s"></a>“斯士女无戒，<a id="a-3t"></a>为邪所中故不乐深经，<a id="a-3u"></a>以斯二事断明度矣。<a id="a-3v"></a>又用四事：<a id="a-3w"></a>一者、<a id="a-3x"></a>随恶师言；<a id="a-3y"></a>二者、<a id="a-3z"></a>不以顺学；<a id="a-40"></a>三者、<a id="a-41"></a>不承开士法；<a id="a-42"></a>四者、<a id="a-43"></a>主行谤断经法，<a id="a-44"></a>好索人短以自贡高。<a id="a-45"></a>是为四事。<a id="a-46"></a>”</p>
  <p id="a47">善业白佛言：<a id="a-48"></a>“不睹深归少有信者。<a id="a-49"></a>”</p>
  <p id="a4A">世尊曰：<a id="a-4B"></a>“然。<a id="a-4C"></a>”</p>
  <p id="a4D">重问：<a id="a-4E"></a>“何缘少信佛？<a id="a-4F"></a>”</p>
  <p id="a4G">佛言：<a id="a-4H"></a>“往古来今五阴不著不缚不脱。<a id="a-4I"></a>所以然者？<a id="a-4J"></a>以其无形，<a id="a-4K"></a>明度义然，<a id="a-4L"></a>故少信者矣。<a id="a-4M"></a>”</p>
  <p data-pb></p>
  <h2 id="a4N">清净品第七</h2>
  <p id="a4O">善业白佛言：<a id="a-4P"></a>“少晓明度无极未狎习者。<a id="a-4Q"></a>”</p>
  <p id="a4R">佛言：<a id="a-4S"></a>“五阴清净，<a id="a-4T"></a>道清净，<a id="a-4U"></a>道清净五阴亦清净，<a id="a-4V"></a>适等无异。<a id="a-4W"></a>五阴清净一切智清净，<a id="a-4X"></a>一切智清净五阴亦清净等无异。<a id="a-4Y"></a>今不断前亦不断后，<a id="a-4Z"></a>今不坏前亦不坏后，<a id="a-4a"></a>今正等无异。<a id="a-4b"></a>”</p>
  <p id="a4c">鹙鹭子白佛言：<a id="a-4d"></a>“甚深清净，<a id="a-4e"></a>天中天。<a id="a-4f"></a>”</p>
  <p id="a4g">佛言：<a id="a-4h"></a>“清净。<a id="a-4i"></a>”</p>
  <p id="a4j">鹙鹭子言：<a id="a-4k"></a>“极明虚无，<a id="a-4l"></a>无瑕秽，<a id="a-4m"></a>无所有，<a id="a-4n"></a>无不遍，<a id="a-4o"></a>无生欲，<a id="a-4p"></a>无色想，<a id="a-4q"></a>清净，<a id="a-4r"></a>天中天。<a id="a-4s"></a>”</p>
  <p id="a4t">佛言：<a id="a-4u"></a>“清净矣。<a id="a-4v"></a>”</p>
  <p id="a4w">又曰：<a id="a-4x"></a>“五阴清净，<a id="a-4y"></a>天中天。<a id="a-4z"></a>”</p>
  <p id="a50">佛言：<a id="a-51"></a>“不知，<a id="a-52"></a>不随，<a id="a-53"></a>不想，<a id="a-54"></a>清净矣。<a id="a-55"></a>”</p>
  <p id="a56">又曰：<a id="a-57"></a>“一切智明度不增不减。<a id="a-58"></a>何以故？<a id="a-59"></a>无所有经护清净。<a id="a-5A"></a>”</p>
  <p id="a5B">佛言：<a id="a-5C"></a>“清净矣。<a id="a-5D"></a>”</p>
  <p id="a5E">善业白佛言：<a id="a-5F"></a>“意清净，<a id="a-5G"></a>五阴清净，<a id="a-5H"></a>五阴清净意亦清净，<a id="a-5I"></a>天中天。<a id="a-5J"></a>”</p>
  <p id="a5K">佛言：<a id="a-5L"></a>“本清净矣。<a id="a-5M"></a>”</p>
  <p id="a5N">“一切智清净，<a id="a-5O"></a>道亦清净。<a id="a-5P"></a>”</p>
  <p id="a5Q">佛言：<a id="a-5R"></a>“本清净矣。<a id="a-5S"></a>”</p>
  <p id="a5T">“五阴无边，<a id="a-5U"></a>意亦无边。<a id="a-5V"></a>”</p>
  <p id="a5W">佛言：<a id="a-5X"></a>“本清净矣。<a id="a-5Y"></a>”</p>
  <p id="a5Z">“大士明照其源，<a id="a-5a"></a>其故明度本清净，<a id="a-5b"></a>不在彼，<a id="a-5c"></a>不在此，<a id="a-5d"></a>不在中。<a id="a-5e"></a>”</p>
  <p id="a5f">“本清净矣。<a id="a-5g"></a>”</p>
  <p id="a5h">善业白佛言：<a id="a-5i"></a>“开士有想，<a id="a-5j"></a>便离明度远。<a id="a-5k"></a>”</p>
  <p id="a5l">佛言：<a id="a-5m"></a>“善哉！<a id="a-5n"></a>如尔言，<a id="a-5o"></a>有名想便著。<a id="a-5p"></a>”</p>
  <p id="a5q">曰：<a id="a-5r"></a>“难及，<a id="a-5s"></a>天中天，<a id="a-5t"></a>是明度！<a id="a-5u"></a>如来安济群生说是于著。<a id="a-5v"></a>”</p>
  <p id="a5w">鹙鹭子问善业：<a id="a-5x"></a>“何所为著？<a id="a-5y"></a>”</p>
  <p id="a5z">答曰：<a id="a-60"></a>“念五阴空著，<a id="a-61"></a>念往古来今皆著。<a id="a-62"></a>”</p>
  <p id="a63">释问善业：<a id="a-64"></a>“何因著？<a id="a-65"></a>”</p>
  <p id="a66">答曰：<a id="a-67"></a>“心想念施与无上正真道。<a id="a-68"></a>心无，<a id="a-69"></a>当何等施？<a id="a-6A"></a>是善人欢乐教人于本空，<a id="a-6B"></a>如是无过，<a id="a-6C"></a>如佛所教，<a id="a-6D"></a>出于诸著中去。<a id="a-6E"></a>”</p>
  <p id="a6F">佛言：<a id="a-6G"></a>“善哉！<a id="a-6H"></a>汝为开士大士，<a id="a-6I"></a>本空不著。<a id="a-6J"></a>复次，<a id="a-6K"></a>若有深著想念如来，<a id="a-6L"></a>随所想便为著。<a id="a-6M"></a>往古来今佛无所著法，<a id="a-6N"></a>代欢喜以施作无上正真道者，<a id="a-6O"></a>法无往古来今，<a id="a-6P"></a>一切不得有施想，<a id="a-6Q"></a>无念，<a id="a-6R"></a>无见，<a id="a-6S"></a>无闻，<a id="a-6T"></a>无心，<a id="a-6U"></a>不念心。<a id="a-6V"></a>”</p>
  <p id="a6W">对曰：<a id="a-6X"></a>“甚深，<a id="a-6Y"></a>天中天！<a id="a-6Z"></a>”</p>
  <p id="a6a">佛言：<a id="a-6b"></a>“明度本清净矣。<a id="a-6c"></a>”</p>
  <p id="a6d">善业言：<a id="a-6e"></a>“自归明度。<a id="a-6f"></a>”</p>
  <p id="a6g">佛言：<a id="a-6h"></a>“法无作者。<a id="a-6i"></a>无作，<a id="a-6j"></a>无上正真道者。<a id="a-6k"></a>”</p>
  <p id="a6l">善业言：<a id="a-6m"></a>“如佛教，<a id="a-6n"></a>无作者。<a id="a-6o"></a>”</p>
  <p id="a6p">佛言：<a id="a-6q"></a>“不两法，<a id="a-6r"></a>本无一，<a id="a-6s"></a>本无是，<a id="a-6t"></a>本无无作，<a id="a-6u"></a>是本无者，<a id="a-6v"></a>如是一切疾过著去。<a id="a-6w"></a>”</p>
  <p id="a6x">对曰：<a id="a-6y"></a>“难了，<a id="a-6z"></a>天中天！<a id="a-70"></a>”</p>
  <p id="a71">佛言：<a id="a-72"></a>“如是无得佛者。<a id="a-73"></a>”</p>
  <p id="a74">对曰：<a id="a-75"></a>“明度不可计也。<a id="a-76"></a>”</p>
  <p id="a77">佛言：<a id="a-78"></a>“然，<a id="a-79"></a>心不自知心。<a id="a-7A"></a>”</p>
  <p id="a7B">善业言：<a id="a-7C"></a>“无作明度者，<a id="a-7D"></a>天中天。<a id="a-7E"></a>”</p>
  <p id="a7F">佛言：<a id="a-7G"></a>“无师作者，<a id="a-7H"></a>求明度不五阴求，<a id="a-7I"></a>不空五阴求，<a id="a-7J"></a>为求明度。<a id="a-7K"></a>五阴不满为非五阴不求，<a id="a-7L"></a>为求明度。<a id="a-7M"></a>”</p>
  <p id="a7N">对曰：<a id="a-7O"></a>“难及，<a id="a-7P"></a>天中天，<a id="a-7Q"></a>著无著！<a id="a-7R"></a>天中天，<a id="a-7S"></a>著无著，<a id="a-7T"></a>是者为不著。<a id="a-7U"></a>”</p>
  <p id="a7V">佛言：<a id="a-7W"></a>“五阴不著不求为求明度，<a id="a-7X"></a>五阴著为不求明度，<a id="a-7Y"></a>沟港、<a id="a-7Z"></a>频来、<a id="a-7a"></a>不还、<a id="a-7b"></a>应仪、<a id="a-7c"></a>缘一觉著为不求。<a id="a-7d"></a>何以故？<a id="a-7e"></a>著出一切智中。<a id="a-7f"></a>如是开士著不著，<a id="a-7g"></a>为出为守一切智。<a id="a-7h"></a>”</p>
  <p id="a7i">对曰：<a id="a-7j"></a>“难逮，<a id="a-7k"></a>天中天，<a id="a-7l"></a>甚深所说法！<a id="a-7m"></a>说之不减，<a id="a-7n"></a>不说不增。<a id="a-7o"></a>”</p>
  <p id="a7p">佛言：<a id="a-7q"></a>“如是不减不增。<a id="a-7r"></a>所以然者？<a id="a-7s"></a>如来尽称誉虚空，<a id="a-7t"></a>亦不增减。<a id="a-7u"></a>譬如幻人，<a id="a-7v"></a>誉毁不能使其有喜戚增减矣。<a id="a-7w"></a>吾经说众生各学讽诵，<a id="a-7x"></a>经亦不增减。<a id="a-7y"></a>慊苦求明度守者，<a id="a-7z"></a>不懈不恐，<a id="a-80"></a>不动不转，<a id="a-81"></a>随是教不舍还。<a id="a-82"></a>何以故？<a id="a-83"></a>作是守者为守空，<a id="a-84"></a>诸天人鬼龙皆当为作礼，<a id="a-85"></a>以其服大慈法铠与虚空战，<a id="a-86"></a>济众生之祸，<a id="a-87"></a>现世景福之故也。<a id="a-88"></a>”</p>
  <p id="a89">善业言：<a id="a-8A"></a>“被铠誉虚空举三处人至大精进上勇猛。<a id="a-8B"></a>天中天，<a id="a-8C"></a>法如虚空故，<a id="a-8D"></a>索无上正真道，<a id="a-8E"></a>欲得平等最正觉。<a id="a-8F"></a>”</p>
  <p id="a8G">有异比丘心念：<a id="a-8H"></a>“自归明度者，<a id="a-8I"></a>为无生灭法。<a id="a-8J"></a>”</p>
  <p id="a8K">释语善业：<a id="a-8L"></a>“作是求，<a id="a-8M"></a>随是教，<a id="a-8N"></a>何因随是教？<a id="a-8O"></a>”</p>
  <p id="a8P">善业言：<a id="a-8Q"></a>“明度随是教者，<a id="a-8R"></a>为随空教。<a id="a-8S"></a>”</p>
  <p id="a8T">释白佛言：<a id="a-8U"></a>“学明度者，<a id="a-8V"></a>当护几闻？<a id="a-8W"></a>”</p>
  <p id="a8X">善业：<a id="a-8Y"></a>“云何释，<a id="a-8Z"></a>见法不？<a id="a-8a"></a>当所护者，<a id="a-8b"></a>随是教者，<a id="a-8c"></a>众生不能得其便也。<a id="a-8d"></a>行明度护，<a id="a-8e"></a>为护虚空。<a id="a-8f"></a>云何释，<a id="a-8g"></a>有力者能护响不？<a id="a-8h"></a>”</p>
  <p id="a8i">曰：<a id="a-8j"></a>“不能也，<a id="a-8k"></a>如响亦无想念。<a id="a-8l"></a>”</p>
  <p id="a8m">为求明度，<a id="a-8n"></a>持佛威神，<a id="a-8o"></a>三千大千诸释梵、<a id="a-8p"></a>四天王、<a id="a-8q"></a>诸尊天王，<a id="a-8r"></a>一切皆来为佛作礼，<a id="a-8s"></a>绕三匝却住一面，<a id="a-8t"></a>念千佛号字、<a id="a-8u"></a>形容被服、<a id="a-8v"></a>所出国土皆如释迦文，<a id="a-8w"></a>其弟子字皆如善业，<a id="a-8x"></a>问明度者皆如释，<a id="a-8y"></a>其本教授时皆同一处，<a id="a-8z"></a>开士大士皆被大铠学明度。</p>
  <p id="a90">佛告善业：<a id="a-91"></a>“慈氏开士作无上正真平等觉时，<a id="a-92"></a>亦当于是说明度。<a id="a-93"></a>”</p>
  <p id="a94">曰：<a id="a-95"></a>“云何说五阴？<a id="a-96"></a>”</p>
  <p id="a97">“不受说，<a id="a-98"></a>不空说，<a id="a-99"></a>不著说，<a id="a-9A"></a>不脱五阴说。<a id="a-9B"></a>”</p>
  <p id="a9C">叹曰：<a id="a-9D"></a>“清净，<a id="a-9E"></a>天中天！<a id="a-9F"></a>”</p>
  <p id="a9G">佛言：<a id="a-9H"></a>“五阴清净，<a id="a-9I"></a>明度清净，<a id="a-9J"></a>如空也。<a id="a-9K"></a>”</p>
  <p id="a9L">对曰：<a id="a-9M"></a>“五阴无秽，<a id="a-9N"></a>天中天。<a id="a-9O"></a>”</p>
  <p id="a9P">佛言：<a id="a-9Q"></a>“无秽矣。<a id="a-9R"></a>”</p>
  <p id="a9S">善业言：<a id="a-9T"></a>“学是者不横死也，<a id="a-9U"></a>诸尊天常随之。<a id="a-9V"></a>经师月八日、<a id="a-9W"></a>十四日、<a id="a-9X"></a>十五日说经时，<a id="a-9Y"></a>诸开士常来大会。<a id="a-9Z"></a>”</p>
  <p id="a9a">佛言：<a id="a-9b"></a>“是善士汝得功德甚多难计！<a id="a-9c"></a>所以然者？<a id="a-9d"></a>明度无所近，<a id="a-9e"></a>法无所取，<a id="a-9f"></a>经无有、<a id="a-9g"></a>无得、<a id="a-9h"></a>无瑕、<a id="a-9i"></a>无玷、<a id="a-9j"></a>无求、<a id="a-9k"></a>无想，<a id="a-9l"></a>是为求明度，<a id="a-9m"></a>无所观见法。<a id="a-9n"></a>”</p>
  <p id="a9o">诸天子心大欢喜，<a id="a-9p"></a>同声而叹曰：<a id="a-9q"></a>“斯天下乃再见经轮转！<a id="a-9r"></a>”</p>
  <p id="a9s">佛告善业：<a id="a-9t"></a>“不两经轮转，<a id="a-9u"></a>无所从生法，<a id="a-9v"></a>不来不去如是。<a id="a-9w"></a>”</p>
  <p id="a9x">善业言：<a id="a-9y"></a>“永安开士诸法皆无所挂碍，<a id="a-9z"></a>作无上正真道平等正觉。<a id="a-A0"></a>”</p>
  <p id="aA1">佛言：<a id="a-A2"></a>“无经轮转，<a id="a-A3"></a>无经还。<a id="a-A4"></a>何所为轮转？<a id="a-A5"></a>无见经还。<a id="a-A6"></a>何所为经轮转？<a id="a-A7"></a>无见经，<a id="a-A8"></a>无观法。<a id="a-A9"></a>何以故？<a id="a-AA"></a>诸经所生，<a id="a-AB"></a>如虚空无转无去，<a id="a-AC"></a>作是说便为说经。<a id="a-AD"></a>无说经者，<a id="a-AE"></a>无闻者，<a id="a-AF"></a>无证，<a id="a-AG"></a>是说经者为灭度，<a id="a-AH"></a>是说经为无人。<a id="a-AI"></a>”</p>
  <p id="aAJ">善业白佛：<a id="a-AK"></a>“如虚空无极，<a id="a-AL"></a>悉明度平观诸法无不明了。<a id="a-AM"></a>天中天，<a id="a-AN"></a>本空无上，<a id="a-AO"></a>诸法不可逮，<a id="a-AP"></a>无著，<a id="a-AQ"></a>无身，<a id="a-AR"></a>无去，<a id="a-AS"></a>无来，<a id="a-AT"></a>无有，<a id="a-AU"></a>无持，<a id="a-AV"></a>无尽，<a id="a-AW"></a>无根，<a id="a-AX"></a>无所从生，<a id="a-AY"></a>无灭，<a id="a-AZ"></a>无作，<a id="a-Aa"></a>无师，<a id="a-Ab"></a>无知，<a id="a-Ac"></a>无想，<a id="a-Ad"></a>无所挂碍，<a id="a-Ae"></a>无适，<a id="a-Af"></a>无坏，<a id="a-Ag"></a>无本，<a id="a-Ah"></a>如幻无见，<a id="a-Ai"></a>如梦无我，<a id="a-Aj"></a>清净无秽，<a id="a-Ak"></a>不可见，<a id="a-Al"></a>无处，<a id="a-Am"></a>定不动摇，<a id="a-An"></a>无念平等，<a id="a-Ao"></a>不动法不移，<a id="a-Ap"></a>无欲法无异无所生，<a id="a-Aq"></a>向无想去垢尽恚恨，<a id="a-Ar"></a>无人，<a id="a-As"></a>人本无，<a id="a-At"></a>不观法无所起，<a id="a-Au"></a>不至边无所止，<a id="a-Av"></a>不腐不败无不入，<a id="a-Aw"></a>诸应仪、<a id="a-Ax"></a>缘一觉所不能及，<a id="a-Ay"></a>不乱无误，<a id="a-Az"></a>不可量，<a id="a-B0"></a>无小法，<a id="a-B1"></a>无形，<a id="a-B2"></a>无所生起，<a id="a-B3"></a>无苦，<a id="a-B4"></a>诸法不相侵，<a id="a-B5"></a>无我，<a id="a-B6"></a>无所著，<a id="a-B7"></a>空诸法无所出，<a id="a-B8"></a>力无能胜者，<a id="a-B9"></a>不可计出计去，<a id="a-BA"></a>无所畏心不懈。<a id="a-BB"></a>如来诸法本无，<a id="a-BC"></a>无师，<a id="a-BD"></a>无为寂寞，<a id="a-BE"></a>明度无极，<a id="a-BF"></a>天中天。<a id="a-BG"></a>”</p>
  <p data-pb></p>
  <h2 id="aBH">悉持品第八</h2>
  <p id="aBI">帝释作是念：<a id="a-BJ"></a>“今见佛闻明度无极者，<a id="a-BK"></a>过去佛时人也，<a id="a-BL"></a>何况学持讽诵用是教住！<a id="a-BM"></a>其人前世供养若干佛从问事已。<a id="a-BN"></a>是善士为更见过去正真正觉，<a id="a-BO"></a>从是深法闻说时，<a id="a-BP"></a>不疑不恐，<a id="a-BQ"></a>不畏不难。<a id="a-BR"></a>”</p>
  <p id="aBS">鹙鹭子白佛言：<a id="a-BT"></a>“是深明度开士大士信受者，<a id="a-BU"></a>视当如不退转。<a id="a-BV"></a>何以故？<a id="a-BW"></a>本精进故。<a id="a-BX"></a>”</p>
  <p id="aBY">释语鹙鹭子：<a id="a-BZ"></a>“是法甚深，<a id="a-Ba"></a>从斯定难乃尔乎！<a id="a-Bb"></a>闻其义而不信者，<a id="a-Bc"></a>彼求佛道未久，<a id="a-Bd"></a>以斯为难矣。<a id="a-Be"></a>自归明度，<a id="a-Bf"></a>为自归一切智矣。<a id="a-Bg"></a>夫一切智者，<a id="a-Bh"></a>是明度所照明，<a id="a-Bi"></a>当作是住解慧。<a id="a-Bj"></a>”</p>
  <p id="aBk">释白佛言：<a id="a-Bl"></a>“云何于明度中住解慧？<a id="a-Bm"></a>”</p>
  <p id="aBn">佛言：<a id="a-Bo"></a>“善哉！<a id="a-Bp"></a>释若今作是问，<a id="a-Bq"></a>持佛威神使若发此问耳。<a id="a-Br"></a>开士求明度，<a id="a-Bs"></a>五阴中不住为应行，<a id="a-Bt"></a>五阴不究竟，<a id="a-Bu"></a>尔故不于中住。<a id="a-Bv"></a>”</p>
  <p id="aBw">鹙鹭子白佛言：<a id="a-Bx"></a>“甚深，<a id="a-By"></a>天中天！<a id="a-Bz"></a>是法难见无边！<a id="a-C0"></a>”</p>
  <p id="aC1">佛言：<a id="a-C2"></a>“五阴甚不住不随，<a id="a-C3"></a>不入五阴中。<a id="a-C4"></a>”</p>
  <p id="aC5">鹙鹭子言：<a id="a-C6"></a>“有不退转开士，<a id="a-C7"></a>当于前说之，<a id="a-C8"></a>闻是慧法不厌。<a id="a-C9"></a>”</p>
  <p id="aCA">释问鹙鹭子：<a id="a-CB"></a>“未授决开士若于前说，<a id="a-CC"></a>将有何异？<a id="a-CD"></a>”</p>
  <p id="aCE">曰：<a id="a-CF"></a>“未受决者闻之或恐退。<a id="a-CG"></a>若大士闻斯义得净定者，<a id="a-CH"></a>疾近受决，<a id="a-CI"></a>不久或见一佛若两佛便受决，<a id="a-CJ"></a>或自于斯中受决，<a id="a-CK"></a>得无上正真道。<a id="a-CL"></a>”</p>
  <p id="aCM">佛言：<a id="a-CN"></a>“如是求佛乃从久来，<a id="a-CO"></a>当作是知。<a id="a-CP"></a>未受决者，<a id="a-CQ"></a>当闻见是法。<a id="a-CR"></a>”</p>
  <p id="aCS">鹙鹭子白佛言：<a id="a-CT"></a>“我乐是语，<a id="a-CU"></a>乐人中之安。<a id="a-CV"></a>”</p>
  <p id="aCW">佛言：<a id="a-CX"></a>“乐者当于佛前说之。<a id="a-CY"></a>”</p>
  <p id="aCZ">鹙鹭子言：<a id="a-Ca"></a>“譬如开士至德，<a id="a-Cb"></a>自于梦中升佛座坐，<a id="a-Cc"></a>当知斯开士但欲成佛。<a id="a-Cd"></a>如是，<a id="a-Ce"></a>天中天，<a id="a-Cf"></a>是明度若有得者，<a id="a-Cg"></a>其功德欲成满近佛。<a id="a-Ch"></a>”</p>
  <p id="aCi">佛言：<a id="a-Cj"></a>“善哉是语！<a id="a-Ck"></a>乃作是乐如佛威神。<a id="a-Cl"></a>”</p>
  <p id="aCm">复白佛：<a id="a-Cn"></a>“譬若欲行万里若二万里，<a id="a-Co"></a>到大深泽中，<a id="a-Cp"></a>遥见牧牛羊者境界居舍丛树，<a id="a-Cq"></a>心中作是念想‘郡县聚落将欲见之’，<a id="a-Cr"></a>稍稍前行，<a id="a-Cs"></a>但欲近郡县，<a id="a-Ct"></a>不复畏盗贼。<a id="a-Cu"></a>如是，<a id="a-Cv"></a>天中天，<a id="a-Cw"></a>开士大士得是法，<a id="a-Cx"></a>今近受决不久，<a id="a-Cy"></a>不复恐堕应仪、<a id="a-Cz"></a>缘一觉道中。<a id="a-D0"></a>何以故？<a id="a-D1"></a>上正想见已。<a id="a-D2"></a>欲见大海者便稍稍往，<a id="a-D3"></a>想见其山林，<a id="a-D4"></a>明虑谛见海尚远，<a id="a-D5"></a>即不想见矣。<a id="a-D6"></a>若但欲至，<a id="a-D7"></a>无复山树之想矣。<a id="a-D8"></a>得此法者虽不见佛从受决，<a id="a-D9"></a>今作佛不久。<a id="a-DA"></a>譬若春时，<a id="a-DB"></a>树叶稍欲生出，<a id="a-DC"></a>当知此不久华叶若实当成熟。<a id="a-DD"></a>何以故？<a id="a-DE"></a>上想见叶华实当知成熟，<a id="a-DF"></a>斯土有眼者大欢喜，<a id="a-DG"></a>用见叶华实故，<a id="a-DH"></a>当知成熟。<a id="a-DI"></a>如是开士大士上想受决，<a id="a-DJ"></a>不久今受决，<a id="a-DK"></a>作无上正真道。<a id="a-DL"></a>”</p>
  <p id="aDM">佛言：<a id="a-DN"></a>“善哉！<a id="a-DO"></a>善哉！<a id="a-DP"></a>鹙鹭子，<a id="a-DQ"></a>持佛威神使若说明度。<a id="a-DR"></a>”</p>
  <p id="aDS">善业白佛言：<a id="a-DT"></a>“难及，<a id="a-DU"></a>天中天！<a id="a-DV"></a>悉豫了署开士大士作如来、<a id="a-DW"></a>无所著、<a id="a-DX"></a>正真道、<a id="a-DY"></a>最正觉。<a id="a-DZ"></a>”</p>
  <p id="aDa">佛言：<a id="a-Db"></a>“用是故，<a id="a-Dc"></a>开士大士昼夜愍伤群生，<a id="a-Dd"></a>欲使其安，<a id="a-De"></a>自致无上正真道成作佛时，<a id="a-Df"></a>悉为说经。<a id="a-Dg"></a>”</p>
  <p id="aDh">善业言：<a id="a-Di"></a>“云何求得成就作佛？<a id="a-Dj"></a>”</p>
  <p id="aDk">佛言：<a id="a-Dl"></a>“经中作是观，<a id="a-Dm"></a>五阴不过为求明度，<a id="a-Dn"></a>不观见法为求明度。<a id="a-Do"></a>”</p>
  <p id="aDp">对曰：<a id="a-Dq"></a>“不可计，<a id="a-Dr"></a>天中天所说。<a id="a-Ds"></a>”</p>
  <p id="aDt">佛言：<a id="a-Du"></a>“如是，<a id="a-Dv"></a>五阴不可计，<a id="a-Dw"></a>不可求。<a id="a-Dx"></a>”</p>
  <p id="aDy">对曰：<a id="a-Dz"></a>“谁当信是者，<a id="a-E0"></a>从是求开士大士？<a id="a-E1"></a>”</p>
  <p id="aE2">佛言：<a id="a-E3"></a>“何所为求？<a id="a-E4"></a>正使求者但为名耳，<a id="a-E5"></a>是中开士大士明度，<a id="a-E6"></a>力、<a id="a-E7"></a>四事、<a id="a-E8"></a>佛法、<a id="a-E9"></a>一切智无所近。<a id="a-EA"></a>何以故？<a id="a-EB"></a>力不可计，<a id="a-EC"></a>四事、<a id="a-ED"></a>佛法、<a id="a-EE"></a>一切智皆不可计，<a id="a-EF"></a>五阴诸法亦然也。<a id="a-EG"></a>正使作是求，<a id="a-EH"></a>为无所求，<a id="a-EI"></a>为求明度。<a id="a-EJ"></a>正使作是求，<a id="a-EK"></a>但为名耳。<a id="a-EL"></a>”</p>
  <p id="aEM">善业言：<a id="a-EN"></a>“甚深，<a id="a-EO"></a>天中天！<a id="a-EP"></a>斯乃宝将中王与虚空战，<a id="a-EQ"></a>勇德难胜，<a id="a-ER"></a>令佛行业传之无穷。<a id="a-ES"></a>”</p>
  <p id="aET">佛言：<a id="a-EU"></a>“然。<a id="a-EV"></a>尔故开士欲疾书是经至死。<a id="a-EW"></a>何以故？<a id="a-EX"></a>于宝中多有断起。<a id="a-EY"></a>”</p>
  <p id="aEZ">善业言：<a id="a-Ea"></a>“弊邪存想欲使经断。<a id="a-Eb"></a>”</p>
  <p id="aEc">佛言：<a id="a-Ed"></a>“邪欲断经，<a id="a-Ee"></a>会不能胜。<a id="a-Ef"></a>”</p>
  <p id="aEg">鹙鹭子问：<a id="a-Eh"></a>“持谁恩不能中断？<a id="a-Ei"></a>”</p>
  <p id="aEj">佛言：<a id="a-Ek"></a>“十方现在诸佛威神，<a id="a-El"></a>悉共拥护是开士大士。<a id="a-Em"></a>佛所授定，<a id="a-En"></a>邪不能断也。<a id="a-Eo"></a>”</p>
  <p id="aEp">又白佛言：<a id="a-Eq"></a>“是明度若念诵持学书者，<a id="a-Er"></a>诸佛威神皆共拥护之。<a id="a-Es"></a>”</p>
  <p id="aEt">佛言：<a id="a-Eu"></a>“我眼视是学持诵者，<a id="a-Ev"></a>最后书持卷者，<a id="a-Ew"></a>当知是辈如来眼所见。<a id="a-Ex"></a>是至德受持是经者，<a id="a-Ey"></a>疾近佛座得大功德。<a id="a-Ez"></a>如来去后，<a id="a-F0"></a>是法当在释氏国，<a id="a-F1"></a>彼贤学已转至会多尼国，<a id="a-F2"></a>在中学已复到郁单越国，<a id="a-F3"></a>在中学已却后我经但欲断时，<a id="a-F4"></a>我斯知已。<a id="a-F5"></a>尔时，<a id="a-F6"></a>持是明度最后有书者，<a id="a-F7"></a>佛悉豫见其人已，<a id="a-F8"></a>佛所称誉也。<a id="a-F9"></a>”</p>
  <p id="aFA">鹙鹭子问佛：<a id="a-FB"></a>“郁单越国当有几开士大士学斯定？<a id="a-FC"></a>”</p>
  <p id="aFD">佛言：<a id="a-FE"></a>“少耳。<a id="a-FF"></a>是经说时，<a id="a-FG"></a>闻不恐不难，<a id="a-FH"></a>为疾近如来。<a id="a-FI"></a>其人前世闻如来已学，<a id="a-FJ"></a>开士至德，<a id="a-FK"></a>持戒完具，<a id="a-FL"></a>多所度脱。<a id="a-FM"></a>是辈索佛道者，<a id="a-FN"></a>我知是高士近一切智。<a id="a-FO"></a>其所生处，<a id="a-FP"></a>志尚所归当学斯义，<a id="a-FQ"></a>欲求无上正真道。<a id="a-FR"></a>是人行尊，<a id="a-FS"></a>邪终不能动使舍佛志也。<a id="a-FT"></a>闻明度已，<a id="a-FU"></a>得极欢乐尊，<a id="a-FV"></a>得大乘德，<a id="a-FW"></a>逮近无上正真道。<a id="a-FX"></a>虽不见我，<a id="a-FY"></a>后世得是法，<a id="a-FZ"></a>为面见佛。<a id="a-Fa"></a>佛说斯语如矣，<a id="a-Fb"></a>傥有求道者，<a id="a-Fc"></a>当共教劝令学佛道，<a id="a-Fd"></a>我悉代欢喜。<a id="a-Fe"></a>有作是教者，<a id="a-Ff"></a>心复心转转相明，<a id="a-Fg"></a>自在愿生何方佛刹。<a id="a-Fh"></a>所生异方，<a id="a-Fi"></a>面见佛说经时，<a id="a-Fj"></a>当复于后教人求佛。<a id="a-Fk"></a>”</p>
  <p id="aFl">鹙鹭子白佛言：<a id="a-Fm"></a>“难及，<a id="a-Fn"></a>天中天！<a id="a-Fo"></a>云何乃有是？<a id="a-Fp"></a>如来往古来今斯高士何法不知？<a id="a-Fq"></a>何求不得？<a id="a-Fr"></a>云何乃有是决？<a id="a-Fs"></a>甫当求佛者，<a id="a-Ft"></a>是辈为精进逮入六度中学。<a id="a-Fu"></a>”</p>
  <p id="aFv">佛言：<a id="a-Fw"></a>“是辈人有求经不求者，<a id="a-Fx"></a>会值经法。<a id="a-Fy"></a>愿不离经，<a id="a-Fz"></a>索无止时，<a id="a-G0"></a>不索自得六度。<a id="a-G1"></a>”</p>
  <p id="aG2">鹙鹭子问：<a id="a-G3"></a>“有睹斯明度定，<a id="a-G4"></a>众经由之出乎？<a id="a-G5"></a>”</p>
  <p id="aG6">佛言：<a id="a-G7"></a>“有解明度者，<a id="a-G8"></a>诸经出之。<a id="a-G9"></a>所以然者？<a id="a-GA"></a>是佛教法，<a id="a-GB"></a>当教一切人劝令取佛，<a id="a-GC"></a>亦复自学斯经深义。<a id="a-GD"></a>彼诸高士所生逢佛，<a id="a-GE"></a>获六度无极矣。<a id="a-GF"></a>”</p>
  <p data-pb></p>
  <h2 id="aGG">觉邪品第九</h2>
  <p id="aGH">善业问佛：<a id="a-GI"></a>“高士种类欲学，<a id="a-GJ"></a>当何以觉其难？<a id="a-GK"></a>”</p>
  <p id="aGL">天尊曰：<a id="a-GM"></a>“欲学明度无极心不喜者，<a id="a-GN"></a>当觉邪为心妄：<a id="a-GO"></a>疾起者心欲学，<a id="a-GP"></a>卒斗乱起；<a id="a-GQ"></a>若书是经，<a id="a-GR"></a>雷震畏怖；<a id="a-GS"></a>开士转相调戏，<a id="a-GT"></a>左右顾视；<a id="a-GU"></a>书是经邪念，<a id="a-GV"></a>不著经从座起去，<a id="a-GW"></a>自念‘我不受决法，<a id="a-GX"></a>不在明度中’，<a id="a-GY"></a>便乱心起，<a id="a-GZ"></a>内不得静；<a id="a-Ga"></a>自念‘我乡土、<a id="a-Gb"></a>郡国、<a id="a-Gc"></a>县邑不闻是经’，<a id="a-Gd"></a>意悔舍去。<a id="a-Ge"></a>其人却后若干劫，<a id="a-Gf"></a>闻余道经喜，<a id="a-Gg"></a>不能任明度而随异经，<a id="a-Gh"></a>便堕应仪、<a id="a-Gi"></a>缘一觉道中，<a id="a-Gj"></a>是为枝叶。<a id="a-Gk"></a>譬若男子得象观其脚，<a id="a-Gl"></a>云何黠不？<a id="a-Gm"></a>”</p>
  <p id="aGn">曰：<a id="a-Go"></a>“不也，<a id="a-Gp"></a>天中天。<a id="a-Gq"></a>”</p>
  <p id="aGr">佛言：<a id="a-Gs"></a>“如是求开士道，<a id="a-Gt"></a>弃明度去，<a id="a-Gu"></a>及修学余经，<a id="a-Gv"></a>得应仪、<a id="a-Gw"></a>缘一觉道，<a id="a-Gx"></a>曰黠不？<a id="a-Gy"></a>”</p>
  <p id="aGz">曰：<a id="a-H0"></a>“不也，<a id="a-H1"></a>天中天。<a id="a-H2"></a>”</p>
  <p id="aH3">天尊曰：<a id="a-H4"></a>“譬若欲见大海而睹陂水，<a id="a-H5"></a>曰斯巨海矣，<a id="a-H6"></a>黠不？<a id="a-H7"></a>”</p>
  <p id="aH8">曰：<a id="a-H9"></a>“不也。<a id="a-HA"></a>”</p>
  <p id="aHB">天尊曰：<a id="a-HC"></a>“开士弃深明度取余经，<a id="a-HD"></a>堕应仪、<a id="a-HE"></a>缘一觉道中，<a id="a-HF"></a>有智无？<a id="a-HG"></a>”</p>
  <p id="aHH">对曰：<a id="a-HI"></a>“不也。<a id="a-HJ"></a>”</p>
  <p id="aHK">天尊曰：<a id="a-HL"></a>“譬若作绝妙殿舍，<a id="a-HM"></a>匠师意欲齐日月宫殿，<a id="a-HN"></a>于善业意，<a id="a-HO"></a>能作不？<a id="a-HP"></a>”</p>
  <p id="aHQ">对曰：<a id="a-HR"></a>“终不能也。<a id="a-HS"></a>”</p>
  <p id="aHT">“斯匠黠不？<a id="a-HU"></a>”</p>
  <p id="aHV">对曰：<a id="a-HW"></a>“不也。<a id="a-HX"></a>”</p>
  <p id="aHY">天尊曰：<a id="a-HZ"></a>“求开士道闻明度已，<a id="a-Ha"></a>复弃去，<a id="a-Hb"></a>学应仪、<a id="a-Hc"></a>缘一觉道法，<a id="a-Hd"></a>欲于中求佛，<a id="a-He"></a>是人黠不？<a id="a-Hf"></a>”</p>
  <p id="aHg">曰：<a id="a-Hh"></a>“不也，<a id="a-Hi"></a>天中天。<a id="a-Hj"></a>”</p>
  <p id="aHk">佛言：<a id="a-Hl"></a>“譬若欲见飞行皇帝，<a id="a-Hm"></a>反见小王形容被服，<a id="a-Hn"></a>谛熟观之曰‘斯但是飞行皇帝也’，<a id="a-Ho"></a>是人黠不？<a id="a-Hp"></a>”</p>
  <p id="aHq">对曰：<a id="a-Hr"></a>“不也，<a id="a-Hs"></a>天中天。<a id="a-Ht"></a>”</p>
  <p id="aHu">佛言：<a id="a-Hv"></a>“甫当来开士得深法已，<a id="a-Hw"></a>复弃去，<a id="a-Hx"></a>入应仪法中欲求佛，<a id="a-Hy"></a>云何有智无？<a id="a-Hz"></a>”</p>
  <p id="aI0">对曰：<a id="a-I1"></a>“不也。<a id="a-I2"></a>”</p>
  <p id="aI3">“譬若大饥，<a id="a-I4"></a>得百味饭不食也，<a id="a-I5"></a>欲得六十味饭；<a id="a-I6"></a>商人得无价明月珠，<a id="a-I7"></a>持水精涂明月珠，<a id="a-I8"></a>欲令合同，<a id="a-I9"></a>是人黠不？<a id="a-IA"></a>”</p>
  <p id="aIB">对曰：<a id="a-IC"></a>“不也。<a id="a-ID"></a>”</p>
  <p id="aIE">佛言：<a id="a-IF"></a>“甫当来开士得明度经，<a id="a-IG"></a>反比应仪道，<a id="a-IH"></a>弃去，<a id="a-II"></a>入应仪法中欲得作佛。</p>
  <p id="aIJ">“复次，<a id="a-IK"></a>当书时，<a id="a-IL"></a>邪使财利从他方来，<a id="a-IM"></a>闻利便弃法，<a id="a-IN"></a>往不能书成也，<a id="a-IO"></a>当觉邪为。<a id="a-IP"></a>书是经时，<a id="a-IQ"></a>莫言我书，<a id="a-IR"></a>莫作是语也，<a id="a-IS"></a>当从经中闻决，<a id="a-IT"></a>作是言者，<a id="a-IU"></a>邪得其便矣，<a id="a-IV"></a>不尔者邪界空。<a id="a-IW"></a>书时意或著世兵贼、<a id="a-IX"></a>斗乱、<a id="a-IY"></a>亲属、<a id="a-IZ"></a>财利、<a id="a-Ia"></a>饭食、<a id="a-Ib"></a>病瘦、<a id="a-Ic"></a>医药，<a id="a-Id"></a>念父母兄弟及众余念，<a id="a-Ie"></a>开士当明觉斯为邪使。</p>
  <p id="aIf">“复次，<a id="a-Ig"></a>我有名深经，<a id="a-Ih"></a>邪从次读之，<a id="a-Ii"></a>便行乱学明度者意，<a id="a-Ij"></a>令释本崇末，<a id="a-Ik"></a>便不得变谋明慧。<a id="a-Il"></a>”</p>
  <p id="aIm">佛言：<a id="a-In"></a>“开士大士欲说变谋明慧，<a id="a-Io"></a>从明度索之而今逮得，<a id="a-Ip"></a>复弃去，<a id="a-Iq"></a>于应仪道中索变谋明慧，<a id="a-Ir"></a>是开士黠不？<a id="a-Is"></a>”</p>
  <p id="aIt">曰：<a id="a-Iu"></a>“不也，<a id="a-Iv"></a>天中天。<a id="a-Iw"></a>”</p>
  <p id="aIx">佛言：<a id="a-Iy"></a>“受经人欲闻法，<a id="a-Iz"></a>师便不安；<a id="a-J0"></a>正使安欲与明度，<a id="a-J1"></a>受经人舍去；<a id="a-J2"></a>师徒不和，<a id="a-J3"></a>书不成也；<a id="a-J4"></a>学人来受，<a id="a-J5"></a>师欲至他方，<a id="a-J6"></a>两不和矣；<a id="a-J7"></a>或念在衣食财利，<a id="a-J8"></a>受经人亦无用施本，<a id="a-J9"></a>不得明度，<a id="a-JA"></a>如是当觉邪为。<a id="a-JB"></a>受经人正使无所爱惜不逆师，<a id="a-JC"></a>师有斯经，<a id="a-JD"></a>弟子问事，<a id="a-JE"></a>师不肯解之，<a id="a-JF"></a>受经人赍恨退；<a id="a-JG"></a>或时师欲说，<a id="a-JH"></a>受者不悦也；<a id="a-JI"></a>师若身疲不能起说经，<a id="a-JJ"></a>学士志锐而不得学者，<a id="a-JK"></a>当觉邪为。</p>
  <p id="aJL">“复次，<a id="a-JM"></a>是法说时、<a id="a-JN"></a>书时，<a id="a-JO"></a>傥有来者说地狱、<a id="a-JP"></a>饿鬼、<a id="a-JQ"></a>禽兽大勤苦，<a id="a-JR"></a>当早断之作应仪，<a id="a-JS"></a>无荷重患矣；<a id="a-JT"></a>若复于众誉天上乐，<a id="a-JU"></a>云于彼五所欲自恣所存，<a id="a-JV"></a>亦可一心念空，<a id="a-JW"></a>然虽获所念，<a id="a-JX"></a>会当别离，<a id="a-JY"></a>受彼众苦，<a id="a-JZ"></a>不如于斯索沟港、<a id="a-Ja"></a>频来、<a id="a-Jb"></a>不还、<a id="a-Jc"></a>应仪道，<a id="a-Jd"></a>莫与坏败虚空从事。</p>
  <p id="aJe">“复次，<a id="a-Jf"></a>师尊贵心自念：<a id="a-Jg"></a>‘有敬归我者，<a id="a-Jh"></a>我与明度，<a id="a-Ji"></a>不者则止。<a id="a-Jj"></a>’学人自归不避剧难，<a id="a-Jk"></a>师不肯授，<a id="a-Jl"></a>欲到四剧怖中，<a id="a-Jm"></a>又告之曰：<a id="a-Jn"></a>‘谷贵之处，<a id="a-Jo"></a>虎狼贼中，<a id="a-Jp"></a>五空泽间，<a id="a-Jq"></a>我乐往彼。<a id="a-Jr"></a>尔谛思议，<a id="a-Js"></a>能随我行，<a id="a-Jt"></a>忍此勤苦，<a id="a-Ju"></a>不得后悔。<a id="a-Jv"></a>’弟子忧曰：<a id="a-Jw"></a>‘师具解奥不肯相授，<a id="a-Jx"></a>吾奈之何乎！<a id="a-Jy"></a>”师徒志乖，<a id="a-Jz"></a>明度书学诵经经行之时，<a id="a-K0"></a>弟子愠厌，<a id="a-K1"></a>不复受学，<a id="a-K2"></a>稍舍就俗，<a id="a-K3"></a>令经法义擁，<a id="a-K4"></a>当觉邪为。</p>
  <p id="aK5">“复次，<a id="a-K6"></a>师健，<a id="a-K7"></a>乞丐多方便，<a id="a-K8"></a>欲懈惰去，<a id="a-K9"></a>便谄语学者：<a id="a-KA"></a>‘我当到某处有所问讯。<a id="a-KB"></a>’如是不知，<a id="a-KC"></a>当学诵经行时遇此，<a id="a-KD"></a>当觉邪为。</p>
  <p id="aKE">“复次，<a id="a-KF"></a>弊邪常索其便，<a id="a-KG"></a>如斯之恼无得受深法者。<a id="a-KH"></a>”</p>
  <p id="aKI">善业问：<a id="a-KJ"></a>“何因如兹？<a id="a-KK"></a>”</p>
  <p id="aKL">佛言：<a id="a-KM"></a>“弊邪主行诽谤明度言：<a id="a-KN"></a>‘我有深经，<a id="a-KO"></a>其义玄妙，<a id="a-KP"></a>余皆非法也。<a id="a-KQ"></a>’是故，<a id="a-KR"></a>新学开士心疑恐非，<a id="a-KS"></a>明度无极终不学。<a id="a-KT"></a>邪事一起时，<a id="a-KU"></a>有开士深守禅行，<a id="a-KV"></a>便得沟港道，<a id="a-KW"></a>是为证。<a id="a-KX"></a>”</p>
  <p data-pb></p>
  <h2 id="aKY">照明十方品第十</h2>
  <p id="aKZ">善业白佛言：<a id="a-Ka"></a>“佛说明度无极照明于世，<a id="a-Kb"></a>何谓照明？<a id="a-Kc"></a>”</p>
  <p id="aKd">天尊曰：<a id="a-Ke"></a>“如来持五阴示于世。<a id="a-Kf"></a>”</p>
  <p id="aKg">又问：<a id="a-Kh"></a>“云何视现？<a id="a-Ki"></a>坏五阴现世邪？<a id="a-Kj"></a>不坏现世乎？<a id="a-Kk"></a>”</p>
  <p id="aKl">天尊曰：<a id="a-Km"></a>“五阴本无坏不坏。<a id="a-Kn"></a>何以故？<a id="a-Ko"></a>空想愿无坏不坏。<a id="a-Kp"></a>无所生无坏，<a id="a-Kq"></a>无所识无坏不坏，<a id="a-Kr"></a>五阴本。<a id="a-Ks"></a>空想愿无所生，<a id="a-Kt"></a>无所识。<a id="a-Ku"></a>明度示现于世，<a id="a-Kv"></a>无量人心如来得明度悉知其源。<a id="a-Kw"></a>何等为知其源？<a id="a-Kx"></a>人本心，<a id="a-Ky"></a>本心本人本等无异，<a id="a-Kz"></a>如是明度出如来示现于世。</p>
  <p id="aL0">“复次，<a id="a-L1"></a>善业，<a id="a-L2"></a>疾心如来从明度悉知。<a id="a-L3"></a>何等为疾心？<a id="a-L4"></a>乱心即知。<a id="a-L5"></a>经本出入于心中，<a id="a-L6"></a>本无入经亦无出经，<a id="a-L7"></a>心故为经本，<a id="a-L8"></a>经故为心本，<a id="a-L9"></a>本经不疾不乱即知。<a id="a-LA"></a>何等为疾心即知？<a id="a-LB"></a>随其疾尽，<a id="a-LC"></a>尽为无所有，<a id="a-LD"></a>为心如无所有，<a id="a-LE"></a>不疾乱，<a id="a-LF"></a>是为疾心即知。<a id="a-LG"></a>如是明度出如来示现于世，<a id="a-LH"></a>爱欲心本即知，<a id="a-LI"></a>瞋恚心本即知，<a id="a-LJ"></a>愚痴心本即知。<a id="a-LK"></a>何等爱欲、<a id="a-LL"></a>瞋恚、<a id="a-LM"></a>愚痴心本即知？<a id="a-LN"></a>爱欲心本非爱欲心，<a id="a-LO"></a>瞋恚心本非瞋恚心，<a id="a-LP"></a>愚痴心本非愚痴心。<a id="a-LQ"></a>何以故？<a id="a-LR"></a>心本不现无想，<a id="a-LS"></a>无想是无爱欲、<a id="a-LT"></a>瞋恚、<a id="a-LU"></a>愚痴，<a id="a-LV"></a>是为本无。<a id="a-LW"></a>如本经无本，<a id="a-LX"></a>如是明度出如来，<a id="a-LY"></a>爱欲、<a id="a-LZ"></a>瞋恚、<a id="a-La"></a>愚痴心断即知。<a id="a-Lb"></a>何等心断即知？<a id="a-Lc"></a>心断非爱欲也，<a id="a-Ld"></a>非瞋恚也，<a id="a-Le"></a>非愚痴也。<a id="a-Lf"></a>何以故？<a id="a-Lg"></a>爱欲心断本，<a id="a-Lh"></a>瞋恚心断本，<a id="a-Li"></a>愚痴心断本，<a id="a-Lj"></a>皆无所从出，<a id="a-Lk"></a>无有本，<a id="a-Ll"></a>无所从生。<a id="a-Lm"></a>诸法无所从出，<a id="a-Ln"></a>无爱欲爱欲断，<a id="a-Lo"></a>无瞋恚瞋恚断，<a id="a-Lp"></a>无愚痴愚痴断，<a id="a-Lq"></a>不可得见。<a id="a-Lr"></a>如是明度出如来示现世间，<a id="a-Ls"></a>为有德为人故，<a id="a-Lt"></a>旷大心即知，<a id="a-Lu"></a>无大小，<a id="a-Lv"></a>无益心，<a id="a-Lw"></a>无去心。<a id="a-Lx"></a>何以故？<a id="a-Ly"></a>心本断如是出如来，<a id="a-Lz"></a>用有德用人故，<a id="a-M0"></a>无边幅心即知，<a id="a-M1"></a>是心不去、<a id="a-M2"></a>不来、<a id="a-M3"></a>不住。<a id="a-M4"></a>何以故？<a id="a-M5"></a>本空无所出，<a id="a-M6"></a>本无不来、<a id="a-M7"></a>不去、<a id="a-M8"></a>不住，<a id="a-M9"></a>如是不可量心即知，<a id="a-MA"></a>不增心身中心知如虚空不可计，<a id="a-MB"></a>如是心知，<a id="a-MC"></a>明度出如来，<a id="a-MD"></a>不可计人未见心即知。<a id="a-ME"></a>何以故？<a id="a-MF"></a>无想，<a id="a-MG"></a>一切见经诸法如心等心，<a id="a-MH"></a>如诸法想非诸法，<a id="a-MI"></a>诸法非心想。<a id="a-MJ"></a>何等想非诸法？<a id="a-MK"></a>何等非想心？<a id="a-ML"></a>诸法无想心，<a id="a-MM"></a>亦无想不见，<a id="a-MN"></a>如是明度出如来，<a id="a-MO"></a>欲得是致是，<a id="a-MP"></a>用有德用人故。<a id="a-MQ"></a>何等欲得是致是？<a id="a-MR"></a>一切欲得致，<a id="a-MS"></a>在五阴中住，<a id="a-MT"></a>欲得从是便致是。</p>
  <p id="aMU">“善业，<a id="a-MV"></a>如来云何欲得是因致是？<a id="a-MW"></a>从死致死是为色，<a id="a-MX"></a>从死致不死是为色，<a id="a-MY"></a>从不死致不死是为色，<a id="a-MZ"></a>不有死不无死是为色，<a id="a-Ma"></a>五阴如是。<a id="a-Mb"></a>有世无我是为色，<a id="a-Mc"></a>无世有我是为色，<a id="a-Md"></a>有世有我、<a id="a-Me"></a>无世无我是为色，<a id="a-Mf"></a>不有世不有我、<a id="a-Mg"></a>不无世不无我是为色，<a id="a-Mh"></a>如是得世本源、<a id="a-Mi"></a>得我本源是为色，<a id="a-Mj"></a>不得世本源、<a id="a-Mk"></a>不得我本源是为色，<a id="a-Ml"></a>有本源、<a id="a-Mm"></a>无本源是为色，<a id="a-Mn"></a>不有本源、<a id="a-Mo"></a>不无本源是为色，<a id="a-Mp"></a>是命是身是为色，<a id="a-Mq"></a>非命非身是为色，<a id="a-Mr"></a>五阴亦尔。<a id="a-Ms"></a>是为欲得是因致是，<a id="a-Mt"></a>从我身起如来用。<a id="a-Mu"></a>人所著所缚所故，<a id="a-Mv"></a>即知为知过去。<a id="a-Mw"></a>如来知时知今，<a id="a-Mx"></a>如来知时知何等？<a id="a-My"></a>知色知如本无，<a id="a-Mz"></a>五阴亦尔。<a id="a-N0"></a>如来五阴何等为知？<a id="a-N1"></a>如本无，<a id="a-N2"></a>五阴本无，<a id="a-N3"></a>如来本无，<a id="a-N4"></a>作是见本无，<a id="a-N5"></a>五阴本无，<a id="a-N6"></a>世本无，<a id="a-N7"></a>诸法亦本无，<a id="a-N8"></a>沟港、<a id="a-N9"></a>频来、<a id="a-NA"></a>不还、<a id="a-NB"></a>应仪、<a id="a-NC"></a>缘一觉本无，<a id="a-ND"></a>如来亦本无，<a id="a-NE"></a>一本无无异、<a id="a-NF"></a>无所往、<a id="a-NG"></a>无所止、<a id="a-NH"></a>无想、<a id="a-NI"></a>无尽。<a id="a-NJ"></a>如是本无，<a id="a-NK"></a>无异如来，<a id="a-NL"></a>从明度中出悉知之，<a id="a-NM"></a>是故名佛矣。<a id="a-NN"></a>”</p>
  <p id="aNO">善业白佛言：<a id="a-NP"></a>“甚深，<a id="a-NQ"></a>天中天！<a id="a-NR"></a>谁当信是者？<a id="a-NS"></a>独得应仪及不退转乃信耳。<a id="a-NT"></a>”</p>
  <p id="aNU">佛言：<a id="a-NV"></a>“本无无尽时，<a id="a-NW"></a>如来所说无极。<a id="a-NX"></a>”</p>
  <p id="aNY">释与万天子俱，<a id="a-NZ"></a>梵众天与二万天子俱，<a id="a-Na"></a>到至佛所，<a id="a-Nb"></a>头面著佛足却住一面。</p>
  <p id="aNc">爱欲天子、<a id="a-Nd"></a>梵天子俱白佛言：<a id="a-Ne"></a>“天中天，<a id="a-Nf"></a>所说法甚深，<a id="a-Ng"></a>云何其想？<a id="a-Nh"></a>”</p>
  <p id="aNi">佛告诸天子：<a id="a-Nj"></a>“虚空著无相、<a id="a-Nk"></a>无愿、<a id="a-Nl"></a>无所住，<a id="a-Nm"></a>如虚空无所挂碍，<a id="a-Nn"></a>诸天龙鬼神不能动也。<a id="a-No"></a>何以故？<a id="a-Np"></a>是想无作者，<a id="a-Nq"></a>五阴不能作想，<a id="a-Nr"></a>人非人所不能作。<a id="a-Ns"></a>”</p>
  <p id="aNt">佛告诸天子：<a id="a-Nu"></a>“若言有作虚空者，<a id="a-Nv"></a>宁信不？<a id="a-Nw"></a>”</p>
  <p id="aNx">对曰：<a id="a-Ny"></a>“不信也，<a id="a-Nz"></a>天中天，<a id="a-O0"></a>无作虚空者。<a id="a-O1"></a>何以故？<a id="a-O2"></a>虚空无色。<a id="a-O3"></a>”</p>
  <p id="aO4">天尊曰：<a id="a-O5"></a>“是想常住，<a id="a-O6"></a>有佛无佛是想住如故，<a id="a-O7"></a>如来悉知。<a id="a-O8"></a>”</p>
  <p id="aO9">是诸天子白佛言：<a id="a-OA"></a>“是想甚深，<a id="a-OB"></a>如来悉知无所挂碍。<a id="a-OC"></a>明度是如来自在道，<a id="a-OD"></a>是佛所居处也。<a id="a-OE"></a>”</p>
  <p id="aOF">佛告善业：<a id="a-OG"></a>“如来恭敬于经承事自归。<a id="a-OH"></a>何谓是经？<a id="a-OI"></a>明度是经，<a id="a-OJ"></a>如来从是得无上正真道。<a id="a-OK"></a>用是故，<a id="a-OL"></a>我恭敬经，<a id="a-OM"></a>当报经恩。<a id="a-ON"></a>诸法无作悉知无持来，<a id="a-OO"></a>是为报经恩。<a id="a-OP"></a>”</p>
  <p id="aOQ">善业白佛言：<a id="a-OR"></a>“诸法不知不见，<a id="a-OS"></a>何等为明度出如来示现于世？<a id="a-OT"></a>”</p>
  <p id="aOU">天尊曰：<a id="a-OV"></a>“诸法无所住，<a id="a-OW"></a>如是悉知见出如来示现于世；<a id="a-OX"></a>五阴不见，<a id="a-OY"></a>作是示现于世。<a id="a-OZ"></a>何等不见者？<a id="a-Oa"></a>五阴无因缘不见，<a id="a-Ob"></a>不见是为明度出如来示现于世。<a id="a-Oc"></a>如虚空示现于世，<a id="a-Od"></a>示现于世难得清净，<a id="a-Oe"></a>是为示现于世。<a id="a-Of"></a>”</p>
  <p data-pb></p>
  <h2 id="aOg">不可计品第十一</h2>
  <p id="aOh">善业白佛言：<a id="a-Oi"></a>“极大究竟，<a id="a-Oj"></a>明度无极无量无与等者！<a id="a-Ok"></a>”</p>
  <p id="aOl">佛言：<a id="a-Om"></a>“然。<a id="a-On"></a>如来无师一切智，<a id="a-Oo"></a>是故明度不可称量，<a id="a-Op"></a>安隐究竟无与等者。<a id="a-Oq"></a>”</p>
  <p id="aOr">善业白佛言：<a id="a-Os"></a>“云何，<a id="a-Ot"></a>天中天，<a id="a-Ou"></a>如来无师一切智无量无边？<a id="a-Ov"></a>”</p>
  <p id="aOw">佛言：<a id="a-Ox"></a>“五阴不可计量，<a id="a-Oy"></a>诸法亦尔。<a id="a-Oz"></a>五阴无量，<a id="a-P0"></a>诸法边幅无获其际者，<a id="a-P1"></a>用何等故五阴诸法亦尽处？<a id="a-P2"></a>云何，<a id="a-P3"></a>善业，<a id="a-P4"></a>虚空可计尽不？<a id="a-P5"></a>”</p>
  <p id="aP6">对曰：<a id="a-P7"></a>“不可尽，<a id="a-P8"></a>天中天。<a id="a-P9"></a>”</p>
  <p id="aPA">佛言：<a id="a-PB"></a>“诸法亦然，<a id="a-PC"></a>用是故如来法诸法无边量。<a id="a-PD"></a>用法无量故，<a id="a-PE"></a>发心起学无量明度，<a id="a-PF"></a>如是本无心心念。<a id="a-PG"></a>譬若虚空无心无念，<a id="a-PH"></a>有心有念因随作是说不可称计。<a id="a-PI"></a>”</p>
  <p id="aPJ">时，<a id="a-PK"></a>五百比丘、<a id="a-PL"></a>二十比丘尼得应仪，<a id="a-PM"></a>六十清信士、<a id="a-PN"></a>清信女皆得沟港，<a id="a-PO"></a>二十开士逮得无所从生法乐，<a id="a-PP"></a>皆当于是贤劫中受决。<a id="a-PQ"></a>对曰：<a id="a-PR"></a>“甚深，<a id="a-PS"></a>天中天，<a id="a-PT"></a>明度极大安隐究竟！<a id="a-PU"></a>”</p>
  <p id="aPV">佛言：<a id="a-PW"></a>“如尔云矣出一切智，<a id="a-PX"></a>诸开士、<a id="a-PY"></a>缘一觉道悉从中出。<a id="a-PZ"></a>譬若转轮圣王，<a id="a-Pa"></a>一切国土皆为臣隶，<a id="a-Pb"></a>王无所忧，<a id="a-Pc"></a>佛法、<a id="a-Pd"></a>缘一觉法、<a id="a-Pe"></a>应仪法皆从中出立。<a id="a-Pf"></a>五阴不受不入，<a id="a-Pg"></a>沟港、<a id="a-Ph"></a>频来、<a id="a-Pi"></a>不还、<a id="a-Pj"></a>应仪、<a id="a-Pk"></a>缘一觉、<a id="a-Pl"></a>一切智道不受不入。<a id="a-Pm"></a>”</p>
  <p id="aPn">善业问：<a id="a-Po"></a>“何等一切智不受不入？<a id="a-Pp"></a>”</p>
  <p id="aPq">佛言：<a id="a-Pr"></a>“云何若见应仪等所入不？<a id="a-Ps"></a>”</p>
  <p id="aPt">对曰：<a id="a-Pu"></a>“不见也，<a id="a-Pv"></a>天中天。<a id="a-Pw"></a>”</p>
  <p id="aPx">佛言：<a id="a-Py"></a>“善哉！<a id="a-Pz"></a>善哉！<a id="a-Q0"></a>我亦不见如来所入处。<a id="a-Q1"></a>如我无所入，<a id="a-Q2"></a>一切智亦无所入。<a id="a-Q3"></a>”</p>
  <p id="aQ4">爱欲天子、<a id="a-Q5"></a>梵天子俱白佛言：<a id="a-Q6"></a>“甚深，<a id="a-Q7"></a>天中天，<a id="a-Q8"></a>明度难了也！<a id="a-Q9"></a>正使三千国土人民过去佛时所作功德，<a id="a-QA"></a>一切皆信已具足过一劫，<a id="a-QB"></a>方是深明度中乐一日念，<a id="a-QC"></a>不可量深出彼德有余。<a id="a-QD"></a>”</p>
  <p id="aQE">佛告诸天子：<a id="a-QF"></a>“正使复有贤人，<a id="a-QG"></a>闻是深法已得证，<a id="a-QH"></a>疾使彼辈所信乐过一劫，<a id="a-QI"></a>其功德不及是也。<a id="a-QJ"></a>”</p>
  <p id="aQK">诸天子闻是，<a id="a-QL"></a>头面著佛足，<a id="a-QM"></a>绕已稍稍却远，<a id="a-QN"></a>俱不复现，<a id="a-QO"></a>各自还去。</p>
  <p id="aQP">善业白佛：<a id="a-QQ"></a>“若有开士大士信是明度者，<a id="a-QR"></a>从何来生？<a id="a-QS"></a>”</p>
  <p id="aQT">佛言：<a id="a-QU"></a>“譬如新生犊子不离母，<a id="a-QV"></a>如是开士大士闻明度已，<a id="a-QW"></a>终不离经师，<a id="a-QX"></a>为从人道中来生。<a id="a-QY"></a>”</p>
  <p id="aQZ">善业白言：<a id="a-Qa"></a>“若有逮是功德，<a id="a-Qb"></a>有从他方佛刹来生者无？<a id="a-Qc"></a>”</p>
  <p id="aQd">佛言：<a id="a-Qe"></a>“有他方佛刹供养已，<a id="a-Qf"></a>从彼来生。<a id="a-Qg"></a>于兜术天上，<a id="a-Qh"></a>从慈氏开士问慧，<a id="a-Qi"></a>今欲求是法不懈，<a id="a-Qj"></a>持是功德复逮得是经。<a id="a-Qk"></a>若有前世时闻，<a id="a-Ql"></a>不问中慧，<a id="a-Qm"></a>今生闻是经，<a id="a-Qn"></a>于中有疑厌不信乐，<a id="a-Qo"></a>其人前世不从师问中事。</p>
  <p id="aQp">“复次，<a id="a-Qq"></a>开士大士前世时闻是，<a id="a-Qr"></a>问其中慧，<a id="a-Qs"></a>若一日、<a id="a-Qt"></a>二日、<a id="a-Qu"></a>三日至五日，<a id="a-Qv"></a>持是功德，<a id="a-Qw"></a>今复逮得是经便信乐之。<a id="a-Qx"></a>若有欲乐闻时，<a id="a-Qy"></a>用是乱故其心数转，<a id="a-Qz"></a>如秤乍低乍仰，<a id="a-R0"></a>从新学来，<a id="a-R1"></a>如是少信乐，<a id="a-R2"></a>当堕两处，<a id="a-R3"></a>应仪、<a id="a-R4"></a>缘一觉道中。<a id="a-R5"></a>”</p>
  <p data-pb></p>
  <h2 id="aR6">譬喻品第十二</h2>
  <p id="aR7">佛告善业：<a id="a-R8"></a>“譬若大海中，<a id="a-R9"></a>船卒坏，<a id="a-RA"></a>其船中人不取板樯，<a id="a-RB"></a>不能得渡必于水死；<a id="a-RC"></a>若得板若樯，<a id="a-RD"></a>有健者乘骑便不死，<a id="a-RE"></a>当知顺随海水出也。<a id="a-RF"></a>开士大士有信乐，<a id="a-RG"></a>有定行，<a id="a-RH"></a>有精进，<a id="a-RI"></a>欲得无上正真道而不得明度，<a id="a-RJ"></a>变谋明慧不得学，<a id="a-RK"></a>当中道得应仪、<a id="a-RL"></a>缘一觉道。<a id="a-RM"></a>其有信乐、<a id="a-RN"></a>定行、<a id="a-RO"></a>精进，<a id="a-RP"></a>欲逮无上正真道，<a id="a-RQ"></a>得学明度权慧者，<a id="a-RR"></a>终不中道懈，<a id="a-RS"></a>过出应仪、<a id="a-RT"></a>缘一觉去，<a id="a-RU"></a>正在无上正真道中立。</p>
  <p id="aRV">“譬若士女持坏瓶取水，<a id="a-RW"></a>知不久必坏，<a id="a-RX"></a>所以然者？<a id="a-RY"></a>未成故。<a id="a-RZ"></a>学不逮此深法，<a id="a-Ra"></a>终不能逮一切智，<a id="a-Rb"></a>便中道厌却堕二道中。<a id="a-Rc"></a>譬若持瓦瓶行担水，<a id="a-Rd"></a>安隐归至。<a id="a-Re"></a>何以故？<a id="a-Rf"></a>已成故。<a id="a-Rg"></a>学得深法，<a id="a-Rh"></a>知终不中道息恣心止无上正真道。</p>
  <p id="aRi">“譬若大海中，<a id="a-Rj"></a>船不慎护，<a id="a-Rk"></a>以财物著中，<a id="a-Rl"></a>至于道坏，<a id="a-Rm"></a>财物离散，<a id="a-Rn"></a>亡其重宝。<a id="a-Ro"></a>如是开士大士正使至意学，<a id="a-Rp"></a>不得深法，<a id="a-Rq"></a>当知中道厌便亡名宝，<a id="a-Rr"></a>中道懈怠堕二道中。<a id="a-Rs"></a>譬若有人施张大海中，<a id="a-Rt"></a>故船补治，<a id="a-Ru"></a>持财物著中有所至，<a id="a-Rv"></a>不中道坏必到其处。<a id="a-Rw"></a>如是开士大士有信乐、<a id="a-Rx"></a>定行、<a id="a-Ry"></a>精进学，<a id="a-Rz"></a>又得深法，<a id="a-S0"></a>终不中懈止，<a id="a-S1"></a>上至无上正真道中立，<a id="a-S2"></a>终不堕两道，<a id="a-S3"></a>正向佛门。</p>
  <p id="aS4">“譬如人年老而身病，<a id="a-S5"></a>云何是人能从床自起不？<a id="a-S6"></a>”</p>
  <p id="aS7">善业言：<a id="a-S8"></a>“不能，<a id="a-S9"></a>天中天。<a id="a-SA"></a>或时起，<a id="a-SB"></a>无力不能自致。<a id="a-SC"></a>正使病愈能自起，<a id="a-SD"></a>会不能行步。<a id="a-SE"></a>”</p>
  <p id="aSF">佛言：<a id="a-SG"></a>“如是开士大士具如上所行学，<a id="a-SH"></a>不得深法而欲逮无上正真道，<a id="a-SI"></a>终不至佛，<a id="a-SJ"></a>当中道懈堕二道中。</p>
  <p id="aSK">“譬如老病人除愈欲起行，<a id="a-SL"></a>有健人来扶持之告曰：<a id="a-SM"></a>‘无恐，<a id="a-SN"></a>我自相送。<a id="a-SO"></a>’终不中道相弃，<a id="a-SP"></a>送著所乐处。<a id="a-SQ"></a>如是具有上行开士，<a id="a-SR"></a>学得此深明度无极变谋明慧，<a id="a-SS"></a>当知终不中道懈，<a id="a-ST"></a>必能究竟，<a id="a-SU"></a>于中得无上正真道。<a id="a-SV"></a>”</p>
 </body>
</html>