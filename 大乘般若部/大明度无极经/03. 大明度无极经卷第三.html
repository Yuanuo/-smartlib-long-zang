<!DOCTYPE html>
<html>
<head>
  <meta charset="utf-8"/>
  <meta name="author" content="支谦/吴"/>
  <meta name="library" content="龙藏"/>
  <meta name="catalog" content="龙藏/大乘般若部"/>
  <title>大明度无极经卷第三</title>
</head>
<body>
  <h1 class="head">大明度无极经卷第三</h1>
  <h2>地狱品第六</h2>
  <p>鹙鹭子白佛：“明度道弘普入景慧，天中天。自归明度无极，天中天。行寂无秽，去冥示明，巍巍至尊无不成就，天中天。无目惑者，授道慧眼，无生无灭，苦者得安，悉入无想明度慧门大士之母，拔生死根大神已足，三合十二转明度，天中天。开士大士当云何于中立，天中天？”</p>
  <p>佛言：“敬明度当如敬佛，于中立，自归当如自归佛。”</p>
  <p>释心念：“鹙鹭子比丘何因发是问？”</p>
  <p>则报之曰：“是明度护于开士，代欢喜功德施与无上正真道之恩也，若有布施、持戒、忍辱、精进、禅定皆不若。譬人生堕地盲，若士众之行无前导者，欲有所至不知行。夫五度如盲者，开士离明度欲入一切智中不知所行，明度将护五度与目与名。”</p>
  <p>鹙鹭子白佛言：“云何入明度中守？”</p>
  <p>佛言：“观五阴无从生灭，见五阴无生灭处，明度亦然。”</p>
  <p>又白佛言：“作是守者为逮何法？”</p>
  <p>曰：“逮无所逮法，无所逮法名曰明度。”</p>
  <p>释白佛言：“明度不逮一切知耶？”</p>
  <p>佛言：“不作是逮者，无所著，无名，无识。”</p>
  <p>释问：“复当云何逮？”</p>
  <p>佛言：“如无所逮故能逮。”</p>
  <p>释言：“少有及者，天中天，无如明度！诸法无生无灭。”</p>
  <p>善业白佛言：“开士作是念者离明度。”</p>
  <p>佛言：“明度空无所有，是故不远不近，不成不坏。”</p>
  <p>问曰：“信此，为信何法？”</p>
  <p>佛言：“为不信五阴，不信沟港、频来、不还、应仪、缘一觉。”</p>
  <p>善业言：“大明度是开士法。”</p>
  <p>佛问：“何缘知大明度为开士明度乎？”</p>
  <p>对曰：“五阴不大不小，不退不乱。如来一切智有十种力，不强不弱，不退不乱。何以故不退不乱？一切智不广不狭。天中天，若有是念想，为不求大明，非大明威神，欲度众生是为著。何以故？人本无，大明度亦无，人不坏明度义，然人所出生乃如来现力如是。”</p>
  <p>鹙鹭子白佛言：“若有信是法者，不疑者，其人从何来生？求道以来几时乃得解中义教？”</p>
  <p>佛言：“从他方佛刹来生，已问其义，闻即恭敬，视师如佛，念曰：‘吾已见佛矣。’”</p>
  <p>善业白言：“明度可得闻见不？”</p>
  <p>曰：“不可得见也。”</p>
  <p>“开士求佛已来几何时随此法？”</p>
  <p>佛言：“非一辈学也，各有本行。或前供养若干千佛具持经戒，未时闻斯定弃而不敬，来世佛所闻，当复弃去。”</p>
  <p>佛言：“其人自随身意受愚痴心，自用以斯罪自弊。闻人说明度复止之，止此者为止一切智，为止往古来今将导明眼矣。以斯愚罪断于经法，轻易应仪，受不信之道，死入无择狱其岁难算，勤苦毒痛不可具言，天地坏时当适他方大地狱中，展转三涂劫数无量。”</p>
  <p>鹙鹭子白佛言：“其罪等于五逆微喻之耳。”</p>
  <p>佛言：“其罪难为譬喻。是明度学诵时，若有心念非如来所说止人学者，自坏复坏，人自饮毒复饮人，是辈人自亡不晓明度，复误他人，学士无见斯人坐起、言笑、通好、饮食也。何以故？断是经故。斯人自在冥中，复投人于冥中，其人自饮毒煞身无异也。断经之愚人信其言，罪苦等矣。诽谤明度，为谤十二部经也。”</p>
  <p>鹙鹭子言：“佛未说谤断经罪入太山，其形类如受身大小，愿哀释之。”</p>
  <p>佛言：“无问！闻之必恐中热沸血，由面七孔忧焦损命，由斩华著于盛日萎枯而丧。愚夫死然也，其身长大丑恶，臭处无不恶见。吾难说，彼毁尊法人处地狱中，所受形类也。”</p>
  <p>又白佛言：“愿说其罪，令末世人敬奉明法，畏慎不犯谤断经罪重痛如彼。”</p>
  <p>佛言：“以示人大明，后世闻者诽谤得罪，在地狱中苦痛无期，其罪可知矣。”</p>
  <p>善业白佛言：“人常当护身口意行，夫谤明法乃致斯罪。”</p>
  <p>佛言：“痴人于我法中作沙门，诽谤明度，言非止断者，为止一切智十二部经，为断三世诸佛道，为断比丘僧者，受恒沙劫罪。”</p>
  <p>善业问：“谤诽断经者凡用几事？”</p>
  <p>佛告：“斯士女无戒，为邪所中故不乐深经，以斯二事断明度矣。又用四事：一者、随恶师言；二者、不以顺学；三者、不承开士法；四者、主行谤断经法，好索人短以自贡高。是为四事。”</p>
  <p>善业白佛言：“不睹深归少有信者。”</p>
  <p>世尊曰：“然。”</p>
  <p>重问：“何缘少信佛？”</p>
  <p>佛言：“往古来今五阴不著不缚不脱。所以然者？以其无形，明度义然，故少信者矣。”</p>
  <h2>清净品第七</h2>
  <p>善业白佛言：“少晓明度无极未狎习者。”</p>
  <p>佛言：“五阴清净，道清净，道清净五阴亦清净，适等无异。五阴清净一切智清净，一切智清净五阴亦清净等无异。今不断前亦不断，今不坏前亦不坏，今正等无异。”</p>
  <p>鹙鹭子白佛言：“甚深清净，天中天。”</p>
  <p>佛言：“清净。”</p>
  <p>鹙鹭子言：“极明虚无，无瑕秽，无所有，无不遍，无生欲，无色想，清净，天中天。”</p>
  <p>佛言：“清净矣。”</p>
  <p>又曰：“五阴清净，天中天。”</p>
  <p>佛言：“不知，不随，不想，清净矣。”</p>
  <p>又曰：“一切智明度不增不减。何以故？无所有经护清净。”</p>
  <p>佛言：“清净矣。”</p>
  <p>善业白佛言：“意清净，五阴清净，五阴清净意亦清净，天中天。”</p>
  <p>佛言：“本清净矣。”</p>
  <p>“一切智清净，道亦清净。”</p>
  <p>佛言：“本清净矣。”</p>
  <p>“五阴无边，意亦无边。”</p>
  <p>佛言：“本清净矣。”</p>
  <p>“大士明照其源，其故明度本清净，不在彼，不在此，不在中。”</p>
  <p>“本清净矣。”</p>
  <p>善业白佛言：“开士有想，便离明度远。”</p>
  <p>佛言：“善哉！如尔言，有名想便著。”</p>
  <p>曰：“难及，天中天，是明度！如来安济群生说是于著。”</p>
  <p>鹙鹭子问善业：“何所为著？”</p>
  <p>答曰：“念五阴空著，念往古来今皆著。”</p>
  <p>释问善业：“何因著？”</p>
  <p>答曰：“心想念施与无上正真道。心无，当何等施？是善人欢乐教人于本空，如是无过，如佛所教，出于诸著中去。”</p>
  <p>佛言：“善哉！汝为开士大士，本空不著。复次，若有深著想念如来，随所想便为著。往古来今佛无所著法，代欢喜以施作无上正真道者，法无往古来今，一切不得有施想，无念，无见，无闻，无心，不念心。”</p>
  <p>对曰：“甚深，天中天！”</p>
  <p>佛言：“明度本清净矣。”</p>
  <p>善业言：“自归明度。”</p>
  <p>佛言：“法无作者。无作，无上正真道者。”</p>
  <p>善业言：“如佛教，无作者。”</p>
  <p>佛言：“不两法，本无一，本无是，本无无作，是本无者，如是一切疾过著去。”</p>
  <p>对曰：“难了，天中天！”</p>
  <p>佛言：“如是无得佛者。”</p>
  <p>对曰：“明度不可计也。”</p>
  <p>佛言：“然，心不自知心。”</p>
  <p>善业言：“无作明度者，天中天。”</p>
  <p>佛言：“无师作者，求明度不五阴求，不空五阴求，为求明度。五阴不满为非五阴不求，为求明度。”</p>
  <p>对曰：“难及，天中天，著无著！天中天，著无著，是者为不著。”</p>
  <p>佛言：“五阴不著不求为求明度，五阴著为不求明度，沟港、频来、不还、应仪、缘一觉著为不求。何以故？著出一切智中。如是开士著不著，为出为守一切智。”</p>
  <p>对曰：“难逮，天中天，甚深所说法！说之不减，不说不增。”</p>
  <p>佛言：“如是不减不增。所以然者？如来尽称誉虚空，亦不增减。譬如幻人，誉毁不能使其有喜戚增减矣。吾经说众生各学讽诵，经亦不增减。慊苦求明度守者，不懈不恐，不动不转，随是教不舍还。何以故？作是守者为守空，诸天人鬼龙皆当为作礼，以其服大慈法铠与虚空战，济众生之祸，现世景福之故也。”</p>
  <p>善业言：“被铠誉虚空举三处人至大精进上勇猛。天中天，法如虚空故，索无上正真道，欲得平等最正觉。”</p>
  <p>有异比丘心念：“自归明度者，为无生灭法。”</p>
  <p>释语善业：“作是求，随是教，何因随是教？”</p>
  <p>善业言：“明度随是教者，为随空教。”</p>
  <p>释白佛言：“学明度者，当护几闻？”</p>
  <p>善业：“云何释，见法不？当所护者，随是教者，众生不能得其便也。行明度护，为护虚空。云何释，有力者能护响不？”</p>
  <p>曰：“不能也，如响亦无想念。”</p>
  <p>为求明度，持佛威神，三千大千诸释梵、四天王、诸尊天王，一切皆来为佛作礼，绕三匝却住一面，念千佛号字、形容被服、所出国土皆如释迦文，其弟子字皆如善业，问明度者皆如释，其本教授时皆同一处，开士大士皆被大铠学明度。</p>
  <p>佛告善业：“慈氏开士作无上正真平等觉时，亦当于是说明度。”</p>
  <p>曰：“云何说五阴？”</p>
  <p>“不受说，不空说，不著说，不脱五阴说。”</p>
  <p>叹曰：“清净，天中天！”</p>
  <p>佛言：“五阴清净，明度清净，如空也。”</p>
  <p>对曰：“五阴无秽，天中天。”</p>
  <p>佛言：“无秽矣。”</p>
  <p>善业言：“学是者不横死也，诸尊天常随之。经师月八日、十四日、十五日说经时，诸开士常来大会。”</p>
  <p>佛言：“是善士汝得功德甚多难计！所以然者？明度无所近，法无所取，经无有、无得、无瑕、无玷、无求、无想，是为求明度，无所观见法。”</p>
  <p>诸天子心大欢喜，同声而叹曰：“斯天下乃再见经轮转！”</p>
  <p>佛告善业：“不两经轮转，无所从生法，不来不去如是。”</p>
  <p>善业言：“永安开士诸法皆无所挂碍，作无上正真道平等正觉。”</p>
  <p>佛言：“无经轮转，无经还。何所为经轮转？无见经还。何所为经轮转？无见经，无观法。何以故？诸经所生，如虚空无转无去，作是说便为说经。无说经者，无闻者，无证，是说经者为灭度，是说经为无人。”</p>
  <p>善业白佛：“如虚空无极，悉明度平观诸法无不明了。天中天，本空无上，诸法不可逮，无著，无身，无去，无来，无有，无持，无尽，无根，无所从生，无灭，无作，无师，无知，无想，无所挂碍，无适，无坏，无本，如幻无见，如梦无我，清净无秽，不可见，无处，定不动摇，无念平等，不动法不移，无欲法无异无所生，向无想去垢尽恚恨，无人，人本无，不观法无所起，不至边无所止，不腐不败无不入，诸应仪、缘一觉所不能及，不乱无误，不可量，无小法，无形，无所生起，无苦，诸法不相侵，无我，无所著，空诸法无所出，力无能胜者，不可计出计去，无所畏心不懈。如来诸法本无，无师，无为寂寞，明度无极，天中天。”</p>
  <h2>悉持品第八</h2>
  <p>帝释作是念：“今见佛闻明度无极者，过去佛时人也，何况学持讽诵用是教住！其人前世供养若干佛从问事已。是善士为更见过去正真正觉，从是深法闻说时，不疑不恐，不畏不难。”</p>
  <p>鹙鹭子白佛言：“是深明度开士大士信受者，视当如不退转。何以故？本精进故。”</p>
  <p>释语鹙鹭子：“是法甚深，从斯定难乃尔乎！闻其义而不信者，彼求佛道未久，以斯为难矣。自归明度，为自归一切智矣。夫一切智者，是明度所照明，当作是住解慧。”</p>
  <p>释白佛言：“云何于明度中住解慧？”</p>
  <p>佛言：“善哉！释若今作是问，持佛威神使若发此问耳。开士求明度，五阴中不住为应行，五阴不究竟，尔故不于中住。”</p>
  <p>鹙鹭子白佛言：“甚深，天中天！是法难见无边！”</p>
  <p>佛言：“五阴甚不住不随，不入五阴中。”</p>
  <p>鹙鹭子言：“有不退转开士，当于前说之，闻是慧法不厌。”</p>
  <p>释问鹙鹭子：“未授决开士若于前说，将有何异？”</p>
  <p>曰：“未受决者闻之或恐退。若大士闻斯义得净定者，疾近受决，不久或见一佛若两佛便受决，或自于斯中受决，得无上正真道。”</p>
  <p>佛言：“如是求佛乃从久来，当作是知。未受决者，当闻见是法。”</p>
  <p>鹙鹭子白佛言：“我乐是语，乐人中之安。”</p>
  <p>佛言：“乐者当于佛前说之。”</p>
  <p>鹙鹭子言：“譬如开士至德，自于梦中升佛座坐，当知斯开士但欲成佛。如是，天中天，是明度若有得者，其功德欲成满近佛。”</p>
  <p>佛言：“善哉是语！乃作是乐如佛威神。”</p>
  <p>复白佛：“譬若欲行万里若二万里，到大深泽中，遥见牧牛羊者境界居舍丛树，心中作是念想‘郡县聚落将欲见之’，稍稍前行，但欲近郡县，不复畏盗贼。如是，天中天，开士大士得是法，今近受决不久，不复恐堕应仪、缘一觉道中。何以故？上正想见已。欲见大海者便稍稍往，想见其山林，明虑谛见海尚远，即不想见矣。若但欲至，无复山树之想矣。得此法者虽不见佛从受决，今作佛不久。譬若春时，树叶稍欲生出，当知此不久华叶若实当成熟。何以故？上想见叶华实当知成熟，斯土有眼者大欢喜，用见叶华实故，当知成熟。如是开士大士上想受决，不久今受决，作无上正真道。”</p>
  <p>佛言：“善哉！善哉！鹙鹭子，持佛威神使若说明度。”</p>
  <p>善业白佛言：“难及，天中天！悉豫了署开士大士作如来、无所著、正真道、最正觉。”</p>
  <p>佛言：“用是故，开士大士昼夜愍伤群生，欲使其安，自致无上正真道成作佛时，悉为说经。”</p>
  <p>善业言：“云何求得成就作佛？”</p>
  <p>佛言：“经中作是观，五阴不过为求明度，不观见法为求明度。”</p>
  <p>对曰：“不可计，天中天所说。”</p>
  <p>佛言：“如是，五阴不可计，不可求。”</p>
  <p>对曰：“谁当信是者，从是求开士大士？”</p>
  <p>佛言：“何所为求？正使求者但为名耳，是中开士大士明度，力、四事、佛法、一切智无所近。何以故？力不可计，四事、佛法、一切智皆不可计，五阴诸法亦然也。正使作是求，为无所求，为求明度。正使作是求，但为名耳。”</p>
  <p>善业言：“甚深，天中天！斯乃宝将中王与虚空战，勇德难胜，令佛行业传之无穷。”</p>
  <p>佛言：“然。尔故开士欲疾书是经至死。何以故？于宝中多有断起。”</p>
  <p>善业言：“弊邪存想欲使经断。”</p>
  <p>佛言：“邪欲断经，会不能胜。”</p>
  <p>鹙鹭子问：“持谁恩不能中断？”</p>
  <p>佛言：“十方现在诸佛威神，悉共拥护是开士大士。佛所授定，邪不能断也。”</p>
  <p>又白佛言：“是明度若念诵持学书者，诸佛威神皆共拥护之。”</p>
  <p>佛言：“我眼视是学持诵者，最后书持卷者，当知是辈如来眼所见。是至德受持是经者，疾近佛座得大功德。如来去后，是法当在释氏国，彼贤学已转至会多尼国，在中学已复到郁单越国，在中学已却后我经但欲断时，我斯知已。尔时，持是明度最后有书者，佛悉豫见其人已，佛所称誉也。”</p>
  <p>鹙鹭子问佛：“郁单越国当有几开士大士学斯定？”</p>
  <p>佛言：“少耳。是经说时，闻不恐不难，为疾近如来。其人前世闻如来已学，开士至德，持戒完具，多所度脱。是辈索佛道者，我知是高士近一切智。其所生处，志尚所归当学斯义，欲求无上正真道。是人行尊，邪终不能动使舍佛志也。闻明度已，得极欢乐尊，得大乘德，逮近无上正真道。虽不见我，后世得是法，为面见佛。佛说斯语如矣，傥有求道者，当共教劝令学佛道，我悉代欢喜。有作是教者，心复心转转相明，自在愿生何方佛刹。所生异方，面见佛说经时，当复于后教人求佛。”</p>
  <p>鹙鹭子白佛言：“难及，天中天！云何乃有是？如来往古来今斯高士何法不知？何求不得？云何乃有是决？甫当求佛者，是辈为精进逮入六度中学。”</p>
  <p>佛言：“是辈人有求经不求者，会值经法。愿不离经，索无止时，不索自得六度。”</p>
  <p>鹙鹭子问：“有睹斯明度定，众经由之出乎？”</p>
  <p>佛言：“有解明度者，诸经出之。所以然者？是佛教法，当教一切人劝令取佛，亦复自学斯经深义。彼诸高士所生逢佛，获六度无极矣。”</p>
  <h2>觉邪品第九</h2>
  <p>善业问佛：“高士种类欲学，当何以觉其难？”</p>
  <p>天尊曰：“欲学明度无极心不喜者，当觉邪为心妄：疾起者心欲学，卒斗乱起；若书是经，雷震畏怖；开士转相调戏，左右顾视；书是经邪念，不著经从座起去，自念‘我不受决法，不在明度中’，便乱心起，内不得静；自念‘我乡土、郡国、县邑不闻是经’，意悔舍去。其人却后若干劫，闻余道经喜，不能任明度而随异经，便堕应仪、缘一觉道中，是为枝叶。譬若男子得象观其脚，云何黠不？”</p>
  <p>曰：“不也，天中天。”</p>
  <p>佛言：“如是求开士道，弃明度去，及修学余经，得应仪、缘一觉道，曰黠不？”</p>
  <p>曰：“不也，天中天。”</p>
  <p>天尊曰：“譬若欲见大海而睹陂水，曰斯巨海矣，黠不？”</p>
  <p>曰：“不也。”</p>
  <p>天尊曰：“开士弃深明度取余经，堕应仪、缘一觉道中，有智无？”</p>
  <p>对曰：“不也。”</p>
  <p>天尊曰：“譬若作绝妙殿舍，匠师意欲齐日月宫殿，于善业意，能作不？”</p>
  <p>对曰：“终不能也。”</p>
  <p>“斯匠黠不？”</p>
  <p>对曰：“不也。”</p>
  <p>天尊曰：“求开士道闻明度已，复弃去，学应仪、缘一觉道法，欲于中求佛，是人黠不？”</p>
  <p>曰：“不也，天中天。”</p>
  <p>佛言：“譬若欲见飞行皇帝，反见小王形容被服，谛熟观之曰‘斯但是飞行皇帝也’，是人黠不？”</p>
  <p>对曰：“不也，天中天。”</p>
  <p>佛言：“甫当来开士得深法已，复弃去，入应仪法中欲求佛，云何有智无？”</p>
  <p>对曰：“不也。”</p>
  <p>“譬若大饥，得百味饭不食也，欲得六十味饭；商人得无价明月珠，持水精涂明月珠，欲令合同，是人黠不？”</p>
  <p>对曰：“不也。”</p>
  <p>佛言：“甫当来开士得明度经，反比应仪道，弃去，入应仪法中欲得作佛。</p>
  <p>“复次，当书时，邪使财利从他方来，闻利便弃法，往不能书成也，当觉邪为。书是经时，莫言我书，莫作是语也，当从经中闻决，作是言者，邪得其便矣，不尔者邪界空。书时意或著世兵贼、斗乱、亲属、财利、饭食、病瘦、医药，念父母兄弟及众余念，开士当明觉斯为邪使。</p>
  <p>“复次，我有名深经，邪从次读之，便行乱学明度者意，令释本崇末，便不得变谋明慧。”</p>
  <p>佛言：“开士大士欲说变谋明慧，从明度索之而今逮得，复弃去，于应仪道中索变谋明慧，是开士黠不？”</p>
  <p>曰：“不也，天中天。”</p>
  <p>佛言：“受经人欲闻法，师便不安；正使安欲与明度，受经人舍去；师徒不和，书不成也；学人来受，师欲至他方，两不和矣；或念在衣食财利，受经人亦无用施本，不得明度，如是当觉邪为。受经人正使无所爱惜不逆师，师有斯经，弟子问事，师不肯解之，受经人赍恨退；或时师欲说，受者不悦也；师若身疲不能起说经，学士志锐而不得学者，当觉邪为。</p>
  <p>“复次，是法说时、书时，傥有来者说地狱、饿鬼、禽兽大勤苦，当早断之作应仪，无荷重患矣；若复于众誉天上乐，云于彼五所欲自恣所存，亦可一心念空，然虽获所念，会当别离，受彼众苦，不如于斯索沟港、频来、不还、应仪道，莫与坏败虚空从事。</p>
  <p>“复次，师尊贵心自念：‘有敬归我者，我与明度，不者则止。’学人自归不避剧难，师不肯授，欲到四剧怖中，又告之曰：‘谷贵之处，虎狼贼中，五空泽间，我乐往彼。尔谛思议，能随我行，忍此勤苦，不得后悔。’弟子忧曰：‘师具解奥不肯相授，吾奈之何乎！”师徒志乖，明度书学诵经经行之时，弟子愠厌，不复受学，稍舍就俗，令经法义拥，当觉邪为。</p>
  <p>“复次，师健，乞丐多方便，欲懈惰去，便谄语学者：‘我当到某处有所问讯。’如是不知，当学诵经行时遇此，当觉邪为。</p>
  <p>“复次，弊邪常索其便，如斯之恼无得受深法者。”</p>
  <p>善业问：“何因如兹？”</p>
  <p>佛言：“弊邪主行诽谤明度言：‘我有深经，其义玄妙，余皆非法也。’是故，新学开士心疑恐非，明度无极终始不学。邪事一起时，有开士深守禅行，便得沟港道，是为证。”</p>
  <h2>照明十方品第十</h2>
  <p>善业白佛言：“佛说明度无极照明于世，何谓照明？”</p>
  <p>天尊曰：“如来持五阴示于世。”</p>
  <p>又问：“云何视现？坏五阴现世邪？不坏现世乎？”</p>
  <p>天尊曰：“五阴本无坏不坏。何以故？空想愿无坏不坏。无所生无坏，无所识无坏不坏，五阴本。空想愿无所生，无所识。明度示现于世，无量人心如来得明度悉知其源。何等为知其源？人本心，本心本人本等无异，如是明度出如来示现于世。</p>
  <p>“复次，善业，疾心如来从明度悉知。何等为疾心？乱心即知。经本出入于心中，本无入经亦无出经，心故为经本，经故为心本，本经不疾不乱即知。何等为疾心即知？随其疾尽，尽为无所有，为心如无所有，不疾乱，是为疾心即知。如是明度出如来示现于世，爱欲心本即知，瞋恚心本即知，愚痴心本即知。何等爱欲、瞋恚、愚痴心本即知？爱欲心本非爱欲心，瞋恚心本非瞋恚心，愚痴心本非愚痴心。何以故？心本不现无想，无想是无爱欲、瞋恚、愚痴，是为本无。如本经无本，如是明度出如来，爱欲、瞋恚、愚痴心断即知。何等心断即知？心断非爱欲也，非瞋恚也，非愚痴也。何以故？爱欲心断本，瞋恚心断本，愚痴心断本，皆无所从出，无有本，无所从生。诸法无所从出，无爱欲爱欲断，无瞋恚瞋恚断，无愚痴愚痴断，不可得见。如是明度出如来示现世间，为有德为人故，旷大心即知，无大小，无益心，无去心。何以故？心本断如是出如来，用有德用人故，无边幅心即知，是心不去、不来、不住。何以故？本空无所出，本无不来、不去、不住，如是不可量心即知，不增心身中心知如虚空不可计，如是心知，明度出如来，不可计人未见心即知。何以故？无想，一切见经诸法如心等心，如诸法想非诸法，诸法非心想。何等想非诸法？何等非想心？诸法无想心，亦无想不见，如是明度出如来，欲得是致是，用有德用人故。何等欲得是致是？一切欲得致，在五阴中住，欲得从是便致是。</p>
  <p>“善业，如来云何欲得是因致是？从死致死是为色，从死致不死是为色，从不死致不死是为色，不有死不无死是为色，五阴如是。有世无我是为色，无世有我是为色，有世有我、无世无我是为色，不有世不有我、不无世不无我是为色，如是得世本源、得我本源是为色，不得世本源、不得我本源是为色，有本源、无本源是为色，不有本源、不无本源是为色，是命是身是为色，非命非身是为色，五阴亦尔。是为欲得是因致是，从我身起如来用。人所著所缚所故，即知为知过去。如来知时知今，如来知时知何等？知色知如本无，五阴亦尔。如来五阴何等为知？如本无，五阴本无，如来本无，作是见本无，五阴本无，世本无，诸法亦本无，沟港、频来、不还、应仪、缘一觉本无，如来亦本无，一本无无异、无所往、无所止、无想、无尽。如是本无，无异如来，从明度中出悉知之，是故名佛矣。”</p>
  <p>善业白佛言：“甚深，天中天！谁当信是者？独得应仪及不退转乃信耳。”</p>
  <p>佛言：“本无无尽时，如来所说无极。”</p>
  <p>释与万天子俱，梵众天与二万天子俱，到至佛所，头面著佛足却住一面。</p>
  <p>爱欲天子、梵天子俱白佛言：“天中天，所说法甚深，云何其想？”</p>
  <p>佛告诸天子：“虚空著无相、无愿、无所住，如虚空无所挂碍，诸天龙鬼神不能动也。何以故？是想无作者，五阴不能作想，人非人所不能作。”</p>
  <p>佛告诸天子：“若言有作虚空者，宁信不？”</p>
  <p>对曰：“不信也，天中天，无作虚空者。何以故？虚空无色。”</p>
  <p>天尊曰：“是想常住，有佛无佛是想住如故，如来悉知。”</p>
  <p>是诸天子白佛言：“是想甚深，如来悉知无所挂碍。明度是如来自在道，是佛所居处也。”</p>
  <p>佛告善业：“如来恭敬于经承事自归。何谓是经？明度是经，如来从是得无上正真道。用是故，我恭敬经，当报经恩。诸法无作悉知无持来，是为报经恩。”</p>
  <p>善业白佛言：“诸法不知不见，何等为明度出如来示现于世？”</p>
  <p>天尊曰：“诸法无所住，如是悉知见出如来示现于世；五阴不见，作是示现于世。何等不见者？五阴无因缘不见，不见是为明度出如来示现于世。如虚空示现于世，示现于世难得清净，是为示现于世。”</p>
  <h2>不可计品第十一</h2>
  <p>善业白佛言：“极大究竟，明度无极无量无与等者！”</p>
  <p>佛言：“然。如来无师一切智，是故明度不可称量，安隐究竟无与等者。”</p>
  <p>善业白佛言：“云何，天中天，如来无师一切智无量无边？”</p>
  <p>佛言：“五阴不可计量，诸法亦尔。五阴无量，诸法边幅无获其际者，用何等故五阴诸法亦尽处？云何，善业，虚空可计尽不？”</p>
  <p>对曰：“不可尽，天中天。”</p>
  <p>佛言：“诸法亦然，用是故如来法诸法无边量。用法无量故，发心起学无量明度，如是本无心心念。譬若虚空无心无念，有心有念因随作是说不可称计。”</p>
  <p>时，五百比丘、二十比丘尼得应仪，六十清信士、清信女皆得沟港，二十开士逮得无所从生法乐，皆当于是贤劫中受决。对曰：“甚深，天中天，明度极大安隐究竟！”</p>
  <p>佛言：“如尔云矣出一切智，诸开士、缘一觉道悉从中出。譬若转轮圣王，一切国土皆为臣隶，王无所忧，佛法、缘一觉法、应仪法皆从中出立。五阴不受不入，沟港、频来、不还、应仪、缘一觉、一切智道不受不入。”</p>
  <p>善业问：“何等一切智不受不入？”</p>
  <p>佛言：“云何若见应仪等所入不？”</p>
  <p>对曰：“不见也，天中天。”</p>
  <p>佛言：“善哉！善哉！我亦不见如来所入处。如我无所入，一切智亦无所入。”</p>
  <p>爱欲天子、梵天子俱白佛言：“甚深，天中天，明度难了也！正使三千国土人民过去佛时所作功德，一切皆信已具足过一劫，方是深明度中乐一日念，不可量深出彼德有余。”</p>
  <p>佛告诸天子：“正使复有贤人，闻是深法已得证，疾使彼辈所信乐过一劫，其功德不及是也。”</p>
  <p>诸天子闻是，头面著佛足，绕已稍稍却远，俱不复现，各自还去。</p>
  <p>善业白佛：“若有开士大士信是明度者，从何所来生？”</p>
  <p>佛言：“譬如新生犊子不离母，如是开士大士闻明度已，终不离经师，为从人道中来生。”</p>
  <p>善业白言：“若有逮是功德，有从他方佛刹来生者无？”</p>
  <p>佛言：“有他方佛刹供养已，从彼来生。于兜术天上，从慈氏开士问慧，今欲求是法不懈，持是功德复逮得是经。若有前世时闻，不问中慧，今生闻是经，于中有疑厌不信乐，其人前世不从师问中事。</p>
  <p>“复次，开士大士前世时闻是，问其中慧，若一日、二日、三日至五日，持是功德，今复逮得是经便信乐之。若有欲乐闻时，用是乱故其心数转，如秤乍低乍仰，从新学来，如是少信乐，当堕两处——应仪、缘一觉道中。”</p>
  <h2>譬喻品第十二</h2>
  <p>佛告善业：“譬若大海中，船卒坏，其船中人不取板樯，不能得渡必于水死；若得板若樯，有健者乘骑便不死，当知顺随海水出也。开士大士有信乐，有定行，有精进，欲得无上正真道而不得明度，变谋明慧不得学，当中道得应仪、缘一觉道。其有信乐、定行、精进，欲逮无上正真道，得学明度权慧者，终不中道懈，过出应仪、缘一觉去，正在无上正真道中立。</p>
  <p>“譬若士女持坏瓶取水，知不久必坏，所以然者？未成故。学不逮此深法，终不能逮一切智，便中道厌却堕二道中。譬若持瓦瓶行担水，安隐归至。何以故？已成故。学得深法，知终不中道息恣心止无上正真道。</p>
  <p>“譬若大海中，船不慎护，以财物著中，至于道坏，财物离散，亡其重宝。如是开士大士正使至意学，不得深法，当知中道厌便亡名宝，中道懈怠堕二道中。譬若有人施张大海中，故船补治，持财物著中有所至，不中道坏必到其处。如是开士大士有信乐、定行、精进学，又得深法，终不中懈止，上无上正真道中立，终不堕两道，正向佛门。</p>
  <p>“譬如人年老而身病，云何是人能从床自起不？”</p>
  <p>善业言：“不能，天中天。或时起，无力不能自致。正使病愈能自起，会不能行步。”</p>
  <p>佛言：“如是开士大士具如上所行学，不得深法而欲逮无上正真道，终不至佛，当中道懈堕二道中。</p>
  <p>“譬如老病人除愈欲起行，有健人来扶持之告曰：‘无恐，我自相送。’终不中道相弃，送著所乐处。如是具有上行开士，学得此深明度无极变谋明慧，当知终不中道懈，必能究竟，于中得无上正真道。”</p>
</body></html>