<!doctype html>
<html id="rXwkM9E" data-ver="1497">
 <head>
  <meta charset="utf-8">
  <meta library="unknown">
  <meta period="梁">
  <meta author="曼陀罗仙">
  <meta priority="5">
  <meta searchable="all">
 </head>
 <body>
  <h1 style="text-align: center;" id="a1"><a id="a2">文殊师利所说摩诃般若波罗蜜经</a></h1>
  <p id="a3">如是我闻：<a id="a-4"></a>一时，<a id="a-5"></a>佛在舍卫国只树给孤独园，<a id="a-6"></a>与大比丘僧满足千人，<a id="a-7"></a>菩萨摩诃萨十千人俱——以大庄严而自庄严，<a id="a-8"></a>皆悉已住不退转地，<a id="a-9"></a>其名曰：<a id="a-A"></a>弥勒菩萨、<a id="a-B"></a>文殊师利菩萨、<a id="a-C"></a>无碍辩菩萨、<a id="a-D"></a>不舍担菩萨，<a id="a-E"></a>与如是等大菩萨俱。<br>　　文殊师利童真菩萨摩诃萨，<a id="a-F"></a>明相现时，<a id="a-G"></a>从其住处来诣佛所，<a id="a-H"></a>在外而立。<a id="a-I"></a>尔时，<a id="a-J"></a>尊者舍利弗、<a id="a-K"></a>富楼那弥多罗尼子、<a id="a-L"></a>大目乾连、<a id="a-M"></a>摩诃迦叶、<a id="a-N"></a>摩诃迦旃延、<a id="a-O"></a>摩诃拘絺罗，<a id="a-P"></a>如是等诸大声闻，<a id="a-Q"></a>各从住处俱诣佛所，<a id="a-R"></a>在外而立。<a id="a-S"></a>佛知众会皆悉集已。</p>
  <p id="aT">尔时，<a id="a-U"></a>如来从住处出，<a id="a-V"></a>敷座而坐，<a id="a-W"></a>告舍利弗：<a id="a-X"></a>“汝今何故于晨朝时在门外立？<a id="a-Y"></a>”<br>　　舍利弗白佛言：<a id="a-Z"></a>“世尊，<a id="a-a"></a>文殊师利童真菩萨先已至此，<a id="a-b"></a>住门外立，<a id="a-c"></a>我实于后晚来到耳。<a id="a-d"></a>”<br>　　尔时，<a id="a-e"></a>世尊问文殊师利：<a id="a-f"></a>“汝实先来到此住处，<a id="a-g"></a>欲见如来耶？<a id="a-h"></a>”<br>　　文殊师利即白佛言：<a id="a-i"></a>“如是，<a id="a-j"></a>世尊，<a id="a-k"></a>我实来此欲见如来。<a id="a-l"></a>何以故？<a id="a-m"></a>我乐正观利益众生，<a id="a-n"></a>我观如来如如相、<a id="a-o"></a>不异相、<a id="a-p"></a>不动相、<a id="a-q"></a>不作相、<a id="a-r"></a>无生相无灭相、<a id="a-s"></a>不有相不无相、<a id="a-t"></a>不在方不离方、<a id="a-u"></a>非三世非不三世、<a id="a-v"></a>非二相非不二相、<a id="a-w"></a>非垢相非净相，<a id="a-x"></a>以如是等正观如来利益众生。<a id="a-y"></a>”<br>　　佛告文殊师利：<a id="a-z"></a>“若能如是见于如来，<a id="a-10"></a>心无所取亦无不取，<a id="a-11"></a>非积聚非不积聚。<a id="a-12"></a>”</p>
  <p id="a13">尔时，<a id="a-14"></a>舍利弗语文殊师利言：<a id="a-15"></a>“若能如汝所说见如来者，<a id="a-16"></a>甚为希有！<a id="a-17"></a>为一切众生故见于如来，<a id="a-18"></a>而心不取众生之相；<a id="a-19"></a>化一切众生向于涅槃，<a id="a-1A"></a>而亦不取向涅槃相；<a id="a-1B"></a>为一切众生发大庄严，<a id="a-1C"></a>而心不见庄严之相。<a id="a-1D"></a>”<br>　　尔时，<a id="a-1E"></a>文殊师利童真菩萨摩诃萨语舍利弗言：<a id="a-1F"></a>“如是，<a id="a-1G"></a>如是，<a id="a-1H"></a>如汝所说。<a id="a-1I"></a>虽为一切众生发大庄严心，<a id="a-1J"></a>恒不见有众生相；<a id="a-1K"></a>为一切众生发大庄严，<a id="a-1L"></a>而众生界亦不增不减。<a id="a-1M"></a>假使一佛住世，<a id="a-1N"></a>若一劫若过一劫，<a id="a-1O"></a>如此一佛世界，<a id="a-1P"></a>复有无量无边恒河沙诸佛，<a id="a-1Q"></a>如是一一佛，<a id="a-1R"></a>若一劫若过一劫，<a id="a-1S"></a>昼夜说法心无暂息，<a id="a-1T"></a>各各度于无量恒河沙众生皆入涅槃，<a id="a-1U"></a>而众生界亦不增不减，<a id="a-1V"></a>乃至十方诸佛世界亦复如是，<a id="a-1W"></a>一一诸佛说法教化，<a id="a-1X"></a>各度无量恒河沙众生皆入涅槃，<a id="a-1Y"></a>于众生界亦不增不减。<a id="a-1Z"></a>何以故？<a id="a-1a"></a>众生定相不可得故，<a id="a-1b"></a>是故众生界不增不减。<a id="a-1c"></a>”<br>　　舍利弗复语文殊师利言：<a id="a-1d"></a>“若众生界不增不减，<a id="a-1e"></a>何故菩萨为诸众生求阿耨多罗三藐三菩提常行说法？<a id="a-1f"></a>”<br>　　文殊师利白佛言：<a id="a-1g"></a>“若诸众生悉空相者，<a id="a-1h"></a>亦无菩萨求阿耨多罗三藐三菩提，<a id="a-1i"></a>亦无众生而为说法。<a id="a-1j"></a>何以故？<a id="a-1k"></a>我说法中，<a id="a-1l"></a>无有一法当可得故。<a id="a-1m"></a>”</p>
  <p id="a1n">尔时，<a id="a-1o"></a>佛告文殊师利：<a id="a-1p"></a>“若无众生，<a id="a-1q"></a>云何说有众生及众生界？<a id="a-1r"></a>”<br>　　文殊师利言：<a id="a-1s"></a>“众生界相如诸佛界。<a id="a-1t"></a>”<br>　　又问：<a id="a-1u"></a>“众生界者是有量耶？<a id="a-1v"></a>”<br>　　答曰：<a id="a-1w"></a>“众生界量如佛界量。<a id="a-1x"></a>”<br>　　又问：<a id="a-1y"></a>“众生界量有处所不？<a id="a-1z"></a>”<br>　　答曰：<a id="a-20"></a>“众生界量不可思议。<a id="a-21"></a>”<br>　　又问：<a id="a-22"></a>“众生界相为有住不？<a id="a-23"></a>”<br>　　答曰：<a id="a-24"></a>“众生无住，<a id="a-25"></a>犹如空住。<a id="a-26"></a>”<br>　　佛告文殊师利：<a id="a-27"></a>“如是修般若波罗蜜时，<a id="a-28"></a>当云何住般若波罗蜜？<a id="a-29"></a>”<br>　　文殊师利言：<a id="a-2A"></a>“以不住法，<a id="a-2B"></a>为住般若波罗蜜。<a id="a-2C"></a>”<br>　　佛复问文殊师利言：<a id="a-2D"></a>“云何不住法名住般若波罗蜜？<a id="a-2E"></a>”<br>　　文殊师利言：<a id="a-2F"></a>“以无住相，<a id="a-2G"></a>即住般若波罗蜜。<a id="a-2H"></a>”<br>　　佛复告文殊师利：<a id="a-2I"></a>“如是住般若波罗蜜时，<a id="a-2J"></a>是诸善根云何增长？<a id="a-2K"></a>云何损减？<a id="a-2L"></a>”<br>　　文殊师利言：<a id="a-2M"></a>“若能如是住般若波罗蜜，<a id="a-2N"></a>于诸善根无增无减，<a id="a-2O"></a>于一切法亦无增无减，<a id="a-2P"></a>是般若波罗蜜性相亦无增无减。<br>　　“世尊，<a id="a-2Q"></a>如是修般若波罗蜜，<a id="a-2R"></a>则不舍凡夫法，<a id="a-2S"></a>亦不取贤圣法。<a id="a-2T"></a>何以故？<a id="a-2U"></a>般若波罗蜜不见有法可取可舍。<a id="a-2V"></a>如是修般若波罗蜜，<a id="a-2W"></a>亦不见涅槃可乐、<a id="a-2X"></a>生死可厌。<a id="a-2Y"></a>何以故？<a id="a-2Z"></a>不见生死，<a id="a-2a"></a>况复厌离？<a id="a-2b"></a>不见涅槃，<a id="a-2c"></a>何况乐著？<a id="a-2d"></a>如是修般若波罗蜜，<a id="a-2e"></a>不见垢恼可舍，<a id="a-2f"></a>亦不见功德可取，<a id="a-2g"></a>于一切法心无增减。<a id="a-2h"></a>何以故？<a id="a-2i"></a>不见法界有增减故。<a id="a-2j"></a>世尊，<a id="a-2k"></a>若能如是，<a id="a-2l"></a>是名修般若波罗蜜。<br>　　“世尊，<a id="a-2m"></a>不见诸法有生有灭，<a id="a-2n"></a>是修般若波罗蜜。<br>　　“世尊，<a id="a-2o"></a>不见诸法有增有减，<a id="a-2p"></a>是修般若波罗蜜。<br>　　“世尊，<a id="a-2q"></a>心无希取，<a id="a-2r"></a>不见法相有可求者，<a id="a-2s"></a>是修般若波罗蜜。<br>　　“世尊，<a id="a-2t"></a>不见好丑，<a id="a-2u"></a>不生高下，<a id="a-2v"></a>不作取舍。<a id="a-2w"></a>何以故？<a id="a-2x"></a>法无好丑离诸相故，<a id="a-2y"></a>法无高下等法性故，<a id="a-2z"></a>法无取舍住实际故，<a id="a-30"></a>是修般若波罗蜜。<a id="a-31"></a>”<br>　　佛告文殊师利：<a id="a-32"></a>“是诸佛法得不胜乎？<a id="a-33"></a>”<br>　　文殊师利言：<a id="a-34"></a>“我不见诸法有胜如相，<a id="a-35"></a>如来自觉一切法空，<a id="a-36"></a>是可证知。<a id="a-37"></a>”<br>　　佛告文殊师利：<a id="a-38"></a>“如是，<a id="a-39"></a>如是，<a id="a-3A"></a>如来正觉自证空法。<a id="a-3B"></a>”<br>　　文殊师利白佛言：<a id="a-3C"></a>“世尊，<a id="a-3D"></a>是空法中，<a id="a-3E"></a>当有胜如而可得耶？<a id="a-3F"></a>”<br>　　佛言：<a id="a-3G"></a>“善哉！<a id="a-3H"></a>善哉！<a id="a-3I"></a>文殊师利，<a id="a-3J"></a>如汝所说，<a id="a-3K"></a>是真法乎！<a id="a-3L"></a>”<br>　　佛复谓文殊师利言：<a id="a-3M"></a>“阿耨多罗是佛法不？<a id="a-3N"></a>”<br>　　文殊师利言：<a id="a-3O"></a>“如佛所说，<a id="a-3P"></a>阿耨多罗是名佛法。<a id="a-3Q"></a>何以故？<a id="a-3R"></a>无法可得名阿耨多罗。<a id="a-3S"></a>”<br>　　文殊师利言：<a id="a-3T"></a>“如是修般若波罗蜜，<a id="a-3U"></a>不名法器，<a id="a-3V"></a>非化凡夫法，<a id="a-3W"></a>亦非佛法，<a id="a-3X"></a>非增长法，<a id="a-3Y"></a>是修般若波罗蜜。<br>　　“复次，<a id="a-3Z"></a>世尊，<a id="a-3a"></a>修般若波罗蜜时，<a id="a-3b"></a>不见有法可分别思惟。<a id="a-3c"></a>”<br>　　佛告文殊师利：<a id="a-3d"></a>“汝于佛法不思惟耶？<a id="a-3e"></a>”<br>　　文殊师利言：<a id="a-3f"></a>“不也，<a id="a-3g"></a>世尊。<a id="a-3h"></a>如我思惟，<a id="a-3i"></a>不见佛法，<a id="a-3j"></a>亦不可分别是凡夫法、<a id="a-3k"></a>是声闻法、<a id="a-3l"></a>是辟支佛法，<a id="a-3m"></a>如是名为无上佛法。<br>　　“复次，<a id="a-3n"></a>修般若波罗蜜时，<a id="a-3o"></a>不见凡夫相，<a id="a-3p"></a>不见佛法相，<a id="a-3q"></a>不见诸法有决定相，<a id="a-3r"></a>是为修般若波罗蜜。<br>　　“复次，<a id="a-3s"></a>修般若波罗蜜时，<a id="a-3t"></a>不见欲界，<a id="a-3u"></a>不见色界，<a id="a-3v"></a>不见无色界，<a id="a-3w"></a>不见寂灭界。<a id="a-3x"></a>何以故？<a id="a-3y"></a>不见有法是尽灭相，<a id="a-3z"></a>是修般若波罗蜜。<br>　　“复次，<a id="a-40"></a>修般若波罗蜜时，<a id="a-41"></a>不见作恩者，<a id="a-42"></a>不见报恩者，<a id="a-43"></a>思惟二相心无分别，<a id="a-44"></a>是修般若波罗蜜。<br>　　“复次，<a id="a-45"></a>修般若波罗蜜时，<a id="a-46"></a>不见是佛法可取，<a id="a-47"></a>不见是凡夫法可舍，<a id="a-48"></a>是修般若波罗蜜。<br>　　“复次，<a id="a-49"></a>修般若波罗蜜时，<a id="a-4A"></a>不见凡夫法可灭，<a id="a-4B"></a>亦不见佛法而心证知，<a id="a-4C"></a>是修般若波罗蜜。<a id="a-4D"></a>”<br>　　佛告文殊师利：<a id="a-4E"></a>“善哉！<a id="a-4F"></a>善哉！<a id="a-4G"></a>汝能如是善说甚深般若波罗蜜相，<a id="a-4H"></a>是诸菩萨摩诃萨所学法印，<a id="a-4I"></a>乃至声闻、<a id="a-4J"></a>缘觉、<a id="a-4K"></a>学、<a id="a-4L"></a>无学人亦当不离是印而修道果。<a id="a-4M"></a>”<br>　　佛告文殊师利：<a id="a-4N"></a>“若人得闻是法不惊不畏者，<a id="a-4O"></a>不从千佛所种诸善根，<a id="a-4P"></a>乃至百千万亿佛所久植德本，<a id="a-4Q"></a>乃能于是甚深般若波罗蜜不惊不怖。<a id="a-4R"></a>”<br>　　文殊师利白佛言：<a id="a-4S"></a>“世尊，<a id="a-4T"></a>我今更说般若波罗蜜义。<a id="a-4U"></a>”<br>　　佛言：<a id="a-4V"></a>“便说。<a id="a-4W"></a>”<br>　　“世尊，<a id="a-4X"></a>修般若波罗蜜时，<a id="a-4Y"></a>不见法是应住、<a id="a-4Z"></a>是不应住，<a id="a-4a"></a>亦不见境界可取舍相。<a id="a-4b"></a>何以故？<a id="a-4c"></a>如诸如来不见一切法境界相故。<a id="a-4d"></a>乃至不见诸佛境界，<a id="a-4e"></a>况取声闻、<a id="a-4f"></a>缘觉、<a id="a-4g"></a>凡夫境界？<a id="a-4h"></a>不取思议相，<a id="a-4i"></a>亦不取不思议相，<a id="a-4j"></a>不见诸法有若干相，<a id="a-4k"></a>自证空法不可思议。<a id="a-4l"></a>如是菩萨摩诃萨皆已供养无量百千万亿诸佛种诸善根，<a id="a-4m"></a>乃能于是甚深般若波罗蜜不惊不怖。<a id="a-4n"></a>复次，<a id="a-4o"></a>修般若波罗蜜时，<a id="a-4p"></a>不见缚，<a id="a-4q"></a>不见解，<a id="a-4r"></a>而于凡夫乃至三乘不见差别相，<a id="a-4s"></a>是修般若波罗蜜。<a id="a-4t"></a>”<br>　　佛告文殊师利：<a id="a-4u"></a>“汝已供养几所诸佛？<a id="a-4v"></a>”<br>　　文殊师利言：<a id="a-4w"></a>“我及诸佛如幻化相，<a id="a-4x"></a>不见供养及与受者。<a id="a-4y"></a>”<br>　　佛告文殊师利：<a id="a-4z"></a>“汝今可不住佛乘耶？<a id="a-50"></a>”<br>　　文殊师利言：<a id="a-51"></a>“如我思惟不见一法，<a id="a-52"></a>云何当得住于佛乘？<a id="a-53"></a>”<br>　　佛言：<a id="a-54"></a>“文殊师利，<a id="a-55"></a>汝不得佛乘乎？<a id="a-56"></a>”<br>　　文殊师利言：<a id="a-57"></a>“如佛乘者，<a id="a-58"></a>但有名字，<a id="a-59"></a>非可得亦不可见，<a id="a-5A"></a>我云何得？<a id="a-5B"></a>”<br>　　佛言：<a id="a-5C"></a>“文殊师利，<a id="a-5D"></a>汝得无碍智乎？<a id="a-5E"></a>”<br>　　文殊师利言：<a id="a-5F"></a>“我即无碍，<a id="a-5G"></a>云何以无碍而得无碍？<a id="a-5H"></a>”<br>　　佛言：<a id="a-5I"></a>“汝坐道场乎？<a id="a-5J"></a>”<br>　　文殊师利言：<a id="a-5K"></a>“一切如来不坐道场，<a id="a-5L"></a>我今云何独坐道场？<a id="a-5M"></a>何以故？<a id="a-5N"></a>现见诸法住实际故。<a id="a-5O"></a>”<br>　　佛言：<a id="a-5P"></a>“云何名实际？<a id="a-5Q"></a>”<br>　　文殊师利言：<a id="a-5R"></a>“身见等是实际。<a id="a-5S"></a>”<br>　　佛言：<a id="a-5T"></a>“云何身见是实际？<a id="a-5U"></a>”<br>　　文殊师利言：<a id="a-5V"></a>“身见如相，<a id="a-5W"></a>非实非不实，<a id="a-5X"></a>不来不去，<a id="a-5Y"></a>亦身非身，<a id="a-5Z"></a>是名实际。<a id="a-5a"></a>”<br>　　舍利弗白佛言：<a id="a-5b"></a>“世尊，<a id="a-5c"></a>若于斯义谛了决定，<a id="a-5d"></a>是名菩萨摩诃萨。<a id="a-5e"></a>何以故？<a id="a-5f"></a>得闻如是甚深般若波罗蜜相，<a id="a-5g"></a>心不惊不怖、<a id="a-5h"></a>不没不悔。<a id="a-5i"></a>”<br>　　弥勒菩萨白佛言：<a id="a-5j"></a>“世尊，<a id="a-5k"></a>得闻如是般若波罗蜜，<a id="a-5l"></a>具足法相，<a id="a-5m"></a>是即近于佛坐。<a id="a-5n"></a>何以故？<a id="a-5o"></a>如来现觉此法相故。<a id="a-5p"></a>”<br>　　文殊师利白佛言：<a id="a-5q"></a>“世尊，<a id="a-5r"></a>得闻甚深般若波罗蜜，<a id="a-5s"></a>能不惊不怖、<a id="a-5t"></a>不没不悔，<a id="a-5u"></a>当知此人即是见佛。<a id="a-5v"></a>”</p>
  <p id="a5w">尔时，<a id="a-5x"></a>复有无相优婆夷白佛言：<a id="a-5y"></a>“世尊，<a id="a-5z"></a>凡夫法、<a id="a-60"></a>声闻法、<a id="a-61"></a>辟支佛法、<a id="a-62"></a>菩萨法、<a id="a-63"></a>佛法，<a id="a-64"></a>是诸法皆无相，<a id="a-65"></a>是故于所从闻般若波罗蜜，<a id="a-66"></a>皆不惊不怖、<a id="a-67"></a>不没不悔。<a id="a-68"></a>何以故？<a id="a-69"></a>一切诸法本无相故。<a id="a-6A"></a>”<br>　　佛告舍利弗：<a id="a-6B"></a>“善男子、<a id="a-6C"></a>善女人，<a id="a-6D"></a>若闻如是甚深般若波罗蜜，<a id="a-6E"></a>心得决定不惊不怖、<a id="a-6F"></a>不没不悔，<a id="a-6G"></a>当知是人即住不退转地。<a id="a-6H"></a>若人闻是甚深般若波罗蜜，<a id="a-6I"></a>不惊不怖，<a id="a-6J"></a>不没不悔，<a id="a-6K"></a>信乐听受，<a id="a-6L"></a>欢喜不厌，<a id="a-6M"></a>是即具足檀波罗蜜、<a id="a-6N"></a>尸罗波罗蜜、<a id="a-6O"></a>羼提波罗蜜、<a id="a-6P"></a>毗梨耶波罗蜜、<a id="a-6Q"></a>禅波罗蜜、<a id="a-6R"></a>般若波罗蜜，<a id="a-6S"></a>亦能为他显示分别，<a id="a-6T"></a>如说修行。<a id="a-6U"></a>”<br>　　佛告文殊师利：<a id="a-6V"></a>“汝观何义，<a id="a-6W"></a>为得阿耨多罗三藐三菩提，<a id="a-6X"></a>住阿耨多罗三藐三菩提？<a id="a-6Y"></a>”<br>　　文殊师利言：<a id="a-6Z"></a>“我无得阿耨多罗三藐三菩提，<a id="a-6a"></a>我不住佛乘，<a id="a-6b"></a>云何当得阿耨多罗三藐三菩提？<a id="a-6c"></a>如我所说即菩提相。<a id="a-6d"></a>”<br>　　佛赞文殊师利言：<a id="a-6e"></a>“善哉！<a id="a-6f"></a>善哉！<a id="a-6g"></a>汝能于是甚深法中巧说斯义，<a id="a-6h"></a>汝于先佛久种善根，<a id="a-6i"></a>以无相法净修梵行。<a id="a-6j"></a>”<br>　　文殊师利言：<a id="a-6k"></a>“若见有相，<a id="a-6l"></a>则言无相。<a id="a-6m"></a>我今不见有相，<a id="a-6n"></a>亦不见无相，<a id="a-6o"></a>云何而言以无相法净修梵行？<a id="a-6p"></a>”<br>　　佛告文殊师利：<a id="a-6q"></a>“汝见声闻戒耶？<a id="a-6r"></a>”<br>　　答曰：<a id="a-6s"></a>“见。<a id="a-6t"></a>”<br>　　佛言：<a id="a-6u"></a>“汝云何见？<a id="a-6v"></a>”<br>　　文殊师利言：<a id="a-6w"></a>“我不作凡夫见，<a id="a-6x"></a>不作圣人见，<a id="a-6y"></a>不作学见，<a id="a-6z"></a>不作无学见，<a id="a-70"></a>不作大见，<a id="a-71"></a>不作小见，<a id="a-72"></a>不作调伏见，<a id="a-73"></a>不作不调伏见，<a id="a-74"></a>非见非不见。<a id="a-75"></a>”<br>　　舍利弗语文殊师利言：<a id="a-76"></a>“汝今如是观声闻乘，<a id="a-77"></a>若观佛乘当复云何？<a id="a-78"></a>”<br>　　文殊师利言：<a id="a-79"></a>“不见菩提法，<a id="a-7A"></a>不见修行菩提及证菩提者。<a id="a-7B"></a>”<br>　　舍利弗语文殊师利言：<a id="a-7C"></a>“云何名佛？<a id="a-7D"></a>云何观佛？<a id="a-7E"></a>”<br>　　文殊师利言：<a id="a-7F"></a>“云何为我？<a id="a-7G"></a>”<br>　　舍利弗言：<a id="a-7H"></a>“我者但有名字，<a id="a-7I"></a>名字相空。<a id="a-7J"></a>”<br>　　文殊师利言：<a id="a-7K"></a>“如是，<a id="a-7L"></a>如是，<a id="a-7M"></a>如我但有名字，<a id="a-7N"></a>佛亦但有名字。<a id="a-7O"></a>名字相空即是菩提，<a id="a-7P"></a>不以名字而求菩提，<a id="a-7Q"></a>菩提之相无言无说。<a id="a-7R"></a>何以故？<a id="a-7S"></a>言说菩提二俱空故。<br>　　“复次，<a id="a-7T"></a>舍利弗，<a id="a-7U"></a>汝问云何名佛？<a id="a-7V"></a>云何观佛者？<a id="a-7W"></a>不生不灭，<a id="a-7X"></a>不来不去，<a id="a-7Y"></a>非名非相，<a id="a-7Z"></a>是名为佛；<a id="a-7a"></a>如自观身实相，<a id="a-7b"></a>观佛亦然，<a id="a-7c"></a>唯有智者乃能知耳，<a id="a-7d"></a>是名观佛。<a id="a-7e"></a>”</p>
  <p id="a7f">尔时，<a id="a-7g"></a>舍利弗白佛言：<a id="a-7h"></a>“世尊，<a id="a-7i"></a>如文殊师利所说般若波罗蜜，<a id="a-7j"></a>非初学菩萨所能了知。<a id="a-7k"></a>”<br>　　文殊师利言：<a id="a-7l"></a>“非但初学菩萨所不能知，<a id="a-7m"></a>及诸二乘所作已办者亦未能了。<a id="a-7n"></a>如是说法，<a id="a-7o"></a>无能知者。<a id="a-7p"></a>何以故？<a id="a-7q"></a>菩提之相，<a id="a-7r"></a>实无有法而可知故，<a id="a-7s"></a>无见无闻，<a id="a-7t"></a>无得无念，<a id="a-7u"></a>无生无灭，<a id="a-7v"></a>无说无听。<a id="a-7w"></a>如是菩提，<a id="a-7x"></a>性相空寂，<a id="a-7y"></a>无证无知，<a id="a-7z"></a>无形无相，<a id="a-80"></a>云何当有得菩提者？<a id="a-81"></a>”<br>　　舍利弗语文殊师利言：<a id="a-82"></a>“佛于法界不证阿耨多罗三藐三菩提耶？<a id="a-83"></a>”<br>　　文殊师利言：<a id="a-84"></a>“不也，<a id="a-85"></a>舍利弗。<a id="a-86"></a>何以故？<a id="a-87"></a>世尊即是法界，<a id="a-88"></a>若以法界证法界者，<a id="a-89"></a>即是诤论。<br>　　“舍利弗，<a id="a-8A"></a>法界之相即是菩提。<a id="a-8B"></a>何以故？<a id="a-8C"></a>是法界中无众生相，<a id="a-8D"></a>一切法空故；<a id="a-8E"></a>一切法空即是菩提，<a id="a-8F"></a>无二无分别故。<br>　　“舍利弗，<a id="a-8G"></a>无分别中则无知者，<a id="a-8H"></a>若无知者即无言说，<a id="a-8I"></a>无言说相即非有非无、<a id="a-8J"></a>非知非不知，<a id="a-8K"></a>一切诸法亦复如是。<a id="a-8L"></a>何以故？<a id="a-8M"></a>一切诸法不见处所决定性故。<a id="a-8N"></a>如逆罪相不可思议。<a id="a-8O"></a>何以故？<a id="a-8P"></a>诸法实相不可坏故。<a id="a-8Q"></a>如是逆罪亦无本性，<a id="a-8R"></a>不生天上，<a id="a-8S"></a>不堕地狱，<a id="a-8T"></a>亦不入涅槃。<a id="a-8U"></a>何以故？<a id="a-8V"></a>一切业缘皆住实际，<a id="a-8W"></a>不来不去，<a id="a-8X"></a>非因非果。<a id="a-8Y"></a>何以故？<a id="a-8Z"></a>法界无边无前无后故。<a id="a-8a"></a>是故，<a id="a-8b"></a>舍利弗，<a id="a-8c"></a>若见犯重比丘不堕地狱，<a id="a-8d"></a>清净行者不入涅槃，<a id="a-8e"></a>如是比丘非应供非不应供、<a id="a-8f"></a>非尽漏非不尽漏。<a id="a-8g"></a>何以故？<a id="a-8h"></a>于诸法中住平等故。<a id="a-8i"></a>”<br>　　舍利弗言：<a id="a-8j"></a>“云何名不退法忍？<a id="a-8k"></a>”<br>　　文殊师利言：<a id="a-8l"></a>“不见少法有生灭相，<a id="a-8m"></a>名不退法忍。<a id="a-8n"></a>”<br>　　舍利弗言：<a id="a-8o"></a>“云何复名不调比丘？<a id="a-8p"></a>”<br>　　文殊师利言：<a id="a-8q"></a>“漏尽阿罗汉，<a id="a-8r"></a>是名不调。<a id="a-8s"></a>何以故？<a id="a-8t"></a>诸结已尽，<a id="a-8u"></a>更无所调，<a id="a-8v"></a>故名不调。<a id="a-8w"></a>若过心行，<a id="a-8x"></a>名为凡夫。<a id="a-8y"></a>何以故？<a id="a-8z"></a>凡夫众生不顺法界，<a id="a-90"></a>是故名过。<a id="a-91"></a>”<br>　　舍利弗言：<a id="a-92"></a>“善哉！<a id="a-93"></a>善哉！<a id="a-94"></a>汝今为我善解漏尽阿罗汉义。<a id="a-95"></a>”<br>　　文殊师利言：<a id="a-96"></a>“如是，<a id="a-97"></a>如是，<a id="a-98"></a>我即漏尽真阿罗汉。<a id="a-99"></a>何以故？<a id="a-9A"></a>断求声闻欲及辟支佛欲，<a id="a-9B"></a>以是因缘故名漏尽得阿罗汉。<a id="a-9C"></a>”<br>　　佛告文殊师利：<a id="a-9D"></a>“诸菩萨等坐道场时，<a id="a-9E"></a>觉悟阿耨多罗三藐三菩提不？<a id="a-9F"></a>”<br>　　文殊师利言：<a id="a-9G"></a>“菩萨坐于道场，<a id="a-9H"></a>无有觉悟阿耨多罗三藐三菩提。<a id="a-9I"></a>何以故？<a id="a-9J"></a>如菩提相，<a id="a-9K"></a>无有少法而可得者，<a id="a-9L"></a>名阿耨多罗三藐三菩提。<a id="a-9M"></a>无相菩提，<a id="a-9N"></a>谁能坐者？<a id="a-9O"></a>亦无起者，<a id="a-9P"></a>以是因缘不见菩萨坐于道场，<a id="a-9Q"></a>亦不觉证阿耨多罗三藐三菩提。<a id="a-9R"></a>”<br>　　文殊师利白佛言：<a id="a-9S"></a>“世尊，<a id="a-9T"></a>菩提即五逆，<a id="a-9U"></a>五逆即菩提。<a id="a-9V"></a>何以故？<a id="a-9W"></a>菩提、<a id="a-9X"></a>五逆无二相故。<a id="a-9Y"></a>无觉、<a id="a-9Z"></a>无觉者，<a id="a-9a"></a>无见、<a id="a-9b"></a>无见者，<a id="a-9c"></a>无知、<a id="a-9d"></a>无知者，<a id="a-9e"></a>无分别、<a id="a-9f"></a>无分别者，<a id="a-9g"></a>如是之相名为菩提，<a id="a-9h"></a>见五逆相亦复如是。<a id="a-9i"></a>若言见有菩提而取证者，<a id="a-9j"></a>当知此辈即是增上慢人。<a id="a-9k"></a>”</p>
  <p id="a9l">尔时，<a id="a-9m"></a>世尊告文殊师利：<a id="a-9n"></a>“汝言我是如来，<a id="a-9o"></a>亦谓我为如来乎？<a id="a-9p"></a>”<br>　　文殊师利言：<a id="a-9q"></a>“不也，<a id="a-9r"></a>世尊。<a id="a-9s"></a>我不谓如来为如来耶！<a id="a-9t"></a>无有如相可名为如，<a id="a-9u"></a>亦无如来智能知于如。<a id="a-9v"></a>何以故？<a id="a-9w"></a>如来及智无二相故。<a id="a-9x"></a>空为如来，<a id="a-9y"></a>但有名字，<a id="a-9z"></a>我当云何谓是如来？<a id="a-A0"></a>”<br>　　佛告文殊师利：<a id="a-A1"></a>“汝疑如来耶？<a id="a-A2"></a>”<br>　　文殊师利言：<a id="a-A3"></a>“不也，<a id="a-A4"></a>世尊。<a id="a-A5"></a>我观如来无决定性，<a id="a-A6"></a>无生无灭，<a id="a-A7"></a>故无所疑。<a id="a-A8"></a>”<br>　　佛告文殊师利：<a id="a-A9"></a>“汝今不谓如来出现于世耶？<a id="a-AA"></a>”<br>　　文殊师利言：<a id="a-AB"></a>“若有如来出现世者，<a id="a-AC"></a>一切法界亦应出现。<a id="a-AD"></a>”<br>　　佛告文殊师利：<a id="a-AE"></a>“汝谓恒沙诸佛入涅槃耶？<a id="a-AF"></a>”<br>　　文殊师利言：<a id="a-AG"></a>“诸佛一相不可思议。<a id="a-AH"></a>”<br>　　佛语文殊师利：<a id="a-AI"></a>“如是，<a id="a-AJ"></a>如是，<a id="a-AK"></a>佛是一相不思议相。<a id="a-AL"></a>”<br>　　文殊师利白佛言：<a id="a-AM"></a>“世尊，<a id="a-AN"></a>佛今住世耶？<a id="a-AO"></a>”<br>　　佛语文殊师利：<a id="a-AP"></a>“如是，<a id="a-AQ"></a>如是。<a id="a-AR"></a>”<br>　　文殊师利言：<a id="a-AS"></a>“若佛住世，<a id="a-AT"></a>恒沙诸佛亦应住世。<a id="a-AU"></a>何以故？<a id="a-AV"></a>一切诸佛皆同一相不思议相，<a id="a-AW"></a>不思议相者无生无灭。<a id="a-AX"></a>若未来诸佛出兴于世，<a id="a-AY"></a>一切诸佛亦皆出世。<a id="a-AZ"></a>何以故？<a id="a-Aa"></a>不思议中无过去、<a id="a-Ab"></a>未来、<a id="a-Ac"></a>现在相，<a id="a-Ad"></a>但众生取著，<a id="a-Ae"></a>谓有出世，<a id="a-Af"></a>谓佛灭度。<a id="a-Ag"></a>”<br>　　佛语文殊师利：<a id="a-Ah"></a>“此是如来、<a id="a-Ai"></a>阿罗汉、<a id="a-Aj"></a>阿惟越致菩萨所解。<a id="a-Ak"></a>何以故？<a id="a-Al"></a>是三种人，<a id="a-Am"></a>闻甚深法，<a id="a-An"></a>能不诽谤，<a id="a-Ao"></a>亦不赞叹。<a id="a-Ap"></a>”<br>　　文殊师利白佛言：<a id="a-Aq"></a>“世尊，<a id="a-Ar"></a>如是不思议，<a id="a-As"></a>谁当诽谤？<a id="a-At"></a>谁当赞叹？<a id="a-Au"></a>”<br>　　佛言：<a id="a-Av"></a>“文殊师利，<a id="a-Aw"></a>如来不思议，<a id="a-Ax"></a>凡夫亦不思议。<a id="a-Ay"></a>”<br>　　文殊师利白佛言：<a id="a-Az"></a>“世尊，<a id="a-B0"></a>凡夫亦不思议耶？<a id="a-B1"></a>”<br>　　佛言：<a id="a-B2"></a>“亦不思议。<a id="a-B3"></a>何以故？<a id="a-B4"></a>一切心相皆不思议。<a id="a-B5"></a>”<br>　　文殊师利言：<a id="a-B6"></a>“若如是说，<a id="a-B7"></a>如来不思议，<a id="a-B8"></a>凡夫亦不思议，<a id="a-B9"></a>今无数诸佛求于涅槃，<a id="a-BA"></a>徒自疲劳。<a id="a-BB"></a>何以故？<a id="a-BC"></a>不思议法即是涅槃，<a id="a-BD"></a>等无异故。<a id="a-BE"></a>”<br>　　文殊师利言：<a id="a-BF"></a>“如是凡夫不思议，<a id="a-BG"></a>诸佛不思议。<a id="a-BH"></a>若善男子、<a id="a-BI"></a>善女人久习善根，<a id="a-BJ"></a>近善知识乃能了知。<a id="a-BK"></a>”<br>　　佛告文殊师利：<a id="a-BL"></a>“汝欲使如来于众生中为最胜耶？<a id="a-BM"></a>”<br>　　文殊师利言：<a id="a-BN"></a>“我欲使如来于诸众生为最第一，<a id="a-BO"></a>但众生相亦不可得。<a id="a-BP"></a>”<br>　　佛言：<a id="a-BQ"></a>“汝欲使如来得不思议法耶？<a id="a-BR"></a>”<br>　　文殊师利言：<a id="a-BS"></a>“欲使如来得不思议法，<a id="a-BT"></a>而于诸法无成就者。<a id="a-BU"></a>”<br>　　佛告文殊师利：<a id="a-BV"></a>“欲使如来说法教化耶？<a id="a-BW"></a>”<br>　　文殊师利白佛言：<a id="a-BX"></a>“欲使如来说法教化，<a id="a-BY"></a>而是说及听者皆不可得。<a id="a-BZ"></a>何以故？<a id="a-Ba"></a>住法界故，<a id="a-Bb"></a>法界、<a id="a-Bc"></a>众生无差别相。<a id="a-Bd"></a>”<br>　　佛告文殊师利：<a id="a-Be"></a>“汝欲使如来为无上福田耶？<a id="a-Bf"></a>”<br>　　文殊师利言：<a id="a-Bg"></a>“如来是无尽福田，<a id="a-Bh"></a>是无尽相，<a id="a-Bi"></a>无尽相即无上福田。<a id="a-Bj"></a>非福田非不福田，<a id="a-Bk"></a>是名福田。<a id="a-Bl"></a>无有明闇生灭等相，<a id="a-Bm"></a>是名福田。<a id="a-Bn"></a>若能如是解福田相，<a id="a-Bo"></a>深植善种亦无增无减。<a id="a-Bp"></a>”<br>　　佛告文殊师利：<a id="a-Bq"></a>“云何植种不增不减？<a id="a-Br"></a>”<br>　　文殊师利言：<a id="a-Bs"></a>“福田之相不可思议，<a id="a-Bt"></a>若人于中如法修善亦不可思议，<a id="a-Bu"></a>如是植种名无增无减，<a id="a-Bv"></a>亦是无上最胜福田。<a id="a-Bw"></a>”</p>
  <p id="aBx">尔时，<a id="a-By"></a>大地以佛神力，<a id="a-Bz"></a>六种震动现无常相，<a id="a-C0"></a>一万六千人皆得无生法忍，<a id="a-C1"></a>七百比丘、<a id="a-C2"></a>三千优婆塞、<a id="a-C3"></a>四万优婆夷、<a id="a-C4"></a>六十亿那由他六欲诸天，<a id="a-C5"></a>远尘离垢，<a id="a-C6"></a>于诸法中得法眼净。<br>　　尔时，<a id="a-C7"></a>阿难从座而起，<a id="a-C8"></a>偏袒右肩，<a id="a-C9"></a>右膝著地，<a id="a-CA"></a>白佛言：<a id="a-CB"></a>“世尊，<a id="a-CC"></a>何因缘故，<a id="a-CD"></a>如是大地六种震动？<a id="a-CE"></a>”<br>　　佛告阿难：<a id="a-CF"></a>“我说福田无差别相，<a id="a-CG"></a>故现斯瑞。<a id="a-CH"></a>往昔诸佛亦于此处，<a id="a-CI"></a>作如是说福田之相利益众生，<a id="a-CJ"></a>十方世界六种震动。<a id="a-CK"></a>”</p>
  <p id="aCL">舍利弗白佛言：<a id="a-CM"></a>“世尊，<a id="a-CN"></a>文殊师利是不可思议。<a id="a-CO"></a>何以故？<a id="a-CP"></a>所说法相不可思议。<a id="a-CQ"></a>”<br>　　佛告文殊师利：<a id="a-CR"></a>“如是，<a id="a-CS"></a>如是，<a id="a-CT"></a>如舍利弗言，<a id="a-CU"></a>汝之所说实不思议。<a id="a-CV"></a>”<br>　　文殊师利白佛言：<a id="a-CW"></a>“世尊，<a id="a-CX"></a>不思议不可说，<a id="a-CY"></a>思议亦不可说，<a id="a-CZ"></a>如是思议、<a id="a-Ca"></a>不思议性俱不可说，<a id="a-Cb"></a>一切声相非可思议亦非不可思议。<a id="a-Cc"></a>”<br>　　佛言：<a id="a-Cd"></a>“汝入不思议三昧耶？<a id="a-Ce"></a>”<br>　　文殊师利言：<a id="a-Cf"></a>“不也，<a id="a-Cg"></a>世尊。<a id="a-Ch"></a>我即不思议，<a id="a-Ci"></a>不见有心能思议者，<a id="a-Cj"></a>云何而言入不思议三昧？<a id="a-Ck"></a>我初发心欲入是定，<a id="a-Cl"></a>而今思惟，<a id="a-Cm"></a>实无心相而入三昧。<a id="a-Cn"></a>如人学射，<a id="a-Co"></a>久习则巧，<a id="a-Cp"></a>后虽无心，<a id="a-Cq"></a>以久习故，<a id="a-Cr"></a>箭发皆中。<a id="a-Cs"></a>我亦如是，<a id="a-Ct"></a>初学不思议三昧，<a id="a-Cu"></a>系心一缘，<a id="a-Cv"></a>若久习成就，<a id="a-Cw"></a>更无心想，<a id="a-Cx"></a>恒与定俱。<a id="a-Cy"></a>”<br>　　舍利弗语文殊师利言：<a id="a-Cz"></a>“更有胜妙寂灭定不？<a id="a-D0"></a>”<br>　　文殊师利言：<a id="a-D1"></a>“若有不思议定者，<a id="a-D2"></a>汝可问言：<a id="a-D3"></a>‘更有寂灭定不？<a id="a-D4"></a>’如我意解，<a id="a-D5"></a>不可思议定尚不可得，<a id="a-D6"></a>云何问有寂灭定乎？<a id="a-D7"></a>”<br>　　舍利弗言：<a id="a-D8"></a>“不可思议定不得耶？<a id="a-D9"></a>”<br>　　文殊师利言：<a id="a-DA"></a>“思议定者是可得相，<a id="a-DB"></a>不可思议定者不可得相，<a id="a-DC"></a>一切众生实成就不思议定。<a id="a-DD"></a>何以故？<a id="a-DE"></a>一切心相即非心故，<a id="a-DF"></a>是名不思议定。<a id="a-DG"></a>是故一切众生相及不思议三昧相，<a id="a-DH"></a>等无分别。<a id="a-DI"></a>”<br>　　佛赞文殊师利言：<a id="a-DJ"></a>“善哉！<a id="a-DK"></a>善哉！<a id="a-DL"></a>汝于诸佛久植善根，<a id="a-DM"></a>净修梵行，<a id="a-DN"></a>乃能演说甚深三昧。<a id="a-DO"></a>汝今安住如是般若波罗蜜中。<a id="a-DP"></a>”<br>　　文殊师利言：<a id="a-DQ"></a>“若我住般若波罗蜜中能作是说，<a id="a-DR"></a>即是有想，<a id="a-DS"></a>便住我想。<a id="a-DT"></a>若住有想、<a id="a-DU"></a>我想中者，<a id="a-DV"></a>般若波罗蜜便有处所；<a id="a-DW"></a>般若波罗蜜若住于无，<a id="a-DX"></a>亦是我想，<a id="a-DY"></a>亦名处所——离此二处，<a id="a-DZ"></a>住无所住，<a id="a-Da"></a>如诸佛住，<a id="a-Db"></a>安处寂灭非思议境界，<a id="a-Dc"></a>如是不思议名般若波罗蜜住处。<a id="a-Dd"></a>般若波罗蜜处，<a id="a-De"></a>一切法无相，<a id="a-Df"></a>一切法无作。<a id="a-Dg"></a>般若波罗蜜即不思议，<a id="a-Dh"></a>不思议即法界，<a id="a-Di"></a>法界即无相，<a id="a-Dj"></a>无相即不思议，<a id="a-Dk"></a>不思议即般若波罗蜜。<a id="a-Dl"></a>般若波罗蜜、<a id="a-Dm"></a>法界无二无别，<a id="a-Dn"></a>无二无别即法界，<a id="a-Do"></a>法界即无相，<a id="a-Dp"></a>无相即般若波罗蜜界，<a id="a-Dq"></a>般若波罗蜜界即不思议界，<a id="a-Dr"></a>不思议界即无生无灭界，<a id="a-Ds"></a>无生无灭界即不思议界。<a id="a-Dt"></a>”<br>　　文殊师利言：<a id="a-Du"></a>“如来界及我界即不二相，<a id="a-Dv"></a>如是修般若波罗蜜者则不求菩提。<a id="a-Dw"></a>何以故？<a id="a-Dx"></a>菩提相离，<a id="a-Dy"></a>即般若波罗蜜故。<a id="a-Dz"></a>世尊，<a id="a-E0"></a>若知我相而不可著，<a id="a-E1"></a>无知无著是佛所知，<a id="a-E2"></a>不可思议无知无著即佛所知。<a id="a-E3"></a>何以故？<a id="a-E4"></a>知体本性无所有相。<a id="a-E5"></a>云何能转法界？<a id="a-E6"></a>若知本性无体无著者即名无物，<a id="a-E7"></a>若无有物是无处所、<a id="a-E8"></a>无依无住，<a id="a-E9"></a>无依无住即无生无灭，<a id="a-EA"></a>无生无灭即是有为无为功德。<a id="a-EB"></a>若如是知则无心想，<a id="a-EC"></a>无心想者云何当知有为无为功德？<a id="a-ED"></a>无知即不思议，<a id="a-EE"></a>不思议者是佛所知，<a id="a-EF"></a>亦无取无不取，<a id="a-EG"></a>不见三世去来等相，<a id="a-EH"></a>不取生灭及诸起作，<a id="a-EI"></a>亦不断不常。<a id="a-EJ"></a>如是知者，<a id="a-EK"></a>是名正智、<a id="a-EL"></a>不思议智，<a id="a-EM"></a>如虚空，<a id="a-EN"></a>无此无彼，<a id="a-EO"></a>不可比类，<a id="a-EP"></a>无好恶，<a id="a-EQ"></a>无等等，<a id="a-ER"></a>无相无貌。<a id="a-ES"></a>”<br>　　佛告文殊师利：<a id="a-ET"></a>“若如是知，<a id="a-EU"></a>名不退智。<a id="a-EV"></a>”<br>　　文殊师利言：<a id="a-EW"></a>“无作智，<a id="a-EX"></a>名不退智。<a id="a-EY"></a>犹如金矿，<a id="a-EZ"></a>先加槌打方知好恶，<a id="a-Ea"></a>若不槌打无能知者；<a id="a-Eb"></a>不退智相亦复如是，<a id="a-Ec"></a>要行境界，<a id="a-Ed"></a>不念不著，<a id="a-Ee"></a>无起无作，<a id="a-Ef"></a>具足不动、<a id="a-Eg"></a>不生不灭，<a id="a-Eh"></a>尔乃显现。<a id="a-Ei"></a>”</p>
  <p id="aEj">尔时，<a id="a-Ek"></a>佛告文殊师利言：<a id="a-El"></a>“如诸如来自说己智，<a id="a-Em"></a>谁当能信？<a id="a-En"></a>”<br>　　文殊师利言：<a id="a-Eo"></a>“如是智者，<a id="a-Ep"></a>非涅槃法，<a id="a-Eq"></a>非生死法，<a id="a-Er"></a>是寂灭行，<a id="a-Es"></a>是无动行，<a id="a-Et"></a>不断贪欲、<a id="a-Eu"></a>瞋恚、<a id="a-Ev"></a>愚痴，<a id="a-Ew"></a>亦非不断。<a id="a-Ex"></a>何以故？<a id="a-Ey"></a>无尽无灭，<a id="a-Ez"></a>不离生死亦非不离，<a id="a-F0"></a>不修道非不修道，<a id="a-F1"></a>作是解者名为正信。<a id="a-F2"></a>”<br>　　佛告文殊师利言：<a id="a-F3"></a>“善哉！<a id="a-F4"></a>善哉！<a id="a-F5"></a>如汝所说深解斯义。<a id="a-F6"></a>”</p>
  <p id="aF7">尔时，<a id="a-F8"></a>摩诃迦叶白佛言：<a id="a-F9"></a>“世尊，<a id="a-FA"></a>于当来世，<a id="a-FB"></a>若说如是甚深正法，<a id="a-FC"></a>谁能信解如闻受行？<a id="a-FD"></a>”<br>　　佛告迦叶：<a id="a-FE"></a>“今此会中比丘、<a id="a-FF"></a>比丘尼、<a id="a-FG"></a>优婆塞、<a id="a-FH"></a>优婆夷得闻此经者，<a id="a-FI"></a>如是人等于未来世若闻是法，<a id="a-FJ"></a>必能信解于甚深般若波罗蜜，<a id="a-FK"></a>乃能读诵信解受持，<a id="a-FL"></a>亦为他人分别演说。<br>　　“譬如长者失摩尼宝，<a id="a-FM"></a>忧愁苦恼，<a id="a-FN"></a>后若还得，<a id="a-FO"></a>心甚欢喜。<a id="a-FP"></a>如是，<a id="a-FQ"></a>迦叶，<a id="a-FR"></a>比丘、<a id="a-FS"></a>比丘尼、<a id="a-FT"></a>优婆塞、<a id="a-FU"></a>优婆夷等亦复如是，<a id="a-FV"></a>有信乐心，<a id="a-FW"></a>若不闻法，<a id="a-FX"></a>则生苦恼；<a id="a-FY"></a>若得闻时，<a id="a-FZ"></a>信解受持，<a id="a-Fa"></a>常乐读诵甚大欢喜。<a id="a-Fb"></a>当知此人即是见佛，<a id="a-Fc"></a>亦即亲近供养诸佛。<a id="a-Fd"></a>”<br>　　佛告迦叶：<a id="a-Fe"></a>“譬如忉利天上波利质多罗树疱初出时，<a id="a-Ff"></a>是中诸天见是树已皆大欢喜，<a id="a-Fg"></a>此树不久必当开敷。<a id="a-Fh"></a>若比丘、<a id="a-Fi"></a>比丘尼、<a id="a-Fj"></a>优婆塞、<a id="a-Fk"></a>优婆夷得闻般若波罗蜜，<a id="a-Fl"></a>能生信解，<a id="a-Fm"></a>亦复如是，<a id="a-Fn"></a>此人不久亦当开敷一切佛法。<a id="a-Fo"></a>于当来世，<a id="a-Fp"></a>有比丘、<a id="a-Fq"></a>比丘尼、<a id="a-Fr"></a>优婆塞、<a id="a-Fs"></a>优婆夷闻般若波罗蜜，<a id="a-Ft"></a>信受读诵，<a id="a-Fu"></a>心不悔没，<a id="a-Fv"></a>当知是人已从此会听受是经，<a id="a-Fw"></a>亦能为人聚落城邑广说流布，<a id="a-Fx"></a>当知是人佛所护念。<a id="a-Fy"></a>如是甚深般若波罗蜜中，<a id="a-Fz"></a>有能信乐无疑惑者，<a id="a-G0"></a>是善男子、<a id="a-G1"></a>善女人于过去诸佛，<a id="a-G2"></a>久已修学，<a id="a-G3"></a>植诸善根。<br>　　“譬如有人以手穿珠，<a id="a-G4"></a>忽遇无上真摩尼宝，<a id="a-G5"></a>心大欢喜，<a id="a-G6"></a>当知是人必已曾见。<a id="a-G7"></a>如是，<a id="a-G8"></a>迦叶，<a id="a-G9"></a>若善男子、<a id="a-GA"></a>善女人修学余法，<a id="a-GB"></a>忽然得闻甚深般若波罗蜜，<a id="a-GC"></a>能生欢喜，<a id="a-GD"></a>亦复如是，<a id="a-GE"></a>当知此人已曾闻故。<a id="a-GF"></a>若有众生得闻甚深般若波罗蜜，<a id="a-GG"></a>心能信受生大欢喜，<a id="a-GH"></a>如是人等亦曾亲近无数诸佛，<a id="a-GI"></a>从闻般若波罗蜜已修学故。<br>　　“譬如有人，<a id="a-GJ"></a>先所经见城邑聚落，<a id="a-GK"></a>后若闻人赞叹彼城所有园苑、<a id="a-GL"></a>种种池泉、<a id="a-GM"></a>华果林树、<a id="a-GN"></a>男女人民皆可爱乐，<a id="a-GO"></a>是人闻已即大欢喜，<a id="a-GP"></a>更劝令说是城园苑、<a id="a-GQ"></a>众好严饰、<a id="a-GR"></a>杂华池泉、<a id="a-GS"></a>多诸甘果、<a id="a-GT"></a>种种珍妙一切爱乐，<a id="a-GU"></a>是人得闻重甚欢喜，<a id="a-GV"></a>如是之人皆曾见故。<a id="a-GW"></a>若善男子、<a id="a-GX"></a>善女人有闻般若波罗蜜，<a id="a-GY"></a>信心听受能生欢喜，<a id="a-GZ"></a>乐闻不厌而更劝说，<a id="a-Ga"></a>当知此辈已从文殊师利曾闻如是般若波罗蜜故。<a id="a-Gb"></a>”<br>　　迦叶白佛言：<a id="a-Gc"></a>“世尊，<a id="a-Gd"></a>若将来世善男子、<a id="a-Ge"></a>善女人，<a id="a-Gf"></a>得闻是甚深般若波罗蜜信乐听受，<a id="a-Gg"></a>以是相故，<a id="a-Gh"></a>当知此人亦于过去佛所曾闻修学。<a id="a-Gi"></a>”<br>　　文殊师利白佛言：<a id="a-Gj"></a>“世尊，<a id="a-Gk"></a>佛说诸法无作无相第一寂灭。<a id="a-Gl"></a>若善男子、<a id="a-Gm"></a>善女人有能如是谛了斯义，<a id="a-Gn"></a>如闻而说，<a id="a-Go"></a>为诸如来之所赞叹，<a id="a-Gp"></a>不违法相是即佛说，<a id="a-Gq"></a>亦是炽然般若波罗蜜相，<a id="a-Gr"></a>亦名炽然具足佛法通达实相，<a id="a-Gs"></a>不可思议。<a id="a-Gt"></a>”<br>　　佛告文殊师利：<a id="a-Gu"></a>“我本行菩萨道时，<a id="a-Gv"></a>修诸善根欲住阿惟越致地，<a id="a-Gw"></a>当学般若波罗蜜；<a id="a-Gx"></a>欲成阿耨多罗三藐三菩提，<a id="a-Gy"></a>当学般若波罗蜜。<a id="a-Gz"></a>若善男子、<a id="a-H0"></a>善女人，<a id="a-H1"></a>欲解一切法相，<a id="a-H2"></a>欲知一切众生心界皆悉同等，<a id="a-H3"></a>当学般若波罗蜜。<br>　　“文殊师利，<a id="a-H4"></a>欲学一切佛法具足无碍，<a id="a-H5"></a>当学般若波罗蜜；<a id="a-H6"></a>欲学一切佛成阿耨多罗三藐三菩提时相好威仪、<a id="a-H7"></a>无量法式，<a id="a-H8"></a>当学般若波罗蜜；<a id="a-H9"></a>欲知一切佛得成阿耨多罗三藐三菩提一切法式及诸威仪，<a id="a-HA"></a>当学般若波罗蜜。<a id="a-HB"></a>何以故？<a id="a-HC"></a>是空法中不见诸佛菩提等故。<a id="a-HD"></a>若善男子、<a id="a-HE"></a>善女人欲知如是等相无疑惑者，<a id="a-HF"></a>当学般若波罗蜜。<a id="a-HG"></a>何以故？<a id="a-HH"></a>般若波罗蜜不见诸法若生若灭、<a id="a-HI"></a>若垢若净，<a id="a-HJ"></a>是故善男子、<a id="a-HK"></a>善女人应作如是学般若波罗蜜。<a id="a-HL"></a>欲知一切法无过去、<a id="a-HM"></a>未来、<a id="a-HN"></a>现在等相，<a id="a-HO"></a>当学般若波罗蜜。<a id="a-HP"></a>何以故？<a id="a-HQ"></a>法界性相无去来现在故。<a id="a-HR"></a>欲知一切法同入法界心无挂碍，<a id="a-HS"></a>当学般若波罗蜜；<a id="a-HT"></a>欲得三转十二行法轮，<a id="a-HU"></a>亦自证知而不取著，<a id="a-HV"></a>当学般若波罗蜜；<a id="a-HW"></a>欲得慈心，<a id="a-HX"></a>遍覆一切众生而无限齐，<a id="a-HY"></a>亦不作念有众生相，<a id="a-HZ"></a>当学般若波罗蜜；<a id="a-Ha"></a>欲得于一切众生不起诤论，<a id="a-Hb"></a>亦复不取无诤论相，<a id="a-Hc"></a>当学般若波罗蜜；<a id="a-Hd"></a>欲知是处非处、<a id="a-He"></a>十力、<a id="a-Hf"></a>无畏，<a id="a-Hg"></a>住佛智慧得无碍辩，<a id="a-Hh"></a>当学般若波罗蜜。<a id="a-Hi"></a>”</p>
  <p id="aHj">尔时，<a id="a-Hk"></a>文殊师利白佛言：<a id="a-Hl"></a>“世尊，<a id="a-Hm"></a>我观正法，<a id="a-Hn"></a>无为无相，<a id="a-Ho"></a>无得无利，<a id="a-Hp"></a>无生无灭，<a id="a-Hq"></a>无来无去，<a id="a-Hr"></a>无知者，<a id="a-Hs"></a>无见者，<a id="a-Ht"></a>无作者，<a id="a-Hu"></a>不见般若波罗蜜，<a id="a-Hv"></a>亦不见般若波罗蜜境界，<a id="a-Hw"></a>非证非不证，<a id="a-Hx"></a>不作戏论无有分别，<a id="a-Hy"></a>一切法无尽离尽，<a id="a-Hz"></a>无凡夫法，<a id="a-I0"></a>无声闻法，<a id="a-I1"></a>无辟支佛法、<a id="a-I2"></a>佛法，<a id="a-I3"></a>非得非不得，<a id="a-I4"></a>不舍生死，<a id="a-I5"></a>不证涅槃，<a id="a-I6"></a>非思议非不思议，<a id="a-I7"></a>非作非不作，<a id="a-I8"></a>法相如是，<a id="a-I9"></a>不知云何当学般若波罗蜜？<a id="a-IA"></a>”<br>　　尔时，<a id="a-IB"></a>佛告文殊师利：<a id="a-IC"></a>“若能如是知诸法相，<a id="a-ID"></a>是名学般若波罗蜜。<a id="a-IE"></a>菩萨摩诃萨若欲学菩提自在三昧，<a id="a-IF"></a>得是三昧已，<a id="a-IG"></a>照明一切甚深佛法及知一切诸佛名字，<a id="a-IH"></a>亦悉了达诸佛世界无有障碍，<a id="a-II"></a>当如文殊师利所说般若波罗蜜中学。<a id="a-IJ"></a>”<br>　　文殊师利白佛言：<a id="a-IK"></a>“世尊，<a id="a-IL"></a>何故名般若波罗蜜？<a id="a-IM"></a>”<br>　　佛言：<a id="a-IN"></a>“般若波罗蜜无边无际，<a id="a-IO"></a>无名无相，<a id="a-IP"></a>非思量，<a id="a-IQ"></a>无归依，<a id="a-IR"></a>无洲渚，<a id="a-IS"></a>无犯无福，<a id="a-IT"></a>无晦无明，<a id="a-IU"></a>如法界无有分齐亦无限数，<a id="a-IV"></a>是名般若波罗蜜，<a id="a-IW"></a>亦名菩萨摩诃萨行处、<a id="a-IX"></a>非行非不行处、<a id="a-IY"></a>悉入一乘名非行处。<a id="a-IZ"></a>何以故？<a id="a-Ia"></a>无念无作故。<a id="a-Ib"></a>”<br>　　文殊师利白佛言：<a id="a-Ic"></a>“世尊，<a id="a-Id"></a>当云何行能速得阿耨多罗三藐三菩提？<a id="a-Ie"></a>”<br>　　佛言：<a id="a-If"></a>“文殊师利，<a id="a-Ig"></a>如般若波罗蜜所说行，<a id="a-Ih"></a>能速得阿耨多罗三藐三菩提。<a id="a-Ii"></a>复有一行三昧，<a id="a-Ij"></a>若善男子、<a id="a-Ik"></a>善女人修是三昧者，<a id="a-Il"></a>亦速得阿耨多罗三藐三菩提。<a id="a-Im"></a>”<br>　　文殊师利言：<a id="a-In"></a>“世尊，<a id="a-Io"></a>云何名一行三昧？<a id="a-Ip"></a>”<br>　　佛言：<a id="a-Iq"></a>“法界一相，<a id="a-Ir"></a>系缘法界是名一行三昧。<a id="a-Is"></a>若善男子、<a id="a-It"></a>善女人欲入一行三昧，<a id="a-Iu"></a>当先闻般若波罗蜜，<a id="a-Iv"></a>如说修学，<a id="a-Iw"></a>然后能入一行三昧——如法界缘，<a id="a-Ix"></a>不退不坏，<a id="a-Iy"></a>不思议，<a id="a-Iz"></a>无碍无相。<a id="a-J0"></a>善男子、<a id="a-J1"></a>善女人欲入一行三昧，<a id="a-J2"></a>应处空闲，<a id="a-J3"></a>舍诸乱意，<a id="a-J4"></a>不取相貌，<a id="a-J5"></a>系心一佛专称名字，<a id="a-J6"></a>随佛方所端身正向，<a id="a-J7"></a>能于一佛念念相续，<a id="a-J8"></a>即是念中能见过去、<a id="a-J9"></a>未来、<a id="a-JA"></a>现在诸佛。<a id="a-JB"></a>何以故？<a id="a-JC"></a>念一佛功德无量无边，<a id="a-JD"></a>亦与无量诸佛功德、<a id="a-JE"></a>无二不思议佛法等无分别，<a id="a-JF"></a>皆乘一如成最正觉，<a id="a-JG"></a>悉具无量功德、<a id="a-JH"></a>无量辩才。<a id="a-JI"></a>如是入一行三昧者，<a id="a-JJ"></a>尽知恒沙诸佛法界无差别相。<a id="a-JK"></a>阿难所闻佛法，<a id="a-JL"></a>得念总持辩才智慧，<a id="a-JM"></a>于声闻中虽为最胜，<a id="a-JN"></a>犹住量数则有限碍。<a id="a-JO"></a>若得一行三昧，<a id="a-JP"></a>诸经法门一一分别，<a id="a-JQ"></a>皆悉了知决定无碍，<a id="a-JR"></a>昼夜常说智慧辩才终不断绝。<a id="a-JS"></a>若比，<a id="a-JT"></a>阿难多闻辩才百千等分不及其一。<a id="a-JU"></a>菩萨摩诃萨应作是念：<a id="a-JV"></a>‘我当云何逮得一行三昧不可思议功德无量名称？<a id="a-JW"></a>’”<br>　　佛言：<a id="a-JX"></a>“菩萨摩诃萨，<a id="a-JY"></a>当念一行三昧，<a id="a-JZ"></a>常勤精进而不懈怠，<a id="a-Ja"></a>如是次第渐渐修学，<a id="a-Jb"></a>则能得入一行三昧，<a id="a-Jc"></a>不可思议功德作证，<a id="a-Jd"></a>除谤正法不信、<a id="a-Je"></a>恶业重罪障者所不能入。<br>　　“复次，<a id="a-Jf"></a>文殊师利，<a id="a-Jg"></a>譬如有人得摩尼珠示其珠师，<a id="a-Jh"></a>珠师答言：<a id="a-Ji"></a>‘此是无价真摩尼宝。<a id="a-Jj"></a>’即求师言：<a id="a-Jk"></a>‘为我治磨，<a id="a-Jl"></a>勿失光色。<a id="a-Jm"></a>’珠师治已，<a id="a-Jn"></a>随其磨时，<a id="a-Jo"></a>珠色光明，<a id="a-Jp"></a>映彻表里。<a id="a-Jq"></a>文殊师利，<a id="a-Jr"></a>若有善男子、<a id="a-Js"></a>善女人修学一行三昧，<a id="a-Jt"></a>不可思议功德无量名称，<a id="a-Ju"></a>随修学时知诸法相，<a id="a-Jv"></a>明达无碍功德增长，<a id="a-Jw"></a>亦复如是。<a id="a-Jx"></a>文殊师利，<a id="a-Jy"></a>譬如日轮光明遍满无有减相，<a id="a-Jz"></a>若得一行三昧，<a id="a-K0"></a>悉能具足一切功德，<a id="a-K1"></a>无有缺少亦复如是，<a id="a-K2"></a>照明佛法如日轮光。<a id="a-K3"></a>文殊师利，<a id="a-K4"></a>我所说法皆是一味离味、<a id="a-K5"></a>解脱味、<a id="a-K6"></a>寂灭味，<a id="a-K7"></a>若善男子、<a id="a-K8"></a>善女人得是一行三昧者，<a id="a-K9"></a>其所演说亦是一味离味、<a id="a-KA"></a>解脱味、<a id="a-KB"></a>寂灭味，<a id="a-KC"></a>随顺正法无错谬相。<a id="a-KD"></a>文殊师利，<a id="a-KE"></a>若菩萨摩诃萨得是一行三昧，<a id="a-KF"></a>皆悉满足助道之法，<a id="a-KG"></a>速得阿耨多罗三藐三菩提。<br>　　“复次，<a id="a-KH"></a>文殊师利，<a id="a-KI"></a>菩萨摩诃萨不见法界有分别相及以一相，<a id="a-KJ"></a>速得阿耨多罗三藐三菩提相不可思议，<a id="a-KK"></a>是菩提中亦无得佛，<a id="a-KL"></a>如是知者速得阿耨多罗三藐三菩提。<a id="a-KM"></a>若信一切法悉是佛法，<a id="a-KN"></a>不生惊怖，<a id="a-KO"></a>亦不疑惑，<a id="a-KP"></a>如是忍者，<a id="a-KQ"></a>速得阿耨多罗三藐三菩提。<a id="a-KR"></a>”<br>　　文殊师利白佛言：<a id="a-KS"></a>“世尊，<a id="a-KT"></a>以如是因，<a id="a-KU"></a>速得阿耨多罗三藐三菩提耶？<a id="a-KV"></a>”<br>　　佛言：<a id="a-KW"></a>“得阿耨多罗三藐三菩提，<a id="a-KX"></a>不以因得，<a id="a-KY"></a>不以非因得。<a id="a-KZ"></a>何以故？<a id="a-Ka"></a>不思议界，<a id="a-Kb"></a>不以因得，<a id="a-Kc"></a>不以非因得。<a id="a-Kd"></a>若善男子、<a id="a-Ke"></a>善女人闻如是说不生懈怠，<a id="a-Kf"></a>当知是人已于先佛种诸善根。<a id="a-Kg"></a>是故，<a id="a-Kh"></a>比丘、<a id="a-Ki"></a>比丘尼闻说是甚深般若波罗蜜，<a id="a-Kj"></a>不生惊怖，<a id="a-Kk"></a>即是从佛出家。<a id="a-Kl"></a>若优婆塞、<a id="a-Km"></a>优婆夷得闻如是甚深般若波罗蜜，<a id="a-Kn"></a>心不惊怖，<a id="a-Ko"></a>即是成就真归依处。<br>　　“文殊师利，<a id="a-Kp"></a>若善男子、<a id="a-Kq"></a>善女人不习甚深般若波罗蜜，<a id="a-Kr"></a>即是不修佛乘。<a id="a-Ks"></a>譬如大地，<a id="a-Kt"></a>一切药木皆依地生长。<a id="a-Ku"></a>文殊师利，<a id="a-Kv"></a>菩萨摩诃萨亦复如是，<a id="a-Kw"></a>一切善根皆依般若波罗蜜而得增长，<a id="a-Kx"></a>于阿耨多罗三藐三菩提不相违背。<a id="a-Ky"></a>”</p>
  <p id="aKz">尔时，<a id="a-L0"></a>文殊师利白佛言：<a id="a-L1"></a>“世尊，<a id="a-L2"></a>此阎浮提城邑聚落，<a id="a-L3"></a>当于何处演说如是甚深般若波罗蜜？<a id="a-L4"></a>”<br>　　佛告文殊师利：<a id="a-L5"></a>“今此会中若有人闻般若波罗蜜，<a id="a-L6"></a>皆发誓言：<a id="a-L7"></a>‘于未来世常得与般若波罗蜜相应。<a id="a-L8"></a>’从是信解，<a id="a-L9"></a>未来世中能听是经。<a id="a-LA"></a>当知此人不从余小善根中来，<a id="a-LB"></a>所能堪受，<a id="a-LC"></a>闻已欢喜。<a id="a-LD"></a>文殊师利，<a id="a-LE"></a>若复有人从汝听是般若波罗蜜，<a id="a-LF"></a>应作是言：<a id="a-LG"></a>‘此般若波罗蜜中，<a id="a-LH"></a>无声闻法、<a id="a-LI"></a>辟支佛法、<a id="a-LJ"></a>菩萨法、<a id="a-LK"></a>佛法，<a id="a-LL"></a>亦无凡夫生灭等法。<a id="a-LM"></a>’”<br>　　文殊师利白佛言：<a id="a-LN"></a>“世尊，<a id="a-LO"></a>若比丘、<a id="a-LP"></a>比丘尼、<a id="a-LQ"></a>优婆塞、<a id="a-LR"></a>优婆夷来问我言：<a id="a-LS"></a>‘云何如来说般若波罗蜜？<a id="a-LT"></a>’我当答言：<a id="a-LU"></a>‘一切诸法无诤论相，<a id="a-LV"></a>云何如来当说般若波罗蜜？<a id="a-LW"></a>’何以故？<a id="a-LX"></a>不见有法可与诤论，<a id="a-LY"></a>亦无众生心识能知。<br>　　“复次，<a id="a-LZ"></a>世尊，<a id="a-La"></a>我当更说究竟实际。<a id="a-Lb"></a>何以故？<a id="a-Lc"></a>一切法相同入实际。<a id="a-Ld"></a>阿罗汉无别胜法。<a id="a-Le"></a>何以故？<a id="a-Lf"></a>阿罗汉法、<a id="a-Lg"></a>凡夫法不一不异故。<br>　　“复次，<a id="a-Lh"></a>世尊，<a id="a-Li"></a>如是说法，<a id="a-Lj"></a>无有众生已得涅槃、<a id="a-Lk"></a>今得、<a id="a-Ll"></a>当得。<a id="a-Lm"></a>何以故？<a id="a-Ln"></a>无有决定众生相故。<a id="a-Lo"></a>”<br>　　文殊师利言：<a id="a-Lp"></a>“若人欲闻般若波罗蜜，<a id="a-Lq"></a>我当作如是说，<a id="a-Lr"></a>其有听者，<a id="a-Ls"></a>不念不著，<a id="a-Lt"></a>无闻无得，<a id="a-Lu"></a>当如幻人无所分别。<a id="a-Lv"></a>如是说者是真说法，<a id="a-Lw"></a>是故听者莫作二相不舍诸见而修佛法，<a id="a-Lx"></a>不取佛法，<a id="a-Ly"></a>不舍凡夫法。<a id="a-Lz"></a>何以故？<a id="a-M0"></a>佛及凡夫二法相空，<a id="a-M1"></a>无取舍故。<a id="a-M2"></a>若人问我，<a id="a-M3"></a>当作是说，<a id="a-M4"></a>如是安慰，<a id="a-M5"></a>如是建立。<a id="a-M6"></a>善男子、<a id="a-M7"></a>善女人应如是问，<a id="a-M8"></a>作如是住，<a id="a-M9"></a>心不退没，<a id="a-MA"></a>当如法相随愿般若波罗蜜说。<a id="a-MB"></a>”</p>
  <p id="aMC">尔时，<a id="a-MD"></a>世尊叹文殊师利言：<a id="a-ME"></a>“善哉！<a id="a-MF"></a>善哉！<a id="a-MG"></a>如汝所说，<a id="a-MH"></a>若善男子、<a id="a-MI"></a>善女人欲见诸佛，<a id="a-MJ"></a>应学如是般若波罗蜜；<a id="a-MK"></a>欲亲近诸佛如法供养，<a id="a-ML"></a>应学如是般若波罗蜜；<a id="a-MM"></a>若欲言如来是我世尊，<a id="a-MN"></a>应学如是般若波罗蜜；<a id="a-MO"></a>若欲言如来非我世尊，<a id="a-MP"></a>亦应学如是般若波罗蜜；<a id="a-MQ"></a>若欲成阿耨多罗三藐三菩提，<a id="a-MR"></a>应学如是般若波罗蜜；<a id="a-MS"></a>若欲不成阿耨多罗三藐三菩提，<a id="a-MT"></a>亦应学如是般若波罗蜜；<a id="a-MU"></a>若欲成就一切三昧，<a id="a-MV"></a>应学如是般若波罗蜜；<a id="a-MW"></a>若欲不成就一切三昧，<a id="a-MX"></a>亦应学如是般若波罗蜜。<a id="a-MY"></a>何以故？<a id="a-MZ"></a>无作三昧无异相故，<a id="a-Ma"></a>一切法无生无出故。<a id="a-Mb"></a>若欲知一切法假名，<a id="a-Mc"></a>应学如是般若波罗蜜；<a id="a-Md"></a>若欲知一切众生修菩提道本来菩提相，<a id="a-Me"></a>心不退没，<a id="a-Mf"></a>应学如是般若波罗蜜。<a id="a-Mg"></a>何以故？<a id="a-Mh"></a>一切法皆菩提相故。<a id="a-Mi"></a>若欲知一切众生行、<a id="a-Mj"></a>非行相，<a id="a-Mk"></a>非行即菩提，<a id="a-Ml"></a>菩提即法界，<a id="a-Mm"></a>法界即实际，<a id="a-Mn"></a>心不退没，<a id="a-Mo"></a>应学如是般若波罗蜜；<a id="a-Mp"></a>若欲知一切如来神通变化无相无碍亦无方所，<a id="a-Mq"></a>应学如是般若波罗蜜。<a id="a-Mr"></a>”<br>　　佛告文殊师利：<a id="a-Ms"></a>“若比丘、<a id="a-Mt"></a>比丘尼、<a id="a-Mu"></a>优婆塞、<a id="a-Mv"></a>优婆夷欲得不堕恶趣，<a id="a-Mw"></a>当学般若波罗蜜一四句偈，<a id="a-Mx"></a>受持读诵，<a id="a-My"></a>为他解说随顺实相，<a id="a-Mz"></a>如是善男子、<a id="a-N0"></a>善女人当知决定得阿耨多罗三藐三菩提则住佛国。<a id="a-N1"></a>若闻如是般若波罗蜜，<a id="a-N2"></a>不惊不畏，<a id="a-N3"></a>心生信解，<a id="a-N4"></a>当知此辈佛所印可，<a id="a-N5"></a>是佛所行大乘法印。<a id="a-N6"></a>若善男子、<a id="a-N7"></a>善女人学此法印超过恶趣，<a id="a-N8"></a>不入声闻、<a id="a-N9"></a>辟支佛道，<a id="a-NA"></a>以超过故。<a id="a-NB"></a>”</p>
  <p id="aNC">尔时，<a id="a-ND"></a>帝释三十三天以天妙华、<a id="a-NE"></a>优钵罗华、<a id="a-NF"></a>拘物头华、<a id="a-NG"></a>分陀利华、<a id="a-NH"></a>天曼陀罗华等，<a id="a-NI"></a>天栴檀香及余末香种种金宝，<a id="a-NJ"></a>作天伎乐，<a id="a-NK"></a>为供养般若波罗蜜并诸如来及文殊师利，<a id="a-NL"></a>以散其上。<a id="a-NM"></a>作是供养已：<a id="a-NN"></a>“愿我常闻般若波罗蜜法印。<a id="a-NO"></a>”<br>　　释提桓因复作是愿：<a id="a-NP"></a>“愿阎浮提善男子、<a id="a-NQ"></a>善女人，<a id="a-NR"></a>常使得闻是经决定佛法，<a id="a-NS"></a>皆令信解，<a id="a-NT"></a>受持读诵，<a id="a-NU"></a>为人演说，<a id="a-NV"></a>一切诸天为作拥护。<a id="a-NW"></a>”<br>　　尔时，<a id="a-NX"></a>佛告释提桓因言：<a id="a-NY"></a>“憍尸迦，<a id="a-NZ"></a>如是，<a id="a-Na"></a>如是，<a id="a-Nb"></a>善男子、<a id="a-Nc"></a>善女人当得决定诸佛菩提。<a id="a-Nd"></a>”<br>　　文殊师利白佛言：<a id="a-Ne"></a>“世尊，<a id="a-Nf"></a>如是受持善男子、<a id="a-Ng"></a>善女人，<a id="a-Nh"></a>得大利益，<a id="a-Ni"></a>功德无量。<a id="a-Nj"></a>”</p>
  <p id="aNk">尔时，<a id="a-Nl"></a>以佛神力，<a id="a-Nm"></a>一切大地六反震动。<a id="a-Nn"></a>佛时微笑放大光明，<a id="a-No"></a>遍照三千大千世界。<br>　　文殊师利白佛言：<a id="a-Np"></a>“世尊，<a id="a-Nq"></a>即是如来印般若波罗蜜相。<a id="a-Nr"></a>”<br>　　佛言：<a id="a-Ns"></a>“文殊师利，<a id="a-Nt"></a>如是，<a id="a-Nu"></a>如是，<a id="a-Nv"></a>说般若波罗蜜已皆现此瑞，<a id="a-Nw"></a>为印般若波罗蜜故，<a id="a-Nx"></a>使人受持，<a id="a-Ny"></a>令无赞毁。<a id="a-Nz"></a>何以故？<a id="a-O0"></a>无相法印不可赞毁。<a id="a-O1"></a>我今以是法印，<a id="a-O2"></a>令诸天魔不能得便。<a id="a-O3"></a>”<br>　　佛说是已，<a id="a-O4"></a>尔时，<a id="a-O5"></a>诸大菩萨及四部众，<a id="a-O6"></a>闻说般若波罗蜜，<a id="a-O7"></a>皆大欢喜，<a id="a-O8"></a>信受奉行。</p>
 </body>
</html>