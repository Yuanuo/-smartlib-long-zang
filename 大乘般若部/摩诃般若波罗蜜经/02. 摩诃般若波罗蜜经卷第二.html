<!doctype html>
<html id="z3IBT9bAQ" data-ver="1935">
 <head>
  <meta charset="utf-8">
  <meta author="鸠摩罗什">
  <meta author="僧叡">
  <meta library="龙藏">
  <meta catalog="大乘般若部">
  <meta period="姚秦">
 </head>
 <body>
  <h1 id="a1">摩诃般若波罗蜜经卷第二</h1>
  <h2 id="a2">往生品第四</h2>
  <p id="a3">舍利弗白佛言：<a id="a-4"></a>“世尊，<a id="a-5"></a>菩萨摩诃萨行般若波罗蜜，<a id="a-6"></a>能如是习相应者，<a id="a-7"></a>从何处终来生此间？<a id="a-8"></a>从此间终当生何处？<a id="a-9"></a>”</p>
  <p id="aA">佛告舍利弗：<a id="a-B"></a>“是菩萨摩诃萨行般若波罗蜜，<a id="a-C"></a>能如是习相应者，<a id="a-D"></a>或从他方佛国来生此间，<a id="a-E"></a>或从兜率天上来生此间，<a id="a-F"></a>或从人道中来生此间。</p>
  <p id="aG">“舍利弗，<a id="a-H"></a>从他方佛国来者，<a id="a-I"></a>疾与般若波罗蜜相应，<a id="a-J"></a>与般若波罗蜜相应故，<a id="a-K"></a>舍身来生此间，<a id="a-L"></a>诸深妙法皆现在前，<a id="a-M"></a>后还与般若波罗蜜相应，<a id="a-N"></a>在所生处常值诸佛。</p>
  <p id="aO">“舍利弗，<a id="a-P"></a>有一生补处菩萨，<a id="a-Q"></a>兜率天上终来生是间，<a id="a-R"></a>是菩萨不失六波罗蜜，<a id="a-S"></a>随所生处，<a id="a-T"></a>一切陀罗尼门、<a id="a-U"></a>诸三昧门疾现在前。</p>
  <p id="aV">“舍利弗，<a id="a-W"></a>有菩萨人中命终还生人中者，<a id="a-X"></a>除阿惟越致，<a id="a-Y"></a>是菩萨根钝不能疾与般若波罗蜜相应，<a id="a-Z"></a>诸陀罗尼门、<a id="a-a"></a>诸三昧门不能疾现在前。</p>
  <p id="ab">“舍利弗，<a id="a-c"></a>汝所问‘菩萨摩诃萨与般若波罗蜜相应，<a id="a-d"></a>从此间终当生何处？<a id="a-e"></a>’者，<a id="a-f"></a>舍利弗，<a id="a-g"></a>此菩萨摩诃萨，<a id="a-h"></a>从一佛国至一佛国，<a id="a-i"></a>常值诸佛终不离诸佛。</p>
  <p id="aj">“舍利弗，<a id="a-k"></a>有菩萨摩诃萨不以方便入初禅乃至第四禅，<a id="a-l"></a>亦行六波罗蜜，<a id="a-m"></a>是菩萨摩诃萨得禅故生长寿天，<a id="a-n"></a>随彼寿终来生是间，<a id="a-o"></a>得人身值遇诸佛，<a id="a-p"></a>是菩萨诸根不利。</p>
  <p id="aq">“舍利弗，<a id="a-r"></a>有菩萨摩诃萨入初禅乃至第四禅，<a id="a-s"></a>亦行般若波罗蜜，<a id="a-t"></a>不以方便故舍诸禅生欲界，<a id="a-u"></a>是菩萨诸根亦钝。</p>
  <p id="av">“舍利弗，<a id="a-w"></a>有菩萨摩诃萨入初禅乃至第四禅，<a id="a-x"></a>入慈心乃至舍，<a id="a-y"></a>入虚空处乃至非有想非无想处，<a id="a-z"></a>修四念处乃至八圣道分，<a id="a-10"></a>行佛十力乃至大慈大悲，<a id="a-11"></a>是菩萨用方便力不随禅生，<a id="a-12"></a>不随无量心生，<a id="a-13"></a>不随四无色定生，<a id="a-14"></a>在所有佛处于中生，<a id="a-15"></a>常不离般若波罗蜜行，<a id="a-16"></a>如是菩萨贤劫中当得阿耨多罗三藐三菩提。</p>
  <p id="a17">“舍利弗，<a id="a-18"></a>有菩萨摩诃萨入初禅乃至第四禅，<a id="a-19"></a>入慈心乃至舍，<a id="a-1A"></a>入虚空处乃至非有想非无想处，<a id="a-1B"></a>以方便力故，<a id="a-1C"></a>不随禅生还生欲界，<a id="a-1D"></a>若刹利大姓、<a id="a-1E"></a>婆罗门大姓、<a id="a-1F"></a>居士大家，<a id="a-1G"></a>为成就众生故。</p>
  <p id="a1H">“舍利弗，<a id="a-1I"></a>有菩萨摩诃萨入初禅乃至第四禅，<a id="a-1J"></a>入慈心乃至舍，<a id="a-1K"></a>入虚空处乃至非有想非无想处，<a id="a-1L"></a>以方便力故，<a id="a-1M"></a>不随禅生或生四天王天处，<a id="a-1N"></a>或生三十三天、<a id="a-1O"></a>夜摩天、<a id="a-1P"></a>兜率陀天、<a id="a-1Q"></a>化乐天、<a id="a-1R"></a>他化自在天，<a id="a-1S"></a>于是中成就众生亦净佛土，<a id="a-1T"></a>常值诸佛。</p>
  <p id="a1U">“舍利弗，<a id="a-1V"></a>有菩萨摩诃萨行般若波罗蜜，<a id="a-1W"></a>以方便力故入初禅，<a id="a-1X"></a>此间命终生梵天处作大梵王，<a id="a-1Y"></a>从梵天处游一佛国至一佛国，<a id="a-1Z"></a>在所有诸佛得阿耨多罗三藐三菩提未转法轮者，<a id="a-1a"></a>劝请令转。</p>
  <p id="a1b">“舍利弗，<a id="a-1c"></a>有菩萨摩诃萨一生补处行般若波罗蜜，<a id="a-1d"></a>以方便力故入初禅乃至第四禅，<a id="a-1e"></a>入慈心乃至舍，<a id="a-1f"></a>入虚空处乃至非有想非无想处，<a id="a-1g"></a>修四念处乃至八圣道分，<a id="a-1h"></a>入空三昧、<a id="a-1i"></a>无相无作三昧，<a id="a-1j"></a>不随禅生，<a id="a-1k"></a>生有佛处，<a id="a-1l"></a>修诸梵行，<a id="a-1m"></a>若生兜率天上随其寿终，<a id="a-1n"></a>具足善根不失正念，<a id="a-1o"></a>与无数百千亿万诸天，<a id="a-1p"></a>围绕恭敬来生此间，<a id="a-1q"></a>得阿耨多罗三藐三菩提。</p>
  <p id="a1r">“舍利弗，<a id="a-1s"></a>有菩萨摩诃萨得六神通，<a id="a-1t"></a>不生欲界、<a id="a-1u"></a>色界、<a id="a-1v"></a>无色界，<a id="a-1w"></a>从一佛国至一佛国，<a id="a-1x"></a>供养、<a id="a-1y"></a>恭敬、<a id="a-1z"></a>尊重、<a id="a-20"></a>赞叹诸佛。</p>
  <p id="a21">“舍利弗，<a id="a-22"></a>有菩萨摩诃萨游戏神通，<a id="a-23"></a>从一佛国至一佛国，<a id="a-24"></a>所至到处无有声闻、<a id="a-25"></a>辟支佛乘，<a id="a-26"></a>乃至无二乘之名。</p>
  <p id="a27">“舍利弗，<a id="a-28"></a>有菩萨摩诃萨游戏神通，<a id="a-29"></a>从一佛国至一佛国，<a id="a-2A"></a>所至到处其寿无量。</p>
  <p id="a2B">“舍利弗，<a id="a-2C"></a>有菩萨摩诃萨游戏神通，<a id="a-2D"></a>从一国土至一国土，<a id="a-2E"></a>所至到处有无佛法僧处，<a id="a-2F"></a>赞佛法僧功德，<a id="a-2G"></a>诸众生用闻佛名、<a id="a-2H"></a>法名、<a id="a-2I"></a>僧名故，<a id="a-2J"></a>于此命终生诸佛前。</p>
  <p id="a2K">“舍利弗，<a id="a-2L"></a>有菩萨摩诃萨初发意时得初禅乃至第四禅，<a id="a-2M"></a>得四无量心，<a id="a-2N"></a>得四无色定，<a id="a-2O"></a>修四念处乃至十八不共法，<a id="a-2P"></a>是菩萨不生欲界、<a id="a-2Q"></a>色界、<a id="a-2R"></a>无色界中，<a id="a-2S"></a>常生有益众生之处。</p>
  <p id="a2T">“舍利弗，<a id="a-2U"></a>有菩萨摩诃萨初发意时行六波罗蜜，<a id="a-2V"></a>上菩萨位得阿毗跋致地。</p>
  <p id="a2W">“舍利弗，<a id="a-2X"></a>有菩萨摩诃萨初发意时，<a id="a-2Y"></a>便得阿耨多罗三藐三菩提转法轮，<a id="a-2Z"></a>与无量阿僧祇众生作益厚已入无余涅槃，<a id="a-2a"></a>是佛般涅槃后，<a id="a-2b"></a>余法若住一劫若减一劫。</p>
  <p id="a2c">“舍利弗，<a id="a-2d"></a>有菩萨摩诃萨初发意时与般若波罗蜜相应，<a id="a-2e"></a>与无数百千亿菩萨，<a id="a-2f"></a>从一佛国至一佛国，<a id="a-2g"></a>为净佛国土故。</p>
  <p id="a2h">“舍利弗，<a id="a-2i"></a>有菩萨摩诃萨行般若波罗蜜时，<a id="a-2j"></a>得四禅、<a id="a-2k"></a>四无量心、<a id="a-2l"></a>四无色定，<a id="a-2m"></a>游戏其中入初禅，<a id="a-2n"></a>从初禅起入灭尽定，<a id="a-2o"></a>从灭尽定起乃至入四禅，<a id="a-2p"></a>从四禅起入灭尽定，<a id="a-2q"></a>从灭尽定起入虚空处，<a id="a-2r"></a>从虚空处起入灭尽定，<a id="a-2s"></a>从灭尽定起乃至入非有想非无想处，<a id="a-2t"></a>从非有想非无想处起入灭尽定。<a id="a-2u"></a>如是，<a id="a-2v"></a>舍利弗，<a id="a-2w"></a>菩萨摩诃萨行般若波罗蜜，<a id="a-2x"></a>以方便力故入超越定。</p>
  <p id="a2y">“舍利弗，<a id="a-2z"></a>有菩萨摩诃萨行般若波罗蜜时，<a id="a-30"></a>修四念处乃至十八不共法，<a id="a-31"></a>不取须陀洹果、<a id="a-32"></a>斯陀含果、<a id="a-33"></a>阿那含果、<a id="a-34"></a>阿罗汉果、<a id="a-35"></a>辟支佛道，<a id="a-36"></a>以方便力为度众生故，<a id="a-37"></a>起八圣道分，<a id="a-38"></a>以是八圣道令得须陀洹果乃至辟支佛道。<a id="a-39"></a>”</p>
  <p id="a3A">佛告舍利弗：<a id="a-3B"></a>“一切阿罗汉、<a id="a-3C"></a>辟支佛诸果及智，<a id="a-3D"></a>是菩萨摩诃萨无生法忍。<a id="a-3E"></a>舍利弗，<a id="a-3F"></a>当知是菩萨摩诃萨如是行般若波罗蜜，<a id="a-3G"></a>是阿惟越致地中住。</p>
  <p id="a3H">“舍利弗，<a id="a-3I"></a>有菩萨摩诃萨住六波罗蜜，<a id="a-3J"></a>庄严兜率天道，<a id="a-3K"></a>当知是贤劫中菩萨。</p>
  <p id="a3L">“舍利弗，<a id="a-3M"></a>有菩萨摩诃萨修四禅乃至十八不共法，<a id="a-3N"></a>未证四谛，<a id="a-3O"></a>当知是菩萨一生补处。</p>
  <p id="a3P">“舍利弗，<a id="a-3Q"></a>有菩萨摩诃萨无量阿僧祇劫修行得阿耨多罗三藐三菩提。</p>
  <p id="a3R">“舍利弗，<a id="a-3S"></a>有菩萨摩诃萨住六波罗蜜，<a id="a-3T"></a>常勤精进利益众生，<a id="a-3U"></a>不说无益之事。</p>
  <p id="a3V">“舍利弗，<a id="a-3W"></a>有菩萨摩诃萨行六波罗蜜，<a id="a-3X"></a>常勤精进利益众生，<a id="a-3Y"></a>从一佛国至一佛国，<a id="a-3Z"></a>断众生三恶道。</p>
  <p id="a3a">“舍利弗，<a id="a-3b"></a>有菩萨摩诃萨住六波罗蜜，<a id="a-3c"></a>以檀那为首安乐一切众生，<a id="a-3d"></a>须饮食与饮食，<a id="a-3e"></a>衣服、<a id="a-3f"></a>卧具、<a id="a-3g"></a>璎珞、<a id="a-3h"></a>花香、<a id="a-3i"></a>房舍、<a id="a-3j"></a>灯烛，<a id="a-3k"></a>随人所须尽给与之。</p>
  <p id="a3l">“舍利弗，<a id="a-3m"></a>有菩萨摩诃萨行般若波罗蜜时变身如佛，<a id="a-3n"></a>为地狱中众生说法，<a id="a-3o"></a>为畜生、<a id="a-3p"></a>恶鬼中众生说法。<a id="a-3q"></a>舍利弗，<a id="a-3r"></a>有菩萨摩诃萨行六波罗蜜时，<a id="a-3s"></a>变身如佛，<a id="a-3t"></a>遍至十方如恒河沙等诸佛国土，<a id="a-3u"></a>为众生说法，<a id="a-3v"></a>亦供养诸佛及净佛国土，<a id="a-3w"></a>闻诸佛说法，<a id="a-3x"></a>观采十方净妙国相而已自起殊胜国土，<a id="a-3y"></a>其中菩萨摩诃萨皆是一生补处。</p>
  <p id="a3z">“舍利弗，<a id="a-40"></a>有菩萨摩诃萨行六波罗蜜时，<a id="a-41"></a>成就三十二相诸根净利，<a id="a-42"></a>诸根净利故众人爱敬，<a id="a-43"></a>以爱敬故渐以三乘法而度脱之。<a id="a-44"></a>如是，<a id="a-45"></a>舍利弗，<a id="a-46"></a>菩萨摩诃萨行般若波罗蜜时，<a id="a-47"></a>应学身清净、<a id="a-48"></a>口清净。</p>
  <p id="a49">“舍利弗，<a id="a-4A"></a>有菩萨摩诃萨行六波罗蜜时得诸根净，<a id="a-4B"></a>以是净根而不自高亦不下他。</p>
  <p id="a4C">“舍利弗，<a id="a-4D"></a>有菩萨摩诃萨从初发心，<a id="a-4E"></a>住檀那波罗蜜、<a id="a-4F"></a>尸罗波罗蜜乃至阿惟越致地，<a id="a-4G"></a>终不堕三恶道。</p>
  <p id="a4H">“舍利弗，<a id="a-4I"></a>有菩萨摩诃萨从初发心乃至阿惟越致地，<a id="a-4J"></a>常不舍十善行。</p>
  <p id="a4K">“舍利弗，<a id="a-4L"></a>有菩萨摩诃萨住檀那波罗蜜、<a id="a-4M"></a>尸罗波罗蜜中，<a id="a-4N"></a>作转轮圣王，<a id="a-4O"></a>安立众生于十善道，<a id="a-4P"></a>亦以财物布施众生。</p>
  <p id="a4Q">“舍利弗，<a id="a-4R"></a>有菩萨摩诃萨住檀那波罗蜜、<a id="a-4S"></a>尸罗波罗蜜，<a id="a-4T"></a>无量千万世作转轮圣王，<a id="a-4U"></a>值遇无量百千诸佛，<a id="a-4V"></a>供养、<a id="a-4W"></a>恭敬、<a id="a-4X"></a>尊重、<a id="a-4Y"></a>赞叹。</p>
  <p id="a4Z">“舍利弗，<a id="a-4a"></a>有菩萨摩诃萨常为众生以法照明，<a id="a-4b"></a>亦以自照乃至阿耨多罗三藐三菩提，<a id="a-4c"></a>终不离照明。</p>
  <p id="a4d">“舍利弗，<a id="a-4e"></a>是菩萨摩诃萨，<a id="a-4f"></a>于佛法中已得尊重。</p>
  <p id="a4g">“舍利弗，<a id="a-4h"></a>以是故，<a id="a-4i"></a>菩萨摩诃萨行般若波罗蜜时，<a id="a-4j"></a>身口意清净不令妄起。<a id="a-4k"></a>”</p>
  <p id="a4l">舍利弗白佛言：<a id="a-4m"></a>“世尊，<a id="a-4n"></a>云何菩萨身业不净、<a id="a-4o"></a>口业不净、<a id="a-4p"></a>意业不净？<a id="a-4q"></a>”</p>
  <p id="a4r">佛告舍利弗：<a id="a-4s"></a>“若菩萨摩诃萨作是念：<a id="a-4t"></a>是身，<a id="a-4u"></a>是口，<a id="a-4v"></a>是意。<a id="a-4w"></a>如是取相作缘，<a id="a-4x"></a>是名身口意不净。<a id="a-4y"></a>舍利弗，<a id="a-4z"></a>菩萨摩诃萨行般若波罗蜜时，<a id="a-50"></a>不得身，<a id="a-51"></a>不得口，<a id="a-52"></a>不得意。</p>
  <p id="a53">“舍利弗，<a id="a-54"></a>菩萨摩诃萨行般若波罗蜜时，<a id="a-55"></a>若得身，<a id="a-56"></a>若得口，<a id="a-57"></a>若得意，<a id="a-58"></a>用是得身口意故，<a id="a-59"></a>能生悭心、<a id="a-5A"></a>犯戒心、<a id="a-5B"></a>瞋心、<a id="a-5C"></a>懈心、<a id="a-5D"></a>乱心、<a id="a-5E"></a>愚心。<a id="a-5F"></a>当知是菩萨行六波罗蜜时，<a id="a-5G"></a>不能除身口意粗业。<a id="a-5H"></a>”</p>
  <p id="a5I">舍利弗白佛言：<a id="a-5J"></a>“世尊，<a id="a-5K"></a>菩萨摩诃萨，<a id="a-5L"></a>云何除身口意粗业？<a id="a-5M"></a>”</p>
  <p id="a5N">佛告舍利弗：<a id="a-5O"></a>“若菩萨摩诃萨不得身、<a id="a-5P"></a>不得口、<a id="a-5Q"></a>不得意，<a id="a-5R"></a>如是菩萨摩诃萨能除身口意粗业。</p>
  <p id="a5S">“复次，<a id="a-5T"></a>舍利弗，<a id="a-5U"></a>若菩萨摩诃萨从初发意行十善道，<a id="a-5V"></a>不生声闻心，<a id="a-5W"></a>不生辟支佛心，<a id="a-5X"></a>如是菩萨摩诃萨能除身口意粗业。</p>
  <p id="a5Y">“复次，<a id="a-5Z"></a>舍利弗，<a id="a-5a"></a>有菩萨摩诃萨行般若波罗蜜净佛道时，<a id="a-5b"></a>行檀那波罗蜜、<a id="a-5c"></a>尸罗波罗蜜、<a id="a-5d"></a>羼提波罗蜜、<a id="a-5e"></a>毗梨耶波罗蜜、<a id="a-5f"></a>禅那波罗蜜，<a id="a-5g"></a>是菩萨摩诃萨除身口意粗业。<a id="a-5h"></a>”</p>
  <p id="a5i">舍利弗白佛言：<a id="a-5j"></a>“世尊，<a id="a-5k"></a>何等是菩萨摩诃萨佛道？<a id="a-5l"></a>”</p>
  <p id="a5m">佛告舍利弗：<a id="a-5n"></a>“佛道者，<a id="a-5o"></a>若菩萨摩诃萨不得身，<a id="a-5p"></a>不得口，<a id="a-5q"></a>不得意，<a id="a-5r"></a>不得檀那波罗蜜，<a id="a-5s"></a>不得尸罗波罗蜜，<a id="a-5t"></a>不得羼提波罗蜜，<a id="a-5u"></a>不得毗梨耶波罗蜜，<a id="a-5v"></a>不得禅那波罗蜜，<a id="a-5w"></a>不得般若波罗蜜，<a id="a-5x"></a>不得声闻，<a id="a-5y"></a>不得辟支佛，<a id="a-5z"></a>不得菩萨，<a id="a-60"></a>不得佛。<a id="a-61"></a>舍利弗，<a id="a-62"></a>是名菩萨摩诃萨佛道，<a id="a-63"></a>所谓一切诸法不可得故。</p>
  <p id="a64">“舍利弗，<a id="a-65"></a>有菩萨摩诃萨行六波罗蜜时无能坏者。<a id="a-66"></a>”</p>
  <p id="a67">舍利弗白佛言：<a id="a-68"></a>“世尊，<a id="a-69"></a>云何菩萨摩诃萨行六波罗蜜时无能坏者？<a id="a-6A"></a>”</p>
  <p id="a6B">佛告舍利弗：<a id="a-6C"></a>“若菩萨摩诃萨行六波罗蜜时，<a id="a-6D"></a>不念有色乃至识，<a id="a-6E"></a>不念有眼乃至意，<a id="a-6F"></a>不念有色乃至法，<a id="a-6G"></a>不念有眼界乃至法界，<a id="a-6H"></a>不念有四念处乃至八圣道分，<a id="a-6I"></a>不念有檀那波罗蜜乃至般若波罗蜜，<a id="a-6J"></a>不念有佛十力乃至十八不共法，<a id="a-6K"></a>不念有须陀洹果乃至阿罗汉果，<a id="a-6L"></a>不念有辟支佛乃至阿耨多罗三藐三菩提。<a id="a-6M"></a>舍利弗，<a id="a-6N"></a>菩萨摩诃萨如是行增益六波罗蜜无能坏者。</p>
  <p id="a6O">“舍利弗，<a id="a-6P"></a>有菩萨摩诃萨住般若波罗蜜中具足智慧，<a id="a-6Q"></a>用是智慧常不堕恶道，<a id="a-6R"></a>不生弊恶人中，<a id="a-6S"></a>不作贫穷人，<a id="a-6T"></a>所受身体不为人、<a id="a-6U"></a>天、<a id="a-6V"></a>阿修罗所憎恶。<a id="a-6W"></a>”</p>
  <p id="a6X">舍利弗白佛言：<a id="a-6Y"></a>“世尊，<a id="a-6Z"></a>何等是菩萨摩诃萨智慧？<a id="a-6a"></a>”</p>
  <p id="a6b">佛告舍利弗：<a id="a-6c"></a>“菩萨摩诃萨用是智慧成就见十方如恒河沙等诸佛，<a id="a-6d"></a>听法，<a id="a-6e"></a>见僧，<a id="a-6f"></a>亦见严净佛土。<a id="a-6g"></a>菩萨摩诃萨以是智慧，<a id="a-6h"></a>不作佛想，<a id="a-6i"></a>不作菩萨想，<a id="a-6j"></a>不作声闻、<a id="a-6k"></a>辟支佛想，<a id="a-6l"></a>不作我想，<a id="a-6m"></a>不作佛国想；<a id="a-6n"></a>用是智慧，<a id="a-6o"></a>行檀那波罗蜜亦不得檀那波罗蜜，<a id="a-6p"></a>乃至行般若波罗蜜亦不得般若波罗蜜，<a id="a-6q"></a>行四念处亦不得四念处，<a id="a-6r"></a>乃至行十八不共法亦不得十八不共法。<a id="a-6s"></a>舍利弗，<a id="a-6t"></a>是名菩萨摩诃萨智慧，<a id="a-6u"></a>用是智慧能具足一切法，<a id="a-6v"></a>亦不得一切法。</p>
  <p id="a6w">“舍利弗，<a id="a-6x"></a>有菩萨摩诃萨行般若波罗蜜时，<a id="a-6y"></a>净于五眼，<a id="a-6z"></a>肉眼、<a id="a-70"></a>天眼、<a id="a-71"></a>慧眼、<a id="a-72"></a>法眼、<a id="a-73"></a>佛眼。<a id="a-74"></a>”</p>
  <p id="a75">舍利弗白佛言：<a id="a-76"></a>“世尊，<a id="a-77"></a>云何菩萨摩诃萨肉眼净？<a id="a-78"></a>”</p>
  <p id="a79">佛告舍利弗：<a id="a-7A"></a>“有菩萨肉眼见百由旬，<a id="a-7B"></a>有菩萨肉眼见二百由旬，<a id="a-7C"></a>有菩萨肉眼见一阎浮提，<a id="a-7D"></a>有菩萨肉眼见二天下、<a id="a-7E"></a>三天下、<a id="a-7F"></a>四天下，<a id="a-7G"></a>有菩萨肉眼见小千国土，<a id="a-7H"></a>有菩萨肉眼见中千国土，<a id="a-7I"></a>有菩萨肉眼见三千大千国土。<a id="a-7J"></a>舍利弗，<a id="a-7K"></a>是为菩萨摩诃萨肉眼净。<a id="a-7L"></a>”</p>
  <p id="a7M">舍利弗白佛言：<a id="a-7N"></a>“世尊，<a id="a-7O"></a>云何菩萨摩诃萨天眼净？<a id="a-7P"></a>”</p>
  <p id="a7Q">佛告舍利弗：<a id="a-7R"></a>“有菩萨摩诃萨天眼，<a id="a-7S"></a>见一切四天王天所见，<a id="a-7T"></a>见三十三天、<a id="a-7U"></a>夜摩天、<a id="a-7V"></a>兜率陀天、<a id="a-7W"></a>化乐天、<a id="a-7X"></a>他化自在天所见，<a id="a-7Y"></a>见梵天王所见乃至阿迦尼吒天所见。<a id="a-7Z"></a>菩萨天眼所见者，<a id="a-7a"></a>四天王天乃至阿迦尼吒天所不知不见。<a id="a-7b"></a>舍利弗，<a id="a-7c"></a>是菩萨摩诃萨天眼，<a id="a-7d"></a>见十方如恒河沙等诸国土中，<a id="a-7e"></a>众生死此生彼。<a id="a-7f"></a>舍利弗，<a id="a-7g"></a>是为菩萨摩诃萨天眼净。<a id="a-7h"></a>”</p>
  <p id="a7i">舍利弗白佛言：<a id="a-7j"></a>“世尊，<a id="a-7k"></a>云何菩萨摩诃萨慧眼净？<a id="a-7l"></a>”</p>
  <p id="a7m">佛告舍利弗：<a id="a-7n"></a>“慧眼菩萨不作是念：<a id="a-7o"></a>有法若有为若无为、<a id="a-7p"></a>若世间若出世间、<a id="a-7q"></a>若有漏若无漏。<a id="a-7r"></a>是慧眼菩萨，<a id="a-7s"></a>亦无法不见，<a id="a-7t"></a>无法不闻，<a id="a-7u"></a>无法不知，<a id="a-7v"></a>无法不识。<a id="a-7w"></a>舍利弗，<a id="a-7x"></a>是名菩萨摩诃萨慧眼净。<a id="a-7y"></a>”</p>
  <p id="a7z">舍利弗白佛言：<a id="a-80"></a>“世尊，<a id="a-81"></a>云何菩萨摩诃萨法眼净？<a id="a-82"></a>”</p>
  <p id="a83">佛告舍利弗：<a id="a-84"></a>“菩萨摩诃萨，<a id="a-85"></a>以法眼知是人随信行，<a id="a-86"></a>是人随法行，<a id="a-87"></a>是人无相行，<a id="a-88"></a>是人行空解脱门，<a id="a-89"></a>是人行无相解脱门，<a id="a-8A"></a>是人行无作解脱门得五根，<a id="a-8B"></a>得五根故得无间三昧，<a id="a-8C"></a>得无间三昧故得解脱智，<a id="a-8D"></a>得解脱智故断三结，<a id="a-8E"></a>有我见、<a id="a-8F"></a>疑、<a id="a-8G"></a>戒取，<a id="a-8H"></a>是人名须陀洹；<a id="a-8I"></a>是人得思惟道薄淫恚痴当得斯陀含；<a id="a-8J"></a>增进思惟道断淫恚痴得阿那含；<a id="a-8K"></a>增进思惟道断色染、<a id="a-8L"></a>无色染、<a id="a-8M"></a>无明慢掉得阿罗汉；<a id="a-8N"></a>是人行空、<a id="a-8O"></a>无相、<a id="a-8P"></a>无作解脱门得五根，<a id="a-8Q"></a>得五根故得无间三昧，<a id="a-8R"></a>得无间三昧故得解脱智，<a id="a-8S"></a>得解脱智故知所有集法皆是灭法作辟支佛，<a id="a-8T"></a>是为菩萨摩诃萨法眼净。</p>
  <p id="a8U">“复次，<a id="a-8V"></a>舍利弗，<a id="a-8W"></a>菩萨摩诃萨知是菩萨初发意，<a id="a-8X"></a>行檀那波罗蜜乃至行般若波罗蜜，<a id="a-8Y"></a>成就信根、<a id="a-8Z"></a>精进根，<a id="a-8a"></a>善根纯厚，<a id="a-8b"></a>用方便力故为众生受身，<a id="a-8c"></a>若生刹利大姓，<a id="a-8d"></a>若生婆罗门大姓，<a id="a-8e"></a>若生居士大家，<a id="a-8f"></a>若生四天王天处，<a id="a-8g"></a>乃至他化自在天处。<a id="a-8h"></a>是菩萨于其中住成就众生，<a id="a-8i"></a>随其所乐皆给施之，<a id="a-8j"></a>亦净佛国土值遇诸佛，<a id="a-8k"></a>供养、<a id="a-8l"></a>恭敬、<a id="a-8m"></a>尊重、<a id="a-8n"></a>赞叹，<a id="a-8o"></a>乃至阿耨多罗三藐三菩提，<a id="a-8p"></a>亦不堕声闻、<a id="a-8q"></a>辟支佛地，<a id="a-8r"></a>是名菩萨摩诃萨法眼净。</p>
  <p id="a8s">“复次，<a id="a-8t"></a>舍利弗，<a id="a-8u"></a>菩萨摩诃萨，<a id="a-8v"></a>知是菩萨于阿耨多罗三藐三菩提退，<a id="a-8w"></a>知是菩萨于阿耨多罗三藐三菩提不退；<a id="a-8x"></a>知是菩萨受阿耨多罗三藐三菩提记，<a id="a-8y"></a>知是菩萨未受阿耨多罗三藐三菩提记；<a id="a-8z"></a>知是菩萨到阿惟越致地，<a id="a-90"></a>知是菩萨未到阿惟越致地；<a id="a-91"></a>知是菩萨具足神通，<a id="a-92"></a>知是菩萨未具足神通；<a id="a-93"></a>知是菩萨以具足神通飞到十方如恒河沙等世界见诸佛供养、<a id="a-94"></a>恭敬、<a id="a-95"></a>尊重、<a id="a-96"></a>赞叹；<a id="a-97"></a>知是菩萨未得神通、<a id="a-98"></a>当得神通；<a id="a-99"></a>知是菩萨当净佛土、<a id="a-9A"></a>未净佛土，<a id="a-9B"></a>是菩萨成就众生、<a id="a-9C"></a>未成就众生，<a id="a-9D"></a>是菩萨为诸佛所称誉、<a id="a-9E"></a>所不称誉，<a id="a-9F"></a>是菩萨亲近诸佛、<a id="a-9G"></a>不亲近诸佛，<a id="a-9H"></a>是菩萨寿命有量、<a id="a-9I"></a>寿命无量，<a id="a-9J"></a>是菩萨得佛时比丘众有量、<a id="a-9K"></a>比丘众无量，<a id="a-9L"></a>是菩萨得阿耨多罗三藐三菩提时以菩萨为僧、<a id="a-9M"></a>不以菩萨为僧，<a id="a-9N"></a>是菩萨当修苦行难行、<a id="a-9O"></a>不修苦行难行，<a id="a-9P"></a>是菩萨一生补处、<a id="a-9Q"></a>未一生补处，<a id="a-9R"></a>是菩萨受最后身、<a id="a-9S"></a>未受最后身，<a id="a-9T"></a>是菩萨能坐道场、<a id="a-9U"></a>不能坐道场，<a id="a-9V"></a>是菩萨有魔、<a id="a-9W"></a>无魔。<a id="a-9X"></a>如是，<a id="a-9Y"></a>舍利弗，<a id="a-9Z"></a>是为菩萨摩诃萨法眼净。<a id="a-9a"></a>”</p>
  <p id="a9b">舍利弗白佛言：<a id="a-9c"></a>“世尊，<a id="a-9d"></a>云何菩萨摩诃萨佛眼净？<a id="a-9e"></a>”</p>
  <p id="a9f">佛告舍利弗：<a id="a-9g"></a>“有菩萨摩诃萨求佛道心，<a id="a-9h"></a>次第入如金刚三昧，<a id="a-9i"></a>得一切种智，<a id="a-9j"></a>尔时成就十力、<a id="a-9k"></a>四无所畏、<a id="a-9l"></a>四无礙智、<a id="a-9m"></a>十八不共法，<a id="a-9n"></a>大慈大悲。<a id="a-9o"></a>是菩萨摩诃萨用一切种智，<a id="a-9p"></a>一切法中无法不见，<a id="a-9q"></a>无法不闻，<a id="a-9r"></a>无法不知，<a id="a-9s"></a>无法不识。<a id="a-9t"></a>舍利弗，<a id="a-9u"></a>是为菩萨摩诃萨，<a id="a-9v"></a>得阿耨多罗三藐三菩提时佛眼净。</p>
  <p id="a9w">“如是，<a id="a-9x"></a>舍利弗，<a id="a-9y"></a>菩萨摩诃萨欲得五眼，<a id="a-9z"></a>当学六波罗蜜。<a id="a-A0"></a>何以故？<a id="a-A1"></a>舍利弗，<a id="a-A2"></a>是六波罗蜜中摄一切善法，<a id="a-A3"></a>若声闻法、<a id="a-A4"></a>辟支佛法、<a id="a-A5"></a>菩萨法、<a id="a-A6"></a>佛法。<a id="a-A7"></a>舍利弗，<a id="a-A8"></a>若有实语能摄一切善法者，<a id="a-A9"></a>般若波罗蜜是。<a id="a-AA"></a>舍利弗，<a id="a-AB"></a>般若波罗蜜能生五眼，<a id="a-AC"></a>菩萨学五眼者，<a id="a-AD"></a>得阿耨多罗三藐三菩提。</p>
  <p id="aAE">“舍利弗，<a id="a-AF"></a>有菩萨摩诃萨行般若波罗蜜时修神通波罗蜜，<a id="a-AG"></a>以是神通波罗蜜受种种如意事，<a id="a-AH"></a>能动大地，<a id="a-AI"></a>变一身为无数身，<a id="a-AJ"></a>无数身还为一身，<a id="a-AK"></a>隐显自在，<a id="a-AL"></a>山壁树木皆过无礙如行空中，<a id="a-AM"></a>履水如地陵虚如鸟，<a id="a-AN"></a>出没地中如出入水，<a id="a-AO"></a>身出烟焰如大火聚，<a id="a-AP"></a>身中出水如雪山水流，<a id="a-AQ"></a>日月大德威力难当而能摩扪，<a id="a-AR"></a>乃至梵天身得自在。<a id="a-AS"></a>亦不著是如意神通，<a id="a-AT"></a>神通事及己身皆不可得，<a id="a-AU"></a>自性空故，<a id="a-AV"></a>自性离故，<a id="a-AW"></a>自性无生故。<a id="a-AX"></a>不作是念‘我得如意神通’除为萨婆若心。<a id="a-AY"></a>如是，<a id="a-AZ"></a>舍利弗，<a id="a-Aa"></a>菩萨摩诃萨行般若波罗蜜时，<a id="a-Ab"></a>得如意神通智证。</p>
  <p id="aAc">“是菩萨以天耳净过于人耳，<a id="a-Ad"></a>闻二种声天声、<a id="a-Ae"></a>人声，<a id="a-Af"></a>亦不著是天耳神通，<a id="a-Ag"></a>天耳与声及己身皆不可得，<a id="a-Ah"></a>自性空故，<a id="a-Ai"></a>自性离故，<a id="a-Aj"></a>自性无生故。<a id="a-Ak"></a>不作是念‘我有是天耳’除为萨婆若心。<a id="a-Al"></a>如是，<a id="a-Am"></a>舍利弗，<a id="a-An"></a>菩萨摩诃萨行般若波罗蜜时，<a id="a-Ao"></a>得天耳神通智证。</p>
  <p id="aAp">“是菩萨如实知他众生心，<a id="a-Aq"></a>若欲心如实知欲心，<a id="a-Ar"></a>离欲心如实知离欲心，<a id="a-As"></a>瞋心如实知瞋心，<a id="a-At"></a>离瞋心如实知离瞋心，<a id="a-Au"></a>痴心如实知痴心，<a id="a-Av"></a>离痴心如实知离痴心，<a id="a-Aw"></a>渴爱心如实知渴爱心，<a id="a-Ax"></a>无渴爱心如实知无渴爱心，<a id="a-Ay"></a>有受心如实知有受心，<a id="a-Az"></a>无受心如实知无受心，<a id="a-B0"></a>摄心如实知摄心，<a id="a-B1"></a>散心如实知散心，<a id="a-B2"></a>小心如实知小心，<a id="a-B3"></a>大心如实知大心，<a id="a-B4"></a>定心如实知定心，<a id="a-B5"></a>乱心如实知乱心，<a id="a-B6"></a>解脱心如实知解脱心，<a id="a-B7"></a>不解脱心如实知不解脱心，<a id="a-B8"></a>有上心如实知有上心，<a id="a-B9"></a>无上心如实知无上心，<a id="a-BA"></a>亦不著是心。<a id="a-BB"></a>何以故？<a id="a-BC"></a>是心非心相，<a id="a-BD"></a>不可思议故，<a id="a-BE"></a>自性空故，<a id="a-BF"></a>自性离故，<a id="a-BG"></a>自性无生故。<a id="a-BH"></a>不作是念‘我得他心智证’除为萨婆若心。<a id="a-BI"></a>如是，<a id="a-BJ"></a>舍利弗，<a id="a-BK"></a>菩萨摩诃萨行般若波罗蜜时，<a id="a-BL"></a>得他心神通智证。</p>
  <p id="aBM">“是菩萨以宿命智证通，<a id="a-BN"></a>念一心乃至百心，<a id="a-BO"></a>念一日乃至百日，<a id="a-BP"></a>念一月乃至百月，<a id="a-BQ"></a>念一岁乃至百岁，<a id="a-BR"></a>念一劫乃至百劫、<a id="a-BS"></a>无数百劫、<a id="a-BT"></a>无数千劫、<a id="a-BU"></a>无数百千劫乃至无数百千万亿劫，<a id="a-BV"></a>设我是处，<a id="a-BW"></a>如是姓，<a id="a-BX"></a>如是名字，<a id="a-BY"></a>如是生，<a id="a-BZ"></a>如是食，<a id="a-Ba"></a>如是久住，<a id="a-Bb"></a>如是寿限，<a id="a-Bc"></a>如是长寿，<a id="a-Bd"></a>如是受苦乐，<a id="a-Be"></a>我是中死生彼处，<a id="a-Bf"></a>彼处死生是处，<a id="a-Bg"></a>有相有因缘。<a id="a-Bh"></a>亦不著是宿命神通，<a id="a-Bi"></a>宿命神通事及己身，<a id="a-Bj"></a>皆不可得，<a id="a-Bk"></a>自性空故，<a id="a-Bl"></a>自性离故，<a id="a-Bm"></a>自性无生故。<a id="a-Bn"></a>不作是念‘我有是宿命神通’除为萨婆若心。<a id="a-Bo"></a>如是，<a id="a-Bp"></a>舍利弗，<a id="a-Bq"></a>菩萨摩诃萨行般若波罗蜜时，<a id="a-Br"></a>得宿命神通智证。</p>
  <p id="aBs">“是菩萨以天眼见众生死时生时、<a id="a-Bt"></a>端正丑陋、<a id="a-Bu"></a>恶处好处、<a id="a-Bv"></a>若大若小，<a id="a-Bw"></a>知众生随业因缘：<a id="a-Bx"></a>是诸众生身恶业成就、<a id="a-By"></a>口恶业成就、<a id="a-Bz"></a>意恶业成就故，<a id="a-C0"></a>谤毁贤圣人、<a id="a-C1"></a>受邪见因缘故，<a id="a-C2"></a>身坏堕恶道生地狱中；<a id="a-C3"></a>是诸众生身善业成就、<a id="a-C4"></a>口善业成就、<a id="a-C5"></a>意善业成就，<a id="a-C6"></a>不谤毁贤圣人，<a id="a-C7"></a>受正见因缘故，<a id="a-C8"></a>命终入善道生天上。<a id="a-C9"></a>亦不著是天眼通，<a id="a-CA"></a>天眼通事及己身皆不可得，<a id="a-CB"></a>自性空故，<a id="a-CC"></a>自性离故，<a id="a-CD"></a>自性无生故。<a id="a-CE"></a>不作是念‘我有是天眼神通’除为萨婆若心。<a id="a-CF"></a>如是，<a id="a-CG"></a>舍利弗，<a id="a-CH"></a>菩萨摩诃萨行般若波罗蜜时，<a id="a-CI"></a>得天眼神通智证。<a id="a-CJ"></a>亦见十方如恒河沙等世界中众生生死，<a id="a-CK"></a>乃至生天上，<a id="a-CL"></a>四神通亦如是。</p>
  <p id="aCM">“是菩萨摩诃萨漏尽神通，<a id="a-CN"></a>虽得漏尽神通，<a id="a-CO"></a>不堕声闻、<a id="a-CP"></a>辟支佛地，<a id="a-CQ"></a>乃至阿耨多罗三藐三菩提，<a id="a-CR"></a>亦不依异法，<a id="a-CS"></a>亦不著是漏尽神通，<a id="a-CT"></a>漏尽神通事及己身皆不可得，<a id="a-CU"></a>自性空故，<a id="a-CV"></a>自性离故，<a id="a-CW"></a>自性无生故。<a id="a-CX"></a>不作是念‘我得漏尽神通’除为萨婆若心。<a id="a-CY"></a>如是，<a id="a-CZ"></a>舍利弗，<a id="a-Ca"></a>菩萨摩诃萨行般若波罗蜜时，<a id="a-Cb"></a>得漏尽神通智证。<a id="a-Cc"></a>如是，<a id="a-Cd"></a>舍利弗，<a id="a-Ce"></a>菩萨摩诃萨行般若波罗蜜时，<a id="a-Cf"></a>具足神通波罗蜜，<a id="a-Cg"></a>具足神通波罗蜜已，<a id="a-Ch"></a>增益阿耨多罗三藐三菩提。</p>
  <p id="aCi">“舍利弗，<a id="a-Cj"></a>有菩萨摩诃萨行般若波罗蜜时，<a id="a-Ck"></a>住檀那波罗蜜净萨婆若道，<a id="a-Cl"></a>毕竟空，<a id="a-Cm"></a>不生悭心故。<a id="a-Cn"></a>舍利弗，<a id="a-Co"></a>有菩萨摩诃萨行般若波罗蜜时，<a id="a-Cp"></a>住尸罗波罗蜜净萨婆若道，<a id="a-Cq"></a>毕竟空，<a id="a-Cr"></a>罪、<a id="a-Cs"></a>不罪不著故。<a id="a-Ct"></a>舍利弗，<a id="a-Cu"></a>有菩萨摩诃萨行般若波罗蜜时，<a id="a-Cv"></a>住羼提波罗蜜净萨婆若道，<a id="a-Cw"></a>毕竟空，<a id="a-Cx"></a>不瞋故。<a id="a-Cy"></a>舍利弗，<a id="a-Cz"></a>有菩萨摩诃萨行般若波罗蜜时，<a id="a-D0"></a>住毗梨耶波罗蜜净萨婆若道，<a id="a-D1"></a>毕竟空，<a id="a-D2"></a>身心精进不懈息故。<a id="a-D3"></a>舍利弗，<a id="a-D4"></a>有菩萨摩诃萨行般若波罗蜜时，<a id="a-D5"></a>住禅那波罗蜜净萨婆若道，<a id="a-D6"></a>毕竟空，<a id="a-D7"></a>不乱不味故。<a id="a-D8"></a>舍利弗，<a id="a-D9"></a>有菩萨摩诃萨行般若波罗蜜时，<a id="a-DA"></a>住般若波罗蜜净萨婆若道，<a id="a-DB"></a>毕竟空，<a id="a-DC"></a>不生痴心故。<a id="a-DD"></a>如是，<a id="a-DE"></a>舍利弗，<a id="a-DF"></a>菩萨摩诃萨行般若波罗蜜时，<a id="a-DG"></a>住六波罗蜜净萨婆若道毕竟空故，<a id="a-DH"></a>不来不去故，<a id="a-DI"></a>不施不受故，<a id="a-DJ"></a>非戒非犯故，<a id="a-DK"></a>非忍非瞋故，<a id="a-DL"></a>不进不怠故，<a id="a-DM"></a>不定不乱故，<a id="a-DN"></a>不智不愚故。<a id="a-DO"></a>尔时，<a id="a-DP"></a>菩萨摩诃萨，<a id="a-DQ"></a>不分别布施不布施、<a id="a-DR"></a>持戒犯戒、<a id="a-DS"></a>忍辱瞋恚、<a id="a-DT"></a>精进懈怠、<a id="a-DU"></a>定心乱心、<a id="a-DV"></a>智慧愚痴，<a id="a-DW"></a>不分别毁害、<a id="a-DX"></a>轻慢、<a id="a-DY"></a>恭敬。<a id="a-DZ"></a>何以故？<a id="a-Da"></a>舍利弗，<a id="a-Db"></a>无生法中无有受毁者，<a id="a-Dc"></a>无有受害者，<a id="a-Dd"></a>无有受轻慢恭敬者。<a id="a-De"></a>舍利弗，<a id="a-Df"></a>菩萨摩诃萨行般若波罗蜜得如是诸功德，<a id="a-Dg"></a>声闻、<a id="a-Dh"></a>辟支佛所无有得是功德，<a id="a-Di"></a>具足成就众生净佛国土，<a id="a-Dj"></a>得一切种智。</p>
  <p id="aDk">“复次，<a id="a-Dl"></a>舍利弗，<a id="a-Dm"></a>菩萨摩诃萨行般若波罗蜜时，<a id="a-Dn"></a>一切众生中生等心；<a id="a-Do"></a>一切众生中生等心已，<a id="a-Dp"></a>得一切诸法等；<a id="a-Dq"></a>得一切诸法等已，<a id="a-Dr"></a>立一切众生于诸法等中。<a id="a-Ds"></a>是菩萨摩诃萨，<a id="a-Dt"></a>现世为十方诸佛所爱念，<a id="a-Du"></a>亦为一切菩萨、<a id="a-Dv"></a>一切声闻、<a id="a-Dw"></a>辟支佛所爱念。<a id="a-Dx"></a>是菩萨在所生处，<a id="a-Dy"></a>眼终不见不爱色，<a id="a-Dz"></a>乃至意不觉不爱法。<a id="a-E0"></a>如是，<a id="a-E1"></a>舍利弗，<a id="a-E2"></a>菩萨摩诃萨行般若波罗蜜，<a id="a-E3"></a>不减于阿耨多罗三藐三菩提。<a id="a-E4"></a>”</p>
  <p id="aE5">说是般若波罗蜜品时，<a id="a-E6"></a>三百比丘从座起，<a id="a-E7"></a>以所著衣上佛，<a id="a-E8"></a>发阿耨多罗三藐三菩提心。<a id="a-E9"></a>佛尔时微笑，<a id="a-EA"></a>种种色光从口中出。</p>
  <p id="aEB">尔时，<a id="a-EC"></a>慧命阿难从座起，<a id="a-ED"></a>正衣服，<a id="a-EE"></a>合掌右膝著地，<a id="a-EF"></a>白佛言：<a id="a-EG"></a>“佛何因缘微笑？<a id="a-EH"></a>”</p>
  <p id="aEI">佛告阿难：<a id="a-EJ"></a>“是三百比丘，<a id="a-EK"></a>从是以后六十一劫当作佛，<a id="a-EL"></a>皆号名大相。<a id="a-EM"></a>是三百比丘舍此身，<a id="a-EN"></a>当生阿閦佛国。<a id="a-EO"></a>及六万欲天子皆发阿耨多罗三藐三菩提心，<a id="a-EP"></a>于弥勒佛法中出家行佛道。<a id="a-EQ"></a>”</p>
  <p id="aER">是时，<a id="a-ES"></a>佛之威神故，<a id="a-ET"></a>此间四部众见十方面各千佛。<a id="a-EU"></a>是十方国土严净，<a id="a-EV"></a>此娑婆国土所不及。</p>
  <p id="aEW">尔时，<a id="a-EX"></a>十千人作愿：<a id="a-EY"></a>“我等修净愿行，<a id="a-EZ"></a>修净愿行故当生彼佛世界。<a id="a-Ea"></a>”</p>
  <p id="aEb">尔时，<a id="a-Ec"></a>佛知是善男子深心，<a id="a-Ed"></a>而佛微笑，<a id="a-Ee"></a>种种光从口中出。</p>
  <p id="aEf">阿难整衣服，<a id="a-Eg"></a>合掌白佛：<a id="a-Eh"></a>“佛何因缘微笑？<a id="a-Ei"></a>”</p>
  <p id="aEj">佛告阿难：<a id="a-Ek"></a>“汝见是十千人不？<a id="a-El"></a>”</p>
  <p id="aEm">阿难言：<a id="a-En"></a>“见。<a id="a-Eo"></a>”</p>
  <p id="aEp">佛言：<a id="a-Eq"></a>“是十千人于此寿终，<a id="a-Er"></a>当生彼世界，<a id="a-Es"></a>终不离诸佛，<a id="a-Et"></a>后当作佛，<a id="a-Eu"></a>皆号庄严王佛。<a id="a-Ev"></a>”</p>
  <p data-pb></p>
  <h2 id="aEw">叹度品第五</h2>
  <p id="aEx">尔时，<a id="a-Ey"></a>慧命舍利弗，<a id="a-Ez"></a>慧命大目揵连，<a id="a-F0"></a>慧命须菩提，<a id="a-F1"></a>慧命摩诃迦葉，<a id="a-F2"></a>如是等诸多知识比丘，<a id="a-F3"></a>及诸菩萨摩诃萨，<a id="a-F4"></a>诸优婆塞、<a id="a-F5"></a>优婆夷，<a id="a-F6"></a>从座起合掌白佛言：<a id="a-F7"></a>“世尊，<a id="a-F8"></a>摩诃波罗蜜是菩萨摩诃萨般若波罗蜜、<a id="a-F9"></a>尊波罗蜜、<a id="a-FA"></a>第一波罗蜜、<a id="a-FB"></a>胜波罗蜜、<a id="a-FC"></a>妙波罗蜜、<a id="a-FD"></a>无上波罗蜜、<a id="a-FE"></a>无等波罗蜜、<a id="a-FF"></a>无等等波罗蜜、<a id="a-FG"></a>如虚空波罗蜜。<a id="a-FH"></a>是菩萨摩诃萨般若波罗蜜，<a id="a-FI"></a>世尊，<a id="a-FJ"></a>自相空波罗蜜。<a id="a-FK"></a>是菩萨摩诃萨般若波罗蜜，<a id="a-FL"></a>世尊，<a id="a-FM"></a>自性空波罗蜜。<a id="a-FN"></a>是菩萨摩诃萨般若波罗蜜，<a id="a-FO"></a>诸法空波罗蜜，<a id="a-FP"></a>无法有法空波罗蜜，<a id="a-FQ"></a>开一切功德波罗蜜，<a id="a-FR"></a>成就一切功德波罗蜜，<a id="a-FS"></a>不可坏波罗蜜。<a id="a-FT"></a>是诸菩萨摩诃萨般若波罗蜜，<a id="a-FU"></a>诸菩萨摩诃萨行是般若波罗蜜无等等布施，<a id="a-FV"></a>具足无等等檀那波罗蜜，<a id="a-FW"></a>得无等等身，<a id="a-FX"></a>得无等等法，<a id="a-FY"></a>所谓阿耨多罗三藐三菩提，<a id="a-FZ"></a>尸罗波罗蜜、<a id="a-Fa"></a>羼提波罗蜜、<a id="a-Fb"></a>毗梨耶波罗蜜、<a id="a-Fc"></a>禅那波罗蜜、<a id="a-Fd"></a>般若波罗蜜亦如是。<a id="a-Fe"></a>世尊本亦复行此般若波罗蜜，<a id="a-Ff"></a>具足无等等六波罗蜜，<a id="a-Fg"></a>得无等等法，<a id="a-Fh"></a>得无等等色，<a id="a-Fi"></a>得无等等受、<a id="a-Fj"></a>想、<a id="a-Fk"></a>行、<a id="a-Fl"></a>识，<a id="a-Fm"></a>佛转无等等法轮。<a id="a-Fn"></a>过去佛亦如是行此般若波罗蜜，<a id="a-Fo"></a>具足无等等布施，<a id="a-Fp"></a>乃至转无等等法轮。<a id="a-Fq"></a>未来世佛亦行此般若波罗蜜，<a id="a-Fr"></a>当作无等等布施，<a id="a-Fs"></a>乃至当转无等等法轮。<a id="a-Ft"></a>以是故，<a id="a-Fu"></a>世尊，<a id="a-Fv"></a>菩萨摩诃萨欲度一切法彼岸，<a id="a-Fw"></a>当习行般若波罗蜜。<a id="a-Fx"></a>唯世尊，<a id="a-Fy"></a>是行般若波罗蜜菩萨摩诃萨，<a id="a-Fz"></a>一切世间天及人、<a id="a-G0"></a>阿修罗应当礼敬供养。<a id="a-G1"></a>”</p>
  <p id="aG2">佛告众弟子及诸菩萨摩诃萨：<a id="a-G3"></a>“如是，<a id="a-G4"></a>如是，<a id="a-G5"></a>诸善男子，<a id="a-G6"></a>是行般若波罗蜜者，<a id="a-G7"></a>一切世间天及人、<a id="a-G8"></a>阿修罗，<a id="a-G9"></a>应当作礼，<a id="a-GA"></a>恭敬供养。<a id="a-GB"></a>何以故？<a id="a-GC"></a>因菩萨来往故，<a id="a-GD"></a>出生人道、<a id="a-GE"></a>天道、<a id="a-GF"></a>刹利大姓、<a id="a-GG"></a>婆罗门大姓、<a id="a-GH"></a>居士大家、<a id="a-GI"></a>转轮圣王、<a id="a-GJ"></a>四天王天乃至阿迦尼吒天，<a id="a-GK"></a>出生须陀洹乃至阿罗汉、<a id="a-GL"></a>辟支佛、<a id="a-GM"></a>诸佛。<a id="a-GN"></a>因菩萨来往故，<a id="a-GO"></a>世间便有饮食、<a id="a-GP"></a>衣服、<a id="a-GQ"></a>卧具、<a id="a-GR"></a>房舍、<a id="a-GS"></a>灯烛、<a id="a-GT"></a>摩尼真珠、<a id="a-GU"></a>玻瓈、<a id="a-GV"></a>琉璃、<a id="a-GW"></a>珊瑚、<a id="a-GX"></a>金银等诸宝物生。<a id="a-GY"></a>舍利弗，<a id="a-GZ"></a>世间所有乐具，<a id="a-Ga"></a>若人中、<a id="a-Gb"></a>若天上、<a id="a-Gc"></a>若离欲乐，<a id="a-Gd"></a>是一切乐具皆由菩萨有。<a id="a-Ge"></a>何以故？<a id="a-Gf"></a>舍利弗，<a id="a-Gg"></a>菩萨摩诃萨行菩萨道时，<a id="a-Gh"></a>住六波罗蜜自行布施，<a id="a-Gi"></a>亦以布施成就众生，<a id="a-Gj"></a>乃至自行般若波罗蜜，<a id="a-Gk"></a>亦以般若波罗蜜成就众生。<a id="a-Gl"></a>舍利弗，<a id="a-Gm"></a>是故菩萨摩诃萨为安乐一切众生故，<a id="a-Gn"></a>出现于世。<a id="a-Go"></a>”</p>
  <p data-pb></p>
  <h2 id="aGp">舌相品第六</h2>
  <p id="aGq">尔时，<a id="a-Gr"></a>世尊出舌相遍覆三千大千世界，<a id="a-Gs"></a>从其舌相出无数无量色光明，<a id="a-Gt"></a>普照十方如恒河沙等诸佛世界。</p>
  <p id="aGu">是时，<a id="a-Gv"></a>东方如恒河沙等世界中无量无数诸菩萨见是大光明，<a id="a-Gw"></a>各各白其佛言：<a id="a-Gx"></a>“世尊，<a id="a-Gy"></a>是谁力故，<a id="a-Gz"></a>有是大光明普照诸佛世界？<a id="a-H0"></a>”</p>
  <p id="aH1">诸佛告诸菩萨言：<a id="a-H2"></a>“诸善男子，<a id="a-H3"></a>西方有世界名娑婆，<a id="a-H4"></a>是中有佛名释迦牟尼，<a id="a-H5"></a>是其舌相出大光明，<a id="a-H6"></a>普照东方如恒河沙等诸佛世界。<a id="a-H7"></a>”</p>
  <p id="aH8">南西北方、<a id="a-H9"></a>四维、<a id="a-HA"></a>上下亦复如是。</p>
  <p id="aHB">为诸菩萨摩诃萨说般若波罗蜜故，<a id="a-HC"></a>是时诸菩萨各白其佛言：<a id="a-HD"></a>“我欲往供养释迦牟尼佛及诸菩萨摩诃萨，<a id="a-HE"></a>并欲听般若波罗蜜。<a id="a-HF"></a>”</p>
  <p id="aHG">诸佛告诸菩萨：<a id="a-HH"></a>“善男子，<a id="a-HI"></a>汝自知时。<a id="a-HJ"></a>”</p>
  <p id="aHK">是时，<a id="a-HL"></a>诸菩萨摩诃萨持诸供养具无量花盖、<a id="a-HM"></a>幢幡、<a id="a-HN"></a>璎珞、<a id="a-HO"></a>众香、<a id="a-HP"></a>金银、<a id="a-HQ"></a>宝花，<a id="a-HR"></a>向娑婆世界诣释迦牟尼佛所。<a id="a-HS"></a>尔时，<a id="a-HT"></a>四天王诸天乃至阿迦尼吒诸天，<a id="a-HU"></a>各持天上天香、<a id="a-HV"></a>末香、<a id="a-HW"></a>泽香、<a id="a-HX"></a>天树香、<a id="a-HY"></a>叶香、<a id="a-HZ"></a>天种种莲花青赤红白，<a id="a-Ha"></a>向释迦牟尼佛所。<a id="a-Hb"></a>是诸菩萨摩诃萨及诸天所散诸花，<a id="a-Hc"></a>于三千大千世界虚空中，<a id="a-Hd"></a>化成四柱大宝台，<a id="a-He"></a>种种异色庄严分明。</p>
  <p id="aHf">是时，<a id="a-Hg"></a>释迦牟尼佛众中有十万亿人，<a id="a-Hh"></a>皆从座起，<a id="a-Hi"></a>合掌白佛言：<a id="a-Hj"></a>“世尊，<a id="a-Hk"></a>我等于未来世中亦当得如是法，<a id="a-Hl"></a>如今释迦牟尼佛弟子侍从大众说法亦尔。<a id="a-Hm"></a>”</p>
  <p id="aHn">是时，<a id="a-Ho"></a>佛知善男子至心于一切诸法不生不灭，<a id="a-Hp"></a>不出不作，<a id="a-Hq"></a>得是法忍。<a id="a-Hr"></a>佛便微笑，<a id="a-Hs"></a>种种色光从口中出。</p>
  <p id="aHt">阿难白佛言：<a id="a-Hu"></a>“世尊，<a id="a-Hv"></a>何因缘故微笑？<a id="a-Hw"></a>”</p>
  <p id="aHx">佛告阿难：<a id="a-Hy"></a>“是众中十万亿人于诸法中得无生忍。<a id="a-Hz"></a>是诸人于未来世，<a id="a-I0"></a>过六十八亿劫当作佛，<a id="a-I1"></a>劫名华积，<a id="a-I2"></a>佛皆号觉华。<a id="a-I3"></a>”</p>
  <p data-pb></p>
  <h2 id="aI4">三假品第七</h2>
  <p id="aI5">尔时，<a id="a-I6"></a>佛告慧命须菩提：<a id="a-I7"></a>“汝当教诸菩萨摩诃萨般若波罗蜜，<a id="a-I8"></a>如诸菩萨摩诃萨所应成就般若波罗蜜。<a id="a-I9"></a>”</p>
  <p id="aIA">即时，<a id="a-IB"></a>诸菩萨摩诃萨及声闻大弟子、<a id="a-IC"></a>诸天等，<a id="a-ID"></a>作是念：<a id="a-IE"></a>“慧命须菩提，<a id="a-IF"></a>自以智慧力，<a id="a-IG"></a>当为诸菩萨摩诃萨说般若波罗蜜耶？<a id="a-IH"></a>为是佛力？<a id="a-II"></a>”</p>
  <p id="aIJ">慧命须菩提知诸菩萨摩诃萨、<a id="a-IK"></a>大弟子、<a id="a-IL"></a>诸天心所念，<a id="a-IM"></a>语慧命舍利弗：<a id="a-IN"></a>“敢佛弟子所说法，<a id="a-IO"></a>所教授，<a id="a-IP"></a>皆是佛力。<a id="a-IQ"></a>佛所说法，<a id="a-IR"></a>法相不相违背。<a id="a-IS"></a>是善男子，<a id="a-IT"></a>学是法，<a id="a-IU"></a>得证此法，<a id="a-IV"></a>佛说如灯。<a id="a-IW"></a>舍利弗，<a id="a-IX"></a>一切声闻、<a id="a-IY"></a>辟支佛，<a id="a-IZ"></a>实无是力，<a id="a-Ia"></a>能为菩萨摩诃萨说般若波罗蜜。<a id="a-Ib"></a>”</p>
  <p id="aIc">尔时，<a id="a-Id"></a>慧命须菩提白佛言：<a id="a-Ie"></a>“世尊，<a id="a-If"></a>所说菩萨、<a id="a-Ig"></a>菩萨，<a id="a-Ih"></a>何等法名菩萨？<a id="a-Ii"></a>世尊，<a id="a-Ij"></a>我等不见是法名菩萨，<a id="a-Ik"></a>云何教菩萨般若波罗蜜？<a id="a-Il"></a>”</p>
  <p id="aIm">佛告须菩提：<a id="a-In"></a>“般若波罗蜜亦但有名字，<a id="a-Io"></a>名为般若波罗蜜。<a id="a-Ip"></a>菩萨、<a id="a-Iq"></a>菩萨字亦但有名字，<a id="a-Ir"></a>是名字不在内，<a id="a-Is"></a>不在外，<a id="a-It"></a>不在中间。</p>
  <p id="aIu">“须菩提，<a id="a-Iv"></a>譬如说我名，<a id="a-Iw"></a>和合故有，<a id="a-Ix"></a>是我名不生不灭，<a id="a-Iy"></a>但以世间名字故说。<a id="a-Iz"></a>如众生寿者、<a id="a-J0"></a>命者、<a id="a-J1"></a>生者、<a id="a-J2"></a>养育者、<a id="a-J3"></a>众数人作者、<a id="a-J4"></a>使作者、<a id="a-J5"></a>起者、<a id="a-J6"></a>使起者、<a id="a-J7"></a>受者、<a id="a-J8"></a>使受者、<a id="a-J9"></a>知者、<a id="a-JA"></a>见者等，<a id="a-JB"></a>和合法故有，<a id="a-JC"></a>是诸名不生不灭，<a id="a-JD"></a>但以世间名字故说。<a id="a-JE"></a>般若波罗蜜、<a id="a-JF"></a>菩萨、<a id="a-JG"></a>菩萨字亦如是，<a id="a-JH"></a>皆和合故有，<a id="a-JI"></a>是亦不生不灭，<a id="a-JJ"></a>但以世间名字故说。</p>
  <p id="aJK">“须菩提，<a id="a-JL"></a>譬如身和合故有，<a id="a-JM"></a>是亦不生不灭，<a id="a-JN"></a>但以世间名字故说。<a id="a-JO"></a>须菩提，<a id="a-JP"></a>譬如色、<a id="a-JQ"></a>受、<a id="a-JR"></a>想、<a id="a-JS"></a>行、<a id="a-JT"></a>识，<a id="a-JU"></a>亦和合故有，<a id="a-JV"></a>是亦不生不灭，<a id="a-JW"></a>但以世间名字故说。<a id="a-JX"></a>须菩提，<a id="a-JY"></a>般若波罗蜜、<a id="a-JZ"></a>菩萨、<a id="a-Ja"></a>菩萨字亦如是，<a id="a-Jb"></a>皆是和合故有，<a id="a-Jc"></a>是亦不生不灭，<a id="a-Jd"></a>但以世间名字故说。</p>
  <p id="aJe">“须菩提，<a id="a-Jf"></a>譬如眼和合故有，<a id="a-Jg"></a>是亦不生不灭，<a id="a-Jh"></a>但以世间名字故说，<a id="a-Ji"></a>是眼不在内，<a id="a-Jj"></a>不在外，<a id="a-Jk"></a>不在中间。<a id="a-Jl"></a>耳、<a id="a-Jm"></a>鼻、<a id="a-Jn"></a>舌、<a id="a-Jo"></a>身、<a id="a-Jp"></a>意和合故有，<a id="a-Jq"></a>是亦不生不灭，<a id="a-Jr"></a>但以世间名字故说，<a id="a-Js"></a>色乃至法亦如是。<a id="a-Jt"></a>眼界和合故有，<a id="a-Ju"></a>是亦不生不灭，<a id="a-Jv"></a>但以世间名字故说，<a id="a-Jw"></a>乃至意识界亦如是。<a id="a-Jx"></a>须菩提，<a id="a-Jy"></a>般若波罗蜜、<a id="a-Jz"></a>菩萨、<a id="a-K0"></a>菩萨字亦如是，<a id="a-K1"></a>皆和合故有，<a id="a-K2"></a>是亦不生不灭，<a id="a-K3"></a>但以世间名字故说，<a id="a-K4"></a>是名字不在内，<a id="a-K5"></a>不在外，<a id="a-K6"></a>不在中间。</p>
  <p id="aK7">“须菩提，<a id="a-K8"></a>譬如内身名为头但有名字，<a id="a-K9"></a>项、<a id="a-KA"></a>肩、<a id="a-KB"></a>臂、<a id="a-KC"></a>脊、<a id="a-KD"></a>肋、<a id="a-KE"></a>髀、<a id="a-KF"></a>膞、<a id="a-KG"></a>脚是和合故有，<a id="a-KH"></a>是法及名字亦不生不灭，<a id="a-KI"></a>但以名字故说，<a id="a-KJ"></a>是名字亦不在内，<a id="a-KK"></a>亦不在外，<a id="a-KL"></a>不在中间。<a id="a-KM"></a>须菩提，<a id="a-KN"></a>般若波罗蜜、<a id="a-KO"></a>菩萨、<a id="a-KP"></a>菩萨字亦如是，<a id="a-KQ"></a>皆和合故有，<a id="a-KR"></a>但以名字故说，<a id="a-KS"></a>是亦不生不灭，<a id="a-KT"></a>不在内，<a id="a-KU"></a>不在外，<a id="a-KV"></a>不在中间。</p>
  <p id="aKW">“须菩提，<a id="a-KX"></a>譬如外物草木、<a id="a-KY"></a>枝叶、<a id="a-KZ"></a>茎节，<a id="a-Ka"></a>是一切但以名字故说，<a id="a-Kb"></a>是法及名字亦不生不灭，<a id="a-Kc"></a>非内，<a id="a-Kd"></a>非外，<a id="a-Ke"></a>非中间住。<a id="a-Kf"></a>须菩提，<a id="a-Kg"></a>般若波罗蜜、<a id="a-Kh"></a>菩萨、<a id="a-Ki"></a>菩萨字亦如是，<a id="a-Kj"></a>皆和合故有，<a id="a-Kk"></a>是法及名字亦不生不灭，<a id="a-Kl"></a>非内，<a id="a-Km"></a>非外，<a id="a-Kn"></a>非中间住。</p>
  <p id="aKo">“须菩提，<a id="a-Kp"></a>譬如过去诸佛名，<a id="a-Kq"></a>和合故有，<a id="a-Kr"></a>是亦不生不灭，<a id="a-Ks"></a>但以名字故说，<a id="a-Kt"></a>是亦非内，<a id="a-Ku"></a>非外，<a id="a-Kv"></a>非中间住，<a id="a-Kw"></a>般若波罗蜜、<a id="a-Kx"></a>菩萨、<a id="a-Ky"></a>菩萨字亦如是。</p>
  <p id="aKz">“须菩提，<a id="a-L0"></a>譬如梦、<a id="a-L1"></a>响、<a id="a-L2"></a>影、<a id="a-L3"></a>幻、<a id="a-L4"></a>焰、<a id="a-L5"></a>佛所化皆是和合故有，<a id="a-L6"></a>但以名字说，<a id="a-L7"></a>是法及名字不生不灭，<a id="a-L8"></a>非内，<a id="a-L9"></a>非外，<a id="a-LA"></a>非中间住，<a id="a-LB"></a>般若波罗蜜、<a id="a-LC"></a>菩萨、<a id="a-LD"></a>菩萨字亦如是。</p>
  <p id="aLE">“如是，<a id="a-LF"></a>须菩提，<a id="a-LG"></a>菩萨摩诃萨行般若波罗蜜，<a id="a-LH"></a>般若波罗蜜名假施设、<a id="a-LI"></a>受假施设、<a id="a-LJ"></a>法假施设，<a id="a-LK"></a>如是应当学。</p>
  <p id="aLL">“复次，<a id="a-LM"></a>须菩提，<a id="a-LN"></a>菩萨摩诃萨行般若波罗蜜时，<a id="a-LO"></a>不见色名字是常，<a id="a-LP"></a>不见受、<a id="a-LQ"></a>想、<a id="a-LR"></a>行、<a id="a-LS"></a>识名字是常；<a id="a-LT"></a>不见色名字无常，<a id="a-LU"></a>不见受、<a id="a-LV"></a>想、<a id="a-LW"></a>行、<a id="a-LX"></a>识名字无常；<a id="a-LY"></a>不见色名字乐，<a id="a-LZ"></a>不见色名字苦；<a id="a-La"></a>不见色名字我，<a id="a-Lb"></a>不见色名字无我；<a id="a-Lc"></a>不见色名字空，<a id="a-Ld"></a>不见色名字无相；<a id="a-Le"></a>不见色名字无作，<a id="a-Lf"></a>不见色名字寂灭；<a id="a-Lg"></a>不见色名字垢，<a id="a-Lh"></a>不见色名字净；<a id="a-Li"></a>不见色名字生，<a id="a-Lj"></a>不见色名字灭；<a id="a-Lk"></a>不见色名字内，<a id="a-Ll"></a>不见色名字外，<a id="a-Lm"></a>不见色名字中间住。<a id="a-Ln"></a>受、<a id="a-Lo"></a>想、<a id="a-Lp"></a>行、<a id="a-Lq"></a>识亦如是，<a id="a-Lr"></a>眼色、<a id="a-Ls"></a>眼识、<a id="a-Lt"></a>眼触，<a id="a-Lu"></a>眼触因缘生诸受，<a id="a-Lv"></a>乃至意法、<a id="a-Lw"></a>意识、<a id="a-Lx"></a>意触，<a id="a-Ly"></a>意触因缘生诸受亦如是。<a id="a-Lz"></a>何以故？<a id="a-M0"></a>菩萨摩诃萨行般若波罗蜜，<a id="a-M1"></a>般若波罗蜜字、<a id="a-M2"></a>菩萨、<a id="a-M3"></a>菩萨字，<a id="a-M4"></a>有为性中亦不见，<a id="a-M5"></a>无为性中亦不见。<a id="a-M6"></a>菩萨摩诃萨行般若波罗蜜，<a id="a-M7"></a>是法皆不作分别。<a id="a-M8"></a>是菩萨行般若波罗蜜，<a id="a-M9"></a>住不坏法中，<a id="a-MA"></a>修四念处时，<a id="a-MB"></a>不见般若波罗蜜，<a id="a-MC"></a>不见般若波罗蜜字，<a id="a-MD"></a>不见菩萨，<a id="a-ME"></a>不见菩萨字，<a id="a-MF"></a>乃至修十八不共法时，<a id="a-MG"></a>不见般若波罗蜜，<a id="a-MH"></a>不见般若波罗蜜字，<a id="a-MI"></a>不见菩萨，<a id="a-MJ"></a>不见菩萨字。<a id="a-MK"></a>菩萨摩诃萨如是行般若波罗蜜时，<a id="a-ML"></a>但知诸法实相。<a id="a-MM"></a>诸法实相者，<a id="a-MN"></a>无垢无净。</p>
  <p id="aMO">“如是，<a id="a-MP"></a>须菩提，<a id="a-MQ"></a>菩萨摩诃萨行般若波罗蜜时，<a id="a-MR"></a>当作是知名字假施设，<a id="a-MS"></a>知假名字已，<a id="a-MT"></a>不著色，<a id="a-MU"></a>不著受、<a id="a-MV"></a>想、<a id="a-MW"></a>行、<a id="a-MX"></a>识，<a id="a-MY"></a>不著眼乃至意，<a id="a-MZ"></a>不著色乃至法，<a id="a-Ma"></a>不著眼识，<a id="a-Mb"></a>乃至不著意识，<a id="a-Mc"></a>不著眼触，<a id="a-Md"></a>乃至不著意触，<a id="a-Me"></a>不著眼触因缘生受若苦、<a id="a-Mf"></a>若乐、<a id="a-Mg"></a>若不苦不乐，<a id="a-Mh"></a>乃至不著意触因缘生受若苦、<a id="a-Mi"></a>若乐、<a id="a-Mj"></a>若不苦不乐，<a id="a-Mk"></a>不著有为性，<a id="a-Ml"></a>不著无为性，<a id="a-Mm"></a>不著檀那波罗蜜、<a id="a-Mn"></a>尸罗波罗蜜、<a id="a-Mo"></a>羼提波罗蜜、<a id="a-Mp"></a>毗梨耶波罗蜜、<a id="a-Mq"></a>禅那波罗蜜、<a id="a-Mr"></a>般若波罗蜜，<a id="a-Ms"></a>不著三十二相，<a id="a-Mt"></a>不著菩萨身，<a id="a-Mu"></a>不著菩萨肉眼，<a id="a-Mv"></a>乃至不著佛眼，<a id="a-Mw"></a>不著智波罗蜜，<a id="a-Mx"></a>不著神通波罗蜜，<a id="a-My"></a>不著内空，<a id="a-Mz"></a>乃至不著无法有法空，<a id="a-N0"></a>不著成就众生，<a id="a-N1"></a>不著净佛国土，<a id="a-N2"></a>不著方便法。<a id="a-N3"></a>何以故？<a id="a-N4"></a>是诸法无著者，<a id="a-N5"></a>无著法，<a id="a-N6"></a>无著处，<a id="a-N7"></a>皆无故。</p>
  <p id="aN8">“如是，<a id="a-N9"></a>须菩提，<a id="a-NA"></a>菩萨摩诃萨行般若波罗蜜时，<a id="a-NB"></a>不著一切法，<a id="a-NC"></a>便增益檀那波罗蜜、<a id="a-ND"></a>尸罗波罗蜜、<a id="a-NE"></a>羼提波罗蜜、<a id="a-NF"></a>毗梨耶波罗蜜、<a id="a-NG"></a>禅那波罗蜜、<a id="a-NH"></a>般若波罗蜜，<a id="a-NI"></a>入菩萨位，<a id="a-NJ"></a>得阿惟越致地，<a id="a-NK"></a>具足菩萨神通，<a id="a-NL"></a>游一佛国至一佛国成就众生，<a id="a-NM"></a>恭敬、<a id="a-NN"></a>尊重、<a id="a-NO"></a>赞叹诸佛，<a id="a-NP"></a>为净佛国土，<a id="a-NQ"></a>为见诸佛供养，<a id="a-NR"></a>供养之具，<a id="a-NS"></a>善根成就故随意悉得，<a id="a-NT"></a>亦闻诸佛所说法，<a id="a-NU"></a>闻已乃至阿耨多罗三藐三菩提终不忘，<a id="a-NV"></a>得诸陀罗尼门、<a id="a-NW"></a>诸三昧门。<a id="a-NX"></a>如是，<a id="a-NY"></a>须菩提，<a id="a-NZ"></a>菩萨摩诃萨行般若波罗蜜时，<a id="a-Na"></a>当知诸法名假施设。</p>
  <p id="aNb">“须菩提，<a id="a-Nc"></a>于汝意云何？<a id="a-Nd"></a>色是菩萨不？<a id="a-Ne"></a>受、<a id="a-Nf"></a>想、<a id="a-Ng"></a>行、<a id="a-Nh"></a>识是菩萨不？<a id="a-Ni"></a>”</p>
  <p id="aNj">“不也，<a id="a-Nk"></a>世尊。<a id="a-Nl"></a>”</p>
  <p id="aNm">“眼、<a id="a-Nn"></a>耳、<a id="a-No"></a>鼻、<a id="a-Np"></a>舌、<a id="a-Nq"></a>身、<a id="a-Nr"></a>意是菩萨不？<a id="a-Ns"></a>”</p>
  <p id="aNt">“不也，<a id="a-Nu"></a>世尊。<a id="a-Nv"></a>”</p>
  <p id="aNw">“色、<a id="a-Nx"></a>声、<a id="a-Ny"></a>香、<a id="a-Nz"></a>味、<a id="a-O0"></a>触、<a id="a-O1"></a>法是菩萨不？<a id="a-O2"></a>”</p>
  <p id="aO3">“不也，<a id="a-O4"></a>世尊。<a id="a-O5"></a>”</p>
  <p id="aO6">“眼识乃至意识是菩萨不？<a id="a-O7"></a>”</p>
  <p id="aO8">“不也，<a id="a-O9"></a>世尊。<a id="a-OA"></a>”</p>
  <p id="aOB">“须菩提，<a id="a-OC"></a>于汝意云何？<a id="a-OD"></a>地种是菩萨不？<a id="a-OE"></a>”</p>
  <p id="aOF">“不也，<a id="a-OG"></a>世尊。<a id="a-OH"></a>”</p>
  <p id="aOI">“水、<a id="a-OJ"></a>火、<a id="a-OK"></a>风、<a id="a-OL"></a>空、<a id="a-OM"></a>识种是菩萨不？<a id="a-ON"></a>”</p>
  <p id="aOO">“不也，<a id="a-OP"></a>世尊。<a id="a-OQ"></a>”</p>
  <p id="aOR">“于须菩提意云何？<a id="a-OS"></a>无明是菩萨不？<a id="a-OT"></a>”</p>
  <p id="aOU">“不也，<a id="a-OV"></a>世尊。<a id="a-OW"></a>”</p>
  <p id="aOX">“乃至老死是菩萨不？<a id="a-OY"></a>”</p>
  <p id="aOZ">“不也，<a id="a-Oa"></a>世尊。<a id="a-Ob"></a>”</p>
  <p id="aOc">“于须菩提意云何？<a id="a-Od"></a>离色，<a id="a-Oe"></a>离受、<a id="a-Of"></a>想、<a id="a-Og"></a>行、<a id="a-Oh"></a>识，<a id="a-Oi"></a>乃至离老死是菩萨不？<a id="a-Oj"></a>”</p>
  <p id="aOk">“不也，<a id="a-Ol"></a>世尊。<a id="a-Om"></a>”</p>
  <p id="aOn">“须菩提，<a id="a-Oo"></a>于汝意云何？<a id="a-Op"></a>色如相是菩萨不？<a id="a-Oq"></a>”</p>
  <p id="aOr">“不也，<a id="a-Os"></a>世尊。<a id="a-Ot"></a>”</p>
  <p id="aOu">“乃至老死如相是菩萨不？<a id="a-Ov"></a>”</p>
  <p id="aOw">“不也，<a id="a-Ox"></a>世尊。<a id="a-Oy"></a>”</p>
  <p id="aOz">“离色如相，<a id="a-P0"></a>乃至离老死如相是菩萨不？<a id="a-P1"></a>”</p>
  <p id="aP2">“不也，<a id="a-P3"></a>世尊。<a id="a-P4"></a>”</p>
  <p id="aP5">佛告须菩提：<a id="a-P6"></a>“汝观何等义，<a id="a-P7"></a>言色非菩萨，<a id="a-P8"></a>乃至老死非菩萨，<a id="a-P9"></a>离色非菩萨，<a id="a-PA"></a>乃至离老死非菩萨，<a id="a-PB"></a>色如相非菩萨，<a id="a-PC"></a>乃至老死如相非菩萨，<a id="a-PD"></a>离色如相非菩萨，<a id="a-PE"></a>乃至离老死如相非菩萨？<a id="a-PF"></a>”</p>
  <p id="aPG">须菩提言：<a id="a-PH"></a>“世尊，<a id="a-PI"></a>众生毕竟不可得，<a id="a-PJ"></a>何况当是菩萨？<a id="a-PK"></a>色不可得，<a id="a-PL"></a>何况色、<a id="a-PM"></a>离色、<a id="a-PN"></a>色如、<a id="a-PO"></a>离色如是菩萨？<a id="a-PP"></a>乃至老死不可得，<a id="a-PQ"></a>何况老死、<a id="a-PR"></a>离老死、<a id="a-PS"></a>老死如、<a id="a-PT"></a>离老死如是菩萨？<a id="a-PU"></a>”</p>
  <p id="aPV">佛告须菩提：<a id="a-PW"></a>“善哉！<a id="a-PX"></a>善哉！<a id="a-PY"></a>如是，<a id="a-PZ"></a>须菩提，<a id="a-Pa"></a>菩萨摩诃萨、<a id="a-Pb"></a>众生不可得故，<a id="a-Pc"></a>般若波罗蜜亦不可得，<a id="a-Pd"></a>当作是学。<a id="a-Pe"></a>于须菩提意云何？<a id="a-Pf"></a>色是菩萨义不？<a id="a-Pg"></a>”</p>
  <p id="aPh">“不也，<a id="a-Pi"></a>世尊。<a id="a-Pj"></a>”</p>
  <p id="aPk">“受、<a id="a-Pl"></a>想、<a id="a-Pm"></a>行、<a id="a-Pn"></a>识是菩萨义不？<a id="a-Po"></a>”</p>
  <p id="aPp">“不也，<a id="a-Pq"></a>世尊。<a id="a-Pr"></a>”</p>
  <p id="aPs">“于须菩提意云何？<a id="a-Pt"></a>色常是菩萨义不？<a id="a-Pu"></a>”</p>
  <p id="aPv">“不也，<a id="a-Pw"></a>世尊。<a id="a-Px"></a>”</p>
  <p id="aPy">“受、<a id="a-Pz"></a>想、<a id="a-Q0"></a>行、<a id="a-Q1"></a>识常，<a id="a-Q2"></a>是菩萨义不？<a id="a-Q3"></a>”</p>
  <p id="aQ4">“不也，<a id="a-Q5"></a>世尊。<a id="a-Q6"></a>”</p>
  <p id="aQ7">“色无常是菩萨义不？<a id="a-Q8"></a>”</p>
  <p id="aQ9">“不也，<a id="a-QA"></a>世尊。<a id="a-QB"></a>”</p>
  <p id="aQC">“受、<a id="a-QD"></a>想、<a id="a-QE"></a>行、<a id="a-QF"></a>识无常，<a id="a-QG"></a>是菩萨义不？<a id="a-QH"></a>”</p>
  <p id="aQI">“不也，<a id="a-QJ"></a>世尊。<a id="a-QK"></a>”</p>
  <p id="aQL">“色乐是菩萨义不？<a id="a-QM"></a>”</p>
  <p id="aQN">“不也，<a id="a-QO"></a>世尊。<a id="a-QP"></a>”</p>
  <p id="aQQ">“受、<a id="a-QR"></a>想、<a id="a-QS"></a>行、<a id="a-QT"></a>识乐，<a id="a-QU"></a>是菩萨义不？<a id="a-QV"></a>”</p>
  <p id="aQW">“不也，<a id="a-QX"></a>世尊。<a id="a-QY"></a>”</p>
  <p id="aQZ">“色苦是菩萨义不？<a id="a-Qa"></a>”</p>
  <p id="aQb">“不也，<a id="a-Qc"></a>世尊。<a id="a-Qd"></a>”</p>
  <p id="aQe">“受、<a id="a-Qf"></a>想、<a id="a-Qg"></a>行、<a id="a-Qh"></a>识苦，<a id="a-Qi"></a>是菩萨义不？<a id="a-Qj"></a>”</p>
  <p id="aQk">“不也，<a id="a-Ql"></a>世尊。<a id="a-Qm"></a>”</p>
  <p id="aQn">“色我是菩萨义不？<a id="a-Qo"></a>”</p>
  <p id="aQp">“不也，<a id="a-Qq"></a>世尊。<a id="a-Qr"></a>”</p>
  <p id="aQs">“受、<a id="a-Qt"></a>想、<a id="a-Qu"></a>行、<a id="a-Qv"></a>识我，<a id="a-Qw"></a>是菩萨义不？<a id="a-Qx"></a>”</p>
  <p id="aQy">“不也，<a id="a-Qz"></a>世尊。<a id="a-R0"></a>”</p>
  <p id="aR1">“色非我是菩萨义不？<a id="a-R2"></a>”</p>
  <p id="aR3">“不也，<a id="a-R4"></a>世尊。<a id="a-R5"></a>”</p>
  <p id="aR6">“受、<a id="a-R7"></a>想、<a id="a-R8"></a>行、<a id="a-R9"></a>识非我，<a id="a-RA"></a>是菩萨义不？<a id="a-RB"></a>”</p>
  <p id="aRC">“不也，<a id="a-RD"></a>世尊。<a id="a-RE"></a>”</p>
  <p id="aRF">“于须菩提意云何？<a id="a-RG"></a>色空是菩萨义不？<a id="a-RH"></a>”</p>
  <p id="aRI">“不也，<a id="a-RJ"></a>世尊。<a id="a-RK"></a>”</p>
  <p id="aRL">“受、<a id="a-RM"></a>想、<a id="a-RN"></a>行、<a id="a-RO"></a>识空，<a id="a-RP"></a>是菩萨义不？<a id="a-RQ"></a>”</p>
  <p id="aRR">“不也，<a id="a-RS"></a>世尊。<a id="a-RT"></a>”</p>
  <p id="aRU">“色非空是菩萨义不？<a id="a-RV"></a>”</p>
  <p id="aRW">“不也，<a id="a-RX"></a>世尊。<a id="a-RY"></a>”</p>
  <p id="aRZ">“受、<a id="a-Ra"></a>想、<a id="a-Rb"></a>行、<a id="a-Rc"></a>识非空，<a id="a-Rd"></a>是菩萨义不？<a id="a-Re"></a>”</p>
  <p id="aRf">“不也，<a id="a-Rg"></a>世尊。<a id="a-Rh"></a>”</p>
  <p id="aRi">“色相是菩萨义不？<a id="a-Rj"></a>”</p>
  <p id="aRk">“不也，<a id="a-Rl"></a>世尊。<a id="a-Rm"></a>”</p>
  <p id="aRn">“受、<a id="a-Ro"></a>想、<a id="a-Rp"></a>行、<a id="a-Rq"></a>识相，<a id="a-Rr"></a>是菩萨义不？<a id="a-Rs"></a>”</p>
  <p id="aRt">“不也，<a id="a-Ru"></a>世尊。<a id="a-Rv"></a>”</p>
  <p id="aRw">“色无相，<a id="a-Rx"></a>是菩萨义不？<a id="a-Ry"></a>”</p>
  <p id="aRz">“不也，<a id="a-S0"></a>世尊。<a id="a-S1"></a>”</p>
  <p id="aS2">“受、<a id="a-S3"></a>想、<a id="a-S4"></a>行、<a id="a-S5"></a>识无相，<a id="a-S6"></a>是菩萨义不？<a id="a-S7"></a>”</p>
  <p id="aS8">“不也，<a id="a-S9"></a>世尊。<a id="a-SA"></a>”</p>
  <p id="aSB">“色作是菩萨义不？<a id="a-SC"></a>”</p>
  <p id="aSD">“不也，<a id="a-SE"></a>世尊。<a id="a-SF"></a>”</p>
  <p id="aSG">“受、<a id="a-SH"></a>想、<a id="a-SI"></a>行、<a id="a-SJ"></a>识作，<a id="a-SK"></a>是菩萨义不？<a id="a-SL"></a>”</p>
  <p id="aSM">“不也，<a id="a-SN"></a>世尊。<a id="a-SO"></a>”</p>
  <p id="aSP">“色无作是菩萨义不？<a id="a-SQ"></a>”</p>
  <p id="aSR">“不也，<a id="a-SS"></a>世尊。<a id="a-ST"></a>”</p>
  <p id="aSU">“受、<a id="a-SV"></a>想、<a id="a-SW"></a>行、<a id="a-SX"></a>识无作，<a id="a-SY"></a>是菩萨义不？<a id="a-SZ"></a>”</p>
  <p id="aSa">“不也，<a id="a-Sb"></a>世尊。<a id="a-Sc"></a>”</p>
  <p id="aSd">“乃至老死亦如是。<a id="a-Se"></a>”</p>
  <p id="aSf">佛告须菩提：<a id="a-Sg"></a>“汝观何等义，<a id="a-Sh"></a>言色非菩萨义，<a id="a-Si"></a>受、<a id="a-Sj"></a>想、<a id="a-Sk"></a>行、<a id="a-Sl"></a>识非菩萨义，<a id="a-Sm"></a>乃至色、<a id="a-Sn"></a>受、<a id="a-So"></a>想、<a id="a-Sp"></a>行、<a id="a-Sq"></a>识无作非菩萨义，<a id="a-Sr"></a>乃至老死亦如是？<a id="a-Ss"></a>”</p>
  <p id="aSt">须菩提白佛言：<a id="a-Su"></a>“世尊，<a id="a-Sv"></a>色毕竟不可得，<a id="a-Sw"></a>何况色是菩萨义？<a id="a-Sx"></a>受、<a id="a-Sy"></a>想、<a id="a-Sz"></a>行、<a id="a-T0"></a>识亦如是。<a id="a-T1"></a>世尊，<a id="a-T2"></a>色常毕竟不可得，<a id="a-T3"></a>何况色无常是菩萨义？<a id="a-T4"></a>乃至识亦如是。<a id="a-T5"></a>世尊，<a id="a-T6"></a>色乐毕竟不可得，<a id="a-T7"></a>何况色苦是菩萨义？<a id="a-T8"></a>乃至识亦如是。<a id="a-T9"></a>世尊，<a id="a-TA"></a>色我毕竟不可得，<a id="a-TB"></a>何况色非我是菩萨义？<a id="a-TC"></a>乃至识亦如是。<a id="a-TD"></a>世尊，<a id="a-TE"></a>色有毕竟不可得，<a id="a-TF"></a>何况色空是菩萨义？<a id="a-TG"></a>乃至识亦如是。<a id="a-TH"></a>世尊，<a id="a-TI"></a>色相毕竟不可得，<a id="a-TJ"></a>何况色无相是菩萨义？<a id="a-TK"></a>乃至识亦如是。<a id="a-TL"></a>世尊，<a id="a-TM"></a>色作毕竟不可得，<a id="a-TN"></a>何况色无作是菩萨义？<a id="a-TO"></a>乃至识亦如是。<a id="a-TP"></a>”</p>
  <p id="aTQ">佛告须菩提：<a id="a-TR"></a>“善哉！<a id="a-TS"></a>善哉！<a id="a-TT"></a>如是，<a id="a-TU"></a>须菩提，<a id="a-TV"></a>菩萨摩诃萨行般若波罗蜜，<a id="a-TW"></a>色义不可得，<a id="a-TX"></a>受、<a id="a-TY"></a>想、<a id="a-TZ"></a>行、<a id="a-Ta"></a>识义不可得，<a id="a-Tb"></a>乃至无作义不可得，<a id="a-Tc"></a>当作是学般若波罗蜜。<a id="a-Td"></a>须菩提，<a id="a-Te"></a>汝言我不见是法名菩萨。<a id="a-Tf"></a>须菩提，<a id="a-Tg"></a>诸法不见诸法，<a id="a-Th"></a>诸法不见法性，<a id="a-Ti"></a>法性不见诸法，<a id="a-Tj"></a>法性不见地种，<a id="a-Tk"></a>地种不见法性，<a id="a-Tl"></a>乃至识种不见法性，<a id="a-Tm"></a>法性不见识种，<a id="a-Tn"></a>法性不见眼色、<a id="a-To"></a>眼识性，<a id="a-Tp"></a>眼色、<a id="a-Tq"></a>眼识性不见法性，<a id="a-Tr"></a>乃至法性不见意法、<a id="a-Ts"></a>意识性，<a id="a-Tt"></a>意法、<a id="a-Tu"></a>意识性不见法性。<a id="a-Tv"></a>须菩提，<a id="a-Tw"></a>有为性不见无为性，<a id="a-Tx"></a>无为性不见有为性。<a id="a-Ty"></a>何以故？<a id="a-Tz"></a>离有为不可说无为，<a id="a-U0"></a>离无为不可说有为。</p>
  <p id="aU1">“如是，<a id="a-U2"></a>须菩提，<a id="a-U3"></a>菩萨摩诃萨行般若波罗蜜，<a id="a-U4"></a>于诸法无所见，<a id="a-U5"></a>是时不惊、<a id="a-U6"></a>不畏、<a id="a-U7"></a>不怖，<a id="a-U8"></a>心亦不没不悔。<a id="a-U9"></a>何以故？<a id="a-UA"></a>是菩萨摩诃萨不见色、<a id="a-UB"></a>受、<a id="a-UC"></a>想、<a id="a-UD"></a>行、<a id="a-UE"></a>识故，<a id="a-UF"></a>不见眼乃至意，<a id="a-UG"></a>不见色乃至法，<a id="a-UH"></a>不见淫怒痴，<a id="a-UI"></a>不见无明乃至老死，<a id="a-UJ"></a>不见我乃至知者、<a id="a-UK"></a>见者，<a id="a-UL"></a>不见欲界、<a id="a-UM"></a>色界、<a id="a-UN"></a>无色界，<a id="a-UO"></a>不见声闻心、<a id="a-UP"></a>辟支佛心，<a id="a-UQ"></a>不见菩萨，<a id="a-UR"></a>不见菩萨法，<a id="a-US"></a>不见佛，<a id="a-UT"></a>不见佛法，<a id="a-UU"></a>不见佛道。<a id="a-UV"></a>是菩萨一切法不见故，<a id="a-UW"></a>不惊、<a id="a-UX"></a>不畏、<a id="a-UY"></a>不怖、<a id="a-UZ"></a>不没、<a id="a-Ua"></a>不悔。<a id="a-Ub"></a>”</p>
  <p id="aUc">须菩提白佛言：<a id="a-Ud"></a>“世尊，<a id="a-Ue"></a>何因缘故，<a id="a-Uf"></a>是菩萨心不没不悔？<a id="a-Ug"></a>”</p>
  <p id="aUh">佛告须菩提：<a id="a-Ui"></a>“菩萨摩诃萨一切心、<a id="a-Uj"></a>心数法，<a id="a-Uk"></a>不可得，<a id="a-Ul"></a>不可见，<a id="a-Um"></a>以是故，<a id="a-Un"></a>菩萨摩诃萨心不没不悔。<a id="a-Uo"></a>”</p>
  <p id="aUp">“世尊，<a id="a-Uq"></a>云何菩萨心不惊、<a id="a-Ur"></a>不畏、<a id="a-Us"></a>不怖？<a id="a-Ut"></a>”</p>
  <p id="aUu">佛告须菩提：<a id="a-Uv"></a>“是菩萨意及意识，<a id="a-Uw"></a>不可得，<a id="a-Ux"></a>不可见，<a id="a-Uy"></a>以是故，<a id="a-Uz"></a>不惊、<a id="a-V0"></a>不畏、<a id="a-V1"></a>不怖。</p>
  <p id="aV2">“如是，<a id="a-V3"></a>须菩提，<a id="a-V4"></a>菩萨摩诃萨一切法不可得故应行般若波罗蜜。<a id="a-V5"></a>须菩提，<a id="a-V6"></a>菩萨摩诃萨一切行处，<a id="a-V7"></a>不得般若波罗蜜，<a id="a-V8"></a>不得菩萨，<a id="a-V9"></a>不得菩萨名，<a id="a-VA"></a>亦不得菩萨心，<a id="a-VB"></a>即是教菩萨摩诃萨。<a id="a-VC"></a>”</p>
 </body>
</html>