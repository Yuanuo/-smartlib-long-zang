<!doctype html>
<html id="z3IBTAiAk" data-ver="1448">
 <head>
  <meta charset="utf-8">
  <meta author="鸠摩罗什">
  <meta author="僧叡">
  <meta library="龙藏">
  <meta catalog="大乘般若部">
  <meta period="姚秦">
 </head>
 <body>
  <h1 id="a1">摩诃般若波罗蜜经卷第二十二</h1>
  <h2 id="a2">嘱累品第六十六</h2>
  <p id="a3">尔时，<a id="a-4"></a>释提桓因白佛言：<a id="a-5"></a>“世尊，<a id="a-6"></a>我如是说，<a id="a-7"></a>如是答，<a id="a-8"></a>为随顺法不？<a id="a-9"></a>为正答不？<a id="a-A"></a>”</p>
  <p id="aB">佛告释提桓因言：<a id="a-C"></a>“憍尸迦，<a id="a-D"></a>汝所说所答，<a id="a-E"></a>实皆随顺。<a id="a-F"></a>”</p>
  <p id="aG">释提桓因言：<a id="a-H"></a>“希有，<a id="a-I"></a>世尊！<a id="a-J"></a>须菩提所乐说，<a id="a-K"></a>皆是为空，<a id="a-L"></a>为无相，<a id="a-M"></a>为无作，<a id="a-N"></a>为四念处，<a id="a-O"></a>乃至为阿耨多罗三藐三菩提。<a id="a-P"></a>”</p>
  <p id="aQ">佛告释提桓因：<a id="a-R"></a>“须菩提比丘行空时，<a id="a-S"></a>檀那波罗蜜不可得，<a id="a-T"></a>何况行檀那波罗蜜者？<a id="a-U"></a>乃至般若波罗蜜不可得，<a id="a-V"></a>何况行般若波罗蜜者？<a id="a-W"></a>四念处不可得，<a id="a-X"></a>何况修四念处者？<a id="a-Y"></a>乃至八圣道分不可得，<a id="a-Z"></a>何况修八圣道分者？<a id="a-a"></a>禅解脱三昧定不可得，<a id="a-b"></a>何况修禅解脱三昧定者？<a id="a-c"></a>佛十力不可得，<a id="a-d"></a>何况修佛十力者？<a id="a-e"></a>四无所畏不可得，<a id="a-f"></a>何况能生四无所畏者？<a id="a-g"></a>四无礙智不可得，<a id="a-h"></a>何况生四无礙智者？<a id="a-i"></a>大慈大悲不可得，<a id="a-j"></a>何况行大慈大悲者？<a id="a-k"></a>十八不共法不可得，<a id="a-l"></a>何况生十八不共法者？<a id="a-m"></a>阿耨多罗三藐三菩提不可得，<a id="a-n"></a>何况得阿耨多罗三藐三菩提者？<a id="a-o"></a>一切智不可得，<a id="a-p"></a>何况得一切智者？<a id="a-q"></a>如来不可得，<a id="a-r"></a>何况当作如来者？<a id="a-s"></a>无生法不可得，<a id="a-t"></a>何况得无生法作证者？<a id="a-u"></a>三十二相不可得，<a id="a-v"></a>何况得三十二相者？<a id="a-w"></a>八十随形好不可得，<a id="a-x"></a>何况得八十随形好者？<a id="a-y"></a>何以故？<a id="a-z"></a>憍尸迦，<a id="a-10"></a>须菩提比丘一切法离行，<a id="a-11"></a>一切法无所得行，<a id="a-12"></a>一切法空行，<a id="a-13"></a>一切法无相行，<a id="a-14"></a>一切法无作行。</p>
  <p id="a15">“憍尸迦，<a id="a-16"></a>是为须菩提比丘所行，<a id="a-17"></a>欲比菩萨摩诃萨般若波罗蜜行者，<a id="a-18"></a>百分不及一，<a id="a-19"></a>千分、<a id="a-1A"></a>千万亿分乃至算数譬喻所不能及。<a id="a-1B"></a>何以故？<a id="a-1C"></a>除佛行，<a id="a-1D"></a>是菩萨摩诃萨行般若波罗蜜，<a id="a-1E"></a>于声闻、<a id="a-1F"></a>辟支佛诸行中最尊、<a id="a-1G"></a>最妙、<a id="a-1H"></a>最上。<a id="a-1I"></a>以是故，<a id="a-1J"></a>菩萨摩诃萨欲得于一切众生中最上，<a id="a-1K"></a>当行是般若波罗蜜行。<a id="a-1L"></a>何以故？<a id="a-1M"></a>憍尸迦，<a id="a-1N"></a>诸菩萨摩诃萨行般若波罗蜜时，<a id="a-1O"></a>过声闻、<a id="a-1P"></a>辟支佛地入菩萨位，<a id="a-1Q"></a>能具足佛法得一切种智，<a id="a-1R"></a>断一切烦恼习作佛。<a id="a-1S"></a>”</p>
  <p id="a1T">是时，<a id="a-1U"></a>会中诸三十三天以天曼陀罗华散佛及僧。<a id="a-1V"></a>是时，<a id="a-1W"></a>八百比丘从座起以华散佛，<a id="a-1X"></a>偏袒右肩，<a id="a-1Y"></a>合掌右膝著地白佛言：<a id="a-1Z"></a>“世尊，<a id="a-1a"></a>我等当行是无上行，<a id="a-1b"></a>声闻、<a id="a-1c"></a>辟支佛所不能行。<a id="a-1d"></a>”</p>
  <p id="a1e">尔时，<a id="a-1f"></a>佛知诸比丘心行，<a id="a-1g"></a>便微笑如诸佛法，<a id="a-1h"></a>种种色光，<a id="a-1i"></a>青黄赤白红缥，<a id="a-1j"></a>从口中出，<a id="a-1k"></a>遍照三千大千世界，<a id="a-1l"></a>绕佛三匝还从顶入。</p>
  <p id="a1m">尔时，<a id="a-1n"></a>阿难偏袒右肩，<a id="a-1o"></a>右膝著地白佛言：<a id="a-1p"></a>“世尊，<a id="a-1q"></a>何因缘微笑？<a id="a-1r"></a>诸佛不以无因缘而笑。<a id="a-1s"></a>”</p>
  <p id="a1t">佛告阿难：<a id="a-1u"></a>“是八百比丘于星宿劫中，<a id="a-1v"></a>当得阿耨多罗三藐三菩提，<a id="a-1w"></a>佛名散华皆同一字，<a id="a-1x"></a>比丘僧、<a id="a-1y"></a>国土、<a id="a-1z"></a>寿命皆等，<a id="a-20"></a>各各过十万岁出家作佛，<a id="a-21"></a>是时诸国土常雨五色天华。<a id="a-22"></a>以是故，<a id="a-23"></a>阿难，<a id="a-24"></a>菩萨摩诃萨欲行最上行，<a id="a-25"></a>应当行般若波罗蜜。<a id="a-26"></a>”</p>
  <p id="a27">佛告阿难：<a id="a-28"></a>“若有善男子、<a id="a-29"></a>善女人能行是深般若波罗蜜，<a id="a-2A"></a>当知是菩萨人中死此间生，<a id="a-2B"></a>若兜率天上死来生此间，<a id="a-2C"></a>若人中、<a id="a-2D"></a>若兜率天上广闻是深般若波罗蜜。<a id="a-2E"></a>阿难，<a id="a-2F"></a>我见是诸菩萨摩诃萨能行是深般若波罗蜜。</p>
  <p id="a2G">“阿难，<a id="a-2H"></a>若有善男子、<a id="a-2I"></a>善女人闻是深般若波罗蜜，<a id="a-2J"></a>受持读诵，<a id="a-2K"></a>亲近正忆念，<a id="a-2L"></a>转复以般若波罗蜜教行菩萨道者，<a id="a-2M"></a>当知是菩萨面从佛闻深般若波罗蜜，<a id="a-2N"></a>乃至亲近亦从诸佛种善根。<a id="a-2O"></a>善男子、<a id="a-2P"></a>善女人当作是念：<a id="a-2Q"></a>‘我等非声闻所种善根，<a id="a-2R"></a>亦不从声闻所闻是深般若波罗蜜。<a id="a-2S"></a>’阿难，<a id="a-2T"></a>若有善男子、<a id="a-2U"></a>善女人受持是深般若波罗蜜，<a id="a-2V"></a>读诵亲近，<a id="a-2W"></a>随义随法行，<a id="a-2X"></a>当知是善男子、<a id="a-2Y"></a>善女人则为面见佛。<a id="a-2Z"></a>阿难，<a id="a-2a"></a>若有善男子、<a id="a-2b"></a>善女人闻是深般若波罗蜜，<a id="a-2c"></a>信心清净不可沮坏，<a id="a-2d"></a>当知是善男子、<a id="a-2e"></a>善女人曾供养佛种善根，<a id="a-2f"></a>与善知识相得。<a id="a-2g"></a>阿难，<a id="a-2h"></a>于诸佛福田种善根，<a id="a-2i"></a>虽不虚诳，<a id="a-2j"></a>要得声闻、<a id="a-2k"></a>辟支佛、<a id="a-2l"></a>佛而得解脱，<a id="a-2m"></a>应当深了了行六波罗蜜乃至一切种智。<a id="a-2n"></a>阿难，<a id="a-2o"></a>若菩萨深了了行六波罗蜜乃至一切种智，<a id="a-2p"></a>是人若住声闻、<a id="a-2q"></a>辟支佛道不得阿耨多罗三藐三菩提，<a id="a-2r"></a>无有是处。<a id="a-2s"></a>是故，<a id="a-2t"></a>阿难，<a id="a-2u"></a>我以般若波罗蜜嘱累汝。<a id="a-2v"></a>阿难，<a id="a-2w"></a>汝若受持一切法，<a id="a-2x"></a>除般若波罗蜜，<a id="a-2y"></a>若忘若失，<a id="a-2z"></a>其过小小，<a id="a-30"></a>无有大罪。<a id="a-31"></a>阿难，<a id="a-32"></a>汝受持深般若波罗蜜若失一句，<a id="a-33"></a>其过甚大！<a id="a-34"></a>阿难，<a id="a-35"></a>汝若受持深般若波罗蜜还忘失，<a id="a-36"></a>其罪甚多！<a id="a-37"></a>以是故，<a id="a-38"></a>阿难，<a id="a-39"></a>嘱累汝是深般若波罗蜜，<a id="a-3A"></a>汝当善受持读诵令利。</p>
  <p id="a3B">“阿难，<a id="a-3C"></a>若有善男子、<a id="a-3D"></a>善女人受持般若波罗蜜，<a id="a-3E"></a>则为受持过去、<a id="a-3F"></a>未来、<a id="a-3G"></a>现在诸佛阿耨多罗三藐三菩提。<a id="a-3H"></a>阿难，<a id="a-3I"></a>若善男子、<a id="a-3J"></a>善女人现在供养我，<a id="a-3K"></a>恭敬、<a id="a-3L"></a>尊重、<a id="a-3M"></a>赞叹，<a id="a-3N"></a>华香、<a id="a-3O"></a>璎珞、<a id="a-3P"></a>捣香、<a id="a-3Q"></a>泽香、<a id="a-3R"></a>衣服、<a id="a-3S"></a>幡盖，<a id="a-3T"></a>应当受持般若波罗蜜读诵说，<a id="a-3U"></a>亲近供养，<a id="a-3V"></a>恭敬、<a id="a-3W"></a>尊重、<a id="a-3X"></a>赞叹，<a id="a-3Y"></a>华香乃至幡盖。<a id="a-3Z"></a>阿难，<a id="a-3a"></a>供养般若波罗蜜，<a id="a-3b"></a>则为供养我，<a id="a-3c"></a>亦供养过去、<a id="a-3d"></a>未来、<a id="a-3e"></a>现在佛已。<a id="a-3f"></a>若有善男子、<a id="a-3g"></a>善女人闻说深般若波罗蜜，<a id="a-3h"></a>信心清净，<a id="a-3i"></a>恭敬爱乐，<a id="a-3j"></a>则为信心清净恭敬爱乐过去、<a id="a-3k"></a>未来、<a id="a-3l"></a>现在诸佛已。<a id="a-3m"></a>阿难，<a id="a-3n"></a>汝爱乐佛不舍离，<a id="a-3o"></a>当爱乐般若波罗蜜莫舍离。<a id="a-3p"></a>阿难，<a id="a-3q"></a>深般若波罗蜜乃至一句不应令失。<a id="a-3r"></a>阿难，<a id="a-3s"></a>我说嘱累因缘甚多，<a id="a-3t"></a>今但略说，<a id="a-3u"></a>如我为世尊，<a id="a-3v"></a>般若波罗蜜亦是世尊。<a id="a-3w"></a>以是故，<a id="a-3x"></a>阿难，<a id="a-3y"></a>种种因缘嘱累汝般若波罗蜜。<a id="a-3z"></a>阿难，<a id="a-40"></a>今我于一切世间天、<a id="a-41"></a>人、<a id="a-42"></a>阿修罗中嘱累汝，<a id="a-43"></a>诸欲不舍佛、<a id="a-44"></a>不舍法、<a id="a-45"></a>不舍僧，<a id="a-46"></a>不舍过去、<a id="a-47"></a>未来、<a id="a-48"></a>现在诸佛阿耨多罗三藐三菩提者，<a id="a-49"></a>慎莫舍般若波罗蜜。<a id="a-4A"></a>阿难，<a id="a-4B"></a>是我所教化弟子法。</p>
  <p id="a4C">“阿难，<a id="a-4D"></a>若善男子、<a id="a-4E"></a>善女人受持深般若波罗蜜，<a id="a-4F"></a>读诵、<a id="a-4G"></a>说、<a id="a-4H"></a>正忆念，<a id="a-4I"></a>复为他人种种广说其义，<a id="a-4J"></a>开示演畅分明令易解，<a id="a-4K"></a>是善男子、<a id="a-4L"></a>善女人疾得阿耨多罗三藐三菩提，<a id="a-4M"></a>疾近萨婆若。<a id="a-4N"></a>何以故？<a id="a-4O"></a>般若波罗蜜中生诸佛阿耨多罗三藐三菩提。<a id="a-4P"></a>阿难，<a id="a-4Q"></a>过去、<a id="a-4R"></a>未来诸佛阿耨多罗三藐三菩提，<a id="a-4S"></a>皆从般若波罗蜜中生；<a id="a-4T"></a>今现在东方、<a id="a-4U"></a>南方、<a id="a-4V"></a>西方、<a id="a-4W"></a>北方、<a id="a-4X"></a>四维、<a id="a-4Y"></a>上下诸佛阿耨多罗三藐三菩提，<a id="a-4Z"></a>亦从般若波罗蜜生。<a id="a-4a"></a>以是故，<a id="a-4b"></a>阿难，<a id="a-4c"></a>诸菩萨摩诃萨欲得阿耨多罗三藐三菩提，<a id="a-4d"></a>应当学六波罗蜜。<a id="a-4e"></a>何以故？<a id="a-4f"></a>阿难，<a id="a-4g"></a>六波罗蜜是菩萨摩诃萨母，<a id="a-4h"></a>生诸菩萨故。<a id="a-4i"></a>阿难，<a id="a-4j"></a>若有菩萨摩诃萨学是六波罗蜜，<a id="a-4k"></a>皆得阿耨多罗三藐三菩提，<a id="a-4l"></a>以是故，<a id="a-4m"></a>我以六波罗蜜倍复嘱累汝。<a id="a-4n"></a>阿难，<a id="a-4o"></a>是六波罗蜜是诸佛无尽法藏。<a id="a-4p"></a>阿难，<a id="a-4q"></a>十方诸佛现在说法，<a id="a-4r"></a>皆从六波罗蜜法藏中出；<a id="a-4s"></a>过去诸佛亦从六波罗蜜中，<a id="a-4t"></a>学得阿耨多罗三藐三菩提；<a id="a-4u"></a>未来诸佛亦从六波罗蜜中，<a id="a-4v"></a>学得阿耨多罗三藐三菩提；<a id="a-4w"></a>过去、<a id="a-4x"></a>未来、<a id="a-4y"></a>现在诸佛弟子，<a id="a-4z"></a>皆从六波罗蜜中学得灭度，<a id="a-50"></a>已得、<a id="a-51"></a>今得、<a id="a-52"></a>当得灭度。<a id="a-53"></a>阿难，<a id="a-54"></a>汝为声闻人说法，<a id="a-55"></a>令三千大千世界中众生，<a id="a-56"></a>皆得阿罗汉果证，<a id="a-57"></a>犹未为我弟子事；<a id="a-58"></a>汝若以般若波罗蜜相应一句义，<a id="a-59"></a>教菩萨摩诃萨则为我弟子事。<a id="a-5A"></a>我亦欢喜胜教三千大千世界中众生令得阿罗汉。</p>
  <p id="a5B">“复次，<a id="a-5C"></a>阿难，<a id="a-5D"></a>是三千大千世界中众生，<a id="a-5E"></a>不前不后一时皆得阿罗汉果证，<a id="a-5F"></a>是诸阿罗汉行布施功德、<a id="a-5G"></a>持戒、<a id="a-5H"></a>禅定功德，<a id="a-5I"></a>是功德多不？<a id="a-5J"></a>”</p>
  <p id="a5K">阿难言：<a id="a-5L"></a>“甚多，<a id="a-5M"></a>世尊。<a id="a-5N"></a>”</p>
  <p id="a5O">佛言：<a id="a-5P"></a>“不如弟子以般若波罗蜜相应法，<a id="a-5Q"></a>为菩萨摩诃萨说乃至一日，<a id="a-5R"></a>其福甚多。<a id="a-5S"></a>置一日但半日，<a id="a-5T"></a>置半日但一食顷，<a id="a-5U"></a>置一食顷但须臾间说，<a id="a-5V"></a>其福甚多。<a id="a-5W"></a>何以故？<a id="a-5X"></a>菩萨摩诃萨善根胜一切声闻、<a id="a-5Y"></a>辟支佛故，<a id="a-5Z"></a>菩萨摩诃萨自欲得阿耨多罗三藐三菩提，<a id="a-5a"></a>亦示教利喜他人令得阿耨多罗三藐三菩提。<a id="a-5b"></a>阿难，<a id="a-5c"></a>如是菩萨行六波罗蜜，<a id="a-5d"></a>行四念处乃至行一切种智，<a id="a-5e"></a>增益善根若不得阿耨多罗三藐三菩提，<a id="a-5f"></a>无有是处。<a id="a-5g"></a>”</p>
  <p id="a5h">说是般若波罗蜜品时，<a id="a-5i"></a>佛在四众中天、<a id="a-5j"></a>人、<a id="a-5k"></a>龙、<a id="a-5l"></a>鬼、<a id="a-5m"></a>神、<a id="a-5n"></a>紧陀罗、<a id="a-5o"></a>摩睺罗伽等，<a id="a-5p"></a>于大众前而现神足变化。<a id="a-5q"></a>一切大众皆见阿閦佛，<a id="a-5r"></a>比丘僧围绕说法。<a id="a-5s"></a>大众譬如大海水，<a id="a-5t"></a>皆是阿罗汉，<a id="a-5u"></a>诸漏尽无烦恼，<a id="a-5v"></a>皆得自在，<a id="a-5w"></a>得俱解脱、<a id="a-5x"></a>心解脱、<a id="a-5y"></a>慧解脱，<a id="a-5z"></a>其心调柔譬如大象，<a id="a-60"></a>所作已办逮得己利，<a id="a-61"></a>尽诸有结正智得解脱，<a id="a-62"></a>一切心、<a id="a-63"></a>心数法中得自在，<a id="a-64"></a>及诸菩萨摩诃萨无量功德成就。<a id="a-65"></a>尔时，<a id="a-66"></a>佛摄神足，<a id="a-67"></a>一切大众不复见，<a id="a-68"></a>阿閦佛、<a id="a-69"></a>声闻人、<a id="a-6A"></a>菩萨摩诃萨及其国土不与眼作对。<a id="a-6B"></a>何以故？<a id="a-6C"></a>佛摄神足故。</p>
  <p id="a6D">尔时，<a id="a-6E"></a>佛告阿难：<a id="a-6F"></a>“如是，<a id="a-6G"></a>阿难，<a id="a-6H"></a>一切法不与眼作对，<a id="a-6I"></a>法法不相见，<a id="a-6J"></a>法法不相知。<a id="a-6K"></a>如是，<a id="a-6L"></a>阿难，<a id="a-6M"></a>如阿閦佛、<a id="a-6N"></a>弟子、<a id="a-6O"></a>菩萨、<a id="a-6P"></a>国土不于眼作对。<a id="a-6Q"></a>如是，<a id="a-6R"></a>阿难，<a id="a-6S"></a>一切法不与眼作对，<a id="a-6T"></a>法法不相知，<a id="a-6U"></a>法法不相见。<a id="a-6V"></a>何以故？<a id="a-6W"></a>一切法无知、<a id="a-6X"></a>无见、<a id="a-6Y"></a>无作、<a id="a-6Z"></a>无动、<a id="a-6a"></a>不可捉、<a id="a-6b"></a>不可思议，<a id="a-6c"></a>如幻人无受、<a id="a-6d"></a>无觉、<a id="a-6e"></a>无真实。<a id="a-6f"></a>菩萨摩诃萨如是行，<a id="a-6g"></a>为行般若波罗蜜，<a id="a-6h"></a>亦不著诸法。<a id="a-6i"></a>阿难，<a id="a-6j"></a>菩萨摩诃萨如是学，<a id="a-6k"></a>名为学般若波罗蜜。<a id="a-6l"></a>欲得诸波罗蜜，<a id="a-6m"></a>当学般若波罗蜜。<a id="a-6n"></a>何以故？<a id="a-6o"></a>如是学，<a id="a-6p"></a>名为第一学、<a id="a-6q"></a>最上学、<a id="a-6r"></a>微妙学；<a id="a-6s"></a>如是学，<a id="a-6t"></a>安乐利益一切世间，<a id="a-6u"></a>无护者为作护；<a id="a-6v"></a>如是学，<a id="a-6w"></a>诸佛所学，<a id="a-6x"></a>诸佛住是学中，<a id="a-6y"></a>能以右手举三千大千世界还著本处，<a id="a-6z"></a>是中众生无觉知者。<a id="a-70"></a>何以故？<a id="a-71"></a>阿难，<a id="a-72"></a>诸佛学是般若波罗蜜，<a id="a-73"></a>过去、<a id="a-74"></a>未来、<a id="a-75"></a>现在法中得无礙智见。<a id="a-76"></a>阿难，<a id="a-77"></a>般若波罗蜜于诸学中最尊、<a id="a-78"></a>第一、<a id="a-79"></a>微妙、<a id="a-7A"></a>无上。<a id="a-7B"></a>阿难，<a id="a-7C"></a>有人欲得般若波罗蜜边际，<a id="a-7D"></a>为欲得虚空边际。<a id="a-7E"></a>何以故？<a id="a-7F"></a>阿难，<a id="a-7G"></a>般若波罗蜜无有量。<a id="a-7H"></a>我初不说般若波罗蜜量名众句众字，<a id="a-7I"></a>众是有量，<a id="a-7J"></a>般若波罗蜜无有量。<a id="a-7K"></a>”</p>
  <p id="a7L">阿难白佛言：<a id="a-7M"></a>“世尊，<a id="a-7N"></a>般若波罗蜜，<a id="a-7O"></a>何以故无有量？<a id="a-7P"></a>”</p>
  <p id="a7Q">佛告阿难：<a id="a-7R"></a>“般若波罗蜜无尽故无有量，<a id="a-7S"></a>般若波罗蜜离故无有量。<a id="a-7T"></a>阿难，<a id="a-7U"></a>过去诸佛皆学是般若波罗蜜得度，<a id="a-7V"></a>是般若波罗蜜故不尽；<a id="a-7W"></a>未来世诸佛亦学是般若波罗蜜得度，<a id="a-7X"></a>是般若波罗蜜故不尽；<a id="a-7Y"></a>现在十方诸佛皆学是般若波罗蜜得度，<a id="a-7Z"></a>是般若波罗蜜故不尽，<a id="a-7a"></a>已不尽、<a id="a-7b"></a>今不尽、<a id="a-7c"></a>当不尽。<a id="a-7d"></a>阿难，<a id="a-7e"></a>欲尽般若波罗蜜为欲尽虚空，<a id="a-7f"></a>般若波罗蜜不可尽，<a id="a-7g"></a>已不尽、<a id="a-7h"></a>今不尽、<a id="a-7i"></a>当不尽，<a id="a-7j"></a>禅那波罗蜜乃至檀那波罗蜜不可尽，<a id="a-7k"></a>已不尽、<a id="a-7l"></a>今不尽、<a id="a-7m"></a>当不尽，<a id="a-7n"></a>乃至一切种智亦如是。<a id="a-7o"></a>何以故？<a id="a-7p"></a>是一切法皆无生，<a id="a-7q"></a>若法无生，<a id="a-7r"></a>云何有尽？<a id="a-7s"></a>”</p>
  <p id="a7t">尔时，<a id="a-7u"></a>佛出覆面舌相，<a id="a-7v"></a>告阿难：<a id="a-7w"></a>“从今日于四众中，<a id="a-7x"></a>广演开示分别般若波罗蜜，<a id="a-7y"></a>当令分明易解。<a id="a-7z"></a>何以故？<a id="a-80"></a>是深般若波罗蜜中广说诸法相，<a id="a-81"></a>是中求声闻、<a id="a-82"></a>辟支佛，<a id="a-83"></a>求佛者，<a id="a-84"></a>皆当于中学，<a id="a-85"></a>学已各得成就。<a id="a-86"></a>阿难，<a id="a-87"></a>是深般若波罗蜜，<a id="a-88"></a>则是一切字门；<a id="a-89"></a>行是深般若波罗蜜，<a id="a-8A"></a>能入陀罗尼门；<a id="a-8B"></a>学是陀罗尼，<a id="a-8C"></a>诸菩萨得一切乐说辩才。<a id="a-8D"></a>阿难，<a id="a-8E"></a>般若波罗蜜是三世诸佛妙法。<a id="a-8F"></a>以是故，<a id="a-8G"></a>阿难，<a id="a-8H"></a>我为汝了了说，<a id="a-8I"></a>若有人受持深般若波罗蜜，<a id="a-8J"></a>读诵亲近，<a id="a-8K"></a>是人则能持三世诸佛阿耨多罗三藐三菩提。<a id="a-8L"></a>阿难，<a id="a-8M"></a>我说般若波罗蜜是行者足，<a id="a-8N"></a>汝持是般若波罗蜜得陀罗尼故，<a id="a-8O"></a>则能持一切诸法。<a id="a-8P"></a>”</p>
  <p data-pb></p>
  <h2 id="a8Q">不可尽品第六十七</h2>
  <p id="a8R">尔时，<a id="a-8S"></a>须菩提作是念：<a id="a-8T"></a>“是诸佛阿耨多罗三藐三菩提甚深，<a id="a-8U"></a>我当问佛。<a id="a-8V"></a>”作是念已，<a id="a-8W"></a>白佛言：<a id="a-8X"></a>“世尊，<a id="a-8Y"></a>是般若波罗蜜不可尽。<a id="a-8Z"></a>”</p>
  <p id="a8a">佛言：<a id="a-8b"></a>“虚空不可尽故，<a id="a-8c"></a>般若波罗蜜不可尽。<a id="a-8d"></a>”</p>
  <p id="a8e">“世尊，<a id="a-8f"></a>云何应生般若波罗蜜？<a id="a-8g"></a>”</p>
  <p id="a8h">佛言：<a id="a-8i"></a>“色不可尽故，<a id="a-8j"></a>般若波罗蜜应生；<a id="a-8k"></a>受、<a id="a-8l"></a>想、<a id="a-8m"></a>行、<a id="a-8n"></a>识不可尽故，<a id="a-8o"></a>般若波罗蜜应生；<a id="a-8p"></a>檀那波罗蜜不可尽故，<a id="a-8q"></a>般若波罗蜜应生；<a id="a-8r"></a>尸罗波罗蜜、<a id="a-8s"></a>羼提波罗蜜、<a id="a-8t"></a>毗梨耶波罗蜜、<a id="a-8u"></a>禅那波罗蜜、<a id="a-8v"></a>般若波罗蜜不可尽故，<a id="a-8w"></a>般若波罗蜜应生；<a id="a-8x"></a>乃至一切种智不可尽故，<a id="a-8y"></a>般若波罗蜜应生。</p>
  <p id="a8z">“复次，<a id="a-90"></a>须菩提，<a id="a-91"></a>痴空不可尽故，<a id="a-92"></a>菩萨摩诃萨般若波罗蜜应生；<a id="a-93"></a>行空不可尽故，<a id="a-94"></a>菩萨般若波罗蜜应生；<a id="a-95"></a>识空不可尽故，<a id="a-96"></a>菩萨般若波罗蜜应生；<a id="a-97"></a>名色空不可尽故，<a id="a-98"></a>菩萨般若波罗蜜应生；<a id="a-99"></a>六处空不可尽故，<a id="a-9A"></a>菩萨般若波罗蜜应生；<a id="a-9B"></a>六触空不可尽故，<a id="a-9C"></a>菩萨般若波罗蜜应生；<a id="a-9D"></a>受空不可尽故，<a id="a-9E"></a>菩萨般若波罗蜜应生；<a id="a-9F"></a>爱空不可尽故，<a id="a-9G"></a>菩萨般若波罗蜜应生；<a id="a-9H"></a>取空不可尽故，<a id="a-9I"></a>菩萨般若波罗蜜应生；<a id="a-9J"></a>有空不可尽故，<a id="a-9K"></a>菩萨般若波罗蜜应生；<a id="a-9L"></a>生空不可尽故，<a id="a-9M"></a>菩萨般若波罗蜜应生；<a id="a-9N"></a>老死忧悲苦恼空不可尽故，<a id="a-9O"></a>菩萨般若波罗蜜应生。<a id="a-9P"></a>如是，<a id="a-9Q"></a>须菩提，<a id="a-9R"></a>菩萨摩诃萨般若波罗蜜应生。<a id="a-9S"></a>须菩提，<a id="a-9T"></a>是十二因缘是独菩萨法，<a id="a-9U"></a>能除诸边颠倒，<a id="a-9V"></a>坐道场时应如是观，<a id="a-9W"></a>当得一切种智。</p>
  <p id="a9X">“须菩提，<a id="a-9Y"></a>若有菩萨摩诃萨，<a id="a-9Z"></a>以虚空不可尽法，<a id="a-9a"></a>行般若波罗蜜观十二因缘，<a id="a-9b"></a>不堕声闻、<a id="a-9c"></a>辟支佛地，<a id="a-9d"></a>住阿耨多罗三藐三菩提。<a id="a-9e"></a>须菩提，<a id="a-9f"></a>若求菩萨道而转还者，<a id="a-9g"></a>皆离般若波罗蜜念故，<a id="a-9h"></a>是人不知云何行般若波罗蜜，<a id="a-9i"></a>应以虚空不可尽法观十二因缘。<a id="a-9j"></a>须菩提，<a id="a-9k"></a>若求菩萨道而转还者，<a id="a-9l"></a>皆不得是方便力故，<a id="a-9m"></a>于阿耨多罗三藐三菩提而转还。<a id="a-9n"></a>须菩提，<a id="a-9o"></a>若菩萨摩诃萨于阿耨多罗三藐三菩提不转还者，<a id="a-9p"></a>皆得是方便力故。<a id="a-9q"></a>须菩提，<a id="a-9r"></a>菩萨摩诃萨应以虚空不可尽法观般若波罗蜜，<a id="a-9s"></a>应以虚空不可尽法生般若波罗蜜。<a id="a-9t"></a>如是，<a id="a-9u"></a>须菩提，<a id="a-9v"></a>菩萨摩诃萨观十二因缘时，<a id="a-9w"></a>不见法无因缘生，<a id="a-9x"></a>不见法常不灭，<a id="a-9y"></a>不见法有我、<a id="a-9z"></a>人、<a id="a-A0"></a>寿者、<a id="a-A1"></a>命者、<a id="a-A2"></a>众生乃至知者、<a id="a-A3"></a>见者，<a id="a-A4"></a>不见法无常，<a id="a-A5"></a>不见法苦，<a id="a-A6"></a>不见法无我，<a id="a-A7"></a>不见法寂灭非寂灭。<a id="a-A8"></a>如是，<a id="a-A9"></a>须菩提，<a id="a-AA"></a>菩萨摩诃萨行般若波罗蜜，<a id="a-AB"></a>应如是观十二因缘。</p>
  <p id="aAC">“须菩提，<a id="a-AD"></a>若菩萨摩诃萨能如是行般若波罗蜜，<a id="a-AE"></a>是时不见色若常若无常、<a id="a-AF"></a>若苦若乐、<a id="a-AG"></a>若我若无我、<a id="a-AH"></a>若寂灭若非寂灭，<a id="a-AI"></a>受、<a id="a-AJ"></a>想、<a id="a-AK"></a>行、<a id="a-AL"></a>识亦如是。<a id="a-AM"></a>须菩提，<a id="a-AN"></a>菩萨摩诃萨是时，<a id="a-AO"></a>亦不见般若波罗蜜，<a id="a-AP"></a>亦不见以是法见般若波罗蜜、<a id="a-AQ"></a>禅那波罗蜜乃至阿耨多罗三藐三菩提，<a id="a-AR"></a>亦不见阿耨多罗三藐三菩提，<a id="a-AS"></a>亦不见以是法见阿耨多罗三藐三菩提。<a id="a-AT"></a>如是，<a id="a-AU"></a>须菩提，<a id="a-AV"></a>一切法不可得故，<a id="a-AW"></a>是为应般若波罗蜜行。<a id="a-AX"></a>若菩萨行无所得般若波罗蜜时，<a id="a-AY"></a>恶魔愁毒如箭入心，<a id="a-AZ"></a>譬如人新丧父母。<a id="a-Aa"></a>如是，<a id="a-Ab"></a>须菩提，<a id="a-Ac"></a>恶魔见菩萨行无所得般若波罗蜜时，<a id="a-Ad"></a>便大愁毒如箭入心。<a id="a-Ae"></a>”</p>
  <p id="aAf">须菩提白佛言：<a id="a-Ag"></a>“世尊，<a id="a-Ah"></a>但一魔愁毒，<a id="a-Ai"></a>三千大千世界中魔亦复愁毒？<a id="a-Aj"></a>”</p>
  <p id="aAk">佛告须菩提：<a id="a-Al"></a>“三千大千世界中诸恶魔，<a id="a-Am"></a>皆愁毒如箭入心，<a id="a-An"></a>各于其坐不能自安。<a id="a-Ao"></a>须菩提，<a id="a-Ap"></a>菩萨摩诃萨能如是行般若波罗蜜，<a id="a-Aq"></a>是时一切世间天及人、<a id="a-Ar"></a>阿修罗，<a id="a-As"></a>不能得其便令其忧恼。<a id="a-At"></a>须菩提，<a id="a-Au"></a>以是故，<a id="a-Av"></a>菩萨摩诃萨欲得阿耨多罗三藐三菩提，<a id="a-Aw"></a>当行是般若波罗蜜。<a id="a-Ax"></a>菩萨摩诃萨行般若波罗蜜时，<a id="a-Ay"></a>具足修檀那波罗蜜、<a id="a-Az"></a>尸罗波罗蜜、<a id="a-B0"></a>羼提波罗蜜、<a id="a-B1"></a>毗梨耶波罗蜜、<a id="a-B2"></a>禅那波罗蜜、<a id="a-B3"></a>般若波罗蜜。<a id="a-B4"></a>须菩提，<a id="a-B5"></a>菩萨摩诃萨行般若波罗蜜时具足诸波罗蜜。<a id="a-B6"></a>”</p>
  <p id="aB7">须菩提白佛言：<a id="a-B8"></a>“世尊，<a id="a-B9"></a>菩萨摩诃萨行般若波罗蜜时，<a id="a-BA"></a>云何具足檀那波罗蜜、<a id="a-BB"></a>尸罗波罗蜜、<a id="a-BC"></a>羼提波罗蜜、<a id="a-BD"></a>毗梨耶波罗蜜、<a id="a-BE"></a>禅那波罗蜜、<a id="a-BF"></a>般若波罗蜜？<a id="a-BG"></a>”</p>
  <p id="aBH">佛告须菩提：<a id="a-BI"></a>“菩萨摩诃萨所有布施，<a id="a-BJ"></a>皆回向萨婆若。<a id="a-BK"></a>如是，<a id="a-BL"></a>须菩提，<a id="a-BM"></a>菩萨摩诃萨行般若波罗蜜时，<a id="a-BN"></a>具足檀那波罗蜜。<a id="a-BO"></a>须菩提，<a id="a-BP"></a>菩萨摩诃萨所有持戒，<a id="a-BQ"></a>皆回向萨婆若，<a id="a-BR"></a>是为具足尸罗波罗蜜。<a id="a-BS"></a>菩萨摩诃萨所有忍辱，<a id="a-BT"></a>皆回向萨婆若，<a id="a-BU"></a>是为具足羼提波罗蜜。<a id="a-BV"></a>菩萨摩诃萨所有精进，<a id="a-BW"></a>皆回向萨婆若，<a id="a-BX"></a>是为具足毗梨耶波罗蜜。<a id="a-BY"></a>菩萨摩诃萨所有禅定，<a id="a-BZ"></a>皆回向萨婆若，<a id="a-Ba"></a>是为具足禅那波罗蜜。<a id="a-Bb"></a>菩萨摩诃萨所有智慧，<a id="a-Bc"></a>皆回向萨婆若，<a id="a-Bd"></a>是为具足般若波罗蜜。<a id="a-Be"></a>如是，<a id="a-Bf"></a>须菩提，<a id="a-Bg"></a>菩萨摩诃萨行般若波罗蜜具足六波罗蜜。<a id="a-Bh"></a>”</p>
  <p data-pb></p>
  <h2 id="aBi">六度相摄品第六十八</h2>
  <p id="aBj">须菩提白佛言：<a id="a-Bk"></a>“世尊，<a id="a-Bl"></a>云何菩萨摩诃萨住檀那波罗蜜取尸罗波罗蜜？<a id="a-Bm"></a>”</p>
  <p id="aBn">佛告须菩提：<a id="a-Bo"></a>“菩萨摩诃萨布施时，<a id="a-Bp"></a>持是布施回向萨婆若，<a id="a-Bq"></a>于众生中住慈身口意业，<a id="a-Br"></a>是为菩萨住檀那波罗蜜取尸罗波罗蜜。<a id="a-Bs"></a>”</p>
  <p id="aBt">“世尊，<a id="a-Bu"></a>云何菩萨住檀那波罗蜜取羼提波罗蜜？<a id="a-Bv"></a>”</p>
  <p id="aBw">佛告须菩提：<a id="a-Bx"></a>“菩萨布施时，<a id="a-By"></a>受者瞋恚，<a id="a-Bz"></a>骂辱恶言加之，<a id="a-C0"></a>是时菩萨忍辱不生瞋恚心，<a id="a-C1"></a>是为菩萨住檀那波罗蜜取羼提波罗蜜。<a id="a-C2"></a>”</p>
  <p id="aC3">“世尊，<a id="a-C4"></a>云何菩萨住檀那波罗蜜取毗梨耶波罗蜜？<a id="a-C5"></a>”</p>
  <p id="aC6">佛言：<a id="a-C7"></a>“菩萨布施时，<a id="a-C8"></a>受者瞋恚，<a id="a-C9"></a>骂辱恶言加之，<a id="a-CA"></a>菩萨增益布施心作是念‘我应当施，<a id="a-CB"></a>不应有所惜’，<a id="a-CC"></a>即时生身精进、<a id="a-CD"></a>心精进，<a id="a-CE"></a>是为菩萨住檀那波罗蜜取毗梨耶波罗蜜。<a id="a-CF"></a>”</p>
  <p id="aCG">“世尊，<a id="a-CH"></a>云何菩萨摩诃萨住檀那波罗蜜取禅那波罗蜜？<a id="a-CI"></a>”</p>
  <p id="aCJ">佛言：<a id="a-CK"></a>“菩萨布施时，<a id="a-CL"></a>回向萨婆若，<a id="a-CM"></a>不趣声闻、<a id="a-CN"></a>辟支佛地，<a id="a-CO"></a>但一心念萨婆若，<a id="a-CP"></a>是为菩萨住檀那波罗蜜取禅那波罗蜜。<a id="a-CQ"></a>”</p>
  <p id="aCR">“世尊，<a id="a-CS"></a>云何菩萨摩诃萨住檀那波罗蜜取般若波罗蜜？<a id="a-CT"></a>”</p>
  <p id="aCU">佛言：<a id="a-CV"></a>“菩萨布施时，<a id="a-CW"></a>知布施空如幻，<a id="a-CX"></a>不见为众生布施有益无益，<a id="a-CY"></a>是为菩萨住檀那波罗蜜取般若波罗蜜。<a id="a-CZ"></a>”</p>
  <p id="aCa">须菩提白佛言：<a id="a-Cb"></a>“世尊，<a id="a-Cc"></a>云何菩萨摩诃萨住尸罗波罗蜜取檀那波罗蜜、<a id="a-Cd"></a>羼提波罗蜜、<a id="a-Ce"></a>毗梨耶波罗蜜、<a id="a-Cf"></a>禅那波罗蜜、<a id="a-Cg"></a>般若波罗蜜？<a id="a-Ch"></a>”</p>
  <p id="aCi">佛告须菩提：<a id="a-Cj"></a>“菩萨摩诃萨住尸罗波罗蜜中，<a id="a-Ck"></a>身口意生布施福德，<a id="a-Cl"></a>助阿耨多罗三藐三菩提，<a id="a-Cm"></a>持是功德不取声闻、<a id="a-Cn"></a>辟支佛地。<a id="a-Co"></a>住尸罗波罗蜜中，<a id="a-Cp"></a>不夺他命，<a id="a-Cq"></a>不劫夺他物，<a id="a-Cr"></a>不行邪淫，<a id="a-Cs"></a>不妄语，<a id="a-Ct"></a>不两舌，<a id="a-Cu"></a>不恶口，<a id="a-Cv"></a>不绮语，<a id="a-Cw"></a>不贪嫉，<a id="a-Cx"></a>不瞋恚，<a id="a-Cy"></a>不邪见，<a id="a-Cz"></a>所有布施，<a id="a-D0"></a>饥者与食，<a id="a-D1"></a>渴者与饮，<a id="a-D2"></a>须乘与乘，<a id="a-D3"></a>须衣与衣，<a id="a-D4"></a>须香与香，<a id="a-D5"></a>须璎珞与璎珞，<a id="a-D6"></a>涂香、<a id="a-D7"></a>卧具、<a id="a-D8"></a>房舍、<a id="a-D9"></a>灯烛、<a id="a-DA"></a>资生所须尽给与之，<a id="a-DB"></a>持是布施与众生共之回向阿耨多罗三藐三菩提，<a id="a-DC"></a>如是回向不堕声闻、<a id="a-DD"></a>辟支佛地。<a id="a-DE"></a>须菩提，<a id="a-DF"></a>是为菩萨摩诃萨住尸罗波罗蜜取檀那波罗蜜。<a id="a-DG"></a>”</p>
  <p id="aDH">“世尊，<a id="a-DI"></a>云何菩萨摩诃萨住尸罗波罗蜜取羼提波罗蜜？<a id="a-DJ"></a>”</p>
  <p id="aDK">佛言：<a id="a-DL"></a>“菩萨摩诃萨住尸罗波罗蜜中，<a id="a-DM"></a>若有众生来节节支解，<a id="a-DN"></a>菩萨于是中不生瞋恚心乃至一念，<a id="a-DO"></a>作是言：<a id="a-DP"></a>‘我得大利，<a id="a-DQ"></a>众生来取我支节用，<a id="a-DR"></a>我无一念瞋恚。<a id="a-DS"></a>’是为菩萨住尸罗波罗蜜中取羼提波罗蜜。<a id="a-DT"></a>”</p>
  <p id="aDU">“世尊，<a id="a-DV"></a>云何菩萨摩诃萨住尸罗波罗蜜取毗梨耶波罗蜜？<a id="a-DW"></a>”</p>
  <p id="aDX">佛言：<a id="a-DY"></a>“若菩萨摩诃萨身精进、<a id="a-DZ"></a>心精进，<a id="a-Da"></a>常不舍作是念：<a id="a-Db"></a>‘一切众生在生死中，<a id="a-Dc"></a>我当拔，<a id="a-Dd"></a>著甘露地。<a id="a-De"></a>’是为菩萨住尸罗波罗蜜中取毗梨耶波罗蜜。<a id="a-Df"></a>”</p>
  <p id="aDg">“世尊，<a id="a-Dh"></a>云何菩萨摩诃萨住尸罗波罗蜜取禅那波罗蜜？<a id="a-Di"></a>”</p>
  <p id="aDj">佛言：<a id="a-Dk"></a>“菩萨入初禅、<a id="a-Dl"></a>第二第三第四禅，<a id="a-Dm"></a>不贪声闻、<a id="a-Dn"></a>辟支佛地，<a id="a-Do"></a>作是念：<a id="a-Dp"></a>‘我当住禅那波罗蜜中，<a id="a-Dq"></a>度一切众生生死。<a id="a-Dr"></a>’是为菩萨住尸罗波罗蜜取禅那波罗蜜。<a id="a-Ds"></a>”</p>
  <p id="aDt">“世尊，<a id="a-Du"></a>云何菩萨摩诃萨住尸罗波罗蜜取般若波罗蜜？<a id="a-Dv"></a>”</p>
  <p id="aDw">佛言：<a id="a-Dx"></a>“菩萨住尸罗波罗蜜中，<a id="a-Dy"></a>无有法可见，<a id="a-Dz"></a>若作法、<a id="a-E0"></a>若无作法、<a id="a-E1"></a>若数法、<a id="a-E2"></a>若相法、<a id="a-E3"></a>若有、<a id="a-E4"></a>若无，<a id="a-E5"></a>但见诸法不过如相，<a id="a-E6"></a>以般若波罗蜜沤和拘舍罗力故，<a id="a-E7"></a>不堕声闻、<a id="a-E8"></a>辟支佛地，<a id="a-E9"></a>是为菩萨住尸罗波罗蜜取般若波罗蜜。<a id="a-EA"></a>”</p>
  <p id="aEB">须菩提白佛言：<a id="a-EC"></a>“世尊，<a id="a-ED"></a>云何菩萨摩诃萨住羼提波罗蜜取檀那波罗蜜？<a id="a-EE"></a>”</p>
  <p id="aEF">佛言：<a id="a-EG"></a>“菩萨从初发心乃至道场，<a id="a-EH"></a>于其中间若一切众生来瞋恚、<a id="a-EI"></a>骂詈、<a id="a-EJ"></a>若节节支解，<a id="a-EK"></a>菩萨住于忍辱作是念：<a id="a-EL"></a>‘我应布施一切众生，<a id="a-EM"></a>不应不与。<a id="a-EN"></a>是众生须食与食，<a id="a-EO"></a>须饮与饮，<a id="a-EP"></a>乃至资生所须尽皆与之。<a id="a-EQ"></a>持是功德与一切众生共之回向阿耨多罗三藐三菩提。<a id="a-ER"></a>’是菩萨回向时不生二心，<a id="a-ES"></a>谁回向者、<a id="a-ET"></a>回向何处，<a id="a-EU"></a>是为菩萨住羼提波罗蜜取檀那波罗蜜。<a id="a-EV"></a>”</p>
  <p id="aEW">“世尊，<a id="a-EX"></a>云何菩萨摩诃萨住羼提波罗蜜取尸罗波罗蜜？<a id="a-EY"></a>”</p>
  <p id="aEZ">佛言：<a id="a-Ea"></a>“菩萨从初发心乃至道场，<a id="a-Eb"></a>于其中间终不夺他命，<a id="a-Ec"></a>不与不取，<a id="a-Ed"></a>乃至不邪见，<a id="a-Ee"></a>亦不贪声闻、<a id="a-Ef"></a>辟支佛地。<a id="a-Eg"></a>持是功德与一切众生共之回向阿耨多罗三藐三菩提，<a id="a-Eh"></a>是菩萨回向时三种心不生，<a id="a-Ei"></a>谁回向阿耨多罗三藐三菩提、<a id="a-Ej"></a>用何法回向、<a id="a-Ek"></a>回向何处，<a id="a-El"></a>是为菩萨住羼提波罗蜜取尸罗波罗蜜。<a id="a-Em"></a>”</p>
  <p id="aEn">“世尊，<a id="a-Eo"></a>云何菩萨摩诃萨住羼提波罗蜜取毗梨耶波罗蜜？<a id="a-Ep"></a>”</p>
  <p id="aEq">佛言：<a id="a-Er"></a>“菩萨住羼提波罗蜜生精进作是念：<a id="a-Es"></a>‘我当往一由旬、<a id="a-Et"></a>若十由旬、<a id="a-Eu"></a>百千万亿由旬，<a id="a-Ev"></a>过一国土乃至过百千万亿国土，<a id="a-Ew"></a>乃至教一人令持五戒，<a id="a-Ex"></a>何况令得须陀洹果乃至阿罗汉果、<a id="a-Ey"></a>辟支佛道、<a id="a-Ez"></a>阿耨多罗三藐三菩提？<a id="a-F0"></a>持是功德与一切众生共之回向阿耨多罗三藐三菩提，<a id="a-F1"></a>是为菩萨住羼提波罗蜜取毗梨耶波罗蜜。<a id="a-F2"></a>”</p>
  <p id="aF3">“世尊，<a id="a-F4"></a>云何菩萨摩诃萨住羼提波罗蜜取禅那波罗蜜？<a id="a-F5"></a>”</p>
  <p id="aF6">佛言：<a id="a-F7"></a>“菩萨住羼提波罗蜜离欲，<a id="a-F8"></a>离恶不善法，<a id="a-F9"></a>有觉有观，<a id="a-FA"></a>离生喜乐，<a id="a-FB"></a>入初禅乃至入第四禅，<a id="a-FC"></a>是诸禅中净心、<a id="a-FD"></a>心数法，<a id="a-FE"></a>皆回向萨婆若，<a id="a-FF"></a>回向时是菩萨诸禅及禅支皆不可得，<a id="a-FG"></a>是为菩萨住羼提波罗蜜取禅那波罗蜜。<a id="a-FH"></a>”</p>
  <p id="aFI">“世尊，<a id="a-FJ"></a>云何菩萨摩诃萨住羼提波罗蜜取般若波罗蜜？<a id="a-FK"></a>”</p>
  <p id="aFL">佛言：<a id="a-FM"></a>“菩萨住羼提波罗蜜，<a id="a-FN"></a>观诸法若离相、<a id="a-FO"></a>若寂灭相、<a id="a-FP"></a>若无尽相，<a id="a-FQ"></a>不以寂灭相作证，<a id="a-FR"></a>乃至坐道场得一切种智，<a id="a-FS"></a>从道场起便转法轮，<a id="a-FT"></a>是为菩萨住羼提波罗蜜取般若波罗蜜，<a id="a-FU"></a>不取不舍故。<a id="a-FV"></a>”</p>
  <p id="aFW">须菩提白佛言：<a id="a-FX"></a>“世尊，<a id="a-FY"></a>云何菩萨摩诃萨住毗梨耶波罗蜜取檀那波罗蜜？<a id="a-FZ"></a>”</p>
  <p id="aFa">佛告须菩提：<a id="a-Fb"></a>“菩萨住毗梨耶波罗蜜，<a id="a-Fc"></a>身心精进不懈不息，<a id="a-Fd"></a>作是念：<a id="a-Fe"></a>‘我必当应得阿耨多罗三藐三菩提，<a id="a-Ff"></a>不应不得。<a id="a-Fg"></a>’是菩萨为利益众生故，<a id="a-Fh"></a>往一由旬若百千万亿由旬，<a id="a-Fi"></a>若过一国土、<a id="a-Fj"></a>若过百千万亿国土，<a id="a-Fk"></a>住毗梨耶波罗蜜中，<a id="a-Fl"></a>若不得一人教令入佛道中、<a id="a-Fm"></a>若声闻道中、<a id="a-Fn"></a>若辟支佛道中，<a id="a-Fo"></a>或得一人教令行十善道精进不懈，<a id="a-Fp"></a>法施及以财施令具足。<a id="a-Fq"></a>持是功德与众生共之回向阿耨多罗三藐三菩提，<a id="a-Fr"></a>不回向声闻、<a id="a-Fs"></a>辟支佛地，<a id="a-Ft"></a>是为菩萨住毗梨耶波罗蜜取檀那波罗蜜。<a id="a-Fu"></a>”</p>
  <p id="aFv">“世尊，<a id="a-Fw"></a>云何菩萨摩诃萨住毗梨耶波罗蜜取尸罗波罗蜜？<a id="a-Fx"></a>”</p>
  <p id="aFy">佛言：<a id="a-Fz"></a>“菩萨住毗梨耶波罗蜜，<a id="a-G0"></a>从初发意乃至坐道场，<a id="a-G1"></a>自不杀生，<a id="a-G2"></a>不教他杀，<a id="a-G3"></a>赞不杀生法，<a id="a-G4"></a>欢喜赞叹不杀生者，<a id="a-G5"></a>乃至自远离邪见，<a id="a-G6"></a>教他远离邪见，<a id="a-G7"></a>赞不邪见法，<a id="a-G8"></a>欢喜赞叹不邪见者。<a id="a-G9"></a>是菩萨行尸罗波罗蜜因缘，<a id="a-GA"></a>不求欲界、<a id="a-GB"></a>色界、<a id="a-GC"></a>无色界福，<a id="a-GD"></a>不求声闻、<a id="a-GE"></a>辟支佛地。<a id="a-GF"></a>持是功德与众生共之回向阿耨多罗三藐三菩提，<a id="a-GG"></a>不生三种心，<a id="a-GH"></a>不见回向者，<a id="a-GI"></a>不见回向法，<a id="a-GJ"></a>不见回向处，<a id="a-GK"></a>是为菩萨住毗梨耶波罗蜜取尸罗波罗蜜。<a id="a-GL"></a>”</p>
  <p id="aGM">“世尊，<a id="a-GN"></a>云何菩萨摩诃萨住毗梨耶波罗蜜取羼提波罗蜜？<a id="a-GO"></a>”</p>
  <p id="aGP">佛言：<a id="a-GQ"></a>“菩萨住毗梨耶波罗蜜，<a id="a-GR"></a>从初发意乃至坐道场，<a id="a-GS"></a>于其中间若人、<a id="a-GT"></a>若非人来节节支解，<a id="a-GU"></a>菩萨作是念：<a id="a-GV"></a>‘割我者谁？<a id="a-GW"></a>截我者谁？<a id="a-GX"></a>夺我者谁？<a id="a-GY"></a>’复作是念：<a id="a-GZ"></a>‘我大得善利，<a id="a-Ga"></a>我为众生故受身，<a id="a-Gb"></a>众生还自来取。<a id="a-Gc"></a>’是时，<a id="a-Gd"></a>菩萨正忆念诸法实相，<a id="a-Ge"></a>持是功德与众生共之回向阿耨多罗三藐三菩提，<a id="a-Gf"></a>不向声闻、<a id="a-Gg"></a>辟支佛地，<a id="a-Gh"></a>是为菩萨住毗梨耶波罗蜜取羼提波罗蜜。<a id="a-Gi"></a>”</p>
  <p id="aGj">“世尊，<a id="a-Gk"></a>云何菩萨摩诃萨住毗梨耶波罗蜜取禅那波罗蜜？<a id="a-Gl"></a>”</p>
  <p id="aGm">佛言：<a id="a-Gn"></a>“菩萨住毗梨耶波罗蜜，<a id="a-Go"></a>离欲，<a id="a-Gp"></a>离恶不善法，<a id="a-Gq"></a>有觉有观，<a id="a-Gr"></a>离生喜乐，<a id="a-Gs"></a>入初禅、<a id="a-Gt"></a>第二第三第四禅，<a id="a-Gu"></a>入慈悲喜舍，<a id="a-Gv"></a>乃至入非有想非无想处，<a id="a-Gw"></a>持是禅无量无色定不受果报，<a id="a-Gx"></a>生于利益众生之处，<a id="a-Gy"></a>以六波罗蜜成就众生，<a id="a-Gz"></a>所谓檀那波罗蜜乃至般若波罗蜜，<a id="a-H0"></a>从一佛国至一佛国，<a id="a-H1"></a>亲近供养诸佛种善根故，<a id="a-H2"></a>是为菩萨住毗梨耶波罗蜜取禅那波罗蜜。<a id="a-H3"></a>”</p>
  <p id="aH4">“世尊，<a id="a-H5"></a>云何菩萨摩诃萨住毗梨耶波罗蜜取般若波罗蜜？<a id="a-H6"></a>”</p>
  <p id="aH7">佛言：<a id="a-H8"></a>“菩萨住毗梨耶波罗蜜，<a id="a-H9"></a>不见檀那波罗蜜法，<a id="a-HA"></a>不见檀那波罗蜜相，<a id="a-HB"></a>乃至不见禅那波罗蜜法，<a id="a-HC"></a>不见禅那波罗蜜相，<a id="a-HD"></a>四念处乃至一切种智亦不见法，<a id="a-HE"></a>亦不见相；<a id="a-HF"></a>见一切法非法、<a id="a-HG"></a>非非法，<a id="a-HH"></a>于法中无所著。<a id="a-HI"></a>是菩萨所作如所言，<a id="a-HJ"></a>是为菩萨住毗梨耶波罗蜜取般若波罗蜜。<a id="a-HK"></a>”</p>
  <p id="aHL">须菩提白佛言：<a id="a-HM"></a>“世尊，<a id="a-HN"></a>云何菩萨摩诃萨住禅那波罗蜜取檀那波罗蜜？<a id="a-HO"></a>”</p>
  <p id="aHP">佛言：<a id="a-HQ"></a>“菩萨摩诃萨住禅那波罗蜜，<a id="a-HR"></a>离诸欲，<a id="a-HS"></a>离恶不善法，<a id="a-HT"></a>有觉有观，<a id="a-HU"></a>离生喜乐，<a id="a-HV"></a>入初禅、<a id="a-HW"></a>第二第三第四禅，<a id="a-HX"></a>入慈悲喜舍乃至非有想非无想处，<a id="a-HY"></a>住禅那波罗蜜中心不乱，<a id="a-HZ"></a>行二施以施众生，<a id="a-Ha"></a>法施、<a id="a-Hb"></a>财施，<a id="a-Hc"></a>自行二施，<a id="a-Hd"></a>教他行二施，<a id="a-He"></a>赞叹二施法，<a id="a-Hf"></a>欢喜赞叹行二施者。<a id="a-Hg"></a>持是功德与众生共之回向阿耨多罗三藐三菩提，<a id="a-Hh"></a>不向声闻、<a id="a-Hi"></a>辟支佛地，<a id="a-Hj"></a>是为菩萨住禅那波罗蜜取檀那波罗蜜。<a id="a-Hk"></a>”</p>
  <p id="aHl">“世尊，<a id="a-Hm"></a>云何菩萨摩诃萨住禅那波罗蜜取尸罗波罗蜜。<a id="a-Hn"></a>”</p>
  <p id="aHo">佛言：<a id="a-Hp"></a>“菩萨住禅那波罗蜜，<a id="a-Hq"></a>不生淫欲、<a id="a-Hr"></a>瞋恚、<a id="a-Hs"></a>愚痴心，<a id="a-Ht"></a>不生恼他心，<a id="a-Hu"></a>但修行一切智相应心。<a id="a-Hv"></a>持是功德与众生共之回向阿耨多罗三藐三菩提，<a id="a-Hw"></a>不向声闻、<a id="a-Hx"></a>辟支佛地，<a id="a-Hy"></a>是为菩萨住禅那波罗蜜取尸罗波罗蜜。<a id="a-Hz"></a>”</p>
  <p id="aI0">“世尊，<a id="a-I1"></a>云何菩萨摩诃萨住禅那波罗蜜取羼提波罗蜜？<a id="a-I2"></a>”</p>
  <p id="aI3">佛言：<a id="a-I4"></a>“菩萨住禅那波罗蜜，<a id="a-I5"></a>观色如聚沫，<a id="a-I6"></a>观受如泡，<a id="a-I7"></a>观想如野马，<a id="a-I8"></a>观行如芭蕉，<a id="a-I9"></a>观识如幻。<a id="a-IA"></a>作是观时，<a id="a-IB"></a>见五阴无坚固相，<a id="a-IC"></a>作是念：<a id="a-ID"></a>‘割我者谁？<a id="a-IE"></a>截我者谁？<a id="a-IF"></a>谁受？<a id="a-IG"></a>谁想？<a id="a-IH"></a>谁行？<a id="a-II"></a>谁识？<a id="a-IJ"></a>谁骂者？<a id="a-IK"></a>谁受骂者？<a id="a-IL"></a>谁生瞋恚？<a id="a-IM"></a>’是为菩萨住禅那波罗蜜取羼提波罗蜜。<a id="a-IN"></a>”</p>
  <p id="aIO">“世尊，<a id="a-IP"></a>云何菩萨摩诃萨住禅那波罗蜜取毗梨耶波罗蜜？<a id="a-IQ"></a>”</p>
  <p id="aIR">佛言：<a id="a-IS"></a>“菩萨住禅那波罗蜜，<a id="a-IT"></a>离欲，<a id="a-IU"></a>离恶不善法，<a id="a-IV"></a>有觉有观，<a id="a-IW"></a>离生喜乐，<a id="a-IX"></a>入初禅、<a id="a-IY"></a>第二第三第四禅，<a id="a-IZ"></a>是诸禅及支不取相，<a id="a-Ia"></a>生种种神通：<a id="a-Ib"></a>履水如地，<a id="a-Ic"></a>入地如水，<a id="a-Id"></a>如先说；<a id="a-Ie"></a>天耳闻二种声，<a id="a-If"></a>若天、<a id="a-Ig"></a>若人；<a id="a-Ih"></a>知他心，<a id="a-Ii"></a>若摄心、<a id="a-Ij"></a>若乱心乃至有上心、<a id="a-Ik"></a>无上心；<a id="a-Il"></a>忆种种宿命，<a id="a-Im"></a>如先说；<a id="a-In"></a>以天眼净过人眼，<a id="a-Io"></a>见众生乃至如业受报，<a id="a-Ip"></a>如先说。<a id="a-Iq"></a>菩萨住是五神通，<a id="a-Ir"></a>从一佛国至一佛国，<a id="a-Is"></a>亲近供养诸佛种善根，<a id="a-It"></a>成就众生净佛国土。<a id="a-Iu"></a>持是功德与众生共之回向阿耨多罗三藐三菩提，<a id="a-Iv"></a>是为菩萨住禅那波罗蜜取毗梨耶波罗蜜。<a id="a-Iw"></a>”</p>
  <p id="aIx">“世尊，<a id="a-Iy"></a>云何菩萨摩诃萨住禅那波罗蜜取般若波罗蜜？<a id="a-Iz"></a>”</p>
  <p id="aJ0">佛言：<a id="a-J1"></a>“菩萨住禅那波罗蜜，<a id="a-J2"></a>不得色，<a id="a-J3"></a>不得受、<a id="a-J4"></a>想、<a id="a-J5"></a>行、<a id="a-J6"></a>识，<a id="a-J7"></a>不得檀那波罗蜜、<a id="a-J8"></a>尸罗波罗蜜、<a id="a-J9"></a>羼提波罗蜜、<a id="a-JA"></a>毗梨耶波罗蜜、<a id="a-JB"></a>禅那波罗蜜，<a id="a-JC"></a>不得般若波罗蜜，<a id="a-JD"></a>不得四念处，<a id="a-JE"></a>乃至不得一切种智，<a id="a-JF"></a>不得诸法有为性，<a id="a-JG"></a>不得诸法无为性。<a id="a-JH"></a>不得故不作，<a id="a-JI"></a>不作故不生，<a id="a-JJ"></a>不生故不灭。<a id="a-JK"></a>何以故？<a id="a-JL"></a>有佛无佛，<a id="a-JM"></a>是如、<a id="a-JN"></a>法相、<a id="a-JO"></a>法性常住不生不灭。<a id="a-JP"></a>常一心应萨婆若行，<a id="a-JQ"></a>是为菩萨住禅那波罗蜜取般若波罗蜜。<a id="a-JR"></a>”</p>
  <p id="aJS">须菩提白佛言：<a id="a-JT"></a>“世尊，<a id="a-JU"></a>云何菩萨摩诃萨住般若波罗蜜取檀那波罗蜜？<a id="a-JV"></a>”</p>
  <p id="aJW">佛言：<a id="a-JX"></a>“菩萨住般若波罗蜜，<a id="a-JY"></a>内空、<a id="a-JZ"></a>内空不可得，<a id="a-Ja"></a>外空、<a id="a-Jb"></a>外空不可得，<a id="a-Jc"></a>内外空、<a id="a-Jd"></a>内外空不可得，<a id="a-Je"></a>空空、<a id="a-Jf"></a>空空不可得，<a id="a-Jg"></a>乃至一切法空、<a id="a-Jh"></a>一切法空不可得。<a id="a-Ji"></a>菩萨住是十四空中，<a id="a-Jj"></a>不得色相若空、<a id="a-Jk"></a>若不空，<a id="a-Jl"></a>不得受、<a id="a-Jm"></a>想、<a id="a-Jn"></a>行、<a id="a-Jo"></a>识相若空、<a id="a-Jp"></a>若不空，<a id="a-Jq"></a>不得四念处若空、<a id="a-Jr"></a>若不空，<a id="a-Js"></a>乃至不得阿耨多罗三藐三菩提若空、<a id="a-Jt"></a>若不空，<a id="a-Ju"></a>不得有为性、<a id="a-Jv"></a>无为性若空、<a id="a-Jw"></a>若不空。<a id="a-Jx"></a>是菩萨摩诃萨如是住般若波罗蜜中，<a id="a-Jy"></a>有所布施若饮食、<a id="a-Jz"></a>衣服、<a id="a-K0"></a>种种资生之具，<a id="a-K1"></a>观是布施空。<a id="a-K2"></a>何等空？<a id="a-K3"></a>施者、<a id="a-K4"></a>受者及财物空，<a id="a-K5"></a>不令悭著心生。<a id="a-K6"></a>何以故？<a id="a-K7"></a>菩萨摩诃萨行般若波罗蜜，<a id="a-K8"></a>从初发意乃至坐道场无有妄想分别。<a id="a-K9"></a>如诸佛得阿耨多罗三藐三菩提时无悭著心，<a id="a-KA"></a>菩萨摩诃萨亦如是，<a id="a-KB"></a>行般若波罗蜜时无悭著心。<a id="a-KC"></a>是菩萨所可尊者，<a id="a-KD"></a>般若波罗蜜是。<a id="a-KE"></a>是为菩萨住般若波罗蜜取檀那波罗蜜。<a id="a-KF"></a>”</p>
  <p id="aKG">“世尊，<a id="a-KH"></a>云何菩萨摩诃萨住般若波罗蜜取尸罗波罗蜜？<a id="a-KI"></a>”</p>
  <p id="aKJ">佛言：<a id="a-KK"></a>“菩萨住般若波罗蜜不生声闻、<a id="a-KL"></a>辟支佛心。<a id="a-KM"></a>何以故？<a id="a-KN"></a>是菩萨，<a id="a-KO"></a>声闻、<a id="a-KP"></a>辟支佛地不可得，<a id="a-KQ"></a>趣向声闻、<a id="a-KR"></a>辟支佛心亦不可得。<a id="a-KS"></a>是菩萨摩诃萨从初发意乃至坐道场，<a id="a-KT"></a>于其中间自不杀生，<a id="a-KU"></a>不教他杀，<a id="a-KV"></a>赞不杀法，<a id="a-KW"></a>欢喜赞叹不杀生者，<a id="a-KX"></a>乃至自不邪见，<a id="a-KY"></a>不教他邪见，<a id="a-KZ"></a>赞叹不邪见法，<a id="a-Ka"></a>欢喜赞叹不邪见者。<a id="a-Kb"></a>以是持戒因缘，<a id="a-Kc"></a>无法可取若声闻、<a id="a-Kd"></a>若辟支佛地，<a id="a-Ke"></a>何况余法？<a id="a-Kf"></a>是为菩萨住般若波罗蜜取尸罗波罗蜜。<a id="a-Kg"></a>”</p>
  <p id="aKh">“世尊，<a id="a-Ki"></a>云何菩萨摩诃萨住般若波罗蜜取羼提波罗蜜？<a id="a-Kj"></a>”</p>
  <p id="aKk">佛言：<a id="a-Kl"></a>“菩萨住般若波罗蜜随顺法忍生，<a id="a-Km"></a>作是念：<a id="a-Kn"></a>‘诸法中无有法若起、<a id="a-Ko"></a>若灭、<a id="a-Kp"></a>若生、<a id="a-Kq"></a>若死、<a id="a-Kr"></a>若受骂詈、<a id="a-Ks"></a>若受恶口、<a id="a-Kt"></a>若割、<a id="a-Ku"></a>若截、<a id="a-Kv"></a>若破、<a id="a-Kw"></a>若缚、<a id="a-Kx"></a>若打、<a id="a-Ky"></a>若杀。<a id="a-Kz"></a>’是菩萨从初发意乃至道场，<a id="a-L0"></a>若一切众生来骂詈、<a id="a-L1"></a>恶口、<a id="a-L2"></a>刀杖、<a id="a-L3"></a>瓦石、<a id="a-L4"></a>割截、<a id="a-L5"></a>伤害，<a id="a-L6"></a>心不动恚，<a id="a-L7"></a>作是念：<a id="a-L8"></a>‘甚可怪，<a id="a-L9"></a>此法中无有法受骂詈、<a id="a-LA"></a>恶口、<a id="a-LB"></a>割截、<a id="a-LC"></a>伤害者，<a id="a-LD"></a>而众生受诸苦恼。<a id="a-LE"></a>’是为菩萨住般若波罗蜜取羼提波罗蜜。<a id="a-LF"></a>”</p>
  <p id="aLG">“世尊，<a id="a-LH"></a>云何菩萨摩诃萨住般若波罗蜜取毗梨耶波罗蜜？<a id="a-LI"></a>”</p>
  <p id="aLJ">佛言：<a id="a-LK"></a>“菩萨住般若波罗蜜为众生说法，<a id="a-LL"></a>令行檀那波罗蜜、<a id="a-LM"></a>尸罗波罗蜜、<a id="a-LN"></a>羼提波罗蜜、<a id="a-LO"></a>毗梨耶波罗蜜、<a id="a-LP"></a>禅那波罗蜜、<a id="a-LQ"></a>般若波罗蜜，<a id="a-LR"></a>教令行四念处乃至八圣道分，<a id="a-LS"></a>令得须陀洹果、<a id="a-LT"></a>斯陀含、<a id="a-LU"></a>阿那含、<a id="a-LV"></a>阿罗汉果、<a id="a-LW"></a>辟支佛道，<a id="a-LX"></a>令得阿耨多罗三藐三菩提，<a id="a-LY"></a>不住有为性中，<a id="a-LZ"></a>不住无为性中，<a id="a-La"></a>是为菩萨住般若波罗蜜取毗梨耶波罗蜜。<a id="a-Lb"></a>”</p>
  <p id="aLc">“世尊，<a id="a-Ld"></a>云何菩萨摩诃萨住般若波罗蜜取禅那波罗蜜？<a id="a-Le"></a>”</p>
  <p id="aLf">佛言：<a id="a-Lg"></a>“菩萨住般若波罗蜜除诸佛三昧，<a id="a-Lh"></a>入余一切三昧若声闻三昧、<a id="a-Li"></a>若辟支佛三昧、<a id="a-Lj"></a>若菩萨三昧皆行皆入。</p>
  <p id="aLk">“是菩萨住诸三昧，<a id="a-Ll"></a>逆顺出入八背舍。<a id="a-Lm"></a>何等八？<a id="a-Ln"></a>内有色相外观色，<a id="a-Lo"></a>是初背舍；<a id="a-Lp"></a>内无色相外观色，<a id="a-Lq"></a>二背舍；<a id="a-Lr"></a>净背舍身作证，<a id="a-Ls"></a>三背舍；<a id="a-Lt"></a>过一切色相，<a id="a-Lu"></a>灭有对相，<a id="a-Lv"></a>不念种种相故，<a id="a-Lw"></a>入无量虚空处，<a id="a-Lx"></a>四背舍；<a id="a-Ly"></a>过一切虚空处，<a id="a-Lz"></a>入无边识处，<a id="a-M0"></a>五背舍；<a id="a-M1"></a>过一切识处，<a id="a-M2"></a>入无所有处，<a id="a-M3"></a>六背舍；<a id="a-M4"></a>过一切无所有处，<a id="a-M5"></a>入非有想非无想处，<a id="a-M6"></a>七背舍；<a id="a-M7"></a>过一切非有想非无想处，<a id="a-M8"></a>入灭受想处，<a id="a-M9"></a>八背舍。<a id="a-MA"></a>于是八背舍，<a id="a-MB"></a>逆顺出入九次第定。<a id="a-MC"></a>何等九？<a id="a-MD"></a>离诸欲，<a id="a-ME"></a>离诸恶不善法，<a id="a-MF"></a>有觉有观，<a id="a-MG"></a>离生喜乐，<a id="a-MH"></a>入初禅乃至过非有想非无想处，<a id="a-MI"></a>入灭受想定，<a id="a-MJ"></a>是名九次第定逆顺出入。</p>
  <p id="aMK">“是菩萨依八背舍、<a id="a-ML"></a>九次第定，<a id="a-MM"></a>入师子奋迅三昧。<a id="a-MN"></a>云何名师子奋迅三昧？<a id="a-MO"></a>须菩提，<a id="a-MP"></a>菩萨离欲，<a id="a-MQ"></a>离恶不善法，<a id="a-MR"></a>有觉有观，<a id="a-MS"></a>离生喜乐，<a id="a-MT"></a>入初禅乃至入灭受想定，<a id="a-MU"></a>从灭受想定起，<a id="a-MV"></a>还入非有想非无想处，<a id="a-MW"></a>非有想非无想处起，<a id="a-MX"></a>乃至还入初禅。</p>
  <p id="aMY">“是菩萨依师子奋迅三昧，<a id="a-MZ"></a>入超越三昧。<a id="a-Ma"></a>云何为超越三昧？<a id="a-Mb"></a>须菩提，<a id="a-Mc"></a>菩萨离欲，<a id="a-Md"></a>离诸恶不善法，<a id="a-Me"></a>有觉有观，<a id="a-Mf"></a>离生喜乐入初禅，<a id="a-Mg"></a>从初禅起乃至入非有想非无想处，<a id="a-Mh"></a>非有想非无想处起，<a id="a-Mi"></a>入灭受想定，<a id="a-Mj"></a>灭受想定起还入初禅，<a id="a-Mk"></a>从初禅起入灭受想定，<a id="a-Ml"></a>灭受想定起入二禅，<a id="a-Mm"></a>二禅起入灭受想定，<a id="a-Mn"></a>灭受想定起入三禅，<a id="a-Mo"></a>三禅起入灭受想定，<a id="a-Mp"></a>灭受想定起入四禅，<a id="a-Mq"></a>四禅起入灭受想定，<a id="a-Mr"></a>灭受想定起入空处，<a id="a-Ms"></a>空处起入灭受想定，<a id="a-Mt"></a>灭受想定起入识处，<a id="a-Mu"></a>识处起入灭受想定，<a id="a-Mv"></a>灭受想定起入无所有处，<a id="a-Mw"></a>无所有处起入灭受想定，<a id="a-Mx"></a>灭受想定起入非有想非无想处，<a id="a-My"></a>非有想非无想处起入灭受想定，<a id="a-Mz"></a>灭受想定起入散心中，<a id="a-N0"></a>散心中起入灭受想定，<a id="a-N1"></a>灭受想定起还入散心中，<a id="a-N2"></a>散心中起入非有想非无想处，<a id="a-N3"></a>非有想非无想处起还住散心中，<a id="a-N4"></a>散心中起入无所有处，<a id="a-N5"></a>无所有处起住散心中，<a id="a-N6"></a>散心中起入识处，<a id="a-N7"></a>识处起住散心中，<a id="a-N8"></a>散心中起入空处，<a id="a-N9"></a>空处起住散心中，<a id="a-NA"></a>散心中起入第四禅中，<a id="a-NB"></a>第四禅中起住散心中，<a id="a-NC"></a>散心中起入第三禅中，<a id="a-ND"></a>第三禅中起住散心中，<a id="a-NE"></a>散心中起入第二禅中，<a id="a-NF"></a>第二禅中起住散心中，<a id="a-NG"></a>散心中起入初禅中，<a id="a-NH"></a>初禅中起住散心中。</p>
  <p id="aNI">“是菩萨摩诃萨住超越三昧，<a id="a-NJ"></a>得诸法等相，<a id="a-NK"></a>是为菩萨住般若波罗蜜取禅那波罗蜜。<a id="a-NL"></a>”</p>
 </body>
</html>