<!doctype html>
<html id="z3IBTAnAn" data-ver="1464">
 <head>
  <meta charset="utf-8">
  <meta author="鸠摩罗什">
  <meta author="僧叡">
  <meta library="龙藏">
  <meta catalog="大乘般若部">
  <meta period="姚秦">
 </head>
 <body>
  <h1 id="a1">摩诃般若波罗蜜经卷第二十五</h1>
  <h2 id="a2">三次第行品第七十五</h2>
  <p id="a3">尔时，<a id="a-4"></a>须菩提白佛言：<a id="a-5"></a>“世尊，<a id="a-6"></a>若有法相者，<a id="a-7"></a>尚不得顺忍，<a id="a-8"></a>何况得道？</p>
  <p id="a9">“世尊，<a id="a-A"></a>若无法相者，<a id="a-B"></a>当得顺忍不？<a id="a-C"></a>若乾慧地，<a id="a-D"></a>若性地，<a id="a-E"></a>若八人地，<a id="a-F"></a>若见地，<a id="a-G"></a>若薄地，<a id="a-H"></a>若离欲地，<a id="a-I"></a>若已办地，<a id="a-J"></a>若辟支佛地，<a id="a-K"></a>若菩萨地，<a id="a-L"></a>若佛地？</p>
  <p id="aM">“若修道，<a id="a-N"></a>因是修道，<a id="a-O"></a>当断烦恼不？<a id="a-P"></a>以是烦恼故，<a id="a-Q"></a>不得过声闻、<a id="a-R"></a>辟支佛地入菩萨位，<a id="a-S"></a>若不入菩萨位则不得一切种智，<a id="a-T"></a>不得一切种智则不能得断一切烦恼习。</p>
  <p id="aU">“世尊，<a id="a-V"></a>若无有法相，<a id="a-W"></a>是诸法则不生；<a id="a-X"></a>若不生是诸法，<a id="a-Y"></a>则不能得一切种智。<a id="a-Z"></a>”</p>
  <p id="aa">佛告须菩提：<a id="a-b"></a>“如是，<a id="a-c"></a>如是，<a id="a-d"></a>若无有法者，<a id="a-e"></a>则有顺忍，<a id="a-f"></a>乃至断一切烦恼习。<a id="a-g"></a>”</p>
  <p id="ah">须菩提白佛言：<a id="a-i"></a>“世尊，<a id="a-j"></a>菩萨摩诃萨行般若波罗蜜时，<a id="a-k"></a>有法相不？<a id="a-l"></a>所谓色相乃至识相，<a id="a-m"></a>眼相乃至意相，<a id="a-n"></a>色相乃至法相，<a id="a-o"></a>眼界相乃至意识界相，<a id="a-p"></a>四念处相乃至一切种智相，<a id="a-q"></a>若色相、<a id="a-r"></a>色断相乃至识相、<a id="a-s"></a>识断相，<a id="a-t"></a>十二入、<a id="a-u"></a>十八界亦如是，<a id="a-v"></a>若无明相、<a id="a-w"></a>若无明断相乃至忧悲愁恼相、<a id="a-x"></a>忧悲愁恼断相，<a id="a-y"></a>若欲相、<a id="a-z"></a>若欲断相，<a id="a-10"></a>若瞋相、<a id="a-11"></a>若瞋断相，<a id="a-12"></a>若痴相、<a id="a-13"></a>若痴断相，<a id="a-14"></a>若苦相、<a id="a-15"></a>若苦断相，<a id="a-16"></a>若集相、<a id="a-17"></a>若集断相，<a id="a-18"></a>若灭相、<a id="a-19"></a>若灭断相，<a id="a-1A"></a>若道相、<a id="a-1B"></a>若道断相，<a id="a-1C"></a>乃至一切种智相，<a id="a-1D"></a>断一切烦恼习相？<a id="a-1E"></a>”</p>
  <p id="a1F">佛言：<a id="a-1G"></a>“不也，<a id="a-1H"></a>须菩提。<a id="a-1I"></a>菩萨摩诃萨行般若波罗蜜时，<a id="a-1J"></a>无有法相、<a id="a-1K"></a>非法相，<a id="a-1L"></a>即是菩萨顺忍。<a id="a-1M"></a>若无有法相，<a id="a-1N"></a>无有非法相，<a id="a-1O"></a>即是修道，<a id="a-1P"></a>亦是道果。<a id="a-1Q"></a>须菩提，<a id="a-1R"></a>菩萨摩诃萨，<a id="a-1S"></a>有法是菩萨道，<a id="a-1T"></a>无法是菩萨果。<a id="a-1U"></a>以是因缘故，<a id="a-1V"></a>当知一切法无所有性。<a id="a-1W"></a>”</p>
  <p id="a1X">须菩提白佛言：<a id="a-1Y"></a>“世尊，<a id="a-1Z"></a>若一切法无所有性，<a id="a-1a"></a>佛云何知一切法无所有性故得成佛，<a id="a-1b"></a>于一切法得自在力？<a id="a-1c"></a>”</p>
  <p id="a1d">佛告须菩提：<a id="a-1e"></a>“如是，<a id="a-1f"></a>如是，<a id="a-1g"></a>一切法无所有性。<a id="a-1h"></a>我本行菩萨道时修六波罗蜜，<a id="a-1i"></a>离诸欲，<a id="a-1j"></a>离恶不善法，<a id="a-1k"></a>有觉有观，<a id="a-1l"></a>离生喜乐，<a id="a-1m"></a>入初禅乃至入第四禅，<a id="a-1n"></a>于是诸禅及支不取相，<a id="a-1o"></a>不念有是禅，<a id="a-1p"></a>不受禅味，<a id="a-1q"></a>不得是禅，<a id="a-1r"></a>无染清净行四禅。<a id="a-1s"></a>我于是诸禅不受果报，<a id="a-1t"></a>依四禅住起五神通，<a id="a-1u"></a>身通、<a id="a-1v"></a>天耳、<a id="a-1w"></a>知他人心、<a id="a-1x"></a>宿命通、<a id="a-1y"></a>天眼通，<a id="a-1z"></a>于诸神通不取相，<a id="a-20"></a>不念有是神通，<a id="a-21"></a>不受神通味，<a id="a-22"></a>不得是神通，<a id="a-23"></a>我于是五神通不分别行。<a id="a-24"></a>须菩提，<a id="a-25"></a>我尔时用一念相应慧得阿耨多罗三藐三菩提，<a id="a-26"></a>所谓是苦圣谛、<a id="a-27"></a>是集是灭是道圣谛，<a id="a-28"></a>成就十力、<a id="a-29"></a>四无所畏、<a id="a-2A"></a>四无礙智、<a id="a-2B"></a>十八不共法、<a id="a-2C"></a>大慈大悲得作佛，<a id="a-2D"></a>分别三聚众生正定、<a id="a-2E"></a>邪定、<a id="a-2F"></a>不定。<a id="a-2G"></a>”</p>
  <p id="a2H">须菩提白佛言：<a id="a-2I"></a>“云何世尊于诸法无所有性中起四禅、<a id="a-2J"></a>六神通亦无众生而分别作三聚？<a id="a-2K"></a>”</p>
  <p id="a2L">佛告须菩提：<a id="a-2M"></a>“若诸欲恶不善法若有性若自性、<a id="a-2N"></a>若他性，<a id="a-2O"></a>我本为菩萨行时，<a id="a-2P"></a>不能观诸欲恶不善法无所有性入初禅。<a id="a-2Q"></a>以诸欲恶不善法无有性若自性、<a id="a-2R"></a>若他性，<a id="a-2S"></a>皆是无所有性故，<a id="a-2T"></a>我本行菩萨道时，<a id="a-2U"></a>离诸欲恶不善法，<a id="a-2V"></a>入初禅乃至入第四禅。<a id="a-2W"></a>须菩提，<a id="a-2X"></a>若诸神通有性、<a id="a-2Y"></a>若自性若他性，<a id="a-2Z"></a>我不能知是神通无所有性得阿耨多罗三藐三菩提。<a id="a-2a"></a>须菩提，<a id="a-2b"></a>以神通无有性若自性、<a id="a-2c"></a>若他性，<a id="a-2d"></a>皆是无所有性，<a id="a-2e"></a>以是故，<a id="a-2f"></a>诸佛于神通知无所有性得阿耨多罗三藐三菩提。<a id="a-2g"></a>”</p>
  <p id="a2h">须菩提言：<a id="a-2i"></a>“世尊，<a id="a-2j"></a>若菩萨摩诃萨知诸法无所有性，<a id="a-2k"></a>因四禅、<a id="a-2l"></a>五神通得阿耨多罗三藐三菩提。<a id="a-2m"></a>世尊，<a id="a-2n"></a>新学菩萨摩诃萨，<a id="a-2o"></a>云何于诸法无所有性中次第行、<a id="a-2p"></a>次第学、<a id="a-2q"></a>次第道，<a id="a-2r"></a>以是次第行、<a id="a-2s"></a>次第学、<a id="a-2t"></a>次第道得阿耨多罗三藐三菩提？<a id="a-2u"></a>”</p>
  <p id="a2v">佛告须菩提：<a id="a-2w"></a>“菩萨摩诃萨若初从诸佛闻，<a id="a-2x"></a>若从多供养诸佛菩萨闻，<a id="a-2y"></a>若诸阿罗汉、<a id="a-2z"></a>若诸阿那含、<a id="a-30"></a>若诸斯陀含、<a id="a-31"></a>若诸须陀洹所闻：<a id="a-32"></a>‘得无所有故是佛，<a id="a-33"></a>得无所有故是阿罗汉、<a id="a-34"></a>阿那含、<a id="a-35"></a>斯陀含、<a id="a-36"></a>须陀洹，<a id="a-37"></a>一切贤圣皆以得无所有故有名。<a id="a-38"></a>一切有为作法无所有性，<a id="a-39"></a>乃至无有如毫末许所有。<a id="a-3A"></a>’是菩萨摩诃萨闻是已作是念：<a id="a-3B"></a>‘若一切法无有性，<a id="a-3C"></a>得无所有性故是佛，<a id="a-3D"></a>乃至得无所有性故是须陀洹，<a id="a-3E"></a>我若当得阿耨多罗三藐三菩提若不得，<a id="a-3F"></a>一切法常无有性，<a id="a-3G"></a>我何以不发心得阿耨多罗三藐三菩提？<a id="a-3H"></a>得阿耨多罗三藐三菩提已，<a id="a-3I"></a>一切众生行于有相，<a id="a-3J"></a>当令住无所有中。<a id="a-3K"></a>’须菩提，<a id="a-3L"></a>菩萨摩诃萨如是思惟已，<a id="a-3M"></a>发阿耨多罗三藐三菩提心，<a id="a-3N"></a>为度一切众生故。<a id="a-3O"></a>菩萨摩诃萨所行、<a id="a-3P"></a>次第行、<a id="a-3Q"></a>次第学、<a id="a-3R"></a>次第道者，<a id="a-3S"></a>如过去诸菩萨摩诃萨所行道，<a id="a-3T"></a>得阿耨多罗三藐三菩提。<a id="a-3U"></a>是新发意菩萨应学六波罗蜜，<a id="a-3V"></a>所谓檀那波罗蜜、<a id="a-3W"></a>尸罗波罗蜜、<a id="a-3X"></a>羼提波罗蜜、<a id="a-3Y"></a>毗梨耶波罗蜜、<a id="a-3Z"></a>禅那波罗蜜、<a id="a-3a"></a>般若波罗蜜。<a id="a-3b"></a>是菩萨摩诃萨若行檀那波罗蜜时，<a id="a-3c"></a>自行布施，<a id="a-3d"></a>亦教人布施，<a id="a-3e"></a>赞叹布施功德，<a id="a-3f"></a>欢喜赞叹行布施者，<a id="a-3g"></a>以是布施因缘故得大财富。<a id="a-3h"></a>是菩萨远离悭心，<a id="a-3i"></a>布施众生食饮、<a id="a-3j"></a>衣服、<a id="a-3k"></a>香华、<a id="a-3l"></a>璎珞、<a id="a-3m"></a>房舍、<a id="a-3n"></a>卧具、<a id="a-3o"></a>灯烛，<a id="a-3p"></a>种种资生所须尽给与之。<a id="a-3q"></a>菩萨摩诃萨行是布施及持戒，<a id="a-3r"></a>生天人中得大尊贵。<a id="a-3s"></a>以是持戒布施故得禅定众，<a id="a-3t"></a>以是布施持戒禅定故得智慧众、<a id="a-3u"></a>解脱众、<a id="a-3v"></a>解脱知见众。<a id="a-3w"></a>是菩萨因是布施、<a id="a-3x"></a>持戒、<a id="a-3y"></a>禅定众、<a id="a-3z"></a>智慧众、<a id="a-40"></a>解脱众、<a id="a-41"></a>解脱知见众故，<a id="a-42"></a>过声闻、<a id="a-43"></a>辟支佛地入菩萨位，<a id="a-44"></a>入菩萨位已得净佛国土，<a id="a-45"></a>净佛国土已成就众生，<a id="a-46"></a>成就众生已得一切种智，<a id="a-47"></a>得一切种智已转法轮，<a id="a-48"></a>转法轮已以三乘法度脱众生生死。<a id="a-49"></a>如是，<a id="a-4A"></a>须菩提，<a id="a-4B"></a>菩萨以是布施，<a id="a-4C"></a>次第行，<a id="a-4D"></a>次第学，<a id="a-4E"></a>次第道，<a id="a-4F"></a>是事皆不可得。<a id="a-4G"></a>何以故？<a id="a-4H"></a>自性无所有故。</p>
  <p id="a4I">“复次，<a id="a-4J"></a>须菩提，<a id="a-4K"></a>菩萨摩诃萨从初发意已来，<a id="a-4L"></a>自行持戒，<a id="a-4M"></a>教人持戒，<a id="a-4N"></a>赞叹持戒功德，<a id="a-4O"></a>欢喜赞叹行持戒者。<a id="a-4P"></a>持戒及布施因缘故，<a id="a-4Q"></a>生天人中得大尊贵。<a id="a-4R"></a>见贫穷者施以财物，<a id="a-4S"></a>不持戒者教令持戒，<a id="a-4T"></a>乱意者教令禅定，<a id="a-4U"></a>愚痴者教令智慧，<a id="a-4V"></a>无解脱者教令解脱，<a id="a-4W"></a>无解脱知见者教令解脱知见。<a id="a-4X"></a>以是持戒、<a id="a-4Y"></a>禅定、<a id="a-4Z"></a>智慧、<a id="a-4a"></a>解脱、<a id="a-4b"></a>解脱知见故，<a id="a-4c"></a>过声闻、<a id="a-4d"></a>辟支佛地入菩萨位，<a id="a-4e"></a>入菩萨位已得净佛国土，<a id="a-4f"></a>净佛国土已成就众生，<a id="a-4g"></a>成就众生已得一切种智，<a id="a-4h"></a>得一切种智已转法轮，<a id="a-4i"></a>转法轮已以三乘法度脱众生。<a id="a-4j"></a>如是，<a id="a-4k"></a>须菩提，<a id="a-4l"></a>菩萨以是持戒，<a id="a-4m"></a>次第行，<a id="a-4n"></a>次第学，<a id="a-4o"></a>次第道，<a id="a-4p"></a>是事皆不可得。<a id="a-4q"></a>何以故？<a id="a-4r"></a>一切法自性无所有故。</p>
  <p id="a4s">“复次，<a id="a-4t"></a>须菩提，<a id="a-4u"></a>菩萨摩诃萨从初已来，<a id="a-4v"></a>自行羼提波罗蜜，<a id="a-4w"></a>教人行羼提，<a id="a-4x"></a>赞叹羼提功德，<a id="a-4y"></a>欢喜赞叹行羼提者。<a id="a-4z"></a>行羼提波罗蜜时，<a id="a-50"></a>布施众生各令满足，<a id="a-51"></a>教令持戒，<a id="a-52"></a>教令禅定乃至解脱知见。<a id="a-53"></a>以是布施、<a id="a-54"></a>持戒、<a id="a-55"></a>禅定、<a id="a-56"></a>智慧因缘故，<a id="a-57"></a>过阿罗汉、<a id="a-58"></a>辟支佛地入菩萨位中，<a id="a-59"></a>入菩萨位中已得净佛国土，<a id="a-5A"></a>得净佛国土已成就众生，<a id="a-5B"></a>成就众生已得一切种智，<a id="a-5C"></a>得一切种智已转法轮，<a id="a-5D"></a>转法轮已以三乘法度脱众生生死。<a id="a-5E"></a>如是，<a id="a-5F"></a>须菩提，<a id="a-5G"></a>菩萨以羼提波罗蜜，<a id="a-5H"></a>次第行，<a id="a-5I"></a>次第学，<a id="a-5J"></a>次第道，<a id="a-5K"></a>是事皆不可得。<a id="a-5L"></a>何以故？<a id="a-5M"></a>一切法自性无所有故。</p>
  <p id="a5N">“复次，<a id="a-5O"></a>须菩提，<a id="a-5P"></a>菩萨摩诃萨从初已来，<a id="a-5Q"></a>自行毗梨耶波罗蜜，<a id="a-5R"></a>教人行毗梨耶，<a id="a-5S"></a>赞叹行毗梨耶功德，<a id="a-5T"></a>欢喜赞叹行毗梨耶者，<a id="a-5U"></a>乃至是事皆不可得，<a id="a-5V"></a>自性无所有故。</p>
  <p id="a5W">“复次，<a id="a-5X"></a>须菩提，<a id="a-5Y"></a>菩萨摩诃萨从初已来，<a id="a-5Z"></a>自入禅、<a id="a-5a"></a>入无量心、<a id="a-5b"></a>入无色定，<a id="a-5c"></a>亦教人入禅、<a id="a-5d"></a>入无量心、<a id="a-5e"></a>入无色定，<a id="a-5f"></a>赞叹入禅、<a id="a-5g"></a>入无量心、<a id="a-5h"></a>入无色定功德，<a id="a-5i"></a>欢喜赞叹行禅、<a id="a-5j"></a>无量心、<a id="a-5k"></a>无色定者。<a id="a-5l"></a>是菩萨住诸禅定无量心，<a id="a-5m"></a>布施众生各令满足，<a id="a-5n"></a>教令持戒，<a id="a-5o"></a>教令禅定、<a id="a-5p"></a>智慧，<a id="a-5q"></a>以是布施、<a id="a-5r"></a>禅定、<a id="a-5s"></a>智慧、<a id="a-5t"></a>解脱、<a id="a-5u"></a>解脱知见因缘故，<a id="a-5v"></a>过声闻、<a id="a-5w"></a>辟支佛地入菩萨位，<a id="a-5x"></a>入菩萨位已净佛国土，<a id="a-5y"></a>净佛国土已成就众生，<a id="a-5z"></a>成就众生已得一切种智，<a id="a-60"></a>得一切种智已转法轮，<a id="a-61"></a>转法轮已以三乘法度脱一切众生，<a id="a-62"></a>乃至是事皆不可得，<a id="a-63"></a>自性无所有故。</p>
  <p id="a64">“复次，<a id="a-65"></a>须菩提，<a id="a-66"></a>菩萨摩诃萨从初已来，<a id="a-67"></a>行般若波罗蜜布施众生各令满足，<a id="a-68"></a>教令持戒、<a id="a-69"></a>禅定、<a id="a-6A"></a>智慧、<a id="a-6B"></a>解脱、<a id="a-6C"></a>解脱知见。<a id="a-6D"></a>是菩萨行般若波罗蜜时，<a id="a-6E"></a>自行六波罗蜜，<a id="a-6F"></a>亦教他人令行六波罗蜜，<a id="a-6G"></a>赞叹六波罗蜜功德，<a id="a-6H"></a>欢喜赞叹行六波罗蜜者。<a id="a-6I"></a>是菩萨以是檀那波罗蜜、<a id="a-6J"></a>尸罗波罗蜜、<a id="a-6K"></a>羼提波罗蜜、<a id="a-6L"></a>毗梨耶波罗蜜、<a id="a-6M"></a>禅那波罗蜜、<a id="a-6N"></a>般若波罗蜜因缘及方便力，<a id="a-6O"></a>过声闻、<a id="a-6P"></a>辟支佛地入菩萨位，<a id="a-6Q"></a>乃至是事不可得，<a id="a-6R"></a>自性无所有故。</p>
  <p id="a6S">“须菩提，<a id="a-6T"></a>是名初发意菩萨摩诃萨次第行、<a id="a-6U"></a>次第学、<a id="a-6V"></a>次第道。</p>
  <p id="a6W">“复次，<a id="a-6X"></a>须菩提，<a id="a-6Y"></a>菩萨摩诃萨次第行、<a id="a-6Z"></a>次第学、<a id="a-6a"></a>次第道，<a id="a-6b"></a>菩萨摩诃萨从初已来，<a id="a-6c"></a>以一切种智相应心，<a id="a-6d"></a>信解诸法无所有性修六念，<a id="a-6e"></a>所谓念佛、<a id="a-6f"></a>念法、<a id="a-6g"></a>念僧、<a id="a-6h"></a>念戒、<a id="a-6i"></a>念舍、<a id="a-6j"></a>念天。<a id="a-6k"></a>须菩提，<a id="a-6l"></a>云何菩萨摩诃萨修念佛？<a id="a-6m"></a>菩萨摩诃萨念佛，<a id="a-6n"></a>不以色念，<a id="a-6o"></a>不以受、<a id="a-6p"></a>想、<a id="a-6q"></a>行、<a id="a-6r"></a>识念。<a id="a-6s"></a>何以故？<a id="a-6t"></a>是色自性无，<a id="a-6u"></a>受、<a id="a-6v"></a>想、<a id="a-6w"></a>行、<a id="a-6x"></a>识自性无。<a id="a-6y"></a>若法自性无，<a id="a-6z"></a>是为无所有。<a id="a-70"></a>何以故？<a id="a-71"></a>无忆故是为念佛。</p>
  <p id="a72">“复次，<a id="a-73"></a>须菩提，<a id="a-74"></a>菩萨摩诃萨念佛，<a id="a-75"></a>不以三十二相念，<a id="a-76"></a>亦不念金色身，<a id="a-77"></a>不念丈光，<a id="a-78"></a>不念八十随形好。<a id="a-79"></a>何以故？<a id="a-7A"></a>是佛身自性无故。<a id="a-7B"></a>若法无性，<a id="a-7C"></a>是为无所有。<a id="a-7D"></a>何以故？<a id="a-7E"></a>无忆故是为念佛。</p>
  <p id="a7F">“复次，<a id="a-7G"></a>须菩提，<a id="a-7H"></a>不应以戒众念佛，<a id="a-7I"></a>不应以定众、<a id="a-7J"></a>智慧众、<a id="a-7K"></a>解脱众、<a id="a-7L"></a>解脱知见众念佛。<a id="a-7M"></a>何以故？<a id="a-7N"></a>是众无有自性。<a id="a-7O"></a>若法无自性，<a id="a-7P"></a>是为无所有。<a id="a-7Q"></a>何以故？<a id="a-7R"></a>无忆故是为念佛。</p>
  <p id="a7S">“复次，<a id="a-7T"></a>须菩提，<a id="a-7U"></a>不应以十力念佛，<a id="a-7V"></a>不应以四无所畏、<a id="a-7W"></a>四无礙智、<a id="a-7X"></a>十八不共法念佛，<a id="a-7Y"></a>不应以大慈大悲念佛。<a id="a-7Z"></a>何以故？<a id="a-7a"></a>是诸法自性无。<a id="a-7b"></a>若法自性无，<a id="a-7c"></a>是为无所有。<a id="a-7d"></a>何以故？<a id="a-7e"></a>无忆故是为念佛。</p>
  <p id="a7f">“复次，<a id="a-7g"></a>须菩提，<a id="a-7h"></a>不应以十二因缘法念佛。<a id="a-7i"></a>何以故？<a id="a-7j"></a>是因缘法自性无，<a id="a-7k"></a>若法自性无，<a id="a-7l"></a>是为无所有。<a id="a-7m"></a>何以故？<a id="a-7n"></a>无忆故是为念佛。<a id="a-7o"></a>如是，<a id="a-7p"></a>须菩提，<a id="a-7q"></a>菩萨摩诃萨行般若波罗蜜时应念佛，<a id="a-7r"></a>是为菩萨初发意次第行、<a id="a-7s"></a>次第学、<a id="a-7t"></a>次第道。<a id="a-7u"></a>是菩萨摩诃萨次第行、<a id="a-7v"></a>次第学、<a id="a-7w"></a>次第道中住，<a id="a-7x"></a>能具足四念处、<a id="a-7y"></a>四正勤、<a id="a-7z"></a>四如意足、<a id="a-80"></a>五根、<a id="a-81"></a>五力、<a id="a-82"></a>七觉分、<a id="a-83"></a>八圣道分，<a id="a-84"></a>修行空三昧、<a id="a-85"></a>无相无作三昧乃至一切种智，<a id="a-86"></a>诸法性无所有故。<a id="a-87"></a>是菩萨知诸法性无所有，<a id="a-88"></a>是中无有性、<a id="a-89"></a>无无性。</p>
  <p id="a8A">“须菩提，<a id="a-8B"></a>云何菩萨摩诃萨应修念法？<a id="a-8C"></a>须菩提，<a id="a-8D"></a>菩萨摩诃萨行般若波罗蜜时，<a id="a-8E"></a>不念善法，<a id="a-8F"></a>不念不善法，<a id="a-8G"></a>不念记法，<a id="a-8H"></a>不念无记法，<a id="a-8I"></a>不念世间法，<a id="a-8J"></a>不念出世间法，<a id="a-8K"></a>不念净法，<a id="a-8L"></a>不念不净法，<a id="a-8M"></a>不念圣法，<a id="a-8N"></a>不念凡夫法，<a id="a-8O"></a>不念有漏法，<a id="a-8P"></a>不念无漏法，<a id="a-8Q"></a>不念欲界系法、<a id="a-8R"></a>色界系法、<a id="a-8S"></a>无色界系法，<a id="a-8T"></a>不念有为法、<a id="a-8U"></a>无为法。<a id="a-8V"></a>何以故？<a id="a-8W"></a>是诸法自性无，<a id="a-8X"></a>若法自性无，<a id="a-8Y"></a>是为无所有。<a id="a-8Z"></a>何以故？<a id="a-8a"></a>无忆故是为念法。<a id="a-8b"></a>念法中学无所有性故，<a id="a-8c"></a>乃至当得一切种智。<a id="a-8d"></a>是菩萨得阿耨多罗三藐三菩提时，<a id="a-8e"></a>得诸法无所有性，<a id="a-8f"></a>是无所有性中非有相、<a id="a-8g"></a>非无相。<a id="a-8h"></a>如是，<a id="a-8i"></a>须菩提，<a id="a-8j"></a>菩萨摩诃萨应修念法，<a id="a-8k"></a>于是法中乃至无少许念，<a id="a-8l"></a>何况念法？</p>
  <p id="a8m">“须菩提，<a id="a-8n"></a>菩萨摩诃萨，<a id="a-8o"></a>云何应修念僧？<a id="a-8p"></a>须菩提，<a id="a-8q"></a>菩萨摩诃萨念僧，<a id="a-8r"></a>无为法故，<a id="a-8s"></a>分别有佛弟子众，<a id="a-8t"></a>是中乃至无少许念，<a id="a-8u"></a>何况念僧？<a id="a-8v"></a>如是菩萨摩诃萨应念僧。</p>
  <p id="a8w">“须菩提，<a id="a-8x"></a>菩萨摩诃萨云何应修念戒？<a id="a-8y"></a>须菩提，<a id="a-8z"></a>菩萨摩诃萨从初发意已来，<a id="a-90"></a>应念圣戒、<a id="a-91"></a>无缺戒、<a id="a-92"></a>无隙戒、<a id="a-93"></a>无瑕戒、<a id="a-94"></a>无浊戒、<a id="a-95"></a>无著戒、<a id="a-96"></a>自在戒、<a id="a-97"></a>智者所赞戒、<a id="a-98"></a>具足戒、<a id="a-99"></a>随定戒，<a id="a-9A"></a>应念是戒，<a id="a-9B"></a>无所有性乃至无少许念，<a id="a-9C"></a>何况念戒？</p>
  <p id="a9D">“须菩提，<a id="a-9E"></a>菩萨摩诃萨从初发意已来应念舍，<a id="a-9F"></a>若自念舍、<a id="a-9G"></a>若念他舍、<a id="a-9H"></a>若舍财、<a id="a-9I"></a>若舍法、<a id="a-9J"></a>若舍烦恼，<a id="a-9K"></a>观是舍不可得故，<a id="a-9L"></a>乃至无少许念，<a id="a-9M"></a>何况念舍？<a id="a-9N"></a>如是，<a id="a-9O"></a>须菩提，<a id="a-9P"></a>菩萨摩诃萨应念舍。</p>
  <p id="a9Q">“须菩提，<a id="a-9R"></a>云何菩萨摩诃萨应念天？<a id="a-9S"></a>须菩提，<a id="a-9T"></a>菩萨作是念：<a id="a-9U"></a>‘四天王诸天所有信戒施闻慧，<a id="a-9V"></a>此间命终生彼天处，<a id="a-9W"></a>我亦有是信戒施闻慧，<a id="a-9X"></a>乃至他化自在天所有信戒施闻慧，<a id="a-9Y"></a>此间命终生彼天处，<a id="a-9Z"></a>我亦有是信戒施闻慧。<a id="a-9a"></a>’如是，<a id="a-9b"></a>须菩提，<a id="a-9c"></a>菩萨摩诃萨应念是天，<a id="a-9d"></a>无所有性中尚无少许念，<a id="a-9e"></a>何况念天？</p>
  <p id="a9f">“须菩提，<a id="a-9g"></a>菩萨摩诃萨行是六念，<a id="a-9h"></a>是名次第行、<a id="a-9i"></a>次第学、<a id="a-9j"></a>次第道。<a id="a-9k"></a>”</p>
  <p id="a9l">尔时，<a id="a-9m"></a>须菩提白佛言：<a id="a-9n"></a>“世尊，<a id="a-9o"></a>若一切法无所有性，<a id="a-9p"></a>所谓念色乃至识、<a id="a-9q"></a>眼乃至意、<a id="a-9r"></a>色乃至法，<a id="a-9s"></a>是无所有性；<a id="a-9t"></a>眼界乃至意识界，<a id="a-9u"></a>是无所有性；<a id="a-9v"></a>檀那波罗蜜乃至般若波罗蜜、<a id="a-9w"></a>内空乃至无法有法空、<a id="a-9x"></a>四念处乃至八圣道分、<a id="a-9y"></a>佛十力乃至一切种智，<a id="a-9z"></a>是无所有性。<a id="a-A0"></a>世尊，<a id="a-A1"></a>若一切法无所有性者，<a id="a-A2"></a>是则无道、<a id="a-A3"></a>无智、<a id="a-A4"></a>无果。<a id="a-A5"></a>”</p>
  <p id="aA6">佛告须菩提：<a id="a-A7"></a>“汝见是色性实有不？<a id="a-A8"></a>乃至一切种智性实有不？<a id="a-A9"></a>”</p>
  <p id="aAA">须菩提言：<a id="a-AB"></a>“不见也，<a id="a-AC"></a>世尊。<a id="a-AD"></a>”</p>
  <p id="aAE">佛告须菩提：<a id="a-AF"></a>“汝若不见诸法实有，<a id="a-AG"></a>云何作是问？<a id="a-AH"></a>”</p>
  <p id="aAI">须菩提言：<a id="a-AJ"></a>“世尊，<a id="a-AK"></a>我于是法不敢有疑，<a id="a-AL"></a>但为当来世诸比丘求声闻、<a id="a-AM"></a>辟支佛道、<a id="a-AN"></a>菩萨道者。<a id="a-AO"></a>是人当如是言：<a id="a-AP"></a>‘若一切法无所有性，<a id="a-AQ"></a>谁垢？<a id="a-AR"></a>谁净？<a id="a-AS"></a>谁缚？<a id="a-AT"></a>谁解？<a id="a-AU"></a>’是不知不解故，<a id="a-AV"></a>而破于戒、<a id="a-AW"></a>破正见、<a id="a-AX"></a>破威仪、<a id="a-AY"></a>破净命。<a id="a-AZ"></a>是人破此事故，<a id="a-Aa"></a>当堕三恶道。<a id="a-Ab"></a>世尊，<a id="a-Ac"></a>我畏当来世有如是事，<a id="a-Ad"></a>以是故问佛世尊，<a id="a-Ae"></a>我于是法中信，<a id="a-Af"></a>不疑不悔。<a id="a-Ag"></a>”</p>
  <p data-pb></p>
  <h2 id="aAh">一念品第七十六</h2>
  <p id="aAi">须菩提白佛言：<a id="a-Aj"></a>“世尊，<a id="a-Ak"></a>若一切法性无所有，<a id="a-Al"></a>菩萨见何等利益故，<a id="a-Am"></a>为众生发阿耨多罗三藐三菩提？<a id="a-An"></a>”</p>
  <p id="aAo">佛告须菩提：<a id="a-Ap"></a>“以一切法性无所有故，<a id="a-Aq"></a>菩萨以是故为众生求阿耨多罗三藐三菩提。<a id="a-Ar"></a>何以故？<a id="a-As"></a>须菩提，<a id="a-At"></a>诸有得有著者难可解脱。<a id="a-Au"></a>须菩提，<a id="a-Av"></a>诸得相者，<a id="a-Aw"></a>无有道、<a id="a-Ax"></a>无有果、<a id="a-Ay"></a>无有阿耨多罗三藐三菩提。<a id="a-Az"></a>”</p>
  <p id="aB0">须菩提白佛言：<a id="a-B1"></a>“世尊，<a id="a-B2"></a>无得相者，<a id="a-B3"></a>有道、<a id="a-B4"></a>有果、<a id="a-B5"></a>有阿耨多罗三藐三菩提不？<a id="a-B6"></a>”</p>
  <p id="aB7">“须菩提，<a id="a-B8"></a>无所得即是道、<a id="a-B9"></a>即是果、<a id="a-BA"></a>即是阿耨多罗三藐三菩提，<a id="a-BB"></a>法性不坏故。<a id="a-BC"></a>若无所得法，<a id="a-BD"></a>欲得道、<a id="a-BE"></a>欲得果、<a id="a-BF"></a>欲得阿耨多罗三藐三菩提，<a id="a-BG"></a>为欲坏法性。<a id="a-BH"></a>”</p>
  <p id="aBI">须菩提白佛言：<a id="a-BJ"></a>“世尊，<a id="a-BK"></a>若无所得法，<a id="a-BL"></a>即是道、<a id="a-BM"></a>即是果、<a id="a-BN"></a>即是阿耨多罗三藐三菩提，<a id="a-BO"></a>云何有菩萨初地乃至十地？<a id="a-BP"></a>云何有无生法忍？<a id="a-BQ"></a>云何有报得神通？<a id="a-BR"></a>云何有报得布施、<a id="a-BS"></a>持戒、<a id="a-BT"></a>忍辱、<a id="a-BU"></a>精进、<a id="a-BV"></a>禅定、<a id="a-BW"></a>智慧？<a id="a-BX"></a>住是果报法中能成就众生，<a id="a-BY"></a>能净佛国土，<a id="a-BZ"></a>及供养诸佛衣服、<a id="a-Ba"></a>饮食、<a id="a-Bb"></a>香华、<a id="a-Bc"></a>璎珞、<a id="a-Bd"></a>房舍、<a id="a-Be"></a>卧具、<a id="a-Bf"></a>灯烛、<a id="a-Bg"></a>种种资生所须之具，<a id="a-Bh"></a>乃至得阿耨多罗三藐三菩提不断是福德，<a id="a-Bi"></a>乃至般涅槃后舍利及弟子得供养，<a id="a-Bj"></a>尔乃灭尽？<a id="a-Bk"></a>”</p>
  <p id="aBl">佛告须菩提：<a id="a-Bm"></a>“以诸法无所得相故，<a id="a-Bn"></a>得菩萨初地乃至十地，<a id="a-Bo"></a>有报得五神通、<a id="a-Bp"></a>布施、<a id="a-Bq"></a>持戒、<a id="a-Br"></a>忍辱、<a id="a-Bs"></a>精进、<a id="a-Bt"></a>禅定、<a id="a-Bu"></a>智慧，<a id="a-Bv"></a>成就众生净佛国土，<a id="a-Bw"></a>亦以善根因缘故能利益众生，<a id="a-Bx"></a>乃至般涅槃后舍利及弟子得供养。<a id="a-By"></a>”</p>
  <p id="aBz">须菩提白佛言：<a id="a-C0"></a>“世尊，<a id="a-C1"></a>若诸法无所得相，<a id="a-C2"></a>布施、<a id="a-C3"></a>持戒、<a id="a-C4"></a>忍辱、<a id="a-C5"></a>精进、<a id="a-C6"></a>禅定、<a id="a-C7"></a>智慧诸神通有何差别？<a id="a-C8"></a>”</p>
  <p id="aC9">佛告须菩提：<a id="a-CA"></a>“无所得法，<a id="a-CB"></a>布施、<a id="a-CC"></a>持戒、<a id="a-CD"></a>忍辱、<a id="a-CE"></a>精进、<a id="a-CF"></a>禅定、<a id="a-CG"></a>智慧、<a id="a-CH"></a>神通无有差别，<a id="a-CI"></a>以众生著布施乃至神通故分别说。<a id="a-CJ"></a>”</p>
  <p id="aCK">“世尊，<a id="a-CL"></a>云何无所得法布施乃至神通无有差别？<a id="a-CM"></a>”</p>
  <p id="aCN">“须菩提，<a id="a-CO"></a>菩萨摩诃萨行般若波罗蜜时，<a id="a-CP"></a>不得布施者、<a id="a-CQ"></a>受者，<a id="a-CR"></a>皆不可得而行布施，<a id="a-CS"></a>不得戒而持戒，<a id="a-CT"></a>不得忍而行忍辱，<a id="a-CU"></a>不得精进而行精进，<a id="a-CV"></a>不得禅而行禅，<a id="a-CW"></a>不得智慧而行智慧，<a id="a-CX"></a>不得神通而行神通，<a id="a-CY"></a>不得四念处而行四念处，<a id="a-CZ"></a>乃至不得八圣道分而行八圣道分，<a id="a-Ca"></a>不得空三昧、<a id="a-Cb"></a>无相无作三昧而行空、<a id="a-Cc"></a>无相、<a id="a-Cd"></a>无作三昧，<a id="a-Ce"></a>不得众生而成就众生，<a id="a-Cf"></a>不得净佛国土而净佛国土，<a id="a-Cg"></a>不得诸佛法而得阿耨多罗三藐三菩提。<a id="a-Ch"></a>如是，<a id="a-Ci"></a>须菩提，<a id="a-Cj"></a>菩萨摩诃萨应行无所得般若波罗蜜。<a id="a-Ck"></a>菩萨摩诃萨行是无所得般若波罗蜜时，<a id="a-Cl"></a>魔若魔天不能破坏。<a id="a-Cm"></a>”</p>
  <p id="aCn">须菩提白佛言：<a id="a-Co"></a>“世尊，<a id="a-Cp"></a>云何菩萨摩诃萨行般若波罗蜜时，<a id="a-Cq"></a>一念中具足六波罗蜜、<a id="a-Cr"></a>四禅、<a id="a-Cs"></a>四无量心、<a id="a-Ct"></a>四无色定、<a id="a-Cu"></a>四念处、<a id="a-Cv"></a>四正勤、<a id="a-Cw"></a>四如意足、<a id="a-Cx"></a>五根、<a id="a-Cy"></a>五力、<a id="a-Cz"></a>七觉分、<a id="a-D0"></a>八圣道分、<a id="a-D1"></a>三解脱门、<a id="a-D2"></a>佛十力、<a id="a-D3"></a>四无所畏、<a id="a-D4"></a>四无礙智、<a id="a-D5"></a>十八不共法、<a id="a-D6"></a>大慈大悲、<a id="a-D7"></a>三十二相、<a id="a-D8"></a>八十随形好？<a id="a-D9"></a>”</p>
  <p id="aDA">佛告须菩提：<a id="a-DB"></a>“菩萨摩诃萨所有布施不远离般若波罗蜜，<a id="a-DC"></a>所修持戒、<a id="a-DD"></a>忍辱、<a id="a-DE"></a>精进、<a id="a-DF"></a>禅定不远离般若波罗蜜，<a id="a-DG"></a>四禅、<a id="a-DH"></a>四无量心、<a id="a-DI"></a>四无色定、<a id="a-DJ"></a>修四念处乃至八十随形好不远离般若波罗蜜。<a id="a-DK"></a>”</p>
  <p id="aDL">须菩提白佛言：<a id="a-DM"></a>“世尊，<a id="a-DN"></a>云何菩萨摩诃萨不远离般若波罗蜜故，<a id="a-DO"></a>一念中具足行六波罗蜜乃至八十随形好？<a id="a-DP"></a>”</p>
  <p id="aDQ">佛言：<a id="a-DR"></a>“菩萨行般若波罗蜜时，<a id="a-DS"></a>所有布施不远离般若波罗蜜以不二相，<a id="a-DT"></a>持戒时亦不二相，<a id="a-DU"></a>修忍辱、<a id="a-DV"></a>勤精进、<a id="a-DW"></a>入禅定亦不二相，<a id="a-DX"></a>乃至八十随形好亦不二相。<a id="a-DY"></a>”</p>
  <p id="aDZ">须菩提白佛言：<a id="a-Da"></a>“世尊，<a id="a-Db"></a>云何菩萨摩诃萨布施时不二相，<a id="a-Dc"></a>乃至修八十随形好不二相？<a id="a-Dd"></a>”</p>
  <p id="aDe">“须菩提，<a id="a-Df"></a>菩萨摩诃萨行般若波罗蜜时，<a id="a-Dg"></a>欲具足檀那波罗蜜，<a id="a-Dh"></a>檀那波罗蜜中摄诸波罗蜜及四念处乃至八十随形好。<a id="a-Di"></a>”</p>
  <p id="aDj">“世尊，<a id="a-Dk"></a>云何菩萨布施时摄诸无漏法？<a id="a-Dl"></a>”</p>
  <p id="aDm">佛告须菩提：<a id="a-Dn"></a>“若菩萨摩诃萨行般若波罗蜜时，<a id="a-Do"></a>住无漏心布施，<a id="a-Dp"></a>于无漏心中不见相，<a id="a-Dq"></a>所谓谁施、<a id="a-Dr"></a>谁受、<a id="a-Ds"></a>所施何物，<a id="a-Dt"></a>以是无相心、<a id="a-Du"></a>无漏心，<a id="a-Dv"></a>断爱、<a id="a-Dw"></a>断悭贪心而行布施，<a id="a-Dx"></a>是时不见布施乃至不见阿耨多罗三藐三菩提法。<a id="a-Dy"></a>是菩萨以无相心、<a id="a-Dz"></a>无漏心，<a id="a-E0"></a>持戒不见是戒，<a id="a-E1"></a>乃至不见一切佛法；<a id="a-E2"></a>以无相心、<a id="a-E3"></a>无漏心，<a id="a-E4"></a>忍辱不见是忍辱，<a id="a-E5"></a>乃至不见一切佛法；<a id="a-E6"></a>以无相心、<a id="a-E7"></a>无漏心，<a id="a-E8"></a>精进不见是精进，<a id="a-E9"></a>乃至不见一切佛法；<a id="a-EA"></a>以无相心、<a id="a-EB"></a>无漏心，<a id="a-EC"></a>入禅定不见是禅定，<a id="a-ED"></a>乃至不见一切佛法；<a id="a-EE"></a>以无相心、<a id="a-EF"></a>无漏心，<a id="a-EG"></a>修智慧不见是智慧，<a id="a-EH"></a>乃至不见一切佛法；<a id="a-EI"></a>以无相心、<a id="a-EJ"></a>无漏心，<a id="a-EK"></a>修四念处不见是四念处乃至八十随形好。<a id="a-EL"></a>”</p>
  <p id="aEM">“世尊，<a id="a-EN"></a>若诸法无相无作，<a id="a-EO"></a>云何具足檀那波罗蜜、<a id="a-EP"></a>尸罗波罗蜜、<a id="a-EQ"></a>羼提波罗蜜、<a id="a-ER"></a>毗梨耶波罗蜜、<a id="a-ES"></a>禅那波罗蜜、<a id="a-ET"></a>般若波罗蜜？<a id="a-EU"></a>云何具足四念处、<a id="a-EV"></a>四正勤、<a id="a-EW"></a>四如意足、<a id="a-EX"></a>五根、<a id="a-EY"></a>五力、<a id="a-EZ"></a>七觉分、<a id="a-Ea"></a>八圣道分？<a id="a-Eb"></a>云何具足空三昧、<a id="a-Ec"></a>无相、<a id="a-Ed"></a>无作三昧、<a id="a-Ee"></a>佛十力、<a id="a-Ef"></a>四无所畏、<a id="a-Eg"></a>四无礙智、<a id="a-Eh"></a>十八不共法、<a id="a-Ei"></a>大慈大悲？<a id="a-Ej"></a>云何具足三十二相、<a id="a-Ek"></a>八十随形好？<a id="a-El"></a>”</p>
  <p id="aEm">佛告须菩提：<a id="a-En"></a>“菩萨摩诃萨行般若波罗蜜，<a id="a-Eo"></a>以无相心、<a id="a-Ep"></a>无漏心布施，<a id="a-Eq"></a>须食与食，<a id="a-Er"></a>乃至种种所须尽给与之，<a id="a-Es"></a>若内、<a id="a-Et"></a>若外、<a id="a-Eu"></a>若支解其身、<a id="a-Ev"></a>若国城妻子布施众生。<a id="a-Ew"></a>若有人来语菩萨言：<a id="a-Ex"></a>‘何用是布施？<a id="a-Ey"></a>为是无所益行般若波罗蜜。<a id="a-Ez"></a>’菩萨作是念：<a id="a-F0"></a>‘是人虽来诃我布施，<a id="a-F1"></a>我终不悔。<a id="a-F2"></a>我当勤行布施，<a id="a-F3"></a>不应不与。<a id="a-F4"></a>’施已与一切众生共之回向阿耨多罗三藐三菩提，<a id="a-F5"></a>亦不见是相，<a id="a-F6"></a>谁施、<a id="a-F7"></a>谁受、<a id="a-F8"></a>所施何物、<a id="a-F9"></a>回向者谁、<a id="a-FA"></a>何等是回向法、<a id="a-FB"></a>何等是回向处，<a id="a-FC"></a>所谓阿耨多罗三藐三菩提，<a id="a-FD"></a>是相皆不可见。<a id="a-FE"></a>何以故？<a id="a-FF"></a>一切法以内空故空，<a id="a-FG"></a>外空故空，<a id="a-FH"></a>内外空故空，<a id="a-FI"></a>空空、<a id="a-FJ"></a>有为空、<a id="a-FK"></a>无为空、<a id="a-FL"></a>毕竟空、<a id="a-FM"></a>无始空、<a id="a-FN"></a>散空、<a id="a-FO"></a>性空、<a id="a-FP"></a>一切法空、<a id="a-FQ"></a>自相空故空。<a id="a-FR"></a>如是观作是念：<a id="a-FS"></a>‘回向者，<a id="a-FT"></a>谁回向？<a id="a-FU"></a>何处？<a id="a-FV"></a>用何法回向？<a id="a-FW"></a>’是名正回向。<a id="a-FX"></a>尔时，<a id="a-FY"></a>菩萨能成就众生净佛国土，<a id="a-FZ"></a>能具足檀那波罗蜜、<a id="a-Fa"></a>尸罗波罗蜜、<a id="a-Fb"></a>羼提波罗蜜、<a id="a-Fc"></a>毗梨耶波罗蜜、<a id="a-Fd"></a>禅那波罗蜜、<a id="a-Fe"></a>般若波罗蜜乃至三十七助道法、<a id="a-Ff"></a>空无相无作三昧乃至十八不共法。<a id="a-Fg"></a>是菩萨如是具足檀那波罗蜜而不受世间果报。<a id="a-Fh"></a>譬如他化自在诸天，<a id="a-Fi"></a>随意所须即皆得之，<a id="a-Fj"></a>菩萨亦如是，<a id="a-Fk"></a>心生所愿随意即得。<a id="a-Fl"></a>是菩萨摩诃萨以是布施果报故能供养诸佛，<a id="a-Fm"></a>亦能满足一切众生天、<a id="a-Fn"></a>人及阿修罗。<a id="a-Fo"></a>是菩萨以檀那波罗蜜摄取众生，<a id="a-Fp"></a>用方便力以三乘法度脱众生生死。<a id="a-Fq"></a>如是，<a id="a-Fr"></a>须菩提，<a id="a-Fs"></a>菩萨摩诃萨于无相无得无作诸法中具足檀那波罗蜜。</p>
  <p id="aFt">“须菩提，<a id="a-Fu"></a>菩萨摩诃萨云何于无相无得无作法中具足尸罗波罗蜜？<a id="a-Fv"></a>须菩提，<a id="a-Fw"></a>是菩萨摩诃萨行尸罗波罗蜜时持种种戒，<a id="a-Fx"></a>所谓圣无漏入八圣道分戒、<a id="a-Fy"></a>自然戒、<a id="a-Fz"></a>报得戒、<a id="a-G0"></a>受得戒、<a id="a-G1"></a>心生戒，<a id="a-G2"></a>如是等不缺不破，<a id="a-G3"></a>不杂不浊，<a id="a-G4"></a>不著自在戒、<a id="a-G5"></a>智所赞戒，<a id="a-G6"></a>用是戒无所取，<a id="a-G7"></a>若色，<a id="a-G8"></a>若受、<a id="a-G9"></a>想、<a id="a-GA"></a>行、<a id="a-GB"></a>识，<a id="a-GC"></a>若三十二相、<a id="a-GD"></a>八十随形好，<a id="a-GE"></a>若刹利大姓、<a id="a-GF"></a>婆罗门大姓、<a id="a-GG"></a>居士大家，<a id="a-GH"></a>若四天王天、<a id="a-GI"></a>三十三天、<a id="a-GJ"></a>夜摩天、<a id="a-GK"></a>兜率陀天、<a id="a-GL"></a>化乐天、<a id="a-GM"></a>他化自在天、<a id="a-GN"></a>梵众天、<a id="a-GO"></a>光音天、<a id="a-GP"></a>遍净天、<a id="a-GQ"></a>广果天、<a id="a-GR"></a>无烦天、<a id="a-GS"></a>少广天、<a id="a-GT"></a>无热天、<a id="a-GU"></a>妙见天、<a id="a-GV"></a>喜见天、<a id="a-GW"></a>阿迦尼吒天、<a id="a-GX"></a>虚空处天、<a id="a-GY"></a>识处天、<a id="a-GZ"></a>无所有处天、<a id="a-Ga"></a>非有想非无想处天，<a id="a-Gb"></a>若须陀洹果，<a id="a-Gc"></a>若斯陀含果，<a id="a-Gd"></a>若阿那含果，<a id="a-Ge"></a>若阿罗汉果，<a id="a-Gf"></a>若辟支佛道，<a id="a-Gg"></a>若转轮圣王，<a id="a-Gh"></a>若天王。<a id="a-Gi"></a>但为一切众生共之回向阿耨多罗三藐三菩提，<a id="a-Gj"></a>以无相无得无二回向，<a id="a-Gk"></a>为世俗法故非第一实义。<a id="a-Gl"></a>是菩萨具足尸罗波罗蜜以方便力，<a id="a-Gm"></a>起四禅不味著故得五神通，<a id="a-Gn"></a>因四禅得天眼，<a id="a-Go"></a>是菩萨住二种天眼，<a id="a-Gp"></a>修得、<a id="a-Gq"></a>报得，<a id="a-Gr"></a>得天眼已见东方现在诸佛，<a id="a-Gs"></a>乃至得阿耨多罗三藐三菩提，<a id="a-Gt"></a>如所见事不失南西北方、<a id="a-Gu"></a>四维、<a id="a-Gv"></a>上下现在诸佛，<a id="a-Gw"></a>乃至得阿耨多罗三藐三菩提如所见不失。<a id="a-Gx"></a>是菩萨用天耳净过于人耳，<a id="a-Gy"></a>闻十方诸佛说法如所闻不失，<a id="a-Gz"></a>能自饶益，<a id="a-H0"></a>亦益他人。<a id="a-H1"></a>是菩萨以知他心智知十方诸佛心，<a id="a-H2"></a>及知一切众生心，<a id="a-H3"></a>亦能饶益一切众生。<a id="a-H4"></a>是菩萨用宿命智知过去诸业因缘，<a id="a-H5"></a>是业因缘不失故，<a id="a-H6"></a>是众生在在处处所生悉知。<a id="a-H7"></a>是菩萨用是漏尽智，<a id="a-H8"></a>令众生得须陀洹果乃至阿罗汉果、<a id="a-H9"></a>辟支佛道，<a id="a-HA"></a>在在处处皆令众生入善法中。<a id="a-HB"></a>如是，<a id="a-HC"></a>须菩提，<a id="a-HD"></a>菩萨摩诃萨于诸法无相无得无作中具足尸罗波罗蜜。<a id="a-HE"></a>”</p>
  <p id="aHF">“世尊，<a id="a-HG"></a>云何诸法无相无作无得，<a id="a-HH"></a>菩萨摩诃萨能具足羼提波罗蜜？<a id="a-HI"></a>”</p>
  <p id="aHJ">“须菩提，<a id="a-HK"></a>菩萨摩诃萨从初发意已来乃至坐道场，<a id="a-HL"></a>于其中间，<a id="a-HM"></a>若一切众生来以瓦石刀杖加是菩萨，<a id="a-HN"></a>菩萨是时不起瞋心乃至不生一念，<a id="a-HO"></a>尔时菩萨应修二种忍：<a id="a-HP"></a>一者，<a id="a-HQ"></a>一切众生恶口骂詈若加刀杖瓦石，<a id="a-HR"></a>瞋心不起；<a id="a-HS"></a>二者，<a id="a-HT"></a>一切法无生无生法忍。</p>
  <p id="aHU">“菩萨若人来恶口骂詈，<a id="a-HV"></a>或以瓦石刀杖加之，<a id="a-HW"></a>尔时菩萨应如是思惟：<a id="a-HX"></a>‘骂我者谁？<a id="a-HY"></a>讥诃者谁？<a id="a-HZ"></a>谁打掷者？<a id="a-Ha"></a>谁有受者？<a id="a-Hb"></a>’即时菩萨应思惟诸法实性，<a id="a-Hc"></a>所谓毕竟空，<a id="a-Hd"></a>无法，<a id="a-He"></a>无众生，<a id="a-Hf"></a>诸法尚不可得，<a id="a-Hg"></a>何况有众生？<a id="a-Hh"></a>如是观诸法相时，<a id="a-Hi"></a>不见骂者，<a id="a-Hj"></a>不见割截者。<a id="a-Hk"></a>是菩萨如是观诸法相时，<a id="a-Hl"></a>即得无生法忍。<a id="a-Hm"></a>云何名无生法忍？<a id="a-Hn"></a>知诸法相常不生，<a id="a-Ho"></a>诸烦恼从本已来亦常不生。<a id="a-Hp"></a>是菩萨摩诃萨住是二忍，<a id="a-Hq"></a>能具足四禅、<a id="a-Hr"></a>四无量心、<a id="a-Hs"></a>四无色定、<a id="a-Ht"></a>四念处乃至八圣道分、<a id="a-Hu"></a>三解脱门、<a id="a-Hv"></a>佛十力、<a id="a-Hw"></a>四无所畏、<a id="a-Hx"></a>四无礙智、<a id="a-Hy"></a>十八不共法、<a id="a-Hz"></a>大慈大悲。</p>
  <p id="aI0">“是菩萨住是圣无漏出世间法，<a id="a-I1"></a>不共一切声闻、<a id="a-I2"></a>辟支佛，<a id="a-I3"></a>具足圣神通，<a id="a-I4"></a>住圣神通已以天眼见东方诸佛，<a id="a-I5"></a>是人得念佛三昧，<a id="a-I6"></a>乃至阿耨多罗三藐三菩提终不断绝，<a id="a-I7"></a>南西北方、<a id="a-I8"></a>四维、<a id="a-I9"></a>上下亦复如是。<a id="a-IA"></a>是菩萨用天耳闻十方诸佛所说法，<a id="a-IB"></a>如所闻为众生说。<a id="a-IC"></a>是菩萨亦知十方诸佛心，<a id="a-ID"></a>及知一切众生念，<a id="a-IE"></a>知已随其心而说法。<a id="a-IF"></a>是菩萨以宿命智，<a id="a-IG"></a>知一切众生宿世善根，<a id="a-IH"></a>为众生说法令其欢喜。<a id="a-II"></a>是菩萨以漏尽神通，<a id="a-IJ"></a>教化众生令得三乘。<a id="a-IK"></a>是菩萨摩诃萨行般若波罗蜜，<a id="a-IL"></a>以方便力成就众生具足一切种智，<a id="a-IM"></a>得阿耨多罗三藐三菩提转法轮。<a id="a-IN"></a>如是，<a id="a-IO"></a>须菩提，<a id="a-IP"></a>菩萨摩诃萨无相无得无作法中具足羼提波罗蜜。<a id="a-IQ"></a>”</p>
  <p id="aIR">须菩提言：<a id="a-IS"></a>“世尊，<a id="a-IT"></a>菩萨摩诃萨，<a id="a-IU"></a>云何于诸法无相无作无得法中能具足毗梨耶波罗蜜？<a id="a-IV"></a>”</p>
  <p id="aIW">佛告须菩提：<a id="a-IX"></a>“菩萨摩诃萨行般若波罗蜜时，<a id="a-IY"></a>成就身精进、<a id="a-IZ"></a>心精进，<a id="a-Ia"></a>入初禅乃至入第四禅，<a id="a-Ib"></a>受种种神通力，<a id="a-Ic"></a>能分一身为多身，<a id="a-Id"></a>乃至手扪摸日月。</p>
  <p id="aIe">“成就身精进故，<a id="a-If"></a>飞到东方过无量百千万诸佛世界，<a id="a-Ig"></a>供养诸佛饮食、<a id="a-Ih"></a>衣服、<a id="a-Ii"></a>医药、<a id="a-Ij"></a>卧具、<a id="a-Ik"></a>花香、<a id="a-Il"></a>璎珞、<a id="a-Im"></a>种种所须，<a id="a-In"></a>乃至阿耨多罗三藐三菩提，<a id="a-Io"></a>福德果报终不灭尽。<a id="a-Ip"></a>是菩萨得阿耨多罗三藐三菩提时，<a id="a-Iq"></a>一切世间天及人勤设供养衣服饮食，<a id="a-Ir"></a>乃至入无余涅槃后，<a id="a-Is"></a>舍利及弟子得供养。<a id="a-It"></a>亦以是神通力故，<a id="a-Iu"></a>至诸佛所听受法教，<a id="a-Iv"></a>乃至阿耨多罗三藐三菩提终不违失。<a id="a-Iw"></a>是菩萨修一切种智时，<a id="a-Ix"></a>净佛国土成就众生。<a id="a-Iy"></a>如是，<a id="a-Iz"></a>须菩提，<a id="a-J0"></a>菩萨摩诃萨行般若波罗蜜，<a id="a-J1"></a>成就身精进能具足毗梨耶波罗蜜。</p>
  <p id="aJ2">“须菩提，<a id="a-J3"></a>云何菩萨成就心精进能具足毗梨耶波罗蜜？<a id="a-J4"></a>须菩提，<a id="a-J5"></a>菩萨摩诃萨心精进，<a id="a-J6"></a>以是心精进圣无漏入八圣道分精进，<a id="a-J7"></a>不令身口不善业得入，<a id="a-J8"></a>亦不取诸法相，<a id="a-J9"></a>若常、<a id="a-JA"></a>若无常，<a id="a-JB"></a>若苦、<a id="a-JC"></a>若乐，<a id="a-JD"></a>若我、<a id="a-JE"></a>若无我，<a id="a-JF"></a>若有为、<a id="a-JG"></a>若无为，<a id="a-JH"></a>若欲界、<a id="a-JI"></a>若色界、<a id="a-JJ"></a>若无色界，<a id="a-JK"></a>若有漏性、<a id="a-JL"></a>若无漏性，<a id="a-JM"></a>若初禅乃至第四禅，<a id="a-JN"></a>若慈悲喜舍，<a id="a-JO"></a>若无边虚空处乃至非有想非无想处，<a id="a-JP"></a>若四念处、<a id="a-JQ"></a>四正勤、<a id="a-JR"></a>四如意足、<a id="a-JS"></a>五根、<a id="a-JT"></a>五力、<a id="a-JU"></a>七觉分、<a id="a-JV"></a>八圣道分，<a id="a-JW"></a>若空、<a id="a-JX"></a>无相、<a id="a-JY"></a>无作，<a id="a-JZ"></a>若佛十力乃至十八不共法；<a id="a-Ja"></a>不取相，<a id="a-Jb"></a>若常、<a id="a-Jc"></a>若无常，<a id="a-Jd"></a>若苦、<a id="a-Je"></a>若乐，<a id="a-Jf"></a>若我、<a id="a-Jg"></a>若无我，<a id="a-Jh"></a>若须陀洹果、<a id="a-Ji"></a>若斯陀含果、<a id="a-Jj"></a>若阿那含果、<a id="a-Jk"></a>若阿罗汉果，<a id="a-Jl"></a>若辟支佛道、<a id="a-Jm"></a>若菩萨道、<a id="a-Jn"></a>若阿耨多罗三藐三菩提，<a id="a-Jo"></a>若是须陀洹、<a id="a-Jp"></a>斯陀含、<a id="a-Jq"></a>阿那含、<a id="a-Jr"></a>阿罗汉，<a id="a-Js"></a>若是辟支佛、<a id="a-Jt"></a>是菩萨、<a id="a-Ju"></a>是佛；<a id="a-Jv"></a>不取相，<a id="a-Jw"></a>是众生断三结故得须陀洹，<a id="a-Jx"></a>是众生三毒薄故得斯陀含，<a id="a-Jy"></a>是众生断下分结故得阿那含，<a id="a-Jz"></a>是众生断上分结故得阿罗汉，<a id="a-K0"></a>是众生以辟支佛道故作辟支佛，<a id="a-K1"></a>是众生行道种智故名菩萨，<a id="a-K2"></a>亦不取是诸法相。<a id="a-K3"></a>何以故？<a id="a-K4"></a>不可以性取相，<a id="a-K5"></a>是性无故。<a id="a-K6"></a>是菩萨以是心精进故，<a id="a-K7"></a>广利益众生，<a id="a-K8"></a>亦不得众生，<a id="a-K9"></a>是为菩萨具足毗梨耶波罗蜜，<a id="a-KA"></a>具足诸佛法，<a id="a-KB"></a>净佛国土成就众生，<a id="a-KC"></a>不可得故。</p>
  <p id="aKD">“是菩萨身精进、<a id="a-KE"></a>心精进成就故，<a id="a-KF"></a>摄取一切诸善法。<a id="a-KG"></a>是法亦不著故，<a id="a-KH"></a>从一佛国至一佛国，<a id="a-KI"></a>为利益众生所作神通随意无礙，<a id="a-KJ"></a>若雨诸华，<a id="a-KK"></a>若散诸香，<a id="a-KL"></a>若作伎乐，<a id="a-KM"></a>若动大地，<a id="a-KN"></a>若放光明，<a id="a-KO"></a>若示七宝庄严世界，<a id="a-KP"></a>若现种种身，<a id="a-KQ"></a>若放大智光明令知圣道、<a id="a-KR"></a>令远离杀生乃至邪见，<a id="a-KS"></a>或以布施利益众生，<a id="a-KT"></a>或以持戒，<a id="a-KU"></a>或支解身体、<a id="a-KV"></a>或以妻子、<a id="a-KW"></a>或以国城、<a id="a-KX"></a>或以己身给施，<a id="a-KY"></a>随所方便利益众生。<a id="a-KZ"></a>如是，<a id="a-Ka"></a>须菩提，<a id="a-Kb"></a>菩萨摩诃萨行般若波罗蜜，<a id="a-Kc"></a>无相无作无得诸法中用身心精进，<a id="a-Kd"></a>能具足毗梨耶波罗蜜。<a id="a-Ke"></a>”</p>
  <p id="aKf">“世尊，<a id="a-Kg"></a>云何菩萨摩诃萨行般若波罗蜜，<a id="a-Kh"></a>住无相无作无得法中能具足禅那波罗蜜？<a id="a-Ki"></a>”</p>
  <p id="aKj">“须菩提，<a id="a-Kk"></a>菩萨摩诃萨除佛诸禅定，<a id="a-Kl"></a>余一切诸禅三昧皆能具足。<a id="a-Km"></a>是菩萨离诸欲、<a id="a-Kn"></a>诸恶不善法，<a id="a-Ko"></a>离生喜乐，<a id="a-Kp"></a>有觉有观，<a id="a-Kq"></a>入初禅乃至入第四禅，<a id="a-Kr"></a>以是慈悲喜舍心，<a id="a-Ks"></a>遍满一方乃至十方，<a id="a-Kt"></a>一切世间遍满。<a id="a-Ku"></a>是菩萨过一切色相，<a id="a-Kv"></a>灭有对相，<a id="a-Kw"></a>不念别异相故入无边空处，<a id="a-Kx"></a>乃至入非有想非无想处。<a id="a-Ky"></a>是菩萨于禅那波罗蜜中住逆顺入、<a id="a-Kz"></a>八背舍、<a id="a-L0"></a>九次第定，<a id="a-L1"></a>入空三昧、<a id="a-L2"></a>无相、<a id="a-L3"></a>无作三昧，<a id="a-L4"></a>或时入无相三昧，<a id="a-L5"></a>或时入如电光三昧，<a id="a-L6"></a>或时入圣正三昧，<a id="a-L7"></a>或时入如金刚三昧。<a id="a-L8"></a>是菩萨住禅那波罗蜜中，<a id="a-L9"></a>修三十七助道法，<a id="a-LA"></a>用道种智入一切禅定，<a id="a-LB"></a>过乾慧地、<a id="a-LC"></a>性地、<a id="a-LD"></a>八人地、<a id="a-LE"></a>见地、<a id="a-LF"></a>薄地、<a id="a-LG"></a>离欲地、<a id="a-LH"></a>已办地、<a id="a-LI"></a>辟支佛地入菩萨位，<a id="a-LJ"></a>入菩萨位已具足佛地，<a id="a-LK"></a>是诸地中行乃至阿耨多罗三藐三菩提，<a id="a-LL"></a>不中道取道果。<a id="a-LM"></a>是菩萨住是禅那波罗蜜中，<a id="a-LN"></a>从一佛国至一佛国供养诸佛，<a id="a-LO"></a>从诸佛所植诸善根净佛国土，<a id="a-LP"></a>从一土至一土利益众生，<a id="a-LQ"></a>或以布施摄取众生，<a id="a-LR"></a>或以持戒，<a id="a-LS"></a>或以三昧，<a id="a-LT"></a>或以智慧，<a id="a-LU"></a>或以解脱，<a id="a-LV"></a>或以解脱知见摄取众生，<a id="a-LW"></a>教众生令得须陀洹果、<a id="a-LX"></a>斯陀含果、<a id="a-LY"></a>阿那含果、<a id="a-LZ"></a>阿罗汉果、<a id="a-La"></a>辟支佛道，<a id="a-Lb"></a>诸有善法能令众生得道皆教令得。<a id="a-Lc"></a>是菩萨住此禅那波罗蜜中，<a id="a-Ld"></a>能生一切陀罗尼门，<a id="a-Le"></a>得四无礙智、<a id="a-Lf"></a>得报、<a id="a-Lg"></a>得诸神通。<a id="a-Lh"></a>是菩萨终不入母人胞胎，<a id="a-Li"></a>终不受五欲，<a id="a-Lj"></a>无生不生，<a id="a-Lk"></a>虽生亦不为生法所污。<a id="a-Ll"></a>何以故？<a id="a-Lm"></a>是菩萨见一切作法如幻而利益众生，<a id="a-Ln"></a>亦不得众生及一切法。<a id="a-Lo"></a>教众生令得无所得处，<a id="a-Lp"></a>是世俗法故非第一实义。<a id="a-Lq"></a>住是禅那波罗蜜一切行禅定解脱三昧，<a id="a-Lr"></a>乃至阿耨多罗三藐三菩提，<a id="a-Ls"></a>终不离禅那波罗蜜。<a id="a-Lt"></a>是菩萨行如是道种智时，<a id="a-Lu"></a>得一切种智断一切烦恼习，<a id="a-Lv"></a>断已自益其身亦益他人，<a id="a-Lw"></a>自益益他已，<a id="a-Lx"></a>为一切世间天及人、<a id="a-Ly"></a>阿修罗作福田。<a id="a-Lz"></a>如是，<a id="a-M0"></a>须菩提，<a id="a-M1"></a>菩萨摩诃萨行般若波罗蜜时，<a id="a-M2"></a>能具足无相禅那波罗蜜。<a id="a-M3"></a>”</p>
  <p id="aM4">“世尊，<a id="a-M5"></a>云何菩萨摩诃萨行般若波罗蜜时，<a id="a-M6"></a>住无相无作无得法中修具足般若波罗蜜？<a id="a-M7"></a>”</p>
  <p id="aM8">“须菩提，<a id="a-M9"></a>菩萨摩诃萨行般若波罗蜜时，<a id="a-MA"></a>于诸法不见定实相。<a id="a-MB"></a>是菩萨见色不定非实相，<a id="a-MC"></a>乃至见识不定非实相，<a id="a-MD"></a>不见色生乃至不见识生。<a id="a-ME"></a>若不见色生乃至不见识生，<a id="a-MF"></a>一切法若有漏、<a id="a-MG"></a>若无漏，<a id="a-MH"></a>不见来处，<a id="a-MI"></a>不见去处，<a id="a-MJ"></a>亦不见集处。<a id="a-MK"></a>如是观时，<a id="a-ML"></a>不得色性乃至识性，<a id="a-MM"></a>亦不得有漏、<a id="a-MN"></a>无漏法性。<a id="a-MO"></a>是菩萨行般若波罗蜜时，<a id="a-MP"></a>信解一切诸法无所有相，<a id="a-MQ"></a>如是信解已，<a id="a-MR"></a>行内空乃至无法有法空，<a id="a-MS"></a>于诸法无所著，<a id="a-MT"></a>若色、<a id="a-MU"></a>若受想行识乃至阿耨多罗三藐三菩提。<a id="a-MV"></a>是菩萨行无所有般若波罗蜜，<a id="a-MW"></a>能具足菩萨道，<a id="a-MX"></a>所谓六波罗蜜乃至三十七助道法、<a id="a-MY"></a>佛十力、<a id="a-MZ"></a>四无所畏、<a id="a-Ma"></a>四无礙智、<a id="a-Mb"></a>十八不共法、<a id="a-Mc"></a>三十二相、<a id="a-Md"></a>八十随形好。<a id="a-Me"></a>是菩萨住空净佛道中，<a id="a-Mf"></a>所谓六波罗蜜、<a id="a-Mg"></a>三十七助道法，<a id="a-Mh"></a>报得神通以是法饶益众生：<a id="a-Mi"></a>宜以布施摄，<a id="a-Mj"></a>教令布施；<a id="a-Mk"></a>宜以持戒摄，<a id="a-Ml"></a>教令持戒；<a id="a-Mm"></a>宜以禅定、<a id="a-Mn"></a>智慧、<a id="a-Mo"></a>解脱、<a id="a-Mp"></a>解脱知见摄，<a id="a-Mq"></a>教令修禅定、<a id="a-Mr"></a>智慧、<a id="a-Ms"></a>解脱、<a id="a-Mt"></a>解脱知见；<a id="a-Mu"></a>宜以诸道法教者，<a id="a-Mv"></a>教令得须陀洹果、<a id="a-Mw"></a>斯陀含果、<a id="a-Mx"></a>阿那含果、<a id="a-My"></a>阿罗汉果、<a id="a-Mz"></a>辟支佛道；<a id="a-N0"></a>宜以佛道化者，<a id="a-N1"></a>教令得菩萨道具足佛道。<a id="a-N2"></a>如是等随其所应道地，<a id="a-N3"></a>而教化之各令得所。<a id="a-N4"></a>是菩萨现种种神通力时，<a id="a-N5"></a>过无量如恒河沙等国土度脱众生生死，<a id="a-N6"></a>随其所须皆供给之各令满足，<a id="a-N7"></a>从一国土至一国土，<a id="a-N8"></a>见净妙国土以自庄严己佛国土，<a id="a-N9"></a>譬如他化自在天中，<a id="a-NA"></a>资生所须随意自至，<a id="a-NB"></a>亦如诸净佛国离于求欲。<a id="a-NC"></a>是人以是报得檀那波罗蜜、<a id="a-ND"></a>尸罗波罗蜜、<a id="a-NE"></a>羼提波罗蜜、<a id="a-NF"></a>毗梨耶波罗蜜、<a id="a-NG"></a>禅那波罗蜜、<a id="a-NH"></a>般若波罗蜜，<a id="a-NI"></a>报得五神通，<a id="a-NJ"></a>行菩萨道，<a id="a-NK"></a>道种智成就一切功德，<a id="a-NL"></a>当得阿耨多罗三藐三菩提。<a id="a-NM"></a>是菩萨尔时不受色法乃至识，<a id="a-NN"></a>不受一切法，<a id="a-NO"></a>若善若不善、<a id="a-NP"></a>若世间若出世间、<a id="a-NQ"></a>若有漏若无漏、<a id="a-NR"></a>若有为若无为，<a id="a-NS"></a>如是一切法皆不受。<a id="a-NT"></a>是菩萨得阿耨多罗三藐三菩提时，<a id="a-NU"></a>国土一切所有资生之物皆无有主。<a id="a-NV"></a>何以故？<a id="a-NW"></a>是菩萨行一切法不受，<a id="a-NX"></a>以不可得故。<a id="a-NY"></a>如是，<a id="a-NZ"></a>须菩提，<a id="a-Na"></a>菩萨摩诃萨无相法中能具足般若波罗蜜。<a id="a-Nb"></a>”</p>
 </body>
</html>