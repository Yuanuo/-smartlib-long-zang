<!doctype html>
<html id="z3IBT9eAS" data-ver="1884">
 <head>
  <meta charset="utf-8">
  <meta author="鸠摩罗什">
  <meta author="僧叡">
  <meta library="龙藏">
  <meta catalog="大乘般若部">
  <meta period="姚秦">
 </head>
 <body>
  <h1 id="a1">摩诃般若波罗蜜经卷第四</h1>
  <h2 id="a2">幻学品第十一</h2>
  <p id="a3">尔时，<a id="a-4"></a>慧命须菩提白佛言：<a id="a-5"></a>“世尊，<a id="a-6"></a>若当有人问言：<a id="a-7"></a>‘幻人学般若波罗蜜，<a id="a-8"></a>当得萨婆若不？<a id="a-9"></a>幻人学禅波罗蜜、<a id="a-A"></a>毗梨耶波罗蜜、<a id="a-B"></a>羼提波罗蜜、<a id="a-C"></a>尸罗波罗蜜、<a id="a-D"></a>檀波罗蜜，<a id="a-E"></a>学四念处乃至十八不共法及一切种智，<a id="a-F"></a>得萨婆若不？<a id="a-G"></a>’我当云何答？<a id="a-H"></a>”</p>
  <p id="aI">佛告须菩提：<a id="a-J"></a>“我还问汝，<a id="a-K"></a>随汝意答我。<a id="a-L"></a>须菩提，<a id="a-M"></a>于汝意云何？<a id="a-N"></a>色与幻有异不？<a id="a-O"></a>受、<a id="a-P"></a>想、<a id="a-Q"></a>行、<a id="a-R"></a>识与幻有异不？<a id="a-S"></a>”</p>
  <p id="aT">须菩提言：<a id="a-U"></a>“不也，<a id="a-V"></a>世尊。<a id="a-W"></a>”</p>
  <p id="aX">佛言：<a id="a-Y"></a>“于汝意云何？<a id="a-Z"></a>眼与幻有异不？<a id="a-a"></a>乃至意与幻有异不？<a id="a-b"></a>色乃至法与幻有异不？<a id="a-c"></a>眼界乃至意识界与幻有异不？<a id="a-d"></a>眼触乃至意触，<a id="a-e"></a>眼触因缘生受乃至意触因缘生受，<a id="a-f"></a>与幻有异不？<a id="a-g"></a>”</p>
  <p id="ah">须菩提言：<a id="a-i"></a>“不也，<a id="a-j"></a>世尊。<a id="a-k"></a>”</p>
  <p id="al">“于汝意云何？<a id="a-m"></a>四念处与幻有异不？<a id="a-n"></a>乃至八圣道分与幻有异不？<a id="a-o"></a>”</p>
  <p id="ap">“不也，<a id="a-q"></a>世尊。<a id="a-r"></a>”</p>
  <p id="as">“于汝意云何？<a id="a-t"></a>空、<a id="a-u"></a>无相、<a id="a-v"></a>无作与幻有异不？<a id="a-w"></a>”</p>
  <p id="ax">“不也，<a id="a-y"></a>世尊。<a id="a-z"></a>”</p>
  <p id="a10">“须菩提，<a id="a-11"></a>于汝意云何？<a id="a-12"></a>檀波罗蜜与幻有异不？<a id="a-13"></a>乃至十八不共法与幻有异不？<a id="a-14"></a>”</p>
  <p id="a15">“不也，<a id="a-16"></a>世尊。<a id="a-17"></a>”</p>
  <p id="a18">“须菩提，<a id="a-19"></a>于汝意云何？<a id="a-1A"></a>阿耨多罗三藐三菩提与幻有异不？<a id="a-1B"></a>”</p>
  <p id="a1C">“不也，<a id="a-1D"></a>世尊。<a id="a-1E"></a>何以故？<a id="a-1F"></a>色不异幻，<a id="a-1G"></a>幻不异色，<a id="a-1H"></a>色即是幻，<a id="a-1I"></a>幻即是色。<a id="a-1J"></a>世尊，<a id="a-1K"></a>受、<a id="a-1L"></a>想、<a id="a-1M"></a>行、<a id="a-1N"></a>识不异幻，<a id="a-1O"></a>幻不异受、<a id="a-1P"></a>想、<a id="a-1Q"></a>行、<a id="a-1R"></a>识，<a id="a-1S"></a>识即是幻，<a id="a-1T"></a>幻即是识。<a id="a-1U"></a>世尊，<a id="a-1V"></a>眼不异幻，<a id="a-1W"></a>幻不异眼，<a id="a-1X"></a>眼即是幻，<a id="a-1Y"></a>幻即是眼，<a id="a-1Z"></a>眼触因缘生受乃至意触因缘生受亦如是。<a id="a-1a"></a>世尊，<a id="a-1b"></a>四念处不异幻，<a id="a-1c"></a>幻不异四念处，<a id="a-1d"></a>四念处即是幻，<a id="a-1e"></a>幻即是四念处，<a id="a-1f"></a>乃至阿耨多罗三藐三菩提不异幻，<a id="a-1g"></a>幻不异阿耨多罗三藐三菩提，<a id="a-1h"></a>阿耨多罗三藐三菩提即是幻，<a id="a-1i"></a>幻即是阿耨多罗三藐三菩提。<a id="a-1j"></a>”</p>
  <p id="a1k">佛告须菩提：<a id="a-1l"></a>“于汝意云何？<a id="a-1m"></a>幻有垢有净不？<a id="a-1n"></a>”</p>
  <p id="a1o">“不也，<a id="a-1p"></a>世尊。<a id="a-1q"></a>”</p>
  <p id="a1r">“须菩提，<a id="a-1s"></a>于汝意云何？<a id="a-1t"></a>幻有生有灭不？<a id="a-1u"></a>”</p>
  <p id="a1v">“不也，<a id="a-1w"></a>世尊。<a id="a-1x"></a>”</p>
  <p id="a1y">“若法不生不灭，<a id="a-1z"></a>是法能学般若波罗蜜，<a id="a-20"></a>当得萨婆若不？<a id="a-21"></a>”</p>
  <p id="a22">“不也，<a id="a-23"></a>世尊。<a id="a-24"></a>”</p>
  <p id="a25">“于汝意云何？<a id="a-26"></a>五受阴假名是菩萨不？<a id="a-27"></a>”</p>
  <p id="a28">“如是，<a id="a-29"></a>世尊。<a id="a-2A"></a>”</p>
  <p id="a2B">“于汝意云何？<a id="a-2C"></a>五受阴假名有生灭垢净不？<a id="a-2D"></a>”</p>
  <p id="a2E">“不也，<a id="a-2F"></a>世尊。<a id="a-2G"></a>”</p>
  <p id="a2H">“于汝意云何？<a id="a-2I"></a>若法但有名字，<a id="a-2J"></a>非身非身业，<a id="a-2K"></a>非口非口业，<a id="a-2L"></a>非意非意业，<a id="a-2M"></a>不生不灭，<a id="a-2N"></a>不垢不净，<a id="a-2O"></a>如是法能学般若波罗蜜，<a id="a-2P"></a>得萨婆若不？<a id="a-2Q"></a>”</p>
  <p id="a2R">“不也，<a id="a-2S"></a>世尊。<a id="a-2T"></a>”</p>
  <p id="a2U">“菩萨摩诃萨若能如是学般若波罗蜜，<a id="a-2V"></a>当得萨婆若，<a id="a-2W"></a>以无所得故。<a id="a-2X"></a>”</p>
  <p id="a2Y">须菩提白佛言：<a id="a-2Z"></a>“世尊，<a id="a-2a"></a>菩萨摩诃萨应如是学般若波罗蜜，<a id="a-2b"></a>学阿耨多罗三藐三菩提如幻人。<a id="a-2c"></a>何以故？<a id="a-2d"></a>世尊，<a id="a-2e"></a>当知五阴即是幻人，<a id="a-2f"></a>幻人即是五阴。<a id="a-2g"></a>”</p>
  <p id="a2h">佛告须菩提：<a id="a-2i"></a>“于汝意云何？<a id="a-2j"></a>是五阴学般若波罗蜜，<a id="a-2k"></a>当得萨婆若不？<a id="a-2l"></a>”</p>
  <p id="a2m">“不也，<a id="a-2n"></a>世尊。<a id="a-2o"></a>何以故？<a id="a-2p"></a>是五阴性无所有，<a id="a-2q"></a>无所有性亦不可得。<a id="a-2r"></a>”</p>
  <p id="a2s">佛告须菩提：<a id="a-2t"></a>“于汝意云何？<a id="a-2u"></a>如梦五阴学般若波罗蜜，<a id="a-2v"></a>当得萨婆若不？<a id="a-2w"></a>”</p>
  <p id="a2x">“不也，<a id="a-2y"></a>世尊。<a id="a-2z"></a>何以故？<a id="a-30"></a>梦性无所有，<a id="a-31"></a>无所有性亦不可得。<a id="a-32"></a>”</p>
  <p id="a33">“于汝意云何？<a id="a-34"></a>如响、<a id="a-35"></a>如影、<a id="a-36"></a>如焰、<a id="a-37"></a>如化五阴，<a id="a-38"></a>学般若波罗蜜，<a id="a-39"></a>当得萨婆若不？<a id="a-3A"></a>”</p>
  <p id="a3B">“不也，<a id="a-3C"></a>世尊。<a id="a-3D"></a>何以故？<a id="a-3E"></a>响、<a id="a-3F"></a>影、<a id="a-3G"></a>焰、<a id="a-3H"></a>化性无所有，<a id="a-3I"></a>无所有性亦不可得，<a id="a-3J"></a>六情亦如是。<a id="a-3K"></a>世尊，<a id="a-3L"></a>识即是六情，<a id="a-3M"></a>六情即是五阴，<a id="a-3N"></a>如是法皆内空故不可得，<a id="a-3O"></a>乃至无法有法空故不可得。<a id="a-3P"></a>”</p>
  <p id="a3Q">须菩提白佛言：<a id="a-3R"></a>“世尊，<a id="a-3S"></a>新发大乘意菩萨闻说般若波罗蜜将无恐怖？<a id="a-3T"></a>”</p>
  <p id="a3U">佛告须菩提：<a id="a-3V"></a>“若新发大乘意菩萨于般若波罗蜜，<a id="a-3W"></a>无方便亦不得善知识，<a id="a-3X"></a>是菩萨或惊、<a id="a-3Y"></a>或怖、<a id="a-3Z"></a>或畏。<a id="a-3a"></a>”</p>
  <p id="a3b">须菩提白佛言：<a id="a-3c"></a>“世尊，<a id="a-3d"></a>何等是方便？<a id="a-3e"></a>菩萨行是方便，<a id="a-3f"></a>不惊、<a id="a-3g"></a>不畏、<a id="a-3h"></a>不怖？<a id="a-3i"></a>”</p>
  <p id="a3j">佛告须菩提：<a id="a-3k"></a>“有菩萨摩诃萨行般若波罗蜜，<a id="a-3l"></a>应萨婆若心，<a id="a-3m"></a>观色无常相，<a id="a-3n"></a>是亦不可得，<a id="a-3o"></a>观受、<a id="a-3p"></a>想、<a id="a-3q"></a>行、<a id="a-3r"></a>识无常相，<a id="a-3s"></a>亦不可得。<a id="a-3t"></a>须菩提，<a id="a-3u"></a>是名菩萨摩诃萨行般若波罗蜜中方便。</p>
  <p id="a3v">“复次，<a id="a-3w"></a>须菩提，<a id="a-3x"></a>菩萨摩诃萨应萨婆若心，<a id="a-3y"></a>观色苦相，<a id="a-3z"></a>是亦不可得，<a id="a-40"></a>受、<a id="a-41"></a>想、<a id="a-42"></a>行、<a id="a-43"></a>识亦如是；<a id="a-44"></a>应萨婆若心，<a id="a-45"></a>观色无我相，<a id="a-46"></a>是亦不可得，<a id="a-47"></a>受、<a id="a-48"></a>想、<a id="a-49"></a>行、<a id="a-4A"></a>识亦如是。</p>
  <p id="a4B">“复次，<a id="a-4C"></a>须菩提，<a id="a-4D"></a>菩萨摩诃萨应萨婆若心，<a id="a-4E"></a>观色空相是亦不可得，<a id="a-4F"></a>受、<a id="a-4G"></a>想、<a id="a-4H"></a>行、<a id="a-4I"></a>识亦如是；<a id="a-4J"></a>观色无相相是亦不可得，<a id="a-4K"></a>受、<a id="a-4L"></a>想、<a id="a-4M"></a>行、<a id="a-4N"></a>识亦如是；<a id="a-4O"></a>观色无作相是亦不可得，<a id="a-4P"></a>受、<a id="a-4Q"></a>想、<a id="a-4R"></a>行、<a id="a-4S"></a>识亦如是；<a id="a-4T"></a>观色寂灭相是亦不可得，<a id="a-4U"></a>乃至识亦如是；<a id="a-4V"></a>观色离相是亦不可得，<a id="a-4W"></a>乃至识亦如是。<a id="a-4X"></a>是名菩萨摩诃萨行般若波罗蜜中方便。</p>
  <p id="a4Y">“复次，<a id="a-4Z"></a>须菩提，<a id="a-4a"></a>菩萨摩诃萨行般若波罗蜜，<a id="a-4b"></a>观色无常相是亦不可得，<a id="a-4c"></a>观色苦相、<a id="a-4d"></a>无我相、<a id="a-4e"></a>空相、<a id="a-4f"></a>无相相、<a id="a-4g"></a>无作相、<a id="a-4h"></a>寂灭相、<a id="a-4i"></a>离相是亦不可得，<a id="a-4j"></a>受、<a id="a-4k"></a>想、<a id="a-4l"></a>行、<a id="a-4m"></a>识亦如是。<a id="a-4n"></a>是时，<a id="a-4o"></a>菩萨作是念：<a id="a-4p"></a>‘我当为一切众生说是无常法，<a id="a-4q"></a>是亦不可得。<a id="a-4r"></a>当为一切众生说苦相，<a id="a-4s"></a>说无我相、<a id="a-4t"></a>空相、<a id="a-4u"></a>无相相、<a id="a-4v"></a>无作相、<a id="a-4w"></a>寂灭相、<a id="a-4x"></a>离相，<a id="a-4y"></a>是亦不可得。<a id="a-4z"></a>’是名菩萨摩诃萨檀波罗蜜。</p>
  <p id="a50">“复次，<a id="a-51"></a>须菩提，<a id="a-52"></a>菩萨摩诃萨，<a id="a-53"></a>不以声闻、<a id="a-54"></a>辟支佛心，<a id="a-55"></a>观色无常亦不可得；<a id="a-56"></a>不以声闻、<a id="a-57"></a>辟支佛心，<a id="a-58"></a>观识无常亦不可得；<a id="a-59"></a>不以声闻、<a id="a-5A"></a>辟支佛心，<a id="a-5B"></a>观色苦无我空无相无作寂灭离亦不可得，<a id="a-5C"></a>受、<a id="a-5D"></a>想、<a id="a-5E"></a>行、<a id="a-5F"></a>识亦如是。<a id="a-5G"></a>是名菩萨摩诃萨不著尸罗波罗蜜。</p>
  <p id="a5H">“复次，<a id="a-5I"></a>须菩提，<a id="a-5J"></a>菩萨摩诃萨行般若波罗蜜，<a id="a-5K"></a>是诸法无常相，<a id="a-5L"></a>乃至离相忍欲乐。<a id="a-5M"></a>是名菩萨摩诃萨羼提波罗蜜。</p>
  <p id="a5N">“复次，<a id="a-5O"></a>须菩提，<a id="a-5P"></a>菩萨摩诃萨行般若波罗蜜，<a id="a-5Q"></a>应萨婆若心，<a id="a-5R"></a>观色无常相亦不可得，<a id="a-5S"></a>乃至离相亦不可得，<a id="a-5T"></a>受、<a id="a-5U"></a>想、<a id="a-5V"></a>行、<a id="a-5W"></a>识亦如是，<a id="a-5X"></a>应萨婆若心不舍不息。<a id="a-5Y"></a>是名菩萨摩诃萨毗梨耶波罗蜜。</p>
  <p id="a5Z">“复次，<a id="a-5a"></a>须菩提，<a id="a-5b"></a>菩萨摩诃萨行般若波罗蜜，<a id="a-5c"></a>不起声闻、<a id="a-5d"></a>辟支佛意及余不善心。<a id="a-5e"></a>是名菩萨摩诃萨禅那波罗蜜。</p>
  <p id="a5f">“复次，<a id="a-5g"></a>须菩提，<a id="a-5h"></a>菩萨摩诃萨行般若波罗蜜，<a id="a-5i"></a>如是思惟：<a id="a-5j"></a>‘不以空色故色空，<a id="a-5k"></a>色即是空，<a id="a-5l"></a>空即是色，<a id="a-5m"></a>受、<a id="a-5n"></a>想、<a id="a-5o"></a>行、<a id="a-5p"></a>识亦如是；<a id="a-5q"></a>不以空眼故眼空，<a id="a-5r"></a>眼即是空，<a id="a-5s"></a>空即是眼；<a id="a-5t"></a>乃至意触因缘生受，<a id="a-5u"></a>不以空受故受空，<a id="a-5v"></a>受即是空，<a id="a-5w"></a>空即是受；<a id="a-5x"></a>不以空四念处故四念处空，<a id="a-5y"></a>四念处即是空，<a id="a-5z"></a>空即是四念处；<a id="a-60"></a>乃至不以空十八不共法故十八不共法空，<a id="a-61"></a>十八不共法即是空，<a id="a-62"></a>空即是十八不共法。<a id="a-63"></a>’如是，<a id="a-64"></a>须菩提，<a id="a-65"></a>菩萨摩诃萨行般若波罗蜜，<a id="a-66"></a>不惊、<a id="a-67"></a>不畏、<a id="a-68"></a>不怖。<a id="a-69"></a>”</p>
  <p id="a6A">须菩提白佛言：<a id="a-6B"></a>“世尊，<a id="a-6C"></a>何等是菩萨摩诃萨善知识守护故，<a id="a-6D"></a>闻说般若波罗蜜不惊、<a id="a-6E"></a>不畏、<a id="a-6F"></a>不怖？<a id="a-6G"></a>”</p>
  <p id="a6H">佛告须菩提：<a id="a-6I"></a>“菩萨摩诃萨善知识者，<a id="a-6J"></a>说色无常亦不可得，<a id="a-6K"></a>持是善根不向声闻、<a id="a-6L"></a>辟支佛道，<a id="a-6M"></a>但向一切智，<a id="a-6N"></a>是名菩萨摩诃萨善知识；<a id="a-6O"></a>说受、<a id="a-6P"></a>想、<a id="a-6Q"></a>行、<a id="a-6R"></a>识无常亦不可得，<a id="a-6S"></a>持是善根不向声闻、<a id="a-6T"></a>辟支佛道，<a id="a-6U"></a>但向一切智，<a id="a-6V"></a>是名菩萨摩诃萨善知识。</p>
  <p id="a6W">“须菩提，<a id="a-6X"></a>菩萨摩诃萨复有善知识，<a id="a-6Y"></a>说色苦亦不可得，<a id="a-6Z"></a>说受、<a id="a-6a"></a>想、<a id="a-6b"></a>行、<a id="a-6c"></a>识苦亦不可得，<a id="a-6d"></a>说色无我、<a id="a-6e"></a>受想行识无我亦不可得，<a id="a-6f"></a>说色空无相无作寂灭离亦不可得，<a id="a-6g"></a>受想行识空无相无作寂灭离亦不可得，<a id="a-6h"></a>持是善根不向声闻、<a id="a-6i"></a>辟支佛道，<a id="a-6j"></a>但向一切智。<a id="a-6k"></a>须菩提，<a id="a-6l"></a>是名菩萨摩诃萨善知识。</p>
  <p id="a6m">“须菩提，<a id="a-6n"></a>菩萨摩诃萨复有善知识，<a id="a-6o"></a>说眼无常乃至离亦不可得，<a id="a-6p"></a>乃至意触因缘生受说无常乃至离亦不可得，<a id="a-6q"></a>持是善根不向声闻、<a id="a-6r"></a>辟支佛道，<a id="a-6s"></a>但向一切智，<a id="a-6t"></a>是名菩萨摩诃萨善知识。</p>
  <p id="a6u">“须菩提，<a id="a-6v"></a>菩萨摩诃萨复有善知识，<a id="a-6w"></a>说修四念处法乃至离亦不可得，<a id="a-6x"></a>持是善根不向声闻、<a id="a-6y"></a>辟支佛道，<a id="a-6z"></a>但向一切智。<a id="a-70"></a>须菩提，<a id="a-71"></a>是名菩萨摩诃萨善知识。<a id="a-72"></a>乃至说修十八不共法，<a id="a-73"></a>修一切智亦不可得，<a id="a-74"></a>持是善根不向声闻、<a id="a-75"></a>辟支佛道，<a id="a-76"></a>但向一切智，<a id="a-77"></a>是名菩萨摩诃萨善知识。<a id="a-78"></a>”</p>
  <p id="a79">须菩提白佛言：<a id="a-7A"></a>“云何菩萨摩诃萨行般若波罗蜜，<a id="a-7B"></a>无方便随恶知识，<a id="a-7C"></a>闻说是般若波罗蜜惊怖畏？<a id="a-7D"></a>”</p>
  <p id="a7E">佛告须菩提：<a id="a-7F"></a>“菩萨摩诃萨离一切智心，<a id="a-7G"></a>修般若波罗蜜，<a id="a-7H"></a>得是般若波罗蜜，<a id="a-7I"></a>念是般若波罗蜜，<a id="a-7J"></a>禅那波罗蜜、<a id="a-7K"></a>毗梨耶波罗蜜、<a id="a-7L"></a>羼提波罗蜜、<a id="a-7M"></a>尸罗波罗蜜、<a id="a-7N"></a>檀那波罗蜜皆得皆念。</p>
  <p id="a7O">“复次，<a id="a-7P"></a>须菩提，<a id="a-7Q"></a>菩萨摩诃萨离萨婆若心，<a id="a-7R"></a>观色内空乃至无法有法空，<a id="a-7S"></a>观受、<a id="a-7T"></a>想、<a id="a-7U"></a>行、<a id="a-7V"></a>识内空乃至无法有法空，<a id="a-7W"></a>观眼内空乃至无法有法空，<a id="a-7X"></a>乃至意触因缘生受内空乃至无法有法空，<a id="a-7Y"></a>于诸法空有所念、<a id="a-7Z"></a>有所得。</p>
  <p id="a7a">“复次，<a id="a-7b"></a>须菩提，<a id="a-7c"></a>菩萨摩诃萨行般若波罗蜜离萨婆若，<a id="a-7d"></a>心修四念处亦念亦得，<a id="a-7e"></a>乃至修十八不共法亦念亦得。</p>
  <p id="a7f">“如是，<a id="a-7g"></a>须菩提，<a id="a-7h"></a>菩萨摩诃萨行般若波罗蜜，<a id="a-7i"></a>以无方便故闻是般若波罗蜜惊畏怖。<a id="a-7j"></a>”</p>
  <p id="a7k">须菩提白佛言：<a id="a-7l"></a>“世尊，<a id="a-7m"></a>云何菩萨摩诃萨随恶知识闻般若波罗蜜惊畏怖？<a id="a-7n"></a>”</p>
  <p id="a7o">佛告须菩提：<a id="a-7p"></a>“菩萨摩诃萨恶知识，<a id="a-7q"></a>教离般若波罗蜜，<a id="a-7r"></a>离禅那波罗蜜、<a id="a-7s"></a>毗梨耶波罗蜜、<a id="a-7t"></a>羼提波罗蜜、<a id="a-7u"></a>尸罗波罗蜜、<a id="a-7v"></a>檀那波罗蜜。<a id="a-7w"></a>须菩提，<a id="a-7x"></a>是名菩萨摩诃萨恶知识。</p>
  <p id="a7y">“须菩提，<a id="a-7z"></a>菩萨摩诃萨复有恶知识，<a id="a-80"></a>不说魔事，<a id="a-81"></a>不说魔罪，<a id="a-82"></a>不作是言。</p>
  <p id="a83">“恶魔作佛形像来，<a id="a-84"></a>教菩萨离六波罗蜜，<a id="a-85"></a>语菩萨言：<a id="a-86"></a>‘善男子，<a id="a-87"></a>用修般若波罗蜜为，<a id="a-88"></a>用修禅波罗蜜、<a id="a-89"></a>毗梨耶波罗蜜、<a id="a-8A"></a>羼提波罗蜜、<a id="a-8B"></a>尸罗波罗蜜、<a id="a-8C"></a>檀波罗蜜为。<a id="a-8D"></a>’当知是菩萨摩诃萨恶知识。</p>
  <p id="a8E">“复次，<a id="a-8F"></a>须菩提，<a id="a-8G"></a>恶魔复作佛形像到菩萨所，<a id="a-8H"></a>为说声闻经，<a id="a-8I"></a>若修妒路乃至忧波提舍，<a id="a-8J"></a>教诏分别演说如是经，<a id="a-8K"></a>不为说魔事魔罪，<a id="a-8L"></a>当知是菩萨摩诃萨恶知识。</p>
  <p id="a8M">“复次，<a id="a-8N"></a>须菩提，<a id="a-8O"></a>恶魔作佛形像到菩萨所作是语：<a id="a-8P"></a>‘善男子，<a id="a-8Q"></a>汝无真菩萨心，<a id="a-8R"></a>亦非阿惟越致地，<a id="a-8S"></a>汝亦不能得阿耨多罗三藐三菩提。<a id="a-8T"></a>’不为说如是魔事魔罪，<a id="a-8U"></a>当知是菩萨恶知识。</p>
  <p id="a8V">“复次，<a id="a-8W"></a>须菩提，<a id="a-8X"></a>恶魔作佛形像到菩萨所语菩萨言：<a id="a-8Y"></a>‘善男子，<a id="a-8Z"></a>色空无我无我所，<a id="a-8a"></a>受、<a id="a-8b"></a>想、<a id="a-8c"></a>行、<a id="a-8d"></a>识空无我无我所，<a id="a-8e"></a>眼空无我无我所，<a id="a-8f"></a>乃至意触因缘生受空无我无我所，<a id="a-8g"></a>檀波罗蜜空乃至般若波罗蜜空，<a id="a-8h"></a>四念处空，<a id="a-8i"></a>乃至十八不共法空，<a id="a-8j"></a>汝用阿耨多罗三藐三菩提为。<a id="a-8k"></a>’如是魔事魔罪不说不教，<a id="a-8l"></a>当知是菩萨恶知识。</p>
  <p id="a8m">“复次，<a id="a-8n"></a>须菩提，<a id="a-8o"></a>恶魔作辟支佛身到菩萨所语菩萨言：<a id="a-8p"></a>‘善男子，<a id="a-8q"></a>十方皆空，<a id="a-8r"></a>是中无佛、<a id="a-8s"></a>无菩萨、<a id="a-8t"></a>无声闻。<a id="a-8u"></a>’如是魔事魔罪不说不教，<a id="a-8v"></a>当知是菩萨摩诃萨恶知识。</p>
  <p id="a8w">“复次，<a id="a-8x"></a>须菩提，<a id="a-8y"></a>恶魔作和尚阿阇梨身到菩萨所：<a id="a-8z"></a>教离菩萨道，<a id="a-90"></a>教离一切种智，<a id="a-91"></a>教离四念处乃至八圣道分，<a id="a-92"></a>教离檀波罗蜜，<a id="a-93"></a>乃至离十八不共法，<a id="a-94"></a>教入空、<a id="a-95"></a>无相、<a id="a-96"></a>无作，<a id="a-97"></a>作是言：<a id="a-98"></a>‘善男子，<a id="a-99"></a>汝修念是诸法得声闻证，<a id="a-9A"></a>用阿耨多罗三藐三菩提为。<a id="a-9B"></a>’如是魔事魔罪不说不教，<a id="a-9C"></a>当知是菩萨恶知识。</p>
  <p id="a9D">“复次，<a id="a-9E"></a>须菩提，<a id="a-9F"></a>恶魔作父母形像到菩萨所，<a id="a-9G"></a>语菩萨言：<a id="a-9H"></a>‘子汝为须陀洹果证故勤精进，<a id="a-9I"></a>乃至阿罗汉果证故勤精进。<a id="a-9J"></a>汝用阿耨多罗三藐三菩提为，<a id="a-9K"></a>求阿耨多罗三藐三菩提，<a id="a-9L"></a>当受无量阿僧祇劫生死截手截脚受诸苦痛。<a id="a-9M"></a>’如是魔事魔罪不说不教，<a id="a-9N"></a>当知是菩萨恶知识。</p>
  <p id="a9O">“复次，<a id="a-9P"></a>须菩提，<a id="a-9Q"></a>恶魔作比丘形像到菩萨所，<a id="a-9R"></a>语菩萨言：<a id="a-9S"></a>‘眼无常可得法，<a id="a-9T"></a>乃至意无常可得法。<a id="a-9U"></a>’眼、<a id="a-9V"></a>苦眼、<a id="a-9W"></a>无我眼、<a id="a-9X"></a>空无相无作、<a id="a-9Y"></a>寂灭离说可得法，<a id="a-9Z"></a>乃至意亦如是，<a id="a-9a"></a>用有所得法说四念处，<a id="a-9b"></a>乃至用有所得法说十八不共法。<a id="a-9c"></a>须菩提，<a id="a-9d"></a>如是魔事魔罪不说不教，<a id="a-9e"></a>当知是菩萨恶知识，<a id="a-9f"></a>知已当远离之。<a id="a-9g"></a>”</p>
  <p data-pb></p>
  <h2 id="a9h">句义品第十二</h2>
  <p id="a9i">尔时须菩提白佛言：<a id="a-9j"></a>“世尊，<a id="a-9k"></a>云何为菩萨句义？<a id="a-9l"></a>”</p>
  <p id="a9m">佛告须菩提：<a id="a-9n"></a>“无有义是菩萨句义。<a id="a-9o"></a>何以故？<a id="a-9p"></a>阿耨多罗三藐三菩提无有义处亦无我，<a id="a-9q"></a>以是故，<a id="a-9r"></a>无句义是菩萨句义。</p>
  <p id="a9s">“须菩提，<a id="a-9t"></a>譬如鸟飞虚空无有迹，<a id="a-9u"></a>菩萨句义无所有亦如是。</p>
  <p id="a9v">“须菩提，<a id="a-9w"></a>譬如梦中所见无处所，<a id="a-9x"></a>菩萨句义无所有亦如是。</p>
  <p id="a9y">“须菩提，<a id="a-9z"></a>譬如幻无有实义，<a id="a-A0"></a>如焰、<a id="a-A1"></a>如响、<a id="a-A2"></a>如影、<a id="a-A3"></a>如佛所化无有实义，<a id="a-A4"></a>菩萨句义无所有亦如是。</p>
  <p id="aA5">“须菩提，<a id="a-A6"></a>譬如如法性、<a id="a-A7"></a>法相、<a id="a-A8"></a>法位、<a id="a-A9"></a>实际无有义，<a id="a-AA"></a>菩萨句义无所有亦如是。</p>
  <p id="aAB">“须菩提，<a id="a-AC"></a>譬如幻人色无有义，<a id="a-AD"></a>幻人受、<a id="a-AE"></a>想、<a id="a-AF"></a>行、<a id="a-AG"></a>识无有义，<a id="a-AH"></a>菩萨摩诃萨行般若波罗蜜时，<a id="a-AI"></a>菩萨句义无所有亦如是。</p>
  <p id="aAJ">“须菩提，<a id="a-AK"></a>如幻人眼无有义，<a id="a-AL"></a>乃至意无有义。<a id="a-AM"></a>须菩提，<a id="a-AN"></a>如幻人色无有义，<a id="a-AO"></a>乃至法无有义，<a id="a-AP"></a>眼触因缘生受乃至意触因缘生受无有义，<a id="a-AQ"></a>菩萨摩诃萨行般若波罗蜜时，<a id="a-AR"></a>菩萨句义无所有亦如是。</p>
  <p id="aAS">“须菩提，<a id="a-AT"></a>如幻人行内空无有义，<a id="a-AU"></a>乃至行无法有法空无有义，<a id="a-AV"></a>菩萨摩诃萨行般若波罗蜜时，<a id="a-AW"></a>菩萨句义无所有亦如是。</p>
  <p id="aAX">“须菩提，<a id="a-AY"></a>如幻人行四念处乃至十八不共法无有义，<a id="a-AZ"></a>菩萨摩诃萨行般若波罗蜜时，<a id="a-Aa"></a>菩萨句义无所有亦如是。</p>
  <p id="aAb">“须菩提，<a id="a-Ac"></a>如多陀阿伽度阿罗诃三藐三佛陀，<a id="a-Ad"></a>色无有义，<a id="a-Ae"></a>是色无有故，<a id="a-Af"></a>菩萨摩诃萨行般若波罗蜜时，<a id="a-Ag"></a>菩萨句义无所有亦如是。</p>
  <p id="aAh">“须菩提，<a id="a-Ai"></a>如多陀阿伽度阿罗诃三藐三佛陀，<a id="a-Aj"></a>受、<a id="a-Ak"></a>想、<a id="a-Al"></a>行、<a id="a-Am"></a>识无有义，<a id="a-An"></a>是识无有故，<a id="a-Ao"></a>菩萨摩诃萨行般若波罗蜜时，<a id="a-Ap"></a>菩萨句义无所有亦如是。</p>
  <p id="aAq">“须菩提，<a id="a-Ar"></a>如佛眼无处所乃至意无处所，<a id="a-As"></a>色乃至法无处所，<a id="a-At"></a>眼触乃至意触因缘生受无处所，<a id="a-Au"></a>菩萨摩诃萨行般若波罗蜜时，<a id="a-Av"></a>菩萨句义无所有亦如是。</p>
  <p id="aAw">“须菩提，<a id="a-Ax"></a>如佛内空无处所，<a id="a-Ay"></a>乃至无法有法空无处所，<a id="a-Az"></a>菩萨摩诃萨行般若波罗蜜时，<a id="a-B0"></a>菩萨句义无所有亦如是。</p>
  <p id="aB1">“须菩提，<a id="a-B2"></a>如佛四念处无处所，<a id="a-B3"></a>乃至十八不共法无处所，<a id="a-B4"></a>菩萨摩诃萨行般若波罗蜜时，<a id="a-B5"></a>菩萨句义无所有亦如是。</p>
  <p id="aB6">“须菩提，<a id="a-B7"></a>如有为性中无无为性义，<a id="a-B8"></a>无为性中无有为性义，<a id="a-B9"></a>菩萨摩诃萨行般若波罗蜜时，<a id="a-BA"></a>菩萨句义无所有亦如是。</p>
  <p id="aBB">“须菩提，<a id="a-BC"></a>如不生不灭义无处所，<a id="a-BD"></a>菩萨摩诃萨行般若波罗蜜时，<a id="a-BE"></a>菩萨句义无所有亦如是。</p>
  <p id="aBF">“须菩提，<a id="a-BG"></a>如不作不出不得、<a id="a-BH"></a>不垢不净无处所，<a id="a-BI"></a>菩萨句义无所有亦如是。<a id="a-BJ"></a>”</p>
  <p id="aBK">须菩提白佛言：<a id="a-BL"></a>“何法不生不灭故无处所？<a id="a-BM"></a>何法不作不出不得、<a id="a-BN"></a>不垢不净故无处所？<a id="a-BO"></a>”</p>
  <p id="aBP">佛告须菩提：<a id="a-BQ"></a>“色不生不灭故无处所，<a id="a-BR"></a>受、<a id="a-BS"></a>想、<a id="a-BT"></a>行、<a id="a-BU"></a>识不生不灭故无处所，<a id="a-BV"></a>乃至不垢不净亦如是；<a id="a-BW"></a>入、<a id="a-BX"></a>界不生不灭故无处所，<a id="a-BY"></a>乃至不垢不净亦如是；<a id="a-BZ"></a>四念处不生不灭故无处所，<a id="a-Ba"></a>乃至不垢不净亦如是；<a id="a-Bb"></a>乃至十八不共法不生不灭故无处所，<a id="a-Bc"></a>乃至不垢不净亦如是。<a id="a-Bd"></a>须菩提，<a id="a-Be"></a>菩萨摩诃萨行般若波罗蜜时，<a id="a-Bf"></a>菩萨句义无所有亦如是。</p>
  <p id="aBg">“须菩提，<a id="a-Bh"></a>如四念处净义，<a id="a-Bi"></a>毕竟不可得。<a id="a-Bj"></a>须菩提，<a id="a-Bk"></a>菩萨摩诃萨行般若波罗蜜时，<a id="a-Bl"></a>菩萨句义无所有亦如是。</p>
  <p id="aBm">“须菩提，<a id="a-Bn"></a>如四正勤乃至十八不共法净义，<a id="a-Bo"></a>毕竟不可得，<a id="a-Bp"></a>菩萨摩诃萨行般若波罗蜜时，<a id="a-Bq"></a>菩萨句义无所有亦如是。</p>
  <p id="aBr">“须菩提，<a id="a-Bs"></a>如净中我不可得，<a id="a-Bt"></a>我无所有故，<a id="a-Bu"></a>乃至净中知者、<a id="a-Bv"></a>见者不可得，<a id="a-Bw"></a>知者见者无所有故。<a id="a-Bx"></a>须菩提，<a id="a-By"></a>菩萨摩诃萨行般若波罗蜜时，<a id="a-Bz"></a>菩萨句义无所有亦如是。</p>
  <p id="aC0">“须菩提，<a id="a-C1"></a>譬如日出时无有黑闇，<a id="a-C2"></a>菩萨摩诃萨行般若波罗蜜时，<a id="a-C3"></a>菩萨句义无所有亦如是。</p>
  <p id="aC4">“须菩提，<a id="a-C5"></a>譬如劫烧时无一切物，<a id="a-C6"></a>菩萨摩诃萨行般若波罗蜜时，<a id="a-C7"></a>菩萨句义无所有亦如是。</p>
  <p id="aC8">“须菩提，<a id="a-C9"></a>佛戒中无破戒。<a id="a-CA"></a>须菩提，<a id="a-CB"></a>菩萨摩诃萨行般若波罗蜜时，<a id="a-CC"></a>菩萨句义无所有亦如是。</p>
  <p id="aCD">“须菩提，<a id="a-CE"></a>如佛定中无乱心，<a id="a-CF"></a>佛慧中无愚痴，<a id="a-CG"></a>佛解脱中无不解脱，<a id="a-CH"></a>解脱知见中无不解脱知见。<a id="a-CI"></a>须菩提，<a id="a-CJ"></a>菩萨摩诃萨行般若波罗蜜时，<a id="a-CK"></a>菩萨句义无所有亦如是。</p>
  <p id="aCL">“须菩提，<a id="a-CM"></a>譬如佛光中日月光不现，<a id="a-CN"></a>佛光中四天王天、<a id="a-CO"></a>三十三天、<a id="a-CP"></a>夜摩天、<a id="a-CQ"></a>兜率陀天、<a id="a-CR"></a>化乐天、<a id="a-CS"></a>他化自在天、<a id="a-CT"></a>梵众天乃至阿迦贰吒天光不现。<a id="a-CU"></a>须菩提，<a id="a-CV"></a>菩萨摩诃萨行般若波罗蜜时，<a id="a-CW"></a>菩萨句义无所有亦如是。</p>
  <p id="aCX">“何以故？<a id="a-CY"></a>是阿耨多罗三藐三菩提、<a id="a-CZ"></a>菩萨、<a id="a-Ca"></a>菩萨句义，<a id="a-Cb"></a>是一切法皆不合不散，<a id="a-Cc"></a>无色、<a id="a-Cd"></a>无形、<a id="a-Ce"></a>无对、<a id="a-Cf"></a>一相，<a id="a-Cg"></a>所谓无相。<a id="a-Ch"></a>如是，<a id="a-Ci"></a>须菩提，<a id="a-Cj"></a>菩萨摩诃萨一切法无礙相中，<a id="a-Ck"></a>应当学，<a id="a-Cl"></a>亦应当知。<a id="a-Cm"></a>”</p>
  <p id="aCn">须菩提白佛言：<a id="a-Co"></a>“世尊，<a id="a-Cp"></a>何等是一切法？<a id="a-Cq"></a>云何一切法中无礙相应学应知？<a id="a-Cr"></a>”</p>
  <p id="aCs">佛告须菩提：<a id="a-Ct"></a>“一切法者，<a id="a-Cu"></a>善法、<a id="a-Cv"></a>不善法，<a id="a-Cw"></a>记法、<a id="a-Cx"></a>无记法，<a id="a-Cy"></a>世间法、<a id="a-Cz"></a>出世间法，<a id="a-D0"></a>有漏法、<a id="a-D1"></a>无漏法，<a id="a-D2"></a>有为法、<a id="a-D3"></a>无为法，<a id="a-D4"></a>共法、<a id="a-D5"></a>不共法。<a id="a-D6"></a>须菩提，<a id="a-D7"></a>是名一切法。<a id="a-D8"></a>菩萨摩诃萨是一切法无礙相中应学应知。<a id="a-D9"></a>”</p>
  <p id="aDA">须菩提白佛言：<a id="a-DB"></a>“世尊，<a id="a-DC"></a>何等名世间善法？<a id="a-DD"></a>”</p>
  <p id="aDE">佛告须菩提：<a id="a-DF"></a>“世间善法者，<a id="a-DG"></a>孝顺父母，<a id="a-DH"></a>供养沙门、<a id="a-DI"></a>婆罗门，<a id="a-DJ"></a>敬事尊长，<a id="a-DK"></a>布施福处，<a id="a-DL"></a>持戒福处，<a id="a-DM"></a>修定福处，<a id="a-DN"></a>劝导福事，<a id="a-DO"></a>方便生福德，<a id="a-DP"></a>世间十善道，<a id="a-DQ"></a>九想胀想、<a id="a-DR"></a>血想、<a id="a-DS"></a>坏想、<a id="a-DT"></a>脓烂想、<a id="a-DU"></a>青想、<a id="a-DV"></a>啖想、<a id="a-DW"></a>散想、<a id="a-DX"></a>骨想、<a id="a-DY"></a>烧想，<a id="a-DZ"></a>四禅、<a id="a-Da"></a>四无量心、<a id="a-Db"></a>四无色定，<a id="a-Dc"></a>念佛、<a id="a-Dd"></a>念法、<a id="a-De"></a>念僧、<a id="a-Df"></a>念戒、<a id="a-Dg"></a>念舍、<a id="a-Dh"></a>念天、<a id="a-Di"></a>念善、<a id="a-Dj"></a>念安般、<a id="a-Dk"></a>念身、<a id="a-Dl"></a>念死，<a id="a-Dm"></a>是名世间善法。</p>
  <p id="aDn">“何等不善法？<a id="a-Do"></a>夺他命、<a id="a-Dp"></a>不与取、<a id="a-Dq"></a>邪淫、<a id="a-Dr"></a>妄语、<a id="a-Ds"></a>两舌、<a id="a-Dt"></a>恶口、<a id="a-Du"></a>非时语、<a id="a-Dv"></a>贪、<a id="a-Dw"></a>瞋、<a id="a-Dx"></a>邪见，<a id="a-Dy"></a>是十不善道等，<a id="a-Dz"></a>是名不善法。</p>
  <p id="aE0">“何等记法？<a id="a-E1"></a>若善法、<a id="a-E2"></a>若不善法，<a id="a-E3"></a>是名记法。</p>
  <p id="aE4">“何等无记法？<a id="a-E5"></a>无记身业、<a id="a-E6"></a>口业、<a id="a-E7"></a>意业，<a id="a-E8"></a>无记四大，<a id="a-E9"></a>无记五阴、<a id="a-EA"></a>十二入、<a id="a-EB"></a>十八界，<a id="a-EC"></a>无记报，<a id="a-ED"></a>是名无记法。</p>
  <p id="aEE">“何等名世间法？<a id="a-EF"></a>世间法者，<a id="a-EG"></a>五阴、<a id="a-EH"></a>十二入、<a id="a-EI"></a>十八界、<a id="a-EJ"></a>十善道、<a id="a-EK"></a>四禅、<a id="a-EL"></a>四无量心、<a id="a-EM"></a>四无色定，<a id="a-EN"></a>是名世间法。</p>
  <p id="aEO">“何等名出世间法？<a id="a-EP"></a>四念处、<a id="a-EQ"></a>四正勤、<a id="a-ER"></a>四如意足、<a id="a-ES"></a>五根、<a id="a-ET"></a>五力、<a id="a-EU"></a>七觉分、<a id="a-EV"></a>八圣道分，<a id="a-EW"></a>空解脱门、<a id="a-EX"></a>无相解脱门、<a id="a-EY"></a>无作解脱门，<a id="a-EZ"></a>三无漏根未知欲知根、<a id="a-Ea"></a>知根、<a id="a-Eb"></a>知已根，<a id="a-Ec"></a>三三昧有觉有观三昧、<a id="a-Ed"></a>无觉有观三昧、<a id="a-Ee"></a>无觉无观三昧，<a id="a-Ef"></a>明解脱念慧正忆八背舍。<a id="a-Eg"></a>何等八？<a id="a-Eh"></a>色观色，<a id="a-Ei"></a>是初背舍；<a id="a-Ej"></a>内无色相外观色，<a id="a-Ek"></a>是二背舍；<a id="a-El"></a>净背舍身作证，<a id="a-Em"></a>是三背舍；<a id="a-En"></a>过一切色相故，<a id="a-Eo"></a>灭有对相故，<a id="a-Ep"></a>一切异相不念故，<a id="a-Eq"></a>入无边空处，<a id="a-Er"></a>是四背舍；<a id="a-Es"></a>过一切无边空处，<a id="a-Et"></a>入一切无边识处，<a id="a-Eu"></a>是五背舍；<a id="a-Ev"></a>过一切无边识处，<a id="a-Ew"></a>入无所有处，<a id="a-Ex"></a>是六背舍；<a id="a-Ey"></a>过一切无所有处，<a id="a-Ez"></a>入非有想非无想处，<a id="a-F0"></a>是七背舍；<a id="a-F1"></a>过一切非有想非无想处，<a id="a-F2"></a>入灭受想定，<a id="a-F3"></a>是八背舍。<a id="a-F4"></a>九次第定。<a id="a-F5"></a>何等九？<a id="a-F6"></a>离欲，<a id="a-F7"></a>离恶不善法，<a id="a-F8"></a>有觉有观，<a id="a-F9"></a>离生喜乐，<a id="a-FA"></a>入初禅；<a id="a-FB"></a>灭诸觉观内清净故，<a id="a-FC"></a>一心无觉无观定生喜乐，<a id="a-FD"></a>入第二禅；<a id="a-FE"></a>离喜故行舍受身乐，<a id="a-FF"></a>圣人能说能舍念行乐，<a id="a-FG"></a>入第三禅；<a id="a-FH"></a>断喜乐故，<a id="a-FI"></a>先灭忧喜故，<a id="a-FJ"></a>不苦不乐舍念净，<a id="a-FK"></a>入第四禅；<a id="a-FL"></a>过一切色相故，<a id="a-FM"></a>灭有对相故，<a id="a-FN"></a>一切异相不念故，<a id="a-FO"></a>入无边空处；<a id="a-FP"></a>过一切无边空处，<a id="a-FQ"></a>入无边识处；<a id="a-FR"></a>过一切无边识处，<a id="a-FS"></a>入无所有处；<a id="a-FT"></a>过一切无所有处，<a id="a-FU"></a>入非有想非无想处；<a id="a-FV"></a>过一切非有想非无想处，<a id="a-FW"></a>入灭受想定。</p>
  <p id="aFX">“复有出世间法，<a id="a-FY"></a>内空乃至无法有法空，<a id="a-FZ"></a>佛十力、<a id="a-Fa"></a>四无所畏、<a id="a-Fb"></a>四无礙智、<a id="a-Fc"></a>十八不共法、<a id="a-Fd"></a>一切智，<a id="a-Fe"></a>是名出世间法。</p>
  <p id="aFf">“何等为有漏法？<a id="a-Fg"></a>五受阴、<a id="a-Fh"></a>十二入、<a id="a-Fi"></a>十八界、<a id="a-Fj"></a>六种、<a id="a-Fk"></a>六触、<a id="a-Fl"></a>六受、<a id="a-Fm"></a>四禅乃至四无色定，<a id="a-Fn"></a>是名有漏法。</p>
  <p id="aFo">“何等为无漏法？<a id="a-Fp"></a>四念处乃至十八不共法及一切智，<a id="a-Fq"></a>是名无漏法。</p>
  <p id="aFr">“何等为有为法？<a id="a-Fs"></a>若法生住灭，<a id="a-Ft"></a>欲界、<a id="a-Fu"></a>色界、<a id="a-Fv"></a>无色界、<a id="a-Fw"></a>五阴乃至意识因缘生受、<a id="a-Fx"></a>四念处乃至十八不共法及一切智，<a id="a-Fy"></a>是名有为法。</p>
  <p id="aFz">“何等为无为法？<a id="a-G0"></a>不生不住不灭，<a id="a-G1"></a>若染尽、<a id="a-G2"></a>瞋尽、<a id="a-G3"></a>痴尽，<a id="a-G4"></a>如不异法相、<a id="a-G5"></a>法性、<a id="a-G6"></a>法位、<a id="a-G7"></a>实际，<a id="a-G8"></a>是名无为法。</p>
  <p id="aG9">“何等为共法？<a id="a-GA"></a>四禅、<a id="a-GB"></a>四无量心、<a id="a-GC"></a>四无色定，<a id="a-GD"></a>如是等是名共法。</p>
  <p id="aGE">“何等名不共法？<a id="a-GF"></a>四念处乃至十八不共法，<a id="a-GG"></a>是名不共法。</p>
  <p id="aGH">“菩萨摩诃萨于是自相空法中，<a id="a-GI"></a>不应著不动故，<a id="a-GJ"></a>菩萨亦应知一切法不二相不动故，<a id="a-GK"></a>是名菩萨义。<a id="a-GL"></a>”</p>
  <p data-pb></p>
  <h2 id="aGM">金刚品第十三</h2>
  <p id="aGN">尔时，<a id="a-GO"></a>须菩提白佛言：<a id="a-GP"></a>“世尊，<a id="a-GQ"></a>何以故名为摩诃萨？<a id="a-GR"></a>”</p>
  <p id="aGS">佛告须菩提：<a id="a-GT"></a>“菩萨于必定众中为上首，<a id="a-GU"></a>是故名摩诃萨。<a id="a-GV"></a>”</p>
  <p id="aGW">须菩提白佛言：<a id="a-GX"></a>“世尊，<a id="a-GY"></a>何等为必定众，<a id="a-GZ"></a>是菩萨摩诃萨而为上首？<a id="a-Ga"></a>”</p>
  <p id="aGb">佛告须菩提：<a id="a-Gc"></a>“必定众者，<a id="a-Gd"></a>性地人、<a id="a-Ge"></a>八人、<a id="a-Gf"></a>须陀洹、<a id="a-Gg"></a>斯陀含、<a id="a-Gh"></a>阿那含、<a id="a-Gi"></a>阿罗汉、<a id="a-Gj"></a>辟支佛、<a id="a-Gk"></a>初发心菩萨乃至阿鞞跋致地菩萨。<a id="a-Gl"></a>须菩提，<a id="a-Gm"></a>是为必定众菩萨为上首菩萨摩诃萨，<a id="a-Gn"></a>于是中生大心不可坏如金刚，<a id="a-Go"></a>当为必定众作上首。<a id="a-Gp"></a>”</p>
  <p id="aGq">须菩提白佛言：<a id="a-Gr"></a>“世尊，<a id="a-Gs"></a>何等是菩萨摩诃萨生大心不可坏如金刚？<a id="a-Gt"></a>”</p>
  <p id="aGu">佛告须菩提：<a id="a-Gv"></a>“菩萨摩诃萨应生如是心：<a id="a-Gw"></a>我当于无量生死中大誓庄严，<a id="a-Gx"></a>我应当舍一切所有，<a id="a-Gy"></a>我应当等心于一切众生，<a id="a-Gz"></a>我应当以三乘度脱一切众生令入无余涅槃，<a id="a-H0"></a>我度一切众生已无有乃至一人入涅槃者，<a id="a-H1"></a>我应当解一切诸法不生相，<a id="a-H2"></a>我应当纯以萨婆若心行六波罗蜜，<a id="a-H3"></a>我应当学智慧了达一切法，<a id="a-H4"></a>我应当了达诸法一相智门，<a id="a-H5"></a>我应当了达乃至无量相智门。<a id="a-H6"></a>须菩提，<a id="a-H7"></a>是名菩萨摩诃萨生大心不可坏如金刚。<a id="a-H8"></a>是菩萨摩诃萨住是心中，<a id="a-H9"></a>于诸必定众而为上首，<a id="a-HA"></a>是法用无所得故。</p>
  <p id="aHB">“须菩提，<a id="a-HC"></a>菩萨摩诃萨应生如是心：<a id="a-HD"></a>我当代十方一切众生，<a id="a-HE"></a>若地狱众生、<a id="a-HF"></a>若畜生众生、<a id="a-HG"></a>若饿鬼众生受苦痛，<a id="a-HH"></a>为一一众生，<a id="a-HI"></a>无量百千亿劫代受地狱中苦，<a id="a-HJ"></a>乃至是众生入无余涅槃，<a id="a-HK"></a>以是法故为是众生受诸勤苦，<a id="a-HL"></a>是众生入无余涅槃已，<a id="a-HM"></a>然后自种善根，<a id="a-HN"></a>无量百千亿阿僧祇劫当得阿耨多罗三藐三菩提。<a id="a-HO"></a>须菩提，<a id="a-HP"></a>是为菩萨摩诃萨生大心不可坏如金刚，<a id="a-HQ"></a>住是心中为必定众作上首。</p>
  <p id="aHR">“复次，<a id="a-HS"></a>须菩提，<a id="a-HT"></a>菩萨摩诃萨生大快心，<a id="a-HU"></a>住是大快心中，<a id="a-HV"></a>为必定众作上首。<a id="a-HW"></a>”</p>
  <p id="aHX">须菩提白佛言：<a id="a-HY"></a>“世尊，<a id="a-HZ"></a>何等是菩萨摩诃萨大快心？<a id="a-Ha"></a>”</p>
  <p id="aHb">佛言：<a id="a-Hc"></a>“菩萨摩诃萨从初发意乃至阿耨多罗三藐三菩提，<a id="a-Hd"></a>不生染心、<a id="a-He"></a>瞋恚、<a id="a-Hf"></a>愚痴心，<a id="a-Hg"></a>不生慢心，<a id="a-Hh"></a>不生声闻、<a id="a-Hi"></a>辟支佛心，<a id="a-Hj"></a>是名菩萨摩诃萨大快心，<a id="a-Hk"></a>住是心中为必定众作上首，<a id="a-Hl"></a>亦不念有是心。</p>
  <p id="aHm">“复次，<a id="a-Hn"></a>须菩提，<a id="a-Ho"></a>菩萨摩诃萨应生不动心。<a id="a-Hp"></a>”</p>
  <p id="aHq">须菩提白佛言：<a id="a-Hr"></a>“云何名不动心？<a id="a-Hs"></a>”</p>
  <p id="aHt">佛言：<a id="a-Hu"></a>“常念一切种智心，<a id="a-Hv"></a>亦不念有是心，<a id="a-Hw"></a>是名菩萨摩诃萨不动心。</p>
  <p id="aHx">“复次，<a id="a-Hy"></a>须菩提，<a id="a-Hz"></a>菩萨摩诃萨于一切众生中，<a id="a-I0"></a>应生利益安乐心。<a id="a-I1"></a>云何名利益安乐心？<a id="a-I2"></a>救济一切众生，<a id="a-I3"></a>不舍一切众生，<a id="a-I4"></a>是事亦不念有是心，<a id="a-I5"></a>是名菩萨摩诃萨于一切众生中生利益安乐心。<a id="a-I6"></a>如是，<a id="a-I7"></a>须菩提，<a id="a-I8"></a>是菩萨摩诃萨行般若波罗蜜，<a id="a-I9"></a>于必定众中最为上首。</p>
  <p id="aIA">“复次，<a id="a-IB"></a>须菩提，<a id="a-IC"></a>菩萨摩诃萨应当生欲法、<a id="a-ID"></a>喜法、<a id="a-IE"></a>乐法心。<a id="a-IF"></a>何等是法？<a id="a-IG"></a>所谓不破诸法实相，<a id="a-IH"></a>是名为法。<a id="a-II"></a>何等名欲法、<a id="a-IJ"></a>喜法？<a id="a-IK"></a>信法、<a id="a-IL"></a>忍法、<a id="a-IM"></a>受法，<a id="a-IN"></a>是名欲法、<a id="a-IO"></a>喜法。<a id="a-IP"></a>何等名乐法？<a id="a-IQ"></a>常修行是法，<a id="a-IR"></a>是名乐法。<a id="a-IS"></a>如是，<a id="a-IT"></a>须菩提，<a id="a-IU"></a>菩萨摩诃萨行般若波罗蜜，<a id="a-IV"></a>于必定众中能为上首，<a id="a-IW"></a>是法用无所得故。</p>
  <p id="aIX">“复次，<a id="a-IY"></a>须菩提，<a id="a-IZ"></a>菩萨摩诃萨行般若波罗蜜，<a id="a-Ia"></a>住内空乃至无法有法空，<a id="a-Ib"></a>能为必定众作上首，<a id="a-Ic"></a>是法用无所得故。</p>
  <p id="aId">“复次，<a id="a-Ie"></a>须菩提，<a id="a-If"></a>菩萨摩诃萨行般若波罗蜜，<a id="a-Ig"></a>住四念处中，<a id="a-Ih"></a>乃至住十八不共法，<a id="a-Ii"></a>能为必定众作上首，<a id="a-Ij"></a>是法用无所得故。</p>
  <p id="aIk">“复次，<a id="a-Il"></a>须菩提，<a id="a-Im"></a>菩萨摩诃萨行般若波罗蜜，<a id="a-In"></a>住如金刚三昧，<a id="a-Io"></a>乃至离著虚空不染三昧中住，<a id="a-Ip"></a>于必定众作上首，<a id="a-Iq"></a>是法用无所得故。</p>
  <p id="aIr">“如是，<a id="a-Is"></a>须菩提，<a id="a-It"></a>菩萨摩诃萨住是诸法中，<a id="a-Iu"></a>能为必定众作上首，<a id="a-Iv"></a>以是因缘故名为摩诃萨。<a id="a-Iw"></a>”</p>
  <p data-pb></p>
  <h2 id="aIx">断诸见品第十四</h2>
  <p id="aIy">尔时，<a id="a-Iz"></a>慧命舍利弗白佛言：<a id="a-J0"></a>“世尊，<a id="a-J1"></a>我亦欲说所以为摩诃萨。<a id="a-J2"></a>”</p>
  <p id="aJ3">佛告舍利弗：<a id="a-J4"></a>“便说。<a id="a-J5"></a>”</p>
  <p id="aJ6">舍利弗言：<a id="a-J7"></a>“我见、<a id="a-J8"></a>众生见、<a id="a-J9"></a>寿见、<a id="a-JA"></a>命见、<a id="a-JB"></a>生见、<a id="a-JC"></a>养育见、<a id="a-JD"></a>众数见、<a id="a-JE"></a>人见，<a id="a-JF"></a>作见、<a id="a-JG"></a>使作见，<a id="a-JH"></a>起见、<a id="a-JI"></a>使起见，<a id="a-JJ"></a>受见、<a id="a-JK"></a>使受见，<a id="a-JL"></a>知者见、<a id="a-JM"></a>见者见，<a id="a-JN"></a>断见、<a id="a-JO"></a>常见，<a id="a-JP"></a>有见、<a id="a-JQ"></a>无见，<a id="a-JR"></a>阴见、<a id="a-JS"></a>入见、<a id="a-JT"></a>界见、<a id="a-JU"></a>谛见、<a id="a-JV"></a>因缘见，<a id="a-JW"></a>四念处见乃至十八不共法见，<a id="a-JX"></a>佛道见、<a id="a-JY"></a>成就众生见、<a id="a-JZ"></a>净佛国土见、<a id="a-Ja"></a>佛见、<a id="a-Jb"></a>转法轮见，<a id="a-Jc"></a>为断如是诸见故而为说法，<a id="a-Jd"></a>是名摩诃萨。<a id="a-Je"></a>”</p>
  <p id="aJf">须菩提语舍利弗言：<a id="a-Jg"></a>“何因缘故，<a id="a-Jh"></a>色见是见？<a id="a-Ji"></a>何因缘故，<a id="a-Jj"></a>受、<a id="a-Jk"></a>想、<a id="a-Jl"></a>行、<a id="a-Jm"></a>识乃至转法轮见，<a id="a-Jn"></a>是名为见？<a id="a-Jo"></a>”</p>
  <p id="aJp">舍利弗语须菩提：<a id="a-Jq"></a>“菩萨摩诃萨行般若波罗蜜时，<a id="a-Jr"></a>无方便故得色生见，<a id="a-Js"></a>用有所得故；<a id="a-Jt"></a>得受、<a id="a-Ju"></a>想、<a id="a-Jv"></a>行、<a id="a-Jw"></a>识乃至转法轮生见，<a id="a-Jx"></a>用有所得故。<a id="a-Jy"></a>是中菩萨摩诃萨行般若波罗蜜，<a id="a-Jz"></a>以方便力断诸见网故而为说法，<a id="a-K0"></a>用无所得故。<a id="a-K1"></a>”</p>
  <p id="aK2">尔时，<a id="a-K3"></a>须菩提白佛言：<a id="a-K4"></a>“世尊，<a id="a-K5"></a>我亦欲说所以为摩诃萨。<a id="a-K6"></a>”</p>
  <p id="aK7">佛言：<a id="a-K8"></a>“便说。<a id="a-K9"></a>”</p>
  <p id="aKA">须菩提言：<a id="a-KB"></a>“世尊，<a id="a-KC"></a>是阿耨多罗三藐三菩提心、<a id="a-KD"></a>无等等心、<a id="a-KE"></a>不共声闻辟支佛心。<a id="a-KF"></a>何以故？<a id="a-KG"></a>是一切智心无漏不系故。<a id="a-KH"></a>是一切智心无漏不系中亦不著，<a id="a-KI"></a>以是因缘故名摩诃萨。<a id="a-KJ"></a>”</p>
  <p id="aKK">舍利弗语须菩提：<a id="a-KL"></a>“何等为菩萨摩诃萨无等等心、<a id="a-KM"></a>不共声闻辟支佛心？<a id="a-KN"></a>”</p>
  <p id="aKO">须菩提言：<a id="a-KP"></a>“菩萨摩诃萨从初发意已来，<a id="a-KQ"></a>不见法有生有灭、<a id="a-KR"></a>有增有减、<a id="a-KS"></a>有垢有净。<a id="a-KT"></a>舍利弗，<a id="a-KU"></a>若法无生无灭乃至无垢无净，<a id="a-KV"></a>是中无声闻心、<a id="a-KW"></a>无辟支佛心、<a id="a-KX"></a>无阿耨多罗三藐三菩提心、<a id="a-KY"></a>无佛心。<a id="a-KZ"></a>舍利弗，<a id="a-Ka"></a>是名菩萨摩诃萨无等等心、<a id="a-Kb"></a>不共声闻辟支佛心。<a id="a-Kc"></a>”</p>
  <p id="aKd">舍利弗语须菩提：<a id="a-Ke"></a>“如须菩提说，<a id="a-Kf"></a>一切智心、<a id="a-Kg"></a>无漏心、<a id="a-Kh"></a>不系心中亦不著。<a id="a-Ki"></a>须菩提，<a id="a-Kj"></a>色亦不著，<a id="a-Kk"></a>受、<a id="a-Kl"></a>想、<a id="a-Km"></a>行、<a id="a-Kn"></a>识亦不著，<a id="a-Ko"></a>四念处亦不著，<a id="a-Kp"></a>乃至十八不共法亦不著，<a id="a-Kq"></a>何以但说是心不著？<a id="a-Kr"></a>”</p>
  <p id="aKs">须菩提言：<a id="a-Kt"></a>“如是，<a id="a-Ku"></a>如是，<a id="a-Kv"></a>舍利弗，<a id="a-Kw"></a>色亦不著，<a id="a-Kx"></a>乃至十八不共法亦不著。<a id="a-Ky"></a>”</p>
  <p id="aKz">舍利弗语须菩提：<a id="a-L0"></a>“凡人心亦无漏不系性空故，<a id="a-L1"></a>诸声闻辟支佛心、<a id="a-L2"></a>诸佛心亦无漏不系性空故。<a id="a-L3"></a>”</p>
  <p id="aL4">须菩提言：<a id="a-L5"></a>“如是，<a id="a-L6"></a>舍利弗。<a id="a-L7"></a>”</p>
  <p id="aL8">舍利弗言：<a id="a-L9"></a>“须菩提，<a id="a-LA"></a>色亦无漏不系性空故，<a id="a-LB"></a>受、<a id="a-LC"></a>想、<a id="a-LD"></a>行、<a id="a-LE"></a>识亦无漏不系性空故，<a id="a-LF"></a>乃至意识因缘生受亦无漏不系性空故。<a id="a-LG"></a>”</p>
  <p id="aLH">须菩提言：<a id="a-LI"></a>“尔舍利弗言，<a id="a-LJ"></a>四念处亦无漏不系性空故，<a id="a-LK"></a>乃至十八不共法亦无漏不系性空故。<a id="a-LL"></a>”须菩提言：<a id="a-LM"></a>“尔如舍利弗所言，<a id="a-LN"></a>凡夫人心亦无漏不系性空故，<a id="a-LO"></a>乃至十八不共法亦无漏不系性空故。<a id="a-LP"></a>”</p>
  <p id="aLQ">舍利弗语须菩提：<a id="a-LR"></a>“如须菩提所说，<a id="a-LS"></a>空无心故不著是心。<a id="a-LT"></a>须菩提，<a id="a-LU"></a>色无故不著色，<a id="a-LV"></a>受、<a id="a-LW"></a>想、<a id="a-LX"></a>行、<a id="a-LY"></a>识乃至意识因缘生受无故不著受，<a id="a-LZ"></a>四念处无故不著四念处，<a id="a-La"></a>乃至十八不共法无故不著十八不共法。<a id="a-Lb"></a>”</p>
  <p id="aLc">须菩提言：<a id="a-Ld"></a>“如是，<a id="a-Le"></a>舍利弗，<a id="a-Lf"></a>色无故，<a id="a-Lg"></a>不著色，<a id="a-Lh"></a>乃至十八不共法无故，<a id="a-Li"></a>不著十八不共法。<a id="a-Lj"></a>如是，<a id="a-Lk"></a>舍利弗，<a id="a-Ll"></a>菩萨摩诃萨行般若波罗蜜时，<a id="a-Lm"></a>以阿耨多罗三藐三菩提心、<a id="a-Ln"></a>无等等心、<a id="a-Lo"></a>不共声闻辟支佛心，<a id="a-Lp"></a>不念有是心，<a id="a-Lq"></a>亦不著是心，<a id="a-Lr"></a>用一切法无所得故，<a id="a-Ls"></a>以是故名摩诃萨。<a id="a-Lt"></a>”</p>
  <p data-pb></p>
  <h2 id="aLu">富楼那品第十五</h2>
  <p id="aLv">尔时，<a id="a-Lw"></a>富楼那弥多罗尼子白佛言：<a id="a-Lx"></a>“世尊，<a id="a-Ly"></a>我亦乐说所以为摩诃萨。<a id="a-Lz"></a>”</p>
  <p id="aM0">佛言：<a id="a-M1"></a>“便说。<a id="a-M2"></a>”</p>
  <p id="aM3">富楼那弥多罗尼子言：<a id="a-M4"></a>“是菩萨大誓庄严，<a id="a-M5"></a>是菩萨发趣大乘，<a id="a-M6"></a>是菩萨乘于大乘，<a id="a-M7"></a>以是故，<a id="a-M8"></a>是菩萨名摩诃萨。<a id="a-M9"></a>”</p>
  <p id="aMA">舍利弗语富楼那言：<a id="a-MB"></a>“云何名菩萨摩诃萨大誓庄严？<a id="a-MC"></a>”</p>
  <p id="aMD">富楼那语舍利弗：<a id="a-ME"></a>“菩萨摩诃萨不分别为尔所人故住檀波罗蜜行檀波罗蜜，<a id="a-MF"></a>为一切众生故住檀波罗蜜行檀波罗蜜；<a id="a-MG"></a>不为尔所人故住尸波罗蜜行尸波罗蜜、<a id="a-MH"></a>羼提波罗蜜、<a id="a-MI"></a>毗梨耶波罗蜜、<a id="a-MJ"></a>禅波罗蜜、<a id="a-MK"></a>般若波罗蜜，<a id="a-ML"></a>为一切众生故住般若波罗蜜行般若波罗蜜。<a id="a-MM"></a>菩萨摩诃萨大誓庄严不齐限众生‘我当度若干人，<a id="a-MN"></a>不度余人’，<a id="a-MO"></a>不言‘我令若干人至阿耨多罗三藐三菩提，<a id="a-MP"></a>余人不至’。<a id="a-MQ"></a>是菩萨摩诃萨普为一切众生故大誓庄严，<a id="a-MR"></a>复作是念：<a id="a-MS"></a>‘我当自具足檀波罗蜜，<a id="a-MT"></a>亦令一切众生行檀波罗蜜；<a id="a-MU"></a>自具足尸波罗蜜、<a id="a-MV"></a>羼提波罗蜜、<a id="a-MW"></a>毗梨耶波罗蜜、<a id="a-MX"></a>禅波罗蜜，<a id="a-MY"></a>自具足般若波罗蜜，<a id="a-MZ"></a>亦令一切众生行般若波罗蜜。<a id="a-Ma"></a>’</p>
  <p id="aMb">“复次，<a id="a-Mc"></a>舍利弗，<a id="a-Md"></a>菩萨摩诃萨行檀波罗蜜时，<a id="a-Me"></a>所有布施应萨婆若心，<a id="a-Mf"></a>共一切众生回向阿耨多罗三藐三菩提。<a id="a-Mg"></a>舍利弗，<a id="a-Mh"></a>是名菩萨摩诃萨行檀波罗蜜时檀波罗蜜大誓庄严。</p>
  <p id="aMi">“复次，<a id="a-Mj"></a>舍利弗，<a id="a-Mk"></a>菩萨摩诃萨行檀波罗蜜时，<a id="a-Ml"></a>应萨婆若心布施，<a id="a-Mm"></a>不向声闻、<a id="a-Mn"></a>辟支佛地。<a id="a-Mo"></a>舍利弗，<a id="a-Mp"></a>是名菩萨摩诃萨行檀波罗蜜时尸波罗蜜大誓庄严。</p>
  <p id="aMq">“复次，<a id="a-Mr"></a>舍利弗，<a id="a-Ms"></a>菩萨摩诃萨行檀波罗蜜时，<a id="a-Mt"></a>应萨婆若心布施，<a id="a-Mu"></a>是诸施法信忍欲，<a id="a-Mv"></a>是名行檀波罗蜜时羼提波罗蜜大誓庄严。</p>
  <p id="aMw">“复次，<a id="a-Mx"></a>舍利弗，<a id="a-My"></a>菩萨摩诃萨行檀波罗蜜时，<a id="a-Mz"></a>应萨婆若心布施，<a id="a-N0"></a>勤修不息，<a id="a-N1"></a>是名行檀波罗蜜时毗梨耶波罗蜜大誓庄严。</p>
  <p id="aN2">“复次，<a id="a-N3"></a>舍利弗，<a id="a-N4"></a>菩萨摩诃萨行檀波罗蜜时，<a id="a-N5"></a>应萨婆若心布施，<a id="a-N6"></a>摄心不起声闻、<a id="a-N7"></a>辟支佛意，<a id="a-N8"></a>是名行檀波罗蜜时禅波罗蜜大誓庄严。</p>
  <p id="aN9">“复次，<a id="a-NA"></a>舍利弗，<a id="a-NB"></a>菩萨摩诃萨行檀波罗蜜时，<a id="a-NC"></a>应萨婆若心布施，<a id="a-ND"></a>观诸法如幻，<a id="a-NE"></a>不得施者，<a id="a-NF"></a>不得所施物，<a id="a-NG"></a>不得受者，<a id="a-NH"></a>是名行檀波罗蜜时般若波罗蜜大誓庄严。<a id="a-NI"></a>如是，<a id="a-NJ"></a>舍利弗，<a id="a-NK"></a>菩萨摩诃萨应萨婆若心，<a id="a-NL"></a>不取不得诸波罗蜜相，<a id="a-NM"></a>当知是菩萨摩诃萨大誓庄严。</p>
  <p id="aNN">“复次，<a id="a-NO"></a>舍利弗，<a id="a-NP"></a>菩萨摩诃萨行尸波罗蜜时，<a id="a-NQ"></a>应萨婆若心布施，<a id="a-NR"></a>共一切众生回向阿耨多罗三藐三菩提，<a id="a-NS"></a>是名菩萨摩诃萨行尸波罗蜜时檀波罗蜜。</p>
  <p id="aNT">“复次，<a id="a-NU"></a>舍利弗，<a id="a-NV"></a>菩萨摩诃萨行尸波罗蜜时，<a id="a-NW"></a>是诸法信忍欲，<a id="a-NX"></a>是名菩萨摩诃萨行尸波罗蜜时羼提波罗蜜。</p>
  <p id="aNY">“复次，<a id="a-NZ"></a>舍利弗，<a id="a-Na"></a>菩萨摩诃萨行尸波罗蜜时，<a id="a-Nb"></a>勤修不息，<a id="a-Nc"></a>是名菩萨摩诃萨行尸波罗蜜时毗梨耶波罗蜜。</p>
  <p id="aNd">“复次，<a id="a-Ne"></a>舍利弗，<a id="a-Nf"></a>菩萨摩诃萨行尸波罗蜜时，<a id="a-Ng"></a>不受声闻、<a id="a-Nh"></a>辟支佛心，<a id="a-Ni"></a>是名菩萨摩诃萨行尸波罗蜜时禅波罗蜜。</p>
  <p id="aNj">“复次，<a id="a-Nk"></a>舍利弗，<a id="a-Nl"></a>菩萨摩诃萨行尸波罗蜜时，<a id="a-Nm"></a>观一切法如幻，<a id="a-Nn"></a>亦不念有是戒，<a id="a-No"></a>用无所得故，<a id="a-Np"></a>是名菩萨摩诃萨行尸波罗蜜时般若波罗蜜。<a id="a-Nq"></a>如是，<a id="a-Nr"></a>舍利弗，<a id="a-Ns"></a>菩萨摩诃萨行尸波罗蜜时摄诸波罗蜜，<a id="a-Nt"></a>以是故名大誓庄严。</p>
  <p id="aNu">“复次，<a id="a-Nv"></a>舍利弗，<a id="a-Nw"></a>菩萨摩诃萨行羼提波罗蜜时，<a id="a-Nx"></a>应萨婆若心布施，<a id="a-Ny"></a>共一切众生回向阿耨多罗三藐三菩提，<a id="a-Nz"></a>是为菩萨摩诃萨行羼提波罗蜜时檀波罗蜜。</p>
  <p id="aO0">“复次，<a id="a-O1"></a>舍利弗，<a id="a-O2"></a>菩萨摩诃萨行羼提波罗蜜时，<a id="a-O3"></a>不受声闻、<a id="a-O4"></a>辟支佛心，<a id="a-O5"></a>但受萨婆若心，<a id="a-O6"></a>是名菩萨摩诃萨行羼提波罗蜜时尸波罗蜜。</p>
  <p id="aO7">“复次，<a id="a-O8"></a>舍利弗，<a id="a-O9"></a>菩萨摩诃萨行羼提波罗蜜时，<a id="a-OA"></a>应萨婆若心身心精进不休不息，<a id="a-OB"></a>是名菩萨摩诃萨行羼提波罗蜜时毗梨耶波罗蜜。</p>
  <p id="aOC">“复次，<a id="a-OD"></a>舍利弗，<a id="a-OE"></a>菩萨摩诃萨行羼提波罗蜜时，<a id="a-OF"></a>摄心一处，<a id="a-OG"></a>虽有苦事心不散乱，<a id="a-OH"></a>是名菩萨摩诃萨行羼提波罗蜜时禅波罗蜜。</p>
  <p id="aOI">“复次，<a id="a-OJ"></a>舍利弗，<a id="a-OK"></a>菩萨摩诃萨行羼提波罗蜜时，<a id="a-OL"></a>应萨婆若心观诸法空，<a id="a-OM"></a>无作者，<a id="a-ON"></a>无受者、<a id="a-OO"></a>若有呵骂割截者，<a id="a-OP"></a>心如幻如梦，<a id="a-OQ"></a>是名菩萨摩诃萨行羼提波罗蜜时般若波罗蜜。</p>
  <p id="aOR">“复次，<a id="a-OS"></a>舍利弗，<a id="a-OT"></a>菩萨摩诃萨行毗梨耶波罗蜜时，<a id="a-OU"></a>应萨婆若心布施，<a id="a-OV"></a>不令身心懈怠，<a id="a-OW"></a>是名菩萨摩诃萨行毗梨耶波罗蜜时檀波罗蜜。</p>
  <p id="aOX">“复次，<a id="a-OY"></a>舍利弗，<a id="a-OZ"></a>菩萨摩诃萨行毗梨耶波罗蜜时，<a id="a-Oa"></a>应萨婆若心始终具足清净持戒，<a id="a-Ob"></a>是名菩萨摩诃萨行毗梨耶波罗蜜时尸波罗蜜。</p>
  <p id="aOc">“复次，<a id="a-Od"></a>舍利弗，<a id="a-Oe"></a>菩萨摩诃萨行毗梨耶波罗蜜时，<a id="a-Of"></a>应萨婆若心修行忍辱，<a id="a-Og"></a>是名菩萨摩诃萨行毗梨耶波罗蜜时羼提波罗蜜。</p>
  <p id="aOh">“复次，<a id="a-Oi"></a>舍利弗，<a id="a-Oj"></a>菩萨摩诃萨行毗梨耶波罗蜜时，<a id="a-Ok"></a>应萨婆若心摄心离欲入诸禅定，<a id="a-Ol"></a>是名菩萨摩诃萨行毗梨耶波罗蜜时禅波罗蜜。</p>
  <p id="aOm">“复次，<a id="a-On"></a>舍利弗，<a id="a-Oo"></a>菩萨摩诃萨行毗梨耶波罗蜜时，<a id="a-Op"></a>应萨婆若心不取一切诸法相，<a id="a-Oq"></a>于不取相亦不著，<a id="a-Or"></a>是名菩萨摩诃萨行毗梨耶波罗蜜时般若波罗蜜。<a id="a-Os"></a>如是，<a id="a-Ot"></a>舍利弗，<a id="a-Ou"></a>菩萨摩诃萨行毗梨耶波罗蜜时摄诸波罗蜜。</p>
  <p id="aOv">“复次，<a id="a-Ow"></a>舍利弗，<a id="a-Ox"></a>菩萨摩诃萨行禅波罗蜜时，<a id="a-Oy"></a>应萨婆若心定心布施不令心乱，<a id="a-Oz"></a>是名菩萨摩诃萨行禅波罗蜜时檀波罗蜜。</p>
  <p id="aP0">“复次，<a id="a-P1"></a>舍利弗，<a id="a-P2"></a>菩萨摩诃萨行禅波罗蜜时，<a id="a-P3"></a>应萨婆若心持戒禅定力故，<a id="a-P4"></a>破戒诸法不令得入，<a id="a-P5"></a>是名菩萨行禅波罗蜜时尸波罗蜜。</p>
  <p id="aP6">“复次，<a id="a-P7"></a>舍利弗，<a id="a-P8"></a>菩萨摩诃萨行禅波罗蜜时，<a id="a-P9"></a>应萨婆若心慈悲定故忍诸恼害，<a id="a-PA"></a>是名菩萨摩诃萨行禅波罗蜜时羼提波罗蜜。</p>
  <p id="aPB">“复次，<a id="a-PC"></a>舍利弗，<a id="a-PD"></a>菩萨摩诃萨行禅波罗蜜时，<a id="a-PE"></a>应萨婆若心于禅不味不著常求增进，<a id="a-PF"></a>从一禅至一禅，<a id="a-PG"></a>是名菩萨摩诃萨行禅波罗蜜时毗梨耶波罗蜜。</p>
  <p id="aPH">“复次，<a id="a-PI"></a>舍利弗，<a id="a-PJ"></a>菩萨摩诃萨行禅波罗蜜时，<a id="a-PK"></a>应萨婆若心于一切法无所依止，<a id="a-PL"></a>亦不随禅生，<a id="a-PM"></a>是名菩萨摩诃萨行禅波罗蜜时般若波罗蜜。<a id="a-PN"></a>如是，<a id="a-PO"></a>舍利弗，<a id="a-PP"></a>菩萨摩诃萨行禅波罗蜜时摄诸波罗蜜。</p>
  <p id="aPQ">“复次，<a id="a-PR"></a>舍利弗，<a id="a-PS"></a>菩萨摩诃萨行般若波罗蜜时，<a id="a-PT"></a>应萨婆若心布施内外所有无所爱惜，<a id="a-PU"></a>不见与者、<a id="a-PV"></a>受者及以财物，<a id="a-PW"></a>是名菩萨摩诃萨行般若波罗蜜时檀波罗蜜。</p>
  <p id="aPX">“复次，<a id="a-PY"></a>舍利弗，<a id="a-PZ"></a>菩萨摩诃萨行般若波罗蜜时，<a id="a-Pa"></a>应萨婆若心持戒、<a id="a-Pb"></a>破戒二事不见故，<a id="a-Pc"></a>是名菩萨摩诃萨行般若波罗蜜时尸波罗蜜。</p>
  <p id="aPd">“复次，<a id="a-Pe"></a>舍利弗，<a id="a-Pf"></a>菩萨摩诃萨行般若波罗蜜时，<a id="a-Pg"></a>应萨婆若心不见呵者、<a id="a-Ph"></a>骂者、<a id="a-Pi"></a>打者、<a id="a-Pj"></a>杀者，<a id="a-Pk"></a>亦不见用是，<a id="a-Pl"></a>空能忍辱，<a id="a-Pm"></a>是名菩萨摩诃萨行般若波罗蜜时羼提波罗蜜。</p>
  <p id="aPn">“复次，<a id="a-Po"></a>舍利弗，<a id="a-Pp"></a>菩萨摩诃萨行般若波罗蜜时，<a id="a-Pq"></a>应萨婆若心观诸法毕竟空，<a id="a-Pr"></a>以大悲心故行诸善法，<a id="a-Ps"></a>是名菩萨摩诃萨行般若波罗蜜时毗梨耶波罗蜜。</p>
  <p id="aPt">“复次，<a id="a-Pu"></a>舍利弗，<a id="a-Pv"></a>菩萨摩诃萨行般若波罗蜜时，<a id="a-Pw"></a>应萨婆若心入禅定，<a id="a-Px"></a>观诸禅离相、<a id="a-Py"></a>空相、<a id="a-Pz"></a>无相相、<a id="a-Q0"></a>无作相，<a id="a-Q1"></a>是名菩萨摩诃萨行般若波罗蜜时禅波罗蜜。<a id="a-Q2"></a>如是，<a id="a-Q3"></a>舍利弗，<a id="a-Q4"></a>菩萨摩诃萨行般若波罗蜜时摄诸波罗蜜。</p>
  <p id="aQ5">“舍利弗，<a id="a-Q6"></a>如是名为菩萨摩诃萨大誓庄严。<a id="a-Q7"></a>是大誓庄严菩萨，<a id="a-Q8"></a>十方诸佛欢喜，<a id="a-Q9"></a>于大众中称名赞叹：<a id="a-QA"></a>某国土某菩萨摩诃萨大誓庄严，<a id="a-QB"></a>成就众生净佛国土。<a id="a-QC"></a>”</p>
  <p id="aQD">慧命舍利弗问富楼那弥多罗尼子：<a id="a-QE"></a>“云何菩萨摩诃萨发趣大乘？<a id="a-QF"></a>”</p>
  <p id="aQG">富楼那语舍利弗：<a id="a-QH"></a>“菩萨摩诃萨行六波罗蜜时，<a id="a-QI"></a>离诸欲、<a id="a-QJ"></a>恶不善法，<a id="a-QK"></a>有觉有观，<a id="a-QL"></a>离生喜乐入初禅，<a id="a-QM"></a>乃至入第四禅中，<a id="a-QN"></a>以慈广大无二无量、<a id="a-QO"></a>无怨恨、<a id="a-QP"></a>无恼心行，<a id="a-QQ"></a>遍满一方、<a id="a-QR"></a>二三四方、<a id="a-QS"></a>四维、<a id="a-QT"></a>上下，<a id="a-QU"></a>遍一切世间，<a id="a-QV"></a>悲、<a id="a-QW"></a>喜、<a id="a-QX"></a>舍心亦如是。<a id="a-QY"></a>是菩萨入禅时起时，<a id="a-QZ"></a>诸禅无量心及枝共一切众生回向萨婆若，<a id="a-Qa"></a>是名菩萨摩诃萨禅波罗蜜发趣大乘。<a id="a-Qb"></a>是菩萨摩诃萨住禅无量心作是念：<a id="a-Qc"></a>‘我当得一切种智，<a id="a-Qd"></a>为断一切众生烦恼故当说法。<a id="a-Qe"></a>’是名菩萨摩诃萨行禅波罗蜜时檀波罗蜜。<a id="a-Qf"></a>若菩萨摩诃萨应萨婆若心，<a id="a-Qg"></a>修初禅住初禅，<a id="a-Qh"></a>二三四禅亦如是，<a id="a-Qi"></a>不受余心，<a id="a-Qj"></a>所谓声闻、<a id="a-Qk"></a>辟支佛心，<a id="a-Ql"></a>是名菩萨摩诃萨行禅波罗蜜时尸波罗蜜。<a id="a-Qm"></a>若菩萨摩诃萨应萨婆若心，<a id="a-Qn"></a>入诸禅作是念：<a id="a-Qo"></a>‘我为断一切众生烦恼故当说法，<a id="a-Qp"></a>是诸心欲乐忍。<a id="a-Qq"></a>’是名菩萨摩诃萨行禅波罗蜜时羼提波罗蜜。<a id="a-Qr"></a>若菩萨摩诃萨应萨婆若心入诸禅，<a id="a-Qs"></a>诸善根皆回向萨婆若勤修不息，<a id="a-Qt"></a>是名菩萨摩诃萨行禅波罗蜜时毗梨耶波罗蜜。<a id="a-Qu"></a>若菩萨摩诃萨应萨婆若心入四禅及枝，<a id="a-Qv"></a>观无常相、<a id="a-Qw"></a>苦相、<a id="a-Qx"></a>无我相、<a id="a-Qy"></a>空相、<a id="a-Qz"></a>无相相、<a id="a-R0"></a>无作相，<a id="a-R1"></a>共一切众生回向萨婆若，<a id="a-R2"></a>是名菩萨摩诃萨行禅波罗蜜时般若波罗蜜。<a id="a-R3"></a>舍利弗，<a id="a-R4"></a>是名菩萨摩诃萨发趣大乘。</p>
  <p id="aR5">“复次，<a id="a-R6"></a>菩萨摩诃萨发趣大乘，<a id="a-R7"></a>行慈心作是念：<a id="a-R8"></a>‘我当安乐一切众生入悲心，<a id="a-R9"></a>我当救济一切众生入喜心，<a id="a-RA"></a>我当度一切众生入舍心，<a id="a-RB"></a>我当令一切众生得诸漏尽。<a id="a-RC"></a>’是名菩萨摩诃萨行无量心时檀波罗蜜。<a id="a-RD"></a>复次，<a id="a-RE"></a>菩萨摩诃萨是诸禅无量心，<a id="a-RF"></a>不向声闻、<a id="a-RG"></a>辟支佛地，<a id="a-RH"></a>但回向萨婆若，<a id="a-RI"></a>是名菩萨摩诃萨行无量心时尸波罗蜜。<a id="a-RJ"></a>复次，<a id="a-RK"></a>舍利弗，<a id="a-RL"></a>菩萨摩诃萨行四无量心，<a id="a-RM"></a>不贪声闻、<a id="a-RN"></a>辟支佛地，<a id="a-RO"></a>但忍乐欲萨婆若，<a id="a-RP"></a>是名菩萨摩诃萨行无量心时羼提波罗蜜。<a id="a-RQ"></a>若菩萨摩诃萨应萨婆若心，<a id="a-RR"></a>行四无量心，<a id="a-RS"></a>但行清净行，<a id="a-RT"></a>是名菩萨摩诃萨行无量心时毗梨耶波罗蜜。<a id="a-RU"></a>复次，<a id="a-RV"></a>菩萨摩诃萨入禅、<a id="a-RW"></a>入无量心时，<a id="a-RX"></a>亦不随禅、<a id="a-RY"></a>无量心生，<a id="a-RZ"></a>是名菩萨摩诃萨行无量心时方便般若波罗蜜。<a id="a-Ra"></a>舍利弗，<a id="a-Rb"></a>是名菩萨摩诃萨发趣大乘。</p>
  <p id="aRc">“复次，<a id="a-Rd"></a>舍利弗，<a id="a-Re"></a>菩萨摩诃萨发趣大乘，<a id="a-Rf"></a>一切种修四念处乃至一切种修八圣道分，<a id="a-Rg"></a>一切种修三解脱门乃至十八不共法，<a id="a-Rh"></a>是名菩萨摩诃萨发趣大乘。</p>
  <p id="aRi">“复次，<a id="a-Rj"></a>舍利弗，<a id="a-Rk"></a>菩萨摩诃萨内空中智慧用无所得故，<a id="a-Rl"></a>乃至无法有法空中智慧用无所得故，<a id="a-Rm"></a>是名菩萨摩诃萨发趣大乘。</p>
  <p id="aRn">“复次，<a id="a-Ro"></a>舍利弗，<a id="a-Rp"></a>菩萨摩诃萨一切法中不乱不定智慧，<a id="a-Rq"></a>是名菩萨摩诃萨发趣大乘。</p>
  <p id="aRr">“复次，<a id="a-Rs"></a>舍利弗，<a id="a-Rt"></a>菩萨摩诃萨发趣大乘，<a id="a-Ru"></a>非常非无常智慧，<a id="a-Rv"></a>非乐非苦、<a id="a-Rw"></a>非实非虚、<a id="a-Rx"></a>非我非无我智慧，<a id="a-Ry"></a>是名菩萨摩诃萨发趣大乘，<a id="a-Rz"></a>用无所得故。</p>
  <p id="aS0">“复次，<a id="a-S1"></a>舍利弗，<a id="a-S2"></a>菩萨摩诃萨智，<a id="a-S3"></a>不行过去世，<a id="a-S4"></a>不行未来世，<a id="a-S5"></a>不行现在世，<a id="a-S6"></a>亦非不知三世，<a id="a-S7"></a>是名菩萨摩诃萨发趣大乘，<a id="a-S8"></a>用无所得故。</p>
  <p id="aS9">“复次，<a id="a-SA"></a>菩萨摩诃萨发趣大乘，<a id="a-SB"></a>智不行欲界、<a id="a-SC"></a>不行色界、<a id="a-SD"></a>不行无色界，<a id="a-SE"></a>亦非不知欲界、<a id="a-SF"></a>色界、<a id="a-SG"></a>无色界，<a id="a-SH"></a>用无所得故。<a id="a-SI"></a>舍利弗，<a id="a-SJ"></a>是名菩萨摩诃萨发趣大乘。</p>
  <p id="aSK">“复次，<a id="a-SL"></a>菩萨摩诃萨发趣大乘，<a id="a-SM"></a>智不行世间法、<a id="a-SN"></a>不行出世间法、<a id="a-SO"></a>不行有为法、<a id="a-SP"></a>不行无为法、<a id="a-SQ"></a>不行有漏法、<a id="a-SR"></a>不行无漏法，<a id="a-SS"></a>亦非不知世间法、<a id="a-ST"></a>出世间法、<a id="a-SU"></a>有为无为法、<a id="a-SV"></a>有漏无漏法，<a id="a-SW"></a>用无所得故。<a id="a-SX"></a>舍利弗，<a id="a-SY"></a>是名菩萨摩诃萨发趣大乘。<a id="a-SZ"></a>”</p>
  <p data-pb></p>
  <h2 id="aSa">乘大乘品第十六</h2>
  <p id="aSb">尔时，<a id="a-Sc"></a>慧命舍利弗问富楼那：<a id="a-Sd"></a>“云何名菩萨摩诃萨乘于大乘？<a id="a-Se"></a>”</p>
  <p id="aSf">富楼那答舍利弗言：<a id="a-Sg"></a>“菩萨摩诃萨行般若波罗蜜乘檀波罗蜜，<a id="a-Sh"></a>亦不得檀波罗蜜，<a id="a-Si"></a>亦不得菩萨，<a id="a-Sj"></a>亦不得受者，<a id="a-Sk"></a>是法用无所得故，<a id="a-Sl"></a>是名菩萨摩诃萨乘檀波罗蜜。<a id="a-Sm"></a>菩萨摩诃萨行般若波罗蜜，<a id="a-Sn"></a>乘尸波罗蜜、<a id="a-So"></a>羼提波罗蜜、<a id="a-Sp"></a>毗梨耶波罗蜜、<a id="a-Sq"></a>禅波罗蜜，<a id="a-Sr"></a>乘般若波罗蜜亦不得般若波罗蜜，<a id="a-Ss"></a>亦不得菩萨，<a id="a-St"></a>是法用无所得故，<a id="a-Su"></a>是为菩萨摩诃萨乘于般若波罗蜜。<a id="a-Sv"></a>如是，<a id="a-Sw"></a>舍利弗，<a id="a-Sx"></a>是为菩萨摩诃萨乘于大乘。</p>
  <p id="aSy">“复次，<a id="a-Sz"></a>舍利弗，<a id="a-T0"></a>菩萨摩诃萨摩诃衍一心应萨婆若，<a id="a-T1"></a>修四念处法坏故，<a id="a-T2"></a>乃至一心应萨婆若，<a id="a-T3"></a>修十八不共法法坏故，<a id="a-T4"></a>是亦不可得。<a id="a-T5"></a>如是，<a id="a-T6"></a>舍利弗，<a id="a-T7"></a>是名菩萨摩诃萨乘于大乘。</p>
  <p id="aT8">“复次，<a id="a-T9"></a>舍利弗，<a id="a-TA"></a>菩萨摩诃萨作是念：<a id="a-TB"></a>‘菩萨但有名字，<a id="a-TC"></a>众生不可得故。<a id="a-TD"></a>’是名菩萨摩诃萨乘于大乘。</p>
  <p id="aTE">“复次，<a id="a-TF"></a>舍利弗，<a id="a-TG"></a>菩萨摩诃萨作是念：<a id="a-TH"></a>‘色但有名字，<a id="a-TI"></a>色不可得故；<a id="a-TJ"></a>受、<a id="a-TK"></a>想、<a id="a-TL"></a>行、<a id="a-TM"></a>识但有名字，<a id="a-TN"></a>识不可得故；<a id="a-TO"></a>眼但有名字，<a id="a-TP"></a>眼不可得故，<a id="a-TQ"></a>乃至意亦如是；<a id="a-TR"></a>四念处但有名字，<a id="a-TS"></a>四念处不可得故；<a id="a-TT"></a>乃至八圣道分但有名字，<a id="a-TU"></a>八圣道分不可得故；<a id="a-TV"></a>内空但有名字，<a id="a-TW"></a>内空不可得故；<a id="a-TX"></a>乃至无法有法空但有名字，<a id="a-TY"></a>无法有法空不可得故；<a id="a-TZ"></a>乃至十八不共法但有名字，<a id="a-Ta"></a>十八不共法不可得故；<a id="a-Tb"></a>诸法如但有名字，<a id="a-Tc"></a>如不可得故；<a id="a-Td"></a>法相、<a id="a-Te"></a>法性、<a id="a-Tf"></a>法位、<a id="a-Tg"></a>实际但有名字，<a id="a-Th"></a>实际不可得故；<a id="a-Ti"></a>阿耨多罗三藐三菩提及佛但有名字，<a id="a-Tj"></a>佛不可得故。<a id="a-Tk"></a>’如是，<a id="a-Tl"></a>舍利弗，<a id="a-Tm"></a>是名菩萨摩诃萨乘于大乘。</p>
  <p id="aTn">“复次，<a id="a-To"></a>舍利弗，<a id="a-Tp"></a>菩萨摩诃萨从初发意已来，<a id="a-Tq"></a>具足菩萨神通成就众生，<a id="a-Tr"></a>从一佛国至一佛国，<a id="a-Ts"></a>恭敬供养尊重赞叹诸佛，<a id="a-Tt"></a>从诸佛听受法教，<a id="a-Tu"></a>所谓菩萨、<a id="a-Tv"></a>大乘。<a id="a-Tw"></a>是菩萨乘此大乘，<a id="a-Tx"></a>从一佛国至一佛国，<a id="a-Ty"></a>净佛国土成就众生，<a id="a-Tz"></a>初无佛国想，<a id="a-U0"></a>亦无众生想。<a id="a-U1"></a>此人住不二法中，<a id="a-U2"></a>为众生受身随其所应，<a id="a-U3"></a>自变其形而教化之，<a id="a-U4"></a>乃至一切智终不离菩萨乘，<a id="a-U5"></a>是名菩萨乘。<a id="a-U6"></a>是乘得一切种智，<a id="a-U7"></a>已转法轮，<a id="a-U8"></a>声闻、<a id="a-U9"></a>辟支佛及天、<a id="a-UA"></a>龙、<a id="a-UB"></a>鬼、<a id="a-UC"></a>神、<a id="a-UD"></a>阿修罗、<a id="a-UE"></a>世间人民所不能转。<a id="a-UF"></a>尔时，<a id="a-UG"></a>十方如恒河沙等诸佛，<a id="a-UH"></a>皆欢喜称名赞叹作是言：<a id="a-UI"></a>某方某国某菩萨摩诃萨，<a id="a-UJ"></a>乘于大乘，<a id="a-UK"></a>得一切种智转法轮。<a id="a-UL"></a>舍利弗，<a id="a-UM"></a>是名菩萨摩诃萨乘于大乘。<a id="a-UN"></a>”</p>
 </body>
</html>