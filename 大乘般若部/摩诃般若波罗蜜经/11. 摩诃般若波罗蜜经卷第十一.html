<!doctype html>
<html id="z3IBTAHAZ" data-ver="1149">
 <head>
  <meta charset="utf-8">
  <meta author="鸠摩罗什">
  <meta author="僧叡">
  <meta library="龙藏">
  <meta catalog="大乘般若部">
  <meta period="姚秦">
 </head>
 <body>
  <h1 id="a1">摩诃般若波罗蜜经卷第十一</h1>
  <h2 id="a2">舍利品第三十七</h2>
  <p id="a3">佛告释提桓因言：<a id="a-4"></a>“憍尸迦，<a id="a-5"></a>若满阎浮提佛舍利作一分，<a id="a-6"></a>复有人书般若波罗蜜经卷作一分，<a id="a-7"></a>二分之中汝取何所？<a id="a-8"></a>”</p>
  <p id="a9">释提桓因白佛言：<a id="a-A"></a>“世尊，<a id="a-B"></a>若满阎浮提佛舍利作一分，<a id="a-C"></a>般若波罗蜜经卷作一分，<a id="a-D"></a>二分之中我宁取般若波罗蜜经卷。<a id="a-E"></a>何以故？<a id="a-F"></a>世尊，<a id="a-G"></a>我于佛舍利，<a id="a-H"></a>非不恭敬，<a id="a-I"></a>非不尊重。<a id="a-J"></a>世尊，<a id="a-K"></a>以是舍利从般若波罗蜜中生，<a id="a-L"></a>般若波罗蜜修熏故，<a id="a-M"></a>是舍利得供养恭敬、<a id="a-N"></a>尊重赞叹。<a id="a-O"></a>”</p>
  <p id="aP">尔时，<a id="a-Q"></a>舍利弗问释提桓因：<a id="a-R"></a>“憍尸迦，<a id="a-S"></a>是般若波罗蜜不可取，<a id="a-T"></a>无色、<a id="a-U"></a>无形、<a id="a-V"></a>无对、<a id="a-W"></a>一相，<a id="a-X"></a>所谓无相，<a id="a-Y"></a>汝云何欲取？<a id="a-Z"></a>何以故？<a id="a-a"></a>是般若波罗蜜不为取故出，<a id="a-b"></a>不为舍故出，<a id="a-c"></a>不为增减、<a id="a-d"></a>聚散、<a id="a-e"></a>损益、<a id="a-f"></a>垢净故出。<a id="a-g"></a>是般若波罗蜜不与诸佛法不舍凡人法，<a id="a-h"></a>不与辟支佛法、<a id="a-i"></a>阿罗汉法学法不舍凡人法，<a id="a-j"></a>不与无为性不舍有为性、<a id="a-k"></a>不与内空乃至无法有法空、<a id="a-l"></a>不与四念处乃至一切种智不舍凡人法。<a id="a-m"></a>”</p>
  <p id="an">释提桓因语舍利弗：<a id="a-o"></a>“如是，<a id="a-p"></a>如是，<a id="a-q"></a>舍利弗，<a id="a-r"></a>若有人知是般若波罗蜜，<a id="a-s"></a>不与诸佛法不舍凡人法，<a id="a-t"></a>乃至不与一切种智不舍凡人法，<a id="a-u"></a>是菩萨摩诃萨能行般若波罗蜜，<a id="a-v"></a>能修般若波罗蜜。<a id="a-w"></a>何以故？<a id="a-x"></a>般若波罗蜜不行二法相故，<a id="a-y"></a>不二法相是般若波罗蜜，<a id="a-z"></a>不二法相是禅那波罗蜜乃至檀那波罗蜜。<a id="a-10"></a>”</p>
  <p id="a11">尔时，<a id="a-12"></a>佛赞释提桓因言：<a id="a-13"></a>“善哉！<a id="a-14"></a>善哉！<a id="a-15"></a>憍尸迦，<a id="a-16"></a>如汝所说，<a id="a-17"></a>般若波罗蜜不行二法相故，<a id="a-18"></a>不二法相是般若波罗蜜，<a id="a-19"></a>不二法相是禅那波罗蜜乃至檀那波罗蜜。<a id="a-1A"></a>憍尸迦，<a id="a-1B"></a>若人欲得法性二相者，<a id="a-1C"></a>是人为欲得般若波罗蜜二相。<a id="a-1D"></a>何以故？<a id="a-1E"></a>憍尸迦，<a id="a-1F"></a>法性、<a id="a-1G"></a>般若波罗蜜无二无别，<a id="a-1H"></a>乃至檀那波罗蜜亦如是。<a id="a-1I"></a>若人欲得实际不可思议性二相者，<a id="a-1J"></a>是人为欲得般若波罗蜜二相。<a id="a-1K"></a>何以故？<a id="a-1L"></a>般若波罗蜜、<a id="a-1M"></a>不可思议性无二无别。<a id="a-1N"></a>”</p>
  <p id="a1O">释提桓因白佛言：<a id="a-1P"></a>“世尊，<a id="a-1Q"></a>一切世间人及诸天、<a id="a-1R"></a>阿修罗，<a id="a-1S"></a>应礼拜供养般若波罗蜜。<a id="a-1T"></a>何以故？<a id="a-1U"></a>诸菩萨摩诃萨般若波罗蜜中，<a id="a-1V"></a>学得阿耨多罗三藐三菩提。<a id="a-1W"></a>世尊，<a id="a-1X"></a>我常在善法堂上坐，<a id="a-1Y"></a>若我不在座时，<a id="a-1Z"></a>诸天子来供养我故，<a id="a-1a"></a>为我坐处作礼绕竟还去。<a id="a-1b"></a>诸天子作是念：<a id="a-1c"></a>‘释提桓因在是处坐，<a id="a-1d"></a>为诸三十三天说法故。<a id="a-1e"></a>’如是，<a id="a-1f"></a>世尊，<a id="a-1g"></a>在所处书是般若波罗蜜经卷，<a id="a-1h"></a>受持读诵，<a id="a-1i"></a>为他演说，<a id="a-1j"></a>是处十方世界中诸天、<a id="a-1k"></a>龙、<a id="a-1l"></a>夜叉、<a id="a-1m"></a>乾闼婆、<a id="a-1n"></a>阿修罗、<a id="a-1o"></a>迦楼罗、<a id="a-1p"></a>紧那罗、<a id="a-1q"></a>摩睺罗伽，<a id="a-1r"></a>皆来礼拜般若波罗蜜供养已去。<a id="a-1s"></a>何以故？<a id="a-1t"></a>是般若波罗蜜中生诸佛，<a id="a-1u"></a>及生一切众生乐具故，<a id="a-1v"></a>诸佛舍利亦是一切种智住处因缘。<a id="a-1w"></a>以是故，<a id="a-1x"></a>世尊，<a id="a-1y"></a>二分中我取般若波罗蜜。</p>
  <p id="a1z">“复次，<a id="a-20"></a>世尊，<a id="a-21"></a>我若受持读诵般若波罗蜜，<a id="a-22"></a>心深入法中，<a id="a-23"></a>我是时不见怖畏相。<a id="a-24"></a>何以故？<a id="a-25"></a>世尊，<a id="a-26"></a>是般若波罗蜜，<a id="a-27"></a>无相无貌，<a id="a-28"></a>无言无说。<a id="a-29"></a>世尊，<a id="a-2A"></a>无相无貌，<a id="a-2B"></a>无言无说，<a id="a-2C"></a>是般若波罗蜜乃至是一切种智。<a id="a-2D"></a>世尊，<a id="a-2E"></a>般若波罗蜜若当有相非无相者，<a id="a-2F"></a>诸佛不应知一切法无相无貌、<a id="a-2G"></a>无言无说，<a id="a-2H"></a>得阿耨多罗三藐三菩提为弟子说诸法亦无相无貌、<a id="a-2I"></a>无言无说。<a id="a-2J"></a>世尊，<a id="a-2K"></a>以般若波罗蜜实是无相无貌、<a id="a-2L"></a>无言无说故，<a id="a-2M"></a>诸佛知一切诸法无相无貌、<a id="a-2N"></a>无言无说，<a id="a-2O"></a>得阿耨多罗三藐三菩提为弟子说诸法亦无相无貌、<a id="a-2P"></a>无言无说。<a id="a-2Q"></a>以是故，<a id="a-2R"></a>世尊，<a id="a-2S"></a>是般若波罗蜜，<a id="a-2T"></a>一切世间诸天、<a id="a-2U"></a>人、<a id="a-2V"></a>阿修罗，<a id="a-2W"></a>应恭敬供养、<a id="a-2X"></a>尊重赞叹、<a id="a-2Y"></a>香华、<a id="a-2Z"></a>璎珞乃至幡盖。</p>
  <p id="a2a">“复次，<a id="a-2b"></a>世尊，<a id="a-2c"></a>若有人受持般若波罗蜜，<a id="a-2d"></a>亲近、<a id="a-2e"></a>读诵、<a id="a-2f"></a>说、<a id="a-2g"></a>正忆念，<a id="a-2h"></a>及书供养华香乃至幡盖，<a id="a-2i"></a>是人不堕地狱、<a id="a-2j"></a>畜生、<a id="a-2k"></a>饿鬼道中，<a id="a-2l"></a>不堕声闻、<a id="a-2m"></a>辟支佛地，<a id="a-2n"></a>乃至得阿耨多罗三藐三菩提常见诸佛，<a id="a-2o"></a>从一佛国至一佛国供养诸佛，<a id="a-2p"></a>恭敬、<a id="a-2q"></a>尊重、<a id="a-2r"></a>赞叹，<a id="a-2s"></a>华香乃至幡盖。</p>
  <p id="a2t">“复次，<a id="a-2u"></a>世尊，<a id="a-2v"></a>满三千大千世界佛舍利作一分，<a id="a-2w"></a>书般若波罗蜜经卷作一分，<a id="a-2x"></a>是二分中我故取般若波罗蜜。<a id="a-2y"></a>何以故？<a id="a-2z"></a>世尊，<a id="a-30"></a>是般若波罗蜜中生诸佛舍利，<a id="a-31"></a>以是故，<a id="a-32"></a>舍利得供养、<a id="a-33"></a>恭敬、<a id="a-34"></a>尊重、<a id="a-35"></a>赞叹。<a id="a-36"></a>是善男子、<a id="a-37"></a>善女人供养恭敬舍利故，<a id="a-38"></a>受天上人中福乐，<a id="a-39"></a>常不堕三恶道，<a id="a-3A"></a>如所愿渐以三乘法入涅槃。<a id="a-3B"></a>是故，<a id="a-3C"></a>世尊，<a id="a-3D"></a>若有见现在佛，<a id="a-3E"></a>若见般若波罗蜜经卷等无异。<a id="a-3F"></a>何以故？<a id="a-3G"></a>世尊，<a id="a-3H"></a>是般若波罗蜜与佛无二无别故。</p>
  <p id="a3I">“复次，<a id="a-3J"></a>世尊，<a id="a-3K"></a>如佛住三事示现说十二部经修多罗、<a id="a-3L"></a>祇夜乃至优波提舍，<a id="a-3M"></a>复有善男子、<a id="a-3N"></a>善女人受持诵说是般若波罗蜜等无异。<a id="a-3O"></a>何以故？<a id="a-3P"></a>世尊，<a id="a-3Q"></a>是般若波罗蜜中生三事示现及十二部经修多罗乃至优波提舍故。</p>
  <p id="a3R">“复次，<a id="a-3S"></a>世尊，<a id="a-3T"></a>十方诸佛住三事示现，<a id="a-3U"></a>说十二部经修多罗乃至优波提舍，<a id="a-3V"></a>复有人受般若波罗蜜为他人说等无有异。<a id="a-3W"></a>何以故？<a id="a-3X"></a>般若波罗蜜中生诸佛，<a id="a-3Y"></a>亦生十二部经修多罗乃至优波提舍。</p>
  <p id="a3Z">“复次，<a id="a-3a"></a>世尊，<a id="a-3b"></a>若有供养十方如恒河沙等世界中诸佛，<a id="a-3c"></a>恭敬、<a id="a-3d"></a>尊重、<a id="a-3e"></a>赞叹，<a id="a-3f"></a>华香乃至幡盖，<a id="a-3g"></a>复有人书般若波罗蜜经卷，<a id="a-3h"></a>恭敬、<a id="a-3i"></a>尊重、<a id="a-3j"></a>赞叹，<a id="a-3k"></a>华香乃至幡盖，<a id="a-3l"></a>其福正等。<a id="a-3m"></a>何以故？<a id="a-3n"></a>十方诸佛皆从般若波罗蜜中生。</p>
  <p id="a3o">“复次，<a id="a-3p"></a>世尊，<a id="a-3q"></a>善男子、<a id="a-3r"></a>善女人闻是般若波罗蜜，<a id="a-3s"></a>受持读诵，<a id="a-3t"></a>正忆念，<a id="a-3u"></a>亦为他人说，<a id="a-3v"></a>是人不堕地狱道、<a id="a-3w"></a>畜生、<a id="a-3x"></a>饿鬼道，<a id="a-3y"></a>亦不堕声闻、<a id="a-3z"></a>辟支佛地。<a id="a-40"></a>何以故？<a id="a-41"></a>当知是善男子、<a id="a-42"></a>善女人正住阿毗跋致地中故，<a id="a-43"></a>是般若波罗蜜远离一切苦恼衰病。</p>
  <p id="a44">“复次，<a id="a-45"></a>世尊，<a id="a-46"></a>若有善男子、<a id="a-47"></a>善女人书是般若波罗蜜经卷受持亲近，<a id="a-48"></a>供养恭敬、<a id="a-49"></a>尊重赞叹，<a id="a-4A"></a>是人离诸恐怖。<a id="a-4B"></a>世尊，<a id="a-4C"></a>譬如负债人亲近国王供给左右，<a id="a-4D"></a>债主反更供养恭敬是人，<a id="a-4E"></a>是人不复畏怖。<a id="a-4F"></a>何以故？<a id="a-4G"></a>世尊，<a id="a-4H"></a>此人依近于王凭恃有力故。<a id="a-4I"></a>如是，<a id="a-4J"></a>世尊，<a id="a-4K"></a>诸佛舍利般若波罗蜜修熏故，<a id="a-4L"></a>得供养恭敬。<a id="a-4M"></a>世尊，<a id="a-4N"></a>当知般若波罗蜜如王，<a id="a-4O"></a>舍利如负债人，<a id="a-4P"></a>负债人依王故得供养，<a id="a-4Q"></a>舍利亦依般若波罗蜜修熏故得供养。<a id="a-4R"></a>世尊，<a id="a-4S"></a>当知诸佛一切种智亦以般若波罗蜜修熏故得成就。<a id="a-4T"></a>以是故，<a id="a-4U"></a>世尊，<a id="a-4V"></a>二分中我取般若波罗蜜。<a id="a-4W"></a>何以故？<a id="a-4X"></a>世尊，<a id="a-4Y"></a>般若波罗蜜中生诸佛舍利、<a id="a-4Z"></a>三十二相，<a id="a-4a"></a>般若波罗蜜中亦生佛十力、<a id="a-4b"></a>四无所畏、<a id="a-4c"></a>四无礙智、<a id="a-4d"></a>十八不共法、<a id="a-4e"></a>大慈大悲。<a id="a-4f"></a>世尊，<a id="a-4g"></a>般若波罗蜜中生五波罗蜜使得波罗蜜名字，<a id="a-4h"></a>般若波罗蜜中生诸佛一切种智。</p>
  <p id="a4i">“复次，<a id="a-4j"></a>世尊，<a id="a-4k"></a>所在三千大千世界中，<a id="a-4l"></a>若有受持、<a id="a-4m"></a>供养恭敬、<a id="a-4n"></a>尊重赞叹般若波罗蜜，<a id="a-4o"></a>是处若人、<a id="a-4p"></a>若非人不能得其便，<a id="a-4q"></a>是人渐渐得入涅槃。<a id="a-4r"></a>世尊，<a id="a-4s"></a>般若波罗蜜为大利益如是，<a id="a-4t"></a>于三千大千世界中能作佛事。<a id="a-4u"></a>世尊，<a id="a-4v"></a>在所处有般若波罗蜜则为有佛。<a id="a-4w"></a>世尊，<a id="a-4x"></a>譬如无价摩尼珠宝，<a id="a-4y"></a>在所住处非人不得其便。<a id="a-4z"></a>若男子女人有热病以是宝著身上，<a id="a-50"></a>热病即时除愈。<a id="a-51"></a>若有风病，<a id="a-52"></a>若有冷病，<a id="a-53"></a>若有杂热风冷病，<a id="a-54"></a>以宝著身上皆悉除愈。<a id="a-55"></a>若闇中，<a id="a-56"></a>是宝能令明。<a id="a-57"></a>热时能令凉，<a id="a-58"></a>寒时能令温，<a id="a-59"></a>宝所住处其地不寒不热时节和适。<a id="a-5A"></a>其处亦无诸余毒螫，<a id="a-5B"></a>若男子、<a id="a-5C"></a>女人为毒蛇所螫，<a id="a-5D"></a>以宝示之，<a id="a-5E"></a>毒即除灭。</p>
  <p id="a5F">“复次，<a id="a-5G"></a>世尊，<a id="a-5H"></a>若男子、<a id="a-5I"></a>女人眼痛肤翳盲瞽，<a id="a-5J"></a>以宝近之即时除愈。<a id="a-5K"></a>若有癞疮恶肿，<a id="a-5L"></a>以宝著身上病即除愈。</p>
  <p id="a5M">“复次，<a id="a-5N"></a>世尊，<a id="a-5O"></a>是摩尼宝所在水中，<a id="a-5P"></a>水随作一色。<a id="a-5Q"></a>世尊，<a id="a-5R"></a>是宝若以青物裹著水中，<a id="a-5S"></a>水色则为青，<a id="a-5T"></a>若黄赤白红缥物裹著水中，<a id="a-5U"></a>水随作黄赤白红缥色，<a id="a-5V"></a>如是等种种色物裹著水中，<a id="a-5W"></a>水随作种种色。<a id="a-5X"></a>世尊，<a id="a-5Y"></a>若水浊以宝著中水即为清。<a id="a-5Z"></a>是宝其德如是。<a id="a-5a"></a>”</p>
  <p id="a5b">尔时，<a id="a-5c"></a>阿难问释提桓因言：<a id="a-5d"></a>“憍尸迦，<a id="a-5e"></a>是摩尼宝，<a id="a-5f"></a>为是天上宝，<a id="a-5g"></a>为是阎浮提宝？<a id="a-5h"></a>”</p>
  <p id="a5i">释提桓因语阿难：<a id="a-5j"></a>“是天上宝。<a id="a-5k"></a>阎浮提人亦有是宝，<a id="a-5l"></a>但功德相少不具足。<a id="a-5m"></a>天上宝清净轻妙，<a id="a-5n"></a>不可以譬喻为比。</p>
  <p id="a5o">“复次，<a id="a-5p"></a>世尊，<a id="a-5q"></a>是摩尼宝，<a id="a-5r"></a>若著箧中举宝出，<a id="a-5s"></a>其功德薰箧故人皆爱敬。<a id="a-5t"></a>如是世尊在所在处，<a id="a-5u"></a>有书般若波罗蜜经卷，<a id="a-5v"></a>是处则无众恼之患，<a id="a-5w"></a>亦如摩尼宝所著处则无众难。<a id="a-5x"></a>世尊，<a id="a-5y"></a>佛般涅槃后舍利得供养，<a id="a-5z"></a>皆是般若波罗蜜力，<a id="a-60"></a>禅那波罗蜜乃至檀那波罗蜜，<a id="a-61"></a>内空乃至无法有法空，<a id="a-62"></a>四念处乃至十八不共法，<a id="a-63"></a>一切智、<a id="a-64"></a>法相、<a id="a-65"></a>法住、<a id="a-66"></a>法位、<a id="a-67"></a>法性、<a id="a-68"></a>实际、<a id="a-69"></a>不可思议性、<a id="a-6A"></a>一切种智是诸功德力。<a id="a-6B"></a>善男子、<a id="a-6C"></a>善女人作是念：<a id="a-6D"></a>‘是佛舍利，<a id="a-6E"></a>一切智、<a id="a-6F"></a>一切种智、<a id="a-6G"></a>大慈大悲、<a id="a-6H"></a>断一切结使及习、<a id="a-6I"></a>常舍行、<a id="a-6J"></a>不错谬法等诸佛功德住处，<a id="a-6K"></a>以是故，<a id="a-6L"></a>舍利得供养。<a id="a-6M"></a>’世尊，<a id="a-6N"></a>舍利是诸功德宝波罗蜜住处，<a id="a-6O"></a>不垢不净波罗蜜住处，<a id="a-6P"></a>不生不灭波罗蜜、<a id="a-6Q"></a>不入不出波罗蜜、<a id="a-6R"></a>不增不损波罗蜜、<a id="a-6S"></a>不来不去不住波罗蜜。<a id="a-6T"></a>是佛舍利，<a id="a-6U"></a>是诸法相波罗蜜住处，<a id="a-6V"></a>以是诸法相波罗蜜修薰故舍利得供养。</p>
  <p id="a6W">“复次，<a id="a-6X"></a>世尊，<a id="a-6Y"></a>置三千大千世界满中舍利，<a id="a-6Z"></a>如恒河沙等诸世界满其中舍利作一分，<a id="a-6a"></a>有人书般若波罗蜜经卷作一分，<a id="a-6b"></a>二分之中我取般若波罗蜜。<a id="a-6c"></a>何以故？<a id="a-6d"></a>是般若波罗蜜中生诸佛舍利，<a id="a-6e"></a>是般若波罗蜜修薰故舍利得供养。<a id="a-6f"></a>世尊，<a id="a-6g"></a>若有善男子、<a id="a-6h"></a>善女人供养舍利，<a id="a-6i"></a>恭敬、<a id="a-6j"></a>尊重、<a id="a-6k"></a>赞叹，<a id="a-6l"></a>其功德报不可得边，<a id="a-6m"></a>受人中天上福乐，<a id="a-6n"></a>所谓刹利大姓、<a id="a-6o"></a>婆罗门大姓、<a id="a-6p"></a>居士大家、<a id="a-6q"></a>四天王天处，<a id="a-6r"></a>乃至他化自在天中受福乐，<a id="a-6s"></a>亦以是福德因缘故当得尽苦。<a id="a-6t"></a>若受是般若波罗蜜读诵、<a id="a-6u"></a>解说、<a id="a-6v"></a>正忆念，<a id="a-6w"></a>是人能具足禅那波罗蜜乃至能具足檀那波罗蜜，<a id="a-6x"></a>能具足四念处乃至能具足十八不共法，<a id="a-6y"></a>过声闻、<a id="a-6z"></a>辟支佛地住菩萨位，<a id="a-70"></a>住菩萨位已得菩萨神通，<a id="a-71"></a>从一佛国至一佛国。<a id="a-72"></a>是菩萨为众生故受身，<a id="a-73"></a>随其所应成就众生，<a id="a-74"></a>若作转轮圣王、<a id="a-75"></a>若作刹利大姓、<a id="a-76"></a>若作婆罗门大姓成就众生。<a id="a-77"></a>以是故，<a id="a-78"></a>世尊，<a id="a-79"></a>我不为轻慢不恭敬故不取舍利，<a id="a-7A"></a>以善男子、<a id="a-7B"></a>善女人供养般若波罗蜜则为供养舍利故。</p>
  <p id="a7C">“复次，<a id="a-7D"></a>世尊，<a id="a-7E"></a>有人欲见十方无量阿僧祇诸世界中现在佛法身、<a id="a-7F"></a>色身，<a id="a-7G"></a>是人应闻受持般若波罗蜜，<a id="a-7H"></a>读诵正忆念为他人演说。<a id="a-7I"></a>如是善男子、<a id="a-7J"></a>善女人，<a id="a-7K"></a>当见十方无量阿僧祇世界中诸佛法身、<a id="a-7L"></a>色身。<a id="a-7M"></a>是善男子、<a id="a-7N"></a>善女人行般若波罗蜜，<a id="a-7O"></a>亦应以法相修念佛三昧。</p>
  <p id="a7P">“复次，<a id="a-7Q"></a>善男子、<a id="a-7R"></a>善女人欲见现在诸佛，<a id="a-7S"></a>应当受是般若波罗蜜乃至正忆念。</p>
  <p id="a7T">“复次，<a id="a-7U"></a>世尊，<a id="a-7V"></a>有二种法相，<a id="a-7W"></a>有为诸法相、<a id="a-7X"></a>无为诸法相。<a id="a-7Y"></a>云何有为诸法相？<a id="a-7Z"></a>所谓内空中智慧，<a id="a-7a"></a>乃至无法有法空中智慧，<a id="a-7b"></a>四念处中智慧，<a id="a-7c"></a>乃至八圣道分中智慧，<a id="a-7d"></a>佛十力、<a id="a-7e"></a>四无所畏、<a id="a-7f"></a>四无礙智、<a id="a-7g"></a>十八不共法中智慧，<a id="a-7h"></a>善法中、<a id="a-7i"></a>不善法中、<a id="a-7j"></a>有漏法中、<a id="a-7k"></a>无漏法中、<a id="a-7l"></a>世间法中、<a id="a-7m"></a>出世间法中智慧，<a id="a-7n"></a>是名有为诸法法相。<a id="a-7o"></a>云何名无为诸法法相？<a id="a-7p"></a>若法无生无灭、<a id="a-7q"></a>无住无异、<a id="a-7r"></a>无垢无净、<a id="a-7s"></a>无增无减诸法自性。<a id="a-7t"></a>云何名诸法自性？<a id="a-7u"></a>诸法无所有性是诸法自性，<a id="a-7v"></a>是名无为诸法相。<a id="a-7w"></a>”</p>
  <p id="a7x">尔时，<a id="a-7y"></a>佛告释提桓因：<a id="a-7z"></a>“如是，<a id="a-80"></a>如是，<a id="a-81"></a>憍尸迦，<a id="a-82"></a>过去诸佛因是般若波罗蜜得阿耨多罗三藐三菩提，<a id="a-83"></a>过去诸佛弟子亦因般若波罗蜜得须陀洹道乃至阿罗汉、<a id="a-84"></a>辟支佛道，<a id="a-85"></a>未来现在世十方无量阿僧祇诸佛因是般若波罗蜜得阿耨多罗三藐三菩提，<a id="a-86"></a>未来现在诸佛弟子亦因是般若波罗蜜得须陀洹道乃至辟支佛道。<a id="a-87"></a>何以故？<a id="a-88"></a>般若波罗蜜中广说三乘义，<a id="a-89"></a>以无相法故，<a id="a-8A"></a>无生无灭法故，<a id="a-8B"></a>无垢无净法故，<a id="a-8C"></a>无作无起、<a id="a-8D"></a>不入不出、<a id="a-8E"></a>不增不损、<a id="a-8F"></a>不取不舍法故，<a id="a-8G"></a>以俗法故非第一义。<a id="a-8H"></a>何以故？<a id="a-8I"></a>是般若波罗蜜非此非彼、<a id="a-8J"></a>非高非下、<a id="a-8K"></a>非等非不等、<a id="a-8L"></a>非相非无相、<a id="a-8M"></a>非世间非出世间、<a id="a-8N"></a>非有漏非无漏、<a id="a-8O"></a>非有为非无为、<a id="a-8P"></a>非善非不善、<a id="a-8Q"></a>非过去非未来非现在。<a id="a-8R"></a>何以故？<a id="a-8S"></a>憍尸迦，<a id="a-8T"></a>般若波罗蜜不取声闻、<a id="a-8U"></a>辟支佛法，<a id="a-8V"></a>亦不舍凡人法。<a id="a-8W"></a>”</p>
  <p id="a8X">释提桓因白佛言：<a id="a-8Y"></a>“世尊，<a id="a-8Z"></a>菩萨摩诃萨行般若波罗蜜，<a id="a-8a"></a>知一切众生心，<a id="a-8b"></a>亦不得众生乃至知者、<a id="a-8c"></a>见者，<a id="a-8d"></a>亦不得是菩萨，<a id="a-8e"></a>不得色，<a id="a-8f"></a>不得受、<a id="a-8g"></a>想、<a id="a-8h"></a>行、<a id="a-8i"></a>识，<a id="a-8j"></a>不得眼乃至意，<a id="a-8k"></a>不得色乃至法，<a id="a-8l"></a>不得眼触因缘生受乃至意触因缘生受，<a id="a-8m"></a>不得四念处乃至十八不共法，<a id="a-8n"></a>不得阿耨多罗三藐三菩提，<a id="a-8o"></a>不得诸佛法，<a id="a-8p"></a>不得佛。<a id="a-8q"></a>何以故？<a id="a-8r"></a>般若波罗蜜不为得法故出。<a id="a-8s"></a>何以故？<a id="a-8t"></a>般若波罗蜜性无所有不可得，<a id="a-8u"></a>所用法不可得处亦不可得。<a id="a-8v"></a>”</p>
  <p id="a8w">佛告释提桓因言：<a id="a-8x"></a>“如是，<a id="a-8y"></a>如是，<a id="a-8z"></a>憍尸迦，<a id="a-90"></a>如汝所说。<a id="a-91"></a>菩萨摩诃萨长夜行般若波罗蜜，<a id="a-92"></a>阿耨多罗三藐三菩提不可得，<a id="a-93"></a>何况菩萨及菩萨法？<a id="a-94"></a>”</p>
  <p id="a95">尔时，<a id="a-96"></a>释提桓因白佛言：<a id="a-97"></a>“世尊，<a id="a-98"></a>菩萨摩诃萨但行般若波罗蜜，<a id="a-99"></a>不行余波罗蜜耶？<a id="a-9A"></a>”</p>
  <p id="a9B">佛告释提桓因言：<a id="a-9C"></a>“憍尸迦，<a id="a-9D"></a>菩萨尽行六波罗蜜法，<a id="a-9E"></a>以无所得故，<a id="a-9F"></a>行檀那波罗蜜不得施者、<a id="a-9G"></a>不得受者、<a id="a-9H"></a>不得财物，<a id="a-9I"></a>行尸罗波罗蜜不得戒、<a id="a-9J"></a>不得持戒人、<a id="a-9K"></a>不得破戒人，<a id="a-9L"></a>乃至行般若波罗蜜不得智慧、<a id="a-9M"></a>不得智慧人、<a id="a-9N"></a>不得无智慧人。</p>
  <p id="a9O">“憍尸迦，<a id="a-9P"></a>菩萨摩诃萨行布施时，<a id="a-9Q"></a>般若波罗蜜为作明导，<a id="a-9R"></a>能具足檀那波罗蜜。<a id="a-9S"></a>菩萨摩诃萨行持戒时，<a id="a-9T"></a>般若波罗蜜为作明导，<a id="a-9U"></a>能具足尸罗波罗蜜。<a id="a-9V"></a>菩萨摩诃萨行忍辱时，<a id="a-9W"></a>般若波罗蜜为作明导，<a id="a-9X"></a>能具足羼提波罗蜜。<a id="a-9Y"></a>菩萨摩诃萨行精进时，<a id="a-9Z"></a>般若波罗蜜为作明导，<a id="a-9a"></a>能具足毗梨耶波罗蜜。<a id="a-9b"></a>菩萨摩诃萨行禅那时，<a id="a-9c"></a>般若波罗蜜为作明导，<a id="a-9d"></a>能具足禅那波罗蜜。<a id="a-9e"></a>菩萨摩诃萨观诸法时，<a id="a-9f"></a>般若波罗蜜为作明导，<a id="a-9g"></a>能具足般若波罗蜜。<a id="a-9h"></a>一切法以无所得故，<a id="a-9i"></a>所谓色乃至一切种智。</p>
  <p id="a9j">“憍尸迦，<a id="a-9k"></a>譬如阎浮提诸树，<a id="a-9l"></a>种种叶，<a id="a-9m"></a>种种华，<a id="a-9n"></a>种种果，<a id="a-9o"></a>种种色，<a id="a-9p"></a>其荫无差别。<a id="a-9q"></a>诸波罗蜜入般若波罗蜜中，<a id="a-9r"></a>至萨婆若无差别亦如是，<a id="a-9s"></a>以无所得故。<a id="a-9t"></a>”</p>
  <p id="a9u">释提桓因白佛言：<a id="a-9v"></a>“世尊，<a id="a-9w"></a>般若波罗蜜大功德成就。<a id="a-9x"></a>世尊，<a id="a-9y"></a>般若波罗蜜一切功德成就。<a id="a-9z"></a>世尊，<a id="a-A0"></a>般若波罗蜜无量功德成就，<a id="a-A1"></a>无边功德成就，<a id="a-A2"></a>无等功德成就。</p>
  <p id="aA3">“世尊，<a id="a-A4"></a>若有善男子、<a id="a-A5"></a>善女人书是般若波罗蜜经卷，<a id="a-A6"></a>恭敬供养、<a id="a-A7"></a>尊重赞叹，<a id="a-A8"></a>华香乃至幡盖，<a id="a-A9"></a>如般若波罗蜜所说正忆念；<a id="a-AA"></a>复有善男子、<a id="a-AB"></a>善女人书般若波罗蜜经卷与他人，<a id="a-AC"></a>其福何所为多？<a id="a-AD"></a>”</p>
  <p id="aAE">佛告释提桓因：<a id="a-AF"></a>“憍尸迦，<a id="a-AG"></a>我还问汝，<a id="a-AH"></a>随汝意报我。<a id="a-AI"></a>若有善男子、<a id="a-AJ"></a>善女人供养诸佛舍利恭敬、<a id="a-AK"></a>尊重赞叹、<a id="a-AL"></a>华香乃至幡盖；<a id="a-AM"></a>若复有人分舍利如芥子许与他人，<a id="a-AN"></a>令供养恭敬，<a id="a-AO"></a>尊重赞叹，<a id="a-AP"></a>华香乃至幡盖，<a id="a-AQ"></a>其福何所为多？<a id="a-AR"></a>”</p>
  <p id="aAS">释提桓因白佛言：<a id="a-AT"></a>“世尊，<a id="a-AU"></a>如我从佛闻法中义，<a id="a-AV"></a>有善男子、<a id="a-AW"></a>善女人自供养舍利乃至幡盖，<a id="a-AX"></a>若复有人分舍利如芥子许与他人令供养，<a id="a-AY"></a>其福甚多。<a id="a-AZ"></a>世尊，<a id="a-Aa"></a>佛见是福利众生故，<a id="a-Ab"></a>入金刚三昧中，<a id="a-Ac"></a>碎金刚身作末舍利。<a id="a-Ad"></a>何以故？<a id="a-Ae"></a>有人佛灭度后，<a id="a-Af"></a>供养佛舍利乃至如芥子许，<a id="a-Ag"></a>其福报无边乃至尽苦。<a id="a-Ah"></a>”</p>
  <p id="aAi">佛告释提桓因言：<a id="a-Aj"></a>“如是，<a id="a-Ak"></a>如是，<a id="a-Al"></a>憍尸迦，<a id="a-Am"></a>若善男子、<a id="a-An"></a>善女人书般若波罗蜜经卷，<a id="a-Ao"></a>供养恭敬，<a id="a-Ap"></a>香花乃至幡盖；<a id="a-Aq"></a>若复有人书般若波罗蜜经卷与他人令学，<a id="a-Ar"></a>是善男子、<a id="a-As"></a>善女人其福甚多。</p>
  <p id="aAt">“复次，<a id="a-Au"></a>憍尸迦，<a id="a-Av"></a>善男子、<a id="a-Aw"></a>善女人，<a id="a-Ax"></a>如般若波罗蜜中义为他人说，<a id="a-Ay"></a>开示分别令易解，<a id="a-Az"></a>是善男子、<a id="a-B0"></a>善女人胜于前善男子、<a id="a-B1"></a>善女人功德，<a id="a-B2"></a>所从闻般若波罗蜜当视其人如佛，<a id="a-B3"></a>亦如高胜梵行人。<a id="a-B4"></a>何以故？<a id="a-B5"></a>当知般若波罗蜜即是佛，<a id="a-B6"></a>般若波罗蜜不异佛，<a id="a-B7"></a>佛不异般若波罗蜜。<a id="a-B8"></a>过去、<a id="a-B9"></a>未来、<a id="a-BA"></a>现在诸佛，<a id="a-BB"></a>皆从般若波罗蜜中学得阿耨多罗三藐三菩提；<a id="a-BC"></a>及高胜梵行人，<a id="a-BD"></a>高胜梵行人者，<a id="a-BE"></a>所谓阿毗跋致菩萨摩诃萨，<a id="a-BF"></a>亦学是般若波罗蜜当得阿耨多罗三藐三菩提；<a id="a-BG"></a>声闻人学是般若波罗蜜得阿罗汉道；<a id="a-BH"></a>求辟支佛道人学是般若波罗蜜得辟支佛道；<a id="a-BI"></a>菩萨学是般若波罗蜜得入菩萨位。<a id="a-BJ"></a>以是故，<a id="a-BK"></a>憍尸迦，<a id="a-BL"></a>善男子、<a id="a-BM"></a>善女人欲供养现在佛，<a id="a-BN"></a>恭敬、<a id="a-BO"></a>尊重、<a id="a-BP"></a>赞叹，<a id="a-BQ"></a>花香乃至幡盖，<a id="a-BR"></a>当供养般若波罗蜜。</p>
  <p id="aBS">“我见是利益，<a id="a-BT"></a>初得阿耨多罗三藐三菩提时，<a id="a-BU"></a>作是念：<a id="a-BV"></a>‘谁有可供养恭敬、<a id="a-BW"></a>尊重赞叹、<a id="a-BX"></a>依止住者？<a id="a-BY"></a>’憍尸迦，<a id="a-BZ"></a>我于一切世间中若天、<a id="a-Ba"></a>若魔、<a id="a-Bb"></a>若梵、<a id="a-Bc"></a>若沙门、<a id="a-Bd"></a>婆罗门中，<a id="a-Be"></a>不见与我等者，<a id="a-Bf"></a>何况有胜者？<a id="a-Bg"></a>我又自思念：<a id="a-Bh"></a>‘我所得法自致作佛，<a id="a-Bi"></a>我供养是法，<a id="a-Bj"></a>恭敬、<a id="a-Bk"></a>尊重、<a id="a-Bl"></a>赞叹，<a id="a-Bm"></a>当依止住。<a id="a-Bn"></a>何等是法？<a id="a-Bo"></a>所谓般若波罗蜜。<a id="a-Bp"></a>’憍尸迦，<a id="a-Bq"></a>我自供养是般若波罗蜜，<a id="a-Br"></a>恭敬、<a id="a-Bs"></a>尊重、<a id="a-Bt"></a>赞叹已依止住，<a id="a-Bu"></a>何况善男子、<a id="a-Bv"></a>善女人欲得阿耨多罗三藐三菩提而不供养般若波罗蜜、<a id="a-Bw"></a>恭敬、<a id="a-Bx"></a>尊重、<a id="a-By"></a>赞叹、<a id="a-Bz"></a>花香、<a id="a-C0"></a>璎珞乃至幡盖？<a id="a-C1"></a>何以故？<a id="a-C2"></a>般若波罗蜜中生诸菩萨摩诃萨，<a id="a-C3"></a>诸菩萨摩诃萨中生诸佛。<a id="a-C4"></a>以是故，<a id="a-C5"></a>憍尸迦，<a id="a-C6"></a>善男子、<a id="a-C7"></a>善女人若求佛道，<a id="a-C8"></a>若求辟支佛道，<a id="a-C9"></a>若求声闻道，<a id="a-CA"></a>皆应供养般若波罗蜜，<a id="a-CB"></a>恭敬、<a id="a-CC"></a>尊重、<a id="a-CD"></a>赞叹，<a id="a-CE"></a>花香乃至幡盖。<a id="a-CF"></a>”</p>
  <p data-pb></p>
  <h2 id="aCG">十善品第三十八</h2>
  <p id="aCH">佛告释提桓因言：<a id="a-CI"></a>“憍尸迦，<a id="a-CJ"></a>若有善男子、<a id="a-CK"></a>善女人，<a id="a-CL"></a>教一阎浮提人行十善道。<a id="a-CM"></a>于汝意云何？<a id="a-CN"></a>以是因缘故，<a id="a-CO"></a>得福多不？<a id="a-CP"></a>”</p>
  <p id="aCQ">答言：<a id="a-CR"></a>“甚多，<a id="a-CS"></a>世尊。<a id="a-CT"></a>”</p>
  <p id="aCU">佛言：<a id="a-CV"></a>“不如是善男子、<a id="a-CW"></a>善女人书持般若波罗蜜经卷，<a id="a-CX"></a>与他人令读诵说得福多。<a id="a-CY"></a>何以故？<a id="a-CZ"></a>是般若波罗蜜中广说诸无漏法，<a id="a-Ca"></a>善男子、<a id="a-Cb"></a>善女人从是中学已、<a id="a-Cc"></a>学今、<a id="a-Cd"></a>学当、<a id="a-Ce"></a>学入正法位中，<a id="a-Cf"></a>已入、<a id="a-Cg"></a>今入、<a id="a-Ch"></a>当入得须陀洹果，<a id="a-Ci"></a>已得、<a id="a-Cj"></a>今得、<a id="a-Ck"></a>当得，<a id="a-Cl"></a>乃至阿罗汉果，<a id="a-Cm"></a>求辟支佛道亦如是。<a id="a-Cn"></a>诸菩萨摩诃萨求阿耨多罗三藐三菩提入正法位中，<a id="a-Co"></a>已入、<a id="a-Cp"></a>今入、<a id="a-Cq"></a>当入得阿耨多罗三藐三菩提，<a id="a-Cr"></a>已得、<a id="a-Cs"></a>今得、<a id="a-Ct"></a>当得。<a id="a-Cu"></a>憍尸迦，<a id="a-Cv"></a>何等是无漏法？<a id="a-Cw"></a>所谓四念处乃至八圣道分、<a id="a-Cx"></a>四圣谛、<a id="a-Cy"></a>内空乃至无法有法空、<a id="a-Cz"></a>佛十力乃至十八不共法。<a id="a-D0"></a>善男子、<a id="a-D1"></a>善女人学是法得阿耨多罗三藐三菩提，<a id="a-D2"></a>已得、<a id="a-D3"></a>今得、<a id="a-D4"></a>当得。</p>
  <p id="aD5">“憍尸迦，<a id="a-D6"></a>若有善男子、<a id="a-D7"></a>善女人，<a id="a-D8"></a>教一人令得须陀洹果，<a id="a-D9"></a>是人得福德胜教一阎浮提人行十善道。<a id="a-DA"></a>何以故？<a id="a-DB"></a>憍尸迦，<a id="a-DC"></a>教一阎浮提人行十善道，<a id="a-DD"></a>不离地狱、<a id="a-DE"></a>畜生、<a id="a-DF"></a>饿鬼苦。<a id="a-DG"></a>憍尸迦，<a id="a-DH"></a>教一人令得须陀洹果离三恶道故，<a id="a-DI"></a>乃至阿罗汉果、<a id="a-DJ"></a>辟支佛道亦如是。</p>
  <p id="aDK">“憍尸迦，<a id="a-DL"></a>若善男子、<a id="a-DM"></a>善女人，<a id="a-DN"></a>教一阎浮提人令得须陀洹果、<a id="a-DO"></a>斯陀含、<a id="a-DP"></a>阿那含、<a id="a-DQ"></a>阿罗汉、<a id="a-DR"></a>辟支佛道，<a id="a-DS"></a>不如善男子、<a id="a-DT"></a>善女人教一人令得阿耨多罗三藐三菩提得福多。<a id="a-DU"></a>何以故？<a id="a-DV"></a>憍尸迦，<a id="a-DW"></a>以菩萨因缘故生须陀洹乃至阿罗汉、<a id="a-DX"></a>辟支佛，<a id="a-DY"></a>以菩萨因缘故生诸佛。</p>
  <p id="aDZ">“以是因缘故，<a id="a-Da"></a>憍尸迦，<a id="a-Db"></a>当知善男子、<a id="a-Dc"></a>善女人书般若波罗蜜经卷，<a id="a-Dd"></a>与他人令书持读诵说得福多。<a id="a-De"></a>何以故？<a id="a-Df"></a>是般若波罗蜜中广说诸善法，<a id="a-Dg"></a>是善法中学便出生刹利大姓、<a id="a-Dh"></a>婆罗门大姓、<a id="a-Di"></a>居士大家、<a id="a-Dj"></a>四天王天乃至非有想非无想天，<a id="a-Dk"></a>便有四念处乃至一切种智，<a id="a-Dl"></a>便有须陀洹乃至阿罗汉、<a id="a-Dm"></a>辟支佛，<a id="a-Dn"></a>便有诸佛。</p>
  <p id="aDo">“憍尸迦，<a id="a-Dp"></a>置一阎浮提人，<a id="a-Dq"></a>若有善男子、<a id="a-Dr"></a>善女人教四天下国土中众生令行十善道。<a id="a-Ds"></a>于汝意云何？<a id="a-Dt"></a>是人以是因缘故得福多不？<a id="a-Du"></a>”</p>
  <p id="aDv">答言：<a id="a-Dw"></a>“甚多，<a id="a-Dx"></a>世尊。<a id="a-Dy"></a>”</p>
  <p id="aDz">佛言：<a id="a-E0"></a>“不如善男子、<a id="a-E1"></a>善女人书般若波罗蜜经卷，<a id="a-E2"></a>与他人令书持读诵说得福多，<a id="a-E3"></a>余如上说。</p>
  <p id="aE4">“憍尸迦，<a id="a-E5"></a>置四天下国土中众生，<a id="a-E6"></a>若教小千国土中众生令行十善道亦如是。</p>
  <p id="aE7">“憍尸迦，<a id="a-E8"></a>置小千国土中众生，<a id="a-E9"></a>若教二千中国土中众生令行十善道，<a id="a-EA"></a>若有善男子、<a id="a-EB"></a>善女人书般若波罗蜜经卷，<a id="a-EC"></a>与他人令书持读诵说，<a id="a-ED"></a>是人得福多，<a id="a-EE"></a>余如上说。</p>
  <p id="aEF">“憍尸迦，<a id="a-EG"></a>置二千中国土中众生，<a id="a-EH"></a>若教三千大千国土中所有众生令行十善道，<a id="a-EI"></a>复有人书般若波罗蜜经卷，<a id="a-EJ"></a>与他人令书持读诵说，<a id="a-EK"></a>是人福德多。</p>
  <p id="aEL">“憍尸迦，<a id="a-EM"></a>置三千大千国土中众生，<a id="a-EN"></a>若教如恒河沙等国土中所有众生令行十善道，<a id="a-EO"></a>若复有人书般若波罗蜜经卷，<a id="a-EP"></a>与他人令书持读诵说其福多，<a id="a-EQ"></a>余如上说。</p>
  <p id="aER">“复次，<a id="a-ES"></a>憍尸迦，<a id="a-ET"></a>有人教一阎浮提众生，<a id="a-EU"></a>令立四禅、<a id="a-EV"></a>四无量心、<a id="a-EW"></a>四无色定、<a id="a-EX"></a>五神通。<a id="a-EY"></a>于汝意云何？<a id="a-EZ"></a>是善男子、<a id="a-Ea"></a>善女人福德多不？<a id="a-Eb"></a>”</p>
  <p id="aEc">释提桓因言：<a id="a-Ed"></a>“甚多，<a id="a-Ee"></a>世尊。<a id="a-Ef"></a>”</p>
  <p id="aEg">佛言：<a id="a-Eh"></a>“不如是善男子、<a id="a-Ei"></a>善女人书般若波罗蜜经卷，<a id="a-Ej"></a>与他人令书持读诵说得福多。<a id="a-Ek"></a>何以故？<a id="a-El"></a>是般若波罗蜜中广说诸善法，<a id="a-Em"></a>余如上说。</p>
  <p id="aEn">“憍尸迦，<a id="a-Eo"></a>置阎浮提中众生，<a id="a-Ep"></a>复置四天下国土中众生、<a id="a-Eq"></a>小千国土中众生、<a id="a-Er"></a>二千中国土中众生、<a id="a-Es"></a>三千大千国土中众生。<a id="a-Et"></a>憍尸迦，<a id="a-Eu"></a>若有人教十方如恒河沙等国土中众生，<a id="a-Ev"></a>令立四禅、<a id="a-Ew"></a>四无量心、<a id="a-Ex"></a>四无色定、<a id="a-Ey"></a>五神通。<a id="a-Ez"></a>于汝意云何？<a id="a-F0"></a>是人福德多不？<a id="a-F1"></a>”</p>
  <p id="aF2">答言：<a id="a-F3"></a>“甚多，<a id="a-F4"></a>世尊。<a id="a-F5"></a>”</p>
  <p id="aF6">佛言：<a id="a-F7"></a>“不如是善男子、<a id="a-F8"></a>善女人书般若波罗蜜经卷，<a id="a-F9"></a>与他人令书持读诵说得福多。<a id="a-FA"></a>何以故？<a id="a-FB"></a>是般若波罗蜜中广说诸善法，<a id="a-FC"></a>余如上说。</p>
  <p id="aFD">“复次，<a id="a-FE"></a>憍尸迦，<a id="a-FF"></a>若有善男子、<a id="a-FG"></a>善女人，<a id="a-FH"></a>受是般若波罗蜜持、<a id="a-FI"></a>读诵、<a id="a-FJ"></a>说、<a id="a-FK"></a>正忆念，<a id="a-FL"></a>是人福德胜教阎浮提人行十善道、<a id="a-FM"></a>立四禅、<a id="a-FN"></a>四无量心、<a id="a-FO"></a>四无色定、<a id="a-FP"></a>五神通、<a id="a-FQ"></a>正忆念者。<a id="a-FR"></a>受持亲近般若波罗蜜乃至正忆念，<a id="a-FS"></a>不以二法，<a id="a-FT"></a>不以不二法；<a id="a-FU"></a>受持亲近禅那波罗蜜、<a id="a-FV"></a>毗梨耶波罗蜜、<a id="a-FW"></a>羼提波罗蜜、<a id="a-FX"></a>尸罗波罗蜜、<a id="a-FY"></a>檀那波罗蜜乃至正忆念，<a id="a-FZ"></a>不以二法，<a id="a-Fa"></a>不以不二法；<a id="a-Fb"></a>为阿耨多罗三藐三菩提正忆念，<a id="a-Fc"></a>内空乃至一切种智，<a id="a-Fd"></a>不以二法，<a id="a-Fe"></a>不以不二法。</p>
  <p id="aFf">“复次，<a id="a-Fg"></a>憍尸迦，<a id="a-Fh"></a>若有善男子、<a id="a-Fi"></a>善女人为他人种种因缘，<a id="a-Fj"></a>演说般若波罗蜜义，<a id="a-Fk"></a>开示分别令易解。<a id="a-Fl"></a>憍尸迦，<a id="a-Fm"></a>何等是般若波罗蜜义？<a id="a-Fn"></a>憍尸迦，<a id="a-Fo"></a>般若波罗蜜义者，<a id="a-Fp"></a>不应以二相观，<a id="a-Fq"></a>不应以不二相观，<a id="a-Fr"></a>非有相非无相，<a id="a-Fs"></a>不入不出，<a id="a-Ft"></a>不增不损，<a id="a-Fu"></a>不垢不净，<a id="a-Fv"></a>不生不灭，<a id="a-Fw"></a>不取不舍，<a id="a-Fx"></a>不住非不住，<a id="a-Fy"></a>非实非虚，<a id="a-Fz"></a>非合非散，<a id="a-G0"></a>非著非不著，<a id="a-G1"></a>非因非不因，<a id="a-G2"></a>非法非不法，<a id="a-G3"></a>非如非不如，<a id="a-G4"></a>非实际非不实际。<a id="a-G5"></a>憍尸迦，<a id="a-G6"></a>若善男子、<a id="a-G7"></a>善女人能以是般若波罗蜜义，<a id="a-G8"></a>为他人种种因缘演说，<a id="a-G9"></a>开示分别令易解，<a id="a-GA"></a>是善男子、<a id="a-GB"></a>善女人所得福德甚多，<a id="a-GC"></a>胜自受持般若波罗蜜亲近、<a id="a-GD"></a>读诵、<a id="a-GE"></a>说、<a id="a-GF"></a>正忆念。</p>
  <p id="aGG">“复次，<a id="a-GH"></a>憍尸迦，<a id="a-GI"></a>善男子、<a id="a-GJ"></a>善女人自受持般若波罗蜜，<a id="a-GK"></a>亲近、<a id="a-GL"></a>读诵、<a id="a-GM"></a>说、<a id="a-GN"></a>正忆念，<a id="a-GO"></a>亦为他人种种因缘，<a id="a-GP"></a>演说般若波罗蜜义开示分别令易解，<a id="a-GQ"></a>是善男子、<a id="a-GR"></a>善女人所得功德甚多。<a id="a-GS"></a>”</p>
  <p id="aGT">释提桓因白佛言：<a id="a-GU"></a>“世尊，<a id="a-GV"></a>善男子、<a id="a-GW"></a>善女人应如是演说般若波罗蜜义，<a id="a-GX"></a>开示分别令易解。<a id="a-GY"></a>”</p>
  <p id="aGZ">佛语释提桓因言：<a id="a-Ga"></a>“如是，<a id="a-Gb"></a>憍尸迦，<a id="a-Gc"></a>是善男子、<a id="a-Gd"></a>善女人应如是演说般若波罗蜜义，<a id="a-Ge"></a>开示分别令易解。<a id="a-Gf"></a>憍尸迦。<a id="a-Gg"></a>善男子、<a id="a-Gh"></a>善女人如是演说般若波罗蜜义，<a id="a-Gi"></a>开示分别令易解，<a id="a-Gj"></a>得无量无边阿僧祇福德。<a id="a-Gk"></a>若有善男子、<a id="a-Gl"></a>善女人供养十方无量阿僧祇诸佛，<a id="a-Gm"></a>尽其寿命随其所须，<a id="a-Gn"></a>恭敬、<a id="a-Go"></a>尊重、<a id="a-Gp"></a>赞叹，<a id="a-Gq"></a>花香乃至幡盖供养；<a id="a-Gr"></a>若复有善男子、<a id="a-Gs"></a>善女人种种因缘，<a id="a-Gt"></a>为他人广说般若波罗蜜义，<a id="a-Gu"></a>开示分别令易解，<a id="a-Gv"></a>是善男子、<a id="a-Gw"></a>善女人功德甚多。<a id="a-Gx"></a>何以故？<a id="a-Gy"></a>诸过去、<a id="a-Gz"></a>未来、<a id="a-H0"></a>现在佛皆于是般若波罗蜜中学，<a id="a-H1"></a>得阿耨多罗三藐三菩提，<a id="a-H2"></a>已得、<a id="a-H3"></a>今得、<a id="a-H4"></a>当得。</p>
  <p id="aH5">“复次，<a id="a-H6"></a>憍尸迦，<a id="a-H7"></a>若善男子、<a id="a-H8"></a>善女人于无量无边阿僧祇劫行檀那波罗蜜，<a id="a-H9"></a>不如是善男子、<a id="a-HA"></a>善女人以般若波罗蜜为他人演说其义，<a id="a-HB"></a>开示分别令易解，<a id="a-HC"></a>其福甚多，<a id="a-HD"></a>以无所得故。<a id="a-HE"></a>云何名有所得？<a id="a-HF"></a>憍尸迦，<a id="a-HG"></a>若菩萨摩诃萨用有所得故布施，<a id="a-HH"></a>布施时作是念，<a id="a-HI"></a>我与，<a id="a-HJ"></a>彼受，<a id="a-HK"></a>所施者物，<a id="a-HL"></a>是名得檀那不得波罗蜜；<a id="a-HM"></a>我持戒，<a id="a-HN"></a>此是戒，<a id="a-HO"></a>是名得戒不得波罗蜜；<a id="a-HP"></a>我忍辱，<a id="a-HQ"></a>为是人忍辱，<a id="a-HR"></a>是名得忍辱不得波罗蜜；<a id="a-HS"></a>我精进，<a id="a-HT"></a>为是事勤精进，<a id="a-HU"></a>是名得精进不得波罗蜜；<a id="a-HV"></a>我修禅那，<a id="a-HW"></a>所修是禅那，<a id="a-HX"></a>是名得禅那不得波罗蜜；<a id="a-HY"></a>我修慧，<a id="a-HZ"></a>所修是慧，<a id="a-Ha"></a>是名得慧不得波罗蜜。<a id="a-Hb"></a>憍尸迦，<a id="a-Hc"></a>是善男子、<a id="a-Hd"></a>善女人如是行者，<a id="a-He"></a>不得具足檀那波罗蜜、<a id="a-Hf"></a>尸罗波罗蜜、<a id="a-Hg"></a>羼提波罗蜜、<a id="a-Hh"></a>毗梨耶波罗蜜、<a id="a-Hi"></a>禅那波罗蜜、<a id="a-Hj"></a>般若波罗蜜。<a id="a-Hk"></a>”</p>
  <p id="aHl">释提桓因白佛言：<a id="a-Hm"></a>“世尊，<a id="a-Hn"></a>菩萨摩诃萨云何修具足檀那波罗蜜、<a id="a-Ho"></a>尸罗波罗蜜、<a id="a-Hp"></a>羼提波罗蜜、<a id="a-Hq"></a>毗梨耶波罗蜜、<a id="a-Hr"></a>禅那波罗蜜、<a id="a-Hs"></a>般若波罗蜜？<a id="a-Ht"></a>”</p>
  <p id="aHu">佛告释提桓因言：<a id="a-Hv"></a>“菩萨摩诃萨布施时，<a id="a-Hw"></a>不得与者，<a id="a-Hx"></a>不得受者，<a id="a-Hy"></a>不得所施物，<a id="a-Hz"></a>是人得具足檀那波罗蜜，<a id="a-I0"></a>乃至修般若波罗蜜时，<a id="a-I1"></a>不得智，<a id="a-I2"></a>不得所修智，<a id="a-I3"></a>是人得具足般若波罗蜜。<a id="a-I4"></a>憍尸迦，<a id="a-I5"></a>是为菩萨摩诃萨具足檀那波罗蜜乃至般若波罗蜜。<a id="a-I6"></a>善男子、<a id="a-I7"></a>善女人如是行般若波罗蜜，<a id="a-I8"></a>当为他人演说其义，<a id="a-I9"></a>开示分别令易解；<a id="a-IA"></a>禅那波罗蜜、<a id="a-IB"></a>毗梨耶波罗蜜、<a id="a-IC"></a>羼提波罗蜜、<a id="a-ID"></a>尸罗波罗蜜、<a id="a-IE"></a>檀那波罗蜜，<a id="a-IF"></a>演说其义开示，<a id="a-IG"></a>分别令易解。<a id="a-IH"></a>何以故？<a id="a-II"></a>憍尸迦，<a id="a-IJ"></a>未来世当有善男子、<a id="a-IK"></a>善女人，<a id="a-IL"></a>欲说般若波罗蜜而说相似般若波罗蜜，<a id="a-IM"></a>有善男子、<a id="a-IN"></a>善女人发阿耨多罗三藐三菩提心，<a id="a-IO"></a>闻是相似般若波罗蜜失正道。<a id="a-IP"></a>善男子、<a id="a-IQ"></a>善女人应为是人具足演说般若波罗蜜义，<a id="a-IR"></a>开示分别令易解。<a id="a-IS"></a>”</p>
  <p id="aIT">释提桓因白佛言：<a id="a-IU"></a>“世尊，<a id="a-IV"></a>何等是相似般若波罗蜜？<a id="a-IW"></a>”</p>
 </body>
</html>