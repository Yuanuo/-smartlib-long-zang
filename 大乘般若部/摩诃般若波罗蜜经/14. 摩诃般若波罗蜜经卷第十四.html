<!doctype html>
<html id="z3IBTAOAc" data-ver="2006">
 <head>
  <meta charset="utf-8">
  <meta author="鸠摩罗什">
  <meta author="僧叡">
  <meta library="龙藏">
  <meta catalog="大乘般若部">
  <meta period="姚秦">
 </head>
 <body>
  <h1 id="a1">摩诃般若波罗蜜经卷第十四</h1>
  <h2 id="a2">叹净品第四十二</h2>
  <p id="a3">尔时，<a id="a-4"></a>舍利弗白佛言：<a id="a-5"></a>“世尊，<a id="a-6"></a>是净甚深。<a id="a-7"></a>”</p>
  <p id="a8">佛言：<a id="a-9"></a>“毕竟净故。<a id="a-A"></a>”</p>
  <p id="aB">舍利弗言：<a id="a-C"></a>“何法净故，<a id="a-D"></a>是净甚深？<a id="a-E"></a>”</p>
  <p id="aF">佛言：<a id="a-G"></a>“色净故，<a id="a-H"></a>是净甚深；<a id="a-I"></a>受、<a id="a-J"></a>想、<a id="a-K"></a>行、<a id="a-L"></a>识净故，<a id="a-M"></a>四念处净故，<a id="a-N"></a>乃至八圣道分净故，<a id="a-O"></a>佛十力净故，<a id="a-P"></a>乃至十八不共法净故，<a id="a-Q"></a>菩萨净、<a id="a-R"></a>佛净故，<a id="a-S"></a>一切智、<a id="a-T"></a>一切种智净故，<a id="a-U"></a>是净甚深。<a id="a-V"></a>”</p>
  <p id="aW">“世尊，<a id="a-X"></a>是净明。<a id="a-Y"></a>”</p>
  <p id="aZ">佛言：<a id="a-a"></a>“毕竟净故。<a id="a-b"></a>”</p>
  <p id="ac">舍利弗言：<a id="a-d"></a>“何法净故，<a id="a-e"></a>是净明？<a id="a-f"></a>”</p>
  <p id="ag">佛言：<a id="a-h"></a>“般若波罗蜜净故是净明，<a id="a-i"></a>乃至檀那波罗蜜净故是净明，<a id="a-j"></a>四念处乃至一切智净故是净明。<a id="a-k"></a>”</p>
  <p id="al">“世尊，<a id="a-m"></a>是净不相续。<a id="a-n"></a>”</p>
  <p id="ao">佛言：<a id="a-p"></a>“毕竟净故。<a id="a-q"></a>”</p>
  <p id="ar">舍利弗言：<a id="a-s"></a>“何法不相续故，<a id="a-t"></a>是净不相续？<a id="a-u"></a>”</p>
  <p id="av">佛言：<a id="a-w"></a>“色不去不相续，<a id="a-x"></a>故是净不相续，<a id="a-y"></a>乃至一切种智不去不相续故，<a id="a-z"></a>是净不相续。<a id="a-10"></a>”</p>
  <p id="a11">“世尊，<a id="a-12"></a>是净无垢。<a id="a-13"></a>”</p>
  <p id="a14">佛言：<a id="a-15"></a>“毕竟净故。<a id="a-16"></a>”</p>
  <p id="a17">舍利弗言：<a id="a-18"></a>“何法无垢故，<a id="a-19"></a>是净无垢？<a id="a-1A"></a>”</p>
  <p id="a1B">佛言：<a id="a-1C"></a>“色性常净故是净无垢，<a id="a-1D"></a>乃至一切种智性常净故是净无垢。<a id="a-1E"></a>”</p>
  <p id="a1F">“世尊，<a id="a-1G"></a>是净无得无著。<a id="a-1H"></a>”</p>
  <p id="a1I">佛言：<a id="a-1J"></a>“毕竟净故。<a id="a-1K"></a>”</p>
  <p id="a1L">舍利弗言：<a id="a-1M"></a>“何法无得无著故，<a id="a-1N"></a>是净无得无著？<a id="a-1O"></a>”</p>
  <p id="a1P">佛言：<a id="a-1Q"></a>“色无得无著故，<a id="a-1R"></a>是净无得无著，<a id="a-1S"></a>乃至一切种智无得无著故，<a id="a-1T"></a>是净无得无著。<a id="a-1U"></a>”</p>
  <p id="a1V">“世尊，<a id="a-1W"></a>是净无生。<a id="a-1X"></a>”</p>
  <p id="a1Y">佛言：<a id="a-1Z"></a>“毕竟净故。<a id="a-1a"></a>”</p>
  <p id="a1b">舍利弗言：<a id="a-1c"></a>“何法无生故，<a id="a-1d"></a>是净无生？<a id="a-1e"></a>”</p>
  <p id="a1f">佛言：<a id="a-1g"></a>“色无生故是净无生，<a id="a-1h"></a>乃至一切种智无生故是净无生。<a id="a-1i"></a>”</p>
  <p id="a1j">“世尊，<a id="a-1k"></a>是净不生欲界中。<a id="a-1l"></a>”</p>
  <p id="a1m">佛言：<a id="a-1n"></a>“毕竟净故。<a id="a-1o"></a>”</p>
  <p id="a1p">舍利弗言：<a id="a-1q"></a>“云何是净不生欲界中？<a id="a-1r"></a>”</p>
  <p id="a1s">佛言：<a id="a-1t"></a>“欲界性不可得故，<a id="a-1u"></a>是净不生欲界中。<a id="a-1v"></a>”</p>
  <p id="a1w">“世尊，<a id="a-1x"></a>是净不生色界中。<a id="a-1y"></a>”</p>
  <p id="a1z">佛言：<a id="a-20"></a>“毕竟净故。<a id="a-21"></a>”</p>
  <p id="a22">舍利弗言：<a id="a-23"></a>“云何是净不生色界中？<a id="a-24"></a>”</p>
  <p id="a25">佛言：<a id="a-26"></a>“色界性不可得故，<a id="a-27"></a>是净不生色界中。<a id="a-28"></a>”</p>
  <p id="a29">“世尊，<a id="a-2A"></a>是净不生无色界中。<a id="a-2B"></a>”</p>
  <p id="a2C">佛言：<a id="a-2D"></a>“毕竟净故。<a id="a-2E"></a>”</p>
  <p id="a2F">舍利弗言：<a id="a-2G"></a>“云何是净不生无色界中？<a id="a-2H"></a>”</p>
  <p id="a2I">佛言：<a id="a-2J"></a>“无色界性不可得故，<a id="a-2K"></a>是净不生无色界中。<a id="a-2L"></a>”</p>
  <p id="a2M">“世尊，<a id="a-2N"></a>是净无知。<a id="a-2O"></a>”</p>
  <p id="a2P">佛言：<a id="a-2Q"></a>“毕竟净故。<a id="a-2R"></a>”</p>
  <p id="a2S">舍利弗言：<a id="a-2T"></a>“云何是净无知？<a id="a-2U"></a>”</p>
  <p id="a2V">佛言：<a id="a-2W"></a>“诸法钝故是净无知。<a id="a-2X"></a>”</p>
  <p id="a2Y">“世尊，<a id="a-2Z"></a>色无知是净净。<a id="a-2a"></a>”</p>
  <p id="a2b">佛言：<a id="a-2c"></a>“毕竟净故。<a id="a-2d"></a>”</p>
  <p id="a2e">舍利弗言：<a id="a-2f"></a>“云何色无知是净净？<a id="a-2g"></a>”</p>
  <p id="a2h">佛言：<a id="a-2i"></a>“色自性空故，<a id="a-2j"></a>色无知是净净。<a id="a-2k"></a>”</p>
  <p id="a2l">“世尊，<a id="a-2m"></a>受、<a id="a-2n"></a>想、<a id="a-2o"></a>行、<a id="a-2p"></a>识无知是净净。<a id="a-2q"></a>”</p>
  <p id="a2r">佛言：<a id="a-2s"></a>“毕竟净故。<a id="a-2t"></a>”</p>
  <p id="a2u">舍利弗言：<a id="a-2v"></a>“云何受、<a id="a-2w"></a>想、<a id="a-2x"></a>行、<a id="a-2y"></a>识无知是净净？<a id="a-2z"></a>”</p>
  <p id="a30">佛言：<a id="a-31"></a>“受、<a id="a-32"></a>想、<a id="a-33"></a>行、<a id="a-34"></a>识自性空故无知是净净。<a id="a-35"></a>”</p>
  <p id="a36">“世尊，<a id="a-37"></a>一切法净故是净净。<a id="a-38"></a>”</p>
  <p id="a39">佛言：<a id="a-3A"></a>“毕竟净故。<a id="a-3B"></a>”</p>
  <p id="a3C">舍利弗言：<a id="a-3D"></a>“云何一切法净故是净净？<a id="a-3E"></a>”</p>
  <p id="a3F">佛言：<a id="a-3G"></a>“一切法不可得故，<a id="a-3H"></a>一切法净是净净。<a id="a-3I"></a>”</p>
  <p id="a3J">“世尊，<a id="a-3K"></a>是般若波罗蜜于萨婆若无益无损。<a id="a-3L"></a>”</p>
  <p id="a3M">佛言：<a id="a-3N"></a>“毕竟净故。<a id="a-3O"></a>”</p>
  <p id="a3P">舍利弗言：<a id="a-3Q"></a>“云何般若波罗蜜于萨婆若无益无损？<a id="a-3R"></a>”</p>
  <p id="a3S">佛言：<a id="a-3T"></a>“法常住相故，<a id="a-3U"></a>般若波罗蜜于萨婆若无益无损。<a id="a-3V"></a>”</p>
  <p id="a3W">“世尊，<a id="a-3X"></a>是般若波罗蜜净于诸法无所受。<a id="a-3Y"></a>”</p>
  <p id="a3Z">佛言：<a id="a-3a"></a>“毕竟净故。<a id="a-3b"></a>”</p>
  <p id="a3c">舍利弗言：<a id="a-3d"></a>“云何般若波罗蜜净于诸法无所受？<a id="a-3e"></a>”</p>
  <p id="a3f">佛言：<a id="a-3g"></a>“法性不动故，<a id="a-3h"></a>是般若波罗蜜净于诸法无所受。<a id="a-3i"></a>”</p>
  <p id="a3j">尔时，<a id="a-3k"></a>慧命须菩提白佛言：<a id="a-3l"></a>“世尊，<a id="a-3m"></a>我净故色净。<a id="a-3n"></a>”</p>
  <p id="a3o">佛言：<a id="a-3p"></a>“毕竟净故。<a id="a-3q"></a>”</p>
  <p id="a3r">须菩提言：<a id="a-3s"></a>“以何因缘，<a id="a-3t"></a>我净故色净毕竟净？<a id="a-3u"></a>”</p>
  <p id="a3v">佛言：<a id="a-3w"></a>“我无所有故，<a id="a-3x"></a>色无所有毕竟净。<a id="a-3y"></a>”</p>
  <p id="a3z">“世尊，<a id="a-40"></a>我净故，<a id="a-41"></a>受、<a id="a-42"></a>想、<a id="a-43"></a>行、<a id="a-44"></a>识净。<a id="a-45"></a>”</p>
  <p id="a46">佛言：<a id="a-47"></a>“毕竟净故。<a id="a-48"></a>”</p>
  <p id="a49">须菩提言：<a id="a-4A"></a>“何因缘故，<a id="a-4B"></a>我净，<a id="a-4C"></a>受、<a id="a-4D"></a>想、<a id="a-4E"></a>行、<a id="a-4F"></a>识净毕竟净？<a id="a-4G"></a>”</p>
  <p id="a4H">佛言：<a id="a-4I"></a>“我无所有故，<a id="a-4J"></a>受、<a id="a-4K"></a>想、<a id="a-4L"></a>行、<a id="a-4M"></a>识无所有毕竟净。<a id="a-4N"></a>”</p>
  <p id="a4O">“世尊，<a id="a-4P"></a>我净故檀那波罗蜜净，<a id="a-4Q"></a>我净故尸罗波罗蜜净，<a id="a-4R"></a>我净故羼提波罗蜜净，<a id="a-4S"></a>我净故毗梨耶波罗蜜净，<a id="a-4T"></a>我净故禅那波罗蜜净。<a id="a-4U"></a>世尊，<a id="a-4V"></a>我净故般若波罗蜜净。<a id="a-4W"></a>世尊，<a id="a-4X"></a>我净故四念处净。<a id="a-4Y"></a>世尊，<a id="a-4Z"></a>我净故乃至八圣道分净。<a id="a-4a"></a>世尊，<a id="a-4b"></a>我净故佛十力净。<a id="a-4c"></a>世尊，<a id="a-4d"></a>我净故乃至十八不共法净。<a id="a-4e"></a>”</p>
  <p id="a4f">佛言：<a id="a-4g"></a>“毕竟净故。<a id="a-4h"></a>”</p>
  <p id="a4i">须菩提言：<a id="a-4j"></a>“何因缘故，<a id="a-4k"></a>我净檀那波罗蜜净，<a id="a-4l"></a>我净乃至十八不共法净？<a id="a-4m"></a>”</p>
  <p id="a4n">佛言：<a id="a-4o"></a>“我无所有故、<a id="a-4p"></a>檀那波罗蜜无所有故净，<a id="a-4q"></a>乃至十八不共法无所有故净。<a id="a-4r"></a>”</p>
  <p id="a4s">“世尊，<a id="a-4t"></a>我净故须陀洹果净，<a id="a-4u"></a>我净故斯陀含果净，<a id="a-4v"></a>我净故阿那含果净，<a id="a-4w"></a>我净故阿罗汉果净，<a id="a-4x"></a>我净故辟支佛道净，<a id="a-4y"></a>我净故佛道净。<a id="a-4z"></a>”</p>
  <p id="a50">佛言：<a id="a-51"></a>“毕竟净。<a id="a-52"></a>”</p>
  <p id="a53">须菩提言：<a id="a-54"></a>“何因缘故，<a id="a-55"></a>我净须陀洹果净、<a id="a-56"></a>斯陀含果净、<a id="a-57"></a>阿那含果净、<a id="a-58"></a>阿罗汉果净、<a id="a-59"></a>辟支佛道净、<a id="a-5A"></a>佛道净？<a id="a-5B"></a>”</p>
  <p id="a5C">佛言：<a id="a-5D"></a>“自相空故。<a id="a-5E"></a>”</p>
  <p id="a5F">“世尊，<a id="a-5G"></a>我净故一切智净。<a id="a-5H"></a>”</p>
  <p id="a5I">佛言：<a id="a-5J"></a>“毕竟净故。<a id="a-5K"></a>”</p>
  <p id="a5L">须菩提言：<a id="a-5M"></a>“何因缘故，<a id="a-5N"></a>我净故一切智净？<a id="a-5O"></a>”</p>
  <p id="a5P">佛言：<a id="a-5Q"></a>“无相无念故。<a id="a-5R"></a>”</p>
  <p id="a5S">“世尊，<a id="a-5T"></a>以二净故无得无著。<a id="a-5U"></a>”</p>
  <p id="a5V">佛言：<a id="a-5W"></a>“毕竟净。<a id="a-5X"></a>”</p>
  <p id="a5Y">须菩提言：<a id="a-5Z"></a>“何因缘故，<a id="a-5a"></a>以二净故无得无著是毕竟净？<a id="a-5b"></a>”</p>
  <p id="a5c">佛言：<a id="a-5d"></a>“无垢无净故。<a id="a-5e"></a>”</p>
  <p id="a5f">“世尊，<a id="a-5g"></a>我无边故，<a id="a-5h"></a>色净、<a id="a-5i"></a>受想行识净。<a id="a-5j"></a>”</p>
  <p id="a5k">佛言：<a id="a-5l"></a>“毕竟净。<a id="a-5m"></a>”</p>
  <p id="a5n">须菩提言：<a id="a-5o"></a>“何因缘故，<a id="a-5p"></a>我无边故，<a id="a-5q"></a>色净、<a id="a-5r"></a>受想行识净？<a id="a-5s"></a>”</p>
  <p id="a5t">佛言：<a id="a-5u"></a>“毕竟空无始空故。<a id="a-5v"></a>”</p>
  <p id="a5w">须菩提白佛言：<a id="a-5x"></a>“世尊，<a id="a-5y"></a>若菩萨摩诃萨能如是知，<a id="a-5z"></a>是名菩萨摩诃萨般若波罗蜜。<a id="a-60"></a>”</p>
  <p id="a61">佛言：<a id="a-62"></a>“毕竟净故。<a id="a-63"></a>”</p>
  <p id="a64">须菩提言：<a id="a-65"></a>“何因缘故，<a id="a-66"></a>菩萨摩诃萨能如是知，<a id="a-67"></a>是名菩萨摩诃萨般若波罗蜜。<a id="a-68"></a>”</p>
  <p id="a69">佛言：<a id="a-6A"></a>“知道种故。<a id="a-6B"></a>”</p>
  <p id="a6C">“世尊，<a id="a-6D"></a>若菩萨摩诃萨行般若波罗蜜，<a id="a-6E"></a>以方便力故作是念：<a id="a-6F"></a>‘色不知色，<a id="a-6G"></a>受、<a id="a-6H"></a>想、<a id="a-6I"></a>行、<a id="a-6J"></a>识不知识，<a id="a-6K"></a>过去法不知过去法，<a id="a-6L"></a>未来法不知未来法，<a id="a-6M"></a>现在法不知现在法。<a id="a-6N"></a>’”</p>
  <p id="a6O">佛言：<a id="a-6P"></a>“菩萨摩诃萨行般若波罗蜜，<a id="a-6Q"></a>以方便力故不作是念：<a id="a-6R"></a>我施与彼人，<a id="a-6S"></a>我持戒如是持戒，<a id="a-6T"></a>我修忍如是修忍，<a id="a-6U"></a>我精进如是精进，<a id="a-6V"></a>我入禅如是入禅，<a id="a-6W"></a>我修智慧如是修智慧，<a id="a-6X"></a>我得福德如是得福德，<a id="a-6Y"></a>我当入菩萨法位中，<a id="a-6Z"></a>我当净佛国土成就众生，<a id="a-6a"></a>我当得一切种智。</p>
  <p id="a6b">“须菩提，<a id="a-6c"></a>是菩萨摩诃萨行般若波罗蜜，<a id="a-6d"></a>以方便力故无诸忆想分别，<a id="a-6e"></a>内空、<a id="a-6f"></a>外空、<a id="a-6g"></a>内外空、<a id="a-6h"></a>空空、<a id="a-6i"></a>大空、<a id="a-6j"></a>第一义空、<a id="a-6k"></a>有为空、<a id="a-6l"></a>无为空、<a id="a-6m"></a>毕竟空、<a id="a-6n"></a>无始空、<a id="a-6o"></a>散空、<a id="a-6p"></a>性空、<a id="a-6q"></a>诸法空、<a id="a-6r"></a>自相空故。</p>
  <p id="a6s">“须菩提，<a id="a-6t"></a>是名菩萨摩诃萨行般若波罗蜜，<a id="a-6u"></a>以方便力故无所礙。<a id="a-6v"></a>”</p>
  <p id="a6w">尔时，<a id="a-6x"></a>释提桓因问须菩提：<a id="a-6y"></a>“云何是求菩萨道善男子礙法？<a id="a-6z"></a>”</p>
  <p id="a70">须菩提报释提桓因言：<a id="a-71"></a>“憍尸迦，<a id="a-72"></a>有求菩萨道善男子、<a id="a-73"></a>善女人取心相，<a id="a-74"></a>所谓取檀那波罗蜜相，<a id="a-75"></a>取尸罗波罗蜜相、<a id="a-76"></a>羼提波罗蜜相、<a id="a-77"></a>毗梨耶波罗蜜相、<a id="a-78"></a>禅那波罗蜜相、<a id="a-79"></a>般若波罗蜜相，<a id="a-7A"></a>取内空相、<a id="a-7B"></a>外空、<a id="a-7C"></a>内外空乃至无法有法空相，<a id="a-7D"></a>取四念处相乃至八圣道分相，<a id="a-7E"></a>取佛十力相乃至十八不共法相，<a id="a-7F"></a>取诸佛相，<a id="a-7G"></a>取于诸佛种善根相，<a id="a-7H"></a>是一切福德和合取相回向阿耨多罗三藐三菩提。<a id="a-7I"></a>憍尸迦，<a id="a-7J"></a>是名求菩萨道善男子、<a id="a-7K"></a>善女人礙法。<a id="a-7L"></a>用是法故，<a id="a-7M"></a>不能无礙行般若波罗蜜。<a id="a-7N"></a>何以故？<a id="a-7O"></a>憍尸迦，<a id="a-7P"></a>是色相不可回向，<a id="a-7Q"></a>受、<a id="a-7R"></a>想、<a id="a-7S"></a>行、<a id="a-7T"></a>识相不可回向，<a id="a-7U"></a>乃至一切种智相不可回向。</p>
  <p id="a7V">“复次，<a id="a-7W"></a>憍尸迦，<a id="a-7X"></a>若菩萨摩诃萨示教利喜他人阿耨多罗三藐三菩提，<a id="a-7Y"></a>应示教利喜一切诸法实相。<a id="a-7Z"></a>若求菩萨道善男子、<a id="a-7a"></a>善女人行檀那波罗蜜时，<a id="a-7b"></a>不应作是分别言：<a id="a-7c"></a>我施与，<a id="a-7d"></a>我持戒，<a id="a-7e"></a>我忍辱，<a id="a-7f"></a>我精进，<a id="a-7g"></a>我入禅定，<a id="a-7h"></a>我修智慧，<a id="a-7i"></a>我行内空、<a id="a-7j"></a>外空、<a id="a-7k"></a>内外空，<a id="a-7l"></a>乃至我行无法有法空，<a id="a-7m"></a>我修四念处，<a id="a-7n"></a>乃至我行阿耨多罗三藐三菩提。<a id="a-7o"></a>善男子、<a id="a-7p"></a>善女人应如是示教利喜他人阿耨多罗三藐三菩提，<a id="a-7q"></a>若如是示教利喜阿耨多罗三藐三菩提，<a id="a-7r"></a>自无错谬。<a id="a-7s"></a>亦如佛所说法示教利喜，<a id="a-7t"></a>令是善男子、<a id="a-7u"></a>善女人远离一切礙法。<a id="a-7v"></a>”</p>
  <p id="a7w">尔时，<a id="a-7x"></a>佛赞须菩提：<a id="a-7y"></a>“善哉！<a id="a-7z"></a>善哉！<a id="a-80"></a>如汝为诸菩萨说诸礙法。<a id="a-81"></a>须菩提，<a id="a-82"></a>汝今更听我说微细礙相。<a id="a-83"></a>须菩提，<a id="a-84"></a>汝一心好听。<a id="a-85"></a>”</p>
  <p id="a86">佛告须菩提：<a id="a-87"></a>“有善男子、<a id="a-88"></a>善女人发阿耨多罗三藐三菩提心取相念诸佛，<a id="a-89"></a>须菩提，<a id="a-8A"></a>所可有相皆是礙相。<a id="a-8B"></a>又于诸佛从初发意乃至法住，<a id="a-8C"></a>于其中间所有善根取相忆念，<a id="a-8D"></a>取相忆念已回向阿耨多罗三藐三菩提，<a id="a-8E"></a>须菩提，<a id="a-8F"></a>所可有相皆是礙相。<a id="a-8G"></a>又于诸佛及弟子所有善根及余众生善根，<a id="a-8H"></a>取相回向阿耨多罗三藐三菩提，<a id="a-8I"></a>须菩提，<a id="a-8J"></a>所可有相皆是礙相。<a id="a-8K"></a>何以故？<a id="a-8L"></a>不应取相忆念诸佛，<a id="a-8M"></a>亦不应取相忆念诸佛善根。<a id="a-8N"></a>”</p>
  <p id="a8O">须菩提白佛言：<a id="a-8P"></a>“世尊，<a id="a-8Q"></a>是般若波罗蜜甚深。<a id="a-8R"></a>”</p>
  <p id="a8S">佛言：<a id="a-8T"></a>“一切法常离故。<a id="a-8U"></a>”</p>
  <p id="a8V">须菩提言：<a id="a-8W"></a>“世尊，<a id="a-8X"></a>我当礼般若波罗蜜。<a id="a-8Y"></a>”</p>
  <p id="a8Z">佛告须菩提：<a id="a-8a"></a>“是般若波罗蜜无起无作故，<a id="a-8b"></a>无有能得者。<a id="a-8c"></a>”</p>
  <p id="a8d">须菩提言：<a id="a-8e"></a>“世尊，<a id="a-8f"></a>一切诸法，<a id="a-8g"></a>亦不可知，<a id="a-8h"></a>不可得。<a id="a-8i"></a>”</p>
  <p id="a8j">佛言：<a id="a-8k"></a>“一切法，<a id="a-8l"></a>一性非二性。<a id="a-8m"></a>须菩提，<a id="a-8n"></a>是一法性是亦无性，<a id="a-8o"></a>是无性即是性，<a id="a-8p"></a>是性不起不灭。<a id="a-8q"></a>如是，<a id="a-8r"></a>须菩提，<a id="a-8s"></a>菩萨摩诃萨若知诸法一性，<a id="a-8t"></a>所谓无性，<a id="a-8u"></a>无起无作，<a id="a-8v"></a>则远离一切礙相。<a id="a-8w"></a>”</p>
  <p id="a8x">须菩提白佛言：<a id="a-8y"></a>“世尊，<a id="a-8z"></a>是般若波罗蜜难知难解。<a id="a-90"></a>”</p>
  <p id="a91">佛言：<a id="a-92"></a>“如所言，<a id="a-93"></a>是般若波罗蜜，<a id="a-94"></a>无见者，<a id="a-95"></a>无闻者，<a id="a-96"></a>无知者，<a id="a-97"></a>无识者，<a id="a-98"></a>无得者。<a id="a-99"></a>”</p>
  <p id="a9A">“世尊，<a id="a-9B"></a>是般若波罗蜜不可思议。<a id="a-9C"></a>”</p>
  <p id="a9D">佛言：<a id="a-9E"></a>“如所言，<a id="a-9F"></a>是般若波罗蜜不从心生，<a id="a-9G"></a>不从色、<a id="a-9H"></a>受、<a id="a-9I"></a>想、<a id="a-9J"></a>行、<a id="a-9K"></a>识生，<a id="a-9L"></a>乃至不从十八不共法生。<a id="a-9M"></a>”</p>
  <p data-pb></p>
  <h2 id="a9N">无作品第四十三</h2>
  <p id="a9O">须菩提白佛言：<a id="a-9P"></a>“是般若波罗蜜无所作。<a id="a-9Q"></a>”</p>
  <p id="a9R">佛言：<a id="a-9S"></a>“作者不可得故，<a id="a-9T"></a>色不可得，<a id="a-9U"></a>乃至一切法不可得故。<a id="a-9V"></a>”</p>
  <p id="a9W">“世尊，<a id="a-9X"></a>若菩萨摩诃萨欲行般若波罗蜜，<a id="a-9Y"></a>应云何行？<a id="a-9Z"></a>”</p>
  <p id="a9a">佛告须菩提：<a id="a-9b"></a>“菩萨摩诃萨欲行般若波罗蜜，<a id="a-9c"></a>不行色是行般若波罗蜜，<a id="a-9d"></a>不行受、<a id="a-9e"></a>想、<a id="a-9f"></a>行、<a id="a-9g"></a>识是行般若波罗蜜，<a id="a-9h"></a>乃至不行一切种智是行般若波罗蜜；<a id="a-9i"></a>不行色常无常是行般若波罗蜜，<a id="a-9j"></a>乃至一切种智不行常无常是行般若波罗蜜；<a id="a-9k"></a>不行色若苦若乐是行般若波罗蜜，<a id="a-9l"></a>乃至不行一切种智若苦若乐是行般若波罗蜜；<a id="a-9m"></a>不行色是我非我是行般若波罗蜜，<a id="a-9n"></a>乃至不行一切种智是我非我是行般若波罗蜜；<a id="a-9o"></a>不行色净不净是行般若波罗蜜，<a id="a-9p"></a>乃至不行一切种智净不净是行般若波罗蜜。<a id="a-9q"></a>何以故？<a id="a-9r"></a>是色无所有性，<a id="a-9s"></a>云何有常无常、<a id="a-9t"></a>苦乐、<a id="a-9u"></a>我无我、<a id="a-9v"></a>净不净？<a id="a-9w"></a>受、<a id="a-9x"></a>想、<a id="a-9y"></a>行、<a id="a-9z"></a>识亦无所有性，<a id="a-A0"></a>云何有常无常乃至净不净？<a id="a-A1"></a>乃至一切种智无所有性，<a id="a-A2"></a>云何有常无常乃至净不净？</p>
  <p id="aA3">“复次，<a id="a-A4"></a>须菩提，<a id="a-A5"></a>菩萨摩诃萨行般若波罗蜜时，<a id="a-A6"></a>不行色不具足是行般若波罗蜜，<a id="a-A7"></a>不行受、<a id="a-A8"></a>想、<a id="a-A9"></a>行、<a id="a-AA"></a>识不具足是行般若波罗蜜，<a id="a-AB"></a>乃至不行一切种智不具足是行般若波罗蜜。<a id="a-AC"></a>何以故？<a id="a-AD"></a>色不具足者是不名色，<a id="a-AE"></a>如是亦不行，<a id="a-AF"></a>为行般若波罗蜜；<a id="a-AG"></a>受、<a id="a-AH"></a>想、<a id="a-AI"></a>行、<a id="a-AJ"></a>识不具足者，<a id="a-AK"></a>是不名识，<a id="a-AL"></a>如是亦不行，<a id="a-AM"></a>为行般若波罗蜜；<a id="a-AN"></a>乃至不行一切种智不具足者，<a id="a-AO"></a>是不名一切种智，<a id="a-AP"></a>如是亦不行，<a id="a-AQ"></a>为行般若波罗蜜。<a id="a-AR"></a>”</p>
  <p id="aAS">须菩提白佛言：<a id="a-AT"></a>“未曾有也！<a id="a-AU"></a>世尊，<a id="a-AV"></a>善说求菩萨道善男子、<a id="a-AW"></a>善女人礙不礙相。<a id="a-AX"></a>”</p>
  <p id="aAY">佛言：<a id="a-AZ"></a>“如是，<a id="a-Aa"></a>如是，<a id="a-Ab"></a>须菩提，<a id="a-Ac"></a>佛善说求菩萨道善男子、<a id="a-Ad"></a>善女人礙不礙相。</p>
  <p id="aAe">“复次，<a id="a-Af"></a>须菩提，<a id="a-Ag"></a>若菩萨摩诃萨行般若波罗蜜时，<a id="a-Ah"></a>不行色不礙是行般若波罗蜜，<a id="a-Ai"></a>不行受、<a id="a-Aj"></a>想、<a id="a-Ak"></a>行、<a id="a-Al"></a>识不礙是行般若波罗蜜，<a id="a-Am"></a>不行眼不礙是行般若波罗蜜，<a id="a-An"></a>不行耳鼻舌身不礙是行般若波罗蜜，<a id="a-Ao"></a>不行意不礙是行般若波罗蜜，<a id="a-Ap"></a>不行檀那波罗蜜不礙是行般若波罗蜜，<a id="a-Aq"></a>不行尸罗波罗蜜不礙是行般若波罗蜜，<a id="a-Ar"></a>不行羼提波罗蜜不礙是行般若波罗蜜，<a id="a-As"></a>不行毗梨耶波罗蜜不礙是行般若波罗蜜，<a id="a-At"></a>不行禅那波罗蜜不礙是行般若波罗蜜，<a id="a-Au"></a>不行般若波罗蜜不礙是行般若波罗蜜，<a id="a-Av"></a>乃至不行一切种智不礙是行般若波罗蜜。<a id="a-Aw"></a>须菩提，<a id="a-Ax"></a>菩萨摩诃萨如是行般若波罗蜜时，<a id="a-Ay"></a>知色是不礙，<a id="a-Az"></a>知受、<a id="a-B0"></a>想、<a id="a-B1"></a>行、<a id="a-B2"></a>识是不礙，<a id="a-B3"></a>乃至知一切种智是不礙，<a id="a-B4"></a>知须陀洹果不礙，<a id="a-B5"></a>知斯陀含果不礙，<a id="a-B6"></a>知阿那含果不礙，<a id="a-B7"></a>知阿罗汉果不礙，<a id="a-B8"></a>知辟支佛道不礙，<a id="a-B9"></a>知阿耨多罗三藐三菩提道不礙。<a id="a-BA"></a>”</p>
  <p id="aBB">尔时，<a id="a-BC"></a>慧命须菩提白佛言：<a id="a-BD"></a>“未曾有也！<a id="a-BE"></a>世尊，<a id="a-BF"></a>是甚深法，<a id="a-BG"></a>若说亦不增不减，<a id="a-BH"></a>若不说亦不增不减。<a id="a-BI"></a>”</p>
  <p id="aBJ">佛语须菩提：<a id="a-BK"></a>“如是，<a id="a-BL"></a>如是，<a id="a-BM"></a>是甚深法，<a id="a-BN"></a>若说亦不增不减，<a id="a-BO"></a>若不说亦不增不减。<a id="a-BP"></a>譬如佛尽形寿若赞若毁虚空，<a id="a-BQ"></a>赞时亦不增不减，<a id="a-BR"></a>毁时亦不增不减。<a id="a-BS"></a>须菩提，<a id="a-BT"></a>如幻人，<a id="a-BU"></a>若赞时不增不减，<a id="a-BV"></a>毁时亦不增不减，<a id="a-BW"></a>赞时不喜，<a id="a-BX"></a>毁时不忧。<a id="a-BY"></a>须菩提，<a id="a-BZ"></a>诸法法相亦如是，<a id="a-Ba"></a>若说亦如本不异，<a id="a-Bb"></a>若不说亦如本不异。<a id="a-Bc"></a>”</p>
  <p id="aBd">须菩提白佛言：<a id="a-Be"></a>“世尊，<a id="a-Bf"></a>诸菩萨摩诃萨所为甚难，<a id="a-Bg"></a>修行是般若波罗蜜时，<a id="a-Bh"></a>不忧不喜而能习般若波罗蜜，<a id="a-Bi"></a>于阿耨多罗三藐三菩提亦不转还。<a id="a-Bj"></a>何以故？<a id="a-Bk"></a>世尊，<a id="a-Bl"></a>修般若波罗蜜如修虚空，<a id="a-Bm"></a>如虚空中无般若波罗蜜、<a id="a-Bn"></a>无禅那、<a id="a-Bo"></a>无毗梨耶、<a id="a-Bp"></a>无羼提、<a id="a-Bq"></a>无尸罗、<a id="a-Br"></a>无檀那波罗蜜，<a id="a-Bs"></a>如虚空中无色、<a id="a-Bt"></a>无受想行识，<a id="a-Bu"></a>亦无内空、<a id="a-Bv"></a>外空、<a id="a-Bw"></a>内外空乃至无法有法空，<a id="a-Bx"></a>无四念处乃至无八圣道分，<a id="a-By"></a>无佛十力乃至无十八不共法，<a id="a-Bz"></a>无须陀洹果、<a id="a-C0"></a>斯陀含果、<a id="a-C1"></a>阿那含果、<a id="a-C2"></a>阿罗汉果，<a id="a-C3"></a>无辟支佛道，<a id="a-C4"></a>无阿耨多罗三藐三菩提，<a id="a-C5"></a>修般若波罗蜜亦如是。</p>
  <p id="aC6">“世尊，<a id="a-C7"></a>应礼是诸菩萨摩诃萨能大誓庄严。</p>
  <p id="aC8">“世尊，<a id="a-C9"></a>是人为众生大誓庄严勤精进，<a id="a-CA"></a>如为虚空大誓庄严勤精进。</p>
  <p id="aCB">“世尊，<a id="a-CC"></a>是人欲度众生如欲度虚空。</p>
  <p id="aCD">“世尊，<a id="a-CE"></a>是诸菩萨摩诃萨大誓庄严，<a id="a-CF"></a>如为虚空等众生大誓庄严。</p>
  <p id="aCG">“世尊，<a id="a-CH"></a>是人大誓庄严，<a id="a-CI"></a>欲度众生为如举虚空。</p>
  <p id="aCJ">“世尊，<a id="a-CK"></a>诸菩萨摩诃萨得大精进力，<a id="a-CL"></a>欲度众生故发阿耨多罗三藐三菩提心。</p>
  <p id="aCM">“世尊，<a id="a-CN"></a>诸菩萨摩诃萨大誓庄严，<a id="a-CO"></a>欲度众生故发阿耨多罗三藐三菩提心。</p>
  <p id="aCP">“世尊，<a id="a-CQ"></a>诸菩萨摩诃萨大勇猛，<a id="a-CR"></a>为度如虚空等众生故，<a id="a-CS"></a>发阿耨多罗三藐三菩提心。<a id="a-CT"></a>何以故？<a id="a-CU"></a>世尊，<a id="a-CV"></a>若三千大千世界满中诸佛，<a id="a-CW"></a>譬如竹苇、<a id="a-CX"></a>甘蔗、<a id="a-CY"></a>稻麻、<a id="a-CZ"></a>丛林，<a id="a-Ca"></a>诸佛若一劫若减一劫常说法，<a id="a-Cb"></a>一一佛度无量无边阿僧祇众生令入涅槃。<a id="a-Cc"></a>世尊，<a id="a-Cd"></a>是众生性，<a id="a-Ce"></a>亦不减，<a id="a-Cf"></a>亦不增。<a id="a-Cg"></a>何以故？<a id="a-Ch"></a>众生无所有故，<a id="a-Ci"></a>众生离故。<a id="a-Cj"></a>乃至十方世界中，<a id="a-Ck"></a>诸佛所度众生亦如是。<a id="a-Cl"></a>世尊，<a id="a-Cm"></a>以是因缘故，<a id="a-Cn"></a>我如是说：<a id="a-Co"></a>‘是人欲度众生故发阿耨多罗三藐三菩提心，<a id="a-Cp"></a>为欲度虚空。<a id="a-Cq"></a>’”</p>
  <p id="aCr">是时，<a id="a-Cs"></a>有一比丘，<a id="a-Ct"></a>作是言：<a id="a-Cu"></a>“我礼般若波罗蜜！<a id="a-Cv"></a>般若波罗蜜中，<a id="a-Cw"></a>虽无法生、<a id="a-Cx"></a>无法灭，<a id="a-Cy"></a>而有戒众、<a id="a-Cz"></a>定众、<a id="a-D0"></a>慧众、<a id="a-D1"></a>解脱众、<a id="a-D2"></a>解脱知见众，<a id="a-D3"></a>而有诸须陀洹、<a id="a-D4"></a>诸斯陀含、<a id="a-D5"></a>诸阿那含、<a id="a-D6"></a>诸阿罗汉、<a id="a-D7"></a>诸辟支佛、<a id="a-D8"></a>有诸佛，<a id="a-D9"></a>而有佛宝、<a id="a-DA"></a>法宝、<a id="a-DB"></a>比丘僧宝，<a id="a-DC"></a>而有转法轮。<a id="a-DD"></a>”</p>
  <p id="aDE">尔时，<a id="a-DF"></a>释提桓因语须菩提：<a id="a-DG"></a>“若菩萨摩诃萨习般若波罗蜜，<a id="a-DH"></a>为习何法？<a id="a-DI"></a>”</p>
  <p id="aDJ">须菩提语释提桓因言：<a id="a-DK"></a>“憍尸迦，<a id="a-DL"></a>是菩萨摩诃萨习般若波罗蜜，<a id="a-DM"></a>为习空法。<a id="a-DN"></a>”</p>
  <p id="aDO">释提桓因白佛言：<a id="a-DP"></a>“世尊，<a id="a-DQ"></a>若善男子、<a id="a-DR"></a>善女人受持是般若波罗蜜，<a id="a-DS"></a>亲近、<a id="a-DT"></a>读诵、<a id="a-DU"></a>说、<a id="a-DV"></a>正忆念，<a id="a-DW"></a>我当作何等护？<a id="a-DX"></a>”</p>
  <p id="aDY">尔时，<a id="a-DZ"></a>须菩提语释提桓因言：<a id="a-Da"></a>“憍尸迦，<a id="a-Db"></a>汝颇见是法可守护者不？<a id="a-Dc"></a>”</p>
  <p id="aDd">释提桓因言：<a id="a-De"></a>“不也，<a id="a-Df"></a>须菩提，<a id="a-Dg"></a>我不见是法可守护者。<a id="a-Dh"></a>”</p>
  <p id="aDi">须菩提言：<a id="a-Dj"></a>“憍尸迦，<a id="a-Dk"></a>若善男子、<a id="a-Dl"></a>善女人，<a id="a-Dm"></a>如般若波罗蜜中所说行即是守护，<a id="a-Dn"></a>所谓常不远离如所说般若波罗蜜行。<a id="a-Do"></a>是善男子、<a id="a-Dp"></a>善女人，<a id="a-Dq"></a>若人、<a id="a-Dr"></a>若非人不得其便。<a id="a-Ds"></a>当知是善男子、<a id="a-Dt"></a>善女人，<a id="a-Du"></a>不远离般若波罗蜜。<a id="a-Dv"></a>憍尸迦，<a id="a-Dw"></a>若人欲护行般若波罗蜜菩萨，<a id="a-Dx"></a>为欲护虚空。<a id="a-Dy"></a>憍尸迦，<a id="a-Dz"></a>于汝意云何？<a id="a-E0"></a>汝能护梦、<a id="a-E1"></a>焰、<a id="a-E2"></a>影、<a id="a-E3"></a>响、<a id="a-E4"></a>幻、<a id="a-E5"></a>化不？<a id="a-E6"></a>”</p>
  <p id="aE7">释提桓因言：<a id="a-E8"></a>“不能护。<a id="a-E9"></a>”</p>
  <p id="aEA">“若人欲护行般若波罗蜜诸菩萨摩诃萨，<a id="a-EB"></a>亦如是但自疲苦。<a id="a-EC"></a>憍尸迦，<a id="a-ED"></a>于汝意云何？<a id="a-EE"></a>能护佛所化不？<a id="a-EF"></a>”</p>
  <p id="aEG">释提桓因言：<a id="a-EH"></a>“不能护。<a id="a-EI"></a>”</p>
  <p id="aEJ">“若人欲护行般若波罗蜜诸菩萨摩诃萨亦如是。<a id="a-EK"></a>憍尸迦，<a id="a-EL"></a>于汝意云何？<a id="a-EM"></a>能护法性、<a id="a-EN"></a>实际、<a id="a-EO"></a>如、<a id="a-EP"></a>不可思议性不？<a id="a-EQ"></a>”</p>
  <p id="aER">释提桓因言：<a id="a-ES"></a>“不能护。<a id="a-ET"></a>”</p>
  <p id="aEU">“若人欲护行般若波罗蜜诸菩萨摩诃萨亦如是。<a id="a-EV"></a>”</p>
  <p id="aEW">尔时，<a id="a-EX"></a>释提桓因问须菩提：<a id="a-EY"></a>“云何菩萨摩诃萨行般若波罗蜜，<a id="a-EZ"></a>知见诸法如梦、<a id="a-Ea"></a>如焰、<a id="a-Eb"></a>如影、<a id="a-Ec"></a>如响、<a id="a-Ed"></a>如幻、<a id="a-Ee"></a>如化？<a id="a-Ef"></a>诸菩萨摩诃萨如所知见故，<a id="a-Eg"></a>不念梦，<a id="a-Eh"></a>不念是梦，<a id="a-Ei"></a>不念用梦，<a id="a-Ej"></a>不念我梦，<a id="a-Ek"></a>焰、<a id="a-El"></a>影、<a id="a-Em"></a>响、<a id="a-En"></a>幻、<a id="a-Eo"></a>化亦如是？<a id="a-Ep"></a>”</p>
  <p id="aEq">须菩提言：<a id="a-Er"></a>“憍尸迦，<a id="a-Es"></a>若菩萨摩诃萨行般若波罗蜜，<a id="a-Et"></a>不念色，<a id="a-Eu"></a>不念是色，<a id="a-Ev"></a>不念用色，<a id="a-Ew"></a>不念我色。<a id="a-Ex"></a>是菩萨摩诃萨亦能不念梦，<a id="a-Ey"></a>不念是梦，<a id="a-Ez"></a>不念用梦，<a id="a-F0"></a>不念我梦；<a id="a-F1"></a>乃至化亦不念化，<a id="a-F2"></a>不念是化，<a id="a-F3"></a>不念用化，<a id="a-F4"></a>不念我化，<a id="a-F5"></a>受、<a id="a-F6"></a>想、<a id="a-F7"></a>行、<a id="a-F8"></a>识亦如是；<a id="a-F9"></a>乃至一切智，<a id="a-FA"></a>不念一切智，<a id="a-FB"></a>不念是一切智，<a id="a-FC"></a>不念用一切智，<a id="a-FD"></a>不念我一切智。<a id="a-FE"></a>是菩萨摩诃萨亦能不念梦，<a id="a-FF"></a>不念是梦，<a id="a-FG"></a>不念用梦，<a id="a-FH"></a>不念我梦，<a id="a-FI"></a>乃至化亦如是。<a id="a-FJ"></a>如是，<a id="a-FK"></a>憍尸迦，<a id="a-FL"></a>菩萨摩诃萨知诸法如梦、<a id="a-FM"></a>如焰、<a id="a-FN"></a>如影、<a id="a-FO"></a>如响、<a id="a-FP"></a>如幻、<a id="a-FQ"></a>如化。<a id="a-FR"></a>”</p>
  <p id="aFS">尔时，<a id="a-FT"></a>佛神力故，<a id="a-FU"></a>三千大千世界中诸四天王天、<a id="a-FV"></a>三十三天、<a id="a-FW"></a>夜摩天、<a id="a-FX"></a>兜率陀天、<a id="a-FY"></a>化乐天、<a id="a-FZ"></a>他化自在天、<a id="a-Fa"></a>梵身天、<a id="a-Fb"></a>梵辅天、<a id="a-Fc"></a>梵众天、<a id="a-Fd"></a>大梵天、<a id="a-Fe"></a>少光天乃至净居天，<a id="a-Ff"></a>是一切诸天以天栴檀华遥散佛上，<a id="a-Fg"></a>来诣佛所，<a id="a-Fh"></a>头面礼佛足，<a id="a-Fi"></a>却住一面。</p>
  <p id="aFj">尔时，<a id="a-Fk"></a>四天王天，<a id="a-Fl"></a>释提桓因及三十三天，<a id="a-Fm"></a>梵天王乃至诸净居天，<a id="a-Fn"></a>佛神力故见东方千佛说法，<a id="a-Fo"></a>亦如是相、<a id="a-Fp"></a>如是名字说是般若波罗蜜品，<a id="a-Fq"></a>诸比丘皆字须菩提，<a id="a-Fr"></a>问难般若波罗蜜品者皆字释提桓因，<a id="a-Fs"></a>南西北方、<a id="a-Ft"></a>四维、<a id="a-Fu"></a>上下亦如是各千佛现。</p>
  <p id="aFv">尔时，<a id="a-Fw"></a>佛告须菩提：<a id="a-Fx"></a>“弥勒菩萨摩诃萨得阿耨多罗三藐三菩提时，<a id="a-Fy"></a>亦当于是处说般若波罗蜜。<a id="a-Fz"></a>贤劫中诸菩萨摩诃萨得阿耨多罗三藐三菩提时，<a id="a-G0"></a>亦当于是处说般若波罗蜜。<a id="a-G1"></a>”</p>
  <p id="aG2">须菩提白佛言：<a id="a-G3"></a>“世尊，<a id="a-G4"></a>弥勒菩萨摩诃萨得阿耨多罗三藐三菩提时，<a id="a-G5"></a>用何相、<a id="a-G6"></a>何因、<a id="a-G7"></a>何义说是般若波罗蜜义？<a id="a-G8"></a>”</p>
  <p id="aG9">佛告须菩提：<a id="a-GA"></a>“弥勒菩萨摩诃萨得阿耨多罗三藐三菩提时，<a id="a-GB"></a>色非常非无常，<a id="a-GC"></a>当如是说法；<a id="a-GD"></a>色非苦非乐，<a id="a-GE"></a>色非我非无我，<a id="a-GF"></a>色非净非不净，<a id="a-GG"></a>当如是说法；<a id="a-GH"></a>色非缚非解，<a id="a-GI"></a>当如是说法；<a id="a-GJ"></a>受、<a id="a-GK"></a>想、<a id="a-GL"></a>行、<a id="a-GM"></a>识非常非无常，<a id="a-GN"></a>乃至非缚非解，<a id="a-GO"></a>当如是说法；<a id="a-GP"></a>色非过去，<a id="a-GQ"></a>色非未来，<a id="a-GR"></a>色非现在，<a id="a-GS"></a>当如是说法，<a id="a-GT"></a>受、<a id="a-GU"></a>想、<a id="a-GV"></a>行、<a id="a-GW"></a>识亦如是；<a id="a-GX"></a>色毕竟净，<a id="a-GY"></a>当如是说法；<a id="a-GZ"></a>受、<a id="a-Ga"></a>想、<a id="a-Gb"></a>行、<a id="a-Gc"></a>识毕竟净，<a id="a-Gd"></a>当如是说法；<a id="a-Ge"></a>乃至一切智毕竟净，<a id="a-Gf"></a>当如是说法。<a id="a-Gg"></a>”</p>
  <p id="aGh">须菩提白佛言：<a id="a-Gi"></a>“世尊，<a id="a-Gj"></a>是般若波罗蜜清净。<a id="a-Gk"></a>”</p>
  <p id="aGl">佛言：<a id="a-Gm"></a>“色清净故，<a id="a-Gn"></a>般若波罗蜜清净；<a id="a-Go"></a>受、<a id="a-Gp"></a>想、<a id="a-Gq"></a>行、<a id="a-Gr"></a>识清净故，<a id="a-Gs"></a>般若波罗蜜清净。<a id="a-Gt"></a>”</p>
  <p id="aGu">“世尊，<a id="a-Gv"></a>云何色清净故，<a id="a-Gw"></a>般若波罗蜜清净？<a id="a-Gx"></a>云何受、<a id="a-Gy"></a>想、<a id="a-Gz"></a>行、<a id="a-H0"></a>识清净故，<a id="a-H1"></a>般若波罗蜜清净？<a id="a-H2"></a>”</p>
  <p id="aH3">佛言：<a id="a-H4"></a>“若色不生不灭，<a id="a-H5"></a>不垢不净，<a id="a-H6"></a>是名色清净；<a id="a-H7"></a>受、<a id="a-H8"></a>想、<a id="a-H9"></a>行、<a id="a-HA"></a>识不生不灭，<a id="a-HB"></a>不垢不净，<a id="a-HC"></a>是名受、<a id="a-HD"></a>想、<a id="a-HE"></a>行、<a id="a-HF"></a>识清净。<a id="a-HG"></a>复次，<a id="a-HH"></a>须菩提，<a id="a-HI"></a>虚空清净故，<a id="a-HJ"></a>般若波罗蜜清净。<a id="a-HK"></a>”</p>
  <p id="aHL">“世尊，<a id="a-HM"></a>云何虚空清净故，<a id="a-HN"></a>般若波罗蜜清净？<a id="a-HO"></a>”</p>
  <p id="aHP">佛言：<a id="a-HQ"></a>“虚空不生不灭故清净，<a id="a-HR"></a>般若波罗蜜亦如是。<a id="a-HS"></a>复次，<a id="a-HT"></a>须菩提，<a id="a-HU"></a>色不污故，<a id="a-HV"></a>般若波罗蜜清净；<a id="a-HW"></a>受、<a id="a-HX"></a>想、<a id="a-HY"></a>行、<a id="a-HZ"></a>识不污故，<a id="a-Ha"></a>般若波罗蜜清净。<a id="a-Hb"></a>”</p>
  <p id="aHc">“世尊，<a id="a-Hd"></a>云何色不污故，<a id="a-He"></a>般若波罗蜜清净？<a id="a-Hf"></a>受、<a id="a-Hg"></a>想、<a id="a-Hh"></a>行、<a id="a-Hi"></a>识不污故，<a id="a-Hj"></a>般若波罗蜜清净？<a id="a-Hk"></a>”</p>
  <p id="aHl">佛言：<a id="a-Hm"></a>“如虚空不可污故，<a id="a-Hn"></a>虚空清净。<a id="a-Ho"></a>”</p>
  <p id="aHp">“世尊，<a id="a-Hq"></a>云何如虚空不可污故，<a id="a-Hr"></a>虚空清净？<a id="a-Hs"></a>”</p>
  <p id="aHt">佛言：<a id="a-Hu"></a>“虚空不可取故虚空清净，<a id="a-Hv"></a>虚空清净故，<a id="a-Hw"></a>般若波罗蜜清净。<a id="a-Hx"></a>复次，<a id="a-Hy"></a>须菩提，<a id="a-Hz"></a>虚空可说故，<a id="a-I0"></a>般若波罗蜜清净。<a id="a-I1"></a>”</p>
  <p id="aI2">“世尊，<a id="a-I3"></a>云何虚空可说故，<a id="a-I4"></a>般若波罗蜜清净？<a id="a-I5"></a>”</p>
  <p id="aI6">佛言：<a id="a-I7"></a>“因虚空中二声出故，<a id="a-I8"></a>般若波罗蜜亦如虚空可说故清净。<a id="a-I9"></a>须菩提，<a id="a-IA"></a>虚空不可说故，<a id="a-IB"></a>般若波罗蜜清净。<a id="a-IC"></a>”</p>
  <p id="aID">“世尊，<a id="a-IE"></a>云何虚空不可说故，<a id="a-IF"></a>般若波罗蜜清净？<a id="a-IG"></a>”</p>
  <p id="aIH">佛言：<a id="a-II"></a>“如虚空无可说故，<a id="a-IJ"></a>般若波罗蜜清净。<a id="a-IK"></a>复次，<a id="a-IL"></a>如虚空不可得故，<a id="a-IM"></a>般若波罗蜜清净。<a id="a-IN"></a>”</p>
  <p id="aIO">“世尊，<a id="a-IP"></a>云何如虚空不可得故，<a id="a-IQ"></a>般若波罗蜜清净？<a id="a-IR"></a>”</p>
  <p id="aIS">佛言：<a id="a-IT"></a>“如虚空无所得相，<a id="a-IU"></a>般若波罗蜜亦如虚空无所得故清净。<a id="a-IV"></a>复次，<a id="a-IW"></a>须菩提，<a id="a-IX"></a>一切法不生不灭不垢不净故，<a id="a-IY"></a>般若波罗蜜清净。<a id="a-IZ"></a>”</p>
  <p id="aIa">“世尊，<a id="a-Ib"></a>云何一切法不生不灭不垢不净故，<a id="a-Ic"></a>般若波罗蜜清净？<a id="a-Id"></a>”</p>
  <p id="aIe">佛言：<a id="a-If"></a>“一切法毕竟清净故，<a id="a-Ig"></a>般若波罗蜜清净。<a id="a-Ih"></a>”</p>
  <p id="aIi">须菩提白佛言：<a id="a-Ij"></a>“世尊，<a id="a-Ik"></a>若善男子、<a id="a-Il"></a>善女人受持是般若波罗蜜亲近正忆念者，<a id="a-Im"></a>终不病眼，<a id="a-In"></a>耳、<a id="a-Io"></a>鼻、<a id="a-Ip"></a>舌、<a id="a-Iq"></a>身亦终不病，<a id="a-Ir"></a>身无形残，<a id="a-Is"></a>亦不衰老，<a id="a-It"></a>终不横死。<a id="a-Iu"></a>无数百千万诸天、<a id="a-Iv"></a>四天王天乃至净居诸天，<a id="a-Iw"></a>皆悉随从听受。<a id="a-Ix"></a>六斋日，<a id="a-Iy"></a>月八日、<a id="a-Iz"></a>二十三日、<a id="a-J0"></a>十四日、<a id="a-J1"></a>二十九日、<a id="a-J2"></a>十五日、<a id="a-J3"></a>三十日，<a id="a-J4"></a>诸天众会，<a id="a-J5"></a>善男子、<a id="a-J6"></a>善女人为法师者，<a id="a-J7"></a>在所说般若波罗蜜处皆悉来集。<a id="a-J8"></a>是善男子、<a id="a-J9"></a>善女人在大众中说是般若波罗蜜，<a id="a-JA"></a>得无量无边阿僧祇、<a id="a-JB"></a>不可思议、<a id="a-JC"></a>不可称量福德。<a id="a-JD"></a>”</p>
  <p id="aJE">佛告须菩提：<a id="a-JF"></a>“如是，<a id="a-JG"></a>如是，<a id="a-JH"></a>是善男子、<a id="a-JI"></a>善女人，<a id="a-JJ"></a>若六斋日，<a id="a-JK"></a>月八日、<a id="a-JL"></a>二十三日、<a id="a-JM"></a>十四日、<a id="a-JN"></a>二十九日、<a id="a-JO"></a>十五日、<a id="a-JP"></a>三十日，<a id="a-JQ"></a>在诸天众前说是般若波罗蜜义，<a id="a-JR"></a>是善男子、<a id="a-JS"></a>善女人得无量无边阿僧祇、<a id="a-JT"></a>不可思议、<a id="a-JU"></a>不可称量福德。<a id="a-JV"></a>何以故？<a id="a-JW"></a>须菩提，<a id="a-JX"></a>般若波罗蜜是大珍宝。<a id="a-JY"></a>何等是大珍宝？<a id="a-JZ"></a>是般若波罗蜜能拔地狱、<a id="a-Ja"></a>畜生、<a id="a-Jb"></a>饿鬼及人中贪穷，<a id="a-Jc"></a>能与刹利大姓、<a id="a-Jd"></a>婆罗门大姓、<a id="a-Je"></a>居士大家，<a id="a-Jf"></a>能与四天王天处乃至非有想非无想处，<a id="a-Jg"></a>能与须陀洹果、<a id="a-Jh"></a>斯陀含果、<a id="a-Ji"></a>阿那含果、<a id="a-Jj"></a>阿罗汉果、<a id="a-Jk"></a>辟支佛道、<a id="a-Jl"></a>阿耨多罗三藐三菩提。<a id="a-Jm"></a>何以故？<a id="a-Jn"></a>是般若波罗蜜中广说十善道、<a id="a-Jo"></a>四禅、<a id="a-Jp"></a>四无量心、<a id="a-Jq"></a>四无色定、<a id="a-Jr"></a>四念处乃至八圣道分、<a id="a-Js"></a>檀那波罗蜜、<a id="a-Jt"></a>尸罗波罗蜜、<a id="a-Ju"></a>羼提波罗蜜、<a id="a-Jv"></a>毗梨耶波罗蜜、<a id="a-Jw"></a>禅那波罗蜜、<a id="a-Jx"></a>般若波罗蜜，<a id="a-Jy"></a>广说内空乃至无法有法空，<a id="a-Jz"></a>广说佛十力乃至一切智，<a id="a-K0"></a>从是中学出生刹利大姓、<a id="a-K1"></a>婆罗门大姓、<a id="a-K2"></a>居士大家，<a id="a-K3"></a>出生四天王天、<a id="a-K4"></a>三十三天、<a id="a-K5"></a>夜摩天、<a id="a-K6"></a>兜率陀天、<a id="a-K7"></a>化乐天、<a id="a-K8"></a>他化自在天、<a id="a-K9"></a>梵身天、<a id="a-KA"></a>梵辅天、<a id="a-KB"></a>梵众天、<a id="a-KC"></a>大梵天、<a id="a-KD"></a>光天、<a id="a-KE"></a>少光天、<a id="a-KF"></a>无量光天、<a id="a-KG"></a>光音天、<a id="a-KH"></a>净天、<a id="a-KI"></a>少净天、<a id="a-KJ"></a>无量净天、<a id="a-KK"></a>遍净天、<a id="a-KL"></a>阿那婆迦天、<a id="a-KM"></a>得福天、<a id="a-KN"></a>广果天、<a id="a-KO"></a>无想天、<a id="a-KP"></a>阿浮诃那天、<a id="a-KQ"></a>不热天、<a id="a-KR"></a>快见天、<a id="a-KS"></a>妙见天、<a id="a-KT"></a>阿迦尼吒天、<a id="a-KU"></a>虚空无边处天、<a id="a-KV"></a>识无边处天、<a id="a-KW"></a>无所有处天、<a id="a-KX"></a>非有想非无想处天，<a id="a-KY"></a>是法中学得须陀洹果、<a id="a-KZ"></a>斯陀含果、<a id="a-Ka"></a>阿那含果、<a id="a-Kb"></a>阿罗汉果，<a id="a-Kc"></a>得辟支佛道，<a id="a-Kd"></a>得阿耨多罗三藐三菩提。<a id="a-Ke"></a>以是故，<a id="a-Kf"></a>须菩提，<a id="a-Kg"></a>般若波罗蜜名为大珍宝。<a id="a-Kh"></a>珍宝波罗蜜中无有法可得，<a id="a-Ki"></a>若生若灭、<a id="a-Kj"></a>若垢若净、<a id="a-Kk"></a>若取若舍，<a id="a-Kl"></a>珍宝波罗蜜亦无有法若善若不善、<a id="a-Km"></a>若世间若出世间、<a id="a-Kn"></a>若有漏若无漏、<a id="a-Ko"></a>若有为若无为，<a id="a-Kp"></a>以是故，<a id="a-Kq"></a>须菩提，<a id="a-Kr"></a>是名无所得珍宝波罗蜜。<a id="a-Ks"></a>须菩提，<a id="a-Kt"></a>是珍宝波罗蜜无有法能染污。<a id="a-Ku"></a>何以故？<a id="a-Kv"></a>所用染法不可得故。<a id="a-Kw"></a>须菩提，<a id="a-Kx"></a>以是故，<a id="a-Ky"></a>名无染珍宝波罗蜜。</p>
  <p id="aKz">“须菩提，<a id="a-L0"></a>若菩萨摩诃萨行般若波罗蜜时，<a id="a-L1"></a>亦如是不知，<a id="a-L2"></a>亦如是不分别，<a id="a-L3"></a>亦如是不可得，<a id="a-L4"></a>亦如是不戏论，<a id="a-L5"></a>是为能修行般若波罗蜜，<a id="a-L6"></a>亦能礼觐诸佛从一佛国至一佛国，<a id="a-L7"></a>供养恭敬、<a id="a-L8"></a>尊重赞叹诸佛，<a id="a-L9"></a>游诸佛刹，<a id="a-LA"></a>成就众生净佛国土。<a id="a-LB"></a>须菩提，<a id="a-LC"></a>是般若波罗蜜于诸法无有力无非力，<a id="a-LD"></a>亦无受亦无与，<a id="a-LE"></a>不生不灭，<a id="a-LF"></a>不垢不净，<a id="a-LG"></a>不增不减。<a id="a-LH"></a>是般若波罗蜜，<a id="a-LI"></a>亦非过去、<a id="a-LJ"></a>非未来、<a id="a-LK"></a>非现在，<a id="a-LL"></a>不舍欲界，<a id="a-LM"></a>不住欲界，<a id="a-LN"></a>不舍色界，<a id="a-LO"></a>不住色界，<a id="a-LP"></a>不舍无色界，<a id="a-LQ"></a>不住无色界。<a id="a-LR"></a>是般若波罗蜜，<a id="a-LS"></a>不与檀那波罗蜜亦不舍，<a id="a-LT"></a>不与尸波罗蜜亦不舍，<a id="a-LU"></a>不与羼提波罗蜜亦不舍，<a id="a-LV"></a>不与毗梨耶波罗蜜亦不舍，<a id="a-LW"></a>不与禅那波罗蜜亦不舍，<a id="a-LX"></a>不与般若波罗蜜亦不舍，<a id="a-LY"></a>不与内空亦不舍，<a id="a-LZ"></a>乃至不与无法有法空亦不舍，<a id="a-La"></a>不与四念处亦不舍，<a id="a-Lb"></a>乃至不与八圣道分亦不舍，<a id="a-Lc"></a>不与佛十力亦不舍，<a id="a-Ld"></a>乃至不与十八不共法亦不舍，<a id="a-Le"></a>不与须陀洹果亦不舍，<a id="a-Lf"></a>乃至不与阿罗汉果亦不舍，<a id="a-Lg"></a>不与辟支佛道亦不舍，<a id="a-Lh"></a>乃至不与一切智亦不舍。<a id="a-Li"></a>是般若波罗蜜，<a id="a-Lj"></a>不与阿罗汉法不舍凡人法，<a id="a-Lk"></a>不与辟支佛法不舍阿罗汉法，<a id="a-Ll"></a>不与佛法不舍辟支佛法。<a id="a-Lm"></a>是般若波罗蜜，<a id="a-Ln"></a>亦不与无为法不舍有为法。<a id="a-Lo"></a>何以故？<a id="a-Lp"></a>若有诸佛，<a id="a-Lq"></a>若无诸佛，<a id="a-Lr"></a>是诸法相常住不异，<a id="a-Ls"></a>法相、<a id="a-Lt"></a>法住、<a id="a-Lu"></a>法位常住不谬不失故。<a id="a-Lv"></a>”</p>
  <p id="aLw">尔时，<a id="a-Lx"></a>诸天子虚空中立，<a id="a-Ly"></a>发大音声踊跃欢喜，<a id="a-Lz"></a>以沤钵罗华、<a id="a-M0"></a>波头摩华、<a id="a-M1"></a>拘物头华、<a id="a-M2"></a>分陀利华而散佛上，<a id="a-M3"></a>作如是言：<a id="a-M4"></a>“我等于阎浮提见第二法轮转。<a id="a-M5"></a>”是中无量百千天子得无生法忍。</p>
  <p id="aM6">佛告须菩提：<a id="a-M7"></a>“是法轮转，<a id="a-M8"></a>非第一转，<a id="a-M9"></a>非第二转。<a id="a-MA"></a>是般若波罗蜜不为转、<a id="a-MB"></a>不为还故出，<a id="a-MC"></a>无法有法空故。<a id="a-MD"></a>”</p>
  <p id="aME">须菩提白佛言：<a id="a-MF"></a>“世尊，<a id="a-MG"></a>云何无法有法空故，<a id="a-MH"></a>般若波罗蜜不为转、<a id="a-MI"></a>不为还故出？<a id="a-MJ"></a>”</p>
  <p id="aMK">佛言：<a id="a-ML"></a>“般若波罗蜜、<a id="a-MM"></a>般若波罗蜜相空，<a id="a-MN"></a>乃至檀那波罗蜜、<a id="a-MO"></a>檀那波罗蜜相空，<a id="a-MP"></a>内空、<a id="a-MQ"></a>内空相空，<a id="a-MR"></a>乃至无法有法空、<a id="a-MS"></a>无法有法空相空，<a id="a-MT"></a>四念处、<a id="a-MU"></a>四念处相空，<a id="a-MV"></a>乃至八圣道分、<a id="a-MW"></a>八圣道分相空，<a id="a-MX"></a>佛十力、<a id="a-MY"></a>佛十力相空，<a id="a-MZ"></a>乃至十八不共法、<a id="a-Ma"></a>十八不共法相空，<a id="a-Mb"></a>须陀洹果、<a id="a-Mc"></a>须陀洹果相空，<a id="a-Md"></a>斯陀含果、<a id="a-Me"></a>斯陀含果相空，<a id="a-Mf"></a>阿那含果、<a id="a-Mg"></a>阿那含果相空，<a id="a-Mh"></a>阿罗汉果、<a id="a-Mi"></a>阿罗汉果相空，<a id="a-Mj"></a>辟支佛道、<a id="a-Mk"></a>辟支佛道相空，<a id="a-Ml"></a>一切种智、<a id="a-Mm"></a>一切种智相空。<a id="a-Mn"></a>”</p>
  <p id="aMo">须菩提白佛言：<a id="a-Mp"></a>“世尊，<a id="a-Mq"></a>诸菩萨摩诃萨般若波罗蜜，<a id="a-Mr"></a>是摩诃波罗蜜。<a id="a-Ms"></a>何以故？<a id="a-Mt"></a>虽一切法自性空，<a id="a-Mu"></a>而诸菩萨摩诃萨因般若波罗蜜得阿耨多罗三藐三菩提，<a id="a-Mv"></a>亦无法可得转法轮，<a id="a-Mw"></a>亦无法可转，<a id="a-Mx"></a>亦无法可还。<a id="a-My"></a>是摩诃波罗蜜中亦无有法可见。<a id="a-Mz"></a>何以故？<a id="a-N0"></a>是法不可得若转若还，<a id="a-N1"></a>一切法毕竟不生故。<a id="a-N2"></a>何以故？<a id="a-N3"></a>是空相，<a id="a-N4"></a>不能转，<a id="a-N5"></a>不能还；<a id="a-N6"></a>无相相，<a id="a-N7"></a>不能转，<a id="a-N8"></a>不能还；<a id="a-N9"></a>无作相，<a id="a-NA"></a>不能转，<a id="a-NB"></a>不能还。<a id="a-NC"></a>若能如是说般若波罗蜜，<a id="a-ND"></a>教照开示分别显现解释浅易。<a id="a-NE"></a>有能如是教者，<a id="a-NF"></a>是名清净说般若波罗蜜，<a id="a-NG"></a>亦无说者，<a id="a-NH"></a>亦无受者，<a id="a-NI"></a>亦无证者。<a id="a-NJ"></a>若无说、<a id="a-NK"></a>无受、<a id="a-NL"></a>无证，<a id="a-NM"></a>亦无灭者，<a id="a-NN"></a>是说法中亦无毕定福田。<a id="a-NO"></a>”</p>
  <p data-pb></p>
  <h2 id="aNP">百波罗蜜遍叹品第四十四</h2>
  <p id="aNQ">尔时，<a id="a-NR"></a>慧命须菩提白佛言：<a id="a-NS"></a>“世尊，<a id="a-NT"></a>无边波罗蜜是般若波罗蜜。<a id="a-NU"></a>”</p>
  <p id="aNV">佛言：<a id="a-NW"></a>“如虚空无边故。<a id="a-NX"></a>”</p>
  <p id="aNY">“世尊，<a id="a-NZ"></a>等波罗蜜是般若波罗蜜。<a id="a-Na"></a>”</p>
  <p id="aNb">佛言：<a id="a-Nc"></a>“诸法等故。<a id="a-Nd"></a>”</p>
  <p id="aNe">“世尊，<a id="a-Nf"></a>离波罗蜜是般若波罗蜜。<a id="a-Ng"></a>”</p>
  <p id="aNh">佛言：<a id="a-Ni"></a>“毕竟空故。<a id="a-Nj"></a>”</p>
  <p id="aNk">“世尊，<a id="a-Nl"></a>不坏波罗蜜是般若波罗蜜。<a id="a-Nm"></a>”</p>
  <p id="aNn">佛言：<a id="a-No"></a>“一切法不可得故。<a id="a-Np"></a>”</p>
  <p id="aNq">“世尊，<a id="a-Nr"></a>无彼岸波罗蜜是般若波罗蜜。<a id="a-Ns"></a>”</p>
  <p id="aNt">佛言：<a id="a-Nu"></a>“无名无身故。<a id="a-Nv"></a>”</p>
  <p id="aNw">“世尊，<a id="a-Nx"></a>空种波罗蜜是般若波罗蜜。<a id="a-Ny"></a>”</p>
  <p id="aNz">佛言：<a id="a-O0"></a>“入出息不可得故。<a id="a-O1"></a>”</p>
  <p id="aO2">“世尊，<a id="a-O3"></a>不可说波罗蜜是般若波罗蜜。<a id="a-O4"></a>”</p>
  <p id="aO5">佛言：<a id="a-O6"></a>“觉观不可得故。<a id="a-O7"></a>”</p>
  <p id="aO8">“世尊，<a id="a-O9"></a>无名波罗蜜是般若波罗蜜。<a id="a-OA"></a>”</p>
  <p id="aOB">佛言：<a id="a-OC"></a>“受、<a id="a-OD"></a>想、<a id="a-OE"></a>行、<a id="a-OF"></a>识不可得故。<a id="a-OG"></a>”</p>
  <p id="aOH">“世尊，<a id="a-OI"></a>不去波罗蜜是般若波罗蜜。<a id="a-OJ"></a>”</p>
  <p id="aOK">佛言：<a id="a-OL"></a>“一切法不来故。<a id="a-OM"></a>”</p>
  <p id="aON">“世尊，<a id="a-OO"></a>无移波罗蜜是般若波罗蜜。<a id="a-OP"></a>”</p>
  <p id="aOQ">佛言：<a id="a-OR"></a>“一切法不可伏故。<a id="a-OS"></a>”</p>
  <p id="aOT">“世尊，<a id="a-OU"></a>尽波罗蜜是般若波罗蜜。<a id="a-OV"></a>”</p>
  <p id="aOW">佛言：<a id="a-OX"></a>“一切法毕竟尽故。<a id="a-OY"></a>”</p>
  <p id="aOZ">“世尊，<a id="a-Oa"></a>不生波罗蜜是般若波罗蜜。<a id="a-Ob"></a>”</p>
  <p id="aOc">佛言：<a id="a-Od"></a>“一切法不灭故。<a id="a-Oe"></a>”</p>
  <p id="aOf">“世尊，<a id="a-Og"></a>不灭波罗蜜是般若波罗蜜。<a id="a-Oh"></a>”</p>
  <p id="aOi">佛言：<a id="a-Oj"></a>“一切法不生故。<a id="a-Ok"></a>”</p>
  <p id="aOl">“世尊，<a id="a-Om"></a>无作波罗蜜是般若波罗蜜。<a id="a-On"></a>”</p>
  <p id="aOo">佛言：<a id="a-Op"></a>“作者不可得故。<a id="a-Oq"></a>”</p>
  <p id="aOr">“世尊，<a id="a-Os"></a>无知波罗蜜是般若波罗蜜。<a id="a-Ot"></a>”</p>
  <p id="aOu">佛言：<a id="a-Ov"></a>“知者不可得故。<a id="a-Ow"></a>”</p>
  <p id="aOx">“世尊，<a id="a-Oy"></a>不到波罗蜜是般若波罗蜜。<a id="a-Oz"></a>”</p>
  <p id="aP0">佛言：<a id="a-P1"></a>“生死不可得故。<a id="a-P2"></a>”</p>
  <p id="aP3">“世尊，<a id="a-P4"></a>不失波罗蜜是般若波罗蜜。<a id="a-P5"></a>”</p>
  <p id="aP6">佛言：<a id="a-P7"></a>“一切法不失故。<a id="a-P8"></a>”</p>
  <p id="aP9">“世尊，<a id="a-PA"></a>梦波罗蜜是般若波罗蜜。<a id="a-PB"></a>”</p>
  <p id="aPC">佛言：<a id="a-PD"></a>“乃至梦中所见不可得故。<a id="a-PE"></a>”</p>
  <p id="aPF">“世尊，<a id="a-PG"></a>响波罗蜜是般若波罗蜜。<a id="a-PH"></a>”</p>
  <p id="aPI">佛言：<a id="a-PJ"></a>“闻声者不可得故。<a id="a-PK"></a>”</p>
  <p id="aPL">“世尊，<a id="a-PM"></a>影波罗蜜是般若波罗蜜。<a id="a-PN"></a>”</p>
  <p id="aPO">佛言：<a id="a-PP"></a>“镜面不可得故。<a id="a-PQ"></a>”</p>
  <p id="aPR">“世尊，<a id="a-PS"></a>焰波罗蜜是般若波罗蜜。<a id="a-PT"></a>”</p>
  <p id="aPU">佛言：<a id="a-PV"></a>“水流不可得故。<a id="a-PW"></a>”</p>
  <p id="aPX">“世尊，<a id="a-PY"></a>幻波罗蜜是般若波罗蜜。<a id="a-PZ"></a>”</p>
  <p id="aPa">佛言：<a id="a-Pb"></a>“术事不可得故。<a id="a-Pc"></a>”</p>
  <p id="aPd">“世尊，<a id="a-Pe"></a>不垢波罗蜜是般若波罗蜜。<a id="a-Pf"></a>”</p>
  <p id="aPg">佛言：<a id="a-Ph"></a>“诸烦恼不可得故。<a id="a-Pi"></a>”</p>
  <p id="aPj">“世尊，<a id="a-Pk"></a>无净波罗蜜是般若波罗蜜。<a id="a-Pl"></a>”</p>
  <p id="aPm">佛言：<a id="a-Pn"></a>“烦恼虚诳故。<a id="a-Po"></a>”</p>
  <p id="aPp">“世尊，<a id="a-Pq"></a>不污波罗蜜是般若波罗蜜。<a id="a-Pr"></a>”</p>
  <p id="aPs">佛言：<a id="a-Pt"></a>“处不可得故。<a id="a-Pu"></a>”</p>
  <p id="aPv">“世尊，<a id="a-Pw"></a>不戏论波罗蜜是般若波罗蜜。<a id="a-Px"></a>”</p>
  <p id="aPy">佛言：<a id="a-Pz"></a>“一切戏论破故。<a id="a-Q0"></a>”</p>
  <p id="aQ1">“世尊，<a id="a-Q2"></a>不念波罗蜜是般若波罗蜜。<a id="a-Q3"></a>”</p>
  <p id="aQ4">佛言：<a id="a-Q5"></a>“一切念破故。<a id="a-Q6"></a>”</p>
  <p id="aQ7">“世尊，<a id="a-Q8"></a>不动波罗蜜是般若波罗蜜。<a id="a-Q9"></a>”</p>
  <p id="aQA">佛言：<a id="a-QB"></a>“法性常住故。<a id="a-QC"></a>”</p>
  <p id="aQD">“世尊，<a id="a-QE"></a>无染波罗蜜是般若波罗蜜。<a id="a-QF"></a>”</p>
  <p id="aQG">佛言：<a id="a-QH"></a>“知一切法无妄解故。<a id="a-QI"></a>”</p>
  <p id="aQJ">“世尊，<a id="a-QK"></a>不起波罗蜜是般若波罗蜜。<a id="a-QL"></a>”</p>
  <p id="aQM">佛言：<a id="a-QN"></a>“一切法无分别故。<a id="a-QO"></a>”</p>
  <p id="aQP">“世尊，<a id="a-QQ"></a>寂灭波罗蜜是般若波罗蜜。<a id="a-QR"></a>”</p>
  <p id="aQS">佛言：<a id="a-QT"></a>“一切法相不可得故。<a id="a-QU"></a>”</p>
  <p id="aQV">“世尊，<a id="a-QW"></a>无欲波罗蜜是般若波罗蜜。<a id="a-QX"></a>”</p>
  <p id="aQY">佛言：<a id="a-QZ"></a>“欲不可得故。<a id="a-Qa"></a>”</p>
  <p id="aQb">“世尊，<a id="a-Qc"></a>无瞋波罗蜜是般若波罗蜜。<a id="a-Qd"></a>”</p>
  <p id="aQe">佛言：<a id="a-Qf"></a>“瞋恚不实故。<a id="a-Qg"></a>”</p>
  <p id="aQh">“世尊，<a id="a-Qi"></a>无痴波罗蜜是般若波罗蜜。<a id="a-Qj"></a>”</p>
  <p id="aQk">佛言：<a id="a-Ql"></a>“无明黑闇灭故。<a id="a-Qm"></a>”</p>
  <p id="aQn">“世尊，<a id="a-Qo"></a>无烦恼波罗蜜是般若波罗蜜。<a id="a-Qp"></a>”</p>
  <p id="aQq">佛言：<a id="a-Qr"></a>“分别忆想虚妄故。<a id="a-Qs"></a>”</p>
  <p id="aQt">“世尊，<a id="a-Qu"></a>无众生波罗蜜是般若波罗蜜。<a id="a-Qv"></a>”</p>
  <p id="aQw">佛言：<a id="a-Qx"></a>“众生无所有故。<a id="a-Qy"></a>”</p>
  <p id="aQz">“世尊，<a id="a-R0"></a>无断波罗蜜是般若波罗蜜。<a id="a-R1"></a>”</p>
  <p id="aR2">佛言：<a id="a-R3"></a>“诸法不起故。<a id="a-R4"></a>”</p>
  <p id="aR5">“世尊，<a id="a-R6"></a>无二边波罗蜜是般若波罗蜜。<a id="a-R7"></a>”</p>
  <p id="aR8">佛言：<a id="a-R9"></a>“离二边故。<a id="a-RA"></a>”</p>
  <p id="aRB">“世尊，<a id="a-RC"></a>不坏波罗蜜是般若波罗蜜。<a id="a-RD"></a>”</p>
  <p id="aRE">佛言：<a id="a-RF"></a>“一切法不相离故。<a id="a-RG"></a>”</p>
  <p id="aRH">“世尊，<a id="a-RI"></a>不取波罗蜜是般若波罗蜜。<a id="a-RJ"></a>”</p>
  <p id="aRK">佛言：<a id="a-RL"></a>“过声闻、<a id="a-RM"></a>辟支佛地故。<a id="a-RN"></a>”</p>
  <p id="aRO">“世尊，<a id="a-RP"></a>不分别波罗蜜是般若波罗蜜。<a id="a-RQ"></a>”</p>
  <p id="aRR">佛言：<a id="a-RS"></a>“诸妄想不可得故。<a id="a-RT"></a>”</p>
  <p id="aRU">“世尊，<a id="a-RV"></a>无量波罗蜜是般若波罗蜜。<a id="a-RW"></a>”</p>
  <p id="aRX">佛言：<a id="a-RY"></a>“诸法量不可得故。<a id="a-RZ"></a>”</p>
  <p id="aRa">“世尊，<a id="a-Rb"></a>虚空波罗蜜是般若波罗蜜。<a id="a-Rc"></a>”</p>
  <p id="aRd">佛言：<a id="a-Re"></a>“一切法无所有故。<a id="a-Rf"></a>”</p>
  <p id="aRg">“世尊，<a id="a-Rh"></a>无常波罗蜜是般若波罗蜜。<a id="a-Ri"></a>”</p>
  <p id="aRj">佛言：<a id="a-Rk"></a>“一切法破坏故。<a id="a-Rl"></a>”</p>
  <p id="aRm">“世尊，<a id="a-Rn"></a>苦波罗蜜是般若波罗蜜。<a id="a-Ro"></a>”</p>
  <p id="aRp">佛言：<a id="a-Rq"></a>“一切法苦恼相故。<a id="a-Rr"></a>”</p>
  <p id="aRs">“世尊，<a id="a-Rt"></a>无我波罗蜜是般若波罗蜜。<a id="a-Ru"></a>”</p>
  <p id="aRv">佛言：<a id="a-Rw"></a>“一切法不著故。<a id="a-Rx"></a>”</p>
  <p id="aRy">“世尊，<a id="a-Rz"></a>空波罗蜜是般若波罗蜜。<a id="a-S0"></a>”</p>
  <p id="aS1">佛言：<a id="a-S2"></a>“一切法不可得故。<a id="a-S3"></a>”</p>
  <p id="aS4">“世尊，<a id="a-S5"></a>无相波罗蜜是般若波罗蜜。<a id="a-S6"></a>”</p>
  <p id="aS7">佛言：<a id="a-S8"></a>“一切法不生故。<a id="a-S9"></a>”</p>
  <p id="aSA">“世尊，<a id="a-SB"></a>内空波罗蜜是般若波罗蜜。<a id="a-SC"></a>”</p>
  <p id="aSD">佛言：<a id="a-SE"></a>“内法不可得故。<a id="a-SF"></a>”</p>
  <p id="aSG">“世尊，<a id="a-SH"></a>外空波罗蜜是般若波罗蜜。<a id="a-SI"></a>”</p>
  <p id="aSJ">佛言：<a id="a-SK"></a>“外法不可得故。<a id="a-SL"></a>”</p>
  <p id="aSM">“世尊，<a id="a-SN"></a>内外空波罗蜜是般若波罗蜜。<a id="a-SO"></a>”</p>
  <p id="aSP">佛言：<a id="a-SQ"></a>“内外法不可得故。<a id="a-SR"></a>”</p>
  <p id="aSS">“世尊，<a id="a-ST"></a>空空波罗蜜是般若波罗蜜。<a id="a-SU"></a>”</p>
  <p id="aSV">佛言：<a id="a-SW"></a>“空空法不可得故。<a id="a-SX"></a>”</p>
  <p id="aSY">“世尊，<a id="a-SZ"></a>大空波罗蜜是般若波罗蜜。<a id="a-Sa"></a>”</p>
  <p id="aSb">佛言：<a id="a-Sc"></a>“一切法不可得故。<a id="a-Sd"></a>”</p>
  <p id="aSe">“世尊，<a id="a-Sf"></a>第一义空波罗蜜是般若波罗蜜。<a id="a-Sg"></a>”</p>
  <p id="aSh">佛言：<a id="a-Si"></a>“涅槃不可得故。<a id="a-Sj"></a>”</p>
  <p id="aSk">“世尊，<a id="a-Sl"></a>有为空波罗蜜是般若波罗蜜。<a id="a-Sm"></a>”</p>
  <p id="aSn">佛言：<a id="a-So"></a>“有为法不可得故。<a id="a-Sp"></a>”</p>
  <p id="aSq">“世尊，<a id="a-Sr"></a>无为空波罗蜜是般若波罗蜜。<a id="a-Ss"></a>”</p>
  <p id="aSt">佛言：<a id="a-Su"></a>“无为法不可得故。<a id="a-Sv"></a>”</p>
  <p id="aSw">“世尊，<a id="a-Sx"></a>毕竟空波罗蜜是般若波罗蜜。<a id="a-Sy"></a>”</p>
  <p id="aSz">佛言：<a id="a-T0"></a>“诸法毕竟不可得故。<a id="a-T1"></a>”</p>
  <p id="aT2">“世尊，<a id="a-T3"></a>无始空波罗蜜是般若波罗蜜。<a id="a-T4"></a>”</p>
  <p id="aT5">佛言：<a id="a-T6"></a>“诸法无始不可得故。<a id="a-T7"></a>”</p>
  <p id="aT8">“世尊，<a id="a-T9"></a>散空波罗蜜是般若波罗蜜。<a id="a-TA"></a>”</p>
  <p id="aTB">佛言：<a id="a-TC"></a>“散法不可得故。<a id="a-TD"></a>”</p>
  <p id="aTE">“世尊，<a id="a-TF"></a>性空波罗蜜是般若波罗蜜。<a id="a-TG"></a>”</p>
  <p id="aTH">佛言：<a id="a-TI"></a>“有为无为性不可得故。<a id="a-TJ"></a>”</p>
  <p id="aTK">“世尊，<a id="a-TL"></a>诸法空波罗蜜是般若波罗蜜。<a id="a-TM"></a>”</p>
  <p id="aTN">佛言：<a id="a-TO"></a>“一切法不可得故。<a id="a-TP"></a>”</p>
  <p id="aTQ">“世尊，<a id="a-TR"></a>无所得空波罗蜜是般若波罗蜜。<a id="a-TS"></a>”</p>
  <p id="aTT">佛言：<a id="a-TU"></a>“无所有故。<a id="a-TV"></a>”</p>
  <p id="aTW">“世尊，<a id="a-TX"></a>自相空波罗蜜是般若波罗蜜。<a id="a-TY"></a>”</p>
  <p id="aTZ">佛言：<a id="a-Ta"></a>“诸法自相离故。<a id="a-Tb"></a>”</p>
  <p id="aTc">“世尊，<a id="a-Td"></a>无法空波罗蜜是般若波罗蜜。<a id="a-Te"></a>”</p>
  <p id="aTf">佛言：<a id="a-Tg"></a>“无法不可得故。<a id="a-Th"></a>”</p>
  <p id="aTi">“世尊，<a id="a-Tj"></a>有法空波罗蜜是般若波罗蜜。<a id="a-Tk"></a>”</p>
  <p id="aTl">佛言：<a id="a-Tm"></a>“有法不可得故。<a id="a-Tn"></a>”</p>
  <p id="aTo">“世尊，<a id="a-Tp"></a>无法有法空波罗蜜是般若波罗蜜。<a id="a-Tq"></a>”</p>
  <p id="aTr">佛言：<a id="a-Ts"></a>“无法有法相不可得故。<a id="a-Tt"></a>”</p>
  <p id="aTu">“世尊，<a id="a-Tv"></a>念处波罗蜜是般若波罗蜜。<a id="a-Tw"></a>”</p>
  <p id="aTx">佛言：<a id="a-Ty"></a>“身受心法不可得故。<a id="a-Tz"></a>”</p>
  <p id="aU0">“世尊，<a id="a-U1"></a>正勤波罗蜜是般若波罗蜜。<a id="a-U2"></a>”</p>
  <p id="aU3">佛言：<a id="a-U4"></a>“善不善法不可得故。<a id="a-U5"></a>”</p>
  <p id="aU6">“世尊，<a id="a-U7"></a>如意足波罗蜜是般若波罗蜜。<a id="a-U8"></a>”</p>
  <p id="aU9">佛言：<a id="a-UA"></a>“四如意足不可得故。<a id="a-UB"></a>”</p>
  <p id="aUC">“世尊，<a id="a-UD"></a>根波罗蜜是般若波罗蜜。<a id="a-UE"></a>”</p>
  <p id="aUF">佛言：<a id="a-UG"></a>“五根不可得故。<a id="a-UH"></a>”</p>
  <p id="aUI">“世尊，<a id="a-UJ"></a>力波罗蜜是般若波罗蜜。<a id="a-UK"></a>”</p>
  <p id="aUL">佛言：<a id="a-UM"></a>“五力不可得故。<a id="a-UN"></a>”</p>
  <p id="aUO">“世尊，<a id="a-UP"></a>觉波罗蜜是般若波罗蜜。<a id="a-UQ"></a>”</p>
  <p id="aUR">佛言：<a id="a-US"></a>“七觉分不可得故。<a id="a-UT"></a>”</p>
  <p id="aUU">“世尊，<a id="a-UV"></a>道波罗蜜是般若波罗蜜。<a id="a-UW"></a>”</p>
  <p id="aUX">佛言：<a id="a-UY"></a>“八圣道分不可得故。<a id="a-UZ"></a>”</p>
  <p id="aUa">“世尊，<a id="a-Ub"></a>无作波罗蜜是般若波罗蜜。<a id="a-Uc"></a>”</p>
  <p id="aUd">佛言：<a id="a-Ue"></a>“无作不可得故。<a id="a-Uf"></a>”</p>
  <p id="aUg">“世尊，<a id="a-Uh"></a>空波罗蜜是般若波罗蜜。<a id="a-Ui"></a>”</p>
  <p id="aUj">佛言：<a id="a-Uk"></a>“空相不可得故。<a id="a-Ul"></a>”</p>
  <p id="aUm">“世尊，<a id="a-Un"></a>无相波罗蜜是般若波罗蜜。<a id="a-Uo"></a>”</p>
  <p id="aUp">佛言：<a id="a-Uq"></a>“寂灭相不可得故。<a id="a-Ur"></a>”</p>
  <p id="aUs">“世尊，<a id="a-Ut"></a>背舍波罗蜜是般若波罗蜜。<a id="a-Uu"></a>”</p>
  <p id="aUv">佛言：<a id="a-Uw"></a>“八背舍不可得故。<a id="a-Ux"></a>”</p>
  <p id="aUy">“世尊，<a id="a-Uz"></a>定波罗蜜是般若波罗蜜。<a id="a-V0"></a>”</p>
  <p id="aV1">佛言：<a id="a-V2"></a>“九次第定不可得故。<a id="a-V3"></a>”</p>
  <p id="aV4">“世尊，<a id="a-V5"></a>檀那波罗蜜是般若波罗蜜。<a id="a-V6"></a>”</p>
  <p id="aV7">佛言：<a id="a-V8"></a>“悭贪不可得故。<a id="a-V9"></a>”</p>
  <p id="aVA">“世尊，<a id="a-VB"></a>尸罗波罗蜜是般若波罗蜜。<a id="a-VC"></a>”</p>
  <p id="aVD">佛言：<a id="a-VE"></a>“破戒不可得故。<a id="a-VF"></a>”</p>
  <p id="aVG">“世尊，<a id="a-VH"></a>羼提波罗蜜是般若波罗蜜。<a id="a-VI"></a>”</p>
  <p id="aVJ">佛言：<a id="a-VK"></a>“忍不忍不可得故。<a id="a-VL"></a>”</p>
  <p id="aVM">“世尊，<a id="a-VN"></a>毗梨耶波罗蜜是般若波罗蜜。<a id="a-VO"></a>”</p>
  <p id="aVP">佛言：<a id="a-VQ"></a>“懈怠、<a id="a-VR"></a>精进不可得故。<a id="a-VS"></a>”</p>
  <p id="aVT">“世尊，<a id="a-VU"></a>禅那波罗蜜是般若波罗蜜。<a id="a-VV"></a>”</p>
  <p id="aVW">佛言：<a id="a-VX"></a>“定乱不可得故。<a id="a-VY"></a>”</p>
  <p id="aVZ">“世尊，<a id="a-Va"></a>般若波罗蜜是般若波罗蜜。<a id="a-Vb"></a>”</p>
  <p id="aVc">佛言：<a id="a-Vd"></a>“痴慧不可得故。<a id="a-Ve"></a>”</p>
  <p id="aVf">“世尊，<a id="a-Vg"></a>十力波罗蜜是般若波罗蜜。<a id="a-Vh"></a>”</p>
  <p id="aVi">佛言：<a id="a-Vj"></a>“一切法不可伏故。<a id="a-Vk"></a>”</p>
  <p id="aVl">“世尊，<a id="a-Vm"></a>四无所畏波罗蜜是般若波罗蜜。<a id="a-Vn"></a>”</p>
  <p id="aVo">佛言：<a id="a-Vp"></a>“道种智不没故。<a id="a-Vq"></a>”</p>
  <p id="aVr">“世尊，<a id="a-Vs"></a>无礙智波罗蜜是般若波罗蜜。<a id="a-Vt"></a>”</p>
  <p id="aVu">佛言：<a id="a-Vv"></a>“一切法无障无礙故。<a id="a-Vw"></a>”</p>
  <p id="aVx">“世尊，<a id="a-Vy"></a>佛法波罗蜜是般若波罗蜜。<a id="a-Vz"></a>”</p>
  <p id="aW0">佛言：<a id="a-W1"></a>“过一切法故。<a id="a-W2"></a>”</p>
  <p id="aW3">“世尊，<a id="a-W4"></a>如实说者波罗蜜是般若波罗蜜。<a id="a-W5"></a>”</p>
  <p id="aW6">佛言：<a id="a-W7"></a>“一切语如实故。<a id="a-W8"></a>”</p>
  <p id="aW9">“世尊，<a id="a-WA"></a>自然波罗蜜是般若波罗蜜。<a id="a-WB"></a>”</p>
  <p id="aWC">佛言：<a id="a-WD"></a>“一切法中自在故。<a id="a-WE"></a>”</p>
  <p id="aWF">“世尊，<a id="a-WG"></a>佛波罗蜜是般若波罗蜜。<a id="a-WH"></a>”</p>
  <p id="aWI">佛言：<a id="a-WJ"></a>“知一切法、<a id="a-WK"></a>一切种智故。<a id="a-WL"></a>”</p>
 </body>
</html>