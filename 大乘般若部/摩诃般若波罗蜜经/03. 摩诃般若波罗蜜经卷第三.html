<!doctype html>
<html id="z3IBT9dAR" data-ver="1722">
 <head>
  <meta charset="utf-8">
  <meta author="鸠摩罗什">
  <meta author="僧叡">
  <meta library="龙藏">
  <meta catalog="大乘般若部">
  <meta period="姚秦">
 </head>
 <body>
  <h1 id="a1">摩诃般若波罗蜜经卷第三</h1>
  <h2 id="a2">劝学品第八</h2>
  <p id="a3">尔时，<a id="a-4"></a>慧命须菩提白佛言：<a id="a-5"></a>“世尊，<a id="a-6"></a>菩萨摩诃萨欲具足檀那波罗蜜，<a id="a-7"></a>当学般若波罗蜜；<a id="a-8"></a>欲具足尸罗波罗蜜、<a id="a-9"></a>羼提波罗蜜、<a id="a-A"></a>毗梨耶波罗蜜、<a id="a-B"></a>禅那波罗蜜、<a id="a-C"></a>般若波罗蜜，<a id="a-D"></a>当学般若波罗蜜。</p>
  <p id="aE">“菩萨摩诃萨欲知色，<a id="a-F"></a>当学般若波罗蜜；<a id="a-G"></a>乃至欲知识，<a id="a-H"></a>当学般若波罗蜜；<a id="a-I"></a>欲知眼乃至意，<a id="a-J"></a>欲知色乃至法，<a id="a-K"></a>欲知眼识乃至意识，<a id="a-L"></a>欲知眼触乃至意触，<a id="a-M"></a>欲知眼触因缘生受乃至意触因缘生受，<a id="a-N"></a>当学般若波罗蜜；<a id="a-O"></a>欲断淫瞋痴，<a id="a-P"></a>当学般若波罗蜜。</p>
  <p id="aQ">“菩萨摩诃萨欲断身见、<a id="a-R"></a>戒取、<a id="a-S"></a>疑、<a id="a-T"></a>淫欲、<a id="a-U"></a>瞋恚、<a id="a-V"></a>色爱、<a id="a-W"></a>无色爱、<a id="a-X"></a>调慢、<a id="a-Y"></a>无明等，<a id="a-Z"></a>诸结使及缠，<a id="a-a"></a>当学般若波罗蜜；<a id="a-b"></a>欲断四缚、<a id="a-c"></a>四结、<a id="a-d"></a>四颠倒，<a id="a-e"></a>当学般若波罗蜜；<a id="a-f"></a>欲知十善道，<a id="a-g"></a>欲知四禅，<a id="a-h"></a>欲知四无量心、<a id="a-i"></a>四无色定、<a id="a-j"></a>四念处乃至十八不共法，<a id="a-k"></a>当学般若波罗蜜。</p>
  <p id="al">“菩萨摩诃萨欲入觉意三昧，<a id="a-m"></a>当学般若波罗蜜；<a id="a-n"></a>欲入六神通、<a id="a-o"></a>九次第定、<a id="a-p"></a>超越三昧，<a id="a-q"></a>当学般若波罗蜜；<a id="a-r"></a>欲得师子游戏三昧，<a id="a-s"></a>当学般若波罗蜜；<a id="a-t"></a>欲得师子奋迅三昧，<a id="a-u"></a>欲得一切陀罗尼门，<a id="a-v"></a>当学般若波罗蜜。</p>
  <p id="aw">“菩萨摩诃萨欲得首楞严三昧、<a id="a-x"></a>宝印三昧、<a id="a-y"></a>妙月三昧、<a id="a-z"></a>月幢相三昧、<a id="a-10"></a>一切法印三昧、<a id="a-11"></a>观印三昧、<a id="a-12"></a>毕法性三昧、<a id="a-13"></a>毕住相三昧、<a id="a-14"></a>如金刚三昧、<a id="a-15"></a>入一切法门三昧、<a id="a-16"></a>三昧王三昧、<a id="a-17"></a>王印三昧、<a id="a-18"></a>净力三昧、<a id="a-19"></a>高出三昧、<a id="a-1A"></a>必入一切辩才三昧、<a id="a-1B"></a>入诸法名三昧、<a id="a-1C"></a>观十方三昧、<a id="a-1D"></a>诸陀罗尼门印三昧、<a id="a-1E"></a>一切法不忘三昧、<a id="a-1F"></a>摄一切法聚印三昧、<a id="a-1G"></a>虚空住三昧、<a id="a-1H"></a>三分清净三昧、<a id="a-1I"></a>不退神通三昧、<a id="a-1J"></a>出钵三昧、<a id="a-1K"></a>诸三昧、<a id="a-1L"></a>幢相三昧，<a id="a-1M"></a>欲得如是等诸三昧门，<a id="a-1N"></a>当学般若波罗蜜。</p>
  <p id="a1O">“复次，<a id="a-1P"></a>世尊，<a id="a-1Q"></a>菩萨摩诃萨欲满一切众生愿，<a id="a-1R"></a>当学般若波罗蜜；<a id="a-1S"></a>欲得具足如是善根常不堕恶趣，<a id="a-1T"></a>欲得不生卑贱之家，<a id="a-1U"></a>欲得不住声闻、<a id="a-1V"></a>辟支佛地中，<a id="a-1W"></a>欲得不堕菩萨顶者，<a id="a-1X"></a>当学般若波罗蜜。<a id="a-1Y"></a>”</p>
  <p id="a1Z">尔时，<a id="a-1a"></a>慧命舍利弗问须菩提：<a id="a-1b"></a>“云何为菩萨摩诃萨堕顶？<a id="a-1c"></a>”</p>
  <p id="a1d">须菩提言舍利弗：<a id="a-1e"></a>“若菩萨摩诃萨不以方便行六波罗蜜入空、<a id="a-1f"></a>无相、<a id="a-1g"></a>无作三昧，<a id="a-1h"></a>不堕声闻、<a id="a-1i"></a>辟支佛地，<a id="a-1j"></a>亦不入菩萨位，<a id="a-1k"></a>是名菩萨摩诃萨法爱生故堕顶。<a id="a-1l"></a>”</p>
  <p id="a1m">舍利弗问须菩提：<a id="a-1n"></a>“云何名菩萨生？<a id="a-1o"></a>”</p>
  <p id="a1p">须菩提答舍利弗言：<a id="a-1q"></a>“生名法爱。<a id="a-1r"></a>”</p>
  <p id="a1s">舍利弗言：<a id="a-1t"></a>“何等法爱？<a id="a-1u"></a>”</p>
  <p id="a1v">须菩提言：<a id="a-1w"></a>“菩萨摩诃萨行般若波罗蜜，<a id="a-1x"></a>色是空受念著，<a id="a-1y"></a>受、<a id="a-1z"></a>想、<a id="a-20"></a>行、<a id="a-21"></a>识是空受念著。<a id="a-22"></a>舍利弗，<a id="a-23"></a>是名菩萨摩诃萨顺道法爱生。</p>
  <p id="a24">“复次，<a id="a-25"></a>舍利弗，<a id="a-26"></a>菩萨摩诃萨，<a id="a-27"></a>色是无相受念著，<a id="a-28"></a>受、<a id="a-29"></a>想、<a id="a-2A"></a>行、<a id="a-2B"></a>识是无相受念著；<a id="a-2C"></a>色是无作受念著，<a id="a-2D"></a>受、<a id="a-2E"></a>想、<a id="a-2F"></a>行、<a id="a-2G"></a>识是无作受念著；<a id="a-2H"></a>色是寂灭受念著，<a id="a-2I"></a>受、<a id="a-2J"></a>想、<a id="a-2K"></a>行、<a id="a-2L"></a>识是寂灭受念著；<a id="a-2M"></a>色是无常乃至识，<a id="a-2N"></a>色是苦乃至识，<a id="a-2O"></a>色是无我乃至识，<a id="a-2P"></a>受念著，<a id="a-2Q"></a>是为菩萨顺道法爱生。</p>
  <p id="a2R">“是苦应知，<a id="a-2S"></a>集应断，<a id="a-2T"></a>尽应证，<a id="a-2U"></a>道应修；<a id="a-2V"></a>是垢法，<a id="a-2W"></a>是净法；<a id="a-2X"></a>是应近，<a id="a-2Y"></a>是不应近；<a id="a-2Z"></a>是菩萨所应行，<a id="a-2a"></a>是非菩萨所应行；<a id="a-2b"></a>是菩萨道，<a id="a-2c"></a>是非菩萨道；<a id="a-2d"></a>是菩萨学，<a id="a-2e"></a>是非菩萨学；<a id="a-2f"></a>是菩萨檀那波罗蜜，<a id="a-2g"></a>乃至般若波罗蜜，<a id="a-2h"></a>是非菩萨檀那波罗蜜，<a id="a-2i"></a>乃至般若波罗蜜；<a id="a-2j"></a>是菩萨方便，<a id="a-2k"></a>是非菩萨方便；<a id="a-2l"></a>是菩萨熟，<a id="a-2m"></a>是非菩萨熟。<a id="a-2n"></a>舍利弗，<a id="a-2o"></a>菩萨摩诃萨行般若波罗蜜，<a id="a-2p"></a>是诸法受念著，<a id="a-2q"></a>是为菩萨摩诃萨顺道法爱生。<a id="a-2r"></a>”</p>
  <p id="a2s">舍利弗问须菩提：<a id="a-2t"></a>“云何名菩萨摩诃萨不生？<a id="a-2u"></a>”</p>
  <p id="a2v">须菩提言：<a id="a-2w"></a>“菩萨摩诃萨行般若波罗蜜时，<a id="a-2x"></a>内空中不见外空，<a id="a-2y"></a>外空中不见内空；<a id="a-2z"></a>外空中不见内外空，<a id="a-30"></a>内外空中不见外空；<a id="a-31"></a>内外空中不见空空，<a id="a-32"></a>空空中不见内外空；<a id="a-33"></a>空空中不见大空，<a id="a-34"></a>大空中不见空空；<a id="a-35"></a>大空中不见第一义空，<a id="a-36"></a>第一义空中不见大空；<a id="a-37"></a>第一义空中不见有为空，<a id="a-38"></a>有为空中不见第一义空；<a id="a-39"></a>有为空中不见无为空，<a id="a-3A"></a>无为空中不见有为空；<a id="a-3B"></a>无为空中不见毕竟空，<a id="a-3C"></a>毕竟空中不见无为空；<a id="a-3D"></a>毕竟空中不见无始空，<a id="a-3E"></a>无始空中不见毕竟空；<a id="a-3F"></a>无始空中不见散空，<a id="a-3G"></a>散空中不见无始空；<a id="a-3H"></a>散空中不见性空，<a id="a-3I"></a>性空中不见散空；<a id="a-3J"></a>性空中不见诸法空，<a id="a-3K"></a>诸法空中不见性空；<a id="a-3L"></a>诸法空中不见自相空，<a id="a-3M"></a>自相空中不见诸法空；<a id="a-3N"></a>自相空中不见无所得空，<a id="a-3O"></a>无所得空中不见自相空；<a id="a-3P"></a>无所得空中不见无法空，<a id="a-3Q"></a>无法空中不见无所得空；<a id="a-3R"></a>无法空中不见有法空，<a id="a-3S"></a>有法空中不见无法空；<a id="a-3T"></a>有法空中不见无法有法空，<a id="a-3U"></a>无法有法空中不见有法空。<a id="a-3V"></a>舍利弗，<a id="a-3W"></a>菩萨摩诃萨行般若波罗蜜，<a id="a-3X"></a>得入菩萨位。</p>
  <p id="a3Y">“复次，<a id="a-3Z"></a>舍利弗，<a id="a-3a"></a>菩萨摩诃萨欲学般若波罗蜜应如是学，<a id="a-3b"></a>不念色、<a id="a-3c"></a>受、<a id="a-3d"></a>想、<a id="a-3e"></a>行、<a id="a-3f"></a>识，<a id="a-3g"></a>不念眼乃至意，<a id="a-3h"></a>不念色乃至法，<a id="a-3i"></a>不念檀那波罗蜜、<a id="a-3j"></a>尸罗波罗蜜、<a id="a-3k"></a>羼提波罗蜜、<a id="a-3l"></a>毗梨耶波罗蜜、<a id="a-3m"></a>禅那波罗蜜、<a id="a-3n"></a>般若波罗蜜乃至十八不共法。<a id="a-3o"></a>如是，<a id="a-3p"></a>舍利弗，<a id="a-3q"></a>菩萨摩诃萨行般若波罗蜜，<a id="a-3r"></a>得是心不应念、<a id="a-3s"></a>不应高，<a id="a-3t"></a>无等等心不应念、<a id="a-3u"></a>不应高，<a id="a-3v"></a>大心不应念、<a id="a-3w"></a>不应高。<a id="a-3x"></a>何以故？<a id="a-3y"></a>是心非心，<a id="a-3z"></a>心相常净故。<a id="a-40"></a>”</p>
  <p id="a41">舍利弗语须菩提：<a id="a-42"></a>“云何名心相常清净？<a id="a-43"></a>”</p>
  <p id="a44">须菩提言：<a id="a-45"></a>“若菩萨知是心相，<a id="a-46"></a>与淫怒痴不合不离，<a id="a-47"></a>诸缠流缚、<a id="a-48"></a>等诸结使、<a id="a-49"></a>一切烦恼不合不离，<a id="a-4A"></a>声闻、<a id="a-4B"></a>辟支佛心不合不离。<a id="a-4C"></a>舍利弗，<a id="a-4D"></a>是名菩萨心相常净。<a id="a-4E"></a>”</p>
  <p id="a4F">舍利弗语须菩提：<a id="a-4G"></a>“有是无心相心不？<a id="a-4H"></a>”</p>
  <p id="a4I">须菩提报舍利弗言：<a id="a-4J"></a>“无心相中，<a id="a-4K"></a>有心相、<a id="a-4L"></a>无心相可得不？<a id="a-4M"></a>”</p>
  <p id="a4N">舍利弗言：<a id="a-4O"></a>“不可得。<a id="a-4P"></a>”</p>
  <p id="a4Q">须菩提言：<a id="a-4R"></a>“若不可得，<a id="a-4S"></a>不应问有是无心相心不。<a id="a-4T"></a>”</p>
  <p id="a4U">舍利弗复问：<a id="a-4V"></a>“何等是无心相？<a id="a-4W"></a>”</p>
  <p id="a4X">须菩提言：<a id="a-4Y"></a>“诸法不坏不分别，<a id="a-4Z"></a>是名无心相。<a id="a-4a"></a>”</p>
  <p id="a4b">舍利弗复问须菩提：<a id="a-4c"></a>“但是心不坏不分别，<a id="a-4d"></a>色亦不坏不分别，<a id="a-4e"></a>乃至佛道亦不坏不分别耶？<a id="a-4f"></a>”</p>
  <p id="a4g">须菩提言：<a id="a-4h"></a>“若能知心相不坏不分别，<a id="a-4i"></a>是菩萨亦能知色乃至佛道不坏不分别。<a id="a-4j"></a>”</p>
  <p id="a4k">尔时，<a id="a-4l"></a>慧命舍利弗赞须菩提言：<a id="a-4m"></a>“善哉！<a id="a-4n"></a>善哉！<a id="a-4o"></a>汝真是佛子，<a id="a-4p"></a>从佛口生，<a id="a-4q"></a>从见法生，<a id="a-4r"></a>从法化生，<a id="a-4s"></a>取法分不取财分，<a id="a-4t"></a>法中自信身得证，<a id="a-4u"></a>如佛所说得无诤三昧中汝最第一，<a id="a-4v"></a>实如佛所举。</p>
  <p id="a4w">“须菩提，<a id="a-4x"></a>菩萨摩诃萨应如是学般若波罗蜜，<a id="a-4y"></a>是中亦当分别知。<a id="a-4z"></a>菩萨如汝所说行，<a id="a-50"></a>则不离般若波罗蜜。<a id="a-51"></a>须菩提，<a id="a-52"></a>善男子、<a id="a-53"></a>善女人，<a id="a-54"></a>欲学声闻地，<a id="a-55"></a>亦当应闻般若波罗蜜，<a id="a-56"></a>持诵读，<a id="a-57"></a>正忆念，<a id="a-58"></a>如说行；<a id="a-59"></a>欲学辟支佛地，<a id="a-5A"></a>亦当应闻般若波罗蜜，<a id="a-5B"></a>持诵读，<a id="a-5C"></a>正忆念，<a id="a-5D"></a>如说行；<a id="a-5E"></a>欲学菩萨地，<a id="a-5F"></a>亦当应闻般若波罗蜜，<a id="a-5G"></a>持诵读，<a id="a-5H"></a>正忆念，<a id="a-5I"></a>如说行。<a id="a-5J"></a>何以故？<a id="a-5K"></a>是般若波罗蜜中广说三乘，<a id="a-5L"></a>是中菩萨摩诃萨、<a id="a-5M"></a>声闻、<a id="a-5N"></a>辟支佛当学。<a id="a-5O"></a>”</p>
  <p data-pb></p>
  <h2 id="a5P">集散品第九</h2>
  <p id="a5Q">尔时，<a id="a-5R"></a>慧命须菩提白佛言：<a id="a-5S"></a>“世尊，<a id="a-5T"></a>我不觉不得是菩萨行般若波罗蜜，<a id="a-5U"></a>当为谁说般若波罗蜜？<a id="a-5V"></a>世尊，<a id="a-5W"></a>我不得一切诸法集散，<a id="a-5X"></a>若我为菩萨作字言菩萨，<a id="a-5Y"></a>或当有悔。</p>
  <p id="a5Z">“世尊，<a id="a-5a"></a>是字不住亦不不住。<a id="a-5b"></a>何以故？<a id="a-5c"></a>是字无所有故。<a id="a-5d"></a>以是故，<a id="a-5e"></a>是字不住亦不不住。</p>
  <p id="a5f">“世尊，<a id="a-5g"></a>我不得色集散乃至识集散，<a id="a-5h"></a>若不可得，<a id="a-5i"></a>云何当作名字？<a id="a-5j"></a>世尊，<a id="a-5k"></a>以是因缘故，<a id="a-5l"></a>是字不住亦不不住。<a id="a-5m"></a>何以故？<a id="a-5n"></a>是字无所有故。</p>
  <p id="a5o">“世尊，<a id="a-5p"></a>我亦不得眼集散乃至意集散，<a id="a-5q"></a>若不可得，<a id="a-5r"></a>云何当作名字言是菩萨？<a id="a-5s"></a>世尊，<a id="a-5t"></a>是眼名字乃至意名字，<a id="a-5u"></a>不住亦不不住。<a id="a-5v"></a>何以故？<a id="a-5w"></a>是名字无所有故。<a id="a-5x"></a>以是故，<a id="a-5y"></a>是字不住亦不不住。</p>
  <p id="a5z">“世尊，<a id="a-60"></a>我不得色集散乃至法集散，<a id="a-61"></a>若不可得，<a id="a-62"></a>云何当作名字言是菩萨？<a id="a-63"></a>世尊，<a id="a-64"></a>是色字乃至法字亦不住亦不不住。<a id="a-65"></a>何以故？<a id="a-66"></a>是字无所有故。<a id="a-67"></a>以是故，<a id="a-68"></a>是字不住亦不不住。<a id="a-69"></a>眼识乃至意识、<a id="a-6A"></a>眼触乃至意触、<a id="a-6B"></a>眼触因缘生受乃至意触因缘生受亦如是。<a id="a-6C"></a>世尊，<a id="a-6D"></a>我不得无明集散，<a id="a-6E"></a>乃至不得老死集散。<a id="a-6F"></a>世尊，<a id="a-6G"></a>我不得无明尽集散，<a id="a-6H"></a>乃至不得老死尽集散。<a id="a-6I"></a>世尊，<a id="a-6J"></a>我不得淫怒痴集散、<a id="a-6K"></a>诸邪见集散皆亦如是。</p>
  <p id="a6L">“世尊，<a id="a-6M"></a>我不得六波罗蜜集散、<a id="a-6N"></a>四念处集散乃至八圣道分集散、<a id="a-6O"></a>空无相无作集散、<a id="a-6P"></a>四禅四无量心四无色定集散、<a id="a-6Q"></a>念佛念法念僧念戒念舍念天念善念入出息念死集散，<a id="a-6R"></a>我不得佛十力乃至十八不共法集散。<a id="a-6S"></a>世尊，<a id="a-6T"></a>我若不得六波罗蜜乃至十八不共法集散，<a id="a-6U"></a>云何当作字言是菩萨？<a id="a-6V"></a>世尊，<a id="a-6W"></a>是字不住亦不不住。<a id="a-6X"></a>何以故？<a id="a-6Y"></a>是字无所有故。<a id="a-6Z"></a>以是故，<a id="a-6a"></a>是字不住亦不不住。</p>
  <p id="a6b">“世尊，<a id="a-6c"></a>我不得如梦五受阴集散，<a id="a-6d"></a>我不得如响、<a id="a-6e"></a>如影、<a id="a-6f"></a>如焰、<a id="a-6g"></a>如化五受阴集散，<a id="a-6h"></a>亦如上说。<a id="a-6i"></a>世尊，<a id="a-6j"></a>我不得离集散，<a id="a-6k"></a>我不得寂灭、<a id="a-6l"></a>不生不灭不示、<a id="a-6m"></a>不垢不净集散。<a id="a-6n"></a>世尊，<a id="a-6o"></a>我不得如、<a id="a-6p"></a>法性、<a id="a-6q"></a>实际、<a id="a-6r"></a>法相、<a id="a-6s"></a>法位集散，<a id="a-6t"></a>亦如上说。<a id="a-6u"></a>我不得诸善不善法集散。<a id="a-6v"></a>我不得有为无为法、<a id="a-6w"></a>有漏无漏法集散、<a id="a-6x"></a>过去未来现在法集散、<a id="a-6y"></a>不过去不未来不现在法集散。<a id="a-6z"></a>何等是不过去、<a id="a-70"></a>不未来、<a id="a-71"></a>不现在？<a id="a-72"></a>所谓无为法也。<a id="a-73"></a>世尊，<a id="a-74"></a>我亦不得无为法集散。<a id="a-75"></a>世尊，<a id="a-76"></a>我亦不得佛集散。<a id="a-77"></a>世尊，<a id="a-78"></a>我亦不得十方如恒河沙等国土诸佛及菩萨声闻集散。<a id="a-79"></a>世尊，<a id="a-7A"></a>若我不得诸佛集散，<a id="a-7B"></a>云何当教菩萨摩诃萨般若波罗蜜？<a id="a-7C"></a>世尊，<a id="a-7D"></a>是菩萨字不住亦不不住。<a id="a-7E"></a>何以故？<a id="a-7F"></a>是字无所有故。<a id="a-7G"></a>以是故，<a id="a-7H"></a>是字不住亦不不住。<a id="a-7I"></a>世尊，<a id="a-7J"></a>我不得是诸法实相集散。<a id="a-7K"></a>云何当与菩萨作字言是菩萨？<a id="a-7L"></a>世尊，<a id="a-7M"></a>是诸法实相名字不住亦不不住。<a id="a-7N"></a>何以故？<a id="a-7O"></a>是名字无所有故。<a id="a-7P"></a>以是故，<a id="a-7Q"></a>是名字不住亦不不住。</p>
  <p id="a7R">“世尊，<a id="a-7S"></a>诸法因缘和合假名施设，<a id="a-7T"></a>所谓菩萨是名字，<a id="a-7U"></a>于五阴中不可说，<a id="a-7V"></a>十二处、<a id="a-7W"></a>十八界乃至十八不共法中不可说，<a id="a-7X"></a>于和合法中亦无可说。<a id="a-7Y"></a>世尊，<a id="a-7Z"></a>譬如梦于诸法中不可说，<a id="a-7a"></a>响、<a id="a-7b"></a>影、<a id="a-7c"></a>焰、<a id="a-7d"></a>化于诸法中亦不可说。<a id="a-7e"></a>譬如名虚空，<a id="a-7f"></a>亦无法中可说。<a id="a-7g"></a>世尊，<a id="a-7h"></a>如地、<a id="a-7i"></a>水、<a id="a-7j"></a>火、<a id="a-7k"></a>风名，<a id="a-7l"></a>亦无法中可说；<a id="a-7m"></a>戒、<a id="a-7n"></a>三昧、<a id="a-7o"></a>智慧、<a id="a-7p"></a>解脱、<a id="a-7q"></a>解脱知见名，<a id="a-7r"></a>亦无法中可说；<a id="a-7s"></a>如须陀洹名，<a id="a-7t"></a>乃至阿罗汉、<a id="a-7u"></a>辟支佛名，<a id="a-7v"></a>亦无法中可说；<a id="a-7w"></a>如佛名、<a id="a-7x"></a>法名，<a id="a-7y"></a>亦无法中可说，<a id="a-7z"></a>所谓若善若不善、<a id="a-80"></a>若常若无常、<a id="a-81"></a>若苦若乐、<a id="a-82"></a>若我若无我、<a id="a-83"></a>若寂灭若离、<a id="a-84"></a>若有若无。<a id="a-85"></a>世尊，<a id="a-86"></a>我以是义故，<a id="a-87"></a>心悔一切诸法集散相不可得，<a id="a-88"></a>云何为菩萨作字言是菩萨？<a id="a-89"></a>世尊，<a id="a-8A"></a>是字不住亦不不住。<a id="a-8B"></a>何以故？<a id="a-8C"></a>是字无所有故。<a id="a-8D"></a>以是故，<a id="a-8E"></a>是字不住亦不不住。</p>
  <p id="a8F">“世尊，<a id="a-8G"></a>若菩萨摩诃萨闻作是说般若波罗蜜，<a id="a-8H"></a>如是相，<a id="a-8I"></a>如是义，<a id="a-8J"></a>心不没、<a id="a-8K"></a>不悔、<a id="a-8L"></a>不惊、<a id="a-8M"></a>不畏、<a id="a-8N"></a>不怖，<a id="a-8O"></a>当知是菩萨必住阿毗跋致性中，<a id="a-8P"></a>住不住法故。</p>
  <p id="a8Q">“复次，<a id="a-8R"></a>世尊，<a id="a-8S"></a>菩萨摩诃萨欲行般若波罗蜜，<a id="a-8T"></a>色中不应住，<a id="a-8U"></a>受、<a id="a-8V"></a>想、<a id="a-8W"></a>行、<a id="a-8X"></a>识中不应住，<a id="a-8Y"></a>眼、<a id="a-8Z"></a>耳、<a id="a-8a"></a>鼻、<a id="a-8b"></a>舌、<a id="a-8c"></a>身、<a id="a-8d"></a>意中不应住，<a id="a-8e"></a>色、<a id="a-8f"></a>声、<a id="a-8g"></a>香、<a id="a-8h"></a>味、<a id="a-8i"></a>触、<a id="a-8j"></a>法中不应住，<a id="a-8k"></a>眼识乃至意识中不应住，<a id="a-8l"></a>眼触乃至意触中不应住，<a id="a-8m"></a>眼触因缘生受乃至意触因缘生受中不应住，<a id="a-8n"></a>地种、<a id="a-8o"></a>水火风种、<a id="a-8p"></a>空识种中不应住，<a id="a-8q"></a>无明乃至老死中不应住。<a id="a-8r"></a>何以故？<a id="a-8s"></a>世尊，<a id="a-8t"></a>色、<a id="a-8u"></a>色相空，<a id="a-8v"></a>受想行识、<a id="a-8w"></a>识相空。<a id="a-8x"></a>世尊，<a id="a-8y"></a>色空不名为色，<a id="a-8z"></a>离空亦无色，<a id="a-90"></a>色即是空，<a id="a-91"></a>空即是色；<a id="a-92"></a>受、<a id="a-93"></a>想、<a id="a-94"></a>行、<a id="a-95"></a>识，<a id="a-96"></a>识空不名为识，<a id="a-97"></a>离空亦无识，<a id="a-98"></a>识即是空，<a id="a-99"></a>空即是识；<a id="a-9A"></a>乃至老死、<a id="a-9B"></a>老死相空，<a id="a-9C"></a>世尊，<a id="a-9D"></a>老死空不名老死，<a id="a-9E"></a>离空亦无老死，<a id="a-9F"></a>老死即是空，<a id="a-9G"></a>空即是老死。<a id="a-9H"></a>世尊，<a id="a-9I"></a>以是因缘故，<a id="a-9J"></a>菩萨摩诃萨欲行般若波罗蜜，<a id="a-9K"></a>不应色中住，<a id="a-9L"></a>乃至老死中不应住。</p>
  <p id="a9M">“复次，<a id="a-9N"></a>世尊，<a id="a-9O"></a>菩萨摩诃萨欲行般若波罗蜜，<a id="a-9P"></a>四念处中不应住。<a id="a-9Q"></a>何以故？<a id="a-9R"></a>四念处、<a id="a-9S"></a>四念处相空。<a id="a-9T"></a>世尊，<a id="a-9U"></a>四念处空不名四念处，<a id="a-9V"></a>离空亦无四念处，<a id="a-9W"></a>四念处即是空，<a id="a-9X"></a>空即是四念处，<a id="a-9Y"></a>乃至十八不共法亦如是。<a id="a-9Z"></a>世尊，<a id="a-9a"></a>以是因缘故，<a id="a-9b"></a>菩萨摩诃萨欲行般若波罗蜜，<a id="a-9c"></a>四念处乃至十八不共法中不应住。</p>
  <p id="a9d">“复次，<a id="a-9e"></a>世尊，<a id="a-9f"></a>菩萨摩诃萨欲行般若波罗蜜，<a id="a-9g"></a>檀那波罗蜜中不应住，<a id="a-9h"></a>尸罗波罗蜜、<a id="a-9i"></a>羼提波罗蜜、<a id="a-9j"></a>毗梨耶波罗蜜、<a id="a-9k"></a>禅那波罗蜜、<a id="a-9l"></a>般若波罗蜜中不应住。<a id="a-9m"></a>何以故？<a id="a-9n"></a>檀那波罗蜜、<a id="a-9o"></a>檀那波罗蜜相空，<a id="a-9p"></a>乃至般若波罗蜜、<a id="a-9q"></a>般若波罗蜜相空。<a id="a-9r"></a>世尊，<a id="a-9s"></a>檀那波罗蜜空不名檀那波罗蜜，<a id="a-9t"></a>离空亦无檀那波罗蜜，<a id="a-9u"></a>檀那波罗蜜即是空，<a id="a-9v"></a>空即是檀那波罗蜜，<a id="a-9w"></a>乃至般若波罗蜜亦如是。<a id="a-9x"></a>世尊，<a id="a-9y"></a>以是因缘故，<a id="a-9z"></a>菩萨摩诃萨欲行般若波罗蜜，<a id="a-A0"></a>不应六波罗蜜中住。</p>
  <p id="aA1">“复次，<a id="a-A2"></a>世尊，<a id="a-A3"></a>菩萨摩诃萨欲行般若波罗蜜，<a id="a-A4"></a>文字中不应住，<a id="a-A5"></a>一字门、<a id="a-A6"></a>二字门，<a id="a-A7"></a>如是种种字门中不应住。<a id="a-A8"></a>何以故？<a id="a-A9"></a>诸字、<a id="a-AA"></a>诸字相空故，<a id="a-AB"></a>亦如上说。</p>
  <p id="aAC">“复次，<a id="a-AD"></a>世尊，<a id="a-AE"></a>菩萨摩诃萨欲行般若波罗蜜，<a id="a-AF"></a>诸神通中不应住。<a id="a-AG"></a>何以故？<a id="a-AH"></a>诸神通、<a id="a-AI"></a>神通相空，<a id="a-AJ"></a>神通空不名神通，<a id="a-AK"></a>离空亦无神通，<a id="a-AL"></a>神通即是空，<a id="a-AM"></a>空即是神通。<a id="a-AN"></a>世尊，<a id="a-AO"></a>以是因缘故，<a id="a-AP"></a>菩萨摩诃萨欲行般若波罗蜜，<a id="a-AQ"></a>诸神通中不应住。</p>
  <p id="aAR">“复次，<a id="a-AS"></a>世尊，<a id="a-AT"></a>菩萨摩诃萨欲行般若波罗蜜，<a id="a-AU"></a>色是无常不应住，<a id="a-AV"></a>受、<a id="a-AW"></a>想、<a id="a-AX"></a>行、<a id="a-AY"></a>识是无常不应住。<a id="a-AZ"></a>何以故？<a id="a-Aa"></a>无常、<a id="a-Ab"></a>无常相空。<a id="a-Ac"></a>世尊，<a id="a-Ad"></a>无常空不名无常，<a id="a-Ae"></a>离空亦无无常，<a id="a-Af"></a>无常即是空，<a id="a-Ag"></a>空即是无常。<a id="a-Ah"></a>世尊，<a id="a-Ai"></a>以是因缘故，<a id="a-Aj"></a>菩萨摩诃萨欲行般若波罗蜜，<a id="a-Ak"></a>色是无常不应住，<a id="a-Al"></a>受、<a id="a-Am"></a>想、<a id="a-An"></a>行、<a id="a-Ao"></a>识是无常不应住；<a id="a-Ap"></a>色是苦不应住，<a id="a-Aq"></a>受、<a id="a-Ar"></a>想、<a id="a-As"></a>行、<a id="a-At"></a>识是苦不应住；<a id="a-Au"></a>色是无我不应住，<a id="a-Av"></a>受、<a id="a-Aw"></a>想、<a id="a-Ax"></a>行、<a id="a-Ay"></a>识是无我不应住；<a id="a-Az"></a>色是空不应住，<a id="a-B0"></a>受、<a id="a-B1"></a>想、<a id="a-B2"></a>行、<a id="a-B3"></a>识是空不应住；<a id="a-B4"></a>色是寂灭不应住，<a id="a-B5"></a>受、<a id="a-B6"></a>想、<a id="a-B7"></a>行、<a id="a-B8"></a>识是寂灭不应住；<a id="a-B9"></a>色是离不应住，<a id="a-BA"></a>受、<a id="a-BB"></a>想、<a id="a-BC"></a>行、<a id="a-BD"></a>识是离不应住，<a id="a-BE"></a>亦如上说。</p>
  <p id="aBF">“复次，<a id="a-BG"></a>世尊，<a id="a-BH"></a>菩萨摩诃萨欲行般若波罗蜜，<a id="a-BI"></a>如中不应住。<a id="a-BJ"></a>何以故？<a id="a-BK"></a>如、<a id="a-BL"></a>如相空。<a id="a-BM"></a>世尊，<a id="a-BN"></a>如相空不名如，<a id="a-BO"></a>离空亦无如，<a id="a-BP"></a>如即是空，<a id="a-BQ"></a>空即是如。<a id="a-BR"></a>世尊，<a id="a-BS"></a>菩萨摩诃萨欲行般若波罗蜜，<a id="a-BT"></a>法性、<a id="a-BU"></a>法相、<a id="a-BV"></a>法位、<a id="a-BW"></a>实际中不应住。<a id="a-BX"></a>何以故？<a id="a-BY"></a>实际、<a id="a-BZ"></a>实际相空。<a id="a-Ba"></a>世尊，<a id="a-Bb"></a>实际空不名实际，<a id="a-Bc"></a>离空亦无实际，<a id="a-Bd"></a>实际即是空，<a id="a-Be"></a>空即是实际。</p>
  <p id="aBf">“复次，<a id="a-Bg"></a>世尊，<a id="a-Bh"></a>菩萨摩诃萨欲行般若波罗蜜，<a id="a-Bi"></a>一切陀罗尼门中不应住，<a id="a-Bj"></a>一切三昧门中不应住。<a id="a-Bk"></a>何以故？<a id="a-Bl"></a>陀罗尼门、<a id="a-Bm"></a>陀罗尼门相空，<a id="a-Bn"></a>三昧门、<a id="a-Bo"></a>三昧门相空。<a id="a-Bp"></a>世尊，<a id="a-Bq"></a>陀罗尼门、<a id="a-Br"></a>三昧门空，<a id="a-Bs"></a>不名陀罗尼门、<a id="a-Bt"></a>三昧门，<a id="a-Bu"></a>离空亦无陀罗尼门、<a id="a-Bv"></a>三昧门，<a id="a-Bw"></a>陀罗尼门、<a id="a-Bx"></a>三昧门即是空，<a id="a-By"></a>空即是陀罗尼门、<a id="a-Bz"></a>三昧门。<a id="a-C0"></a>世尊，<a id="a-C1"></a>以是因缘故，<a id="a-C2"></a>菩萨摩诃萨欲行般若波罗蜜如乃至陀罗尼、<a id="a-C3"></a>三昧门中不应住。</p>
  <p id="aC4">“世尊，<a id="a-C5"></a>如菩萨摩诃萨欲行般若波罗蜜以无方便故，<a id="a-C6"></a>以吾我心故于色中住，<a id="a-C7"></a>是菩萨作色行；<a id="a-C8"></a>有我心故于受、<a id="a-C9"></a>想、<a id="a-CA"></a>行、<a id="a-CB"></a>识中住，<a id="a-CC"></a>是菩萨作识行。<a id="a-CD"></a>若菩萨作行者，<a id="a-CE"></a>不受般若波罗蜜，<a id="a-CF"></a>亦不具足般若波罗蜜，<a id="a-CG"></a>不具足般若波罗蜜故，<a id="a-CH"></a>不能得成就萨婆若。<a id="a-CI"></a>世尊，<a id="a-CJ"></a>如菩萨摩诃萨欲行般若波罗蜜以无方便故，<a id="a-CK"></a>以吾我心故于十二入乃至陀罗尼三昧门中住，<a id="a-CL"></a>是菩萨作十二入乃至作陀罗尼三昧门行。<a id="a-CM"></a>若菩萨作行者，<a id="a-CN"></a>不受般若波罗蜜，<a id="a-CO"></a>亦不具足般若波罗蜜，<a id="a-CP"></a>不具足般若波罗蜜故，<a id="a-CQ"></a>不能得成就萨婆若。<a id="a-CR"></a>何以故？<a id="a-CS"></a>色是不受，<a id="a-CT"></a>受、<a id="a-CU"></a>想、<a id="a-CV"></a>行、<a id="a-CW"></a>识是不受。<a id="a-CX"></a>色不受则非色，<a id="a-CY"></a>性空故；<a id="a-CZ"></a>受、<a id="a-Ca"></a>想、<a id="a-Cb"></a>行、<a id="a-Cc"></a>识不受则非识，<a id="a-Cd"></a>性空故；<a id="a-Ce"></a>十二入是不受，<a id="a-Cf"></a>乃至陀罗尼、<a id="a-Cg"></a>三昧门是不受，<a id="a-Ch"></a>十二入不受则非十二入，<a id="a-Ci"></a>乃至陀罗尼、<a id="a-Cj"></a>三昧门不受则非陀罗尼、<a id="a-Ck"></a>三昧门，<a id="a-Cl"></a>性空故；<a id="a-Cm"></a>般若波罗蜜亦不受，<a id="a-Cn"></a>般若波罗蜜不受则非般若波罗蜜，<a id="a-Co"></a>性空故。<a id="a-Cp"></a>如是菩萨摩诃萨欲行般若波罗蜜，<a id="a-Cq"></a>应观诸法性空，<a id="a-Cr"></a>如是观，<a id="a-Cs"></a>心无行处，<a id="a-Ct"></a>是名菩萨摩诃萨不受三昧广大之用，<a id="a-Cu"></a>不与声闻、<a id="a-Cv"></a>辟支佛共，<a id="a-Cw"></a>是萨婆若慧，<a id="a-Cx"></a>亦不受内空故，<a id="a-Cy"></a>外空、<a id="a-Cz"></a>内外空、<a id="a-D0"></a>空空、<a id="a-D1"></a>大空、<a id="a-D2"></a>第一义空、<a id="a-D3"></a>有为空、<a id="a-D4"></a>无为空、<a id="a-D5"></a>毕竟空、<a id="a-D6"></a>无始空、<a id="a-D7"></a>散空、<a id="a-D8"></a>性空、<a id="a-D9"></a>自相空、<a id="a-DA"></a>诸法空、<a id="a-DB"></a>不可得空、<a id="a-DC"></a>无法空、<a id="a-DD"></a>有法空、<a id="a-DE"></a>无法有法空故。<a id="a-DF"></a>何以故？<a id="a-DG"></a>是萨婆若不可以相行，<a id="a-DH"></a>得相行有垢故。<a id="a-DI"></a>何等是垢相？<a id="a-DJ"></a>色相乃至诸陀罗尼门、<a id="a-DK"></a>三昧门相，<a id="a-DL"></a>是名垢相。</p>
  <p id="aDM">“是相若受若修可得萨婆若者，<a id="a-DN"></a>先尼梵志于一切智中终不生信。<a id="a-DO"></a>云何为信？<a id="a-DP"></a>信般若波罗蜜，<a id="a-DQ"></a>分别解知称量思惟，<a id="a-DR"></a>不以相法，<a id="a-DS"></a>不以无相法。<a id="a-DT"></a>如是先尼梵志不取相住信行中，<a id="a-DU"></a>用信空智入诸法相中，<a id="a-DV"></a>不受色，<a id="a-DW"></a>不受受、<a id="a-DX"></a>想、<a id="a-DY"></a>行、<a id="a-DZ"></a>识。<a id="a-Da"></a>何以故？<a id="a-Db"></a>诸法自相空故，<a id="a-Dc"></a>不可得受。<a id="a-Dd"></a>是先尼梵志，<a id="a-De"></a>非内观故得是智慧，<a id="a-Df"></a>非外观故得是智慧，<a id="a-Dg"></a>非内外故得是智慧，<a id="a-Dh"></a>亦不无智慧观得故得是智慧。<a id="a-Di"></a>何以故？<a id="a-Dj"></a>梵志不见是法，<a id="a-Dk"></a>智者、<a id="a-Dl"></a>知法、<a id="a-Dm"></a>知处故。<a id="a-Dn"></a>此梵志非内色中得是智慧，<a id="a-Do"></a>非内受、<a id="a-Dp"></a>想、<a id="a-Dq"></a>行、<a id="a-Dr"></a>识中得是智慧，<a id="a-Ds"></a>非外色中得是智慧，<a id="a-Dt"></a>非外受、<a id="a-Du"></a>想、<a id="a-Dv"></a>行、<a id="a-Dw"></a>识中得是智慧，<a id="a-Dx"></a>非内外色中得是智慧，<a id="a-Dy"></a>非内外受、<a id="a-Dz"></a>想、<a id="a-E0"></a>行、<a id="a-E1"></a>识中见是智慧，<a id="a-E2"></a>亦不离色、<a id="a-E3"></a>受、<a id="a-E4"></a>想、<a id="a-E5"></a>行、<a id="a-E6"></a>识中得是智慧，<a id="a-E7"></a>内外空故，<a id="a-E8"></a>先尼梵志此中心得信解于一切智。<a id="a-E9"></a>以是故，<a id="a-EA"></a>梵志信诸法实相，<a id="a-EB"></a>一切法不可得故。<a id="a-EC"></a>如是信解已无法可受，<a id="a-ED"></a>诸法无相无忆念故，<a id="a-EE"></a>是梵志于诸法亦无所得，<a id="a-EF"></a>无取无舍，<a id="a-EG"></a>取舍不可得故。<a id="a-EH"></a>是梵志亦不念智慧，<a id="a-EI"></a>诸法相无念故。<a id="a-EJ"></a>世尊，<a id="a-EK"></a>是名菩萨摩诃萨般若波罗蜜，<a id="a-EL"></a>此彼岸不度故。<a id="a-EM"></a>是菩萨色、<a id="a-EN"></a>受、<a id="a-EO"></a>想、<a id="a-EP"></a>行、<a id="a-EQ"></a>识不受，<a id="a-ER"></a>一切法不受故，<a id="a-ES"></a>乃至诸陀罗尼、<a id="a-ET"></a>三昧门亦不受，<a id="a-EU"></a>一切法不受故。<a id="a-EV"></a>是菩萨于是中亦不取涅槃，<a id="a-EW"></a>未具足四念处乃至八圣道分，<a id="a-EX"></a>未具足十力乃至十八不共法故。<a id="a-EY"></a>何以故？<a id="a-EZ"></a>是四念处非四念处，<a id="a-Ea"></a>乃至十八不共法非十八不共法，<a id="a-Eb"></a>是诸法非法亦不非法，<a id="a-Ec"></a>是名菩萨摩诃萨般若波罗蜜，<a id="a-Ed"></a>色不受乃至十八不共法不受。</p>
  <p id="aEe">“复次，<a id="a-Ef"></a>世尊，<a id="a-Eg"></a>菩萨摩诃萨欲行般若波罗蜜，<a id="a-Eh"></a>应如是思惟：<a id="a-Ei"></a>何者是般若波罗蜜？<a id="a-Ej"></a>何以故名般若波罗蜜？<a id="a-Ek"></a>是谁般若波罗蜜？<a id="a-El"></a>若菩萨摩诃萨行般若波罗蜜如是念：<a id="a-Em"></a>‘若法无所有不可得，<a id="a-En"></a>是般若波罗蜜。<a id="a-Eo"></a>’”</p>
  <p id="aEp">尔时，<a id="a-Eq"></a>舍利弗问须菩提：<a id="a-Er"></a>“何等法无所有不可得？<a id="a-Es"></a>”</p>
  <p id="aEt">须菩提言：<a id="a-Eu"></a>“般若波罗蜜是法无所有不可得，<a id="a-Ev"></a>禅那波罗蜜、<a id="a-Ew"></a>毗梨耶波罗蜜、<a id="a-Ex"></a>羼提波罗蜜、<a id="a-Ey"></a>尸罗波罗蜜、<a id="a-Ez"></a>檀那波罗蜜是法无所有不可得，<a id="a-F0"></a>内空故，<a id="a-F1"></a>外空、<a id="a-F2"></a>内外空、<a id="a-F3"></a>空空、<a id="a-F4"></a>大空、<a id="a-F5"></a>第一义空、<a id="a-F6"></a>有为空、<a id="a-F7"></a>无为空、<a id="a-F8"></a>毕竟空、<a id="a-F9"></a>无始空、<a id="a-FA"></a>散空、<a id="a-FB"></a>性空、<a id="a-FC"></a>自相空、<a id="a-FD"></a>诸法空、<a id="a-FE"></a>不可得空、<a id="a-FF"></a>无法空、<a id="a-FG"></a>有法空、<a id="a-FH"></a>无法有法空故。</p>
  <p id="aFI">“舍利弗，<a id="a-FJ"></a>色法无所有不可得，<a id="a-FK"></a>受、<a id="a-FL"></a>想、<a id="a-FM"></a>行、<a id="a-FN"></a>识法无所有不可得，<a id="a-FO"></a>内空法无所有不可得，<a id="a-FP"></a>乃至无法、<a id="a-FQ"></a>有法、<a id="a-FR"></a>空法无所有不可得。</p>
  <p id="aFS">“舍利弗，<a id="a-FT"></a>四念处法无所有不可得，<a id="a-FU"></a>乃至十八不共法无所有不可得。</p>
  <p id="aFV">“舍利弗，<a id="a-FW"></a>诸神通法无所有不可得，<a id="a-FX"></a>如如法无所有不可得，<a id="a-FY"></a>法性、<a id="a-FZ"></a>法相、<a id="a-Fa"></a>法位、<a id="a-Fb"></a>法住、<a id="a-Fc"></a>实际法无所有不可得。</p>
  <p id="aFd">“舍利弗，<a id="a-Fe"></a>佛无所有不可得，<a id="a-Ff"></a>萨婆若法无所有不可得，<a id="a-Fg"></a>一切种智法无所有不可得，<a id="a-Fh"></a>内空乃至无法有法空故。</p>
  <p id="aFi">“舍利弗，<a id="a-Fj"></a>若菩萨摩诃萨如是思惟，<a id="a-Fk"></a>如是观时，<a id="a-Fl"></a>心不没、<a id="a-Fm"></a>不悔、<a id="a-Fn"></a>不惊、<a id="a-Fo"></a>不畏、<a id="a-Fp"></a>不怖，<a id="a-Fq"></a>当知是菩萨不离般若波罗蜜行。<a id="a-Fr"></a>”</p>
  <p id="aFs">舍利弗问须菩提：<a id="a-Ft"></a>“何因缘故，<a id="a-Fu"></a>当知菩萨不离般若波罗蜜行？<a id="a-Fv"></a>”</p>
  <p id="aFw">须菩提言：<a id="a-Fx"></a>“色离色性，<a id="a-Fy"></a>受、<a id="a-Fz"></a>想、<a id="a-G0"></a>行、<a id="a-G1"></a>识离识性，<a id="a-G2"></a>六波罗蜜离六波罗蜜性，<a id="a-G3"></a>乃至实际离实际性。<a id="a-G4"></a>”</p>
  <p id="aG5">舍利弗复问须菩提：<a id="a-G6"></a>“云何是色性？<a id="a-G7"></a>云何是受、<a id="a-G8"></a>想、<a id="a-G9"></a>行、<a id="a-GA"></a>识性？<a id="a-GB"></a>云何是乃至实际性？<a id="a-GC"></a>”</p>
  <p id="aGD">须菩提言：<a id="a-GE"></a>“无所有是色性，<a id="a-GF"></a>无所有是受、<a id="a-GG"></a>想、<a id="a-GH"></a>行、<a id="a-GI"></a>识性，<a id="a-GJ"></a>乃至无所有是实际性。<a id="a-GK"></a>舍利弗，<a id="a-GL"></a>以是因缘故，<a id="a-GM"></a>当知色离色性，<a id="a-GN"></a>受、<a id="a-GO"></a>想、<a id="a-GP"></a>行、<a id="a-GQ"></a>识离识性，<a id="a-GR"></a>乃至实际离实际性。<a id="a-GS"></a>舍利弗，<a id="a-GT"></a>色亦离色相，<a id="a-GU"></a>受、<a id="a-GV"></a>想、<a id="a-GW"></a>行、<a id="a-GX"></a>识亦离识相，<a id="a-GY"></a>乃至实际亦离实际相，<a id="a-GZ"></a>相亦离相，<a id="a-Ga"></a>性亦离性。<a id="a-Gb"></a>”</p>
  <p id="aGc">舍利弗问须菩提：<a id="a-Gd"></a>“菩萨摩诃萨若如是学，<a id="a-Ge"></a>得成就萨婆若？<a id="a-Gf"></a>”</p>
  <p id="aGg">须菩提言：<a id="a-Gh"></a>“如是，<a id="a-Gi"></a>如是，<a id="a-Gj"></a>舍利弗，<a id="a-Gk"></a>若菩萨摩诃萨如是学，<a id="a-Gl"></a>得成就萨婆若。<a id="a-Gm"></a>何以故？<a id="a-Gn"></a>以诸法不生不成就故。<a id="a-Go"></a>”</p>
  <p id="aGp">舍利弗问须菩提：<a id="a-Gq"></a>“何因缘故诸法不生不成就？<a id="a-Gr"></a>”</p>
  <p id="aGs">须菩提言：<a id="a-Gt"></a>“色、<a id="a-Gu"></a>色空，<a id="a-Gv"></a>是色生成就不可得；<a id="a-Gw"></a>受想行识、<a id="a-Gx"></a>识空，<a id="a-Gy"></a>是识生成就不可得；<a id="a-Gz"></a>乃至实际、<a id="a-H0"></a>实际空，<a id="a-H1"></a>是实际生成就不可得。<a id="a-H2"></a>舍利弗，<a id="a-H3"></a>菩萨摩诃萨如是学渐近萨婆若，<a id="a-H4"></a>渐得身清净、<a id="a-H5"></a>心清净、<a id="a-H6"></a>相清净。<a id="a-H7"></a>渐得身清净、<a id="a-H8"></a>心清净、<a id="a-H9"></a>相清净故，<a id="a-HA"></a>是菩萨不生染心，<a id="a-HB"></a>不生瞋心，<a id="a-HC"></a>不生痴心，<a id="a-HD"></a>不生憍慢心，<a id="a-HE"></a>不生悭贪心，<a id="a-HF"></a>不生邪见心。<a id="a-HG"></a>是菩萨不生染心乃至不生邪见心故，<a id="a-HH"></a>终不生母人腹中，<a id="a-HI"></a>常得化生，<a id="a-HJ"></a>从一佛国至一佛国，<a id="a-HK"></a>成就众生净佛国土，<a id="a-HL"></a>乃至阿耨多罗三藐三菩提终不离诸佛。<a id="a-HM"></a>舍利弗，<a id="a-HN"></a>菩萨摩诃萨当作是行般若波罗蜜，<a id="a-HO"></a>当作是学般若波罗蜜。<a id="a-HP"></a>”</p>
  <p data-pb></p>
  <h2 id="aHQ">行相品第十</h2>
  <p id="aHR">尔时，<a id="a-HS"></a>须菩提白佛言：<a id="a-HT"></a>“世尊，<a id="a-HU"></a>若菩萨摩诃萨无方便欲行般若波罗蜜，<a id="a-HV"></a>若行色为行相，<a id="a-HW"></a>若行受、<a id="a-HX"></a>想、<a id="a-HY"></a>行、<a id="a-HZ"></a>识为行相；<a id="a-Ha"></a>若色是常行为行相，<a id="a-Hb"></a>若受、<a id="a-Hc"></a>想、<a id="a-Hd"></a>行、<a id="a-He"></a>识是常行为行相；<a id="a-Hf"></a>若色是无常行为行相，<a id="a-Hg"></a>若受、<a id="a-Hh"></a>想、<a id="a-Hi"></a>行、<a id="a-Hj"></a>识是无常行为行相；<a id="a-Hk"></a>若色是乐行为行相，<a id="a-Hl"></a>若受、<a id="a-Hm"></a>想、<a id="a-Hn"></a>行、<a id="a-Ho"></a>识是乐行为行相；<a id="a-Hp"></a>若色是苦行为行相，<a id="a-Hq"></a>若受、<a id="a-Hr"></a>想、<a id="a-Hs"></a>行、<a id="a-Ht"></a>识是苦行为行相；<a id="a-Hu"></a>若色是有行为行相，<a id="a-Hv"></a>若受、<a id="a-Hw"></a>想、<a id="a-Hx"></a>行、<a id="a-Hy"></a>识是有行为行相；<a id="a-Hz"></a>若色是空行为行相，<a id="a-I0"></a>若受、<a id="a-I1"></a>想、<a id="a-I2"></a>行、<a id="a-I3"></a>识是空行为行相；<a id="a-I4"></a>若色是我行为行相，<a id="a-I5"></a>若受、<a id="a-I6"></a>想、<a id="a-I7"></a>行、<a id="a-I8"></a>识是我行为行相；<a id="a-I9"></a>若色是无我行为行相，<a id="a-IA"></a>若受、<a id="a-IB"></a>想、<a id="a-IC"></a>行、<a id="a-ID"></a>识是无我行为行相；<a id="a-IE"></a>若色是离行为行相，<a id="a-IF"></a>若受、<a id="a-IG"></a>想、<a id="a-IH"></a>行、<a id="a-II"></a>识是离行为行相；<a id="a-IJ"></a>若色是寂灭行为行相，<a id="a-IK"></a>若受、<a id="a-IL"></a>想、<a id="a-IM"></a>行、<a id="a-IN"></a>识是寂灭行为行相。<a id="a-IO"></a>世尊，<a id="a-IP"></a>若菩萨摩诃萨无方便行四念处为行相，<a id="a-IQ"></a>乃至行十八不共法为行相。<a id="a-IR"></a>世尊，<a id="a-IS"></a>若菩萨摩诃萨行般若波罗蜜时作是念‘我行般若波罗蜜’，<a id="a-IT"></a>有所得行亦是行相。<a id="a-IU"></a>世尊，<a id="a-IV"></a>若菩萨摩诃萨作是念‘能如是行是修行般若波罗蜜’亦是行相。<a id="a-IW"></a>当知是菩萨摩诃萨行般若波罗蜜无方便。<a id="a-IX"></a>”</p>
  <p id="aIY">须菩提语舍利弗：<a id="a-IZ"></a>“若菩萨摩诃萨行般若波罗蜜时，<a id="a-Ia"></a>色受念妄解，<a id="a-Ib"></a>若色受念妄解为色故作行，<a id="a-Ic"></a>若为色故作行不能得离生老病死、<a id="a-Id"></a>忧悲苦恼及后世苦。<a id="a-Ie"></a>若菩萨摩诃萨行般若波罗蜜时无方便，<a id="a-If"></a>眼受念妄解乃至意、<a id="a-Ig"></a>色乃至法、<a id="a-Ih"></a>眼识界乃至意识界、<a id="a-Ii"></a>眼触乃至意触、<a id="a-Ij"></a>眼触因缘生受乃至意触因缘生受，<a id="a-Ik"></a>四念处乃至十八不共法受念妄解，<a id="a-Il"></a>为十八不共法故作行，<a id="a-Im"></a>若为作行，<a id="a-In"></a>是菩萨不能得离生老病死、<a id="a-Io"></a>忧悲苦恼及后世苦。<a id="a-Ip"></a>如是菩萨尚不能得声闻、<a id="a-Iq"></a>辟支佛地证，<a id="a-Ir"></a>何况得阿耨多罗三藐三菩提？<a id="a-Is"></a>无有是处。<a id="a-It"></a>舍利弗，<a id="a-Iu"></a>当知是菩萨摩诃萨行般若波罗蜜无方便。<a id="a-Iv"></a>”</p>
  <p id="aIw">舍利弗问须菩提：<a id="a-Ix"></a>“云何当知菩萨摩诃萨行般若波罗蜜有方便？<a id="a-Iy"></a>”</p>
  <p id="aIz">须菩提语舍利弗：<a id="a-J0"></a>“若菩萨摩诃萨欲行般若波罗蜜时，<a id="a-J1"></a>不行色，<a id="a-J2"></a>不行受、<a id="a-J3"></a>想、<a id="a-J4"></a>行、<a id="a-J5"></a>识；<a id="a-J6"></a>不行色相，<a id="a-J7"></a>不行受、<a id="a-J8"></a>想、<a id="a-J9"></a>行、<a id="a-JA"></a>识相；<a id="a-JB"></a>不行色、<a id="a-JC"></a>受、<a id="a-JD"></a>想、<a id="a-JE"></a>行、<a id="a-JF"></a>识常，<a id="a-JG"></a>不行色、<a id="a-JH"></a>受、<a id="a-JI"></a>想、<a id="a-JJ"></a>行、<a id="a-JK"></a>识无常；<a id="a-JL"></a>不行色、<a id="a-JM"></a>受、<a id="a-JN"></a>想、<a id="a-JO"></a>行、<a id="a-JP"></a>识乐，<a id="a-JQ"></a>不行色、<a id="a-JR"></a>受、<a id="a-JS"></a>想、<a id="a-JT"></a>行、<a id="a-JU"></a>识苦；<a id="a-JV"></a>不行色、<a id="a-JW"></a>受、<a id="a-JX"></a>想、<a id="a-JY"></a>行、<a id="a-JZ"></a>识我，<a id="a-Ja"></a>不行色、<a id="a-Jb"></a>受、<a id="a-Jc"></a>想、<a id="a-Jd"></a>行、<a id="a-Je"></a>识无我；<a id="a-Jf"></a>不行色、<a id="a-Jg"></a>受、<a id="a-Jh"></a>想、<a id="a-Ji"></a>行、<a id="a-Jj"></a>识空，<a id="a-Jk"></a>不行色、<a id="a-Jl"></a>受、<a id="a-Jm"></a>想、<a id="a-Jn"></a>行、<a id="a-Jo"></a>识无相；<a id="a-Jp"></a>不行色、<a id="a-Jq"></a>受、<a id="a-Jr"></a>想、<a id="a-Js"></a>行、<a id="a-Jt"></a>识无作，<a id="a-Ju"></a>不行色、<a id="a-Jv"></a>受、<a id="a-Jw"></a>想、<a id="a-Jx"></a>行、<a id="a-Jy"></a>识离，<a id="a-Jz"></a>不行色、<a id="a-K0"></a>受、<a id="a-K1"></a>想、<a id="a-K2"></a>行、<a id="a-K3"></a>识寂灭。<a id="a-K4"></a>何以故？<a id="a-K5"></a>舍利弗，<a id="a-K6"></a>是色空为非色，<a id="a-K7"></a>离空无色，<a id="a-K8"></a>离色无空，<a id="a-K9"></a>色即是空，<a id="a-KA"></a>空即是色；<a id="a-KB"></a>受、<a id="a-KC"></a>想、<a id="a-KD"></a>行、<a id="a-KE"></a>识空为非识，<a id="a-KF"></a>离空无识，<a id="a-KG"></a>离识无空，<a id="a-KH"></a>空即是识，<a id="a-KI"></a>识即是空；<a id="a-KJ"></a>乃至十八不共法空为非十八不共法，<a id="a-KK"></a>离空无十八不共法，<a id="a-KL"></a>离十八不共法无空，<a id="a-KM"></a>空即是十八不共法，<a id="a-KN"></a>十八不共法即是空。<a id="a-KO"></a>如是，<a id="a-KP"></a>舍利弗，<a id="a-KQ"></a>当知是菩萨摩诃萨行般若波罗蜜有方便。<a id="a-KR"></a>是菩萨摩诃萨如是行般若波罗蜜，<a id="a-KS"></a>能得阿耨多罗三藐三菩提。<a id="a-KT"></a>是菩萨摩诃萨行般若波罗蜜时，<a id="a-KU"></a>行亦不受，<a id="a-KV"></a>不行亦不受，<a id="a-KW"></a>行不行亦不受，<a id="a-KX"></a>非行非不行亦不受，<a id="a-KY"></a>不受亦不受。<a id="a-KZ"></a>”</p>
  <p id="aKa">舍利弗语须菩提：<a id="a-Kb"></a>“菩萨摩诃萨行般若波罗蜜时，<a id="a-Kc"></a>何因缘故不受？<a id="a-Kd"></a>”</p>
  <p id="aKe">须菩提言：<a id="a-Kf"></a>“是般若波罗蜜自性不可得故不受。<a id="a-Kg"></a>何以故？<a id="a-Kh"></a>无所有性是般若波罗蜜。<a id="a-Ki"></a>舍利弗，<a id="a-Kj"></a>以是故，<a id="a-Kk"></a>菩萨摩诃萨行般若波罗蜜，<a id="a-Kl"></a>行亦不受，<a id="a-Km"></a>不行亦不受，<a id="a-Kn"></a>行不行亦不受，<a id="a-Ko"></a>非行非不行亦不受，<a id="a-Kp"></a>不受亦不受。<a id="a-Kq"></a>何以故？<a id="a-Kr"></a>一切法性无所有，<a id="a-Ks"></a>不随诸法行，<a id="a-Kt"></a>不受诸法相故。<a id="a-Ku"></a>是名菩萨摩诃萨诸法无所受三昧广大之用，<a id="a-Kv"></a>不与声闻、<a id="a-Kw"></a>辟支佛共。<a id="a-Kx"></a>是菩萨摩诃萨行是三昧不离，<a id="a-Ky"></a>疾得阿耨多罗三藐三菩提。<a id="a-Kz"></a>”</p>
  <p id="aL0">舍利弗言：<a id="a-L1"></a>“但不离是三昧，<a id="a-L2"></a>令菩萨摩诃萨疾得阿耨多罗三藐三菩提，<a id="a-L3"></a>更有诸余三昧？<a id="a-L4"></a>”</p>
  <p id="aL5">须菩提语舍利弗言：<a id="a-L6"></a>“更有诸三昧，<a id="a-L7"></a>菩萨摩诃萨行是三昧，<a id="a-L8"></a>疾得阿耨多罗三藐三菩提。<a id="a-L9"></a>”</p>
  <p id="aLA">舍利弗言：<a id="a-LB"></a>“何等三昧菩萨摩诃萨行是，<a id="a-LC"></a>疾得阿耨多罗三藐三菩提？<a id="a-LD"></a>”</p>
  <p id="aLE">须菩提言：<a id="a-LF"></a>“诸菩萨摩诃萨有三昧，<a id="a-LG"></a>名首楞严行是三昧，<a id="a-LH"></a>令菩萨摩诃萨疾得阿耨多罗三藐三菩提。<a id="a-LI"></a>有名宝印三昧、<a id="a-LJ"></a>师子游戏三昧、<a id="a-LK"></a>妙月三昧、<a id="a-LL"></a>月幢相三昧、<a id="a-LM"></a>出诸法印三昧、<a id="a-LN"></a>观顶三昧、<a id="a-LO"></a>毕法性三昧、<a id="a-LP"></a>毕幢相三昧、<a id="a-LQ"></a>金刚三昧、<a id="a-LR"></a>入法印三昧、<a id="a-LS"></a>三昧王安立三昧、<a id="a-LT"></a>王印三昧、<a id="a-LU"></a>放光三昧、<a id="a-LV"></a>力进三昧、<a id="a-LW"></a>出生三昧、<a id="a-LX"></a>必入辩才三昧、<a id="a-LY"></a>入名字三昧、<a id="a-LZ"></a>观方三昧、<a id="a-La"></a>陀罗尼印三昧、<a id="a-Lb"></a>不忘三昧、<a id="a-Lc"></a>摄诸法海印三昧、<a id="a-Ld"></a>遍覆虚空三昧、<a id="a-Le"></a>金刚轮三昧、<a id="a-Lf"></a>宝断三昧、<a id="a-Lg"></a>能照耀三昧、<a id="a-Lh"></a>不求三昧、<a id="a-Li"></a>三昧无处住三昧、<a id="a-Lj"></a>无心三昧、<a id="a-Lk"></a>净灯三昧、<a id="a-Ll"></a>无边明三昧、<a id="a-Lm"></a>能作明三昧、<a id="a-Ln"></a>普遍明三昧、<a id="a-Lo"></a>坚净诸三昧、<a id="a-Lp"></a>三昧无垢明三昧、<a id="a-Lq"></a>作乐三昧、<a id="a-Lr"></a>电光三昧、<a id="a-Ls"></a>无尽三昧、<a id="a-Lt"></a>威德三昧、<a id="a-Lu"></a>离尽三昧、<a id="a-Lv"></a>不动三昧、<a id="a-Lw"></a>庄严三昧、<a id="a-Lx"></a>日光三昧、<a id="a-Ly"></a>月净三昧、<a id="a-Lz"></a>净明三昧、<a id="a-M0"></a>能作明三昧、<a id="a-M1"></a>作行三昧、<a id="a-M2"></a>知相三昧、<a id="a-M3"></a>如金刚三昧、<a id="a-M4"></a>心住三昧、<a id="a-M5"></a>遍照三昧、<a id="a-M6"></a>安立三昧、<a id="a-M7"></a>宝顶三昧、<a id="a-M8"></a>妙法印三昧、<a id="a-M9"></a>法等三昧、<a id="a-MA"></a>立生喜三昧、<a id="a-MB"></a>到法顶三昧、<a id="a-MC"></a>能散三昧、<a id="a-MD"></a>坏诸法处三昧、<a id="a-ME"></a>字等相三昧、<a id="a-MF"></a>离字三昧、<a id="a-MG"></a>断缘三昧、<a id="a-MH"></a>不坏三昧、<a id="a-MI"></a>无种相三昧、<a id="a-MJ"></a>无处行三昧、<a id="a-MK"></a>离暗三昧、<a id="a-ML"></a>无去三昧、<a id="a-MM"></a>不动三昧、<a id="a-MN"></a>度缘三昧、<a id="a-MO"></a>集诸德三昧、<a id="a-MP"></a>住无心三昧、<a id="a-MQ"></a>净妙华三昧、<a id="a-MR"></a>觉意三昧、<a id="a-MS"></a>无量辩三昧、<a id="a-MT"></a>无等等三昧、<a id="a-MU"></a>度诸法三昧、<a id="a-MV"></a>分别诸法三昧、<a id="a-MW"></a>散疑三昧、<a id="a-MX"></a>无住处三昧、<a id="a-MY"></a>一相三昧、<a id="a-MZ"></a>生行三昧、<a id="a-Ma"></a>一行三昧、<a id="a-Mb"></a>不一行三昧、<a id="a-Mc"></a>妙行三昧、<a id="a-Md"></a>达一切有底散三昧、<a id="a-Me"></a>入言语三昧、<a id="a-Mf"></a>离音声字语三昧、<a id="a-Mg"></a>然炬三昧、<a id="a-Mh"></a>净相三昧、<a id="a-Mi"></a>破相三昧、<a id="a-Mj"></a>一切种妙足三昧、<a id="a-Mk"></a>不喜苦乐三昧、<a id="a-Ml"></a>不尽行三昧、<a id="a-Mm"></a>多陀罗尼三昧、<a id="a-Mn"></a>取诸邪正相三昧、<a id="a-Mo"></a>灭憎爱三昧、<a id="a-Mp"></a>逆顺三昧、<a id="a-Mq"></a>净光三昧、<a id="a-Mr"></a>坚固三昧、<a id="a-Ms"></a>满月净光三昧、<a id="a-Mt"></a>大庄严三昧、<a id="a-Mu"></a>能照一切世三昧、<a id="a-Mv"></a>等三昧、<a id="a-Mw"></a>无诤行三昧、<a id="a-Mx"></a>无住处乐三昧、<a id="a-My"></a>如住定三昧、<a id="a-Mz"></a>坏身三昧、<a id="a-N0"></a>坏语如虚空三昧、<a id="a-N1"></a>离著如虚空不染三昧，<a id="a-N2"></a>舍利弗，<a id="a-N3"></a>如菩萨摩诃萨行是诸三昧，<a id="a-N4"></a>疾得阿耨多罗三藐三菩提。<a id="a-N5"></a>复有无量阿僧祇三昧门、<a id="a-N6"></a>陀罗尼门，<a id="a-N7"></a>菩萨摩诃萨学是三昧门、<a id="a-N8"></a>陀罗尼门，<a id="a-N9"></a>疾得阿耨多罗三藐三菩提。<a id="a-NA"></a>”</p>
  <p id="aNB">慧命须菩提随佛心言：<a id="a-NC"></a>“当知诸菩萨摩诃萨行是三昧者，<a id="a-ND"></a>已为过去诸佛所授记，<a id="a-NE"></a>今现在十方诸佛亦授是菩萨记。<a id="a-NF"></a>是菩萨不见是诸三昧，<a id="a-NG"></a>亦不念是三昧，<a id="a-NH"></a>亦不念‘我当入是三昧’、<a id="a-NI"></a>‘我今入是三昧’、<a id="a-NJ"></a>‘我已入是三昧’。<a id="a-NK"></a>是菩萨摩诃萨都无分别念。<a id="a-NL"></a>”</p>
  <p id="aNM">舍利弗问须菩提：<a id="a-NN"></a>“菩萨摩诃萨住此诸三昧已，<a id="a-NO"></a>从过去佛受记耶？<a id="a-NP"></a>”</p>
  <p id="aNQ">须菩提报言：<a id="a-NR"></a>“不也，<a id="a-NS"></a>舍利弗。<a id="a-NT"></a>何以故？<a id="a-NU"></a>般若波罗蜜不异诸三昧，<a id="a-NV"></a>诸三昧不异般若波罗蜜；<a id="a-NW"></a>菩萨不异般若波罗蜜及三昧，<a id="a-NX"></a>般若波罗蜜及三昧不异菩萨；<a id="a-NY"></a>般若波罗蜜即是三昧，<a id="a-NZ"></a>三昧即是般若波罗蜜；<a id="a-Na"></a>菩萨即是般若波罗蜜及三昧，<a id="a-Nb"></a>般若波罗蜜及三昧即是菩萨。<a id="a-Nc"></a>”</p>
  <p id="aNd">舍利弗语须菩提：<a id="a-Ne"></a>“若三昧不异菩萨，<a id="a-Nf"></a>菩萨不异三昧，<a id="a-Ng"></a>三昧即是菩萨，<a id="a-Nh"></a>菩萨即是三昧，<a id="a-Ni"></a>菩萨云何知一切诸法等三昧？<a id="a-Nj"></a>”</p>
  <p id="aNk">须菩提言：<a id="a-Nl"></a>“若菩萨入是三昧，<a id="a-Nm"></a>是时不作是念‘我以是法入是三昧’，<a id="a-Nn"></a>以是因缘故，<a id="a-No"></a>舍利弗，<a id="a-Np"></a>是菩萨于诸三昧，<a id="a-Nq"></a>不知不念。<a id="a-Nr"></a>”</p>
  <p id="aNs">舍利弗言：<a id="a-Nt"></a>“何以故不知不念？<a id="a-Nu"></a>”</p>
  <p id="aNv">须菩提言：<a id="a-Nw"></a>“诸三昧无所有故，<a id="a-Nx"></a>是菩萨不知不念。<a id="a-Ny"></a>”</p>
  <p id="aNz">尔时，<a id="a-O0"></a>佛赞言：<a id="a-O1"></a>“善哉！<a id="a-O2"></a>善哉！<a id="a-O3"></a>须菩提，<a id="a-O4"></a>如我说汝行无诤三昧第一，<a id="a-O5"></a>与此义相应。<a id="a-O6"></a>菩萨摩诃萨应如是学般若波罗蜜、<a id="a-O7"></a>禅那波罗蜜、<a id="a-O8"></a>毗梨耶波罗蜜、<a id="a-O9"></a>羼提波罗蜜、<a id="a-OA"></a>尸罗波罗蜜、<a id="a-OB"></a>檀那波罗蜜，<a id="a-OC"></a>四念处乃至十八不共法亦应如是学。<a id="a-OD"></a>”</p>
  <p id="aOE">舍利弗白佛言：<a id="a-OF"></a>“世尊，<a id="a-OG"></a>菩萨摩诃萨如是学，<a id="a-OH"></a>为学般若波罗蜜耶？<a id="a-OI"></a>”</p>
  <p id="aOJ">佛告舍利弗：<a id="a-OK"></a>“菩萨摩诃萨如是学，<a id="a-OL"></a>为学般若波罗蜜，<a id="a-OM"></a>是法不可得故；<a id="a-ON"></a>乃至学檀那波罗蜜，<a id="a-OO"></a>是法不可得故；<a id="a-OP"></a>学四念处乃至十八不共法，<a id="a-OQ"></a>是法不可得故。<a id="a-OR"></a>”</p>
  <p id="aOS">舍利弗白佛言：<a id="a-OT"></a>“世尊，<a id="a-OU"></a>菩萨摩诃萨如是学般若波罗蜜，<a id="a-OV"></a>是法不可得耶？<a id="a-OW"></a>”</p>
  <p id="aOX">佛言：<a id="a-OY"></a>“是菩萨摩诃萨如是学般若波罗蜜，<a id="a-OZ"></a>是法不可得。<a id="a-Oa"></a>”</p>
  <p id="aOb">舍利弗言：<a id="a-Oc"></a>“世尊，<a id="a-Od"></a>何等法不可得？<a id="a-Oe"></a>”</p>
  <p id="aOf">佛言：<a id="a-Og"></a>“我不可得，<a id="a-Oh"></a>乃至知者、<a id="a-Oi"></a>见者不可得，<a id="a-Oj"></a>毕竟净故；<a id="a-Ok"></a>五阴不可得，<a id="a-Ol"></a>十二入不可得，<a id="a-Om"></a>十八界不可得，<a id="a-On"></a>毕竟净故；<a id="a-Oo"></a>无明不可得，<a id="a-Op"></a>毕竟净故，<a id="a-Oq"></a>乃至老死不可得，<a id="a-Or"></a>毕竟净故；<a id="a-Os"></a>苦谛不可得，<a id="a-Ot"></a>毕竟净故，<a id="a-Ou"></a>集、<a id="a-Ov"></a>灭、<a id="a-Ow"></a>道谛不可得，<a id="a-Ox"></a>毕竟净故；<a id="a-Oy"></a>欲界不可得，<a id="a-Oz"></a>毕竟净故，<a id="a-P0"></a>色界、<a id="a-P1"></a>无色界不可得，<a id="a-P2"></a>毕竟净故；<a id="a-P3"></a>四念处不可得，<a id="a-P4"></a>毕竟净故，<a id="a-P5"></a>乃至十八不共法不可得，<a id="a-P6"></a>毕竟净故；<a id="a-P7"></a>六波罗蜜不可得，<a id="a-P8"></a>毕竟净故；<a id="a-P9"></a>须陀洹不可得，<a id="a-PA"></a>毕竟净故，<a id="a-PB"></a>斯陀含、<a id="a-PC"></a>阿那含、<a id="a-PD"></a>阿罗汉、<a id="a-PE"></a>辟支佛不可得，<a id="a-PF"></a>毕竟净故；<a id="a-PG"></a>菩萨不可得，<a id="a-PH"></a>毕竟净故；<a id="a-PI"></a>佛不可得，<a id="a-PJ"></a>毕竟净故。<a id="a-PK"></a>”</p>
  <p id="aPL">舍利弗白佛言：<a id="a-PM"></a>“世尊，<a id="a-PN"></a>何等是毕竟净？<a id="a-PO"></a>”</p>
  <p id="aPP">佛言：<a id="a-PQ"></a>“不出不生，<a id="a-PR"></a>无得无作，<a id="a-PS"></a>是名毕竟净。<a id="a-PT"></a>”</p>
  <p id="aPU">舍利弗白佛言：<a id="a-PV"></a>“世尊，<a id="a-PW"></a>菩萨摩诃萨若如是学，<a id="a-PX"></a>为学何等法？<a id="a-PY"></a>”</p>
  <p id="aPZ">佛告舍利弗：<a id="a-Pa"></a>“菩萨摩诃萨如是学，<a id="a-Pb"></a>于诸法无所学。<a id="a-Pc"></a>何以故？<a id="a-Pd"></a>舍利弗，<a id="a-Pe"></a>诸法相不如凡人所著。<a id="a-Pf"></a>”</p>
  <p id="aPg">舍利弗白佛言：<a id="a-Ph"></a>“世尊，<a id="a-Pi"></a>诸法实相云何有？<a id="a-Pj"></a>”</p>
  <p id="aPk">佛言：<a id="a-Pl"></a>“诸法无所有，<a id="a-Pm"></a>如是有。<a id="a-Pn"></a>如是无所有，<a id="a-Po"></a>是事不知，<a id="a-Pp"></a>名为无明。<a id="a-Pq"></a>”</p>
  <p id="aPr">舍利弗白佛言：<a id="a-Ps"></a>“世尊，<a id="a-Pt"></a>何等无所有，<a id="a-Pu"></a>是事不知，<a id="a-Pv"></a>名为无明？<a id="a-Pw"></a>”</p>
  <p id="aPx">佛告舍利弗：<a id="a-Py"></a>“色、<a id="a-Pz"></a>受、<a id="a-Q0"></a>想、<a id="a-Q1"></a>行、<a id="a-Q2"></a>识无所有，<a id="a-Q3"></a>内空乃至无法有法空故；<a id="a-Q4"></a>四念处乃至十八不共法无所有，<a id="a-Q5"></a>内空乃至无法有法空故。<a id="a-Q6"></a>是中凡夫以无明力渴爱故，<a id="a-Q7"></a>妄见分别说是无明，<a id="a-Q8"></a>是凡夫为二边所缚。<a id="a-Q9"></a>是人不知不见诸法无所有，<a id="a-QA"></a>而忆想分别著色乃至十八不共法。<a id="a-QB"></a>是人著故，<a id="a-QC"></a>于无所有法而作识知见。<a id="a-QD"></a>是凡夫不知不见。<a id="a-QE"></a>何等不知不见？<a id="a-QF"></a>不知不见色，<a id="a-QG"></a>乃至十八不共法亦不知不见，<a id="a-QH"></a>以是故，<a id="a-QI"></a>堕凡夫数如小儿。<a id="a-QJ"></a>是人不出。<a id="a-QK"></a>于何不出？<a id="a-QL"></a>不出欲界，<a id="a-QM"></a>不出色界，<a id="a-QN"></a>不出无色界，<a id="a-QO"></a>不出声闻、<a id="a-QP"></a>辟支佛法中。<a id="a-QQ"></a>是人亦不信。<a id="a-QR"></a>不信何等？<a id="a-QS"></a>不信色空，<a id="a-QT"></a>乃至不信十八不共法空。<a id="a-QU"></a>是人不住。<a id="a-QV"></a>不住何等？<a id="a-QW"></a>不住檀那波罗蜜，<a id="a-QX"></a>乃至不住般若波罗蜜，<a id="a-QY"></a>不住阿毗跋致地乃至十住、<a id="a-QZ"></a>十八不共法。<a id="a-Qa"></a>以是因缘故，<a id="a-Qb"></a>名为凡夫如小儿，<a id="a-Qc"></a>亦名为著者。<a id="a-Qd"></a>何等为著？<a id="a-Qe"></a>著色乃至识，<a id="a-Qf"></a>著眼入乃至意入，<a id="a-Qg"></a>著眼识界乃至意识界，<a id="a-Qh"></a>著淫怒痴，<a id="a-Qi"></a>著诸邪见，<a id="a-Qj"></a>著四念处，<a id="a-Qk"></a>乃至著佛道。<a id="a-Ql"></a>”</p>
  <p id="aQm">舍利弗白佛言：<a id="a-Qn"></a>“世尊，<a id="a-Qo"></a>菩萨摩诃萨作如是学，<a id="a-Qp"></a>亦不学般若波罗蜜，<a id="a-Qq"></a>不得萨婆若。<a id="a-Qr"></a>”</p>
  <p id="aQs">佛语舍利弗：<a id="a-Qt"></a>“菩萨摩诃萨作如是学，<a id="a-Qu"></a>亦不学般若波罗蜜，<a id="a-Qv"></a>不得萨婆若。<a id="a-Qw"></a>”</p>
  <p id="aQx">舍利弗白佛言：<a id="a-Qy"></a>“世尊，<a id="a-Qz"></a>何以故？<a id="a-R0"></a>菩萨摩诃萨亦不学般若波罗蜜，<a id="a-R1"></a>不得萨婆若？<a id="a-R2"></a>”</p>
  <p id="aR3">佛告舍利弗：<a id="a-R4"></a>“菩萨摩诃萨无方便故，<a id="a-R5"></a>想念分别著般若波罗蜜，<a id="a-R6"></a>著禅那波罗蜜、<a id="a-R7"></a>毗梨耶波罗蜜、<a id="a-R8"></a>羼提波罗蜜、<a id="a-R9"></a>尸罗波罗蜜、<a id="a-RA"></a>檀那波罗蜜，<a id="a-RB"></a>乃至十八不共法、<a id="a-RC"></a>一切种智想念分别著。<a id="a-RD"></a>以是因缘故，<a id="a-RE"></a>菩萨摩诃萨如是学，<a id="a-RF"></a>亦不学般若波罗蜜，<a id="a-RG"></a>不得萨婆若。<a id="a-RH"></a>”</p>
  <p id="aRI">舍利弗白佛言：<a id="a-RJ"></a>“世尊，<a id="a-RK"></a>若菩萨摩诃萨如是学，<a id="a-RL"></a>亦不学般若波罗蜜，<a id="a-RM"></a>不得萨婆若。<a id="a-RN"></a>”</p>
  <p id="aRO">佛告舍利弗：<a id="a-RP"></a>“菩萨摩诃萨如是学，<a id="a-RQ"></a>亦不学般若波罗蜜，<a id="a-RR"></a>不得萨婆若。<a id="a-RS"></a>”</p>
  <p id="aRT">舍利弗白佛言：<a id="a-RU"></a>“世尊，<a id="a-RV"></a>菩萨摩诃萨今云何应学般若波罗蜜得萨婆若？<a id="a-RW"></a>”</p>
  <p id="aRX">佛告舍利弗：<a id="a-RY"></a>“若菩萨摩诃萨学般若波罗蜜时，<a id="a-RZ"></a>不见般若波罗蜜。<a id="a-Ra"></a>舍利弗，<a id="a-Rb"></a>菩萨摩诃萨如是学般若波罗蜜得萨婆若，<a id="a-Rc"></a>以不可得故。<a id="a-Rd"></a>”</p>
  <p id="aRe">舍利弗白佛言：<a id="a-Rf"></a>“世尊，<a id="a-Rg"></a>云何名不可得？<a id="a-Rh"></a>”</p>
  <p id="aRi">佛言：<a id="a-Rj"></a>“诸法内空，<a id="a-Rk"></a>乃至无法有法空故。<a id="a-Rl"></a>”</p>
 </body>
</html>