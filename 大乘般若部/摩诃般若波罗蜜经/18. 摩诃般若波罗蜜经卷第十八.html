<!doctype html>
<html id="z3IBTAYAg" data-ver="1611">
 <head>
  <meta charset="utf-8">
  <meta author="鸠摩罗什">
  <meta author="僧叡">
  <meta library="龙藏">
  <meta catalog="大乘般若部">
  <meta period="姚秦">
 </head>
 <body>
  <h1 id="a1">摩诃般若波罗蜜经卷第十八</h1>
  <h2 id="a2">大如品第五十四</h2>
  <p id="a3">尔时，<a id="a-4"></a>欲界诸天子，<a id="a-5"></a>色界诸天子，<a id="a-6"></a>以天末栴檀香，<a id="a-7"></a>以天青莲华、<a id="a-8"></a>赤莲华、<a id="a-9"></a>红莲华、<a id="a-A"></a>白莲华遥散佛上，<a id="a-B"></a>来至佛所，<a id="a-C"></a>顶礼佛足，<a id="a-D"></a>一面住白佛言：<a id="a-E"></a>“世尊，<a id="a-F"></a>诸佛阿耨多罗三藐三菩提，<a id="a-G"></a>甚深难见难解，<a id="a-H"></a>不可思惟知！<a id="a-I"></a>微妙寂灭智者能知，<a id="a-J"></a>一切世间所不能信。<a id="a-K"></a>何以故？<a id="a-L"></a>是深般若波罗蜜中如是说，<a id="a-M"></a>色即是萨婆若，<a id="a-N"></a>萨婆若即是色，<a id="a-O"></a>乃至一切种智即是萨婆若，<a id="a-P"></a>萨婆若即是一切种智；<a id="a-Q"></a>色如相、<a id="a-R"></a>萨婆若如相，<a id="a-S"></a>是一如无二无别，<a id="a-T"></a>乃至一切种智如相、<a id="a-U"></a>萨婆若如相，<a id="a-V"></a>一如无二无别。<a id="a-W"></a>”</p>
  <p id="aX">佛告欲色界诸天子：<a id="a-Y"></a>“如是，<a id="a-Z"></a>如是，<a id="a-a"></a>诸天子，<a id="a-b"></a>色即是萨婆若，<a id="a-c"></a>萨婆若即是色，<a id="a-d"></a>乃至一切种智即是萨婆若，<a id="a-e"></a>萨婆若即是一切种智；<a id="a-f"></a>色如相乃至一切种智如相，<a id="a-g"></a>一如无二无别。<a id="a-h"></a>诸天子，<a id="a-i"></a>以是义故，<a id="a-j"></a>佛初成道时，<a id="a-k"></a>心乐默然，<a id="a-l"></a>不乐说法。<a id="a-m"></a>何以故？<a id="a-n"></a>是诸佛阿耨多罗三藐三菩提法，<a id="a-o"></a>甚深难见难解，<a id="a-p"></a>不可思惟知！<a id="a-q"></a>微妙寂灭智者能知，<a id="a-r"></a>一切世间所不能信。<a id="a-s"></a>何以故？<a id="a-t"></a>阿耨多罗三藐三菩提，<a id="a-u"></a>无得者，<a id="a-v"></a>无得处，<a id="a-w"></a>无得时，<a id="a-x"></a>是名诸法甚深相，<a id="a-y"></a>所谓无有二法。</p>
  <p id="az">“诸天子，<a id="a-10"></a>如虚空甚深故，<a id="a-11"></a>是法甚深；<a id="a-12"></a>如甚深故，<a id="a-13"></a>是法甚深；<a id="a-14"></a>法性甚深，<a id="a-15"></a>实际甚深，<a id="a-16"></a>不可思议无边甚深故，<a id="a-17"></a>是法甚深；<a id="a-18"></a>无来无去甚深故，<a id="a-19"></a>是法甚深；<a id="a-1A"></a>不生不灭、<a id="a-1B"></a>无垢无净、<a id="a-1C"></a>无知无得甚深故，<a id="a-1D"></a>是法甚深。<a id="a-1E"></a>诸天子，<a id="a-1F"></a>我甚深乃至知者、<a id="a-1G"></a>见者甚深故，<a id="a-1H"></a>是法甚深。<a id="a-1I"></a>诸天子，<a id="a-1J"></a>色甚深、<a id="a-1K"></a>受想行识甚深故，<a id="a-1L"></a>是法甚深；<a id="a-1M"></a>檀那波罗蜜甚深乃至般若波罗蜜甚深故，<a id="a-1N"></a>是法甚深；<a id="a-1O"></a>内空乃至无法有法空甚深故，<a id="a-1P"></a>是法甚深；<a id="a-1Q"></a>四念处甚深乃至一切种智甚深故，<a id="a-1R"></a>是法甚深。<a id="a-1S"></a>”</p>
  <p id="a1T">尔时，<a id="a-1U"></a>欲色界诸天子白佛言：<a id="a-1V"></a>“世尊，<a id="a-1W"></a>是所说法一切世间所不能信。<a id="a-1X"></a>世尊，<a id="a-1Y"></a>是甚深法不为受色故说，<a id="a-1Z"></a>不为舍色故说；<a id="a-1a"></a>不为受受、<a id="a-1b"></a>想、<a id="a-1c"></a>行、<a id="a-1d"></a>识故说，<a id="a-1e"></a>不为舍受、<a id="a-1f"></a>想、<a id="a-1g"></a>行、<a id="a-1h"></a>识故说；<a id="a-1i"></a>不为受须陀洹果故说，<a id="a-1j"></a>不为舍须陀洹果故说；<a id="a-1k"></a>乃至不为受一切种智故说，<a id="a-1l"></a>不为舍一切种智故说。<a id="a-1m"></a>说诸世间皆受著行，<a id="a-1n"></a>所谓色是我、<a id="a-1o"></a>是我所，<a id="a-1p"></a>受、<a id="a-1q"></a>想、<a id="a-1r"></a>行、<a id="a-1s"></a>识是我、<a id="a-1t"></a>是我所，<a id="a-1u"></a>乃至十八不共法是我、<a id="a-1v"></a>是我所，<a id="a-1w"></a>须陀洹果是我、<a id="a-1x"></a>是我所，<a id="a-1y"></a>乃至一切种智是我、<a id="a-1z"></a>是我所。<a id="a-20"></a>”</p>
  <p id="a21">佛告诸天子：<a id="a-22"></a>“如是，<a id="a-23"></a>如是，<a id="a-24"></a>诸天子，<a id="a-25"></a>是法非为受色故说，<a id="a-26"></a>非为舍色故说，<a id="a-27"></a>乃至非为受一切种智故说，<a id="a-28"></a>非为舍一切种智故说。<a id="a-29"></a>诸天子，<a id="a-2A"></a>若有菩萨为受色故行，<a id="a-2B"></a>乃至为受一切种智故行，<a id="a-2C"></a>是菩萨不能修般若波罗蜜，<a id="a-2D"></a>不能修禅那波罗蜜、<a id="a-2E"></a>毗梨耶波罗蜜、<a id="a-2F"></a>羼提波罗蜜、<a id="a-2G"></a>尸罗波罗蜜，<a id="a-2H"></a>不能修檀那波罗蜜，<a id="a-2I"></a>乃至不能修一切种智。<a id="a-2J"></a>”</p>
  <p id="a2K">须菩提白佛言：<a id="a-2L"></a>“世尊，<a id="a-2M"></a>是法随顺一切法，<a id="a-2N"></a>云何是法随顺一切法？<a id="a-2O"></a>是法随顺般若波罗蜜乃至随顺檀那波罗蜜，<a id="a-2P"></a>是法随顺内空乃至随顺无法有法空，<a id="a-2Q"></a>是法随顺四念处乃至随顺一切种智。<a id="a-2R"></a>是法无礙，<a id="a-2S"></a>不礙于色，<a id="a-2T"></a>不礙受、<a id="a-2U"></a>想、<a id="a-2V"></a>行、<a id="a-2W"></a>识，<a id="a-2X"></a>乃至不礙一切种智。</p>
  <p id="a2Y">“诸天子，<a id="a-2Z"></a>是法名无礙相，<a id="a-2a"></a>如虚空等故，<a id="a-2b"></a>如法性、<a id="a-2c"></a>法住、<a id="a-2d"></a>实际、<a id="a-2e"></a>不可思议性等故，<a id="a-2f"></a>空、<a id="a-2g"></a>无相、<a id="a-2h"></a>无作等故。<a id="a-2i"></a>是法不生相，<a id="a-2j"></a>色不生不可得故，<a id="a-2k"></a>受、<a id="a-2l"></a>想、<a id="a-2m"></a>行、<a id="a-2n"></a>识不生不可得故，<a id="a-2o"></a>乃至一切种智不生不可得故。<a id="a-2p"></a>是法无处，<a id="a-2q"></a>色处不可得故，<a id="a-2r"></a>受、<a id="a-2s"></a>想、<a id="a-2t"></a>行、<a id="a-2u"></a>识处不可得故，<a id="a-2v"></a>乃至一切种智处不可得故。<a id="a-2w"></a>”</p>
  <p id="a2x">是时，<a id="a-2y"></a>欲色界诸天子白佛言：<a id="a-2z"></a>“世尊，<a id="a-30"></a>须菩提是佛子，<a id="a-31"></a>随佛口生。<a id="a-32"></a>何以故？<a id="a-33"></a>须菩提所说皆与空合。<a id="a-34"></a>”</p>
  <p id="a35">尔时，<a id="a-36"></a>须菩提语诸天子：<a id="a-37"></a>“汝等言：<a id="a-38"></a>‘须菩提是佛子，<a id="a-39"></a>随佛生。<a id="a-3A"></a>’云何为随佛生？<a id="a-3B"></a>诸天子，<a id="a-3C"></a>如相故，<a id="a-3D"></a>须菩提随佛生。<a id="a-3E"></a>何以故？<a id="a-3F"></a>如来如相不来不去，<a id="a-3G"></a>须菩提如相亦不来不去，<a id="a-3H"></a>是故须菩提随佛生。</p>
  <p id="a3I">“复次，<a id="a-3J"></a>须菩提从本以来随佛生。<a id="a-3K"></a>何以故？<a id="a-3L"></a>如来如相即是一切法如相，<a id="a-3M"></a>一切法如相即是如来如相，<a id="a-3N"></a>是如相中亦无如相，<a id="a-3O"></a>是故须菩提为随佛生。</p>
  <p id="a3P">“复次，<a id="a-3Q"></a>如来如常住相，<a id="a-3R"></a>须菩提如亦常住相，<a id="a-3S"></a>如来如相无异无别，<a id="a-3T"></a>须菩提如相亦如是无异无别，<a id="a-3U"></a>是故须菩提为随佛生。<a id="a-3V"></a>如来如相无有礙处，<a id="a-3W"></a>一切法如相亦无礙处，<a id="a-3X"></a>是如来如相、<a id="a-3Y"></a>一切法如相，<a id="a-3Z"></a>一如无二无别，<a id="a-3a"></a>是如相无作终不不如，<a id="a-3b"></a>是故是如相一如无二无别，<a id="a-3c"></a>是故须菩提为随佛生。<a id="a-3d"></a>如来如相一切处无念无别，<a id="a-3e"></a>须菩提如相亦如是一切处无念无别，<a id="a-3f"></a>如来如相不异不别不可得，<a id="a-3g"></a>须菩提如相亦如是，<a id="a-3h"></a>以是故，<a id="a-3i"></a>须菩提为随佛生。<a id="a-3j"></a>如来如相不远离诸法如相，<a id="a-3k"></a>是如终不不如，<a id="a-3l"></a>是故须菩提如不异故，<a id="a-3m"></a>为随佛生亦无所随。</p>
  <p id="a3n">“复次，<a id="a-3o"></a>如来如相不过去、<a id="a-3p"></a>不未来、<a id="a-3q"></a>不现在，<a id="a-3r"></a>诸法如相亦不过去、<a id="a-3s"></a>不未来、<a id="a-3t"></a>不现在，<a id="a-3u"></a>是故须菩提为随佛生。</p>
  <p id="a3v">“复次，<a id="a-3w"></a>如来如不在过去如中，<a id="a-3x"></a>过去如不在如来如中，<a id="a-3y"></a>如来如不在未来如中，<a id="a-3z"></a>未来如不在如来如中，<a id="a-40"></a>如来如不在现在如中，<a id="a-41"></a>现在如不在如来如中，<a id="a-42"></a>过去未来现在如、<a id="a-43"></a>如来如，<a id="a-44"></a>一如无二无别。<a id="a-45"></a>色如、<a id="a-46"></a>如来如，<a id="a-47"></a>受想行识如、<a id="a-48"></a>如来如，<a id="a-49"></a>是色如、<a id="a-4A"></a>受想行识如、<a id="a-4B"></a>如来如，<a id="a-4C"></a>一如无二无别；<a id="a-4D"></a>我如乃至知者见者如、<a id="a-4E"></a>如来如，<a id="a-4F"></a>一如无二无别；<a id="a-4G"></a>檀那波罗蜜如乃至般若波罗蜜如、<a id="a-4H"></a>内空如乃至无法有法空如、<a id="a-4I"></a>四念处如乃至一切种智如、<a id="a-4J"></a>如来如，<a id="a-4K"></a>一如无二无别。<a id="a-4L"></a>须菩提，<a id="a-4M"></a>菩萨摩诃萨得是如故，<a id="a-4N"></a>名为如来。<a id="a-4O"></a>”</p>
  <p id="a4P">说是如相品时，<a id="a-4Q"></a>是三千大千世界大地六种震动，<a id="a-4R"></a>东踊西没，<a id="a-4S"></a>西踊东没，<a id="a-4T"></a>南踊北没，<a id="a-4U"></a>北踊南没，<a id="a-4V"></a>中央踊四边没，<a id="a-4W"></a>四边踊中央没。<a id="a-4X"></a>是时，<a id="a-4Y"></a>诸欲天子，<a id="a-4Z"></a>诸色天子，<a id="a-4a"></a>以天末栴檀香，<a id="a-4b"></a>散佛上及散须菩提上，<a id="a-4c"></a>白佛言：<a id="a-4d"></a>“未曾有也！<a id="a-4e"></a>世尊，<a id="a-4f"></a>须菩提以如来如随佛生。<a id="a-4g"></a>”</p>
  <p id="a4h">须菩提复为诸天子说言：<a id="a-4i"></a>“诸天子，<a id="a-4j"></a>须菩提不从色中随佛生，<a id="a-4k"></a>亦不从色如中随佛生，<a id="a-4l"></a>不离色随佛生，<a id="a-4m"></a>亦不离色如随佛生。<a id="a-4n"></a>须菩提不从受、<a id="a-4o"></a>想、<a id="a-4p"></a>行、<a id="a-4q"></a>识中随佛生，<a id="a-4r"></a>亦不从受、<a id="a-4s"></a>想、<a id="a-4t"></a>行、<a id="a-4u"></a>识如中随佛生，<a id="a-4v"></a>不离受、<a id="a-4w"></a>想、<a id="a-4x"></a>行、<a id="a-4y"></a>识随佛生，<a id="a-4z"></a>亦不离受、<a id="a-50"></a>想、<a id="a-51"></a>行、<a id="a-52"></a>识如随佛生，<a id="a-53"></a>乃至不从一切种智中随佛生，<a id="a-54"></a>亦不从一切种智如中随佛生，<a id="a-55"></a>亦不离一切种智中随佛生，<a id="a-56"></a>亦不离一切种智如中随佛生。<a id="a-57"></a>须菩提不从无为中随佛生，<a id="a-58"></a>亦不从无为如中随佛生，<a id="a-59"></a>亦不离无为中随佛生，<a id="a-5A"></a>亦不离无为如中随佛生。<a id="a-5B"></a>何以故？<a id="a-5C"></a>是一切法皆无所有不可得，<a id="a-5D"></a>无随生者亦无随生法。<a id="a-5E"></a>”</p>
  <p id="a5F">尔时，<a id="a-5G"></a>舍利弗白佛言：<a id="a-5H"></a>“世尊，<a id="a-5I"></a>是如实不虚，<a id="a-5J"></a>法相、<a id="a-5K"></a>法住、<a id="a-5L"></a>法位甚深，<a id="a-5M"></a>是中色不可得，<a id="a-5N"></a>色如不可得。<a id="a-5O"></a>何以故？<a id="a-5P"></a>色尚不可得，<a id="a-5Q"></a>何况色如当可得？<a id="a-5R"></a>受、<a id="a-5S"></a>想、<a id="a-5T"></a>行、<a id="a-5U"></a>识不可得，<a id="a-5V"></a>受、<a id="a-5W"></a>想、<a id="a-5X"></a>行、<a id="a-5Y"></a>识如不可得。<a id="a-5Z"></a>何以故？<a id="a-5a"></a>受、<a id="a-5b"></a>想、<a id="a-5c"></a>行、<a id="a-5d"></a>识尚不可得，<a id="a-5e"></a>何况受、<a id="a-5f"></a>想、<a id="a-5g"></a>行、<a id="a-5h"></a>识如当可得？<a id="a-5i"></a>乃至一切种智不可得，<a id="a-5j"></a>一切种智如不可得。<a id="a-5k"></a>何以故？<a id="a-5l"></a>一切种智尚不可得，<a id="a-5m"></a>何况一切种智如当可得？<a id="a-5n"></a>”</p>
  <p id="a5o">佛告舍利弗：<a id="a-5p"></a>“如是，<a id="a-5q"></a>如是，<a id="a-5r"></a>舍利弗，<a id="a-5s"></a>是如实不虚，<a id="a-5t"></a>法相、<a id="a-5u"></a>法住、<a id="a-5v"></a>法位甚深，<a id="a-5w"></a>是中色不可得，<a id="a-5x"></a>色如不可得。<a id="a-5y"></a>何以故？<a id="a-5z"></a>色尚不可得，<a id="a-60"></a>何况色如当可得？<a id="a-61"></a>乃至一切种智不可得，<a id="a-62"></a>一切种智如不可得。<a id="a-63"></a>何以故？<a id="a-64"></a>一切种智尚不可得，<a id="a-65"></a>何况一切种智如当可得？<a id="a-66"></a>”</p>
  <p id="a67">舍利弗说是如相时，<a id="a-68"></a>二百比丘不受一切法故，<a id="a-69"></a>漏尽得阿罗汉。<a id="a-6A"></a>五百比丘尼远尘离垢，<a id="a-6B"></a>诸法中得法眼生天人中。<a id="a-6C"></a>五千菩萨摩诃萨得无生法忍。<a id="a-6D"></a>六十菩萨诸法不受故，<a id="a-6E"></a>漏尽心得解脱成阿罗汉。</p>
  <p id="a6F">“舍利弗，<a id="a-6G"></a>是六十菩萨，<a id="a-6H"></a>先世值五百佛亲近供养，<a id="a-6I"></a>于五百佛法中行布施、<a id="a-6J"></a>持戒、<a id="a-6K"></a>忍辱、<a id="a-6L"></a>精进、<a id="a-6M"></a>禅定，<a id="a-6N"></a>无般若波罗蜜、<a id="a-6O"></a>无方便力故，<a id="a-6P"></a>行别异相，<a id="a-6Q"></a>作是念：<a id="a-6R"></a>是布施，<a id="a-6S"></a>是持戒，<a id="a-6T"></a>是忍辱，<a id="a-6U"></a>是精进，<a id="a-6V"></a>是禅定。<a id="a-6W"></a>无般若波罗蜜、<a id="a-6X"></a>无方便力故，<a id="a-6Y"></a>布施、<a id="a-6Z"></a>持戒、<a id="a-6a"></a>忍辱、<a id="a-6b"></a>精进、<a id="a-6c"></a>禅定行异别相，<a id="a-6d"></a>行异别相故不得无异相，<a id="a-6e"></a>不得无异相故不得入菩萨位，<a id="a-6f"></a>不得入菩萨位故，<a id="a-6g"></a>得须陀洹果乃至得阿罗汉果。<a id="a-6h"></a>舍利弗，<a id="a-6i"></a>菩萨摩诃萨虽有道，<a id="a-6j"></a>若空、<a id="a-6k"></a>若无相、<a id="a-6l"></a>若无作法，<a id="a-6m"></a>远离般若波罗蜜，<a id="a-6n"></a>无方便力故，<a id="a-6o"></a>便于实际作证取声闻乘。<a id="a-6p"></a>”</p>
  <p id="a6q">舍利弗白佛言：<a id="a-6r"></a>“世尊，<a id="a-6s"></a>何因缘故，<a id="a-6t"></a>俱行空、<a id="a-6u"></a>无相、<a id="a-6v"></a>无作法远离方便力，<a id="a-6w"></a>于实际作证取声闻乘？<a id="a-6x"></a>菩萨摩诃萨亦修空、<a id="a-6y"></a>无相、<a id="a-6z"></a>无作法，<a id="a-70"></a>有方便力故得阿耨多罗三藐三菩提？<a id="a-71"></a>”</p>
  <p id="a72">佛告舍利弗：<a id="a-73"></a>“有菩萨远离萨婆若心，<a id="a-74"></a>修空、<a id="a-75"></a>无相、<a id="a-76"></a>无作法，<a id="a-77"></a>无方便力故取声闻乘。<a id="a-78"></a>舍利弗，<a id="a-79"></a>复有菩萨摩诃萨不远离萨婆若心，<a id="a-7A"></a>修空、<a id="a-7B"></a>无相、<a id="a-7C"></a>无作法，<a id="a-7D"></a>有方便力故入菩萨位，<a id="a-7E"></a>得阿耨多罗三藐三菩提。</p>
  <p id="a7F">“舍利弗，<a id="a-7G"></a>譬如有鸟，<a id="a-7H"></a>身长百由旬若二百、<a id="a-7I"></a>三百由旬而无有翅，<a id="a-7J"></a>从三十三天自投阎浮提。<a id="a-7K"></a>舍利弗，<a id="a-7L"></a>于汝意云何？<a id="a-7M"></a>是鸟中道作是念‘欲还上三十三天’，<a id="a-7N"></a>能得还不？<a id="a-7O"></a>”</p>
  <p id="a7P">“不得也，<a id="a-7Q"></a>世尊。<a id="a-7R"></a>”</p>
  <p id="a7S">“舍利弗，<a id="a-7T"></a>是鸟复作是愿：<a id="a-7U"></a>‘到阎浮提，<a id="a-7V"></a>欲使身不痛不恼。<a id="a-7W"></a>’舍利弗，<a id="a-7X"></a>于汝意云何？<a id="a-7Y"></a>是鸟得不痛不恼不？<a id="a-7Z"></a>”</p>
  <p id="a7a">舍利弗言：<a id="a-7b"></a>“不得也，<a id="a-7c"></a>世尊，<a id="a-7d"></a>是鸟到地若痛、<a id="a-7e"></a>若恼、<a id="a-7f"></a>若死、<a id="a-7g"></a>若死等苦。<a id="a-7h"></a>何以故？<a id="a-7i"></a>世尊，<a id="a-7j"></a>是鸟身大而无翅故。<a id="a-7k"></a>”</p>
  <p id="a7l">“舍利弗，<a id="a-7m"></a>菩萨摩诃萨亦如是，<a id="a-7n"></a>虽如恒河沙等劫修布施、<a id="a-7o"></a>持戒、<a id="a-7p"></a>忍辱、<a id="a-7q"></a>精进、<a id="a-7r"></a>禅定，<a id="a-7s"></a>发大事生大心，<a id="a-7t"></a>为得阿耨多罗三藐三菩提故受无量愿，<a id="a-7u"></a>是菩萨远离般若波罗蜜方便力故，<a id="a-7v"></a>若堕阿罗汉，<a id="a-7w"></a>若堕辟支佛道。<a id="a-7x"></a>何以故？<a id="a-7y"></a>是菩萨远离萨婆若心，<a id="a-7z"></a>布施、<a id="a-80"></a>持戒、<a id="a-81"></a>忍辱、<a id="a-82"></a>精进、<a id="a-83"></a>禅定，<a id="a-84"></a>无般若波罗蜜、<a id="a-85"></a>无方便力故，<a id="a-86"></a>堕声闻地、<a id="a-87"></a>若辟支佛道中。<a id="a-88"></a>舍利弗，<a id="a-89"></a>菩萨摩诃萨，<a id="a-8A"></a>虽念过去、<a id="a-8B"></a>未来、<a id="a-8C"></a>现在诸佛持戒、<a id="a-8D"></a>禅定、<a id="a-8E"></a>智慧、<a id="a-8F"></a>解脱、<a id="a-8G"></a>解脱知见，<a id="a-8H"></a>取相受持，<a id="a-8I"></a>是人不知不解诸佛戒、<a id="a-8J"></a>定、<a id="a-8K"></a>慧、<a id="a-8L"></a>解脱、<a id="a-8M"></a>解脱知见，<a id="a-8N"></a>但闻空、<a id="a-8O"></a>无相、<a id="a-8P"></a>无作名字声而取名字声回向阿耨多罗三藐三菩提。<a id="a-8Q"></a>菩萨摩诃萨若如是回向，<a id="a-8R"></a>住声闻、<a id="a-8S"></a>辟支佛地中，<a id="a-8T"></a>不能得过。<a id="a-8U"></a>何以故？<a id="a-8V"></a>远离般若波罗蜜方便力持诸善根回向阿耨多罗三藐三菩提故。</p>
  <p id="a8W">“舍利弗，<a id="a-8X"></a>有菩萨摩诃萨从初发意以来，<a id="a-8Y"></a>不远离萨婆若心，<a id="a-8Z"></a>行布施、<a id="a-8a"></a>持戒、<a id="a-8b"></a>忍辱、<a id="a-8c"></a>精进、<a id="a-8d"></a>禅定，<a id="a-8e"></a>不远离般若波罗蜜方便力故，<a id="a-8f"></a>不取相于过去、<a id="a-8g"></a>未来、<a id="a-8h"></a>现在诸佛戒、<a id="a-8i"></a>定、<a id="a-8j"></a>慧、<a id="a-8k"></a>解脱、<a id="a-8l"></a>解脱知见，<a id="a-8m"></a>不取空解脱门相，<a id="a-8n"></a>不取无相无作解脱门相。<a id="a-8o"></a>舍利弗，<a id="a-8p"></a>当知是菩萨摩诃萨不堕声闻、<a id="a-8q"></a>辟支佛道，<a id="a-8r"></a>直至阿耨多罗三藐三菩提。<a id="a-8s"></a>何以故？<a id="a-8t"></a>是菩萨摩诃萨从初发意以来，<a id="a-8u"></a>行布施不取相，<a id="a-8v"></a>持戒、<a id="a-8w"></a>忍辱、<a id="a-8x"></a>精进、<a id="a-8y"></a>禅定不取相，<a id="a-8z"></a>过去、<a id="a-90"></a>未来、<a id="a-91"></a>现在诸佛戒、<a id="a-92"></a>定、<a id="a-93"></a>慧、<a id="a-94"></a>解脱、<a id="a-95"></a>解脱知见不取相。<a id="a-96"></a>舍利弗，<a id="a-97"></a>是名菩萨方便力，<a id="a-98"></a>以离相心行布施、<a id="a-99"></a>持戒、<a id="a-9A"></a>忍辱、<a id="a-9B"></a>精进、<a id="a-9C"></a>禅定，<a id="a-9D"></a>乃至离相心行一切种智。<a id="a-9E"></a>”</p>
  <p id="a9F">舍利弗白佛言：<a id="a-9G"></a>“世尊，<a id="a-9H"></a>如我解佛所说义，<a id="a-9I"></a>若菩萨摩诃萨不远离般若波罗蜜方便力，<a id="a-9J"></a>当知是菩萨近阿耨多罗三藐三菩提。<a id="a-9K"></a>何以故？<a id="a-9L"></a>是菩萨摩诃萨从初发心以来，<a id="a-9M"></a>无法可知，<a id="a-9N"></a>若色、<a id="a-9O"></a>若受想行识乃至一切种智。</p>
  <p id="a9P">“世尊，<a id="a-9Q"></a>有求菩萨道善男子、<a id="a-9R"></a>善女人，<a id="a-9S"></a>远离般若波罗蜜及方便力，<a id="a-9T"></a>当知是人于阿耨多罗三藐三菩提或得或不得。<a id="a-9U"></a>何以故？<a id="a-9V"></a>世尊，<a id="a-9W"></a>是求菩萨道善男子、<a id="a-9X"></a>善女人，<a id="a-9Y"></a>所有布施皆取相，<a id="a-9Z"></a>所有持戒、<a id="a-9a"></a>忍辱、<a id="a-9b"></a>精进、<a id="a-9c"></a>禅定皆取相。<a id="a-9d"></a>以是故，<a id="a-9e"></a>是善男子、<a id="a-9f"></a>善女人于阿耨多罗三藐三菩提不定。</p>
  <p id="a9g">“世尊，<a id="a-9h"></a>以是因缘故，<a id="a-9i"></a>菩萨摩诃萨欲得阿耨多罗三藐三菩提，<a id="a-9j"></a>不应远离般若波罗蜜方便力。<a id="a-9k"></a>是菩萨摩诃萨住般若波罗蜜方便力中，<a id="a-9l"></a>以无得无相心应布施、<a id="a-9m"></a>持戒、<a id="a-9n"></a>忍辱、<a id="a-9o"></a>精进、<a id="a-9p"></a>禅定，<a id="a-9q"></a>乃至以无得无相心应修一切种智。<a id="a-9r"></a>”</p>
  <p id="a9s">尔时，<a id="a-9t"></a>欲色界诸天子白佛言：<a id="a-9u"></a>“世尊，<a id="a-9v"></a>阿耨多罗三藐三菩提难得。<a id="a-9w"></a>何以故？<a id="a-9x"></a>是菩萨摩诃萨应知一切诸法，<a id="a-9y"></a>是法亦不可得。<a id="a-9z"></a>”</p>
  <p id="aA0">佛言：<a id="a-A1"></a>“如是，<a id="a-A2"></a>如是，<a id="a-A3"></a>诸天子，<a id="a-A4"></a>阿耨多罗三藐三菩提难得，<a id="a-A5"></a>我不得一切法、<a id="a-A6"></a>一切种智，<a id="a-A7"></a>亦无所得、<a id="a-A8"></a>无能知、<a id="a-A9"></a>无可知、<a id="a-AA"></a>无知者。<a id="a-AB"></a>何以故？<a id="a-AC"></a>诸法毕竟净故。<a id="a-AD"></a>”</p>
  <p id="aAE">须菩提白佛言：<a id="a-AF"></a>“世尊，<a id="a-AG"></a>如佛所说，<a id="a-AH"></a>阿耨多罗三藐三菩提难得。<a id="a-AI"></a>如我解佛所说义，<a id="a-AJ"></a>我心思惟是阿耨多罗三藐三菩提易得。<a id="a-AK"></a>何以故？<a id="a-AL"></a>无有得阿耨多罗三藐三菩提者，<a id="a-AM"></a>亦无可得法。<a id="a-AN"></a>一切法、<a id="a-AO"></a>一切法相空，<a id="a-AP"></a>无法可得，<a id="a-AQ"></a>无能得者。<a id="a-AR"></a>何以故？<a id="a-AS"></a>一切法空故，<a id="a-AT"></a>亦无法可增，<a id="a-AU"></a>亦无法可减。<a id="a-AV"></a>所谓布施、<a id="a-AW"></a>持戒、<a id="a-AX"></a>忍辱、<a id="a-AY"></a>精进、<a id="a-AZ"></a>禅定乃至一切种智，<a id="a-Aa"></a>是法皆无可得者，<a id="a-Ab"></a>无能得者。<a id="a-Ac"></a>世尊，<a id="a-Ad"></a>以是因缘故，<a id="a-Ae"></a>我意谓阿耨多罗三藐三菩提为易得。<a id="a-Af"></a>何以故？<a id="a-Ag"></a>世尊，<a id="a-Ah"></a>色、<a id="a-Ai"></a>色相空，<a id="a-Aj"></a>受想行识、<a id="a-Ak"></a>识相空。<a id="a-Al"></a>乃至一切种智、<a id="a-Am"></a>一切种智相空。<a id="a-An"></a>”</p>
  <p id="aAo">舍利弗语须菩提：<a id="a-Ap"></a>“若一切法空如虚空，<a id="a-Aq"></a>虚空不作是念‘我当得阿耨多罗三藐三菩提’。<a id="a-Ar"></a>若菩萨摩诃萨信解一切诸法空如虚空，<a id="a-As"></a>是阿耨多罗三藐三菩提易得者，<a id="a-At"></a>今恒河沙等诸菩萨摩诃萨求阿耨多罗三藐三菩提何以退还？<a id="a-Au"></a>须菩提，<a id="a-Av"></a>以是故知，<a id="a-Aw"></a>阿耨多罗三藐三菩提不易得。<a id="a-Ax"></a>”</p>
  <p id="aAy">须菩提语舍利弗：<a id="a-Az"></a>“于意云何？<a id="a-B0"></a>色于阿耨多罗三藐三菩提退还不？<a id="a-B1"></a>”</p>
  <p id="aB2">舍利弗言：<a id="a-B3"></a>“不。<a id="a-B4"></a>”</p>
  <p id="aB5">“受、<a id="a-B6"></a>想、<a id="a-B7"></a>行、<a id="a-B8"></a>识于阿耨多罗三藐三菩提退还不？<a id="a-B9"></a>”</p>
  <p id="aBA">舍利弗言：<a id="a-BB"></a>“不。<a id="a-BC"></a>”</p>
  <p id="aBD">“乃至一切种智于阿耨多罗三藐三菩提退还不？<a id="a-BE"></a>”</p>
  <p id="aBF">舍利弗言：<a id="a-BG"></a>“不。<a id="a-BH"></a>”</p>
  <p id="aBI">“离色有法于阿耨多罗三藐三菩提退还不？<a id="a-BJ"></a>”</p>
  <p id="aBK">舍利弗言：<a id="a-BL"></a>“不。<a id="a-BM"></a>”</p>
  <p id="aBN">“离受、<a id="a-BO"></a>想、<a id="a-BP"></a>行、<a id="a-BQ"></a>识有法于阿耨多罗三藐三菩提退还不？<a id="a-BR"></a>”</p>
  <p id="aBS">舍利弗言：<a id="a-BT"></a>“不。<a id="a-BU"></a>”</p>
  <p id="aBV">“乃至离一切种智有法于阿耨多罗三藐三菩提退还不？<a id="a-BW"></a>”</p>
  <p id="aBX">舍利弗言：<a id="a-BY"></a>“不。<a id="a-BZ"></a>”</p>
  <p id="aBa">“舍利弗，<a id="a-Bb"></a>于意云何？<a id="a-Bc"></a>色如相于阿耨多罗三藐三菩提退还不？<a id="a-Bd"></a>”</p>
  <p id="aBe">舍利弗言：<a id="a-Bf"></a>“不。<a id="a-Bg"></a>”</p>
  <p id="aBh">“受、<a id="a-Bi"></a>想、<a id="a-Bj"></a>行、<a id="a-Bk"></a>识如相乃至一切种智如相，<a id="a-Bl"></a>于阿耨多罗三藐三菩提退还不？<a id="a-Bm"></a>”</p>
  <p id="aBn">舍利弗言：<a id="a-Bo"></a>“不。<a id="a-Bp"></a>”</p>
  <p id="aBq">“离色如相有法于阿耨多罗三藐三菩提退还不？<a id="a-Br"></a>”</p>
  <p id="aBs">舍利弗言：<a id="a-Bt"></a>“不。<a id="a-Bu"></a>”</p>
  <p id="aBv">“离受、<a id="a-Bw"></a>想、<a id="a-Bx"></a>行、<a id="a-By"></a>识如相，<a id="a-Bz"></a>乃至离一切种智如相有法于阿耨多罗三藐三菩提退还不？<a id="a-C0"></a>”</p>
  <p id="aC1">舍利弗言：<a id="a-C2"></a>“不。<a id="a-C3"></a>”</p>
  <p id="aC4">“舍利弗，<a id="a-C5"></a>于意云何？<a id="a-C6"></a>如于阿耨多罗三藐三菩提退还不？<a id="a-C7"></a>”</p>
  <p id="aC8">舍利弗言：<a id="a-C9"></a>“不。<a id="a-CA"></a>”</p>
  <p id="aCB">“法性、<a id="a-CC"></a>法住、<a id="a-CD"></a>法位、<a id="a-CE"></a>实际、<a id="a-CF"></a>不可思议性，<a id="a-CG"></a>于阿耨多罗三藐三菩提退还不？<a id="a-CH"></a>”</p>
  <p id="aCI">舍利弗言：<a id="a-CJ"></a>“不。<a id="a-CK"></a>”</p>
  <p id="aCL">“舍利弗，<a id="a-CM"></a>于意云何？<a id="a-CN"></a>离如有法于阿耨多罗三藐三菩提退还不？<a id="a-CO"></a>”</p>
  <p id="aCP">舍利弗言：<a id="a-CQ"></a>“不。<a id="a-CR"></a>”</p>
  <p id="aCS">“离法性、<a id="a-CT"></a>法住、<a id="a-CU"></a>法位、<a id="a-CV"></a>实际、<a id="a-CW"></a>不可思议性有法于阿耨多罗三藐三菩提退还不？<a id="a-CX"></a>”</p>
  <p id="aCY">舍利弗言：<a id="a-CZ"></a>“不。<a id="a-Ca"></a>”</p>
  <p id="aCb">须菩提语舍利弗：<a id="a-Cc"></a>“若诸法毕竟不可得，<a id="a-Cd"></a>何等法于阿耨多罗三藐三菩提退还？<a id="a-Ce"></a>”</p>
  <p id="aCf">舍利弗语须菩提：<a id="a-Cg"></a>“如须菩提所说，<a id="a-Ch"></a>是法忍中无有菩萨于阿耨多罗三藐三菩提退还者若不退还。<a id="a-Ci"></a>佛说求道者有三种，<a id="a-Cj"></a>阿罗汉道、<a id="a-Ck"></a>辟支佛道、<a id="a-Cl"></a>佛道。<a id="a-Cm"></a>是三种为无分别，<a id="a-Cn"></a>如须菩提说，<a id="a-Co"></a>独有一菩萨摩诃萨求佛道。<a id="a-Cp"></a>”</p>
  <p id="aCq">是时，<a id="a-Cr"></a>富楼那弥多罗尼子语舍利弗：<a id="a-Cs"></a>“应当问须菩提，<a id="a-Ct"></a>为有一菩萨乘不？<a id="a-Cu"></a>”</p>
  <p id="aCv">尔时，<a id="a-Cw"></a>舍利弗问须菩提：<a id="a-Cx"></a>“须菩提，<a id="a-Cy"></a>为欲说有一菩萨乘？<a id="a-Cz"></a>”</p>
  <p id="aD0">须菩提语舍利弗：<a id="a-D1"></a>“于诸法如中，<a id="a-D2"></a>欲使有三种乘，<a id="a-D3"></a>声闻乘、<a id="a-D4"></a>辟支佛乘、<a id="a-D5"></a>佛乘耶？<a id="a-D6"></a>”</p>
  <p id="aD7">舍利弗言：<a id="a-D8"></a>“不也。<a id="a-D9"></a>”</p>
  <p id="aDA">“舍利弗，<a id="a-DB"></a>如中可得分别有三乘不？<a id="a-DC"></a>”</p>
  <p id="aDD">舍利弗言：<a id="a-DE"></a>“不也。<a id="a-DF"></a>”</p>
  <p id="aDG">“舍利弗，<a id="a-DH"></a>是如有若一相、<a id="a-DI"></a>若二相、<a id="a-DJ"></a>若三相不？<a id="a-DK"></a>”</p>
  <p id="aDL">舍利弗言：<a id="a-DM"></a>“不也。<a id="a-DN"></a>”</p>
  <p id="aDO">“舍利弗，<a id="a-DP"></a>汝欲于如中乃至有一菩萨不？<a id="a-DQ"></a>”</p>
  <p id="aDR">舍利弗言：<a id="a-DS"></a>“不也，<a id="a-DT"></a>如是四种中三乘人不可得。<a id="a-DU"></a>”</p>
  <p id="aDV">“舍利弗，<a id="a-DW"></a>云何作是念：<a id="a-DX"></a>是求声闻乘人，<a id="a-DY"></a>是求辟支佛乘人，<a id="a-DZ"></a>是求佛乘人？<a id="a-Da"></a>舍利弗，<a id="a-Db"></a>菩萨摩诃萨闻是诸法如相，<a id="a-Dc"></a>心不惊、<a id="a-Dd"></a>不没、<a id="a-De"></a>不悔、<a id="a-Df"></a>不疑，<a id="a-Dg"></a>是名菩萨摩诃萨能成就阿耨多罗三藐三菩提。<a id="a-Dh"></a>”</p>
  <p id="aDi">尔时，<a id="a-Dj"></a>佛赞须菩提言：<a id="a-Dk"></a>“善哉！<a id="a-Dl"></a>善哉！<a id="a-Dm"></a>须菩提，<a id="a-Dn"></a>汝所说者皆是佛力。<a id="a-Do"></a>须菩提，<a id="a-Dp"></a>若菩萨摩诃萨闻说是如无有诸法别异，<a id="a-Dq"></a>心不惊、<a id="a-Dr"></a>不怖、<a id="a-Ds"></a>不畏、<a id="a-Dt"></a>不难、<a id="a-Du"></a>不没、<a id="a-Dv"></a>不悔，<a id="a-Dw"></a>当知是菩萨能成就阿耨多罗三藐三菩提。<a id="a-Dx"></a>”</p>
  <p id="aDy">舍利弗白佛言：<a id="a-Dz"></a>“世尊，<a id="a-E0"></a>成就何等菩提？<a id="a-E1"></a>”</p>
  <p id="aE2">佛言：<a id="a-E3"></a>“成就佛阿耨多罗三藐三菩提。<a id="a-E4"></a>”</p>
  <p id="aE5">须菩提白佛言：<a id="a-E6"></a>“世尊，<a id="a-E7"></a>若菩萨摩诃萨欲成就阿耨多罗三藐三菩提，<a id="a-E8"></a>应云何行？<a id="a-E9"></a>”</p>
  <p id="aEA">佛言：<a id="a-EB"></a>“应起等心，<a id="a-EC"></a>于一切众生亦等心，<a id="a-ED"></a>与语无有偏党；<a id="a-EE"></a>于一切众生中起大慈心，<a id="a-EF"></a>亦以大慈心与语；<a id="a-EG"></a>于一切众生中下意，<a id="a-EH"></a>亦以下意与语；<a id="a-EI"></a>于一切众生中应生安隐心，<a id="a-EJ"></a>亦以安隐心与语；<a id="a-EK"></a>于一切众生中应生无礙心，<a id="a-EL"></a>亦以无礙心与语；<a id="a-EM"></a>于一切众生中应生无恼心，<a id="a-EN"></a>亦以无恼心与语；<a id="a-EO"></a>于一切众生中应生爱敬心，<a id="a-EP"></a>如父、<a id="a-EQ"></a>如母、<a id="a-ER"></a>如兄、<a id="a-ES"></a>如弟、<a id="a-ET"></a>如姊妹、<a id="a-EU"></a>如儿子、<a id="a-EV"></a>如亲族、<a id="a-EW"></a>如知识，<a id="a-EX"></a>亦以爱敬心与语。<a id="a-EY"></a>是菩萨摩诃萨应自不杀生，<a id="a-EZ"></a>亦教人不杀生，<a id="a-Ea"></a>赞不杀生法，<a id="a-Eb"></a>欢喜赞叹诸不杀者；<a id="a-Ec"></a>乃至自不行邪见，<a id="a-Ed"></a>亦教他人不行邪见，<a id="a-Ee"></a>赞叹不邪见法，<a id="a-Ef"></a>欢喜赞叹不邪见者。<a id="a-Eg"></a>如是，<a id="a-Eh"></a>须菩提，<a id="a-Ei"></a>菩萨摩诃萨欲成就阿耨多罗三藐三菩提，<a id="a-Ej"></a>当如是行。</p>
  <p id="aEk">“复次，<a id="a-El"></a>须菩提，<a id="a-Em"></a>菩萨摩诃萨欲成就阿耨多罗三藐三菩提，<a id="a-En"></a>应自行初禅，<a id="a-Eo"></a>亦教他人行初禅，<a id="a-Ep"></a>赞叹行初禅法，<a id="a-Eq"></a>欢喜赞叹行初禅者，<a id="a-Er"></a>二禅、<a id="a-Es"></a>三禅、<a id="a-Et"></a>四禅亦如是。</p>
  <p id="aEu">“复次，<a id="a-Ev"></a>须菩提，<a id="a-Ew"></a>菩萨摩诃萨欲成就阿耨多罗三藐三菩提，<a id="a-Ex"></a>应自行慈心，<a id="a-Ey"></a>亦教人行慈心，<a id="a-Ez"></a>赞叹行慈心法，<a id="a-F0"></a>欢喜赞叹行慈心者，<a id="a-F1"></a>悲喜舍心亦如是；<a id="a-F2"></a>自行虚空处，<a id="a-F3"></a>亦教人行虚空处，<a id="a-F4"></a>赞叹行虚空处法，<a id="a-F5"></a>欢喜赞叹行虚空处者，<a id="a-F6"></a>识处、<a id="a-F7"></a>无所有处、<a id="a-F8"></a>非有想非无想处亦如是；<a id="a-F9"></a>自具足檀那波罗蜜，<a id="a-FA"></a>亦教人具足檀那波罗蜜，<a id="a-FB"></a>赞叹具足檀那波罗蜜法，<a id="a-FC"></a>欢喜赞叹具足檀那波罗蜜者，<a id="a-FD"></a>尸罗波罗蜜、<a id="a-FE"></a>羼提、<a id="a-FF"></a>毗梨耶、<a id="a-FG"></a>禅那、<a id="a-FH"></a>般若波罗蜜亦如是。</p>
  <p id="aFI">“复次，<a id="a-FJ"></a>菩萨摩诃萨欲成就阿耨多罗三藐三菩提，<a id="a-FK"></a>自行内空，<a id="a-FL"></a>亦教人行内空，<a id="a-FM"></a>赞叹行内空法，<a id="a-FN"></a>欢喜赞叹行内空者，<a id="a-FO"></a>乃至无法有法空亦如是；<a id="a-FP"></a>自行四念处，<a id="a-FQ"></a>亦教人行四念处，<a id="a-FR"></a>赞叹行四念处法，<a id="a-FS"></a>欢喜赞叹行四念处者，<a id="a-FT"></a>乃至八圣道分亦如是；<a id="a-FU"></a>自修空三昧、<a id="a-FV"></a>无相无作三昧，<a id="a-FW"></a>亦教人修空、<a id="a-FX"></a>无相、<a id="a-FY"></a>无作三昧，<a id="a-FZ"></a>赞叹修空、<a id="a-Fa"></a>无相、<a id="a-Fb"></a>无作三昧法，<a id="a-Fc"></a>欢喜赞叹修空、<a id="a-Fd"></a>无相、<a id="a-Fe"></a>无作三昧者；<a id="a-Ff"></a>自行八背舍，<a id="a-Fg"></a>亦教人行八背舍，<a id="a-Fh"></a>赞叹行八背舍法，<a id="a-Fi"></a>欢喜赞叹行八背舍者；<a id="a-Fj"></a>自行九次第定，<a id="a-Fk"></a>亦教人行九次第定，<a id="a-Fl"></a>赞叹行九次第定法，<a id="a-Fm"></a>欢喜赞叹行九次第定者；<a id="a-Fn"></a>自具足佛十力，<a id="a-Fo"></a>亦教人具足佛十力，<a id="a-Fp"></a>赞叹具足佛十力法，<a id="a-Fq"></a>欢喜赞叹具足佛十力者；<a id="a-Fr"></a>自行四无所畏、<a id="a-Fs"></a>四无礙智、<a id="a-Ft"></a>十八不共法、<a id="a-Fu"></a>大慈大悲，<a id="a-Fv"></a>亦教人行四无所畏乃至大慈大悲，<a id="a-Fw"></a>赞叹行四无所畏乃至大慈大悲法，<a id="a-Fx"></a>欢喜赞叹行四无所畏乃至大慈大悲者；<a id="a-Fy"></a>自逆顺观十二因缘，<a id="a-Fz"></a>亦教人行逆顺观十二因缘，<a id="a-G0"></a>赞叹逆顺观十二因缘法，<a id="a-G1"></a>欢喜赞叹逆顺观十二因缘者。<a id="a-G2"></a>须菩提，<a id="a-G3"></a>菩萨摩诃萨欲成就阿耨多罗三藐三菩提，<a id="a-G4"></a>应如是行。</p>
  <p id="aG5">“复次，<a id="a-G6"></a>须菩提，<a id="a-G7"></a>菩萨摩诃萨欲成就阿耨多罗三藐三菩提，<a id="a-G8"></a>自应知苦、<a id="a-G9"></a>断集、<a id="a-GA"></a>证灭、<a id="a-GB"></a>修道，<a id="a-GC"></a>亦教人知苦、<a id="a-GD"></a>断集、<a id="a-GE"></a>证灭、<a id="a-GF"></a>修道，<a id="a-GG"></a>赞叹知苦、<a id="a-GH"></a>断集、<a id="a-GI"></a>证灭、<a id="a-GJ"></a>修道法，<a id="a-GK"></a>欢喜赞叹知苦、<a id="a-GL"></a>断集、<a id="a-GM"></a>证灭、<a id="a-GN"></a>修道者；<a id="a-GO"></a>自生须陀洹果证智，<a id="a-GP"></a>亦不证实际，<a id="a-GQ"></a>亦教人著须陀洹果中，<a id="a-GR"></a>赞叹须陀洹果法，<a id="a-GS"></a>欢喜赞叹得须陀洹果者，<a id="a-GT"></a>斯陀含果、<a id="a-GU"></a>阿那含果、<a id="a-GV"></a>阿罗汉果亦如是；<a id="a-GW"></a>自生辟支佛道证智，<a id="a-GX"></a>亦不证辟支佛道，<a id="a-GY"></a>亦教人著辟支佛道中，<a id="a-GZ"></a>赞叹得辟支佛道法，<a id="a-Ga"></a>欢喜赞叹得辟支佛道者；<a id="a-Gb"></a>自入菩萨位，<a id="a-Gc"></a>亦教人入菩萨位，<a id="a-Gd"></a>赞叹入菩萨位法，<a id="a-Ge"></a>欢喜赞叹入菩萨位者；<a id="a-Gf"></a>自净佛国土成就众生，<a id="a-Gg"></a>亦教人净佛国土成就众生，<a id="a-Gh"></a>赞叹净佛国土成就众生法，<a id="a-Gi"></a>欢喜赞叹净佛国土成就众生者；<a id="a-Gj"></a>自起菩萨神通，<a id="a-Gk"></a>亦教人起菩萨神通，<a id="a-Gl"></a>赞叹起菩萨神通法，<a id="a-Gm"></a>欢喜赞叹起菩萨神通者；<a id="a-Gn"></a>自生一切种智，<a id="a-Go"></a>亦教人生一切种智，<a id="a-Gp"></a>赞叹生一切种智法，<a id="a-Gq"></a>欢喜赞叹生一切种智者；<a id="a-Gr"></a>自断一切结使习，<a id="a-Gs"></a>亦教人断一切结使习，<a id="a-Gt"></a>赞叹断一切结使习法，<a id="a-Gu"></a>欢喜赞叹断一切结使习者。<a id="a-Gv"></a>须菩提，<a id="a-Gw"></a>菩萨摩诃萨欲成就阿耨多罗三藐三菩提，<a id="a-Gx"></a>应如是行。</p>
  <p id="aGy">“复次，<a id="a-Gz"></a>须菩提，<a id="a-H0"></a>菩萨摩诃萨欲成就阿耨多罗三藐三菩提，<a id="a-H1"></a>自取寿命成就，<a id="a-H2"></a>亦教人取寿命成就，<a id="a-H3"></a>赞叹取寿命成就法，<a id="a-H4"></a>欢喜赞叹取寿命成就者；<a id="a-H5"></a>自成就法住，<a id="a-H6"></a>亦教人成就法住，<a id="a-H7"></a>赞叹成就法住法，<a id="a-H8"></a>欢喜赞叹成就法住者。<a id="a-H9"></a>须菩提，<a id="a-HA"></a>菩萨摩诃萨欲成就阿耨多罗三藐三菩提，<a id="a-HB"></a>应如是行，<a id="a-HC"></a>亦应如是学般若波罗蜜方便力。<a id="a-HD"></a>是菩萨如是学、<a id="a-HE"></a>如是行时，<a id="a-HF"></a>当得无礙色，<a id="a-HG"></a>得无礙受、<a id="a-HH"></a>想、<a id="a-HI"></a>行、<a id="a-HJ"></a>识，<a id="a-HK"></a>乃至得无礙法住。<a id="a-HL"></a>何以故？<a id="a-HM"></a>是菩萨摩诃萨从本以来，<a id="a-HN"></a>不受色，<a id="a-HO"></a>不受受、<a id="a-HP"></a>想、<a id="a-HQ"></a>行、<a id="a-HR"></a>识，<a id="a-HS"></a>乃至不受一切种智。<a id="a-HT"></a>何以故？<a id="a-HU"></a>色不受者为非色，<a id="a-HV"></a>乃至一切种智不受者为非一切种智。<a id="a-HW"></a>”</p>
  <p id="aHX">说是菩萨行品时，<a id="a-HY"></a>二千菩萨得无生法忍。</p>
  <p data-pb></p>
  <h2 id="aHZ">阿毗跋致品第五十五</h2>
  <p id="aHa">须菩提白佛言：<a id="a-Hb"></a>“世尊，<a id="a-Hc"></a>以何等行，<a id="a-Hd"></a>何等类，<a id="a-He"></a>何等相貌，<a id="a-Hf"></a>知是阿毗跋致菩萨摩诃萨？<a id="a-Hg"></a>”</p>
  <p id="aHh">佛告须菩提：<a id="a-Hi"></a>“若菩萨摩诃萨能知凡夫地、<a id="a-Hj"></a>声闻地、<a id="a-Hk"></a>辟支佛地、<a id="a-Hl"></a>佛地，<a id="a-Hm"></a>是诸地如相中无二无别，<a id="a-Hn"></a>亦不念，<a id="a-Ho"></a>亦不分别，<a id="a-Hp"></a>入是如中闻是事直过无疑。<a id="a-Hq"></a>何以故？<a id="a-Hr"></a>是如中无一无二相故。<a id="a-Hs"></a>是菩萨摩诃萨亦不作无益语，<a id="a-Ht"></a>但说利益相应语，<a id="a-Hu"></a>不视他人长短。<a id="a-Hv"></a>须菩提，<a id="a-Hw"></a>以是行类相貌，<a id="a-Hx"></a>知是阿毗跋致菩萨摩诃萨。<a id="a-Hy"></a>”</p>
  <p id="aHz">须菩提言：<a id="a-I0"></a>“世尊，<a id="a-I1"></a>复以何行类相貌，<a id="a-I2"></a>知是阿毗跋致菩萨摩诃萨？<a id="a-I3"></a>”</p>
  <p id="aI4">佛告须菩提：<a id="a-I5"></a>“若菩萨摩诃萨能观一切法，<a id="a-I6"></a>无行，<a id="a-I7"></a>无类，<a id="a-I8"></a>无相貌，<a id="a-I9"></a>当知是名阿毗跋致菩萨摩诃萨。<a id="a-IA"></a>”</p>
  <p id="aIB">须菩提白佛言：<a id="a-IC"></a>“世尊，<a id="a-ID"></a>若一切法，<a id="a-IE"></a>无行，<a id="a-IF"></a>无类，<a id="a-IG"></a>无相貌，<a id="a-IH"></a>菩萨于何等法转名不转？<a id="a-II"></a>”</p>
  <p id="aIJ">佛言：<a id="a-IK"></a>“若菩萨摩诃萨色中转，<a id="a-IL"></a>受、<a id="a-IM"></a>想、<a id="a-IN"></a>行、<a id="a-IO"></a>识中转，<a id="a-IP"></a>是名菩萨不转。</p>
  <p id="aIQ">“复次，<a id="a-IR"></a>须菩提，<a id="a-IS"></a>菩萨摩诃萨檀那波罗蜜中转，<a id="a-IT"></a>乃至般若波罗蜜中转，<a id="a-IU"></a>内空中乃至无法有法空中转，<a id="a-IV"></a>四念处中乃至十八不共法中转，<a id="a-IW"></a>声闻、<a id="a-IX"></a>辟支佛地中转，<a id="a-IY"></a>乃至阿耨多罗三藐三菩提中转，<a id="a-IZ"></a>当知是菩萨摩诃萨不转。<a id="a-Ia"></a>何以故？<a id="a-Ib"></a>须菩提，<a id="a-Ic"></a>色性无，<a id="a-Id"></a>是菩萨何所住？<a id="a-Ie"></a>乃至阿耨多罗三藐三菩提性无，<a id="a-If"></a>是菩萨何所住？</p>
  <p id="aIg">“复次，<a id="a-Ih"></a>须菩提，<a id="a-Ii"></a>菩萨摩诃萨不观相外道、<a id="a-Ij"></a>沙门、<a id="a-Ik"></a>婆罗门面貌言语，<a id="a-Il"></a>不作是念‘是诸外道若沙门、<a id="a-Im"></a>若婆罗门实知实见’，<a id="a-In"></a>若说正见，<a id="a-Io"></a>无有是事。</p>
  <p id="aIp">“复次，<a id="a-Iq"></a>菩萨不生疑，<a id="a-Ir"></a>不著戒取，<a id="a-Is"></a>不堕邪见，<a id="a-It"></a>亦不求世俗吉事以为清净，<a id="a-Iu"></a>不以华香、<a id="a-Iv"></a>璎珞、<a id="a-Iw"></a>幡盖、<a id="a-Ix"></a>伎乐、<a id="a-Iy"></a>礼拜供养余天。<a id="a-Iz"></a>须菩提，<a id="a-J0"></a>以是行类相貌，<a id="a-J1"></a>当知是名阿毗跋致菩萨摩诃萨。</p>
  <p id="aJ2">“复次，<a id="a-J3"></a>须菩提，<a id="a-J4"></a>阿毗跋致菩萨摩诃萨常不生下贱家，<a id="a-J5"></a>乃至不生八难之处，<a id="a-J6"></a>常不受女人身。<a id="a-J7"></a>须菩提，<a id="a-J8"></a>以是行类相貌，<a id="a-J9"></a>当知是名阿毗跋致菩萨摩诃萨。</p>
  <p id="aJA">“复次，<a id="a-JB"></a>须菩提，<a id="a-JC"></a>菩萨摩诃萨常行十善道，<a id="a-JD"></a>自不杀生，<a id="a-JE"></a>不教人杀生，<a id="a-JF"></a>赞叹不杀生法，<a id="a-JG"></a>欢喜赞叹不杀生者，<a id="a-JH"></a>乃至自不邪见，<a id="a-JI"></a>不教人邪见，<a id="a-JJ"></a>不赞叹邪见法，<a id="a-JK"></a>不欢喜赞叹行邪见者。<a id="a-JL"></a>须菩提，<a id="a-JM"></a>以是行类相貌，<a id="a-JN"></a>当知是名阿毗跋致菩萨摩诃萨。</p>
  <p id="aJO">“复次，<a id="a-JP"></a>须菩提，<a id="a-JQ"></a>菩萨摩诃萨乃至梦中，<a id="a-JR"></a>亦不行十不善道，<a id="a-JS"></a>以是行类相貌，<a id="a-JT"></a>当知是名阿毗跋致菩萨摩诃萨。</p>
  <p id="aJU">“复次，<a id="a-JV"></a>须菩提，<a id="a-JW"></a>菩萨摩诃萨为益一切众生故行檀那波罗蜜，<a id="a-JX"></a>乃至为益一切众生故行般若波罗蜜。<a id="a-JY"></a>须菩提，<a id="a-JZ"></a>以是行类相貌，<a id="a-Ja"></a>当知是名阿毗跋致菩萨摩诃萨。</p>
  <p id="aJb">“复次，<a id="a-Jc"></a>须菩提，<a id="a-Jd"></a>菩萨摩诃萨所有诸法，<a id="a-Je"></a>受读诵、<a id="a-Jf"></a>说、<a id="a-Jg"></a>正忆念，<a id="a-Jh"></a>所谓修妒路乃至忧波提舍。<a id="a-Ji"></a>是菩萨法施时作是念：<a id="a-Jj"></a>‘是法施因缘故，<a id="a-Jk"></a>满一切众生愿。<a id="a-Jl"></a>以是法施功德与一切众生共之回向阿耨多罗三藐三菩提。<a id="a-Jm"></a>’须菩提，<a id="a-Jn"></a>以是行类相貌，<a id="a-Jo"></a>当知是名阿惟越致菩萨摩诃萨。</p>
  <p id="aJp">“复次，<a id="a-Jq"></a>须菩提，<a id="a-Jr"></a>菩萨摩诃萨于甚深法中不疑不悔。<a id="a-Js"></a>”</p>
  <p id="aJt">须菩提言：<a id="a-Ju"></a>“世尊，<a id="a-Jv"></a>菩萨于甚深法中，<a id="a-Jw"></a>何因缘故不疑不悔？<a id="a-Jx"></a>”</p>
  <p id="aJy">佛言：<a id="a-Jz"></a>“是阿毗跋致菩萨都不见有法可生疑处，<a id="a-K0"></a>若色、<a id="a-K1"></a>受、<a id="a-K2"></a>想、<a id="a-K3"></a>行、<a id="a-K4"></a>识乃至阿耨多罗三藐三菩提，<a id="a-K5"></a>不见是法可生疑处、<a id="a-K6"></a>悔处。<a id="a-K7"></a>须菩提，<a id="a-K8"></a>以是行类相貌，<a id="a-K9"></a>当知是名阿毗跋致菩萨摩诃萨。</p>
  <p id="aKA">“复次，<a id="a-KB"></a>须菩提，<a id="a-KC"></a>菩萨摩诃萨身口意业柔软。<a id="a-KD"></a>须菩提，<a id="a-KE"></a>以是行类相貌，<a id="a-KF"></a>当知是名阿毗跋致菩萨摩诃萨。</p>
  <p id="aKG">“复次，<a id="a-KH"></a>须菩提，<a id="a-KI"></a>菩萨摩诃萨以慈身口意业成就。<a id="a-KJ"></a>须菩提，<a id="a-KK"></a>以是行类相貌，<a id="a-KL"></a>当知是名阿毗跋致菩萨摩诃萨。</p>
  <p id="aKM">“复次，<a id="a-KN"></a>须菩提，<a id="a-KO"></a>菩萨摩诃萨不与五盖俱，<a id="a-KP"></a>淫欲、<a id="a-KQ"></a>瞋恚、<a id="a-KR"></a>睡眠、<a id="a-KS"></a>掉悔、<a id="a-KT"></a>疑。<a id="a-KU"></a>须菩提，<a id="a-KV"></a>以是行类相貌，<a id="a-KW"></a>当知是名阿毗跋致菩萨摩诃萨。</p>
  <p id="aKX">“复次，<a id="a-KY"></a>须菩提，<a id="a-KZ"></a>菩萨摩诃萨一切处无所爱著。<a id="a-Ka"></a>须菩提，<a id="a-Kb"></a>以是行类相貌，<a id="a-Kc"></a>当知是名阿毗跋致菩萨摩诃萨。</p>
  <p id="aKd">“复次，<a id="a-Ke"></a>须菩提，<a id="a-Kf"></a>菩萨摩诃萨出入、<a id="a-Kg"></a>去来、<a id="a-Kh"></a>坐卧、<a id="a-Ki"></a>行住常念一心，<a id="a-Kj"></a>出入、<a id="a-Kk"></a>去来、<a id="a-Kl"></a>坐卧、<a id="a-Km"></a>行住、<a id="a-Kn"></a>举足下足安隐详序，<a id="a-Ko"></a>常念一心视地而行。<a id="a-Kp"></a>须菩提，<a id="a-Kq"></a>以是行类相貌，<a id="a-Kr"></a>当知是名阿毗跋致菩萨摩诃萨。</p>
  <p id="aKs">“复次，<a id="a-Kt"></a>须菩提，<a id="a-Ku"></a>菩萨摩诃萨所著衣服及诸卧具，<a id="a-Kv"></a>人不恶秽，<a id="a-Kw"></a>好乐净洁，<a id="a-Kx"></a>少于疾病。<a id="a-Ky"></a>须菩提，<a id="a-Kz"></a>以是行类相貌，<a id="a-L0"></a>当知是名阿毗跋致菩萨摩诃萨。</p>
  <p id="aL1">“复次，<a id="a-L2"></a>须菩提，<a id="a-L3"></a>常人身中有八万户虫侵食其身，<a id="a-L4"></a>是阿毗跋致菩萨摩诃萨身无是虫。<a id="a-L5"></a>何以故？<a id="a-L6"></a>是菩萨功德出过世间。<a id="a-L7"></a>以是故，<a id="a-L8"></a>是菩萨无是户虫，<a id="a-L9"></a>是菩萨功德增益，<a id="a-LA"></a>随其功德得身清净，<a id="a-LB"></a>得心清净。<a id="a-LC"></a>须菩提，<a id="a-LD"></a>以是行类相藐，<a id="a-LE"></a>当知是名阿毗跋致菩萨摩诃萨。<a id="a-LF"></a>”</p>
  <p id="aLG">须菩提白佛言：<a id="a-LH"></a>“世尊，<a id="a-LI"></a>云何菩萨摩诃萨，<a id="a-LJ"></a>得身清净，<a id="a-LK"></a>得心清净？<a id="a-LL"></a>”</p>
  <p id="aLM">佛言：<a id="a-LN"></a>“菩萨摩诃萨随其所得增益善根，<a id="a-LO"></a>灭除心曲、<a id="a-LP"></a>心邪。<a id="a-LQ"></a>须菩提，<a id="a-LR"></a>是名菩萨摩诃萨身清净、<a id="a-LS"></a>心清净。<a id="a-LT"></a>以是身心清净故，<a id="a-LU"></a>能过声闻、<a id="a-LV"></a>辟支佛地，<a id="a-LW"></a>入菩萨位中。<a id="a-LX"></a>须菩提，<a id="a-LY"></a>以是行类相貌，<a id="a-LZ"></a>当知是名阿毗跋致菩萨摩诃萨。</p>
  <p id="aLa">“复次，<a id="a-Lb"></a>须菩提，<a id="a-Lc"></a>菩萨摩诃萨不贵利养，<a id="a-Ld"></a>虽行十二头陀，<a id="a-Le"></a>不贵阿兰若法，<a id="a-Lf"></a>乃至不贵但三衣法。<a id="a-Lg"></a>须菩提，<a id="a-Lh"></a>以是行类相貌，<a id="a-Li"></a>当知是名阿毗跋致菩萨摩诃萨。</p>
  <p id="aLj">“复次，<a id="a-Lk"></a>须菩提，<a id="a-Ll"></a>菩萨摩诃萨常不生悭贪心，<a id="a-Lm"></a>不生破戒心、<a id="a-Ln"></a>瞋动心、<a id="a-Lo"></a>懈怠心、<a id="a-Lp"></a>散乱心，<a id="a-Lq"></a>不生愚痴心，<a id="a-Lr"></a>不生嫉妒心。<a id="a-Ls"></a>须菩提，<a id="a-Lt"></a>以是行类相貌，<a id="a-Lu"></a>当知是名阿毗跋致菩萨摩诃萨。</p>
  <p id="aLv">“复次，<a id="a-Lw"></a>须菩提，<a id="a-Lx"></a>菩萨摩诃萨心住不动智慧深入，<a id="a-Ly"></a>一心听受所从闻法，<a id="a-Lz"></a>及世间事皆与般若波罗蜜合。<a id="a-M0"></a>是菩萨摩诃萨不见产业之事不入法性者，<a id="a-M1"></a>是事一切皆见与般若波罗蜜合。<a id="a-M2"></a>以是因缘故，<a id="a-M3"></a>须菩提，<a id="a-M4"></a>是名阿毗跋致菩萨阿毗跋致相。</p>
  <p id="aM5">“复次，<a id="a-M6"></a>须菩提，<a id="a-M7"></a>若恶魔于阿毗跋致菩萨前化作八大地狱，<a id="a-M8"></a>一一地狱中有千亿万菩萨，<a id="a-M9"></a>皆被烧煮受诸辛酸苦毒，<a id="a-MA"></a>语菩萨言：<a id="a-MB"></a>‘是诸菩萨皆是阿毗跋致，<a id="a-MC"></a>佛所授记堕大地狱中。<a id="a-MD"></a>汝若为佛授阿毗跋致记者，<a id="a-ME"></a>当入是大地狱中。<a id="a-MF"></a>佛为授汝地狱记，<a id="a-MG"></a>汝不如还舍菩萨心，<a id="a-MH"></a>可得不堕地狱得生天上。<a id="a-MI"></a>’须菩提，<a id="a-MJ"></a>若是菩萨见是事，<a id="a-MK"></a>闻是事，<a id="a-ML"></a>心不动、<a id="a-MM"></a>不疑、<a id="a-MN"></a>不惊，<a id="a-MO"></a>作是念：<a id="a-MP"></a>‘阿毗跋致菩萨若堕地狱、<a id="a-MQ"></a>畜生、<a id="a-MR"></a>饿鬼中，<a id="a-MS"></a>终无是处。<a id="a-MT"></a>’须菩提，<a id="a-MU"></a>以是行类相貌，<a id="a-MV"></a>当知是名阿毗跋致菩萨摩诃萨。</p>
  <p id="aMW">“复次，<a id="a-MX"></a>须菩提，<a id="a-MY"></a>恶魔化作比丘被服来至菩萨所，<a id="a-MZ"></a>语菩萨言：<a id="a-Ma"></a>‘汝先闻应如是净修六波罗蜜，<a id="a-Mb"></a>乃至应如是净修得阿耨多罗三藐三菩提，<a id="a-Mc"></a>是事汝疾悔舍。<a id="a-Md"></a>汝先于过去、<a id="a-Me"></a>未来、<a id="a-Mf"></a>现在诸佛所，<a id="a-Mg"></a>从初发心乃至法住，<a id="a-Mh"></a>于其中间所作善根，<a id="a-Mi"></a>随喜回向阿耨多罗三藐三菩提，<a id="a-Mj"></a>是事汝亦疾放舍。<a id="a-Mk"></a>若汝疾舍，<a id="a-Ml"></a>我当语汝真佛法。<a id="a-Mm"></a>汝先所闻，<a id="a-Mn"></a>皆非佛法，<a id="a-Mo"></a>非佛教，<a id="a-Mp"></a>皆是文饰合集作耳。<a id="a-Mq"></a>我所说是真佛法。<a id="a-Mr"></a>’若是菩萨闻作是说，<a id="a-Ms"></a>心惊疑悔，<a id="a-Mt"></a>当知是菩萨未得诸佛授记，<a id="a-Mu"></a>未定住阿毗跋致性中。<a id="a-Mv"></a>若是菩萨心不动、<a id="a-Mw"></a>不惊、<a id="a-Mx"></a>不疑、<a id="a-My"></a>不悔，<a id="a-Mz"></a>随顺依止无作无生法，<a id="a-N0"></a>不信他语，<a id="a-N1"></a>不随他行，<a id="a-N2"></a>行六波罗蜜时不随他语，<a id="a-N3"></a>乃至行阿耨多罗三藐三菩提时亦不随他语。<a id="a-N4"></a>须菩提，<a id="a-N5"></a>譬如漏尽阿罗汉，<a id="a-N6"></a>不信他语，<a id="a-N7"></a>不随他行，<a id="a-N8"></a>现见诸法实相，<a id="a-N9"></a>恶魔不能转；<a id="a-NA"></a>如是，<a id="a-NB"></a>须菩提，<a id="a-NC"></a>阿毗跋致菩萨摩诃萨亦如是，<a id="a-ND"></a>求声闻道、<a id="a-NE"></a>辟支佛道人不能破坏，<a id="a-NF"></a>不能折伏其心。<a id="a-NG"></a>须菩提，<a id="a-NH"></a>是菩萨摩诃萨，<a id="a-NI"></a>必定住阿毗跋致地中，<a id="a-NJ"></a>不随他语乃至佛语不直信取，<a id="a-NK"></a>何况求声闻、<a id="a-NL"></a>辟支佛人及恶魔外道梵志语？<a id="a-NM"></a>终无是处。<a id="a-NN"></a>何以故？<a id="a-NO"></a>是菩萨不见有法可随信者，<a id="a-NP"></a>所谓若色受想行识、<a id="a-NQ"></a>若色如乃至识如，<a id="a-NR"></a>乃至不见若阿耨多罗三藐三菩提、<a id="a-NS"></a>阿耨多罗三藐三菩提如。<a id="a-NT"></a>须菩提，<a id="a-NU"></a>以是行类相貌，<a id="a-NV"></a>当知是名阿毗跋致菩萨摩诃萨。</p>
  <p id="aNW">“复次，<a id="a-NX"></a>须菩提，<a id="a-NY"></a>魔作比丘身来到菩萨所，<a id="a-NZ"></a>语菩萨言：<a id="a-Na"></a>‘汝所行者，<a id="a-Nb"></a>是生死法，<a id="a-Nc"></a>非萨婆若道。<a id="a-Nd"></a>汝今身取苦尽证。<a id="a-Ne"></a>’是时，<a id="a-Nf"></a>恶魔为菩萨用世间行说似道法，<a id="a-Ng"></a>是似道法三界系，<a id="a-Nh"></a>所谓骨相、<a id="a-Ni"></a>若初禅乃至非有想非无想，<a id="a-Nj"></a>语：<a id="a-Nk"></a>‘善男子，<a id="a-Nl"></a>用是道，<a id="a-Nm"></a>用是行，<a id="a-Nn"></a>当得须陀洹果，<a id="a-No"></a>乃至当得阿罗汉果。<a id="a-Np"></a>汝行是道今世苦尽，<a id="a-Nq"></a>汝用受生死中种种苦恼为，<a id="a-Nr"></a>今是四大身尚不用受，<a id="a-Ns"></a>何况当更受来身？<a id="a-Nt"></a>’须菩提，<a id="a-Nu"></a>若是菩萨摩诃萨心不惊、<a id="a-Nv"></a>不疑、<a id="a-Nw"></a>不悔，<a id="a-Nx"></a>作是念：<a id="a-Ny"></a>‘是比丘益我不少，<a id="a-Nz"></a>为我说似道法。<a id="a-O0"></a>’行是似道法，<a id="a-O1"></a>不至须陀洹果证，<a id="a-O2"></a>不得至阿罗汉、<a id="a-O3"></a>辟支佛道证，<a id="a-O4"></a>何况得至阿耨多罗三藐三菩提？<a id="a-O5"></a>是菩萨摩诃萨益复欢喜，<a id="a-O6"></a>作是念：<a id="a-O7"></a>‘是比丘益我不少，<a id="a-O8"></a>为我说障道法。<a id="a-O9"></a>我知是障道法，<a id="a-OA"></a>是障学三乘道。<a id="a-OB"></a>’是时，<a id="a-OC"></a>恶魔知菩萨欢喜，<a id="a-OD"></a>作是言：<a id="a-OE"></a>‘善男子，<a id="a-OF"></a>汝欲见是菩萨摩诃萨，<a id="a-OG"></a>供养如恒河沙等诸佛衣被、<a id="a-OH"></a>饮食、<a id="a-OI"></a>卧具、<a id="a-OJ"></a>医药、<a id="a-OK"></a>资生所须，<a id="a-OL"></a>亦于如恒河沙等诸佛所行檀那波罗蜜、<a id="a-OM"></a>尸罗波罗蜜、<a id="a-ON"></a>羼提波罗蜜、<a id="a-OO"></a>毗梨耶波罗蜜、<a id="a-OP"></a>禅那波罗蜜、<a id="a-OQ"></a>般若波罗蜜，<a id="a-OR"></a>亦亲近如恒河沙等诸佛咨问菩萨摩诃萨道：<a id="a-OS"></a>“世尊，<a id="a-OT"></a>菩萨摩诃萨云何住菩萨摩诃萨乘？<a id="a-OU"></a>云何行檀那波罗蜜、<a id="a-OV"></a>尸罗波罗蜜、<a id="a-OW"></a>羼提波罗蜜、<a id="a-OX"></a>毗梨耶波罗蜜、<a id="a-OY"></a>禅那波罗蜜、<a id="a-OZ"></a>般若波罗蜜、<a id="a-Oa"></a>四念处乃至大慈大悲？<a id="a-Ob"></a>”是菩萨摩诃萨如佛所教，<a id="a-Oc"></a>如是住，<a id="a-Od"></a>如是行，<a id="a-Oe"></a>如是修。<a id="a-Of"></a>是菩萨摩诃萨如是教，<a id="a-Og"></a>如是学，<a id="a-Oh"></a>尚不得阿耨多罗三藐三菩提不得萨婆若，<a id="a-Oi"></a>何况汝当得阿耨多罗三藐三菩提？<a id="a-Oj"></a>’若菩萨摩诃萨闻是事，<a id="a-Ok"></a>心不异不惊，<a id="a-Ol"></a>益复欢喜，<a id="a-Om"></a>作是念：<a id="a-On"></a>‘是比丘益我不少，<a id="a-Oo"></a>为我说障道法。<a id="a-Op"></a>是障道法不得须陀洹道，<a id="a-Oq"></a>乃至不得阿罗汉、<a id="a-Or"></a>辟支佛道，<a id="a-Os"></a>何况得阿耨多罗三藐三菩提？<a id="a-Ot"></a>’是时，<a id="a-Ou"></a>恶魔知是菩萨心不没不惊，<a id="a-Ov"></a>即于是处化作多比丘，<a id="a-Ow"></a>语菩萨言：<a id="a-Ox"></a>‘此皆是发意求佛道菩萨，<a id="a-Oy"></a>今皆住阿罗汉地。<a id="a-Oz"></a>是辈尚不能得阿耨多罗三藐三菩提，<a id="a-P0"></a>汝云何能得？<a id="a-P1"></a>’若菩萨摩诃萨即作是念：<a id="a-P2"></a>‘此是恶魔说似道行。<a id="a-P3"></a>菩萨摩诃萨行般若波罗蜜，<a id="a-P4"></a>不应转阿耨多罗三藐三菩提心，<a id="a-P5"></a>亦不应堕声闻、<a id="a-P6"></a>辟支佛道中。<a id="a-P7"></a>’复作是念：<a id="a-P8"></a>‘行檀那波罗蜜、<a id="a-P9"></a>尸罗波罗蜜、<a id="a-PA"></a>羼提波罗蜜、<a id="a-PB"></a>毗梨耶波罗蜜、<a id="a-PC"></a>禅那波罗蜜、<a id="a-PD"></a>般若波罗蜜乃至一切种智，<a id="a-PE"></a>不得阿耨多罗三藐三菩提，<a id="a-PF"></a>无有是处。<a id="a-PG"></a>’须菩提，<a id="a-PH"></a>以是行类相貌，<a id="a-PI"></a>当知是名阿毗跋致菩萨摩诃萨。</p>
  <p id="aPJ">“复次，<a id="a-PK"></a>须菩提，<a id="a-PL"></a>菩萨摩诃萨作是念：<a id="a-PM"></a>‘若菩萨能如佛所说，<a id="a-PN"></a>不远离般若波罗蜜心乃至一切种智，<a id="a-PO"></a>是菩萨终不退阿耨多罗三藐三菩提。<a id="a-PP"></a>若菩萨觉知魔事，<a id="a-PQ"></a>亦不失阿耨多罗三藐三菩提。<a id="a-PR"></a>’以是行类相貌，<a id="a-PS"></a>当知是阿毗跋致菩萨摩诃萨相。<a id="a-PT"></a>”</p>
  <p id="aPU">须菩提白佛言：<a id="a-PV"></a>“世尊，<a id="a-PW"></a>于何法转名为不转？<a id="a-PX"></a>”</p>
  <p id="aPY">佛言：<a id="a-PZ"></a>“于色相转，<a id="a-Pa"></a>于受、<a id="a-Pb"></a>想、<a id="a-Pc"></a>行、<a id="a-Pd"></a>识相转，<a id="a-Pe"></a>于十二入相、<a id="a-Pf"></a>十八界相、<a id="a-Pg"></a>淫欲瞋恚愚痴相、<a id="a-Ph"></a>邪见相、<a id="a-Pi"></a>四念处相，<a id="a-Pj"></a>乃至声闻、<a id="a-Pk"></a>辟支佛相，<a id="a-Pl"></a>乃至佛相转，<a id="a-Pm"></a>以是名为不退转菩萨摩诃萨相。<a id="a-Pn"></a>何以故？<a id="a-Po"></a>是阿毗跋致菩萨摩诃萨，<a id="a-Pp"></a>以是自相空法入菩萨位，<a id="a-Pq"></a>得无生法忍。<a id="a-Pr"></a>何以故？<a id="a-Ps"></a>名无生法忍，<a id="a-Pt"></a>是中乃至少许法不可得，<a id="a-Pu"></a>不可得故不作，<a id="a-Pv"></a>不作故无生，<a id="a-Pw"></a>是名无生法忍。<a id="a-Px"></a>菩萨摩诃萨以是行类相貌，<a id="a-Py"></a>当知是阿毗跋致菩萨摩诃萨。</p>
 </body>
</html>