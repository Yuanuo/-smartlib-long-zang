<!doctype html>
<html id="z3IBTAAAX" data-ver="1687">
 <head>
  <meta charset="utf-8">
  <meta author="鸠摩罗什">
  <meta author="僧叡">
  <meta library="龙藏">
  <meta catalog="大乘般若部">
  <meta period="姚秦">
 </head>
 <body>
  <h1 id="a1">摩诃般若波罗蜜经卷第九</h1>
  <h2 id="a2">幻听品第二十八</h2>
  <p id="a3">尔时，<a id="a-4"></a>诸天子心念：<a id="a-5"></a>“应用何等人听须菩提所说？<a id="a-6"></a>”</p>
  <p id="a7">须菩提知诸天子心所念，<a id="a-8"></a>语诸天子言：<a id="a-9"></a>“如幻化人听法，<a id="a-A"></a>我应用如是人。<a id="a-B"></a>何以故？<a id="a-C"></a>如是人无闻无听、<a id="a-D"></a>无知无证故。<a id="a-E"></a>”</p>
  <p id="aF">诸天子语须菩提：<a id="a-G"></a>“是众生如幻，<a id="a-H"></a>听法者亦如幻，<a id="a-I"></a>众生如化，<a id="a-J"></a>听法者亦如化耶？<a id="a-K"></a>”</p>
  <p id="aL">“如是，<a id="a-M"></a>如是，<a id="a-N"></a>诸天子，<a id="a-O"></a>众生如幻，<a id="a-P"></a>听法者亦如幻，<a id="a-Q"></a>众生如化，<a id="a-R"></a>听法者亦如化。<a id="a-S"></a>诸天子，<a id="a-T"></a>我如幻如梦，<a id="a-U"></a>众生乃至知者、<a id="a-V"></a>见者亦如幻如梦。<a id="a-W"></a>诸天子，<a id="a-X"></a>色如幻如梦，<a id="a-Y"></a>受、<a id="a-Z"></a>想、<a id="a-a"></a>行、<a id="a-b"></a>识如幻如梦，<a id="a-c"></a>眼乃至意触因缘生受如幻如梦，<a id="a-d"></a>内空乃至无法有法空、<a id="a-e"></a>檀波罗蜜乃至般若波罗蜜如幻如梦。<a id="a-f"></a>诸天子，<a id="a-g"></a>四念处乃至十八不共法如幻如梦，<a id="a-h"></a>须陀洹果如幻如梦，<a id="a-i"></a>斯陀含果、<a id="a-j"></a>阿那含果、<a id="a-k"></a>阿罗汉果、<a id="a-l"></a>辟支佛道如幻如梦。<a id="a-m"></a>诸天子，<a id="a-n"></a>佛道如幻如梦。<a id="a-o"></a>”</p>
  <p id="ap">尔时，<a id="a-q"></a>诸天子问须菩提：<a id="a-r"></a>“汝说佛道如幻如梦，<a id="a-s"></a>汝说涅槃亦复如幻如梦耶？<a id="a-t"></a>”</p>
  <p id="au">须菩提语诸天子：<a id="a-v"></a>“我说佛道如幻如梦，<a id="a-w"></a>我说涅槃亦如幻如梦。<a id="a-x"></a>若当有法胜于涅槃者，<a id="a-y"></a>我说亦复如幻如梦。<a id="a-z"></a>何以故？<a id="a-10"></a>诸天子，<a id="a-11"></a>是幻、<a id="a-12"></a>梦、<a id="a-13"></a>涅槃不二不别。<a id="a-14"></a>”</p>
  <p id="a15">尔时，<a id="a-16"></a>慧命舍利弗、<a id="a-17"></a>摩诃目乾连、<a id="a-18"></a>摩诃拘絺罗、<a id="a-19"></a>摩诃迦旃延、<a id="a-1A"></a>富楼那弥多罗尼子、<a id="a-1B"></a>摩诃迦葉及无数千菩萨问须菩提：<a id="a-1C"></a>“般若波罗蜜如是甚深、<a id="a-1D"></a>难见、<a id="a-1E"></a>难解、<a id="a-1F"></a>难知、<a id="a-1G"></a>寂灭微妙，<a id="a-1H"></a>谁当受者？<a id="a-1I"></a>”</p>
  <p id="a1J">尔时，<a id="a-1K"></a>阿难语诸大弟子及诸菩萨阿毗跋致、<a id="a-1L"></a>诸菩萨摩诃萨：<a id="a-1M"></a>“能受是甚深、<a id="a-1N"></a>难见、<a id="a-1O"></a>难解、<a id="a-1P"></a>难知、<a id="a-1Q"></a>寂灭微妙般若波罗蜜，<a id="a-1R"></a>正见成就人、<a id="a-1S"></a>漏尽阿罗汉所愿已满亦能信受。<a id="a-1T"></a>复次，<a id="a-1U"></a>善男子、<a id="a-1V"></a>善女人，<a id="a-1W"></a>多见佛于诸佛所，<a id="a-1X"></a>多供养种善根，<a id="a-1Y"></a>亲近善知识有利根，<a id="a-1Z"></a>是人能受，<a id="a-1a"></a>不言是法非法。<a id="a-1b"></a>”</p>
  <p id="a1c">须菩提言：<a id="a-1d"></a>“不以空分别色，<a id="a-1e"></a>不以色分别空，<a id="a-1f"></a>受、<a id="a-1g"></a>想、<a id="a-1h"></a>行、<a id="a-1i"></a>识亦如是。<a id="a-1j"></a>不以无相无作分别色，<a id="a-1k"></a>不以色分别无相无作，<a id="a-1l"></a>受、<a id="a-1m"></a>想、<a id="a-1n"></a>行、<a id="a-1o"></a>识亦如是。<a id="a-1p"></a>不以无生无灭寂灭离分别色，<a id="a-1q"></a>不以色分别无生无灭寂灭离，<a id="a-1r"></a>受、<a id="a-1s"></a>想、<a id="a-1t"></a>行、<a id="a-1u"></a>识亦如是，<a id="a-1v"></a>眼乃至意触因缘生受亦如是。<a id="a-1w"></a>檀那波罗蜜乃至般若波罗蜜，<a id="a-1x"></a>内空乃至无法有法空，<a id="a-1y"></a>四念处乃至十八不共法，<a id="a-1z"></a>一切三昧门、<a id="a-20"></a>一切陀罗尼门，<a id="a-21"></a>须陀洹乃至阿罗汉、<a id="a-22"></a>辟支佛、<a id="a-23"></a>佛、<a id="a-24"></a>一切智，<a id="a-25"></a>不以空分别一切智，<a id="a-26"></a>不以一切智分别空，<a id="a-27"></a>不以空分别一切种智，<a id="a-28"></a>不以一切种智分别空，<a id="a-29"></a>无相无作、<a id="a-2A"></a>无生无灭寂灭离亦如是。<a id="a-2B"></a>”</p>
  <p id="a2C">须菩提语诸天子言：<a id="a-2D"></a>“是般若波罗蜜甚深，<a id="a-2E"></a>谁能受者？<a id="a-2F"></a>是般若波罗蜜中，<a id="a-2G"></a>无法可示，<a id="a-2H"></a>无法可说。<a id="a-2I"></a>若无法可示，<a id="a-2J"></a>无法可说，<a id="a-2K"></a>受人亦不可得。<a id="a-2L"></a>”</p>
  <p id="a2M">尔时，<a id="a-2N"></a>舍利弗语须菩提言：<a id="a-2O"></a>“般若波罗蜜中广说三乘之教及摄取菩萨之法，<a id="a-2P"></a>从初发意地乃至十地、<a id="a-2Q"></a>檀波罗蜜乃至般若波罗蜜、<a id="a-2R"></a>四念处乃至八圣道分、<a id="a-2S"></a>佛十力乃至十八不共法护持菩萨之教。<a id="a-2T"></a>菩萨摩诃萨如是行般若波罗蜜，<a id="a-2U"></a>常化生不失神通，<a id="a-2V"></a>游诸佛国具足善根，<a id="a-2W"></a>随其所欲供养诸佛即得如愿，<a id="a-2X"></a>从诸佛所听受法教至萨婆若初不断绝，<a id="a-2Y"></a>未曾离三昧时，<a id="a-2Z"></a>当得捷疾辩、<a id="a-2a"></a>利辩、<a id="a-2b"></a>不尽辩、<a id="a-2c"></a>不可断辩、<a id="a-2d"></a>随应辩、<a id="a-2e"></a>义辩、<a id="a-2f"></a>一切世间最上辩。<a id="a-2g"></a>”</p>
  <p id="a2h">须菩提言：<a id="a-2i"></a>“如是，<a id="a-2j"></a>如是，<a id="a-2k"></a>如舍利弗言，<a id="a-2l"></a>般若波罗蜜广说三乘之教及护持菩萨之教，<a id="a-2m"></a>乃至菩萨摩诃萨得一切世间最上辩，<a id="a-2n"></a>不可得故。<a id="a-2o"></a>我乃至知者、<a id="a-2p"></a>见者不可得，<a id="a-2q"></a>色、<a id="a-2r"></a>受、<a id="a-2s"></a>想、<a id="a-2t"></a>行、<a id="a-2u"></a>识、<a id="a-2v"></a>檀那波罗蜜乃至般若波罗蜜不可得，<a id="a-2w"></a>内空乃至无法有法空不可得，<a id="a-2x"></a>四念处乃至八圣道分、<a id="a-2y"></a>佛十力乃至一切种智不可得故。<a id="a-2z"></a>”</p>
  <p id="a30">舍利弗语须菩提：<a id="a-31"></a>“何因缘故般若波罗蜜中广说三乘而不可得？<a id="a-32"></a>何因缘故般若波罗蜜中护持菩萨？<a id="a-33"></a>何因缘故菩萨摩诃萨得捷疾辩乃至一切世间最上辩，<a id="a-34"></a>不可得故？<a id="a-35"></a>”</p>
  <p id="a36">须菩提语舍利弗言：<a id="a-37"></a>“以内空故，<a id="a-38"></a>般若波罗蜜广说三乘不可得；<a id="a-39"></a>外空乃至无法有法空故，<a id="a-3A"></a>广说三乘不可得。<a id="a-3B"></a>内空故，<a id="a-3C"></a>护持菩萨乃至一切世间最上辩，<a id="a-3D"></a>不可得故；<a id="a-3E"></a>外空乃至无法有法空故，<a id="a-3F"></a>护持菩萨乃至一切世间最上辩，<a id="a-3G"></a>不可得故。<a id="a-3H"></a>”</p>
  <p data-pb></p>
  <h2 id="a3I">散华品第二十九</h2>
  <p id="a3J">尔时，<a id="a-3K"></a>释提桓因及三千大千世界中四天王天乃至阿迦尼吒诸天，<a id="a-3L"></a>作是念：<a id="a-3M"></a>“慧命须菩提为雨法雨，<a id="a-3N"></a>我等宁可化作华散佛、<a id="a-3O"></a>菩萨摩诃萨、<a id="a-3P"></a>比丘僧、<a id="a-3Q"></a>须菩提及般若波罗蜜上。<a id="a-3R"></a>”即时，<a id="a-3S"></a>释提桓因及三千大千世界中诸天，<a id="a-3T"></a>化作华散佛、<a id="a-3U"></a>菩萨摩诃萨、<a id="a-3V"></a>比丘僧及须菩提上，<a id="a-3W"></a>亦供养般若波罗蜜。<a id="a-3X"></a>是时，<a id="a-3Y"></a>三千大千世界华悉周遍于虚空中，<a id="a-3Z"></a>化成华台端严殊妙。</p>
  <p id="a3a">须菩提心念：<a id="a-3b"></a>“是诸天子所散华，<a id="a-3c"></a>天上未曾见如是华比，<a id="a-3d"></a>是华是化华，<a id="a-3e"></a>非树生华。<a id="a-3f"></a>是诸天子所散华，<a id="a-3g"></a>从心树生，<a id="a-3h"></a>非树生华。<a id="a-3i"></a>”</p>
  <p id="a3j">释提桓因知须菩提心所念，<a id="a-3k"></a>语须菩提言：<a id="a-3l"></a>“大德，<a id="a-3m"></a>是华非生华，<a id="a-3n"></a>亦非心树生。<a id="a-3o"></a>”</p>
  <p id="a3p">须菩提语释提桓因言：<a id="a-3q"></a>“憍尸迦，<a id="a-3r"></a>汝言是华非生华，<a id="a-3s"></a>亦非心树生。<a id="a-3t"></a>憍尸迦，<a id="a-3u"></a>若非生法，<a id="a-3v"></a>不名为华。<a id="a-3w"></a>”</p>
  <p id="a3x">释提桓因语须菩提言：<a id="a-3y"></a>“大德，<a id="a-3z"></a>但是华不生，<a id="a-40"></a>色亦不生，<a id="a-41"></a>受、<a id="a-42"></a>想、<a id="a-43"></a>行、<a id="a-44"></a>识亦不生。<a id="a-45"></a>”</p>
  <p id="a46">须菩提言：<a id="a-47"></a>“憍尸迦，<a id="a-48"></a>非但是华不生，<a id="a-49"></a>色亦不生，<a id="a-4A"></a>若不生是不名为色；<a id="a-4B"></a>受、<a id="a-4C"></a>想、<a id="a-4D"></a>行、<a id="a-4E"></a>识亦不生，<a id="a-4F"></a>若不生是不名为识，<a id="a-4G"></a>六入、<a id="a-4H"></a>六识、<a id="a-4I"></a>六触、<a id="a-4J"></a>六触因缘生诸受亦如是；<a id="a-4K"></a>檀那波罗蜜不生，<a id="a-4L"></a>若不生是不名檀那波罗蜜；<a id="a-4M"></a>乃至般若波罗蜜不生，<a id="a-4N"></a>若不生是不名般若波罗蜜；<a id="a-4O"></a>内空不生，<a id="a-4P"></a>若不生是不名内空；<a id="a-4Q"></a>乃至无法有法空不生，<a id="a-4R"></a>若不生是不名无法有法空；<a id="a-4S"></a>四念处不生，<a id="a-4T"></a>若不生是不名四念处；<a id="a-4U"></a>乃至十八不共法不生，<a id="a-4V"></a>若不生是不名十八不共法；<a id="a-4W"></a>乃至一切种智不生，<a id="a-4X"></a>若不生是不名一切种智。<a id="a-4Y"></a>”</p>
  <p id="a4Z">尔时，<a id="a-4a"></a>释提桓因作是念：<a id="a-4b"></a>“慧命须菩提其智甚深，<a id="a-4c"></a>不坏假名而说诸法相。<a id="a-4d"></a>”</p>
  <p id="a4e">佛知释提桓因心所念，<a id="a-4f"></a>语释提桓因言：<a id="a-4g"></a>“如是，<a id="a-4h"></a>如是，<a id="a-4i"></a>憍尸迦，<a id="a-4j"></a>须菩提其智甚深，<a id="a-4k"></a>不坏假名而说诸法相。<a id="a-4l"></a>”</p>
  <p id="a4m">释提桓因白佛言：<a id="a-4n"></a>“世尊，<a id="a-4o"></a>慧命须菩提云何不坏假名而说诸法相？<a id="a-4p"></a>”</p>
  <p id="a4q">佛告释提桓因：<a id="a-4r"></a>“色但假名，<a id="a-4s"></a>须菩提亦不坏假名而说诸法相；<a id="a-4t"></a>受、<a id="a-4u"></a>想、<a id="a-4v"></a>行、<a id="a-4w"></a>识但假名，<a id="a-4x"></a>须菩提不坏假名而说诸法相。<a id="a-4y"></a>所以者何？<a id="a-4z"></a>是诸法相无坏不坏故。<a id="a-50"></a>须菩提所说亦无坏不坏，<a id="a-51"></a>眼乃至意触因缘生诸受亦如是，<a id="a-52"></a>檀那波罗蜜乃至般若波罗蜜、<a id="a-53"></a>内空乃至无法有法空、<a id="a-54"></a>四念处乃至十八不共法亦如是，<a id="a-55"></a>须陀洹果乃至阿罗汉果、<a id="a-56"></a>辟支佛道、<a id="a-57"></a>菩萨道、<a id="a-58"></a>佛道、<a id="a-59"></a>一切智、<a id="a-5A"></a>一切种智亦如是。<a id="a-5B"></a>须陀洹乃至阿罗汉、<a id="a-5C"></a>辟支佛、<a id="a-5D"></a>佛是但假名，<a id="a-5E"></a>须菩提不坏假名而说诸法相。<a id="a-5F"></a>何以故？<a id="a-5G"></a>是诸法相无坏不坏故，<a id="a-5H"></a>须菩提所说亦无坏不坏。<a id="a-5I"></a>如是，<a id="a-5J"></a>憍尸迦，<a id="a-5K"></a>须菩提不坏假名而说诸法相。<a id="a-5L"></a>”</p>
  <p id="a5M">须菩提语释提桓因言：<a id="a-5N"></a>“如是，<a id="a-5O"></a>如是，<a id="a-5P"></a>憍尸迦，<a id="a-5Q"></a>如佛所说诸法但假名，<a id="a-5R"></a>菩萨摩诃萨当作是知，<a id="a-5S"></a>诸法但假名，<a id="a-5T"></a>应如是学般若波罗蜜。<a id="a-5U"></a>憍尸迦，<a id="a-5V"></a>菩萨摩诃萨作如是学，<a id="a-5W"></a>为不学色，<a id="a-5X"></a>不学受、<a id="a-5Y"></a>想、<a id="a-5Z"></a>行、<a id="a-5a"></a>识。<a id="a-5b"></a>何以故？<a id="a-5c"></a>不见色当可学者，<a id="a-5d"></a>不见受、<a id="a-5e"></a>想、<a id="a-5f"></a>行、<a id="a-5g"></a>识当可学者。<a id="a-5h"></a>菩萨摩诃萨如是学，<a id="a-5i"></a>为不学檀那波罗蜜。<a id="a-5j"></a>何以故？<a id="a-5k"></a>不见檀那波罗蜜当可学者，<a id="a-5l"></a>乃至不学般若波罗蜜。<a id="a-5m"></a>何以故？<a id="a-5n"></a>不见般若波罗蜜当可学者。<a id="a-5o"></a>如是学为不学内空乃至无法有法空。<a id="a-5p"></a>何以故？<a id="a-5q"></a>不见内空乃至无法有法空当可学者。<a id="a-5r"></a>如是学为不学四念处乃至十八不共法。<a id="a-5s"></a>何以故？<a id="a-5t"></a>不见四念处乃至十八不共法当可学者。<a id="a-5u"></a>如是学为不学须陀洹果乃至一切种智。<a id="a-5v"></a>何以故？<a id="a-5w"></a>不见须陀洹果乃至一切种智当可学者。<a id="a-5x"></a>”</p>
  <p id="a5y">尔时，<a id="a-5z"></a>释提桓因语须菩提言：<a id="a-60"></a>“菩萨摩诃萨何因缘故，<a id="a-61"></a>不见色乃至不见一切种智？<a id="a-62"></a>”</p>
  <p id="a63">须菩提言：<a id="a-64"></a>“色、<a id="a-65"></a>色空乃至一切种智、<a id="a-66"></a>一切种智空。<a id="a-67"></a>憍尸迦，<a id="a-68"></a>色空不学色空，<a id="a-69"></a>乃至一切种智空不学一切种智空。<a id="a-6A"></a>憍尸迦，<a id="a-6B"></a>若如是不学空，<a id="a-6C"></a>是名学空，<a id="a-6D"></a>以不二故。<a id="a-6E"></a>是菩萨摩诃萨学色空以不二故，<a id="a-6F"></a>乃至学一切种智空不二故。<a id="a-6G"></a>若学色空不二故，<a id="a-6H"></a>乃至学一切种智空以不二故，<a id="a-6I"></a>是菩萨摩诃萨能学檀那波罗蜜不二故，<a id="a-6J"></a>乃至能学般若波罗蜜不二故；<a id="a-6K"></a>能学四念处不二故，<a id="a-6L"></a>乃至能学十八不共法不二故；<a id="a-6M"></a>能学须陀洹果不二故，<a id="a-6N"></a>乃至能学一切种智不二故。<a id="a-6O"></a>是菩萨能学无量无边阿僧祇佛法，<a id="a-6P"></a>若能学无量无边阿僧祇佛法，<a id="a-6Q"></a>是菩萨不为色增学，<a id="a-6R"></a>不为色减学，<a id="a-6S"></a>乃至不为一切种智增学，<a id="a-6T"></a>不为一切种智减学。<a id="a-6U"></a>若不为色增减学，<a id="a-6V"></a>乃至不为一切种智增减学，<a id="a-6W"></a>是菩萨不为色受学，<a id="a-6X"></a>不为色灭学，<a id="a-6Y"></a>亦不为受、<a id="a-6Z"></a>想、<a id="a-6a"></a>行、<a id="a-6b"></a>识受学亦不为灭学，<a id="a-6c"></a>乃至一切种智亦不为受学亦不为灭学。<a id="a-6d"></a>”</p>
  <p id="a6e">舍利弗语须菩提：<a id="a-6f"></a>“菩萨摩诃萨如是学，<a id="a-6g"></a>不为受色学不为灭色学，<a id="a-6h"></a>乃至一切种智亦不为受学亦不为灭学。<a id="a-6i"></a>”</p>
  <p id="a6j">须菩提言：<a id="a-6k"></a>“菩萨摩诃萨若如是学，<a id="a-6l"></a>不为受色学不为灭色学，<a id="a-6m"></a>乃至一切种智亦不为受学亦不为灭学。<a id="a-6n"></a>”</p>
  <p id="a6o">“须菩提，<a id="a-6p"></a>何因缘故，<a id="a-6q"></a>菩萨摩诃萨不为受色学不为灭色学，<a id="a-6r"></a>乃至一切种智亦不为受学亦不为灭学。<a id="a-6s"></a>”</p>
  <p id="a6t">须菩提言：<a id="a-6u"></a>“是色不可受亦无受色者，<a id="a-6v"></a>乃至一切种智不可受亦无受者，<a id="a-6w"></a>内外空故。<a id="a-6x"></a>如是，<a id="a-6y"></a>舍利弗，<a id="a-6z"></a>菩萨摩诃萨一切法不受故，<a id="a-70"></a>能到一切种智。<a id="a-71"></a>”</p>
  <p id="a72">是时，<a id="a-73"></a>舍利弗语须菩提：<a id="a-74"></a>“菩萨摩诃萨如是学般若波罗蜜能到一切种智耶？<a id="a-75"></a>”</p>
  <p id="a76">须菩提言：<a id="a-77"></a>“菩萨摩诃萨如是学般若波罗蜜能到一切种智，<a id="a-78"></a>一切法不受故。<a id="a-79"></a>”</p>
  <p id="a7A">舍利弗语须菩提：<a id="a-7B"></a>“若菩萨摩诃萨于一切法不受不灭学者，<a id="a-7C"></a>菩萨摩诃萨云何能到一切种智？<a id="a-7D"></a>”</p>
  <p id="a7E">须菩提言：<a id="a-7F"></a>“菩萨摩诃萨行般若波罗蜜，<a id="a-7G"></a>不见色生，<a id="a-7H"></a>不见色灭，<a id="a-7I"></a>不见色受，<a id="a-7J"></a>不见色不受，<a id="a-7K"></a>不见色垢，<a id="a-7L"></a>不见色净，<a id="a-7M"></a>不见色增，<a id="a-7N"></a>不见色减。<a id="a-7O"></a>何以故？<a id="a-7P"></a>舍利弗，<a id="a-7Q"></a>色、<a id="a-7R"></a>色性空故。<a id="a-7S"></a>受、<a id="a-7T"></a>想、<a id="a-7U"></a>行、<a id="a-7V"></a>识亦不见生，<a id="a-7W"></a>亦不见灭，<a id="a-7X"></a>亦不见受，<a id="a-7Y"></a>亦不见不受，<a id="a-7Z"></a>亦不见垢，<a id="a-7a"></a>亦不见净，<a id="a-7b"></a>亦不见增，<a id="a-7c"></a>亦不见减。<a id="a-7d"></a>何以故？<a id="a-7e"></a>识、<a id="a-7f"></a>识性空故。<a id="a-7g"></a>乃至一切种智亦不见生，<a id="a-7h"></a>亦不见灭，<a id="a-7i"></a>亦不见受，<a id="a-7j"></a>亦不见不受，<a id="a-7k"></a>亦不见垢，<a id="a-7l"></a>亦不见净，<a id="a-7m"></a>亦不见增，<a id="a-7n"></a>亦不见减。<a id="a-7o"></a>何以故？<a id="a-7p"></a>一切种智、<a id="a-7q"></a>一切种智性空故。<a id="a-7r"></a>如是，<a id="a-7s"></a>舍利弗，<a id="a-7t"></a>菩萨摩诃萨为一切法，<a id="a-7u"></a>不生不灭、<a id="a-7v"></a>不受不舍、<a id="a-7w"></a>不垢不净、<a id="a-7x"></a>不合不散、<a id="a-7y"></a>不增不减故，<a id="a-7z"></a>学般若波罗蜜能到一切种智，<a id="a-80"></a>无所学、<a id="a-81"></a>无所到故。<a id="a-82"></a>”</p>
  <p id="a83">尔时，<a id="a-84"></a>释提桓因语舍利弗：<a id="a-85"></a>“菩萨摩诃萨般若波罗蜜当于何处求？<a id="a-86"></a>”</p>
  <p id="a87">舍利弗言：<a id="a-88"></a>“菩萨摩诃萨般若波罗蜜，<a id="a-89"></a>当于须菩提品中求。<a id="a-8A"></a>”</p>
  <p id="a8B">释提桓因语须菩提：<a id="a-8C"></a>“是汝神力使舍利弗言，<a id="a-8D"></a>菩萨摩诃萨般若波罗蜜，<a id="a-8E"></a>当于须菩提品中求。<a id="a-8F"></a>”</p>
  <p id="a8G">须菩提语释提桓因：<a id="a-8H"></a>“非我神力。<a id="a-8I"></a>”</p>
  <p id="a8J">释提桓因语须菩提：<a id="a-8K"></a>“是谁神力？<a id="a-8L"></a>”</p>
  <p id="a8M">须菩提言：<a id="a-8N"></a>“是佛神力。<a id="a-8O"></a>”</p>
  <p id="a8P">释提桓因言：<a id="a-8Q"></a>“一切法皆无受处。<a id="a-8R"></a>何以故言是佛神力？<a id="a-8S"></a>离无受处相，<a id="a-8T"></a>如来不可得；<a id="a-8U"></a>离如，<a id="a-8V"></a>如来亦不可得。<a id="a-8W"></a>”</p>
  <p id="a8X">须菩提语释提桓因言：<a id="a-8Y"></a>“如是，<a id="a-8Z"></a>如是，<a id="a-8a"></a>憍尸迦，<a id="a-8b"></a>离无受处相，<a id="a-8c"></a>如来不可得；<a id="a-8d"></a>离如，<a id="a-8e"></a>如来亦不可得。<a id="a-8f"></a>无受处相中如来不可得，<a id="a-8g"></a>如中如来不可得；<a id="a-8h"></a>色如中如来如不可得，<a id="a-8i"></a>如来如中色如不可得；<a id="a-8j"></a>色法相中如来法相不可得，<a id="a-8k"></a>如来法相中色法相不可得；<a id="a-8l"></a>受、<a id="a-8m"></a>想、<a id="a-8n"></a>行、<a id="a-8o"></a>识法相中乃至一切种智亦如是。<a id="a-8p"></a>憍尸迦，<a id="a-8q"></a>如来色如中不合不散，<a id="a-8r"></a>受、<a id="a-8s"></a>想、<a id="a-8t"></a>行、<a id="a-8u"></a>识如中不合不散；<a id="a-8v"></a>如来离色如不合不散，<a id="a-8w"></a>离受、<a id="a-8x"></a>想、<a id="a-8y"></a>行、<a id="a-8z"></a>识如不合不散，<a id="a-90"></a>乃至一切种智亦如是。<a id="a-91"></a>如来色法相中不合不散，<a id="a-92"></a>受、<a id="a-93"></a>想、<a id="a-94"></a>行、<a id="a-95"></a>识法相中不合不散；<a id="a-96"></a>如来离色法相中不合不散，<a id="a-97"></a>离受、<a id="a-98"></a>想、<a id="a-99"></a>行、<a id="a-9A"></a>识法相中不合不散，<a id="a-9B"></a>乃至一切种智亦如是。<a id="a-9C"></a>憍尸迦，<a id="a-9D"></a>如是等一切法中不合不散，<a id="a-9E"></a>是佛神力用无所受法故。</p>
  <p id="a9F">“如憍尸迦言，<a id="a-9G"></a>菩萨摩诃萨般若波罗蜜当于何处求？<a id="a-9H"></a>憍尸迦，<a id="a-9I"></a>不应色中求般若波罗蜜，<a id="a-9J"></a>亦不应离色求般若波罗蜜，<a id="a-9K"></a>不应受、<a id="a-9L"></a>想、<a id="a-9M"></a>行、<a id="a-9N"></a>识中求，<a id="a-9O"></a>亦不应离受、<a id="a-9P"></a>想、<a id="a-9Q"></a>行、<a id="a-9R"></a>识求。<a id="a-9S"></a>何以故？<a id="a-9T"></a>是般若波罗蜜，<a id="a-9U"></a>色、<a id="a-9V"></a>受、<a id="a-9W"></a>想、<a id="a-9X"></a>行、<a id="a-9Y"></a>识是一切法皆不合不散，<a id="a-9Z"></a>无色、<a id="a-9a"></a>无形、<a id="a-9b"></a>无对、<a id="a-9c"></a>一相，<a id="a-9d"></a>所谓无相。<a id="a-9e"></a>乃至一切种智中不应求般若波罗蜜，<a id="a-9f"></a>亦不应离一切种智求般若波罗蜜。<a id="a-9g"></a>何以故？<a id="a-9h"></a>是般若波罗蜜，<a id="a-9i"></a>一切种智是一切法皆不合不散，<a id="a-9j"></a>无色、<a id="a-9k"></a>无形、<a id="a-9l"></a>无对、<a id="a-9m"></a>一相，<a id="a-9n"></a>所谓无相。<a id="a-9o"></a>何以故？<a id="a-9p"></a>般若波罗蜜，<a id="a-9q"></a>非色亦非离色，<a id="a-9r"></a>非受、<a id="a-9s"></a>想、<a id="a-9t"></a>行、<a id="a-9u"></a>识亦非离受、<a id="a-9v"></a>想、<a id="a-9w"></a>行、<a id="a-9x"></a>识，<a id="a-9y"></a>乃至非一切种智亦非离一切种智。<a id="a-9z"></a>般若波罗蜜，<a id="a-A0"></a>非色如亦非离色如，<a id="a-A1"></a>非受、<a id="a-A2"></a>想、<a id="a-A3"></a>行、<a id="a-A4"></a>识如亦非离受、<a id="a-A5"></a>想、<a id="a-A6"></a>行、<a id="a-A7"></a>识如。<a id="a-A8"></a>般若波罗蜜，<a id="a-A9"></a>非色法亦非离色法，<a id="a-AA"></a>非受、<a id="a-AB"></a>想、<a id="a-AC"></a>行、<a id="a-AD"></a>识法亦非离受、<a id="a-AE"></a>想、<a id="a-AF"></a>行、<a id="a-AG"></a>识法，<a id="a-AH"></a>乃至非一切种智如，<a id="a-AI"></a>亦非离一切种智如。<a id="a-AJ"></a>般若波罗蜜，<a id="a-AK"></a>非一切种智法亦非离一切种智法。<a id="a-AL"></a>何以故？<a id="a-AM"></a>憍尸迦，<a id="a-AN"></a>是一切法皆无所有不可得，<a id="a-AO"></a>以无所有不可得故，<a id="a-AP"></a>般若波罗蜜非色亦非离色，<a id="a-AQ"></a>非色如亦非离色如，<a id="a-AR"></a>非色法亦非离色法，<a id="a-AS"></a>乃至非一切种智亦非离一切种智，<a id="a-AT"></a>非一切种智如亦非离一切种智如，<a id="a-AU"></a>非一切种智法亦非离一切种智法。<a id="a-AV"></a>”</p>
  <p id="aAW">释提桓因语须菩提：<a id="a-AX"></a>“是摩诃波罗蜜，<a id="a-AY"></a>是菩萨摩诃萨般若波罗蜜、<a id="a-AZ"></a>无量波罗蜜、<a id="a-Aa"></a>无边波罗蜜。<a id="a-Ab"></a>是菩萨摩诃萨般若波罗蜜，<a id="a-Ac"></a>诸须陀洹、<a id="a-Ad"></a>须陀洹果从是般若波罗蜜中学成，<a id="a-Ae"></a>乃至诸阿罗汉、<a id="a-Af"></a>阿罗汉果、<a id="a-Ag"></a>诸辟支佛、<a id="a-Ah"></a>辟支佛道、<a id="a-Ai"></a>诸菩萨摩诃萨皆从是般若波罗蜜中学成，<a id="a-Aj"></a>能成就众生净佛国土得阿耨多罗三藐三菩提皆从是学成。<a id="a-Ak"></a>”</p>
  <p id="aAl">须菩提语释提桓因言：<a id="a-Am"></a>“如是，<a id="a-An"></a>如是，<a id="a-Ao"></a>憍尸迦，<a id="a-Ap"></a>是摩诃波罗蜜，<a id="a-Aq"></a>是菩萨摩诃萨般若波罗蜜、<a id="a-Ar"></a>无量波罗蜜、<a id="a-As"></a>无边波罗蜜。<a id="a-At"></a>是菩萨摩诃萨般若波罗蜜，<a id="a-Au"></a>从是中学成须陀洹果乃至阿罗汉果、<a id="a-Av"></a>辟支佛道。<a id="a-Aw"></a>诸菩萨摩诃萨从是般若波罗蜜中学成，<a id="a-Ax"></a>能成就众生净佛国土，<a id="a-Ay"></a>得阿耨多罗三藐三菩提，<a id="a-Az"></a>已得、<a id="a-B0"></a>今得、<a id="a-B1"></a>当得。</p>
  <p id="aB2">“憍尸迦，<a id="a-B3"></a>色大故，<a id="a-B4"></a>般若波罗蜜亦大。<a id="a-B5"></a>何以故？<a id="a-B6"></a>是色前际不可得，<a id="a-B7"></a>后际不可得，<a id="a-B8"></a>中际不可得。<a id="a-B9"></a>受、<a id="a-BA"></a>想、<a id="a-BB"></a>行、<a id="a-BC"></a>识大故，<a id="a-BD"></a>般若波罗蜜亦大。<a id="a-BE"></a>何以故？<a id="a-BF"></a>受、<a id="a-BG"></a>想、<a id="a-BH"></a>行、<a id="a-BI"></a>识前际不可得，<a id="a-BJ"></a>后际不可得，<a id="a-BK"></a>中际不可得，<a id="a-BL"></a>乃至一切种智亦如是。<a id="a-BM"></a>以是因缘故，<a id="a-BN"></a>憍尸迦，<a id="a-BO"></a>是摩诃波罗蜜是菩萨摩诃萨般若波罗蜜。</p>
  <p id="aBP">“憍尸迦，<a id="a-BQ"></a>色无量故，<a id="a-BR"></a>般若波罗蜜无量。<a id="a-BS"></a>何以故？<a id="a-BT"></a>色量不可得故。<a id="a-BU"></a>憍尸迦，<a id="a-BV"></a>譬如虚空量不可得，<a id="a-BW"></a>色亦如是量不可得；<a id="a-BX"></a>虚空无量故，<a id="a-BY"></a>色无量；<a id="a-BZ"></a>色无量故，<a id="a-Ba"></a>般若波罗蜜无量；<a id="a-Bb"></a>受、<a id="a-Bc"></a>想、<a id="a-Bd"></a>行、<a id="a-Be"></a>识乃至一切种智无量故，<a id="a-Bf"></a>般若波罗蜜无量。<a id="a-Bg"></a>何以故？<a id="a-Bh"></a>一切种智量不可得。<a id="a-Bi"></a>譬如虚空量不可得，<a id="a-Bj"></a>一切种智亦如是量不可得；<a id="a-Bk"></a>虚空无量故，<a id="a-Bl"></a>一切种智无量；<a id="a-Bm"></a>一切种智无量故，<a id="a-Bn"></a>般若波罗蜜无量。<a id="a-Bo"></a>以是因缘故，<a id="a-Bp"></a>憍尸迦，<a id="a-Bq"></a>是菩萨摩诃萨般若波罗蜜无量。</p>
  <p id="aBr">“憍尸迦，<a id="a-Bs"></a>色无边故，<a id="a-Bt"></a>诸菩萨摩诃萨般若波罗蜜无边。<a id="a-Bu"></a>何以故？<a id="a-Bv"></a>憍尸迦，<a id="a-Bw"></a>是色前际不可得，<a id="a-Bx"></a>后际不可得，<a id="a-By"></a>中际不可得。<a id="a-Bz"></a>受、<a id="a-C0"></a>想、<a id="a-C1"></a>行、<a id="a-C2"></a>识无边故，<a id="a-C3"></a>般若波罗蜜无边。<a id="a-C4"></a>何以故？<a id="a-C5"></a>受、<a id="a-C6"></a>想、<a id="a-C7"></a>行、<a id="a-C8"></a>识前际、<a id="a-C9"></a>后际、<a id="a-CA"></a>中际皆不可得故。<a id="a-CB"></a>乃至一切种智无边故，<a id="a-CC"></a>般若波罗蜜无边。<a id="a-CD"></a>何以故？<a id="a-CE"></a>一切种智前际、<a id="a-CF"></a>后际、<a id="a-CG"></a>中际皆不可得故。<a id="a-CH"></a>以是因缘故，<a id="a-CI"></a>憍尸迦，<a id="a-CJ"></a>是般若波罗蜜无边，<a id="a-CK"></a>色无边乃至一切种智无边。</p>
  <p id="aCL">“复次，<a id="a-CM"></a>憍尸迦，<a id="a-CN"></a>缘无边故，<a id="a-CO"></a>般若波罗蜜无边。<a id="a-CP"></a>”</p>
  <p id="aCQ">“须菩提，<a id="a-CR"></a>云何缘无边故，<a id="a-CS"></a>般若波罗蜜无边？<a id="a-CT"></a>”</p>
  <p id="aCU">须菩提言：<a id="a-CV"></a>“缘一切无边法故，<a id="a-CW"></a>般若波罗蜜无边。<a id="a-CX"></a>”</p>
  <p id="aCY">“云何缘一切无边法故般若波罗蜜无边？<a id="a-CZ"></a>”</p>
  <p id="aCa">须菩提言：<a id="a-Cb"></a>“缘无边法性故，<a id="a-Cc"></a>般若波罗蜜无边。<a id="a-Cd"></a>复次，<a id="a-Ce"></a>憍尸迦，<a id="a-Cf"></a>缘无边如故，<a id="a-Cg"></a>般若波罗蜜无边。<a id="a-Ch"></a>”</p>
  <p id="aCi">释提桓因言：<a id="a-Cj"></a>“云何缘无边如故，<a id="a-Ck"></a>般若波罗蜜无边？<a id="a-Cl"></a>”</p>
  <p id="aCm">须菩提言：<a id="a-Cn"></a>“如无边故，<a id="a-Co"></a>缘亦无边，<a id="a-Cp"></a>缘无边故，<a id="a-Cq"></a>如亦无边。<a id="a-Cr"></a>以是因缘故，<a id="a-Cs"></a>诸菩萨摩诃萨般若波罗蜜无边。<a id="a-Ct"></a>复次，<a id="a-Cu"></a>憍尸迦，<a id="a-Cv"></a>众生无边故，<a id="a-Cw"></a>般若波罗蜜无边。<a id="a-Cx"></a>”</p>
  <p id="aCy">释提桓因问须菩提：<a id="a-Cz"></a>“云何众生无边故，<a id="a-D0"></a>般若波罗蜜无边？<a id="a-D1"></a>”</p>
  <p id="aD2">须菩提言：<a id="a-D3"></a>“于意云何？<a id="a-D4"></a>何等法名众生？<a id="a-D5"></a>”</p>
  <p id="aD6">释提桓因言：<a id="a-D7"></a>“无有法名众生，<a id="a-D8"></a>假名故为众生。<a id="a-D9"></a>是名字本无有法，<a id="a-DA"></a>亦无所趣，<a id="a-DB"></a>强为作名。<a id="a-DC"></a>”</p>
  <p id="aDD">“憍尸迦，<a id="a-DE"></a>于汝意云何？<a id="a-DF"></a>是般若波罗蜜中说众生有实不？<a id="a-DG"></a>”</p>
  <p id="aDH">释提桓因言：<a id="a-DI"></a>“无也。<a id="a-DJ"></a>”</p>
  <p id="aDK">“憍尸迦，<a id="a-DL"></a>若般若波罗蜜中不说实有众生，<a id="a-DM"></a>无边亦不可得。<a id="a-DN"></a>憍尸迦，<a id="a-DO"></a>于汝意云何？<a id="a-DP"></a>诸佛恒河沙劫寿，<a id="a-DQ"></a>说众生、<a id="a-DR"></a>众生名字，<a id="a-DS"></a>颇有众生法有生有灭不？<a id="a-DT"></a>”</p>
  <p id="aDU">释提桓因言：<a id="a-DV"></a>“不也。<a id="a-DW"></a>何以故？<a id="a-DX"></a>众生从本已来常清净故。<a id="a-DY"></a>”</p>
  <p id="aDZ">“以是因缘故，<a id="a-Da"></a>憍尸迦，<a id="a-Db"></a>众生无边故，<a id="a-Dc"></a>当知般若波罗蜜亦无边。<a id="a-Dd"></a>”</p>
  <p data-pb></p>
  <h2 id="aDe">三叹品第三十</h2>
  <p id="aDf">尔时，<a id="a-Dg"></a>诸天王及诸天，<a id="a-Dh"></a>诸梵王及诸梵天，<a id="a-Di"></a>伊赊那天及诸神仙并诸天女，<a id="a-Dj"></a>同时三反称叹：<a id="a-Dk"></a>“快哉！<a id="a-Dl"></a>快哉！<a id="a-Dm"></a>慧命须菩提所说法，<a id="a-Dn"></a>皆是佛出世间因缘恩力演布是教。<a id="a-Do"></a>若有菩萨摩诃萨行是般若波罗蜜不远离者，<a id="a-Dp"></a>我辈视是人如佛。<a id="a-Dq"></a>何以故？<a id="a-Dr"></a>是般若波罗蜜中，<a id="a-Ds"></a>虽无法可得，<a id="a-Dt"></a>所谓色、<a id="a-Du"></a>受、<a id="a-Dv"></a>想、<a id="a-Dw"></a>行、<a id="a-Dx"></a>识乃至一切种智，<a id="a-Dy"></a>而有三乘之教，<a id="a-Dz"></a>所谓声闻乘、<a id="a-E0"></a>辟支佛乘、<a id="a-E1"></a>佛乘。<a id="a-E2"></a>”</p>
  <p id="aE3">尔时，<a id="a-E4"></a>佛告诸天子：<a id="a-E5"></a>“如是，<a id="a-E6"></a>如是，<a id="a-E7"></a>诸天子，<a id="a-E8"></a>如汝所言，<a id="a-E9"></a>是般若波罗蜜中，<a id="a-EA"></a>虽无法可得，<a id="a-EB"></a>所谓色、<a id="a-EC"></a>受、<a id="a-ED"></a>想、<a id="a-EE"></a>行、<a id="a-EF"></a>识乃至一切种智，<a id="a-EG"></a>而有三乘之教，<a id="a-EH"></a>所谓声闻乘、<a id="a-EI"></a>辟支佛乘、<a id="a-EJ"></a>佛乘。<a id="a-EK"></a>诸天子，<a id="a-EL"></a>若有菩萨摩诃萨行是般若波罗蜜不远离者，<a id="a-EM"></a>视是人当如佛，<a id="a-EN"></a>以无所得故。<a id="a-EO"></a>何以故？<a id="a-EP"></a>是般若波罗蜜中，<a id="a-EQ"></a>广说三乘之教，<a id="a-ER"></a>所谓声闻乘、<a id="a-ES"></a>辟支佛乘、<a id="a-ET"></a>佛乘。<a id="a-EU"></a>檀那波罗蜜中佛不可得，<a id="a-EV"></a>离檀那波罗蜜佛亦不可得，<a id="a-EW"></a>乃至般若波罗蜜中佛不可得，<a id="a-EX"></a>离般若波罗蜜佛亦不可得，<a id="a-EY"></a>内空乃至无法有法空、<a id="a-EZ"></a>四念处乃至十八不共法、<a id="a-Ea"></a>一切种智亦如是。<a id="a-Eb"></a>”</p>
  <p id="aEc">佛语诸天子：<a id="a-Ed"></a>“菩萨摩诃萨若能学是一切法，<a id="a-Ee"></a>所谓檀那波罗蜜乃至一切种智，<a id="a-Ef"></a>以是事故当视是菩萨摩诃萨如佛。<a id="a-Eg"></a>诸天子，<a id="a-Eh"></a>我昔于然灯佛时，<a id="a-Ei"></a>华严城内四衢道中见佛闻法，<a id="a-Ej"></a>即得不离檀那波罗蜜行，<a id="a-Ek"></a>不离尸罗波罗蜜、<a id="a-El"></a>羼提波罗蜜、<a id="a-Em"></a>毗梨耶波罗蜜、<a id="a-En"></a>禅那波罗蜜、<a id="a-Eo"></a>般若波罗蜜行，<a id="a-Ep"></a>不离内空乃至无法有法空、<a id="a-Eq"></a>四念处乃至八圣道分，<a id="a-Er"></a>不离四禅、<a id="a-Es"></a>四无量心、<a id="a-Et"></a>四无色定、<a id="a-Eu"></a>一切三昧门、<a id="a-Ev"></a>一切陀罗尼门，<a id="a-Ew"></a>不离四无所畏、<a id="a-Ex"></a>佛十力、<a id="a-Ey"></a>四无礙智、<a id="a-Ez"></a>十八不共法、<a id="a-F0"></a>大慈大悲及余无量诸佛法行，<a id="a-F1"></a>以无所得故。<a id="a-F2"></a>是时，<a id="a-F3"></a>然灯佛记我当来世过一阿僧祇劫当作佛，<a id="a-F4"></a>号释迦牟尼多陀阿伽度、<a id="a-F5"></a>阿罗诃、<a id="a-F6"></a>三藐三佛陀、<a id="a-F7"></a>鞞侈遮罗那、<a id="a-F8"></a>修伽度、<a id="a-F9"></a>路伽惫、<a id="a-FA"></a>无上士、<a id="a-FB"></a>调御丈夫、<a id="a-FC"></a>天人师、<a id="a-FD"></a>佛、<a id="a-FE"></a>世尊。<a id="a-FF"></a>”</p>
  <p id="aFG">尔时，<a id="a-FH"></a>诸天子白佛言：<a id="a-FI"></a>“世尊，<a id="a-FJ"></a>甚希有是般若波罗蜜！<a id="a-FK"></a>能令诸菩萨摩诃萨得萨婆若，<a id="a-FL"></a>于色不取不舍故，<a id="a-FM"></a>于受、<a id="a-FN"></a>想、<a id="a-FO"></a>行、<a id="a-FP"></a>识不取不舍故，<a id="a-FQ"></a>乃至一切种智不取不舍故。<a id="a-FR"></a>”</p>
  <p id="aFS">尔时，<a id="a-FT"></a>佛观四众和合比丘、<a id="a-FU"></a>比丘尼、<a id="a-FV"></a>优婆塞、<a id="a-FW"></a>优婆夷及诸菩萨摩诃萨，<a id="a-FX"></a>并四天王天乃至阿迦尼吒诸天皆会坐。<a id="a-FY"></a>普观是已，<a id="a-FZ"></a>佛告释提桓因言：<a id="a-Fa"></a>“憍尸迦，<a id="a-Fb"></a>若菩萨摩诃萨，<a id="a-Fc"></a>若比丘、<a id="a-Fd"></a>若比丘尼、<a id="a-Fe"></a>若优婆塞、<a id="a-Ff"></a>若优婆夷，<a id="a-Fg"></a>若诸天子、<a id="a-Fh"></a>若诸天女，<a id="a-Fi"></a>是般若波罗蜜若听受持、<a id="a-Fj"></a>亲近读诵、<a id="a-Fk"></a>为他说、<a id="a-Fl"></a>正忆念、<a id="a-Fm"></a>不离萨婆若心。<a id="a-Fn"></a>诸天子，<a id="a-Fo"></a>是人魔若魔天不能得其便。<a id="a-Fp"></a>何以故？<a id="a-Fq"></a>是善男子、<a id="a-Fr"></a>善女人，<a id="a-Fs"></a>谛了知色空，<a id="a-Ft"></a>空不能得空便，<a id="a-Fu"></a>无相不能得无相便，<a id="a-Fv"></a>无作不能得无作便；<a id="a-Fw"></a>谛了知受、<a id="a-Fx"></a>想、<a id="a-Fy"></a>行、<a id="a-Fz"></a>识空，<a id="a-G0"></a>空不能得空便，<a id="a-G1"></a>乃至无作不能得无作便；<a id="a-G2"></a>乃至谛了知一切种智空，<a id="a-G3"></a>空不能得空便，<a id="a-G4"></a>乃至无作不能得无作便。<a id="a-G5"></a>何以故？<a id="a-G6"></a>是诸法自性不可得，<a id="a-G7"></a>无事可得便，<a id="a-G8"></a>谁受恼者？</p>
  <p id="aG9">“复次，<a id="a-GA"></a>憍尸迦，<a id="a-GB"></a>善男子、<a id="a-GC"></a>善女人，<a id="a-GD"></a>人非人不能得其便。<a id="a-GE"></a>何以故？<a id="a-GF"></a>是善男子、<a id="a-GG"></a>善女人，<a id="a-GH"></a>一切众生中善修慈悲喜舍心，<a id="a-GI"></a>以无所得故。<a id="a-GJ"></a>复次，<a id="a-GK"></a>憍尸迦，<a id="a-GL"></a>是善男子、<a id="a-GM"></a>善女人终不横死。<a id="a-GN"></a>何以故？<a id="a-GO"></a>是善男子、<a id="a-GP"></a>善女人行檀那波罗蜜，<a id="a-GQ"></a>于一切众生等心供给故。</p>
  <p id="aGR">“复次，<a id="a-GS"></a>憍尸迦，<a id="a-GT"></a>三千大千国土四天王天、<a id="a-GU"></a>三十三天、<a id="a-GV"></a>夜摩天、<a id="a-GW"></a>兜率陀天、<a id="a-GX"></a>化乐天、<a id="a-GY"></a>他化自在天、<a id="a-GZ"></a>梵天、<a id="a-Ga"></a>光音天、<a id="a-Gb"></a>遍净天、<a id="a-Gc"></a>广果天，<a id="a-Gd"></a>是诸天中有发阿耨多罗三藐三菩提心者，<a id="a-Ge"></a>未闻是般若波罗蜜，<a id="a-Gf"></a>未受持亲近，<a id="a-Gg"></a>是诸天子今应闻受持、<a id="a-Gh"></a>亲近读诵、<a id="a-Gi"></a>正忆念、<a id="a-Gj"></a>不离萨婆若心。</p>
  <p id="aGk">“复次，<a id="a-Gl"></a>憍尸迦，<a id="a-Gm"></a>诸善男子、<a id="a-Gn"></a>善女人闻是般若波罗蜜受持、<a id="a-Go"></a>亲近读诵、<a id="a-Gp"></a>正忆念、<a id="a-Gq"></a>不离萨婆若心，<a id="a-Gr"></a>是诸善男子、<a id="a-Gs"></a>善女人若在空舍、<a id="a-Gt"></a>若在旷野、<a id="a-Gu"></a>若人住处终不怖畏。<a id="a-Gv"></a>何以故？<a id="a-Gw"></a>是善男子、<a id="a-Gx"></a>善女人明于内空，<a id="a-Gy"></a>以无所得故，<a id="a-Gz"></a>明于外空乃至无法有法空，<a id="a-H0"></a>以无所得故。<a id="a-H1"></a>”</p>
  <p id="aH2">尔时，<a id="a-H3"></a>三千大千国土中诸四天王天、<a id="a-H4"></a>三十三天、<a id="a-H5"></a>夜摩天、<a id="a-H6"></a>兜率陀天、<a id="a-H7"></a>化乐天、<a id="a-H8"></a>他化自在天乃至首陀婆诸天，<a id="a-H9"></a>白佛言：<a id="a-HA"></a>“世尊，<a id="a-HB"></a>是善男子、<a id="a-HC"></a>善女人能受持般若波罗蜜亲近读诵、<a id="a-HD"></a>正忆念、<a id="a-HE"></a>不离萨婆若心者，<a id="a-HF"></a>我等常当守护。<a id="a-HG"></a>何以故？<a id="a-HH"></a>世尊，<a id="a-HI"></a>以菩萨摩诃萨因缘故，<a id="a-HJ"></a>断三恶道，<a id="a-HK"></a>断天人贫，<a id="a-HL"></a>断诸灾患、<a id="a-HM"></a>疾病、<a id="a-HN"></a>饥饿；<a id="a-HO"></a>以菩萨因缘故，<a id="a-HP"></a>便有十善道出世间，<a id="a-HQ"></a>四禅、<a id="a-HR"></a>四无量心、<a id="a-HS"></a>四无色定、<a id="a-HT"></a>檀那波罗蜜、<a id="a-HU"></a>尸罗波罗蜜、<a id="a-HV"></a>羼提波罗蜜、<a id="a-HW"></a>毗梨耶波罗蜜、<a id="a-HX"></a>禅那波罗蜜、<a id="a-HY"></a>般若波罗蜜、<a id="a-HZ"></a>内空乃至无法有法空、<a id="a-Ha"></a>四念处乃至一切种智；<a id="a-Hb"></a>以菩萨因缘故，<a id="a-Hc"></a>世间便有生刹利大姓、<a id="a-Hd"></a>婆罗门大姓、<a id="a-He"></a>居士大家、<a id="a-Hf"></a>诸王及转轮圣王、<a id="a-Hg"></a>四天王天乃至阿迦尼吒天；<a id="a-Hh"></a>以菩萨因缘故，<a id="a-Hi"></a>有须陀洹、<a id="a-Hj"></a>须陀洹果乃至阿罗汉、<a id="a-Hk"></a>阿罗汉果、<a id="a-Hl"></a>辟支佛、<a id="a-Hm"></a>辟支佛道；<a id="a-Hn"></a>以菩萨因缘故，<a id="a-Ho"></a>有成就众生净佛国土，<a id="a-Hp"></a>便有诸佛出现于世，<a id="a-Hq"></a>便有转法轮，<a id="a-Hr"></a>知有佛宝、<a id="a-Hs"></a>法宝、<a id="a-Ht"></a>比丘僧宝。<a id="a-Hu"></a>世尊，<a id="a-Hv"></a>以是因缘故，<a id="a-Hw"></a>一切世间诸天及人、<a id="a-Hx"></a>阿修罗，<a id="a-Hy"></a>应守护是菩萨摩诃萨。<a id="a-Hz"></a>”</p>
  <p id="aI0">佛语释提桓因：<a id="a-I1"></a>“如是，<a id="a-I2"></a>如是，<a id="a-I3"></a>憍尸迦，<a id="a-I4"></a>以菩萨摩诃萨因缘故，<a id="a-I5"></a>断三恶道乃至三宝出现于世。<a id="a-I6"></a>以是故，<a id="a-I7"></a>诸天及人、<a id="a-I8"></a>阿修罗常应守护、<a id="a-I9"></a>供养恭敬、<a id="a-IA"></a>尊重赞叹是菩萨摩诃萨。<a id="a-IB"></a>憍尸迦，<a id="a-IC"></a>供养恭敬、<a id="a-ID"></a>尊重赞叹是菩萨摩诃萨，<a id="a-IE"></a>即是供养我。<a id="a-IF"></a>以是故，<a id="a-IG"></a>是诸菩萨摩诃萨诸天及人、<a id="a-IH"></a>阿修罗常应守护、<a id="a-II"></a>供养恭敬、<a id="a-IJ"></a>尊重赞叹。</p>
  <p id="aIK">“憍尸迦，<a id="a-IL"></a>若三千大千国土满中声闻、<a id="a-IM"></a>辟支佛譬如竹苇、<a id="a-IN"></a>稻麻、<a id="a-IO"></a>丛林，<a id="a-IP"></a>若有善男子、<a id="a-IQ"></a>善女人供养恭敬、<a id="a-IR"></a>尊重赞叹，<a id="a-IS"></a>不如供养恭敬、<a id="a-IT"></a>尊重赞叹初发心菩萨摩诃萨不离六波罗蜜所得福德。<a id="a-IU"></a>何以故？<a id="a-IV"></a>不以声闻、<a id="a-IW"></a>辟支佛因缘故，<a id="a-IX"></a>有菩萨摩诃萨及诸佛出现于世；<a id="a-IY"></a>以有菩萨摩诃萨因缘故，<a id="a-IZ"></a>有声闻、<a id="a-Ia"></a>辟支佛、<a id="a-Ib"></a>诸佛出现于世。<a id="a-Ic"></a>以是故，<a id="a-Id"></a>憍尸迦，<a id="a-Ie"></a>是诸菩萨摩诃萨，<a id="a-If"></a>一切世间诸天及人、<a id="a-Ig"></a>阿修罗常应守护、<a id="a-Ih"></a>供养恭敬、<a id="a-Ii"></a>尊重赞叹。<a id="a-Ij"></a>”</p>
  <p data-pb></p>
  <h2 id="aIk">现灭诤品第三十一</h2>
  <p id="aIl">尔时，<a id="a-Im"></a>释提桓因白佛言：<a id="a-In"></a>“世尊，<a id="a-Io"></a>甚奇希有！<a id="a-Ip"></a>诸菩萨摩诃萨，<a id="a-Iq"></a>是般若波罗蜜若闻受持、<a id="a-Ir"></a>亲近读诵、<a id="a-Is"></a>为他说、<a id="a-It"></a>正忆念时，<a id="a-Iu"></a>得如是今世功德，<a id="a-Iv"></a>亦成就众生严净佛土，<a id="a-Iw"></a>从一佛国至一佛国供养诸佛，<a id="a-Ix"></a>所欲供养之具随意即得，<a id="a-Iy"></a>从诸佛闻法至得阿耨多罗三藐三菩提终不中忘，<a id="a-Iz"></a>亦得家成就、<a id="a-J0"></a>母成就、<a id="a-J1"></a>生成就、<a id="a-J2"></a>眷属成就、<a id="a-J3"></a>相成就、<a id="a-J4"></a>光明成就、<a id="a-J5"></a>眼成就、<a id="a-J6"></a>耳成就、<a id="a-J7"></a>三昧成就、<a id="a-J8"></a>陀罗尼成就。<a id="a-J9"></a>是菩萨以方便力故变身如佛，<a id="a-JA"></a>从一国土至一国土到无佛处，<a id="a-JB"></a>赞檀那波罗蜜乃至般若波罗蜜，<a id="a-JC"></a>赞四禅、<a id="a-JD"></a>四无量心、<a id="a-JE"></a>四无色定，<a id="a-JF"></a>赞四念处乃至十八不共法，<a id="a-JG"></a>以方便力而为说法，<a id="a-JH"></a>以三乘法度脱众生，<a id="a-JI"></a>所谓声闻、<a id="a-JJ"></a>辟支佛、<a id="a-JK"></a>佛乘。</p>
  <p id="aJL">“世尊，<a id="a-JM"></a>快哉希有！<a id="a-JN"></a>受持般若波罗蜜，<a id="a-JO"></a>为已总摄五波罗蜜乃至十八不共法，<a id="a-JP"></a>亦摄须陀洹果乃至阿罗汉果、<a id="a-JQ"></a>辟支佛道、<a id="a-JR"></a>佛道、<a id="a-JS"></a>一切智、<a id="a-JT"></a>一切种智。<a id="a-JU"></a>”</p>
  <p id="aJV">佛告释提桓因：<a id="a-JW"></a>“如是，<a id="a-JX"></a>如是，<a id="a-JY"></a>憍尸迦，<a id="a-JZ"></a>受是般若波罗蜜，<a id="a-Ja"></a>为已总摄五波罗蜜乃至一切种智。<a id="a-Jb"></a>复次，<a id="a-Jc"></a>憍尸迦，<a id="a-Jd"></a>是般若波罗蜜受持、<a id="a-Je"></a>亲近读诵、<a id="a-Jf"></a>为他说、<a id="a-Jg"></a>正忆念，<a id="a-Jh"></a>是善男子、<a id="a-Ji"></a>善女人所得今世功德，<a id="a-Jj"></a>汝一心谛听。<a id="a-Jk"></a>”</p>
  <p id="aJl">释提桓因言：<a id="a-Jm"></a>“唯世尊受教！<a id="a-Jn"></a>”</p>
  <p id="aJo">佛告释提桓因言：<a id="a-Jp"></a>“憍尸迦，<a id="a-Jq"></a>若有外道、<a id="a-Jr"></a>诸梵志、<a id="a-Js"></a>若魔、<a id="a-Jt"></a>若魔民、<a id="a-Ju"></a>若增上慢人，<a id="a-Jv"></a>欲乖错破坏菩萨般若波罗蜜心，<a id="a-Jw"></a>是诸人适生此心，<a id="a-Jx"></a>即时灭去终不从愿。<a id="a-Jy"></a>何以故？<a id="a-Jz"></a>憍尸迦，<a id="a-K0"></a>菩萨摩诃萨长夜行檀那波罗蜜、<a id="a-K1"></a>尸罗、<a id="a-K2"></a>羼提、<a id="a-K3"></a>毗梨耶、<a id="a-K4"></a>禅那、<a id="a-K5"></a>般若波罗蜜。<a id="a-K6"></a>以众生长夜贪诤故，<a id="a-K7"></a>菩萨悉舍内外物，<a id="a-K8"></a>安立众生于檀那波罗蜜中；<a id="a-K9"></a>以众生长夜破戒故，<a id="a-KA"></a>菩萨悉舍内外法，<a id="a-KB"></a>安立众生于戒；<a id="a-KC"></a>以众生长夜斗诤故，<a id="a-KD"></a>菩萨悉舍内外法，<a id="a-KE"></a>安立众生于忍辱；<a id="a-KF"></a>以众生长夜懈怠故，<a id="a-KG"></a>菩萨悉舍内外法，<a id="a-KH"></a>安立众生于精进；<a id="a-KI"></a>以众生长夜乱心故，<a id="a-KJ"></a>菩萨悉舍内外法，<a id="a-KK"></a>安立众生于禅那；<a id="a-KL"></a>以众生长夜愚痴故，<a id="a-KM"></a>菩萨悉舍内外法，<a id="a-KN"></a>安立众生于般若波罗蜜；<a id="a-KO"></a>以众生长夜为爱结故流转生死，<a id="a-KP"></a>是菩萨摩诃萨以方便力断众生爱结，<a id="a-KQ"></a>安立众生于四禅、<a id="a-KR"></a>四无量心、<a id="a-KS"></a>四无色定、<a id="a-KT"></a>四念处乃至八圣道分、<a id="a-KU"></a>空无相无作三昧，<a id="a-KV"></a>安立众生于须陀洹果乃至阿罗汉果、<a id="a-KW"></a>辟支佛道、<a id="a-KX"></a>佛道。<a id="a-KY"></a>憍尸迦，<a id="a-KZ"></a>是为菩萨摩诃萨行般若波罗蜜得现世功德、<a id="a-Ka"></a>后世功德。<a id="a-Kb"></a>得阿耨多罗三藐三菩提转法轮，<a id="a-Kc"></a>所愿满足入无余涅槃，<a id="a-Kd"></a>憍尸迦，<a id="a-Ke"></a>是为菩萨摩诃萨后世功德。</p>
  <p id="aKf">“复次，<a id="a-Kg"></a>憍尸迦，<a id="a-Kh"></a>善男子、<a id="a-Ki"></a>善女人，<a id="a-Kj"></a>是般若波罗蜜若受持、<a id="a-Kk"></a>亲近读诵、<a id="a-Kl"></a>为他说、<a id="a-Km"></a>正忆念，<a id="a-Kn"></a>其所住处魔若魔民、<a id="a-Ko"></a>若外道、<a id="a-Kp"></a>梵志、<a id="a-Kq"></a>增上慢人，<a id="a-Kr"></a>欲轻毁难问破坏般若波罗蜜终不能成。<a id="a-Ks"></a>其人恶心转灭，<a id="a-Kt"></a>功德转增，<a id="a-Ku"></a>闻是般若波罗蜜故，<a id="a-Kv"></a>渐以三乘道得尽众苦。<a id="a-Kw"></a>憍尸迦，<a id="a-Kx"></a>譬如有药名摩祇，<a id="a-Ky"></a>有蛇饥行索食，<a id="a-Kz"></a>见虫欲啖，<a id="a-L0"></a>虫趣药所，<a id="a-L1"></a>药气力故蛇不能前，<a id="a-L2"></a>即自还去。<a id="a-L3"></a>何以故？<a id="a-L4"></a>以是药力能胜毒故。<a id="a-L5"></a>憍尸迦，<a id="a-L6"></a>摩祇药有如是力。<a id="a-L7"></a>是善男子、<a id="a-L8"></a>善女人，<a id="a-L9"></a>是般若波罗蜜若闻受持、<a id="a-LA"></a>亲近读诵、<a id="a-LB"></a>为他说、<a id="a-LC"></a>正忆念，<a id="a-LD"></a>若有种种斗诤起欲来破坏者，<a id="a-LE"></a>以般若波罗蜜威力故，<a id="a-LF"></a>随所起处即疾消灭，<a id="a-LG"></a>其人即生善心增益功德。<a id="a-LH"></a>何以故？<a id="a-LI"></a>是般若波罗蜜能灭诸法诤乱。<a id="a-LJ"></a>何等诸法？<a id="a-LK"></a>所谓淫、<a id="a-LL"></a>怒、<a id="a-LM"></a>痴、<a id="a-LN"></a>无明乃至大苦聚诸盖、<a id="a-LO"></a>结使缠、<a id="a-LP"></a>我见、<a id="a-LQ"></a>人见、<a id="a-LR"></a>众生见、<a id="a-LS"></a>断见常见、<a id="a-LT"></a>垢见净见、<a id="a-LU"></a>有见无见，<a id="a-LV"></a>如是一切诸见；<a id="a-LW"></a>悭贪、<a id="a-LX"></a>犯戒、<a id="a-LY"></a>瞋恚、<a id="a-LZ"></a>懈怠、<a id="a-La"></a>乱意、<a id="a-Lb"></a>无智、<a id="a-Lc"></a>常想、<a id="a-Ld"></a>乐想、<a id="a-Le"></a>净想、<a id="a-Lf"></a>我想，<a id="a-Lg"></a>如是等爱行；<a id="a-Lh"></a>著色，<a id="a-Li"></a>著受、<a id="a-Lj"></a>想、<a id="a-Lk"></a>行、<a id="a-Ll"></a>识，<a id="a-Lm"></a>著檀那波罗蜜、<a id="a-Ln"></a>尸罗波罗蜜、<a id="a-Lo"></a>羼提波罗蜜、<a id="a-Lp"></a>毗梨耶波罗蜜、<a id="a-Lq"></a>禅那波罗蜜、<a id="a-Lr"></a>般若波罗蜜，<a id="a-Ls"></a>著内空、<a id="a-Lt"></a>外空、<a id="a-Lu"></a>内外空乃至无法有法空，<a id="a-Lv"></a>著四念处乃至十八不共法，<a id="a-Lw"></a>著一切智、<a id="a-Lx"></a>一切种智，<a id="a-Ly"></a>著涅槃。<a id="a-Lz"></a>是一切法诤乱，<a id="a-M0"></a>尽能消灭，<a id="a-M1"></a>不令增长。</p>
  <p id="aM2">“复次，<a id="a-M3"></a>憍尸迦，<a id="a-M4"></a>三千大千国土中诸四天王天、<a id="a-M5"></a>诸释提桓因、<a id="a-M6"></a>诸梵天王乃至阿迦尼吒天，<a id="a-M7"></a>常守护是善男子、<a id="a-M8"></a>善女人能受持、<a id="a-M9"></a>供养、<a id="a-MA"></a>读诵、<a id="a-MB"></a>为他人说、<a id="a-MC"></a>正忆念般若波罗蜜者，<a id="a-MD"></a>十方现在诸佛亦共拥护是善男子、<a id="a-ME"></a>善女人能闻受持、<a id="a-MF"></a>供养、<a id="a-MG"></a>读诵、<a id="a-MH"></a>为他说、<a id="a-MI"></a>正忆念般若波罗蜜者。<a id="a-MJ"></a>是善男子、<a id="a-MK"></a>善女人不善法灭，<a id="a-ML"></a>善法转增，<a id="a-MM"></a>所谓檀那波罗蜜转增，<a id="a-MN"></a>以无所得故；<a id="a-MO"></a>乃至般若波罗蜜转增，<a id="a-MP"></a>以无所得故；<a id="a-MQ"></a>内空转增，<a id="a-MR"></a>乃至无法有法空转增，<a id="a-MS"></a>以无所得故；<a id="a-MT"></a>四念处乃至十八不共法转增，<a id="a-MU"></a>以无所得故；<a id="a-MV"></a>诸三昧门、<a id="a-MW"></a>诸陀罗尼门、<a id="a-MX"></a>一切智、<a id="a-MY"></a>一切种智转增，<a id="a-MZ"></a>以无所得故。<a id="a-Ma"></a>是善男子、<a id="a-Mb"></a>善女人所说人皆信受，<a id="a-Mc"></a>亲友坚固，<a id="a-Md"></a>不说无益之语，<a id="a-Me"></a>不为瞋恚所覆，<a id="a-Mf"></a>不为憍慢、<a id="a-Mg"></a>悭贪、<a id="a-Mh"></a>嫉妒所覆；<a id="a-Mi"></a>是人自不杀生，<a id="a-Mj"></a>教人不杀，<a id="a-Mk"></a>赞不杀生法，<a id="a-Ml"></a>亦欢喜赞叹不杀生者；<a id="a-Mm"></a>自远离不与取，<a id="a-Mn"></a>亦教人远离不与取，<a id="a-Mo"></a>赞远离不与取法，<a id="a-Mp"></a>亦欢喜赞叹远离不与取者；<a id="a-Mq"></a>自不邪淫，<a id="a-Mr"></a>教人不邪淫，<a id="a-Ms"></a>赞不邪淫法，<a id="a-Mt"></a>亦欢喜赞叹不邪淫者；<a id="a-Mu"></a>自不妄语，<a id="a-Mv"></a>教人不妄语，<a id="a-Mw"></a>赞不妄语法，<a id="a-Mx"></a>亦欢喜赞叹不妄语者，<a id="a-My"></a>两舌、<a id="a-Mz"></a>恶口、<a id="a-N0"></a>无利益语亦如是；<a id="a-N1"></a>自不贪，<a id="a-N2"></a>教人不贪，<a id="a-N3"></a>赞不贪法，<a id="a-N4"></a>亦欢喜赞叹不贪者，<a id="a-N5"></a>不瞋恼、<a id="a-N6"></a>不邪见亦如是；<a id="a-N7"></a>自行檀那波罗蜜，<a id="a-N8"></a>教人行檀那波罗蜜，<a id="a-N9"></a>赞檀那波罗蜜法，<a id="a-NA"></a>亦欢喜赞叹行檀那波罗蜜者；<a id="a-NB"></a>自行尸罗波罗蜜，<a id="a-NC"></a>教人行尸罗波罗蜜，<a id="a-ND"></a>赞尸罗波罗蜜法，<a id="a-NE"></a>亦欢喜赞叹行尸罗波罗蜜者；<a id="a-NF"></a>自行羼提波罗蜜，<a id="a-NG"></a>教人行羼提波罗蜜，<a id="a-NH"></a>赞羼提波罗蜜法，<a id="a-NI"></a>亦欢喜赞叹行羼提波罗蜜者；<a id="a-NJ"></a>自行毗梨耶波罗蜜，<a id="a-NK"></a>教人行毗梨耶波罗蜜，<a id="a-NL"></a>赞毗梨耶波罗蜜法，<a id="a-NM"></a>亦欢喜赞叹行毗梨耶波罗蜜者；<a id="a-NN"></a>自行禅那波罗蜜，<a id="a-NO"></a>教人行禅那波罗蜜，<a id="a-NP"></a>赞禅那波罗蜜法，<a id="a-NQ"></a>亦欢喜赞叹行禅那波罗蜜者；<a id="a-NR"></a>自行般若波罗蜜，<a id="a-NS"></a>教人行般若波罗蜜，<a id="a-NT"></a>赞般若波罗蜜法，<a id="a-NU"></a>亦欢喜赞叹行般若波罗蜜者；<a id="a-NV"></a>自修内空，<a id="a-NW"></a>教人修内空，<a id="a-NX"></a>赞内空法，<a id="a-NY"></a>亦欢喜赞叹修内空者；<a id="a-NZ"></a>乃至自修无法有法空，<a id="a-Na"></a>教人修无法有法空，<a id="a-Nb"></a>赞无法有法空法，<a id="a-Nc"></a>亦欢喜赞叹修无法有法空者；<a id="a-Nd"></a>自入一切三昧，<a id="a-Ne"></a>教人入一切三昧，<a id="a-Nf"></a>赞一切三昧法，<a id="a-Ng"></a>亦欢喜赞叹行一切三昧者；<a id="a-Nh"></a>自得陀罗尼，<a id="a-Ni"></a>教人得陀罗尼，<a id="a-Nj"></a>赞陀罗尼法，<a id="a-Nk"></a>亦欢喜赞叹得陀罗尼者；<a id="a-Nl"></a>自入初禅，<a id="a-Nm"></a>教人入初禅，<a id="a-Nn"></a>赞初禅法，<a id="a-No"></a>亦欢喜赞叹入初禅者，<a id="a-Np"></a>二禅、<a id="a-Nq"></a>三禅、<a id="a-Nr"></a>四禅亦如是；<a id="a-Ns"></a>自入慈心，<a id="a-Nt"></a>教人入慈心，<a id="a-Nu"></a>赞入慈心法，<a id="a-Nv"></a>亦欢喜赞叹入慈心者，<a id="a-Nw"></a>悲喜舍心亦如是；<a id="a-Nx"></a>自入无边空处，<a id="a-Ny"></a>教人入无边空处，<a id="a-Nz"></a>赞无边空处法，<a id="a-O0"></a>亦欢喜赞叹入无边空处者，<a id="a-O1"></a>无边识处、<a id="a-O2"></a>无所有处、<a id="a-O3"></a>非有想非无想处亦如是；<a id="a-O4"></a>自修四念处，<a id="a-O5"></a>教人修四念处，<a id="a-O6"></a>赞四念处法，<a id="a-O7"></a>亦欢喜赞叹修四念处者，<a id="a-O8"></a>四正勤、<a id="a-O9"></a>四如意足、<a id="a-OA"></a>五根、<a id="a-OB"></a>五力、<a id="a-OC"></a>七觉分、<a id="a-OD"></a>八圣道分亦如是；<a id="a-OE"></a>自修空、<a id="a-OF"></a>无相、<a id="a-OG"></a>无作三昧，<a id="a-OH"></a>教人修空、<a id="a-OI"></a>无相、<a id="a-OJ"></a>无作三昧，<a id="a-OK"></a>赞空、<a id="a-OL"></a>无相、<a id="a-OM"></a>无作三昧法，<a id="a-ON"></a>亦欢喜赞叹修空、<a id="a-OO"></a>无相、<a id="a-OP"></a>无作三昧者；<a id="a-OQ"></a>自入八背舍，<a id="a-OR"></a>教人入八背舍，<a id="a-OS"></a>赞八背舍法，<a id="a-OT"></a>亦欢喜赞叹入八背舍者；<a id="a-OU"></a>自入九次第定，<a id="a-OV"></a>教人入九次第定，<a id="a-OW"></a>赞九次第定法，<a id="a-OX"></a>亦欢喜赞叹入九次第定者，<a id="a-OY"></a>自修佛十力、<a id="a-OZ"></a>四无所畏、<a id="a-Oa"></a>四无礙智、<a id="a-Ob"></a>大慈大悲、<a id="a-Oc"></a>十八不共法亦如是；<a id="a-Od"></a>自行不错谬法、<a id="a-Oe"></a>常舍法，<a id="a-Of"></a>教人行不错谬法、<a id="a-Og"></a>常舍法，<a id="a-Oh"></a>赞不错谬法、<a id="a-Oi"></a>常舍法，<a id="a-Oj"></a>亦欢喜赞叹行不错谬法、<a id="a-Ok"></a>常舍法者；<a id="a-Ol"></a>自得一切种智，<a id="a-Om"></a>教人得一切种智，<a id="a-On"></a>赞一切种智法，<a id="a-Oo"></a>亦欢喜赞叹得一切种智者。<a id="a-Op"></a>是菩萨摩诃萨行六波罗蜜时，<a id="a-Oq"></a>所有布施与众生共已回向阿耨多罗三藐三菩提，<a id="a-Or"></a>以无所得故；<a id="a-Os"></a>所有持戒、<a id="a-Ot"></a>忍辱、<a id="a-Ou"></a>精进、<a id="a-Ov"></a>禅定、<a id="a-Ow"></a>智慧与众生共已回向阿耨多罗三藐三菩提，<a id="a-Ox"></a>以无所得故。<a id="a-Oy"></a>是善男子、<a id="a-Oz"></a>善女人，<a id="a-P0"></a>如是行六波罗蜜时，<a id="a-P1"></a>作是念：<a id="a-P2"></a>‘我若不布施，<a id="a-P3"></a>当生贫穷家，<a id="a-P4"></a>不能成就众生净佛国土，<a id="a-P5"></a>亦不能得一切种智。<a id="a-P6"></a>我若不持戒，<a id="a-P7"></a>当生三恶道，<a id="a-P8"></a>尚不得人身，<a id="a-P9"></a>何况能成就众生净佛国土得一切种智？<a id="a-PA"></a>我若不修忍辱，<a id="a-PB"></a>则当诸根毁坏色不具足，<a id="a-PC"></a>不能得菩萨具足色身众生见者必至阿耨多罗三藐三菩提，<a id="a-PD"></a>亦不能得以具足色身成就众生净佛国土得一切种智。<a id="a-PE"></a>我若懈怠，<a id="a-PF"></a>不能得菩萨道，<a id="a-PG"></a>亦不能得成就众生净佛国土得一切种智。<a id="a-PH"></a>我若乱心，<a id="a-PI"></a>不能得生诸禅定，<a id="a-PJ"></a>不能以此禅定成就众生净佛国土得一切种智。<a id="a-PK"></a>我若无智，<a id="a-PL"></a>不能得方便智，<a id="a-PM"></a>以方便智过声闻、<a id="a-PN"></a>辟支佛地，<a id="a-PO"></a>成就众生净佛国土得一切种智。<a id="a-PP"></a>’是菩萨复作是思惟：<a id="a-PQ"></a>‘我不应随悭贪故不具足檀那波罗蜜，<a id="a-PR"></a>不应随犯戒故不具足尸罗波罗蜜，<a id="a-PS"></a>不应随瞋恚故不具足羼提波罗蜜，<a id="a-PT"></a>不应随懈怠故不具足毗梨耶波罗蜜，<a id="a-PU"></a>不应随乱意故不具足禅那波罗蜜，<a id="a-PV"></a>不应随痴心故不具足般若波罗蜜。<a id="a-PW"></a>若不具足檀那波罗蜜、<a id="a-PX"></a>尸罗波罗蜜、<a id="a-PY"></a>羼提波罗蜜、<a id="a-PZ"></a>毗梨耶波罗蜜、<a id="a-Pa"></a>禅那波罗蜜、<a id="a-Pb"></a>般若波罗蜜，<a id="a-Pc"></a>我终不能成就一切种智。<a id="a-Pd"></a>’如是善男子、<a id="a-Pe"></a>善女人，<a id="a-Pf"></a>是般若波罗蜜受持、<a id="a-Pg"></a>亲近、<a id="a-Ph"></a>读诵、<a id="a-Pi"></a>为他说、<a id="a-Pj"></a>正忆念、<a id="a-Pk"></a>不离萨婆若心，<a id="a-Pl"></a>得是今世、<a id="a-Pm"></a>后世功德。<a id="a-Pn"></a>”</p>
  <p id="aPo">释提桓因白佛言：<a id="a-Pp"></a>“世尊，<a id="a-Pq"></a>希有是菩萨摩诃萨般若波罗蜜，<a id="a-Pr"></a>为回向萨婆若心故，<a id="a-Ps"></a>亦为不高心故。<a id="a-Pt"></a>”</p>
  <p id="aPu">佛告释提桓因：<a id="a-Pv"></a>“憍尸迦，<a id="a-Pw"></a>云何菩萨摩诃萨般若波罗蜜，<a id="a-Px"></a>为回向萨婆若心故，<a id="a-Py"></a>亦为不高心故？<a id="a-Pz"></a>”</p>
  <p id="aQ0">释提桓因白佛言：<a id="a-Q1"></a>“世尊，<a id="a-Q2"></a>菩萨摩诃萨，<a id="a-Q3"></a>若行世间檀那波罗蜜，<a id="a-Q4"></a>布施诸佛、<a id="a-Q5"></a>辟支佛、<a id="a-Q6"></a>声闻及诸贫穷、<a id="a-Q7"></a>乞丐、<a id="a-Q8"></a>行路人，<a id="a-Q9"></a>是菩萨无方便故生高心；<a id="a-QA"></a>若行世间尸罗波罗蜜，<a id="a-QB"></a>言‘我行尸罗波罗蜜，<a id="a-QC"></a>我能具足尸罗波罗蜜’，<a id="a-QD"></a>无方便故生高心；<a id="a-QE"></a>言‘我行羼提波罗蜜、<a id="a-QF"></a>毗梨耶波罗蜜、<a id="a-QG"></a>禅那波罗蜜，<a id="a-QH"></a>我行般若波罗蜜，<a id="a-QI"></a>我修般若波罗蜜’，<a id="a-QJ"></a>以是世间般若波罗蜜故无方便故生高心。<a id="a-QK"></a>世尊，<a id="a-QL"></a>菩萨修世间四念处时自念言‘我修四念处，<a id="a-QM"></a>我具足四念处’，<a id="a-QN"></a>无方便力故生高心；<a id="a-QO"></a>‘我修四正勤、<a id="a-QP"></a>四如意足、<a id="a-QQ"></a>五根、<a id="a-QR"></a>五力、<a id="a-QS"></a>七觉分、<a id="a-QT"></a>八圣道分’，<a id="a-QU"></a>自念言，<a id="a-QV"></a>‘我修空、<a id="a-QW"></a>无相、<a id="a-QX"></a>无作三昧，<a id="a-QY"></a>我修一切三昧门当得一切陀罗尼门，<a id="a-QZ"></a>我修佛十力、<a id="a-Qa"></a>四无所畏、<a id="a-Qb"></a>十八不共法，<a id="a-Qc"></a>我当得成就众生，<a id="a-Qd"></a>我当净佛国土，<a id="a-Qe"></a>我当得一切种智’，<a id="a-Qf"></a>著吾我无方便力故生高心。<a id="a-Qg"></a>世尊，<a id="a-Qh"></a>如是菩萨摩诃萨行世间善法，<a id="a-Qi"></a>著吾我故生高心。</p>
  <p id="aQj">“世尊，<a id="a-Qk"></a>若菩萨摩诃萨行出世间檀那波罗蜜，<a id="a-Ql"></a>不得施者，<a id="a-Qm"></a>不得受者，<a id="a-Qn"></a>不得施物，<a id="a-Qo"></a>如是菩萨摩诃萨行出世间檀那波罗蜜，<a id="a-Qp"></a>为回向萨婆若故亦不生高心。<a id="a-Qq"></a>行尸罗波罗蜜，<a id="a-Qr"></a>尸罗不可得；<a id="a-Qs"></a>行羼提波罗蜜，<a id="a-Qt"></a>羼提不可得；<a id="a-Qu"></a>行毗梨耶波罗蜜，<a id="a-Qv"></a>毗梨耶不可得；<a id="a-Qw"></a>行禅那波罗蜜，<a id="a-Qx"></a>禅那不可得；<a id="a-Qy"></a>行般若波罗蜜，<a id="a-Qz"></a>般若不可得；<a id="a-R0"></a>修四念处，<a id="a-R1"></a>四念处不可得；<a id="a-R2"></a>乃至修十八不共法，<a id="a-R3"></a>十八不共法不可得；<a id="a-R4"></a>修大慈大悲，<a id="a-R5"></a>大慈大悲不可得；<a id="a-R6"></a>乃至修一切种智，<a id="a-R7"></a>一切种智不可得。<a id="a-R8"></a>世尊，<a id="a-R9"></a>如是菩萨摩诃萨般若波罗蜜，<a id="a-RA"></a>为回向萨婆若故，<a id="a-RB"></a>亦为不生高心故。<a id="a-RC"></a>”</p>
 </body>
</html>