<!doctype html>
<html id="z3IBTATAe" data-ver="1870">
 <head>
  <meta charset="utf-8">
  <meta author="鸠摩罗什">
  <meta author="僧叡">
  <meta library="龙藏">
  <meta catalog="大乘般若部">
  <meta period="姚秦">
 </head>
 <body>
  <h1 id="a1">摩诃般若波罗蜜经卷第十六</h1>
  <h2 id="a2">两不和合过品第四十七</h2>
  <p id="a3">“复次，<a id="a-4"></a>须菩提，<a id="a-5"></a>听法人欲书持般若波罗蜜读诵问义正忆念，<a id="a-6"></a>说法者懈惰不欲为说，<a id="a-7"></a>当知是为菩萨魔事。<a id="a-8"></a>须菩提，<a id="a-9"></a>说法之人心不懈惰，<a id="a-A"></a>欲令书持般若波罗蜜，<a id="a-B"></a>听法者不欲受之，<a id="a-C"></a>二心不和，<a id="a-D"></a>当知是为魔事。</p>
  <p id="aE">“复次，<a id="a-F"></a>须菩提，<a id="a-G"></a>听法人欲书持般若波罗蜜读诵乃至正忆念，<a id="a-H"></a>说法者欲至他方，<a id="a-I"></a>当知是为魔事。<a id="a-J"></a>须菩提，<a id="a-K"></a>说法人欲令书持般若波罗蜜，<a id="a-L"></a>听法者欲至他方，<a id="a-M"></a>二心不和，<a id="a-N"></a>当知是为魔事。</p>
  <p id="aO">“复次，<a id="a-P"></a>须菩提，<a id="a-Q"></a>说法人贵重布施衣服、<a id="a-R"></a>饮食、<a id="a-S"></a>卧具、<a id="a-T"></a>医药、<a id="a-U"></a>资生之物，<a id="a-V"></a>听法人少欲知足行远离行，<a id="a-W"></a>摄念精进一心智慧，<a id="a-X"></a>两不和合，<a id="a-Y"></a>不得书持般若波罗蜜读诵问义正忆念，<a id="a-Z"></a>当知是为魔事。<a id="a-a"></a>须菩提，<a id="a-b"></a>说法人少欲知足行远离行，<a id="a-c"></a>摄念精进一心智慧，<a id="a-d"></a>听法者贵重布施衣服、<a id="a-e"></a>饮食、<a id="a-f"></a>卧具、<a id="a-g"></a>医药、<a id="a-h"></a>资生之物，<a id="a-i"></a>两不和合，<a id="a-j"></a>不得书持般若波罗蜜读诵问义正忆念，<a id="a-k"></a>当知是为魔事。</p>
  <p id="al">“复次，<a id="a-m"></a>须菩提，<a id="a-n"></a>说法者受十二头陀：<a id="a-o"></a>一、<a id="a-p"></a>作阿练若，<a id="a-q"></a>二、<a id="a-r"></a>常乞食，<a id="a-s"></a>三、<a id="a-t"></a>纳衣，<a id="a-u"></a>四、<a id="a-v"></a>一坐食，<a id="a-w"></a>五、<a id="a-x"></a>节量食，<a id="a-y"></a>六、<a id="a-z"></a>中后不饮浆，<a id="a-10"></a>七、<a id="a-11"></a>冢间住，<a id="a-12"></a>八、<a id="a-13"></a>树下住，<a id="a-14"></a>九、<a id="a-15"></a>露地住，<a id="a-16"></a>十、<a id="a-17"></a>常坐不卧，<a id="a-18"></a>十一、<a id="a-19"></a>次第乞食，<a id="a-1A"></a>十二、<a id="a-1B"></a>但三衣；<a id="a-1C"></a>听法人不受十二头陀，<a id="a-1D"></a>不作阿练若，<a id="a-1E"></a>乃至不受但三衣，<a id="a-1F"></a>两不和合，<a id="a-1G"></a>不得书持般若波罗蜜读诵问义正忆念，<a id="a-1H"></a>当知是为魔事。<a id="a-1I"></a>须菩提，<a id="a-1J"></a>听法者受十二头陀，<a id="a-1K"></a>作阿练若乃至但受三衣；<a id="a-1L"></a>说法人不受十二头陀，<a id="a-1M"></a>不作阿练若乃至不受但三衣，<a id="a-1N"></a>两不和合，<a id="a-1O"></a>不得书持般若波罗蜜读诵问义正忆念，<a id="a-1P"></a>当知是为魔事。</p>
  <p id="a1Q">“复次，<a id="a-1R"></a>须菩提，<a id="a-1S"></a>说法者有信、<a id="a-1T"></a>有善，<a id="a-1U"></a>欲书受深般若波罗蜜乃至正忆念，<a id="a-1V"></a>听法者无信、<a id="a-1W"></a>破戒、<a id="a-1X"></a>恶行，<a id="a-1Y"></a>不欲书受深般若波罗蜜乃至正忆念，<a id="a-1Z"></a>当知是为魔事。<a id="a-1a"></a>须菩提，<a id="a-1b"></a>听法者有信、<a id="a-1c"></a>有善、<a id="a-1d"></a>持戒，<a id="a-1e"></a>说法者无信、<a id="a-1f"></a>破戒、<a id="a-1g"></a>恶行，<a id="a-1h"></a>两不和合，<a id="a-1i"></a>当知是为魔事。</p>
  <p id="a1j">“复次，<a id="a-1k"></a>须菩提，<a id="a-1l"></a>说法者能一切施心不悋惜，<a id="a-1m"></a>听法者吝惜不舍，<a id="a-1n"></a>当知是为魔事。<a id="a-1o"></a>须菩提，<a id="a-1p"></a>听法者一切能施心不悭惜，<a id="a-1q"></a>说法者吝法不施，<a id="a-1r"></a>两不和合，<a id="a-1s"></a>不得书持般若波罗蜜乃至正忆念，<a id="a-1t"></a>当知是为魔事。</p>
  <p id="a1u">“复次，<a id="a-1v"></a>须菩提，<a id="a-1w"></a>听法者欲供养说法人衣服、<a id="a-1x"></a>饮食、<a id="a-1y"></a>卧具、<a id="a-1z"></a>医药资生所须，<a id="a-20"></a>说法者不欲受之，<a id="a-21"></a>当知是为魔事。<a id="a-22"></a>须菩提，<a id="a-23"></a>说法者欲供给听法人衣服乃至资生所须，<a id="a-24"></a>听法者不欲受之，<a id="a-25"></a>两不和合，<a id="a-26"></a>不得书持般若波罗蜜乃至正忆念，<a id="a-27"></a>当知是为魔事。</p>
  <p id="a28">“复次，<a id="a-29"></a>须菩提，<a id="a-2A"></a>说法者易悟，<a id="a-2B"></a>听法人闇钝，<a id="a-2C"></a>当知是为魔事。<a id="a-2D"></a>须菩提，<a id="a-2E"></a>听法者易悟，<a id="a-2F"></a>说法人闇钝，<a id="a-2G"></a>两不和合，<a id="a-2H"></a>不得书持般若波罗蜜乃至正忆念，<a id="a-2I"></a>当知是为魔事。</p>
  <p id="a2J">“复次，<a id="a-2K"></a>须菩提，<a id="a-2L"></a>说法者知十二部经次第义，<a id="a-2M"></a>所谓修多罗乃至优波提舍，<a id="a-2N"></a>听法者不知十二部经次第义，<a id="a-2O"></a>当知是为魔事。<a id="a-2P"></a>听法者知十二部经次第义，<a id="a-2Q"></a>说法人不知十二部经次第义，<a id="a-2R"></a>两不和合，<a id="a-2S"></a>不得书深般若波罗蜜乃至正忆念，<a id="a-2T"></a>当知是为魔事。</p>
  <p id="a2U">“复次，<a id="a-2V"></a>须菩提，<a id="a-2W"></a>说法者成就六波罗蜜，<a id="a-2X"></a>听法人不成就六波罗蜜，<a id="a-2Y"></a>两不和合，<a id="a-2Z"></a>不得书深般若波罗蜜乃至正忆念，<a id="a-2a"></a>当知是为魔事。<a id="a-2b"></a>听法者有六波罗蜜，<a id="a-2c"></a>说法人无六波罗蜜，<a id="a-2d"></a>两不和合，<a id="a-2e"></a>不得书深般若波罗蜜乃至正忆念，<a id="a-2f"></a>当知是为魔事。</p>
  <p id="a2g">“复次，<a id="a-2h"></a>须菩提，<a id="a-2i"></a>说法者于六波罗蜜有方便力，<a id="a-2j"></a>听法人于六波罗蜜无方便力，<a id="a-2k"></a>两不和合，<a id="a-2l"></a>不得书深般若波罗蜜乃至正忆念，<a id="a-2m"></a>当知是为魔事。<a id="a-2n"></a>听法者于六波罗蜜有方便力，<a id="a-2o"></a>说法人于六波罗蜜无方便力，<a id="a-2p"></a>两不和合，<a id="a-2q"></a>不得书深般若波罗蜜乃至正忆念，<a id="a-2r"></a>当知是为魔事。</p>
  <p id="a2s">“复次，<a id="a-2t"></a>须菩提，<a id="a-2u"></a>说法者得陀罗尼，<a id="a-2v"></a>听法人无陀罗尼，<a id="a-2w"></a>两不和合，<a id="a-2x"></a>不得书深般若波罗蜜乃至正忆念，<a id="a-2y"></a>当知是为魔事。<a id="a-2z"></a>听法者得陀罗尼，<a id="a-30"></a>说法者无陀罗尼，<a id="a-31"></a>两不和合，<a id="a-32"></a>不得书深般若波罗蜜乃至正忆念，<a id="a-33"></a>当知是为魔事。</p>
  <p id="a34">“复次，<a id="a-35"></a>须菩提，<a id="a-36"></a>说法者欲令书持般若波罗蜜读诵乃至正忆念，<a id="a-37"></a>听法人不欲书持般若波罗蜜读诵乃至正忆念，<a id="a-38"></a>两不和合，<a id="a-39"></a>不得书般若波罗蜜乃至正忆念，<a id="a-3A"></a>当知是为魔事。<a id="a-3B"></a>听法者欲书读诵说般若波罗蜜，<a id="a-3C"></a>说法者不欲令书般若波罗蜜乃至不欲令说，<a id="a-3D"></a>两不和合，<a id="a-3E"></a>不得书深般若波罗蜜乃至正忆念，<a id="a-3F"></a>当知是为魔事。</p>
  <p id="a3G">“复次，<a id="a-3H"></a>须菩提，<a id="a-3I"></a>说法者离贪欲、<a id="a-3J"></a>瞋恚、<a id="a-3K"></a>睡眠、<a id="a-3L"></a>掉悔、<a id="a-3M"></a>疑，<a id="a-3N"></a>听法人贪欲、<a id="a-3O"></a>瞋恚、<a id="a-3P"></a>睡眠、<a id="a-3Q"></a>掉悔、<a id="a-3R"></a>疑，<a id="a-3S"></a>当知是为魔事。<a id="a-3T"></a>听法者离贪欲、<a id="a-3U"></a>瞋恚、<a id="a-3V"></a>睡眠、<a id="a-3W"></a>掉悔、<a id="a-3X"></a>疑，<a id="a-3Y"></a>说法人贪欲、<a id="a-3Z"></a>瞋恚、<a id="a-3a"></a>睡眠、<a id="a-3b"></a>掉悔、<a id="a-3c"></a>疑，<a id="a-3d"></a>两不和合，<a id="a-3e"></a>不得书深般若波罗蜜乃至正忆念，<a id="a-3f"></a>当知是为魔事。</p>
  <p id="a3g">“复次，<a id="a-3h"></a>须菩提，<a id="a-3i"></a>书是深般若波罗蜜乃至正忆念时，<a id="a-3j"></a>或有人来说三恶道中苦剧：<a id="a-3k"></a>‘汝何不于是身尽苦速入涅槃，<a id="a-3l"></a>何用是阿耨多罗三藐三菩提为？<a id="a-3m"></a>’两不和合，<a id="a-3n"></a>不得书深般若波罗蜜乃至正忆念，<a id="a-3o"></a>当知是为魔事。</p>
  <p id="a3p">“复次，<a id="a-3q"></a>须菩提，<a id="a-3r"></a>书是深般若波罗蜜受持读诵、<a id="a-3s"></a>说、<a id="a-3t"></a>正忆念时，<a id="a-3u"></a>或有人来赞四天王诸天，<a id="a-3v"></a>赞三十三天、<a id="a-3w"></a>夜摩天、<a id="a-3x"></a>兜率陀天、<a id="a-3y"></a>化乐天、<a id="a-3z"></a>他化自在天、<a id="a-40"></a>梵天乃至非有想非无想天，<a id="a-41"></a>赞初禅乃至非有想非无想定，<a id="a-42"></a>作是言：<a id="a-43"></a>‘善男子，<a id="a-44"></a>欲界中受五欲快乐，<a id="a-45"></a>色界中受禅生乐，<a id="a-46"></a>无色界中受寂灭乐，<a id="a-47"></a>是事亦无常、<a id="a-48"></a>苦、<a id="a-49"></a>空、<a id="a-4A"></a>无我，<a id="a-4B"></a>变相、<a id="a-4C"></a>尽相、<a id="a-4D"></a>散相、<a id="a-4E"></a>离相、<a id="a-4F"></a>灭相。<a id="a-4G"></a>汝何不于是身中取须陀洹果、<a id="a-4H"></a>斯陀含果、<a id="a-4I"></a>阿那含果、<a id="a-4J"></a>阿罗汉果、<a id="a-4K"></a>辟支佛道？<a id="a-4L"></a>何用是世间生死中受种种苦求阿耨多罗三藐三菩提为？<a id="a-4M"></a>’两不和合，<a id="a-4N"></a>不得书深般若波罗蜜乃至正忆念，<a id="a-4O"></a>当知是为魔事。</p>
  <p id="a4P">“复次，<a id="a-4Q"></a>须菩提，<a id="a-4R"></a>说法者一身无累自在无礙，<a id="a-4S"></a>听法人多将人众，<a id="a-4T"></a>两不和合，<a id="a-4U"></a>不得书深般若波罗蜜乃至正忆念，<a id="a-4V"></a>当知是为魔事。<a id="a-4W"></a>听法者一身无累自在无礙，<a id="a-4X"></a>说法者多将人众，<a id="a-4Y"></a>两不和合，<a id="a-4Z"></a>不得书深般若波罗蜜乃至正忆念，<a id="a-4a"></a>当知是为魔事。</p>
  <p id="a4b">“复次，<a id="a-4c"></a>须菩提，<a id="a-4d"></a>说法者如是言：<a id="a-4e"></a>‘汝能随我意者，<a id="a-4f"></a>当与汝般若波罗蜜，<a id="a-4g"></a>令书、<a id="a-4h"></a>读诵、<a id="a-4i"></a>说、<a id="a-4j"></a>正忆念。<a id="a-4k"></a>若不随我意者，<a id="a-4l"></a>则不与汝。<a id="a-4m"></a>’两不和合，<a id="a-4n"></a>不得书深般若波罗蜜、<a id="a-4o"></a>读诵、<a id="a-4p"></a>说、<a id="a-4q"></a>正忆念，<a id="a-4r"></a>当知是为魔事。</p>
  <p id="a4s">“复次，<a id="a-4t"></a>须菩提，<a id="a-4u"></a>听法者欲得追随如其意，<a id="a-4v"></a>说法者不听，<a id="a-4w"></a>两不和合，<a id="a-4x"></a>不得书深般若波罗蜜乃至正忆念，<a id="a-4y"></a>当知是为魔事。</p>
  <p id="a4z">“复次，<a id="a-50"></a>须菩提，<a id="a-51"></a>说法者欲得财利故，<a id="a-52"></a>与般若波罗蜜令书持乃至正忆念，<a id="a-53"></a>听法者以是因缘故不欲从受，<a id="a-54"></a>两不和合，<a id="a-55"></a>不得书深般若波罗蜜乃至正忆念，<a id="a-56"></a>当知是为魔事。<a id="a-57"></a>听法者为财利故，<a id="a-58"></a>欲书深般若波罗蜜读诵，<a id="a-59"></a>说法者以是因缘故不欲与，<a id="a-5A"></a>两不和合，<a id="a-5B"></a>不得书深般若波罗蜜读诵说，<a id="a-5C"></a>当知是为魔事。</p>
  <p id="a5D">“复次，<a id="a-5E"></a>须菩提，<a id="a-5F"></a>说法者欲至他方危命之处，<a id="a-5G"></a>听法者不欲随去，<a id="a-5H"></a>两不和合，<a id="a-5I"></a>不得书深般若波罗蜜乃至正忆念，<a id="a-5J"></a>当知是为魔事。<a id="a-5K"></a>听法者欲至他方危命之处，<a id="a-5L"></a>说法者不欲去，<a id="a-5M"></a>两不和合，<a id="a-5N"></a>不得书深般若波罗蜜乃至正忆念，<a id="a-5O"></a>当知是为魔事。</p>
  <p id="a5P">“复次，<a id="a-5Q"></a>须菩提，<a id="a-5R"></a>说法者欲至他方饥饿、<a id="a-5S"></a>谷贵、<a id="a-5T"></a>无水之处，<a id="a-5U"></a>听法者不欲随去，<a id="a-5V"></a>两不和合，<a id="a-5W"></a>不得书深般若波罗蜜乃至正忆念，<a id="a-5X"></a>当知是为魔事。<a id="a-5Y"></a>听法者欲至他方饥饿、<a id="a-5Z"></a>谷贵、<a id="a-5a"></a>无水之处，<a id="a-5b"></a>说法者不欲去，<a id="a-5c"></a>两不和合，<a id="a-5d"></a>不得书深般若波罗蜜乃至正忆念，<a id="a-5e"></a>当知是为魔事。</p>
  <p id="a5f">“复次，<a id="a-5g"></a>须菩提，<a id="a-5h"></a>说法者欲至他方丰乐之处，<a id="a-5i"></a>听法者欲随从去，<a id="a-5j"></a>说法者言：<a id="a-5k"></a>‘善男子，<a id="a-5l"></a>汝为利养故追随我。<a id="a-5m"></a>汝善自思惟，<a id="a-5n"></a>若得若不得无令后悔。<a id="a-5o"></a>’以是少因缘故两不和合，<a id="a-5p"></a>听法者闻之心厌作是念：<a id="a-5q"></a>‘是为拒逆，<a id="a-5r"></a>不欲与我相随。<a id="a-5s"></a>’便即止不去，<a id="a-5t"></a>两不和合，<a id="a-5u"></a>不得书深般若波罗蜜乃至正忆念，<a id="a-5v"></a>当知是为魔事。</p>
  <p id="a5w">“复次，<a id="a-5x"></a>须菩提，<a id="a-5y"></a>说法者欲过旷野贼怖、<a id="a-5z"></a>旃陀罗怖、<a id="a-60"></a>猎师怖、<a id="a-61"></a>恶兽毒蛇怖，<a id="a-62"></a>听法者欲随逐去，<a id="a-63"></a>说法者言：<a id="a-64"></a>‘善男子，<a id="a-65"></a>汝何用到彼？<a id="a-66"></a>彼中多有诸怖贼怖乃至毒蛇怖。<a id="a-67"></a>’听法者闻之，<a id="a-68"></a>知其不欲与般若波罗蜜书持乃至正忆念，<a id="a-69"></a>心厌不欲追随，<a id="a-6A"></a>以是少因缘故两不和合，<a id="a-6B"></a>当知是为魔事。</p>
  <p id="a6C">“复次，<a id="a-6D"></a>须菩提，<a id="a-6E"></a>说法者多有檀越数往问讯，<a id="a-6F"></a>以是因缘故，<a id="a-6G"></a>语听法者：<a id="a-6H"></a>‘我有因缘应往到彼。<a id="a-6I"></a>’听法人知其意便止不去，<a id="a-6J"></a>两不和合，<a id="a-6K"></a>不得书深般若波罗蜜乃至正忆念，<a id="a-6L"></a>当知是为魔事。</p>
  <p id="a6M">“复次，<a id="a-6N"></a>须菩提，<a id="a-6O"></a>恶魔作比丘形像来，<a id="a-6P"></a>方便破坏般若波罗蜜，<a id="a-6Q"></a>不得令书、<a id="a-6R"></a>持读诵、<a id="a-6S"></a>说、<a id="a-6T"></a>正忆念。<a id="a-6U"></a>”</p>
  <p id="a6V">须菩提白佛言：<a id="a-6W"></a>“世尊，<a id="a-6X"></a>何因缘故，<a id="a-6Y"></a>恶魔作比丘形像，<a id="a-6Z"></a>方便破坏般若波罗蜜，<a id="a-6a"></a>不得令书持乃至正忆念？<a id="a-6b"></a>”</p>
  <p id="a6c">佛言：<a id="a-6d"></a>“恶魔作比丘形像来坏善男子、<a id="a-6e"></a>善女人心，<a id="a-6f"></a>令远离般若波罗蜜，<a id="a-6g"></a>作是言：<a id="a-6h"></a>‘如我所说经即是般若波罗蜜，<a id="a-6i"></a>此经非般若波罗蜜。<a id="a-6j"></a>’须菩提，<a id="a-6k"></a>是中破坏诸比丘时，<a id="a-6l"></a>有未受记菩萨便堕疑惑，<a id="a-6m"></a>堕疑惑故不书深般若波罗蜜，<a id="a-6n"></a>不受不持乃至不作正忆念，<a id="a-6o"></a>两不和合，<a id="a-6p"></a>不得书成般若波罗蜜乃至正忆念，<a id="a-6q"></a>当知是为魔事。</p>
  <p id="a6r">“复次，<a id="a-6s"></a>须菩提，<a id="a-6t"></a>恶魔作比丘身，<a id="a-6u"></a>到菩萨所如是言：<a id="a-6v"></a>‘若菩萨行般若波罗蜜，<a id="a-6w"></a>于实际作证得须陀洹果、<a id="a-6x"></a>斯陀含果、<a id="a-6y"></a>阿那含果、<a id="a-6z"></a>阿罗汉果，<a id="a-70"></a>得辟支佛道。<a id="a-71"></a>’以是不和合，<a id="a-72"></a>不得书般若波罗蜜乃至正忆念，<a id="a-73"></a>当知是为魔事。</p>
  <p id="a74">“复次，<a id="a-75"></a>须菩提，<a id="a-76"></a>说是深般若波罗蜜时，<a id="a-77"></a>多有魔事起，<a id="a-78"></a>留难般若波罗蜜是为魔事，<a id="a-79"></a>菩萨摩诃萨应当觉知，<a id="a-7A"></a>知已远离。<a id="a-7B"></a>”</p>
  <p id="a7C">须菩提言：<a id="a-7D"></a>“世尊，<a id="a-7E"></a>何等是魔事留难，<a id="a-7F"></a>菩萨应当觉知，<a id="a-7G"></a>知已远离？<a id="a-7H"></a>”</p>
  <p id="a7I">佛言：<a id="a-7J"></a>“似般若波罗蜜诸魔事起，<a id="a-7K"></a>似禅那波罗蜜、<a id="a-7L"></a>似毗梨耶波罗蜜、<a id="a-7M"></a>似羼提波罗蜜、<a id="a-7N"></a>似尸罗波罗蜜、<a id="a-7O"></a>似檀那波罗蜜魔事起，<a id="a-7P"></a>菩萨应当觉知，<a id="a-7Q"></a>知已远离。</p>
  <p id="a7R">“复次，<a id="a-7S"></a>须菩提，<a id="a-7T"></a>声闻、<a id="a-7U"></a>辟支佛所应行经，<a id="a-7V"></a>是菩萨摩诃萨魔事应当觉知，<a id="a-7W"></a>知已远离之。</p>
  <p id="a7X">“复次，<a id="a-7Y"></a>须菩提，<a id="a-7Z"></a>内空、<a id="a-7a"></a>外空乃至无法有法空，<a id="a-7b"></a>四念处乃至八圣道分，<a id="a-7c"></a>空、<a id="a-7d"></a>无相、<a id="a-7e"></a>无作解脱门，<a id="a-7f"></a>用是法得须陀洹果、<a id="a-7g"></a>斯陀含果、<a id="a-7h"></a>阿那含果、<a id="a-7i"></a>阿罗汉果、<a id="a-7j"></a>辟支佛道，<a id="a-7k"></a>如是等诸经，<a id="a-7l"></a>恶魔作比丘形像，<a id="a-7m"></a>方便与菩萨摩诃萨，<a id="a-7n"></a>以是不和合故，<a id="a-7o"></a>不得书深般若波罗蜜乃至正忆念，<a id="a-7p"></a>当知是为魔事。</p>
  <p id="a7q">“复次，<a id="a-7r"></a>须菩提，<a id="a-7s"></a>恶魔作佛身金色丈光到菩萨所，<a id="a-7t"></a>是菩萨贪著，<a id="a-7u"></a>贪著因缘故耗减萨婆若，<a id="a-7v"></a>是不和合故，<a id="a-7w"></a>不得书般若波罗蜜乃至正忆念，<a id="a-7x"></a>当知是为魔事。</p>
  <p id="a7y">“复次，<a id="a-7z"></a>须菩提，<a id="a-80"></a>恶魔作佛身及比丘僧到菩萨前，<a id="a-81"></a>是菩萨起贪著意，<a id="a-82"></a>作是念：<a id="a-83"></a>‘我于当来世，<a id="a-84"></a>亦当如是从比丘僧为说法。<a id="a-85"></a>’是菩萨贪著魔身故，<a id="a-86"></a>耗减萨婆若，<a id="a-87"></a>不得书成般若波罗蜜，<a id="a-88"></a>当知是为魔事。</p>
  <p id="a89">“复次，<a id="a-8A"></a>须菩提，<a id="a-8B"></a>恶魔化作无数百千万亿菩萨，<a id="a-8C"></a>行檀那波罗蜜、<a id="a-8D"></a>尸罗波罗蜜、<a id="a-8E"></a>羼提波罗蜜、<a id="a-8F"></a>毗梨耶波罗蜜、<a id="a-8G"></a>禅那波罗蜜、<a id="a-8H"></a>般若波罗蜜，<a id="a-8I"></a>指示善男子、<a id="a-8J"></a>善女人，<a id="a-8K"></a>善男子、<a id="a-8L"></a>善女人见已贪著，<a id="a-8M"></a>贪著故耗减萨婆若，<a id="a-8N"></a>不得书深般若波罗蜜乃至正忆念，<a id="a-8O"></a>当知是为魔事。<a id="a-8P"></a>何以故？<a id="a-8Q"></a>是深般若波罗蜜中，<a id="a-8R"></a>无有色，<a id="a-8S"></a>无有受、<a id="a-8T"></a>想、<a id="a-8U"></a>行、<a id="a-8V"></a>识，<a id="a-8W"></a>乃至无阿耨多罗三藐三菩提。<a id="a-8X"></a>须菩提，<a id="a-8Y"></a>是般若波罗蜜，<a id="a-8Z"></a>若无有色乃至无阿耨多罗三藐三菩提，<a id="a-8a"></a>是中无佛、<a id="a-8b"></a>无声闻、<a id="a-8c"></a>无辟支佛、<a id="a-8d"></a>无菩萨。<a id="a-8e"></a>何以故？<a id="a-8f"></a>一切诸法自性空故。</p>
  <p id="a8g">“复次，<a id="a-8h"></a>须菩提，<a id="a-8i"></a>善男子、<a id="a-8j"></a>善女人书是深般若波罗蜜，<a id="a-8k"></a>受读诵、<a id="a-8l"></a>说、<a id="a-8m"></a>正忆念时多有留难起。<a id="a-8n"></a>须菩提，<a id="a-8o"></a>譬如阎浮提中珍宝、<a id="a-8p"></a>金银、<a id="a-8q"></a>琉璃、<a id="a-8r"></a>砗磲、<a id="a-8s"></a>玛瑙、<a id="a-8t"></a>珊瑚等多难多贼。<a id="a-8u"></a>如是，<a id="a-8v"></a>须菩提，<a id="a-8w"></a>善男子、<a id="a-8x"></a>善女人，<a id="a-8y"></a>书是深般若波罗蜜乃至正忆念时，<a id="a-8z"></a>多有怨贼，<a id="a-90"></a>多留难起。<a id="a-91"></a>”</p>
  <p id="a92">须菩提白佛言：<a id="a-93"></a>“如是，<a id="a-94"></a>世尊，<a id="a-95"></a>阎浮提中珍宝、<a id="a-96"></a>金银、<a id="a-97"></a>琉璃、<a id="a-98"></a>砗磲、<a id="a-99"></a>玛瑙、<a id="a-9A"></a>珊瑚等多贼多难。<a id="a-9B"></a>世尊，<a id="a-9C"></a>善男子、<a id="a-9D"></a>善女人亦如是，<a id="a-9E"></a>书是深般若波罗蜜乃至正忆念时，<a id="a-9F"></a>多有怨贼，<a id="a-9G"></a>多留难起，<a id="a-9H"></a>多有魔事。<a id="a-9I"></a>何以故？<a id="a-9J"></a>是愚痴人为魔所使，<a id="a-9K"></a>善男子、<a id="a-9L"></a>善女人书是深般若波罗蜜乃至正忆念时破坏令远离。<a id="a-9M"></a>世尊，<a id="a-9N"></a>是愚痴人少智少慧，<a id="a-9O"></a>是善男子、<a id="a-9P"></a>善女人书深般若波罗蜜乃至正忆念时破坏令远离。<a id="a-9Q"></a>是愚痴人心不乐大法，<a id="a-9R"></a>是故不书是深般若波罗蜜，<a id="a-9S"></a>不受，<a id="a-9T"></a>不读，<a id="a-9U"></a>不诵，<a id="a-9V"></a>不正忆念，<a id="a-9W"></a>不如说修行，<a id="a-9X"></a>亦坏他人令不得书深般若波罗蜜乃至如说修行。<a id="a-9Y"></a>”</p>
  <p id="a9Z">佛言：<a id="a-9a"></a>“如是，<a id="a-9b"></a>如是，<a id="a-9c"></a>须菩提，<a id="a-9d"></a>新发大乘意善男子、<a id="a-9e"></a>善女人为魔所使，<a id="a-9f"></a>不种善根，<a id="a-9g"></a>不供养诸佛，<a id="a-9h"></a>不随善知识故，<a id="a-9i"></a>不书深般若波罗蜜，<a id="a-9j"></a>乃至不正忆念而作留难。<a id="a-9k"></a>是善男子、<a id="a-9l"></a>善女人少智少慧，<a id="a-9m"></a>心不乐大法，<a id="a-9n"></a>是故不能书是深般若波罗蜜乃至正忆念，<a id="a-9o"></a>魔事起故。</p>
  <p id="a9p">“须菩提，<a id="a-9q"></a>若善男子、<a id="a-9r"></a>善女人能书是深般若波罗蜜乃至正忆念时，<a id="a-9s"></a>魔事不起，<a id="a-9t"></a>能具足禅那波罗蜜乃至檀那波罗蜜，<a id="a-9u"></a>能具足四念处乃至一切种智。<a id="a-9v"></a>须菩提，<a id="a-9w"></a>当知佛力故，<a id="a-9x"></a>是善男子、<a id="a-9y"></a>善女人能书是深般若波罗蜜乃至正忆念，<a id="a-9z"></a>亦能具足禅那波罗蜜乃至檀那波罗蜜，<a id="a-A0"></a>具足内空乃至无法有法空，<a id="a-A1"></a>具足四念处乃至八圣道分、<a id="a-A2"></a>佛十力乃至一切种智。<a id="a-A3"></a>须菩提，<a id="a-A4"></a>十方现在无量无边阿僧祇诸佛，<a id="a-A5"></a>亦助是善男子、<a id="a-A6"></a>善女人，<a id="a-A7"></a>令得书是深般若波罗蜜乃至正忆念；<a id="a-A8"></a>十方阿毗跋致诸菩萨摩诃萨，<a id="a-A9"></a>亦拥护祐助是善男子、<a id="a-AA"></a>善女人，<a id="a-AB"></a>书深般若波罗蜜乃至正忆念。<a id="a-AC"></a>”</p>
  <p data-pb></p>
  <h2 id="aAD">佛母品第四十八</h2>
  <p id="aAE">佛告须菩提：<a id="a-AF"></a>“譬如母人，<a id="a-AG"></a>有子若五、<a id="a-AH"></a>若十、<a id="a-AI"></a>若二十、<a id="a-AJ"></a>若三十、<a id="a-AK"></a>若四十、<a id="a-AL"></a>若五十、<a id="a-AM"></a>若百、<a id="a-AN"></a>若千。<a id="a-AO"></a>母中得病，<a id="a-AP"></a>诸子各各勤求救疗，<a id="a-AQ"></a>作是念：<a id="a-AR"></a>‘我等云何令母安隐无诸患苦不乐之事？<a id="a-AS"></a>风寒、<a id="a-AT"></a>冷热、<a id="a-AU"></a>蚊虻、<a id="a-AV"></a>蛇虺侵犯母身是我等忧。<a id="a-AW"></a>’其诸子等常求乐具供养其母。<a id="a-AX"></a>所以者何？<a id="a-AY"></a>生育我等，<a id="a-AZ"></a>示我世间，<a id="a-Aa"></a>如是，<a id="a-Ab"></a>须菩提，<a id="a-Ac"></a>佛常以佛眼视是深般若波罗蜜。<a id="a-Ad"></a>何以故？<a id="a-Ae"></a>是深般若波罗蜜能示世间相。<a id="a-Af"></a>十方现在诸佛亦以佛眼常视是深般若波罗蜜。<a id="a-Ag"></a>何以故？<a id="a-Ah"></a>是深般若波罗蜜能生诸佛，<a id="a-Ai"></a>能与诸佛一切智，<a id="a-Aj"></a>能示世间相，<a id="a-Ak"></a>以是故，<a id="a-Al"></a>诸佛常以佛眼视是深般若波罗蜜。<a id="a-Am"></a>又以般若波罗蜜能生禅那波罗蜜乃至檀那波罗蜜，<a id="a-An"></a>能生内空乃至无法有法空，<a id="a-Ao"></a>能生四念处乃至八圣道分，<a id="a-Ap"></a>能生佛十力乃至一切种智，<a id="a-Aq"></a>如是般若波罗蜜能生须陀洹、<a id="a-Ar"></a>斯陀含、<a id="a-As"></a>阿那含、<a id="a-At"></a>阿罗汉、<a id="a-Au"></a>辟支佛、<a id="a-Av"></a>诸佛。<a id="a-Aw"></a>须菩提，<a id="a-Ax"></a>所有诸佛已得阿耨多罗三藐三菩提、<a id="a-Ay"></a>今得、<a id="a-Az"></a>当得，<a id="a-B0"></a>皆因深般若波罗蜜因缘故得。<a id="a-B1"></a>须菩提，<a id="a-B2"></a>若求佛道善男子、<a id="a-B3"></a>善女人，<a id="a-B4"></a>当书是深般若波罗蜜乃至正忆念，<a id="a-B5"></a>诸佛常以佛眼视是人。<a id="a-B6"></a>须菩提，<a id="a-B7"></a>是求菩萨道善男子、<a id="a-B8"></a>善女人，<a id="a-B9"></a>诸十方佛常守护，<a id="a-BA"></a>令不退阿耨多罗三藐三菩提。<a id="a-BB"></a>”</p>
  <p id="aBC">须菩提白佛言：<a id="a-BD"></a>“如世尊所说，<a id="a-BE"></a>般若波罗蜜能生诸佛，<a id="a-BF"></a>能示世间相。<a id="a-BG"></a>世尊，<a id="a-BH"></a>般若波罗蜜云何能生诸佛？<a id="a-BI"></a>云何能示世间相？<a id="a-BJ"></a>云何诸佛从般若波罗蜜生？<a id="a-BK"></a>云何诸佛说世间相？<a id="a-BL"></a>”</p>
  <p id="aBM">佛告须菩提：<a id="a-BN"></a>“是深般若波罗蜜中生佛十力乃至十八不共法、<a id="a-BO"></a>一切种智。<a id="a-BP"></a>须菩提，<a id="a-BQ"></a>得是诸法因缘故名为佛。<a id="a-BR"></a>须菩提，<a id="a-BS"></a>以是故，<a id="a-BT"></a>深般若波罗蜜能生诸佛。<a id="a-BU"></a>须菩提，<a id="a-BV"></a>诸佛说五阴是世间相。<a id="a-BW"></a>”</p>
  <p id="aBX">须菩提言：<a id="a-BY"></a>“世尊，<a id="a-BZ"></a>云何深般若波罗蜜中说五阴相？<a id="a-Ba"></a>云何深般若波罗蜜中示五阴相？<a id="a-Bb"></a>”</p>
  <p id="aBc">“须菩提，<a id="a-Bd"></a>般若波罗蜜不示五阴破，<a id="a-Be"></a>不示五阴坏；<a id="a-Bf"></a>不示生，<a id="a-Bg"></a>不示灭；<a id="a-Bh"></a>不示垢，<a id="a-Bi"></a>不示净；<a id="a-Bj"></a>不示增，<a id="a-Bk"></a>不示减；<a id="a-Bl"></a>不示入，<a id="a-Bm"></a>不示出；<a id="a-Bn"></a>不示过去，<a id="a-Bo"></a>不示未来，<a id="a-Bp"></a>不示现在。<a id="a-Bq"></a>何以故？<a id="a-Br"></a>空相不破不坏，<a id="a-Bs"></a>无相相、<a id="a-Bt"></a>无作相不破不坏，<a id="a-Bu"></a>不起法、<a id="a-Bv"></a>不生法、<a id="a-Bw"></a>无所有法、<a id="a-Bx"></a>性法不破不坏，<a id="a-By"></a>相如是示。<a id="a-Bz"></a>如是，<a id="a-C0"></a>须菩提，<a id="a-C1"></a>佛说深般若波罗蜜能示世间相。</p>
  <p id="aC2">“复次，<a id="a-C3"></a>须菩提，<a id="a-C4"></a>诸佛因般若波罗蜜，<a id="a-C5"></a>悉知无量无边阿僧祇众生心所行。<a id="a-C6"></a>须菩提，<a id="a-C7"></a>是深般若波罗蜜中，<a id="a-C8"></a>无众生，<a id="a-C9"></a>无众生名；<a id="a-CA"></a>无色，<a id="a-CB"></a>无色名；<a id="a-CC"></a>无受、<a id="a-CD"></a>想、<a id="a-CE"></a>行、<a id="a-CF"></a>识，<a id="a-CG"></a>无受、<a id="a-CH"></a>想、<a id="a-CI"></a>行、<a id="a-CJ"></a>识名；<a id="a-CK"></a>无眼乃至无意，<a id="a-CL"></a>无眼识乃至无意识，<a id="a-CM"></a>无眼触乃至无意触，<a id="a-CN"></a>乃至无一切种智，<a id="a-CO"></a>无一切种智名。<a id="a-CP"></a>如是，<a id="a-CQ"></a>须菩提，<a id="a-CR"></a>是深般若波罗蜜能示世间相。<a id="a-CS"></a>须菩提，<a id="a-CT"></a>是深般若波罗蜜亦不示色，<a id="a-CU"></a>不示受、<a id="a-CV"></a>想、<a id="a-CW"></a>行、<a id="a-CX"></a>识，<a id="a-CY"></a>乃至不示一切种智。<a id="a-CZ"></a>何以故？<a id="a-Ca"></a>须菩提，<a id="a-Cb"></a>是深般若波罗蜜中尚无般若波罗蜜，<a id="a-Cc"></a>何况色乃至一切种智？</p>
  <p id="aCd">“复次，<a id="a-Ce"></a>须菩提，<a id="a-Cf"></a>所有众生名数，<a id="a-Cg"></a>若有色、<a id="a-Ch"></a>若无色、<a id="a-Ci"></a>若有想、<a id="a-Cj"></a>若无想、<a id="a-Ck"></a>若非有想、<a id="a-Cl"></a>若非无想、<a id="a-Cm"></a>若此间国土、<a id="a-Cn"></a>若遍十方国土，<a id="a-Co"></a>是诸众生若摄心、<a id="a-Cp"></a>若乱心，<a id="a-Cq"></a>是摄心、<a id="a-Cr"></a>是乱心佛如实知。<a id="a-Cs"></a>须菩提，<a id="a-Ct"></a>云何佛知众生摄心、<a id="a-Cu"></a>乱心相？<a id="a-Cv"></a>以法相故知。<a id="a-Cw"></a>用何等法相故知？<a id="a-Cx"></a>须菩提，<a id="a-Cy"></a>是法相中尚无法相相，<a id="a-Cz"></a>何况有摄心、<a id="a-D0"></a>乱心？<a id="a-D1"></a>须菩提，<a id="a-D2"></a>以是法相故，<a id="a-D3"></a>佛知众生摄心、<a id="a-D4"></a>乱心。</p>
  <p id="aD5">“复次，<a id="a-D6"></a>须菩提，<a id="a-D7"></a>佛知众生摄心、<a id="a-D8"></a>乱心。<a id="a-D9"></a>云何知？<a id="a-DA"></a>须菩提，<a id="a-DB"></a>以尽相故知，<a id="a-DC"></a>以无染相故知，<a id="a-DD"></a>以灭相故知，<a id="a-DE"></a>以断相故知，<a id="a-DF"></a>以寂相故知，<a id="a-DG"></a>以离相故知。<a id="a-DH"></a>如是，<a id="a-DI"></a>须菩提，<a id="a-DJ"></a>佛因般若波罗蜜知众生摄心、<a id="a-DK"></a>乱心。</p>
  <p id="aDL">“复次，<a id="a-DM"></a>须菩提，<a id="a-DN"></a>佛因般若波罗蜜知众生染心，<a id="a-DO"></a>如实知染心、<a id="a-DP"></a>瞋心、<a id="a-DQ"></a>痴心，<a id="a-DR"></a>如实知瞋心、<a id="a-DS"></a>痴心。<a id="a-DT"></a>”</p>
  <p id="aDU">须菩提白佛言：<a id="a-DV"></a>“世尊，<a id="a-DW"></a>云何佛知众生染心？<a id="a-DX"></a>如实知染心、<a id="a-DY"></a>瞋心、<a id="a-DZ"></a>痴心？<a id="a-Da"></a>如实知瞋心、<a id="a-Db"></a>痴心？<a id="a-Dc"></a>”</p>
  <p id="aDd">佛告须菩提：<a id="a-De"></a>“染心如实相，<a id="a-Df"></a>则无染心相。<a id="a-Dg"></a>何以故？<a id="a-Dh"></a>如实相中，<a id="a-Di"></a>心、<a id="a-Dj"></a>心数法尚不可得，<a id="a-Dk"></a>何况当得染心不染心？<a id="a-Dl"></a>须菩提，<a id="a-Dm"></a>瞋心、<a id="a-Dn"></a>痴心如实相，<a id="a-Do"></a>则无瞋心相、<a id="a-Dp"></a>无痴心相。<a id="a-Dq"></a>何以故？<a id="a-Dr"></a>如实相中，<a id="a-Ds"></a>心、<a id="a-Dt"></a>心数法尚不可得，<a id="a-Du"></a>何况当得瞋心不瞋心、<a id="a-Dv"></a>痴心不痴心？<a id="a-Dw"></a>如是，<a id="a-Dx"></a>须菩提，<a id="a-Dy"></a>佛因般若波罗蜜，<a id="a-Dz"></a>众生染心如实知染心，<a id="a-E0"></a>瞋心、<a id="a-E1"></a>痴心如实知瞋心、<a id="a-E2"></a>痴心。</p>
  <p id="aE3">“复次，<a id="a-E4"></a>须菩提，<a id="a-E5"></a>佛因般若波罗蜜，<a id="a-E6"></a>众生无染心如实知无染心，<a id="a-E7"></a>无瞋心、<a id="a-E8"></a>无痴心如实知无瞋心、<a id="a-E9"></a>无痴心。<a id="a-EA"></a>”</p>
  <p id="aEB">须菩提白佛言：<a id="a-EC"></a>“世尊，<a id="a-ED"></a>云何众生无染心如实知无染心？<a id="a-EE"></a>无瞋心如实知无瞋心？<a id="a-EF"></a>无痴心如实知无痴心？<a id="a-EG"></a>”</p>
  <p id="aEH">佛告须菩提：<a id="a-EI"></a>“是心无染相中，<a id="a-EJ"></a>染相不染相不可得。<a id="a-EK"></a>何以故？<a id="a-EL"></a>须菩提，<a id="a-EM"></a>二心不俱故。<a id="a-EN"></a>如是，<a id="a-EO"></a>须菩提，<a id="a-EP"></a>佛因般若波罗蜜，<a id="a-EQ"></a>众生无染心如实知无染心。<a id="a-ER"></a>须菩提，<a id="a-ES"></a>是无瞋心、<a id="a-ET"></a>无痴心相中，<a id="a-EU"></a>痴心不痴心不可得。<a id="a-EV"></a>何以故？<a id="a-EW"></a>二心不俱故。<a id="a-EX"></a>如是，<a id="a-EY"></a>须菩提，<a id="a-EZ"></a>佛因般若波罗蜜，<a id="a-Ea"></a>众生无瞋心、<a id="a-Eb"></a>无痴心如实知。</p>
  <p id="aEc">“复次，<a id="a-Ed"></a>须菩提，<a id="a-Ee"></a>佛因般若波罗蜜，<a id="a-Ef"></a>是众生广心如实知广心。<a id="a-Eg"></a>”</p>
  <p id="aEh">须菩提白佛言：<a id="a-Ei"></a>“世尊，<a id="a-Ej"></a>云何佛因般若波罗蜜，<a id="a-Ek"></a>是众生广心如实知广心？<a id="a-El"></a>”</p>
  <p id="aEm">“须菩提，<a id="a-En"></a>佛知诸众生心相不广不狭、<a id="a-Eo"></a>不增不减、<a id="a-Ep"></a>不来不去，<a id="a-Eq"></a>心相离故，<a id="a-Er"></a>是心不广不狭乃至不来不去。<a id="a-Es"></a>何以故？<a id="a-Et"></a>是心性无故，<a id="a-Eu"></a>谁作广，<a id="a-Ev"></a>谁作狭，<a id="a-Ew"></a>乃至来去？<a id="a-Ex"></a>如是，<a id="a-Ey"></a>须菩提，<a id="a-Ez"></a>佛因般若波罗蜜，<a id="a-F0"></a>是众生广心如实知广心。</p>
  <p id="aF1">“复次，<a id="a-F2"></a>须菩提，<a id="a-F3"></a>佛因般若波罗蜜，<a id="a-F4"></a>是众生大心如实知大心。<a id="a-F5"></a>”</p>
  <p id="aF6">须菩提白佛言：<a id="a-F7"></a>“世尊，<a id="a-F8"></a>云何佛因般若波罗蜜，<a id="a-F9"></a>是众生大心如实知大心？<a id="a-FA"></a>”</p>
  <p id="aFB">佛告须菩提：<a id="a-FC"></a>“佛因般若波罗蜜，<a id="a-FD"></a>不见众生心来相、<a id="a-FE"></a>去相，<a id="a-FF"></a>不见众生心生相、<a id="a-FG"></a>灭相、<a id="a-FH"></a>住异相。<a id="a-FI"></a>何以故？<a id="a-FJ"></a>是诸心性无故，<a id="a-FK"></a>谁来？<a id="a-FL"></a>谁去？<a id="a-FM"></a>谁生灭住异？<a id="a-FN"></a>如是，<a id="a-FO"></a>须菩提，<a id="a-FP"></a>佛因般若波罗蜜，<a id="a-FQ"></a>是众生大心如实知大心。</p>
  <p id="aFR">“复次，<a id="a-FS"></a>须菩提，<a id="a-FT"></a>佛因般若波罗蜜，<a id="a-FU"></a>众生无量心如实知无量心。<a id="a-FV"></a>”</p>
  <p id="aFW">须菩提白佛言：<a id="a-FX"></a>“世尊，<a id="a-FY"></a>云何佛因般若波罗蜜，<a id="a-FZ"></a>众生无量心如实知无量心？<a id="a-Fa"></a>”</p>
  <p id="aFb">佛告须菩提：<a id="a-Fc"></a>“佛因般若波罗蜜，<a id="a-Fd"></a>知是众生心，<a id="a-Fe"></a>不见住，<a id="a-Ff"></a>不见不住。<a id="a-Fg"></a>何以故？<a id="a-Fh"></a>是无量心相无依止故，<a id="a-Fi"></a>谁有住不住处？<a id="a-Fj"></a>如是，<a id="a-Fk"></a>须菩提，<a id="a-Fl"></a>佛因般若波罗蜜，<a id="a-Fm"></a>众生无量心如实知无量心。</p>
  <p id="aFn">“复次，<a id="a-Fo"></a>须菩提，<a id="a-Fp"></a>佛因般若波罗蜜，<a id="a-Fq"></a>众生不可见心如实知不可见心。<a id="a-Fr"></a>”</p>
  <p id="aFs">须菩提白佛言：<a id="a-Ft"></a>“世尊，<a id="a-Fu"></a>云何佛因般若波罗蜜，<a id="a-Fv"></a>众生不可见心如实知不可见心？<a id="a-Fw"></a>”</p>
  <p id="aFx">佛告须菩提：<a id="a-Fy"></a>“众生心是无相，<a id="a-Fz"></a>佛如实知无相，<a id="a-G0"></a>自相空故。<a id="a-G1"></a>复次，<a id="a-G2"></a>须菩提，<a id="a-G3"></a>佛知众生心五眼不能见。<a id="a-G4"></a>如是，<a id="a-G5"></a>须菩提，<a id="a-G6"></a>佛因般若波罗蜜，<a id="a-G7"></a>众生不可见心如实知不可见心。</p>
  <p id="aG8">“复次，<a id="a-G9"></a>须菩提，<a id="a-GA"></a>佛因深般若波罗蜜，<a id="a-GB"></a>众生心数出没屈伸如实知。<a id="a-GC"></a>”</p>
  <p id="aGD">“世尊，<a id="a-GE"></a>云何佛因深般若波罗蜜，<a id="a-GF"></a>众生心数出没屈伸如实知。<a id="a-GG"></a>”</p>
  <p id="aGH">佛言：<a id="a-GI"></a>“一切众生心数出没屈伸等，<a id="a-GJ"></a>皆依色、<a id="a-GK"></a>受、<a id="a-GL"></a>想、<a id="a-GM"></a>行、<a id="a-GN"></a>识生。<a id="a-GO"></a>须菩提，<a id="a-GP"></a>佛于是中知众生心数出没屈伸：<a id="a-GQ"></a>所谓神及世间常，<a id="a-GR"></a>是事实，<a id="a-GS"></a>余妄语，<a id="a-GT"></a>是见依色；<a id="a-GU"></a>神及世间无常，<a id="a-GV"></a>是事实，<a id="a-GW"></a>余妄语，<a id="a-GX"></a>是见依色；<a id="a-GY"></a>神及世间常亦无常，<a id="a-GZ"></a>是事实，<a id="a-Ga"></a>余妄语，<a id="a-Gb"></a>是见依色；<a id="a-Gc"></a>神及世间非常非无常，<a id="a-Gd"></a>是事实，<a id="a-Ge"></a>余妄语，<a id="a-Gf"></a>是见依色；<a id="a-Gg"></a>神及世间常，<a id="a-Gh"></a>是事实，<a id="a-Gi"></a>余妄语，<a id="a-Gj"></a>是见依受；<a id="a-Gk"></a>神及世间无常，<a id="a-Gl"></a>是事实，<a id="a-Gm"></a>余妄语，<a id="a-Gn"></a>是见依受；<a id="a-Go"></a>神及世间常亦无常，<a id="a-Gp"></a>是事实，<a id="a-Gq"></a>余妄语，<a id="a-Gr"></a>是见依受；<a id="a-Gs"></a>神及世间非常非无常，<a id="a-Gt"></a>是事实，<a id="a-Gu"></a>余妄语，<a id="a-Gv"></a>是见依受；<a id="a-Gw"></a>神及世间常，<a id="a-Gx"></a>是事实，<a id="a-Gy"></a>余妄语，<a id="a-Gz"></a>是见依想；<a id="a-H0"></a>神及世间无常，<a id="a-H1"></a>是事实，<a id="a-H2"></a>余妄语，<a id="a-H3"></a>是见依想；<a id="a-H4"></a>神及世间常亦无常，<a id="a-H5"></a>是事实，<a id="a-H6"></a>余妄语，<a id="a-H7"></a>是见依想；<a id="a-H8"></a>神及世间非常非无常，<a id="a-H9"></a>是事实，<a id="a-HA"></a>余妄语，<a id="a-HB"></a>是见依想；<a id="a-HC"></a>神及世间常，<a id="a-HD"></a>是事实，<a id="a-HE"></a>余妄语，<a id="a-HF"></a>是见依行；<a id="a-HG"></a>神及世间无常，<a id="a-HH"></a>是事实，<a id="a-HI"></a>余妄语，<a id="a-HJ"></a>是见依行；<a id="a-HK"></a>神及世间常亦无常，<a id="a-HL"></a>是事实，<a id="a-HM"></a>余妄语，<a id="a-HN"></a>是见依行；<a id="a-HO"></a>神及世间非常非无常，<a id="a-HP"></a>是事实，<a id="a-HQ"></a>余妄语，<a id="a-HR"></a>是见依行；<a id="a-HS"></a>神及世间常，<a id="a-HT"></a>是事实，<a id="a-HU"></a>余妄语，<a id="a-HV"></a>是见依识；<a id="a-HW"></a>神及世间无常，<a id="a-HX"></a>是事实，<a id="a-HY"></a>余妄语，<a id="a-HZ"></a>是见依识；<a id="a-Ha"></a>神及世间常亦无常，<a id="a-Hb"></a>是事实，<a id="a-Hc"></a>余妄语，<a id="a-Hd"></a>是见依识；<a id="a-He"></a>神及世间非常非无常，<a id="a-Hf"></a>是事实，<a id="a-Hg"></a>余妄语，<a id="a-Hh"></a>是见依识；<a id="a-Hi"></a>神及世间常是事实，<a id="a-Hj"></a>余妄语，<a id="a-Hk"></a>是见依色。<a id="a-Hl"></a>世间有边，<a id="a-Hm"></a>是事实，<a id="a-Hn"></a>余妄语，<a id="a-Ho"></a>是见依色；<a id="a-Hp"></a>世间无边，<a id="a-Hq"></a>是事实，<a id="a-Hr"></a>余妄语，<a id="a-Hs"></a>是见依色；<a id="a-Ht"></a>世间有边无边，<a id="a-Hu"></a>是事实，<a id="a-Hv"></a>余妄语，<a id="a-Hw"></a>是见依色；<a id="a-Hx"></a>世间非有边非无边，<a id="a-Hy"></a>是事实，<a id="a-Hz"></a>余妄语，<a id="a-I0"></a>是见依色，<a id="a-I1"></a>依受、<a id="a-I2"></a>想、<a id="a-I3"></a>行、<a id="a-I4"></a>识亦如是。<a id="a-I5"></a>神即是身，<a id="a-I6"></a>是见依色；<a id="a-I7"></a>神异身异，<a id="a-I8"></a>是见依色，<a id="a-I9"></a>依受、<a id="a-IA"></a>想、<a id="a-IB"></a>行、<a id="a-IC"></a>识亦如是。<a id="a-ID"></a>死后有如去，<a id="a-IE"></a>是事实，<a id="a-IF"></a>余妄语，<a id="a-IG"></a>是见依色；<a id="a-IH"></a>死后无如去，<a id="a-II"></a>是事实，<a id="a-IJ"></a>余妄语，<a id="a-IK"></a>是见依色；<a id="a-IL"></a>死后或有如去，<a id="a-IM"></a>或无如去，<a id="a-IN"></a>是事实，<a id="a-IO"></a>余妄语，<a id="a-IP"></a>是见依色；<a id="a-IQ"></a>死后非有如去，<a id="a-IR"></a>非无如去，<a id="a-IS"></a>是事实，<a id="a-IT"></a>余妄语，<a id="a-IU"></a>是见依色，<a id="a-IV"></a>依受、<a id="a-IW"></a>想、<a id="a-IX"></a>行、<a id="a-IY"></a>识亦如是。<a id="a-IZ"></a>如是，<a id="a-Ia"></a>须菩提，<a id="a-Ib"></a>佛因般若波罗蜜，<a id="a-Ic"></a>众生出没屈伸如实知。</p>
  <p id="aId">“复次，<a id="a-Ie"></a>须菩提，<a id="a-If"></a>佛知色相。<a id="a-Ig"></a>云何知色相？<a id="a-Ih"></a>如如不坏、<a id="a-Ii"></a>无分别、<a id="a-Ij"></a>无相、<a id="a-Ik"></a>无忆、<a id="a-Il"></a>无戏论、<a id="a-Im"></a>无得，<a id="a-In"></a>色相亦如是。<a id="a-Io"></a>须菩提，<a id="a-Ip"></a>佛知受、<a id="a-Iq"></a>想、<a id="a-Ir"></a>行、<a id="a-Is"></a>识相。<a id="a-It"></a>云何知受、<a id="a-Iu"></a>想、<a id="a-Iv"></a>行、<a id="a-Iw"></a>识相？<a id="a-Ix"></a>如如相不坏、<a id="a-Iy"></a>无分别、<a id="a-Iz"></a>无相、<a id="a-J0"></a>无忆、<a id="a-J1"></a>无戏论、<a id="a-J2"></a>无得，<a id="a-J3"></a>受、<a id="a-J4"></a>想、<a id="a-J5"></a>行、<a id="a-J6"></a>识相亦如是。<a id="a-J7"></a>如是，<a id="a-J8"></a>须菩提，<a id="a-J9"></a>佛知众生如相及众生心数出没屈伸如相。</p>
  <p id="aJA">“是五阴如相、<a id="a-JB"></a>诸行如相，<a id="a-JC"></a>即是一切法如相。<a id="a-JD"></a>何等是一切法如相？<a id="a-JE"></a>所谓六波罗蜜如相。<a id="a-JF"></a>六波罗蜜如相即是三十七品如相，<a id="a-JG"></a>三十七品如相即是十八空如相，<a id="a-JH"></a>十八空如相即是八背舍如相，<a id="a-JI"></a>八背舍如相即是九次第定如相，<a id="a-JJ"></a>九次第定如相即是佛十力如相，<a id="a-JK"></a>佛十力如相即是四无所畏、<a id="a-JL"></a>四无礙智、<a id="a-JM"></a>大慈大悲乃至十八不共法如相，<a id="a-JN"></a>十八不共法如相即是一切种智如相，<a id="a-JO"></a>一切种智如相即是善法不善法、<a id="a-JP"></a>世间法出世间法、<a id="a-JQ"></a>有漏法无漏法如相，<a id="a-JR"></a>有漏法无漏法如相即是过去、<a id="a-JS"></a>未来、<a id="a-JT"></a>现在诸法如相，<a id="a-JU"></a>过去、<a id="a-JV"></a>未来、<a id="a-JW"></a>现在诸法如相即是有为法、<a id="a-JX"></a>无为法如相，<a id="a-JY"></a>有为法、<a id="a-JZ"></a>无为法如相即是须陀洹果如相，<a id="a-Ja"></a>须陀洹果如相即是斯陀含果如相，<a id="a-Jb"></a>斯陀含果如相即是阿那含果如相，<a id="a-Jc"></a>阿那含果如相即是阿罗汉果如相，<a id="a-Jd"></a>阿罗汉果如相即是辟支佛道如相，<a id="a-Je"></a>辟支佛道如相即是阿耨多罗三藐三菩提如相，<a id="a-Jf"></a>阿耨多罗三藐三菩提如相即是诸佛如相，<a id="a-Jg"></a>诸佛如相皆是一如相，<a id="a-Jh"></a>不二不别，<a id="a-Ji"></a>不尽不坏，<a id="a-Jj"></a>是名一切诸法如相。<a id="a-Jk"></a>佛因般若波罗蜜得是如相，<a id="a-Jl"></a>以是因缘故，<a id="a-Jm"></a>般若波罗蜜能生诸佛，<a id="a-Jn"></a>能示世间相。<a id="a-Jo"></a>如是，<a id="a-Jp"></a>须菩提，<a id="a-Jq"></a>佛知一切法如相，<a id="a-Jr"></a>非不如相不异相。<a id="a-Js"></a>得是如相故，<a id="a-Jt"></a>佛名如来。<a id="a-Ju"></a>”</p>
  <p id="aJv">须菩提白佛言：<a id="a-Jw"></a>“世尊，<a id="a-Jx"></a>是诸法如相，<a id="a-Jy"></a>非不如相不异相甚深。<a id="a-Jz"></a>世尊，<a id="a-K0"></a>诸佛用是如，<a id="a-K1"></a>为人说阿耨多罗三藐三菩提。<a id="a-K2"></a>世尊，<a id="a-K3"></a>谁能信解是者？<a id="a-K4"></a>惟有阿毗跋致菩萨及具足正见人、<a id="a-K5"></a>漏尽阿罗汉。<a id="a-K6"></a>何以故？<a id="a-K7"></a>是法甚深故。<a id="a-K8"></a>”</p>
  <p id="aK9">佛告须菩提：<a id="a-KA"></a>“是如无尽相故甚深。<a id="a-KB"></a>”</p>
  <p id="aKC">须菩提言：<a id="a-KD"></a>“何法无尽相故甚深？<a id="a-KE"></a>”</p>
  <p id="aKF">佛言：<a id="a-KG"></a>“一切法无尽故。<a id="a-KH"></a>如是，<a id="a-KI"></a>须菩提，<a id="a-KJ"></a>佛得是一切诸法如已，<a id="a-KK"></a>为众生说。<a id="a-KL"></a>”</p>
  <p data-pb></p>
  <h2 id="aKM">问相品第四十九</h2>
  <p id="aKN">尔时，<a id="a-KO"></a>三千大千国土中，<a id="a-KP"></a>所有欲界天子、<a id="a-KQ"></a>色界天子，<a id="a-KR"></a>遥散华香来至佛所，<a id="a-KS"></a>顶礼佛足，<a id="a-KT"></a>却一面住，<a id="a-KU"></a>白佛言：<a id="a-KV"></a>“世尊，<a id="a-KW"></a>所说般若波罗蜜甚深！<a id="a-KX"></a>何等是深般若波罗蜜相？<a id="a-KY"></a>”</p>
  <p id="aKZ">佛告欲界、<a id="a-Ka"></a>色界诸天子：<a id="a-Kb"></a>“诸天子，<a id="a-Kc"></a>空相是深般若波罗蜜相；<a id="a-Kd"></a>无相无作无起、<a id="a-Ke"></a>无生无灭、<a id="a-Kf"></a>无垢无净，<a id="a-Kg"></a>无所有法无相，<a id="a-Kh"></a>无所依止虚空相，<a id="a-Ki"></a>是深般若波罗蜜相。<a id="a-Kj"></a>诸天子，<a id="a-Kk"></a>如是等相是深般若波罗蜜相。<a id="a-Kl"></a>佛为众生用世间法故说，<a id="a-Km"></a>非第一义。<a id="a-Kn"></a>诸天子，<a id="a-Ko"></a>是诸相一切世间天、<a id="a-Kp"></a>人、<a id="a-Kq"></a>阿修罗不能破坏。<a id="a-Kr"></a>何以故？<a id="a-Ks"></a>是一切世间天、<a id="a-Kt"></a>人、<a id="a-Ku"></a>阿修罗，<a id="a-Kv"></a>亦是相故。<a id="a-Kw"></a>诸天子，<a id="a-Kx"></a>相不能破相，<a id="a-Ky"></a>相不能知相，<a id="a-Kz"></a>相不能知无相，<a id="a-L0"></a>无相不能知相，<a id="a-L1"></a>是相是无相，<a id="a-L2"></a>相无相皆无所知，<a id="a-L3"></a>谓知者、<a id="a-L4"></a>知法皆不可得故。<a id="a-L5"></a>何以故？<a id="a-L6"></a>诸天子，<a id="a-L7"></a>是诸相非色作，<a id="a-L8"></a>非受、<a id="a-L9"></a>想、<a id="a-LA"></a>行、<a id="a-LB"></a>识作，<a id="a-LC"></a>非檀那波罗蜜作，<a id="a-LD"></a>非尸罗波罗蜜、<a id="a-LE"></a>羼提波罗蜜、<a id="a-LF"></a>毗梨耶波罗蜜、<a id="a-LG"></a>禅那波罗蜜、<a id="a-LH"></a>般若波罗蜜作，<a id="a-LI"></a>非内空作，<a id="a-LJ"></a>非外空作，<a id="a-LK"></a>非内外空作，<a id="a-LL"></a>非无法空作，<a id="a-LM"></a>非有法空作，<a id="a-LN"></a>非无法有法空作，<a id="a-LO"></a>非四念处作，<a id="a-LP"></a>乃至非一切种智作。<a id="a-LQ"></a>诸天子，<a id="a-LR"></a>是相非人所有、<a id="a-LS"></a>非非人所有、<a id="a-LT"></a>非世间、<a id="a-LU"></a>非出世间、<a id="a-LV"></a>非有漏、<a id="a-LW"></a>非无漏、<a id="a-LX"></a>非有为、<a id="a-LY"></a>非无为。<a id="a-LZ"></a>”</p>
  <p id="aLa">佛复告诸天子：<a id="a-Lb"></a>“譬如有人问，<a id="a-Lc"></a>何等是虚空相？<a id="a-Ld"></a>此人为正问不？<a id="a-Le"></a>”</p>
  <p id="aLf">诸天子言：<a id="a-Lg"></a>“世尊，<a id="a-Lh"></a>此不正问。<a id="a-Li"></a>何以故？<a id="a-Lj"></a>世尊，<a id="a-Lk"></a>是虚空无有相可说，<a id="a-Ll"></a>虚空无为无起故。<a id="a-Lm"></a>”</p>
  <p id="aLn">佛告欲界、<a id="a-Lo"></a>色界诸天子：<a id="a-Lp"></a>“有佛无佛，<a id="a-Lq"></a>相性常住。<a id="a-Lr"></a>佛得如实相性故，<a id="a-Ls"></a>名为如来。<a id="a-Lt"></a>”</p>
  <p id="aLu">诸天子白佛言：<a id="a-Lv"></a>“世尊，<a id="a-Lw"></a>世尊所得诸相性甚深！<a id="a-Lx"></a>得是相故得无礙智，<a id="a-Ly"></a>住是相中以般若波罗蜜集诸法自相。<a id="a-Lz"></a>”</p>
  <p id="aM0">诸天子言：<a id="a-M1"></a>“希有，<a id="a-M2"></a>世尊！<a id="a-M3"></a>是深般若波罗蜜是诸佛常所行道处，<a id="a-M4"></a>行是道得阿耨多罗三藐三菩提，<a id="a-M5"></a>得阿耨多罗三藐三菩提已，<a id="a-M6"></a>通达一切法相，<a id="a-M7"></a>若色相，<a id="a-M8"></a>若受、<a id="a-M9"></a>想、<a id="a-MA"></a>行、<a id="a-MB"></a>识相，<a id="a-MC"></a>乃至一切种智相。<a id="a-MD"></a>”</p>
  <p id="aME">佛言：<a id="a-MF"></a>“如是，<a id="a-MG"></a>如是，<a id="a-MH"></a>诸天子，<a id="a-MI"></a>恼坏相是色相，<a id="a-MJ"></a>佛得是无相；<a id="a-MK"></a>觉者受相，<a id="a-ML"></a>取者想相，<a id="a-MM"></a>起作者行相，<a id="a-MN"></a>了别者识相，<a id="a-MO"></a>佛得是无相；<a id="a-MP"></a>能舍者檀那波罗蜜相，<a id="a-MQ"></a>无热恼者尸罗波罗蜜相，<a id="a-MR"></a>不变异者羼提波罗蜜相，<a id="a-MS"></a>不可伏者毗梨耶波罗蜜相，<a id="a-MT"></a>摄心者禅那波罗蜜相，<a id="a-MU"></a>舍离者般若波罗蜜相，<a id="a-MV"></a>佛得是无相；<a id="a-MW"></a>心无所娆恼者，<a id="a-MX"></a>是四禅、<a id="a-MY"></a>四无量心、<a id="a-MZ"></a>四无色定相，<a id="a-Ma"></a>佛得是无相；<a id="a-Mb"></a>出世间者三十七品相，<a id="a-Mc"></a>佛得是无相；<a id="a-Md"></a>苦者无作脱门相，<a id="a-Me"></a>集者空脱门相，<a id="a-Mf"></a>寂灭者无相脱门相，<a id="a-Mg"></a>佛得是无相；<a id="a-Mh"></a>胜者十力相，<a id="a-Mi"></a>不恐怖者无所畏相，<a id="a-Mj"></a>遍知者四无礙智相，<a id="a-Mk"></a>余人无得者十八不共法相，<a id="a-Ml"></a>佛得是无相；<a id="a-Mm"></a>愍念众生者大慈大悲相，<a id="a-Mn"></a>实者无错谬相，<a id="a-Mo"></a>无所取者常舍相，<a id="a-Mp"></a>现了知者一切种智相，<a id="a-Mq"></a>佛得是无相。<a id="a-Mr"></a>如是，<a id="a-Ms"></a>诸天子，<a id="a-Mt"></a>佛得一切诸法无相，<a id="a-Mu"></a>以是因缘故，<a id="a-Mv"></a>佛名无礙智。<a id="a-Mw"></a>”</p>
  <p id="aMx">尔时，<a id="a-My"></a>佛告须菩提：<a id="a-Mz"></a>“般若波罗蜜是诸佛母，<a id="a-N0"></a>般若波罗蜜能示世间相，<a id="a-N1"></a>是故佛依止法住，<a id="a-N2"></a>供养恭敬、<a id="a-N3"></a>尊重赞叹是法。<a id="a-N4"></a>何等是法？<a id="a-N5"></a>所谓般若波罗蜜。<a id="a-N6"></a>诸佛依止般若波罗蜜住，<a id="a-N7"></a>恭敬供养、<a id="a-N8"></a>尊重赞叹是般若波罗蜜。<a id="a-N9"></a>何以故？<a id="a-NA"></a>是般若波罗蜜出生诸佛。<a id="a-NB"></a>佛知作人，<a id="a-NC"></a>若人正问知作人者，<a id="a-ND"></a>正答无过于佛。<a id="a-NE"></a>何以故？<a id="a-NF"></a>须菩提，<a id="a-NG"></a>佛知作人故。<a id="a-NH"></a>佛所乘来法、<a id="a-NI"></a>佛所从来道得阿耨多罗三藐三菩提，<a id="a-NJ"></a>是乘是道，<a id="a-NK"></a>佛还恭敬供养、<a id="a-NL"></a>尊重赞叹、<a id="a-NM"></a>受持守护。<a id="a-NN"></a>须菩提，<a id="a-NO"></a>是名佛知作人。</p>
  <p id="aNP">“复次，<a id="a-NQ"></a>须菩提，<a id="a-NR"></a>佛知一切法无作相，<a id="a-NS"></a>作者无所有故；<a id="a-NT"></a>一切法无起相，<a id="a-NU"></a>形事不可得故。<a id="a-NV"></a>须菩提，<a id="a-NW"></a>佛因般若波罗蜜知一切法无作相，<a id="a-NX"></a>亦以是因缘故佛知作人。</p>
  <p id="aNY">“复次，<a id="a-NZ"></a>须菩提，<a id="a-Na"></a>佛因般若波罗蜜得一切法不生，<a id="a-Nb"></a>以无所得故。<a id="a-Nc"></a>以是因缘故，<a id="a-Nd"></a>般若波罗蜜能生诸佛能示世间相。<a id="a-Ne"></a>”</p>
  <p id="aNf">须菩提言：<a id="a-Ng"></a>“世尊，<a id="a-Nh"></a>若一切法无知者、<a id="a-Ni"></a>无见者，<a id="a-Nj"></a>云何般若波罗蜜能生诸佛，<a id="a-Nk"></a>能示世间相？<a id="a-Nl"></a>”</p>
  <p id="aNm">佛告须菩提：<a id="a-Nn"></a>“如是，<a id="a-No"></a>如是，<a id="a-Np"></a>一切法实无知者、<a id="a-Nq"></a>无见者，<a id="a-Nr"></a>云何无知者、<a id="a-Ns"></a>无见者？<a id="a-Nt"></a>一切法空、<a id="a-Nu"></a>虚诳、<a id="a-Nv"></a>不坚固，<a id="a-Nw"></a>是故一切法无知者、<a id="a-Nx"></a>无见者。</p>
  <p id="aNy">“复次，<a id="a-Nz"></a>须菩提，<a id="a-O0"></a>一切法云何无知者、<a id="a-O1"></a>无见者？<a id="a-O2"></a>一切法无依止、<a id="a-O3"></a>无所系，<a id="a-O4"></a>以是故，<a id="a-O5"></a>一切法无知者、<a id="a-O6"></a>无见者。<a id="a-O7"></a>如是，<a id="a-O8"></a>须菩提，<a id="a-O9"></a>般若波罗蜜能生诸佛，<a id="a-OA"></a>能示世间相，<a id="a-OB"></a>不见色故示世间相，<a id="a-OC"></a>不见受、<a id="a-OD"></a>想、<a id="a-OE"></a>行、<a id="a-OF"></a>识故示世间相，<a id="a-OG"></a>乃至不见一切种智故示世间相。<a id="a-OH"></a>如是，<a id="a-OI"></a>须菩提，<a id="a-OJ"></a>般若波罗蜜能生诸佛，<a id="a-OK"></a>能示世间相。<a id="a-OL"></a>”</p>
  <p id="aOM">须菩提言：<a id="a-ON"></a>“世尊，<a id="a-OO"></a>云何不见色故般若波罗蜜示世间相，<a id="a-OP"></a>不见受、<a id="a-OQ"></a>想、<a id="a-OR"></a>行、<a id="a-OS"></a>识乃至一切种智故示世间相？<a id="a-OT"></a>”</p>
  <p id="aOU">佛告须菩提：<a id="a-OV"></a>“若不缘色生识，<a id="a-OW"></a>是名不见色相故示；<a id="a-OX"></a>不缘受、<a id="a-OY"></a>想、<a id="a-OZ"></a>行、<a id="a-Oa"></a>识生识，<a id="a-Ob"></a>乃至不缘一切种智生识，<a id="a-Oc"></a>是名不见一切种智相故示。<a id="a-Od"></a>如是，<a id="a-Oe"></a>须菩提，<a id="a-Of"></a>是深般若波罗蜜能生诸佛，<a id="a-Og"></a>能示世间相。</p>
  <p id="aOh">“复次，<a id="a-Oi"></a>须菩提，<a id="a-Oj"></a>般若波罗蜜云何能生诸佛，<a id="a-Ok"></a>能示世间相？<a id="a-Ol"></a>须菩提，<a id="a-Om"></a>般若波罗蜜示世间空。<a id="a-On"></a>云何示世间空？<a id="a-Oo"></a>示五阴世间空，<a id="a-Op"></a>示十二入世间空，<a id="a-Oq"></a>示十八界世间空，<a id="a-Or"></a>示十二因缘世间空，<a id="a-Os"></a>示我见、<a id="a-Ot"></a>根本六十二见世间空，<a id="a-Ou"></a>示十善道世间空，<a id="a-Ov"></a>示四禅、<a id="a-Ow"></a>四无量心、<a id="a-Ox"></a>四无色定世间空，<a id="a-Oy"></a>示三十七品世间空，<a id="a-Oz"></a>示六波罗蜜世间空，<a id="a-P0"></a>示内空世间空，<a id="a-P1"></a>示外空世间空，<a id="a-P2"></a>示内外空世间空，<a id="a-P3"></a>示无法空世间空，<a id="a-P4"></a>示有法空世间空，<a id="a-P5"></a>示无法有法空世间空，<a id="a-P6"></a>示有为性世间空，<a id="a-P7"></a>示无为性世间空，<a id="a-P8"></a>示佛十力世间空，<a id="a-P9"></a>示十八不共法世间空，<a id="a-PA"></a>乃至示一切种智世间空。<a id="a-PB"></a>如是，<a id="a-PC"></a>须菩提，<a id="a-PD"></a>般若波罗蜜能生诸佛，<a id="a-PE"></a>能示世间相。</p>
  <p id="aPF">“复次，<a id="a-PG"></a>须菩提，<a id="a-PH"></a>佛因是般若波罗蜜，<a id="a-PI"></a>示世间空，<a id="a-PJ"></a>知世间空，<a id="a-PK"></a>觉世间空，<a id="a-PL"></a>思惟世间空，<a id="a-PM"></a>分别世间空。<a id="a-PN"></a>如是，<a id="a-PO"></a>须菩提，<a id="a-PP"></a>般若波罗蜜能生诸佛，<a id="a-PQ"></a>能示世间相。</p>
  <p id="aPR">“复次，<a id="a-PS"></a>须菩提，<a id="a-PT"></a>般若波罗蜜示佛世间空。<a id="a-PU"></a>云何示佛世间空？<a id="a-PV"></a>示五阴世间空，<a id="a-PW"></a>乃至示一切种智世间空。<a id="a-PX"></a>如是，<a id="a-PY"></a>须菩提，<a id="a-PZ"></a>般若波罗蜜能生诸佛，<a id="a-Pa"></a>能示世间相。</p>
  <p id="aPb">“复次，<a id="a-Pc"></a>须菩提，<a id="a-Pd"></a>般若波罗蜜示佛世间不可思议。<a id="a-Pe"></a>云何示世间不可思议？<a id="a-Pf"></a>示五阴世间不可思议，<a id="a-Pg"></a>乃至示一切种智世间不可思议。</p>
  <p id="aPh">“复次，<a id="a-Pi"></a>须菩提，<a id="a-Pj"></a>般若波罗蜜示佛世间离。<a id="a-Pk"></a>云何示世间离？<a id="a-Pl"></a>示五阴世间离，<a id="a-Pm"></a>乃至示一切种智世间离。<a id="a-Pn"></a>如是，<a id="a-Po"></a>须菩提，<a id="a-Pp"></a>般若波罗蜜示佛世间离。</p>
  <p id="aPq">“复次，<a id="a-Pr"></a>须菩提，<a id="a-Ps"></a>般若波罗蜜示佛世间寂灭。<a id="a-Pt"></a>云何示世间寂灭？<a id="a-Pu"></a>示五阴世间寂灭，<a id="a-Pv"></a>乃至示一切种智世间寂灭。</p>
  <p id="aPw">“复次，<a id="a-Px"></a>须菩提，<a id="a-Py"></a>般若波罗蜜示佛世间毕竟空。<a id="a-Pz"></a>云何示世间毕竟空？<a id="a-Q0"></a>示五阴世间毕竟空，<a id="a-Q1"></a>乃至示一切种智世间毕竟空。</p>
  <p id="aQ2">“复次，<a id="a-Q3"></a>须菩提，<a id="a-Q4"></a>般若波罗蜜示佛世间性空。<a id="a-Q5"></a>云何示世间性空？<a id="a-Q6"></a>示五阴世间性空，<a id="a-Q7"></a>乃至示一切种智世间性空。</p>
  <p id="aQ8">“复次，<a id="a-Q9"></a>须菩提，<a id="a-QA"></a>般若波罗蜜示佛世间无法空。<a id="a-QB"></a>云何示世间无法空？<a id="a-QC"></a>示五阴世间无法空，<a id="a-QD"></a>乃至示一切种智世间无法空。</p>
  <p id="aQE">“复次，<a id="a-QF"></a>须菩提，<a id="a-QG"></a>般若波罗蜜示世间有法空。<a id="a-QH"></a>云何示世间有法空？<a id="a-QI"></a>示五阴世间有法空，<a id="a-QJ"></a>乃至示一切种智世间有法空。</p>
  <p id="aQK">“复次，<a id="a-QL"></a>须菩提，<a id="a-QM"></a>般若波罗蜜示佛世间无法有法空。<a id="a-QN"></a>云何示世间无法有法空？<a id="a-QO"></a>示五阴世间无法有法空，<a id="a-QP"></a>乃至示一切种智世间无法有法空。</p>
  <p id="aQQ">“复次，<a id="a-QR"></a>须菩提，<a id="a-QS"></a>般若波罗蜜示佛世间独空。<a id="a-QT"></a>云何示世间独空？<a id="a-QU"></a>示五阴世间独空，<a id="a-QV"></a>乃至示一切种智世间独空。</p>
  <p id="aQW">“如是，<a id="a-QX"></a>须菩提，<a id="a-QY"></a>般若波罗蜜能生诸佛，<a id="a-QZ"></a>能示佛世间相。<a id="a-Qa"></a>须菩提，<a id="a-Qb"></a>是深般若波罗蜜示世间相，<a id="a-Qc"></a>所谓不生今世后世相。<a id="a-Qd"></a>何以故？<a id="a-Qe"></a>诸法无可用生今世后世相故。<a id="a-Qf"></a>”</p>
  <p id="aQg">须菩提白佛言：<a id="a-Qh"></a>“世尊，<a id="a-Qi"></a>是般若波罗蜜为大事故起。<a id="a-Qj"></a>世尊，<a id="a-Qk"></a>是般若波罗蜜为不可思议事故起。<a id="a-Ql"></a>世尊，<a id="a-Qm"></a>是般若波罗蜜为不可称事故起。<a id="a-Qn"></a>世尊，<a id="a-Qo"></a>是般若波罗蜜为无量事故起。<a id="a-Qp"></a>世尊，<a id="a-Qq"></a>是般若波罗蜜为无等等事故起。<a id="a-Qr"></a>”</p>
  <p id="aQs">佛言：<a id="a-Qt"></a>“如是，<a id="a-Qu"></a>如是，<a id="a-Qv"></a>须菩提，<a id="a-Qw"></a>般若波罗蜜为大事故起，<a id="a-Qx"></a>为不可思议事故起，<a id="a-Qy"></a>为不可称事故起，<a id="a-Qz"></a>为无量事故起，<a id="a-R0"></a>为无等等事故起。</p>
  <p id="aR1">“须菩提，<a id="a-R2"></a>云何是般若波罗蜜为大事故起？<a id="a-R3"></a>须菩提，<a id="a-R4"></a>诸佛大事者，<a id="a-R5"></a>所谓救一切众生，<a id="a-R6"></a>不舍一切众生。</p>
  <p id="aR7">“须菩提，<a id="a-R8"></a>云何是般若波罗蜜为不可思议事故起？<a id="a-R9"></a>须菩提，<a id="a-RA"></a>不可思议事者，<a id="a-RB"></a>所谓诸佛法、<a id="a-RC"></a>如来法、<a id="a-RD"></a>自然人法、<a id="a-RE"></a>一切智人法。<a id="a-RF"></a>以是故，<a id="a-RG"></a>须菩提，<a id="a-RH"></a>诸佛般若波罗蜜，<a id="a-RI"></a>为诸佛不可思议事故起。</p>
  <p id="aRJ">“须菩提，<a id="a-RK"></a>云何般若波罗蜜为不可称事故起？<a id="a-RL"></a>须菩提，<a id="a-RM"></a>一切众生中，<a id="a-RN"></a>无有能思惟称佛法、<a id="a-RO"></a>如来法、<a id="a-RP"></a>自然人法、<a id="a-RQ"></a>一切智人法。<a id="a-RR"></a>以是故，<a id="a-RS"></a>须菩提，<a id="a-RT"></a>般若波罗蜜为不可称事故起。</p>
  <p id="aRU">“须菩提，<a id="a-RV"></a>云何般若波罗蜜为无量事故起？<a id="a-RW"></a>须菩提，<a id="a-RX"></a>一切众生中无有能量佛法、<a id="a-RY"></a>如来法、<a id="a-RZ"></a>自然人法、<a id="a-Ra"></a>一切智人法。<a id="a-Rb"></a>以是故，<a id="a-Rc"></a>须菩提，<a id="a-Rd"></a>般若波罗蜜为不可量事故起。</p>
  <p id="aRe">“须菩提，<a id="a-Rf"></a>云何般若波罗蜜为无等等事故起？<a id="a-Rg"></a>须菩提，<a id="a-Rh"></a>一切众生中无有能与佛等者，<a id="a-Ri"></a>何况过？<a id="a-Rj"></a>以是故，<a id="a-Rk"></a>须菩提，<a id="a-Rl"></a>般若波罗蜜为无等等事故起。<a id="a-Rm"></a>”</p>
  <p id="aRn">须菩提白佛言：<a id="a-Ro"></a>“世尊，<a id="a-Rp"></a>但佛法、<a id="a-Rq"></a>如来法、<a id="a-Rr"></a>自然人法、<a id="a-Rs"></a>一切智人法，<a id="a-Rt"></a>不可思议、<a id="a-Ru"></a>不可称、<a id="a-Rv"></a>无有量、<a id="a-Rw"></a>无等等事起耶？<a id="a-Rx"></a>”</p>
  <p id="aRy">佛告须菩提：<a id="a-Rz"></a>“如是，<a id="a-S0"></a>如是，<a id="a-S1"></a>佛法、<a id="a-S2"></a>如来法、<a id="a-S3"></a>自然人法、<a id="a-S4"></a>一切智人法，<a id="a-S5"></a>不可思议、<a id="a-S6"></a>不可称、<a id="a-S7"></a>无有量、<a id="a-S8"></a>无等等。<a id="a-S9"></a>色亦不可思议、<a id="a-SA"></a>不可称、<a id="a-SB"></a>无有量、<a id="a-SC"></a>无等等，<a id="a-SD"></a>受、<a id="a-SE"></a>想、<a id="a-SF"></a>行、<a id="a-SG"></a>识亦不可思议、<a id="a-SH"></a>不可称、<a id="a-SI"></a>无有量、<a id="a-SJ"></a>无等等，<a id="a-SK"></a>乃至一切种智、<a id="a-SL"></a>法性、<a id="a-SM"></a>法相不可思议、<a id="a-SN"></a>不可称、<a id="a-SO"></a>无有量、<a id="a-SP"></a>无等等，<a id="a-SQ"></a>是中心、<a id="a-SR"></a>心数法不可得。</p>
  <p id="aSS">“复次，<a id="a-ST"></a>须菩提，<a id="a-SU"></a>色不可得故不可思议，<a id="a-SV"></a>乃至色不可得故无等等，<a id="a-SW"></a>受、<a id="a-SX"></a>想、<a id="a-SY"></a>行、<a id="a-SZ"></a>识不可得故不可思议，<a id="a-Sa"></a>乃至识不可得故无等等，<a id="a-Sb"></a>乃至一切种智不可得故不可思议，<a id="a-Sc"></a>乃至一切种智不可得故无等等。<a id="a-Sd"></a>”</p>
  <p id="aSe">须菩提白佛言：<a id="a-Sf"></a>“世尊，<a id="a-Sg"></a>何因缘色不可得故不可思议乃至无等等？<a id="a-Sh"></a>受、<a id="a-Si"></a>想、<a id="a-Sj"></a>行、<a id="a-Sk"></a>识不可得故不可思议乃至无等等，<a id="a-Sl"></a>乃至一切种智不可得故不可思议乃至无等等？<a id="a-Sm"></a>”</p>
  <p id="aSn">佛语须菩提：<a id="a-So"></a>“色无能量故不可得，<a id="a-Sp"></a>受、<a id="a-Sq"></a>想、<a id="a-Sr"></a>行、<a id="a-Ss"></a>识无能量故不可得，<a id="a-St"></a>乃至一切种智无能量故不可得。<a id="a-Su"></a>”</p>
  <p id="aSv">须菩提白佛言：<a id="a-Sw"></a>“世尊，<a id="a-Sx"></a>何因缘色无能量故不可得，<a id="a-Sy"></a>乃至一切种智无能量故不可得？<a id="a-Sz"></a>”</p>
  <p id="aT0">佛告须菩提：<a id="a-T1"></a>“色相不可思议故无能量，<a id="a-T2"></a>乃至色相无等等故无能量，<a id="a-T3"></a>乃至一切种智相不可思议故无能量，<a id="a-T4"></a>乃至一切种智相无等等故无能量。<a id="a-T5"></a>须菩提。<a id="a-T6"></a>于汝意云何？<a id="a-T7"></a>不可思议乃至无等等中，<a id="a-T8"></a>宁可得不？<a id="a-T9"></a>色、<a id="a-TA"></a>受、<a id="a-TB"></a>想、<a id="a-TC"></a>行、<a id="a-TD"></a>识乃至一切种智可得不？<a id="a-TE"></a>”</p>
  <p id="aTF">须菩提言：<a id="a-TG"></a>“世尊，<a id="a-TH"></a>不可得。<a id="a-TI"></a>”</p>
  <p id="aTJ">“以是故，<a id="a-TK"></a>须菩提，<a id="a-TL"></a>一切法不可思议乃至无等等亦如是。<a id="a-TM"></a>须菩提，<a id="a-TN"></a>是诸佛法不可思议、<a id="a-TO"></a>不可称、<a id="a-TP"></a>无有量、<a id="a-TQ"></a>无等等。<a id="a-TR"></a>须菩提，<a id="a-TS"></a>是名诸佛法不可思议乃至无等等。<a id="a-TT"></a>须菩提，<a id="a-TU"></a>是诸佛法不可思议过思议故，<a id="a-TV"></a>不可称过称故，<a id="a-TW"></a>无有量过量故，<a id="a-TX"></a>无等等过等等故。<a id="a-TY"></a>须菩提，<a id="a-TZ"></a>是因缘故，<a id="a-Ta"></a>一切法亦不可思议乃至无等等。<a id="a-Tb"></a>须菩提，<a id="a-Tc"></a>不可思议，<a id="a-Td"></a>名是义不可思议；<a id="a-Te"></a>不可称，<a id="a-Tf"></a>名是义不可称；<a id="a-Tg"></a>无有量，<a id="a-Th"></a>名是义不可量；<a id="a-Ti"></a>无等等，<a id="a-Tj"></a>名是义无等等。<a id="a-Tk"></a>须菩提，<a id="a-Tl"></a>是诸佛法不可思议乃至无等等，<a id="a-Tm"></a>不可思义如虚空不可思识，<a id="a-Tn"></a>不可称如虚空不可称，<a id="a-To"></a>无有量如虚空无有量，<a id="a-Tp"></a>无等等如虚空无等等。<a id="a-Tq"></a>须菩提，<a id="a-Tr"></a>是亦名诸佛法不可思议乃至无等等。<a id="a-Ts"></a>佛法如是无量，<a id="a-Tt"></a>一切世间天、<a id="a-Tu"></a>人、<a id="a-Tv"></a>阿修罗，<a id="a-Tw"></a>无能思议筹量者。<a id="a-Tx"></a>”</p>
  <p id="aTy">说是诸佛法不可思议、<a id="a-Tz"></a>不可称、<a id="a-U0"></a>无有量、<a id="a-U1"></a>无等等品时，<a id="a-U2"></a>五百比丘一切法不受故，<a id="a-U3"></a>漏尽心解脱得阿罗汉，<a id="a-U4"></a>二十比丘尼亦不受一切法故漏尽得阿罗汉，<a id="a-U5"></a>六万优婆塞、<a id="a-U6"></a>三万优婆夷诸法中远尘离垢，<a id="a-U7"></a>诸法中法眼生，<a id="a-U8"></a>二十菩萨摩诃萨得无生法忍，<a id="a-U9"></a>于是贤劫中当受记。</p>
 </body>
</html>