<!doctype html>
<html id="z3IBT8e9y" data-ver="1424">
 <head>
  <meta charset="utf-8">
  <meta author="无罗叉">
  <meta author="竺叔兰">
  <meta library="龙藏">
  <meta catalog="大乘般若部">
  <meta period="西晋">
 </head>
 <body>
  <h1 id="a1">放光般若波罗蜜经卷第四</h1>
  <h2 id="a2">空行品第十二</h2>
  <p id="a3">须菩提白佛言：<a id="a-4"></a>“菩萨摩诃萨行般若波罗蜜，<a id="a-5"></a>无有沤和拘舍罗，<a id="a-6"></a>于五阴为行想，<a id="a-7"></a>若念五阴有常为行想，<a id="a-8"></a>念五阴无常为行想，<a id="a-9"></a>念五阴苦、<a id="a-A"></a>言五阴是我所是为行想，<a id="a-B"></a>念五阴寂静为行想。<a id="a-C"></a>世尊，<a id="a-D"></a>菩萨摩诃萨不以沤和拘舍罗行般若波罗蜜，<a id="a-E"></a>学三十七品、<a id="a-F"></a>佛十八法亦复为行想。<a id="a-G"></a>世尊，<a id="a-H"></a>若菩萨行般若波罗蜜自念言：<a id="a-I"></a>‘我行般若波罗蜜。<a id="a-J"></a>’设欲有所得，<a id="a-K"></a>是亦为行想。<a id="a-L"></a>若菩萨念言：<a id="a-M"></a>‘有作是学者为学般若波罗蜜。<a id="a-N"></a>’是亦为行想。<a id="a-O"></a>作是学者，<a id="a-P"></a>当知菩萨未有沤和拘舍罗故。<a id="a-Q"></a>”</p>
  <p id="aR">须菩提语舍利弗言：<a id="a-S"></a>“菩萨作是学般若波罗蜜，<a id="a-T"></a>为住色，<a id="a-U"></a>为分别色，<a id="a-V"></a>作分别色便作行色求，<a id="a-W"></a>已作是行不得离生老病死苦。<a id="a-X"></a>菩萨复不以沤和拘舍罗行般若波罗蜜，<a id="a-Y"></a>处于眼、<a id="a-Z"></a>耳、<a id="a-a"></a>鼻、<a id="a-b"></a>舌、<a id="a-c"></a>身、<a id="a-d"></a>意分别六情，<a id="a-e"></a>复分别十八性，<a id="a-f"></a>复住于三十七品及佛十八法各分别计校作色求，<a id="a-g"></a>亦复不能脱生老病死苦。<a id="a-h"></a>是菩萨尚不能逮声闻、<a id="a-i"></a>辟支佛地证，<a id="a-j"></a>况欲得阿耨多罗三耶三菩？<a id="a-k"></a>是事不然。<a id="a-l"></a>以是故，<a id="a-m"></a>当知菩萨行般若波罗蜜无沤和拘舍罗。<a id="a-n"></a>”</p>
  <p id="ao">舍利弗问须菩提：<a id="a-p"></a>“当云何知菩萨行般若波罗蜜而是沤和拘舍罗？<a id="a-q"></a>”</p>
  <p id="ar">须菩提报言：<a id="a-s"></a>“菩萨摩诃萨行般若波罗蜜，<a id="a-t"></a>于色、<a id="a-u"></a>痛、<a id="a-v"></a>想、<a id="a-w"></a>行、<a id="a-x"></a>识不作想行，<a id="a-y"></a>亦不言五阴有常无常，<a id="a-z"></a>于五阴亦不作苦乐行，<a id="a-10"></a>亦不作是我所、<a id="a-11"></a>非我所行，<a id="a-12"></a>于五阴不作空、<a id="a-13"></a>无相、<a id="a-14"></a>无愿行，<a id="a-15"></a>于五阴亦不作寂静行。<a id="a-16"></a>以是故，<a id="a-17"></a>舍利弗，<a id="a-18"></a>以五阴空为非五阴，<a id="a-19"></a>五阴不离空，<a id="a-1A"></a>空不离五阴，<a id="a-1B"></a>五阴则是空，<a id="a-1C"></a>空则是五阴，<a id="a-1D"></a>六波罗蜜、<a id="a-1E"></a>三十七品及佛十八法皆空，<a id="a-1F"></a>假令空者亦不离十八法，<a id="a-1G"></a>十八法亦不离空。<a id="a-1H"></a>菩萨如是行般若波罗蜜，<a id="a-1I"></a>则为是沤和拘舍罗。<a id="a-1J"></a>菩萨作是行般若波罗蜜便成阿耨多罗三耶三菩，<a id="a-1K"></a>行般若波罗蜜亦不见般若波罗蜜，<a id="a-1L"></a>亦不见行者，<a id="a-1M"></a>亦不见不行者。<a id="a-1N"></a>”</p>
  <p id="a1O">舍利弗问须菩提：<a id="a-1P"></a>“菩萨摩诃萨，<a id="a-1Q"></a>何以故行般若波罗蜜亦不见般若波罗蜜？<a id="a-1R"></a>”</p>
  <p id="a1S">须菩提报言：<a id="a-1T"></a>“以般若波罗蜜状貌本实不可得见故。<a id="a-1U"></a>何以故？<a id="a-1V"></a>所有者无所有故，<a id="a-1W"></a>是故行般若波罗蜜无所见。<a id="a-1X"></a>所以者何？<a id="a-1Y"></a>菩萨悉知诸法所有无所有。<a id="a-1Z"></a>有三昧名于诸法无所生，<a id="a-1a"></a>是诸菩萨摩诃萨无量无限广大之用，<a id="a-1b"></a>非声闻、<a id="a-1c"></a>辟支佛所知，<a id="a-1d"></a>菩萨摩诃萨不离是三昧便疾得阿耨多罗三耶三菩。<a id="a-1e"></a>”</p>
  <p id="a1f">舍利弗问须菩提：<a id="a-1g"></a>“但是三昧使菩萨疾成阿耨多罗三耶三菩耶？<a id="a-1h"></a>颇复有余三昧？<a id="a-1i"></a>”</p>
  <p id="a1j">须菩提报言：<a id="a-1k"></a>“亦复有余三昧令菩萨疾成得佛。<a id="a-1l"></a>”</p>
  <p id="a1m">舍利弗问言：<a id="a-1n"></a>“何者是？<a id="a-1o"></a>”</p>
  <p id="a1p">须菩提言：<a id="a-1q"></a>“有三昧名首楞严菩萨行，<a id="a-1r"></a>是三昧亦疾得佛。<a id="a-1s"></a>复有宝印三昧、<a id="a-1t"></a>师子游步三昧、<a id="a-1u"></a>月三昧、<a id="a-1v"></a>作月幢三昧、<a id="a-1w"></a>诸法印三昧、<a id="a-1x"></a>照顶三昧、<a id="a-1y"></a>真法性三昧、<a id="a-1z"></a>必造幢三昧、<a id="a-20"></a>金刚三昧、<a id="a-21"></a>诸法所入印三昧、<a id="a-22"></a>三昧王所入三昧、<a id="a-23"></a>王印三昧、<a id="a-24"></a>力进三昧、<a id="a-25"></a>宝器三昧、<a id="a-26"></a>必入辩才三昧，<a id="a-27"></a>如是等三昧，<a id="a-28"></a>菩萨摩诃萨悉学已便疾得佛。<a id="a-29"></a>舍利弗，<a id="a-2A"></a>复有无央数不可计三昧，<a id="a-2B"></a>菩萨所应学，<a id="a-2C"></a>亦复令菩萨疾得佛。<a id="a-2D"></a>”</p>
  <p id="a2E">须菩提承佛威神言：<a id="a-2F"></a>“若有菩萨摩诃萨行是三昧者，<a id="a-2G"></a>已为过去佛所授决已，<a id="a-2H"></a>今现在诸佛亦授其决已，<a id="a-2I"></a>亦不见三昧，<a id="a-2J"></a>亦不念三昧，<a id="a-2K"></a>亦不贡高念言‘我得是三昧’，<a id="a-2L"></a>亦不念言‘我住是三昧’，<a id="a-2M"></a>都无三昧想。<a id="a-2N"></a>”</p>
  <p id="a2O">舍利弗问须菩提言：<a id="a-2P"></a>“诸有住是三昧者，<a id="a-2Q"></a>为已从过去诸佛授记已耶？<a id="a-2R"></a>”</p>
  <p id="a2S">须菩提言：<a id="a-2T"></a>“不也，<a id="a-2U"></a>舍利弗。<a id="a-2V"></a>何以故？<a id="a-2W"></a>般若波罗蜜及三昧、<a id="a-2X"></a>菩萨无有异，<a id="a-2Y"></a>菩萨则是三昧，<a id="a-2Z"></a>三昧则是菩萨，<a id="a-2a"></a>般若波罗蜜亦尔，<a id="a-2b"></a>等无有异，<a id="a-2c"></a>而善男子不知诸法等三昧。<a id="a-2d"></a>何以故不知？<a id="a-2e"></a>菩萨以不见是三昧，<a id="a-2f"></a>是故不知。<a id="a-2g"></a>”</p>
  <p id="a2h">于是，<a id="a-2i"></a>世尊赞叹须菩提言：<a id="a-2j"></a>“善哉！<a id="a-2k"></a>善哉！<a id="a-2l"></a>如我所叹誉，<a id="a-2m"></a>汝于诸空寂行者第一。<a id="a-2n"></a>菩萨摩诃萨当作是学六波罗蜜及三十七品及佛十八法。<a id="a-2o"></a>”</p>
  <p id="a2p">舍利弗白佛言：<a id="a-2q"></a>“菩萨摩诃萨当作是学般若波罗蜜耶？<a id="a-2r"></a>”</p>
  <p id="a2s">佛言：<a id="a-2t"></a>“当作是学六波罗蜜、<a id="a-2u"></a>三十七品及佛十八法，<a id="a-2v"></a>亦不想有所得、<a id="a-2w"></a>有所见。<a id="a-2x"></a>”</p>
  <p id="a2y">舍利弗白佛言：<a id="a-2z"></a>“何等为无所得、<a id="a-30"></a>无所见？<a id="a-31"></a>”</p>
  <p id="a32">世尊报言：<a id="a-33"></a>“吾我及众生不可得见，<a id="a-34"></a>以内外空故；<a id="a-35"></a>五阴、<a id="a-36"></a>十八性、<a id="a-37"></a>十二衰不可得、<a id="a-38"></a>不可见，<a id="a-39"></a>本净故；<a id="a-3A"></a>十二因缘不可见，<a id="a-3B"></a>常净故；<a id="a-3C"></a>苦集尽道不可见，<a id="a-3D"></a>常净故；<a id="a-3E"></a>不可见欲性、<a id="a-3F"></a>形性、<a id="a-3G"></a>无形性，<a id="a-3H"></a>不可得见三十七品、<a id="a-3I"></a>佛十八法，<a id="a-3J"></a>常净故；<a id="a-3K"></a>不可得见六波罗蜜，<a id="a-3L"></a>从须陀洹乃至佛，<a id="a-3M"></a>常净故不可见。<a id="a-3N"></a>”</p>
  <p id="a3O">舍利弗白佛言：<a id="a-3P"></a>“何等为净？<a id="a-3Q"></a>”</p>
  <p id="a3R">世尊报言：<a id="a-3S"></a>“不生，<a id="a-3T"></a>不有，<a id="a-3U"></a>不可见，<a id="a-3V"></a>无所为，<a id="a-3W"></a>是为净。<a id="a-3X"></a>”</p>
  <p id="a3Y">舍利弗白佛言：<a id="a-3Z"></a>“菩萨摩诃萨作是学为学何法？<a id="a-3a"></a>”</p>
  <p id="a3b">世尊报言：<a id="a-3c"></a>“菩萨作是学于诸法无所学。<a id="a-3d"></a>何以故？<a id="a-3e"></a>法不尔如凡人所入。<a id="a-3f"></a>”</p>
  <p id="a3g">舍利弗白佛言：<a id="a-3h"></a>“法云何，<a id="a-3i"></a>世尊？<a id="a-3j"></a>”</p>
  <p id="a3k">佛报言：<a id="a-3l"></a>“法之所有如无所有，<a id="a-3m"></a>作是有故言无所有。<a id="a-3n"></a>”</p>
  <p id="a3o">舍利弗白佛言：<a id="a-3p"></a>“何等为无所有而有？<a id="a-3q"></a>”</p>
  <p id="a3r">世尊报言：<a id="a-3s"></a>“五阴无所有，<a id="a-3t"></a>内外所有无所有空故；<a id="a-3u"></a>三十七品、<a id="a-3v"></a>佛十八法无所有，<a id="a-3w"></a>内外所有无所有空故。<a id="a-3x"></a>凡夫愚人随痴入爱，<a id="a-3y"></a>于中作痴行，<a id="a-3z"></a>为两际所得，<a id="a-40"></a>而不知不见法所不应者，<a id="a-41"></a>而为入于名色，<a id="a-42"></a>入于六入，<a id="a-43"></a>入于三十七品及佛十八法，<a id="a-44"></a>虽入其中法所无者，<a id="a-45"></a>及更念亦复不知亦不见。<a id="a-46"></a>不知不见何等？<a id="a-47"></a>”</p>
  <p id="a48">佛言：<a id="a-49"></a>“不知五阴，<a id="a-4A"></a>不见五阴，<a id="a-4B"></a>不见三十七品、<a id="a-4C"></a>佛十八法，<a id="a-4D"></a>以是故堕于凡夫愚人之数。<a id="a-4E"></a>而不出于贪？<a id="a-4F"></a>不出于欲、<a id="a-4G"></a>形、<a id="a-4H"></a>无形界，<a id="a-4I"></a>不出于声闻、<a id="a-4J"></a>辟支佛法，<a id="a-4K"></a>不出而复不信。<a id="a-4L"></a>不信何等？<a id="a-4M"></a>不信五阴空，<a id="a-4N"></a>不信三十七品、<a id="a-4O"></a>佛十八法空，<a id="a-4P"></a>亦复不住。<a id="a-4Q"></a>于何所不住？<a id="a-4R"></a>不住于六波罗蜜，<a id="a-4S"></a>不住于阿惟越致地，<a id="a-4T"></a>乃至佛十八法不住。<a id="a-4U"></a>以是故谓为凡夫愚人，<a id="a-4V"></a>便入于眼、<a id="a-4W"></a>耳、<a id="a-4X"></a>鼻、<a id="a-4Y"></a>舌、<a id="a-4Z"></a>身、<a id="a-4a"></a>意，<a id="a-4b"></a>入于五阴六衰，<a id="a-4c"></a>入于十八性，<a id="a-4d"></a>入于淫怒痴，<a id="a-4e"></a>入于诸见，<a id="a-4f"></a>入于三十七品、<a id="a-4g"></a>佛十八法，<a id="a-4h"></a>入于道。<a id="a-4i"></a>”</p>
  <p id="a4j">舍利弗白佛言：<a id="a-4k"></a>“世尊，<a id="a-4l"></a>菩萨作是学为不学般若波罗蜜，<a id="a-4m"></a>不成萨云若慧耶？<a id="a-4n"></a>”</p>
  <p id="a4o">佛言：<a id="a-4p"></a>“如是学为不学般若波罗蜜，<a id="a-4q"></a>不出生萨云若。<a id="a-4r"></a>”</p>
  <p id="a4s">舍利弗白佛言：<a id="a-4t"></a>“何以故菩萨不学般若波罗蜜，<a id="a-4u"></a>不成萨云若慧？<a id="a-4v"></a>”</p>
  <p id="a4w">佛言：<a id="a-4x"></a>“以菩萨摩诃萨无沤和拘舍罗，<a id="a-4y"></a>以想念入六波罗蜜及三十七品、<a id="a-4z"></a>佛十八法，<a id="a-50"></a>以想念入萨云若，<a id="a-51"></a>以是故，<a id="a-52"></a>菩萨摩诃萨不学般若波罗蜜，<a id="a-53"></a>不生萨云若慧。<a id="a-54"></a>”</p>
  <p id="a55">舍利弗白佛言：<a id="a-56"></a>“菩萨当云何学般若波罗蜜而令菩萨成萨云若慧？<a id="a-57"></a>”</p>
  <p id="a58">佛言：<a id="a-59"></a>“菩萨行般若波罗蜜不见般若波罗蜜，<a id="a-5A"></a>是为菩萨摩诃萨。<a id="a-5B"></a>行般若波罗蜜者，<a id="a-5C"></a>学如成萨云若慧如，<a id="a-5D"></a>应无所见、<a id="a-5E"></a>无所得。<a id="a-5F"></a>”</p>
  <p id="a5G">舍利弗白佛言：<a id="a-5H"></a>“何等为无所得、<a id="a-5I"></a>无所见？<a id="a-5J"></a>”</p>
  <p id="a5K">佛言：<a id="a-5L"></a>“不见一切法，<a id="a-5M"></a>空故。<a id="a-5N"></a>”</p>
  <p data-pb></p>
  <h2 id="a5O">问幻品第十三</h2>
  <p id="a5P">须菩提白佛言：<a id="a-5Q"></a>“世尊，<a id="a-5R"></a>若人问言：<a id="a-5S"></a>‘幻人布施、<a id="a-5T"></a>持戒、<a id="a-5U"></a>精进、<a id="a-5V"></a>忍辱、<a id="a-5W"></a>一心、<a id="a-5X"></a>智慧，<a id="a-5Y"></a>学三十七品、<a id="a-5Z"></a>佛十八法，<a id="a-5a"></a>学萨云若，<a id="a-5b"></a>当成萨云若不乎？<a id="a-5c"></a>’我等当云何报？<a id="a-5d"></a>”</p>
  <p id="a5e">佛告须菩提：<a id="a-5f"></a>“我自还问汝，<a id="a-5g"></a>随须菩提意报我。<a id="a-5h"></a>于须菩提意云何？<a id="a-5i"></a>五阴与幻有异不？<a id="a-5j"></a>眼、<a id="a-5k"></a>耳、<a id="a-5l"></a>鼻、<a id="a-5m"></a>舌、<a id="a-5n"></a>身、<a id="a-5o"></a>意、<a id="a-5p"></a>色、<a id="a-5q"></a>声、<a id="a-5r"></a>香、<a id="a-5s"></a>味、<a id="a-5t"></a>细滑、<a id="a-5u"></a>法、<a id="a-5v"></a>十八性与幻有异不？<a id="a-5w"></a>”</p>
  <p id="a5x">须菩提对曰：<a id="a-5y"></a>“无有异，<a id="a-5z"></a>世尊。<a id="a-60"></a>”</p>
  <p id="a61">佛言：<a id="a-62"></a>“三十七品、<a id="a-63"></a>佛十八法、<a id="a-64"></a>空无相无愿及道与幻有异不？<a id="a-65"></a>”</p>
  <p id="a66">须菩提答曰：<a id="a-67"></a>“无有异，<a id="a-68"></a>世尊。<a id="a-69"></a>五阴则是幻，<a id="a-6A"></a>幻则是五阴，<a id="a-6B"></a>十二衰及十八性皆是幻，<a id="a-6C"></a>三十七品及佛十八法亦是幻，<a id="a-6D"></a>幻则十八法。<a id="a-6E"></a>”</p>
  <p id="a6F">佛告须菩提：<a id="a-6G"></a>“幻人颇有著有缚、<a id="a-6H"></a>有生有死不？<a id="a-6I"></a>”</p>
  <p id="a6J">对曰：<a id="a-6K"></a>“无。<a id="a-6L"></a>”</p>
  <p id="a6M">“于须菩提意云何？<a id="a-6N"></a>幻人亦不生亦不灭，<a id="a-6O"></a>学般若波罗蜜当成萨云若不？<a id="a-6P"></a>”</p>
  <p id="a6Q">须菩提白佛言：<a id="a-6R"></a>“不能得。<a id="a-6S"></a>”</p>
  <p id="a6T">“于须菩提意云何？<a id="a-6U"></a>著字、<a id="a-6V"></a>名、<a id="a-6W"></a>合法、<a id="a-6X"></a>五阴、<a id="a-6Y"></a>数字为菩萨不？<a id="a-6Z"></a>”</p>
  <p id="a6a">对曰：<a id="a-6b"></a>“如是，<a id="a-6c"></a>如是，<a id="a-6d"></a>世尊。<a id="a-6e"></a>”</p>
  <p id="a6f">“著字五阴生灭可得见不？<a id="a-6g"></a>”</p>
  <p id="a6h">须菩提对曰：<a id="a-6i"></a>“不可得见。<a id="a-6j"></a>”</p>
  <p id="a6k">“亦无起，<a id="a-6l"></a>亦无灭，<a id="a-6m"></a>亦无字，<a id="a-6n"></a>亦无身行，<a id="a-6o"></a>亦无意行，<a id="a-6p"></a>亦无著，<a id="a-6q"></a>亦无缚，<a id="a-6r"></a>学般若波罗蜜，<a id="a-6s"></a>宁成萨云若不？<a id="a-6t"></a>”</p>
  <p id="a6u">须菩提对曰：<a id="a-6v"></a>“不能成。<a id="a-6w"></a>”</p>
  <p id="a6x">佛言：<a id="a-6y"></a>“菩萨学般若波罗蜜应无所得。<a id="a-6z"></a>”</p>
  <p id="a70">须菩提白佛言：<a id="a-71"></a>“菩萨如是学般若波罗蜜及阿耨多罗三耶三菩，<a id="a-72"></a>为如幻人学耶。<a id="a-73"></a>所以者何？<a id="a-74"></a>当知五阴如幻人。<a id="a-75"></a>”</p>
  <p id="a76">“于须菩提意云何？<a id="a-77"></a>五阴为学般若波罗蜜当成萨云若不？<a id="a-78"></a>”</p>
  <p id="a79">须菩提白佛言：<a id="a-7A"></a>“不也，<a id="a-7B"></a>世尊。<a id="a-7C"></a>何以故？<a id="a-7D"></a>五阴所有无所有，<a id="a-7E"></a>无所有者亦不可得见。<a id="a-7F"></a>”</p>
  <p id="a7G">“于须菩提意云何？<a id="a-7H"></a>五阴如梦、<a id="a-7I"></a>如响、<a id="a-7J"></a>如影、<a id="a-7K"></a>如热时焰、<a id="a-7L"></a>如化，<a id="a-7M"></a>当学般若波罗蜜耶？<a id="a-7N"></a>”</p>
  <p id="a7O">对曰：<a id="a-7P"></a>“非也。<a id="a-7Q"></a>何以故？<a id="a-7R"></a>五阴、<a id="a-7S"></a>六衰如梦如幻，<a id="a-7T"></a>无所有，<a id="a-7U"></a>不可得见。<a id="a-7V"></a>”</p>
  <p id="a7W">须菩提白佛言：<a id="a-7X"></a>“新发大乘意菩萨闻作是说般若波罗蜜，<a id="a-7Y"></a>将无恐怖？<a id="a-7Z"></a>”</p>
  <p id="a7a">佛言：<a id="a-7b"></a>“新学大乘菩萨，<a id="a-7c"></a>未得般若波罗蜜沤和拘舍罗，<a id="a-7d"></a>不与善知识相随或恐或怖。<a id="a-7e"></a>”</p>
  <p id="a7f">须菩提白佛言：<a id="a-7g"></a>“菩萨当行何等沤和拘舍罗，<a id="a-7h"></a>令菩萨不恐不怖，<a id="a-7i"></a>世尊？<a id="a-7j"></a>”</p>
  <p id="a7k">佛告言：<a id="a-7l"></a>“菩萨行般若波罗蜜应萨云若行，<a id="a-7m"></a>观五阴无常亦不倚五阴，<a id="a-7n"></a>是为菩萨行般若波罗蜜沤和拘舍罗。</p>
  <p id="a7o">“复次，<a id="a-7p"></a>须菩提，<a id="a-7q"></a>菩萨意行应萨云若行，<a id="a-7r"></a>观五阴苦空非我，<a id="a-7s"></a>观五阴空、<a id="a-7t"></a>无相、<a id="a-7u"></a>无愿，<a id="a-7v"></a>观五阴寂静，<a id="a-7w"></a>应无所得、<a id="a-7x"></a>无所倚，<a id="a-7y"></a>是为菩萨行般若波罗蜜沤和拘舍罗。<a id="a-7z"></a>菩萨当作念言：<a id="a-80"></a>‘我当为一切众生说无常、<a id="a-81"></a>苦、<a id="a-82"></a>空、<a id="a-83"></a>非我，<a id="a-84"></a>为说空、<a id="a-85"></a>无相、<a id="a-86"></a>无愿寂静之法，<a id="a-87"></a>应无所得、<a id="a-88"></a>无所倚。<a id="a-89"></a>’是为菩萨檀波罗蜜。</p>
  <p id="a8A">“复次，<a id="a-8B"></a>须菩提，<a id="a-8C"></a>菩萨亦不以罗汉、<a id="a-8D"></a>辟支佛意，<a id="a-8E"></a>观五阴无常、<a id="a-8F"></a>苦、<a id="a-8G"></a>空、<a id="a-8H"></a>非我，<a id="a-8I"></a>亦不以罗汉、<a id="a-8J"></a>辟支佛意，<a id="a-8K"></a>观空、<a id="a-8L"></a>无相、<a id="a-8M"></a>无愿寂静，<a id="a-8N"></a>是为菩萨不越戒。<a id="a-8O"></a>以是故，<a id="a-8P"></a>菩萨不恐不怖，<a id="a-8Q"></a>菩萨尽能奉行能忍，<a id="a-8R"></a>是为菩萨行羼提波罗蜜。</p>
  <p id="a8S">“复次，<a id="a-8T"></a>须菩提，<a id="a-8U"></a>菩萨意行应萨云若，<a id="a-8V"></a>观五阴无常应无所见、<a id="a-8W"></a>无所著，<a id="a-8X"></a>不舍萨云若意，<a id="a-8Y"></a>是为菩萨行惟逮波罗蜜。<a id="a-8Z"></a>菩萨适作是行不起罗汉、<a id="a-8a"></a>辟支佛意，<a id="a-8b"></a>[革+奇]他恶意亦不得生，<a id="a-8c"></a>是为菩萨摩诃萨行禅波罗蜜不恐不怖。</p>
  <p id="a8d">“复次，<a id="a-8e"></a>须菩提，<a id="a-8f"></a>菩萨行般若波罗蜜，<a id="a-8g"></a>当作是观言：<a id="a-8h"></a>‘不以五阴空，<a id="a-8i"></a>空则五阴，<a id="a-8j"></a>六情、<a id="a-8k"></a>十八性、<a id="a-8l"></a>三十七品亦复如是。<a id="a-8m"></a>’是故菩萨行般若波罗蜜不恐不怖。<a id="a-8n"></a>”</p>
  <p id="a8o">须菩提白佛言：<a id="a-8p"></a>“菩萨行般若波罗蜜，<a id="a-8q"></a>当与何等善知识相得，<a id="a-8r"></a>闻说般若波罗蜜不恐不怖？<a id="a-8s"></a>”</p>
  <p id="a8t">佛报言：<a id="a-8u"></a>“菩萨说五阴无常苦空无我、<a id="a-8v"></a>空无相无愿、<a id="a-8w"></a>寂静而无所希望，<a id="a-8x"></a>持是无所希望之福，<a id="a-8y"></a>不作罗汉、<a id="a-8z"></a>辟支佛地行，<a id="a-90"></a>但求萨云若，<a id="a-91"></a>是为菩萨善知识；<a id="a-92"></a>为说六情、<a id="a-93"></a>十八性寂静而无所希望，<a id="a-94"></a>持是功德不愿声闻、<a id="a-95"></a>辟支佛地，<a id="a-96"></a>是为菩萨善知识。</p>
  <p id="a97">“复次，<a id="a-98"></a>须菩提，<a id="a-99"></a>菩萨念三十七品、<a id="a-9A"></a>佛十八法，<a id="a-9B"></a>念萨云若，<a id="a-9C"></a>念道，<a id="a-9D"></a>以为一切说法无所希望，<a id="a-9E"></a>持无所希望福，<a id="a-9F"></a>不为声闻、<a id="a-9G"></a>辟支佛地，<a id="a-9H"></a>但为萨云若，<a id="a-9I"></a>是为菩萨善知识。<a id="a-9J"></a>”</p>
  <p id="a9K">须菩提白佛言：<a id="a-9L"></a>“何等为菩萨学般若波罗蜜，<a id="a-9M"></a>无沤和拘舍罗为恶知识，<a id="a-9N"></a>闻说般若波罗蜜为恐怖？<a id="a-9O"></a>”</p>
  <p id="a9P">世尊报言：<a id="a-9Q"></a>“菩萨离萨云若意，<a id="a-9R"></a>倚般若波罗蜜而自贡高，<a id="a-9S"></a>行禅、<a id="a-9T"></a>精进、<a id="a-9U"></a>忍辱、<a id="a-9V"></a>持戒，<a id="a-9W"></a>行布施以倚檀波罗蜜而自贡高。</p>
  <p id="a9X">“复次，<a id="a-9Y"></a>须菩提，<a id="a-9Z"></a>菩萨离萨云若意，<a id="a-9a"></a>念五阴内外空以空贡高，<a id="a-9b"></a>有所倚念六情空、<a id="a-9c"></a>念十八性空以是为贡高，<a id="a-9d"></a>念三十七品及佛十八法空倚十八法而自贡高，<a id="a-9e"></a>是为菩萨不行般若波罗蜜无沤和拘舍罗，<a id="a-9f"></a>闻说般若波罗蜜为恐怖。<a id="a-9g"></a>”</p>
  <p id="a9h">须菩提白佛言：<a id="a-9i"></a>“何等为菩萨恶知识？<a id="a-9j"></a>”</p>
  <p id="a9k">佛言：<a id="a-9l"></a>“教令远离六波罗蜜，<a id="a-9m"></a>语菩萨言：<a id="a-9n"></a>‘莫学是，<a id="a-9o"></a>非佛所说，<a id="a-9p"></a>但合会作是，<a id="a-9q"></a>不足听闻，<a id="a-9r"></a>不当受持，<a id="a-9s"></a>不当讽诵读，<a id="a-9t"></a>亦不当教他人。<a id="a-9u"></a>’当知是菩萨恶知识。</p>
  <p id="a9v">“菩萨复有恶知识，<a id="a-9w"></a>与说魔所乐事，<a id="a-9x"></a>魔波旬作佛形像往到菩萨所，<a id="a-9y"></a>使菩萨远离六波罗蜜，<a id="a-9z"></a>语菩萨言：<a id="a-A0"></a>‘善男子，<a id="a-A1"></a>用是六波罗蜜学为？<a id="a-A2"></a>’当知是菩萨恶知识。</p>
  <p id="aA3">“魔复作佛形像往到菩萨所，<a id="a-A4"></a>分别广说声闻所应行经，<a id="a-A5"></a>但为说是魔事，<a id="a-A6"></a>当知是菩萨恶知识。</p>
  <p id="aA7">“魔复作佛形像往到菩萨所，<a id="a-A8"></a>语菩萨言：<a id="a-A9"></a>‘善男子，<a id="a-AA"></a>汝亦无菩萨意，<a id="a-AB"></a>亦非阿惟越致，<a id="a-AC"></a>汝亦不能成阿耨多罗三耶三菩。<a id="a-AD"></a>’假令不教菩萨令觉魔事者，<a id="a-AE"></a>是菩萨恶知识。</p>
  <p id="aAF">“魔波旬复作佛形像往到菩萨所，<a id="a-AG"></a>语菩萨言：<a id="a-AH"></a>‘善男子，<a id="a-AI"></a>眼、<a id="a-AJ"></a>耳、<a id="a-AK"></a>鼻、<a id="a-AL"></a>舌、<a id="a-AM"></a>身、<a id="a-AN"></a>意空，<a id="a-AO"></a>六衰、<a id="a-AP"></a>十八性皆空，<a id="a-AQ"></a>六波罗蜜、<a id="a-AR"></a>三十七品、<a id="a-AS"></a>佛十八法皆空，<a id="a-AT"></a>用是阿耨多罗三耶三菩学为？<a id="a-AU"></a>’有作是教者，<a id="a-AV"></a>是为菩萨恶知识。</p>
  <p id="aAW">“复次，<a id="a-AX"></a>须菩提，<a id="a-AY"></a>魔复作辟支佛形像往至菩萨所，<a id="a-AZ"></a>语菩萨言：<a id="a-Aa"></a>‘善男子，<a id="a-Ab"></a>十方皆空无有佛，<a id="a-Ac"></a>亦无有菩萨，<a id="a-Ad"></a>亦无有声闻。<a id="a-Ae"></a>’而为菩萨说是辈魔事，<a id="a-Af"></a>当知是则菩萨恶知识。</p>
  <p id="aAg">“魔复作声闻形像被服往到菩萨所，<a id="a-Ah"></a>断菩萨萨云若意，<a id="a-Ai"></a>为说声闻、<a id="a-Aj"></a>辟支佛行，<a id="a-Ak"></a>有作是教者，<a id="a-Al"></a>则是菩萨恶知识。</p>
  <p id="aAm">“魔复作菩萨师和尚被服到菩萨所，<a id="a-An"></a>教令离菩萨行，<a id="a-Ao"></a>教令离萨云若、<a id="a-Ap"></a>三十七品及佛十八法，<a id="a-Aq"></a>持空无相无愿法授菩萨：<a id="a-Ar"></a>‘汝当念是法，<a id="a-As"></a>受声闻地证，<a id="a-At"></a>当用是阿耨多罗三耶三菩学。<a id="a-Au"></a>’为是但魔事耳。</p>
  <p id="aAv">“复次，<a id="a-Aw"></a>须菩提，<a id="a-Ax"></a>魔复作菩萨母形像来至菩萨所言：<a id="a-Ay"></a>‘子汝当受是须陀洹证，<a id="a-Az"></a>习罗汉果证。<a id="a-B0"></a>当用是阿耨多罗三耶三菩为，<a id="a-B1"></a>当受是无央数劫生死，<a id="a-B2"></a>当受是截手截脚之痛。<a id="a-B3"></a>’向菩萨说是辈魔事，<a id="a-B4"></a>是则魔所作。</p>
  <p id="aB5">“复次，<a id="a-B6"></a>须菩提，<a id="a-B7"></a>魔复作比丘被服至菩萨所，<a id="a-B8"></a>语菩萨言：<a id="a-B9"></a>‘眼、<a id="a-BA"></a>耳、<a id="a-BB"></a>鼻、<a id="a-BC"></a>舌、<a id="a-BD"></a>身、<a id="a-BE"></a>意无常、<a id="a-BF"></a>苦空非我、<a id="a-BG"></a>空无相无愿、<a id="a-BH"></a>寂静。<a id="a-BI"></a>’为说三十七品、<a id="a-BJ"></a>佛十八法，<a id="a-BK"></a>皆为说相著事，<a id="a-BL"></a>当知是菩萨之恶知识，<a id="a-BM"></a>觉已当急远离之。<a id="a-BN"></a>”</p>
  <p data-pb></p>
  <h2 id="aBO">了本品第十四</h2>
  <p id="aBP">须菩提白佛言：<a id="a-BQ"></a>“菩萨号为菩萨，<a id="a-BR"></a>其句义云何？<a id="a-BS"></a>”</p>
  <p id="aBT">佛告须菩提：<a id="a-BU"></a>“菩萨句义无所有。<a id="a-BV"></a>所以者何？<a id="a-BW"></a>道者无有句义亦无吾我，<a id="a-BX"></a>菩萨义者亦如是。</p>
  <p id="aBY">“须菩提，<a id="a-BZ"></a>譬如鸟飞虚空无有足迹，<a id="a-Ba"></a>菩萨义者亦如是。<a id="a-Bb"></a>譬如梦、<a id="a-Bc"></a>幻、<a id="a-Bd"></a>热时焰、<a id="a-Be"></a>影、<a id="a-Bf"></a>如来所化无所有，<a id="a-Bg"></a>菩萨义者亦如是。<a id="a-Bh"></a>譬如法性及如、<a id="a-Bi"></a>真际亦无所有，<a id="a-Bj"></a>譬如幻士五阴不可得、<a id="a-Bk"></a>不可见，<a id="a-Bl"></a>行般若波罗蜜菩萨摩诃萨其义亦如是。<a id="a-Bm"></a>譬如幻士行内外空亦无所有，<a id="a-Bn"></a>菩萨行般若波罗蜜其义亦如是。</p>
  <p id="aBo">“须菩提，<a id="a-Bp"></a>譬如幻士行六波罗蜜、<a id="a-Bq"></a>三十七品及佛十八法无所有，<a id="a-Br"></a>菩萨义者亦如是。</p>
  <p id="aBs">“须菩提，<a id="a-Bt"></a>譬如佛五阴不可得。<a id="a-Bu"></a>何以故？<a id="a-Bv"></a>无有五阴故。<a id="a-Bw"></a>菩萨行般若波罗蜜，<a id="a-Bx"></a>不见菩萨之句义。</p>
  <p id="aBy">“须菩提，<a id="a-Bz"></a>譬如怛萨阿竭阿罗诃三耶三佛六情无所有，<a id="a-C0"></a>菩萨行般若波罗蜜其义亦如是。<a id="a-C1"></a>须菩提，<a id="a-C2"></a>譬如佛行内外空其际不可得见，<a id="a-C3"></a>行三十七品及佛十八法不可得见，<a id="a-C4"></a>菩萨其义亦如是，<a id="a-C5"></a>有为无为性亦无有义。</p>
  <p id="aC6">“须菩提，<a id="a-C7"></a>譬如不生不灭、<a id="a-C8"></a>无所有、<a id="a-C9"></a>无作、<a id="a-CA"></a>无著无断，<a id="a-CB"></a>其义亦无所有。<a id="a-CC"></a>何等不生不灭、<a id="a-CD"></a>不著不断、<a id="a-CE"></a>不有不作？<a id="a-CF"></a>”</p>
  <p id="aCG">报言：<a id="a-CH"></a>“五阴不生不灭，<a id="a-CI"></a>亦不著亦不断，<a id="a-CJ"></a>亦不可见，<a id="a-CK"></a>十八性、<a id="a-CL"></a>六情、<a id="a-CM"></a>六衰、<a id="a-CN"></a>五阴无著，<a id="a-CO"></a>三十七品、<a id="a-CP"></a>佛十八法无著无断义不可得，<a id="a-CQ"></a>行般若波罗蜜菩萨其义亦如是。</p>
  <p id="aCR">“须菩提，<a id="a-CS"></a>譬如三十七品、<a id="a-CT"></a>佛十八法本净无有义，<a id="a-CU"></a>菩萨义者亦如是。<a id="a-CV"></a>譬如吾我净，<a id="a-CW"></a>以吾我无有边际故，<a id="a-CX"></a>我、<a id="a-CY"></a>人、<a id="a-CZ"></a>寿命净不可得见，<a id="a-Ca"></a>众生无边际故，<a id="a-Cb"></a>菩萨行般若波罗蜜其义亦如是。<a id="a-Cc"></a>譬如日出时诸冥迹不复现，<a id="a-Cd"></a>菩萨义亦如是。<a id="a-Ce"></a>譬如天地劫尽火烧时，<a id="a-Cf"></a>世间诸所有皆烧尽，<a id="a-Cg"></a>其迹不可见，<a id="a-Ch"></a>菩萨行般若波罗蜜其义亦如是。</p>
  <p id="aCi">“须菩提，<a id="a-Cj"></a>譬如世尊戒具本时，<a id="a-Ck"></a>恶戒迹不复现，<a id="a-Cl"></a>得三昧乱意迹不复现，<a id="a-Cm"></a>得智慧无有愚痴迹，<a id="a-Cn"></a>得解脱不复见未解脱迹，<a id="a-Co"></a>已见解脱慧不复见不解脱慧。<a id="a-Cp"></a>譬如佛光出时，<a id="a-Cq"></a>日月、<a id="a-Cr"></a>忉利诸天至阿迦腻吒天光明不复现；<a id="a-Cs"></a>菩萨行般若波罗蜜其句义不可见。<a id="a-Ct"></a>何以故？<a id="a-Cu"></a>道及菩萨、<a id="a-Cv"></a>菩萨义，<a id="a-Cw"></a>是亦不合亦不散，<a id="a-Cx"></a>无有形不可见，<a id="a-Cy"></a>无有对一相，<a id="a-Cz"></a>一相者则为非相。</p>
  <p id="aD0">“须菩提，<a id="a-D1"></a>菩萨于诸法，<a id="a-D2"></a>当学无所著，<a id="a-D3"></a>亦当觉知诸法。<a id="a-D4"></a>”</p>
  <p id="aD5">须菩提白佛言：<a id="a-D6"></a>“何等为诸法？<a id="a-D7"></a>何等为菩萨于诸法学无所著？<a id="a-D8"></a>何等为菩萨觉知诸法？<a id="a-D9"></a>”</p>
  <p id="aDA">佛告须菩提：<a id="a-DB"></a>“诸法者，<a id="a-DC"></a>谓善法、<a id="a-DD"></a>恶法、<a id="a-DE"></a>记法、<a id="a-DF"></a>未记法、<a id="a-DG"></a>俗法、<a id="a-DH"></a>道法、<a id="a-DI"></a>有漏法、<a id="a-DJ"></a>无漏法、<a id="a-DK"></a>有为法、<a id="a-DL"></a>无为法，<a id="a-DM"></a>是为菩萨当于是诸法学，<a id="a-DN"></a>无所著亦当学。<a id="a-DO"></a>”</p>
  <p id="aDP">须菩提白佛言：<a id="a-DQ"></a>“何等为世俗善法？<a id="a-DR"></a>”</p>
  <p id="aDS">佛告须菩提：<a id="a-DT"></a>“俗善法者，<a id="a-DU"></a>谓孝顺父母，<a id="a-DV"></a>供养沙门道人，<a id="a-DW"></a>养育长老，<a id="a-DX"></a>施诸福事，<a id="a-DY"></a>约身守节，<a id="a-DZ"></a>精勤念善，<a id="a-Da"></a>意崇方便修行十善，<a id="a-Db"></a>有俗内想、<a id="a-Dc"></a>腐败想、<a id="a-Dd"></a>青瘀想、<a id="a-De"></a>血想、<a id="a-Df"></a>食不消想、<a id="a-Dg"></a>乱想、<a id="a-Dh"></a>骨想、<a id="a-Di"></a>半燋想、<a id="a-Dj"></a>四禅四等四无形禅想、<a id="a-Dk"></a>佛想、<a id="a-Dl"></a>法想、<a id="a-Dm"></a>比丘僧想、<a id="a-Dn"></a>戒想、<a id="a-Do"></a>施想、<a id="a-Dp"></a>天想、<a id="a-Dq"></a>精勤想、<a id="a-Dr"></a>安般想、<a id="a-Ds"></a>身想、<a id="a-Dt"></a>死想。<a id="a-Du"></a>须菩提，<a id="a-Dv"></a>是谓世间善法。</p>
  <p id="aDw">“何等为世俗恶法？<a id="a-Dx"></a>杀、<a id="a-Dy"></a>盗、<a id="a-Dz"></a>淫、<a id="a-E0"></a>恶口、<a id="a-E1"></a>妄言、<a id="a-E2"></a>绮语、<a id="a-E3"></a>嫉妒、<a id="a-E4"></a>邪见，<a id="a-E5"></a>是为世俗恶法。</p>
  <p id="aE6">“何等为记法？<a id="a-E7"></a>若善法若不善法，<a id="a-E8"></a>是为记法。</p>
  <p id="aE9">“何等为未记法？<a id="a-EA"></a>未有身口意，<a id="a-EB"></a>未有四大，<a id="a-EC"></a>未有五阴、<a id="a-ED"></a>十八性、<a id="a-EE"></a>十二衰，<a id="a-EF"></a>是为未记法。</p>
  <p id="aEG">“何等为世俗法？<a id="a-EH"></a>五阴、<a id="a-EI"></a>十二衰、<a id="a-EJ"></a>十八性、<a id="a-EK"></a>十善、<a id="a-EL"></a>四禅、<a id="a-EM"></a>四等、<a id="a-EN"></a>四无形禅，<a id="a-EO"></a>是谓世俗法。</p>
  <p id="aEP">“何等为道法？<a id="a-EQ"></a>三十七品、<a id="a-ER"></a>三解脱门、<a id="a-ES"></a>三根、<a id="a-ET"></a>三三昧、<a id="a-EU"></a>解脱摄意、<a id="a-EV"></a>八解脱门、<a id="a-EW"></a>九次第禅、<a id="a-EX"></a>十八空、<a id="a-EY"></a>佛十力、<a id="a-EZ"></a>四无所畏、<a id="a-Ea"></a>佛十八法，<a id="a-Eb"></a>是为道法。</p>
  <p id="aEc">“何等为漏法？<a id="a-Ed"></a>五阴、<a id="a-Ee"></a>十二衰、<a id="a-Ef"></a>十八性、<a id="a-Eg"></a>十二因缘、<a id="a-Eh"></a>四禅、<a id="a-Ei"></a>四无形禅，<a id="a-Ej"></a>是为漏法。</p>
  <p id="aEk">“何等为无漏法？<a id="a-El"></a>三十七品、<a id="a-Em"></a>佛十八法，<a id="a-En"></a>是为无漏法。</p>
  <p id="aEo">“何等为有为法？<a id="a-Ep"></a>欲界、<a id="a-Eq"></a>形界、<a id="a-Er"></a>无形界、<a id="a-Es"></a>三十七品乃至佛十八法，<a id="a-Et"></a>是为有为法。</p>
  <p id="aEu">“何等为无为法？<a id="a-Ev"></a>无为法者，<a id="a-Ew"></a>不生亦不灭，<a id="a-Ex"></a>不终亦不始，<a id="a-Ey"></a>常住而不改，<a id="a-Ez"></a>淫怒痴尽，<a id="a-F0"></a>如无有异法性及真际，<a id="a-F1"></a>是谓无为法。</p>
  <p id="aF2">“菩萨摩诃萨，<a id="a-F3"></a>当于是空相之法无所著而不倾动，<a id="a-F4"></a>觉诸法而不二。<a id="a-F5"></a>”</p>
  <p id="aF6">须菩提白佛言：<a id="a-F7"></a>“何等为摩诃萨？<a id="a-F8"></a>”</p>
  <p id="aF9">佛告须菩提：<a id="a-FA"></a>“于诸大众必有上首，<a id="a-FB"></a>是故名为摩诃萨。<a id="a-FC"></a>”</p>
  <p id="aFD">须菩提白佛言：<a id="a-FE"></a>“当为何等众生而作上首？<a id="a-FF"></a>”</p>
  <p id="aFG">佛告须菩提：<a id="a-FH"></a>“大众者，<a id="a-FI"></a>谓须陀洹、<a id="a-FJ"></a>斯陀含、<a id="a-FK"></a>阿那含、<a id="a-FL"></a>阿罗汉、<a id="a-FM"></a>辟支佛、<a id="a-FN"></a>初发意菩萨摩诃萨至阿惟越致地住者，<a id="a-FO"></a>是为大众之聚。<a id="a-FP"></a>菩萨当于是中作上首，<a id="a-FQ"></a>于中当发金刚意便为上首。<a id="a-FR"></a>”</p>
  <p id="aFS">须菩提白佛言：<a id="a-FT"></a>“世尊，<a id="a-FU"></a>何等为金刚意？<a id="a-FV"></a>”</p>
  <p id="aFW">佛告须菩提：<a id="a-FX"></a>“菩萨摩诃萨发意言：<a id="a-FY"></a>‘我当受无央数生死作精进行。<a id="a-FZ"></a>我当为众生故舍一切所有。<a id="a-Fa"></a>我当等心于一切众生。<a id="a-Fb"></a>我当以三乘度脱众生，<a id="a-Fc"></a>当令般泥洹，<a id="a-Fd"></a>亦不见众生般泥洹。<a id="a-Fe"></a>我当觉诸法无所从生，<a id="a-Ff"></a>常当以萨云若慧意行六波罗蜜。<a id="a-Fg"></a>我当学当救济一切。<a id="a-Fh"></a>’须菩提，<a id="a-Fi"></a>是为菩萨发金刚意，<a id="a-Fj"></a>便为大众最上首。</p>
  <p id="aFk">“菩萨复发意言：<a id="a-Fl"></a>‘我当为泥犁、<a id="a-Fm"></a>薜荔中罪人所受苦痛，<a id="a-Fn"></a>我当为众生代受无央数劫苦痛，<a id="a-Fo"></a>尽令众生于无余泥洹而般泥洹，<a id="a-Fp"></a>然后我自为身作善本亿百千劫乃成阿耨多罗三耶三菩。<a id="a-Fq"></a>’须菩提，<a id="a-Fr"></a>是为菩萨发金刚意于大众而为上首。</p>
  <p id="aFs">“菩萨当为妙意，<a id="a-Ft"></a>以妙意故于众生为上首，<a id="a-Fu"></a>从初发意已来亦不当生淫怒痴意，<a id="a-Fv"></a>亦不当娆众生，<a id="a-Fw"></a>亦不起声闻、<a id="a-Fx"></a>辟支佛意，<a id="a-Fy"></a>是为菩萨摩诃萨妙意而为大众作上首，<a id="a-Fz"></a>亦不念贡高。</p>
  <p id="aG0">“菩萨当于萨云若意而不动亦不贡高。<a id="a-G1"></a>菩萨常当起护念于众生亦不舍众生。<a id="a-G2"></a>菩萨摩诃萨当为法行，<a id="a-G3"></a>当为法乐。<a id="a-G4"></a>何等为法乐？<a id="a-G5"></a>随其所知而讽诵受。<a id="a-G6"></a>菩萨行般若波罗蜜，<a id="a-G7"></a>住于诸空为大众作导，<a id="a-G8"></a>亦无所倚，<a id="a-G9"></a>亦无所得。<a id="a-GA"></a>菩萨住于三十七品及佛十八法，<a id="a-GB"></a>为大众作上首，<a id="a-GC"></a>无所倚而无所见。</p>
  <p id="aGD">“菩萨行般若波罗蜜，<a id="a-GE"></a>住于行如金刚三昧乃至尽虚空际无所染逮解脱三昧，<a id="a-GF"></a>便为大众作上首，<a id="a-GG"></a>而无所得亦无所倚。</p>
  <p id="aGH">“须菩提，<a id="a-GI"></a>菩萨住于是法地故，<a id="a-GJ"></a>便能为众生而作上首，<a id="a-GK"></a>是故名为摩诃萨。<a id="a-GL"></a>”</p>
  <p data-pb></p>
  <h2 id="aGM">摩诃萨品第十五</h2>
  <p id="aGN">是时，<a id="a-GO"></a>舍利弗白佛言：<a id="a-GP"></a>“我亦当复说，<a id="a-GQ"></a>所以为摩诃萨者何？<a id="a-GR"></a>”</p>
  <p id="aGS">佛告舍利弗：<a id="a-GT"></a>“便说。<a id="a-GU"></a>”</p>
  <p id="aGV">舍利弗言：<a id="a-GW"></a>“菩萨于诸妄见悉断，<a id="a-GX"></a>是故名为摩诃萨。<a id="a-GY"></a>何谓诸见妄见？<a id="a-GZ"></a>吾我见，<a id="a-Ga"></a>有人见及众生见，<a id="a-Gb"></a>有断见、<a id="a-Gc"></a>有常见，<a id="a-Gd"></a>有见、<a id="a-Ge"></a>无见，<a id="a-Gf"></a>五阴见、<a id="a-Gg"></a>十八性见、<a id="a-Gh"></a>十二衰见，<a id="a-Gi"></a>有谛见、<a id="a-Gj"></a>十二因缘见，<a id="a-Gk"></a>有三十七品、<a id="a-Gl"></a>佛十八法见，<a id="a-Gm"></a>有育养众生见、<a id="a-Gn"></a>有净佛土见，<a id="a-Go"></a>有道见，<a id="a-Gp"></a>有佛见、<a id="a-Gq"></a>转法轮见。<a id="a-Gr"></a>一切诸见悉断，<a id="a-Gs"></a>作如是说法，<a id="a-Gt"></a>是故名为摩诃萨。<a id="a-Gu"></a>”</p>
  <p id="aGv">须菩提问舍利弗言：<a id="a-Gw"></a>“菩萨摩诃萨，<a id="a-Gx"></a>何以故有五阴、<a id="a-Gy"></a>十二衰、<a id="a-Gz"></a>十八性、<a id="a-H0"></a>十二因缘见？<a id="a-H1"></a>何以故有三十七品、<a id="a-H2"></a>佛十八法见及有诸妄见？<a id="a-H3"></a>”</p>
  <p id="aH4">舍利弗对曰：<a id="a-H5"></a>“菩萨摩诃萨不以沤和拘舍罗行般若波罗蜜，<a id="a-H6"></a>如务五阴、<a id="a-H7"></a>六情、<a id="a-H8"></a>十八性、<a id="a-H9"></a>十二因缘，<a id="a-HA"></a>倚六波罗蜜、<a id="a-HB"></a>三十七品及佛十八法起诸见。<a id="a-HC"></a>菩萨摩诃萨行般若波罗蜜沤和拘舍罗，<a id="a-HD"></a>断是诸见，<a id="a-HE"></a>为人说法而无所倚。<a id="a-HF"></a>”</p>
  <p id="aHG">须菩提白佛言：<a id="a-HH"></a>“我亦当说，<a id="a-HI"></a>所以为摩诃萨者何？<a id="a-HJ"></a>”</p>
  <p id="aHK">佛告须菩提：<a id="a-HL"></a>“乐说者便说。<a id="a-HM"></a>”</p>
  <p id="aHN">须菩提言：<a id="a-HO"></a>“道意无有与等者，<a id="a-HP"></a>非声闻、<a id="a-HQ"></a>辟支佛所知。<a id="a-HR"></a>何以故？<a id="a-HS"></a>以萨云若意无漏故。<a id="a-HT"></a>意亦不著，<a id="a-HU"></a>是故为摩诃萨。<a id="a-HV"></a>”</p>
  <p id="aHW">舍利弗问须菩提：<a id="a-HX"></a>“何等为菩萨意无有与等者，<a id="a-HY"></a>诸罗汉、<a id="a-HZ"></a>辟支佛所不能及者？<a id="a-Ha"></a>”</p>
  <p id="aHb">须菩提报言：<a id="a-Hc"></a>“菩萨摩诃萨从初发意以来，<a id="a-Hd"></a>不见法有生灭，<a id="a-He"></a>亦不见有增减，<a id="a-Hf"></a>亦不见著，<a id="a-Hg"></a>亦不见断。<a id="a-Hh"></a>舍利弗，<a id="a-Hi"></a>诸法不生不灭、<a id="a-Hj"></a>不增不减、<a id="a-Hk"></a>不著不断者，<a id="a-Hl"></a>亦无罗汉、<a id="a-Hm"></a>辟支佛意，<a id="a-Hn"></a>亦无道意，<a id="a-Ho"></a>亦无佛意，<a id="a-Hp"></a>是为菩萨摩诃萨意无有与等者，<a id="a-Hq"></a>非罗汉、<a id="a-Hr"></a>辟支佛所能及知者。<a id="a-Hs"></a>”</p>
  <p id="aHt">舍利弗言：<a id="a-Hu"></a>“如须菩提意，<a id="a-Hv"></a>不著罗汉、<a id="a-Hw"></a>辟支佛地，<a id="a-Hx"></a>五阴亦不著，<a id="a-Hy"></a>三十七品、<a id="a-Hz"></a>佛十八法亦不著。<a id="a-I0"></a>”</p>
  <p id="aI1">舍利弗语须菩提：<a id="a-I2"></a>“假令萨云若意无漏者，<a id="a-I3"></a>凡人意亦当无漏性，<a id="a-I4"></a>空故。<a id="a-I5"></a>罗汉、<a id="a-I6"></a>辟支佛及诸佛世尊意亦当无漏。<a id="a-I7"></a>”</p>
  <p id="aI8">须菩提言：<a id="a-I9"></a>“尔如所言。<a id="a-IA"></a>”</p>
  <p id="aIB">舍利弗言：<a id="a-IC"></a>“五阴亦无漏，<a id="a-ID"></a>其性本空故。<a id="a-IE"></a>三十七品、<a id="a-IF"></a>佛十八法亦复无漏，<a id="a-IG"></a>性空故。<a id="a-IH"></a>”</p>
  <p id="aII">须菩提言：<a id="a-IJ"></a>“如舍利弗所言。<a id="a-IK"></a>”</p>
  <p id="aIL">舍利弗问须菩提言：<a id="a-IM"></a>“无意为不与意合耶？<a id="a-IN"></a>无色、<a id="a-IO"></a>痛、<a id="a-IP"></a>想、<a id="a-IQ"></a>行、<a id="a-IR"></a>识为不与识合耶？<a id="a-IS"></a>”</p>
  <p id="aIT">须菩提言：<a id="a-IU"></a>“尔如所言。<a id="a-IV"></a>”</p>
  <p id="aIW">舍利弗复问：<a id="a-IX"></a>“三十七品、<a id="a-IY"></a>佛十八法与非十八法，<a id="a-IZ"></a>为不著不合耶？<a id="a-Ia"></a>”</p>
  <p id="aIb">须菩提报言：<a id="a-Ic"></a>“有无之事皆合。<a id="a-Id"></a>”</p>
  <p id="aIe">须菩提语舍利弗言：<a id="a-If"></a>“菩萨摩诃萨作如是行般若波罗蜜，<a id="a-Ig"></a>不持道意，<a id="a-Ih"></a>及罗汉、<a id="a-Ii"></a>辟支佛所不能及知，<a id="a-Ij"></a>意亦不贡高而有所倚，<a id="a-Ik"></a>于倚于法而无所入。<a id="a-Il"></a>”</p>
  <p data-pb></p>
  <h2 id="aIm">问僧那品第十六</h2>
  <p id="aIn">是时，<a id="a-Io"></a>邠耨文陀尼子白佛言：<a id="a-Ip"></a>“世尊，<a id="a-Iq"></a>我当说所以为摩诃萨者。<a id="a-Ir"></a>”</p>
  <p id="aIs">佛言：<a id="a-It"></a>“汝乐欲说者便说之。<a id="a-Iu"></a>”</p>
  <p id="aIv">邠耨言：<a id="a-Iw"></a>“菩萨为大功德所缠络乘于大乘，<a id="a-Ix"></a>以是故谓为摩诃萨。<a id="a-Iy"></a>”</p>
  <p id="aIz">舍利弗问邠耨言：<a id="a-J0"></a>“何等为菩萨摩诃萨以大功德所缠络而为摩诃萨？<a id="a-J1"></a>”</p>
  <p id="aJ2">邠耨报言：<a id="a-J3"></a>“菩萨摩诃萨，<a id="a-J4"></a>不为齐限于人故住檀波罗蜜而为布施，<a id="a-J5"></a>普为一切众生故行檀波罗蜜；<a id="a-J6"></a>尸、<a id="a-J7"></a>羼、<a id="a-J8"></a>惟逮、<a id="a-J9"></a>禅、<a id="a-JA"></a>般若波罗蜜，<a id="a-JB"></a>普为众生故作谦苦行。<a id="a-JC"></a>菩萨成僧那僧涅不限众生，<a id="a-JD"></a>亦不言‘我当限度若干人，<a id="a-JE"></a>不能度余人’，<a id="a-JF"></a>亦不言‘我当教若干人至道’，<a id="a-JG"></a>亦不言‘我不能教余人’。<a id="a-JH"></a>菩萨为众生故起大誓愿言：<a id="a-JI"></a>‘我自当具足六波罗蜜，<a id="a-JJ"></a>亦当教他人使具足六波罗蜜。<a id="a-JK"></a>’菩萨行檀波罗蜜所布施应萨云若意，<a id="a-JL"></a>愿言：<a id="a-JM"></a>‘持是功德与一切众生俱共得阿耨多罗三耶三菩。<a id="a-JN"></a>’舍利弗，<a id="a-JO"></a>是为菩萨行般若波罗蜜而习布施。</p>
  <p id="aJP">“复次，<a id="a-JQ"></a>舍利弗，<a id="a-JR"></a>菩萨布施应萨云若，<a id="a-JS"></a>不求罗汉、<a id="a-JT"></a>辟支佛地，<a id="a-JU"></a>是为菩萨行般若波罗蜜布施习于尸波罗蜜。</p>
  <p id="aJV">“复次，<a id="a-JW"></a>舍利弗，<a id="a-JX"></a>菩萨布施时作萨云若念法所应行，<a id="a-JY"></a>是为习羼波罗蜜；<a id="a-JZ"></a>如精进所应行，<a id="a-Ja"></a>是为惟逮波罗蜜；<a id="a-Jb"></a>一心布施应萨云若念，<a id="a-Jc"></a>终不起声闻、<a id="a-Jd"></a>辟支佛意，<a id="a-Je"></a>是为习禅波罗蜜；<a id="a-Jf"></a>所可布施如幻相，<a id="a-Jg"></a>不见施者，<a id="a-Jh"></a>亦不见所施，<a id="a-Ji"></a>亦不见受者，<a id="a-Jj"></a>是为菩萨布施而习般若波罗蜜。<a id="a-Jk"></a>菩萨以萨云若意，<a id="a-Jl"></a>不想诸波罗蜜亦不倚。<a id="a-Jm"></a>舍利弗，<a id="a-Jn"></a>是故当知菩萨为僧那僧涅。</p>
  <p id="aJo">“复次，<a id="a-Jp"></a>舍利弗，<a id="a-Jq"></a>菩萨摩诃萨行尸波罗蜜意应萨云若布施，<a id="a-Jr"></a>持布施功德与众生，<a id="a-Js"></a>共求阿耨多罗三耶三菩，<a id="a-Jt"></a>是为菩萨行尸波罗蜜而具檀波罗蜜。</p>
  <p id="aJu">“复次，<a id="a-Jv"></a>舍利弗，<a id="a-Jw"></a>菩萨行尸波罗蜜尽能奉行能忍辱，<a id="a-Jx"></a>是为菩萨行尸波罗蜜具足羼波罗蜜。</p>
  <p id="aJy">“复次，<a id="a-Jz"></a>舍利弗，<a id="a-K0"></a>菩萨行尸波罗蜜具足惟逮波罗蜜，<a id="a-K1"></a>是为菩萨习精进。<a id="a-K2"></a>菩萨行尸波罗蜜不受罗汉、<a id="a-K3"></a>辟支佛意，<a id="a-K4"></a>菩萨行尸波罗蜜于诸波罗蜜如幻相不贡高亦无所倚，<a id="a-K5"></a>舍利弗，<a id="a-K6"></a>是为菩萨行尸波罗蜜如习般若波罗蜜，<a id="a-K7"></a>是为菩萨行尸波罗蜜总持诸波罗蜜，<a id="a-K8"></a>是故名为僧那僧涅。<a id="a-K9"></a>菩萨行羼波罗蜜应萨云若布施，<a id="a-KA"></a>菩萨入无形禅亦不处其中，<a id="a-KB"></a>是为菩萨行沤和拘舍罗而为般若波罗蜜。</p>
  <p id="aKC">“复次，<a id="a-KD"></a>舍利弗，<a id="a-KE"></a>菩萨行禅分别空、<a id="a-KF"></a>无相、<a id="a-KG"></a>无愿，<a id="a-KH"></a>是为菩萨行僧那僧涅而为般若波罗蜜，<a id="a-KI"></a>以是故，<a id="a-KJ"></a>名为僧那僧涅。<a id="a-KK"></a>舍利弗，<a id="a-KL"></a>菩萨作是僧那僧涅者，<a id="a-KM"></a>十方诸佛世尊皆以大音声赞叹是菩萨言：<a id="a-KN"></a>某国土菩萨具诸功德为僧那僧涅，<a id="a-KO"></a>当育养众生净佛国土。<a id="a-KP"></a>”</p>
  <p id="aKQ">于是，<a id="a-KR"></a>舍利弗问邠耨文陀尼子：<a id="a-KS"></a>“何等为菩萨摩诃萨摩诃衍三拔致？<a id="a-KT"></a>摩诃衍三拔致（晋言发趣大乘），<a id="a-KU"></a>云何为发起大乘？<a id="a-KV"></a>”</p>
  <p id="aKW">邠耨报言：<a id="a-KX"></a>“行六波罗蜜，<a id="a-KY"></a>随诸禅所应行，<a id="a-KZ"></a>尽奉行持求萨云若。<a id="a-Ka"></a>菩萨以萨云若意，<a id="a-Kb"></a>于八禅观其无常，<a id="a-Kc"></a>观其苦、<a id="a-Kd"></a>空、<a id="a-Ke"></a>非我、<a id="a-Kf"></a>无相、<a id="a-Kg"></a>无愿，<a id="a-Kh"></a>是为菩萨行般若波罗蜜为摩诃衍。<a id="a-Ki"></a>菩萨念三十七品、<a id="a-Kj"></a>佛十八法是为菩萨摩诃衍。<a id="a-Kk"></a>菩萨意不近罗汉、<a id="a-Kl"></a>辟支佛地，<a id="a-Km"></a>志但崇萨云若，<a id="a-Kn"></a>是为菩萨行四等而为羼波罗蜜。<a id="a-Ko"></a>菩萨行萨云若意无懈时，<a id="a-Kp"></a>是为菩萨惟逮波罗蜜。<a id="a-Kq"></a>菩萨虽行四禅、<a id="a-Kr"></a>慈悲喜护，<a id="a-Ks"></a>八禅亦不能动摇菩萨。<a id="a-Kt"></a>所以者何？<a id="a-Ku"></a>以沤和拘舍罗故。<a id="a-Kv"></a>菩萨行四等为众生消诸漏，<a id="a-Kw"></a>是为菩萨行四等而为檀波罗蜜，<a id="a-Kx"></a>诸法所作禅不持求罗汉、<a id="a-Ky"></a>辟支佛。<a id="a-Kz"></a>何以故？<a id="a-L0"></a>常求萨云若故。<a id="a-L1"></a>是为菩萨行四等而不㧗尸波罗蜜。</p>
  <p id="aL2">“菩萨复有摩诃衍，<a id="a-L3"></a>于内外空其慧不转，<a id="a-L4"></a>无所倚，<a id="a-L5"></a>无所得，<a id="a-L6"></a>无所见，<a id="a-L7"></a>是为菩萨摩诃衍。<a id="a-L8"></a>复有摩诃衍，<a id="a-L9"></a>不于诸法，<a id="a-LA"></a>慧不在乱亦不在定，<a id="a-LB"></a>慧亦不在有常亦不在无常，<a id="a-LC"></a>慧亦不在苦乐亦不在有我无我，<a id="a-LD"></a>是为菩萨摩诃衍而应无所倚。<a id="a-LE"></a>复有摩诃衍，<a id="a-LF"></a>慧不在当来、<a id="a-LG"></a>过去、<a id="a-LH"></a>今现在，<a id="a-LI"></a>慧亦不离三世，<a id="a-LJ"></a>是为摩诃衍应无所倚。<a id="a-LK"></a>摩诃衍者，<a id="a-LL"></a>慧不在三界，<a id="a-LM"></a>亦不离三界。<a id="a-LN"></a>复有摩诃衍，<a id="a-LO"></a>慧不在俗法，<a id="a-LP"></a>亦不在道法，<a id="a-LQ"></a>亦不在有为，<a id="a-LR"></a>亦不在无为，<a id="a-LS"></a>亦不在有漏，<a id="a-LT"></a>亦不在无漏，<a id="a-LU"></a>是为无所倚。</p>
  <p id="aLV">“舍利弗，<a id="a-LW"></a>是为菩萨摩诃萨摩诃衍。<a id="a-LX"></a>”</p>
  <p data-pb></p>
  <h2 id="aLY">摩诃衍品第十七</h2>
  <p id="aLZ">尔时，<a id="a-La"></a>舍利弗问邠耨文陀尼子言：<a id="a-Lb"></a>“何等为菩萨摩诃萨乘于大乘？<a id="a-Lc"></a>”</p>
  <p id="aLd">邠耨报舍利弗言：<a id="a-Le"></a>“菩萨行般若波罗蜜，<a id="a-Lf"></a>乘于檀、<a id="a-Lg"></a>尸、<a id="a-Lh"></a>羼、<a id="a-Li"></a>惟逮、<a id="a-Lj"></a>禅波罗蜜，<a id="a-Lk"></a>乘是六波罗蜜不见六波罗蜜，<a id="a-Ll"></a>亦不倚菩萨而无所倚，<a id="a-Lm"></a>是为乘于大乘。</p>
  <p id="aLn">“复次，<a id="a-Lo"></a>舍利弗，<a id="a-Lp"></a>菩萨摩诃萨一心学萨云若，<a id="a-Lq"></a>具足三十七品、<a id="a-Lr"></a>佛十八法，<a id="a-Ls"></a>虽念欲成不有所倚，<a id="a-Lt"></a>是为菩萨乘于大乘。</p>
  <p id="aLu">“复次，<a id="a-Lv"></a>舍利弗，<a id="a-Lw"></a>菩萨作是念言：<a id="a-Lx"></a>‘菩萨者，<a id="a-Ly"></a>但是字耳。<a id="a-Lz"></a>五阴者，<a id="a-M0"></a>但有字，<a id="a-M1"></a>不倚五阴故。<a id="a-M2"></a>六情者，<a id="a-M3"></a>但有字耳，<a id="a-M4"></a>不倚六情故。<a id="a-M5"></a>三十七品者，<a id="a-M6"></a>但有字耳，<a id="a-M7"></a>不倚三十七品故。<a id="a-M8"></a>内外空者，<a id="a-M9"></a>但有字耳，<a id="a-MA"></a>不倚内外空故。<a id="a-MB"></a>佛十八法者，<a id="a-MC"></a>但有字耳，<a id="a-MD"></a>不倚佛十八法故。<a id="a-ME"></a>如来法者，<a id="a-MF"></a>但有字耳，<a id="a-MG"></a>不见法性故。<a id="a-MH"></a>真际，<a id="a-MI"></a>但有字耳，<a id="a-MJ"></a>真际不可见故。<a id="a-MK"></a>佛及道，<a id="a-ML"></a>但有字耳，<a id="a-MM"></a>不倚佛故。<a id="a-MN"></a>’是为菩萨摩诃萨乘于大乘。</p>
  <p id="aMO">“复次，<a id="a-MP"></a>舍利弗，<a id="a-MQ"></a>菩萨摩诃萨从初发意以来故具足菩萨之神通，<a id="a-MR"></a>具足已欲育养群生，<a id="a-MS"></a>从一佛国游至一佛国，<a id="a-MT"></a>供养礼事诸佛世尊，<a id="a-MU"></a>从诸佛听受法教。<a id="a-MV"></a>”</p>
  <p id="aMW">“何谓法教？<a id="a-MX"></a>”</p>
  <p id="aMY">报言：<a id="a-MZ"></a>“菩萨大乘，<a id="a-Ma"></a>是菩萨乘，<a id="a-Mb"></a>是大乘，<a id="a-Mc"></a>游诸佛刹净佛国土育养众生，<a id="a-Md"></a>初无佛国想，<a id="a-Me"></a>亦无众生想，<a id="a-Mf"></a>亦不住二地。<a id="a-Mg"></a>菩萨为众生故，<a id="a-Mh"></a>随其所应而变其形像，<a id="a-Mi"></a>不得一切智终不离菩萨乘，<a id="a-Mj"></a>逮一切智已便能转法轮，<a id="a-Mk"></a>非罗汉、<a id="a-Ml"></a>辟支佛及诸天、<a id="a-Mm"></a>龙、<a id="a-Mn"></a>阅叉、<a id="a-Mo"></a>阿须伦及世间人所能转。<a id="a-Mp"></a>是时，<a id="a-Mq"></a>闻十方恒边沙诸佛世尊赞叹声言：<a id="a-Mr"></a>某国某菩萨摩诃萨，<a id="a-Ms"></a>乘于大乘，<a id="a-Mt"></a>逮萨云若，<a id="a-Mu"></a>转于法轮。<a id="a-Mv"></a>舍利弗，<a id="a-Mw"></a>是为菩萨摩诃萨乘于大乘。<a id="a-Mx"></a>”</p>
 </body>
</html>