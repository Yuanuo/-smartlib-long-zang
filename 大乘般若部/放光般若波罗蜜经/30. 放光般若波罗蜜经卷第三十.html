<!doctype html>
<html id="z3IBT9TAO" data-ver="925">
 <head>
  <meta charset="utf-8">
  <meta author="无罗叉">
  <meta author="竺叔兰">
  <meta library="龙藏">
  <meta catalog="大乘般若部">
  <meta period="西晋">
 </head>
 <body>
  <h1 id="a1">放光般若波罗蜜经卷第三十</h1>
  <h2 id="a2">萨陀波伦品第八十八之余</h2>
  <p id="a3">佛告须菩提：<a id="a-4"></a>“譬如有人被重毒箭无有余念，<a id="a-5"></a>但念言：<a id="a-6"></a>‘我何时当得良师拔我毒箭，<a id="a-7"></a>令其疾愈？<a id="a-8"></a>’萨陀波伦无复余念，<a id="a-9"></a>但欲得见法师从闻般若波罗蜜，<a id="a-A"></a>闻般若波罗蜜已灭诸倚著。</p>
  <p id="aB">“尔时，<a id="a-C"></a>萨陀波伦菩萨，<a id="a-D"></a>即见诸法无挂礙慧，<a id="a-E"></a>得无量三昧门，<a id="a-F"></a>其三昧名曰：<a id="a-G"></a>见诸法所有三昧，<a id="a-H"></a>于诸法无所得三昧，<a id="a-I"></a>降伏诸无智三昧，<a id="a-J"></a>得诸法无差别三昧，<a id="a-K"></a>得于诸法无变异三昧，<a id="a-L"></a>诸法无所有无所聚三昧，<a id="a-M"></a>灭诸冥三昧，<a id="a-N"></a>于诸法次第无异三昧，<a id="a-O"></a>于诸法无所见三昧，<a id="a-P"></a>散花三昧。<a id="a-Q"></a>得如是比无量种种三昧门，<a id="a-R"></a>住是三昧已见诸十方无央数佛，<a id="a-S"></a>以般若波罗蜜为诸菩萨说法。</p>
  <p id="aT">“尔时，<a id="a-U"></a>十方诸佛皆赞叹言：<a id="a-V"></a>‘善哉！<a id="a-W"></a>善哉！<a id="a-X"></a>善男子，<a id="a-Y"></a>我等本为菩萨时，<a id="a-Z"></a>索般若波罗蜜亦复住是三昧，<a id="a-a"></a>所得如是，<a id="a-b"></a>得是三昧已入于般若波罗蜜亦复如是，<a id="a-c"></a>便成就沤和拘舍罗立于阿惟越致法。<a id="a-d"></a>我等得是三昧时，<a id="a-e"></a>亦不见有法行三昧者、<a id="a-f"></a>离三昧者，<a id="a-g"></a>亦不见行道者，<a id="a-h"></a>亦不见逮阿惟三佛者。<a id="a-i"></a>般若波罗蜜者无有贡高，<a id="a-j"></a>善男子，<a id="a-k"></a>吾等住于不贡高故，<a id="a-l"></a>得金色身、<a id="a-m"></a>三十二相、<a id="a-n"></a>无限之光，<a id="a-o"></a>得不思议慧最无上觉三昧佛智，<a id="a-p"></a>具足逮诸功德，<a id="a-q"></a>诸佛所不能平量，<a id="a-r"></a>不能尽说，<a id="a-s"></a>何况声闻、<a id="a-t"></a>辟支佛！<a id="a-u"></a>是故，<a id="a-v"></a>善男子，<a id="a-w"></a>于是法中当倍加敬。<a id="a-x"></a>善男子，<a id="a-y"></a>有志有进，<a id="a-z"></a>得阿耨多罗三耶三菩亦无有难。<a id="a-10"></a>善男子，<a id="a-11"></a>于真知识当起恭敬爱乐之意如视世尊。<a id="a-12"></a>菩萨得真知识者，<a id="a-13"></a>疾得阿耨多罗三耶三菩。<a id="a-14"></a>’</p>
  <p id="a15">“尔时，<a id="a-16"></a>萨陀波伦菩萨白诸佛言：<a id="a-17"></a>‘我当所敬真知识者，<a id="a-18"></a>为是阿谁？<a id="a-19"></a>’诸佛报言：<a id="a-1A"></a>‘法上菩萨世世常以阿耨多罗三耶三菩用教授汝。<a id="a-1B"></a>法上菩萨常以般若波罗蜜，<a id="a-1C"></a>具足沤和拘舍罗，<a id="a-1D"></a>是者则是汝之尊师，<a id="a-1E"></a>是真知识。<a id="a-1F"></a>卿善男子，<a id="a-1G"></a>取法上菩萨以顶戴之，<a id="a-1H"></a>从至一劫若至百劫，<a id="a-1I"></a>以三千大千刹土所有以用供养，<a id="a-1J"></a>尚未能报须臾之恩！<a id="a-1K"></a>闻是尊法其福难报，<a id="a-1L"></a>使汝得般若波罗蜜沤和拘舍罗之利故。<a id="a-1M"></a>’是诸如来无所著等正觉，<a id="a-1N"></a>说是已忽然不现。</p>
  <p id="a1O">“尔时，<a id="a-1P"></a>萨陀波伦于三昧起，<a id="a-1Q"></a>四向顾望意自念言：<a id="a-1R"></a>‘是诸如来，<a id="a-1S"></a>从何所来，<a id="a-1T"></a>去至何所？<a id="a-1U"></a>’作是念已惆怅不乐，<a id="a-1V"></a>复更念言：<a id="a-1W"></a>‘法上菩萨常行般若波罗蜜沤和拘舍罗，<a id="a-1X"></a>总持诸陀邻尼门，<a id="a-1Y"></a>于诸法得自在，<a id="a-1Z"></a>已从过去佛而作功德，<a id="a-1a"></a>是我真师。<a id="a-1b"></a>我当以问法上菩萨，<a id="a-1c"></a>是诸如来，<a id="a-1d"></a>从何所来，<a id="a-1e"></a>去至何所？<a id="a-1f"></a>’于是萨陀波伦菩萨，<a id="a-1g"></a>念法上菩萨恭敬爱乐豫加谦恪。<a id="a-1h"></a>‘今我又贫，<a id="a-1i"></a>无有珍宝、<a id="a-1j"></a>香花、<a id="a-1k"></a>奇异贡尊之具。<a id="a-1l"></a>以般若波罗蜜故供养法上菩萨者，<a id="a-1m"></a>不可空往至法上所。<a id="a-1n"></a>我有恭敬而无所有，<a id="a-1o"></a>不如卖身供养般若波罗蜜及师。<a id="a-1p"></a>前后以来坏身不少，<a id="a-1q"></a>今故不灭。<a id="a-1r"></a>前后坏身，<a id="a-1s"></a>坐淫怒痴更诸苦痛，<a id="a-1t"></a>亦不为法，<a id="a-1u"></a>亦不为师，<a id="a-1v"></a>但为贪欲、<a id="a-1w"></a>五阴、<a id="a-1x"></a>六衰。<a id="a-1y"></a>’</p>
  <p id="a1z">“尔时，<a id="a-20"></a>菩萨道经一城大唤呼言：<a id="a-21"></a>‘我欲自卖，<a id="a-22"></a>谁欲买我者？<a id="a-23"></a>’</p>
  <p id="a24">“时，<a id="a-25"></a>魔波旬意自念言：<a id="a-26"></a>‘今是菩萨用般若波罗蜜故，<a id="a-27"></a>自卖其身欲以供养法上菩萨，<a id="a-28"></a>欲得闻般若波罗蜜沤和拘舍罗，<a id="a-29"></a>菩萨云何行般若波罗蜜疾得阿耨多罗三耶三菩，<a id="a-2A"></a>闻已必当恭敬稽受。<a id="a-2B"></a>我不败坏者，<a id="a-2C"></a>当教无数百千菩萨及诸众生过我境界，<a id="a-2D"></a>今我当往坏之。<a id="a-2E"></a>’波旬即使举国男女，<a id="a-2F"></a>不见其形，<a id="a-2G"></a>不闻其声。</p>
  <p id="a2H">“尔时，<a id="a-2I"></a>萨陀波伦卖身不售，<a id="a-2J"></a>愁忧啼哭言：<a id="a-2K"></a>‘我甚为剧，<a id="a-2L"></a>欲自卖身供养于师而不能售！<a id="a-2M"></a>’</p>
  <p id="a2N">“时，<a id="a-2O"></a>释提桓因意念言：<a id="a-2P"></a>‘今是菩萨以般若波罗蜜故欲供养法上菩萨。<a id="a-2Q"></a>我今试往看视其人，<a id="a-2R"></a>为用法故，<a id="a-2S"></a>颇有谀谄？<a id="a-2T"></a>’</p>
  <p id="a2U">“时，<a id="a-2V"></a>释提桓因化作年少梵志，<a id="a-2W"></a>至菩萨所问萨陀波伦言：<a id="a-2X"></a>‘善男子，<a id="a-2Y"></a>何以不乐，<a id="a-2Z"></a>愁忧啼哭？<a id="a-2a"></a>’</p>
  <p id="a2b">“报言：<a id="a-2c"></a>‘年少，<a id="a-2d"></a>我用法故，<a id="a-2e"></a>欲自卖身供养尊师，<a id="a-2f"></a>而永不售无问我者，<a id="a-2g"></a>是以哭耳，<a id="a-2h"></a>自念薄德无财宝物可供养师者。<a id="a-2i"></a>’</p>
  <p id="a2j">“尔时，<a id="a-2k"></a>年少谓菩萨言：<a id="a-2l"></a>‘我不用人，<a id="a-2m"></a>我今祠祀，<a id="a-2n"></a>欲得人血，<a id="a-2o"></a>欲得人髓，<a id="a-2p"></a>欲得人心，<a id="a-2q"></a>能与我者益与卿宝。<a id="a-2r"></a>’</p>
  <p id="a2s">“是时，<a id="a-2t"></a>菩萨欢喜报言：<a id="a-2u"></a>‘我得善利，<a id="a-2v"></a>年少买我心髓及血，<a id="a-2w"></a>与我财宝得供养师，<a id="a-2x"></a>使我得闻般若波罗蜜及沤和拘舍罗，<a id="a-2y"></a>真得我愿。<a id="a-2z"></a>’</p>
  <p id="a30">“年少重问言：<a id="a-31"></a>‘卿卖髓血及心为索几许？<a id="a-32"></a>’</p>
  <p id="a33">“菩萨报言：<a id="a-34"></a>‘随年少意与我多少。<a id="a-35"></a>’萨陀波伦便以右手自刺左臂出血与之。</p>
  <p id="a36">“复欲破骨出髓时，<a id="a-37"></a>城中有一长者女，<a id="a-38"></a>过于魔行魔不能屈。<a id="a-39"></a>时，<a id="a-3A"></a>长者女于楼观上遥见菩萨乃尔自刑，<a id="a-3B"></a>‘我今当下，<a id="a-3C"></a>问其意故。<a id="a-3D"></a>’</p>
  <p id="a3E">“时，<a id="a-3F"></a>长者女即下来到菩萨所，<a id="a-3G"></a>问言：<a id="a-3H"></a>‘男子，<a id="a-3I"></a>何为乃尔酷毒自割用是血，<a id="a-3J"></a>为复欲破骨？<a id="a-3K"></a>’</p>
  <p id="a3L">“萨陀波伦报长者女言：<a id="a-3M"></a>‘欲与年少卖得财宝供养于师，<a id="a-3N"></a>欲闻尊经般若波罗蜜。<a id="a-3O"></a>’</p>
  <p id="a3P">“时，<a id="a-3Q"></a>长者女语菩萨言：<a id="a-3R"></a>‘供养于师，<a id="a-3S"></a>当得何等奇特功德？<a id="a-3T"></a>’</p>
  <p id="a3U">“菩萨报言：<a id="a-3V"></a>‘师当教我般若波罗蜜沤和拘舍罗，<a id="a-3W"></a>语我菩萨所行法，<a id="a-3X"></a>则我当得学为诸众生广作桥梁，<a id="a-3Y"></a>成阿耨多罗三耶三菩阿惟三佛。<a id="a-3Z"></a>我身当得三十二相、<a id="a-3a"></a>八十种好、<a id="a-3b"></a>无上之光，<a id="a-3c"></a>得四等意、<a id="a-3d"></a>四无所畏、<a id="a-3e"></a>佛十种力及十八法，<a id="a-3f"></a>逮六神通不思议净戒，<a id="a-3g"></a>成作佛已得无礙之慧，<a id="a-3h"></a>当得无上之宝除一切贫。<a id="a-3i"></a>我当得是如此之法。<a id="a-3j"></a>’</p>
  <p id="a3k">“时长者女闻是语已，<a id="a-3l"></a>踊跃欢喜语菩萨言：<a id="a-3m"></a>‘善哉！<a id="a-3n"></a>善哉！<a id="a-3o"></a>贤者，<a id="a-3p"></a>甚奇甚特，<a id="a-3q"></a>乃说如是微妙之法。<a id="a-3r"></a>’重言：<a id="a-3s"></a>‘贤者以是一法，<a id="a-3t"></a>当索无数恒边沙法。<a id="a-3u"></a>所以者何？<a id="a-3v"></a>是法甚深用微妙故。<a id="a-3w"></a>卿善男子，<a id="a-3x"></a>所欲得者莫自疑难，<a id="a-3y"></a>欲得瑠璃、<a id="a-3z"></a>摩尼、<a id="a-40"></a>杂宝、<a id="a-41"></a>真珠、<a id="a-42"></a>金银、<a id="a-43"></a>琥珀、<a id="a-44"></a>栴檀、<a id="a-45"></a>名香、<a id="a-46"></a>缯幡、<a id="a-47"></a>花盖，<a id="a-48"></a>恣意所得，<a id="a-49"></a>今当与仁可持供养法之尊师，<a id="a-4A"></a>莫尔自割毁坏其身。<a id="a-4B"></a>今我亦欲往至彼所，<a id="a-4C"></a>与卿相随共植善本，<a id="a-4D"></a>如卿属所可说者我悉欲得。<a id="a-4E"></a>’</p>
  <p id="a4F">“时，<a id="a-4G"></a>释提桓因即灭年少梵志形还复释身，<a id="a-4H"></a>住萨陀波伦菩萨前，<a id="a-4I"></a>赞叹言：<a id="a-4J"></a>‘善哉！<a id="a-4K"></a>善哉！<a id="a-4L"></a>善男子，<a id="a-4M"></a>如卿建志，<a id="a-4N"></a>过去诸如来无所著等正觉，<a id="a-4O"></a>行菩萨道求般若波罗蜜沤和拘舍罗成阿惟三佛亦如贤者。<a id="a-4P"></a>今日我亦不用人心髓及血，<a id="a-4Q"></a>我欲相试故来到是。<a id="a-4R"></a>欲得何愿？<a id="a-4S"></a>’</p>
  <p id="a4T">“萨陀波伦报言：<a id="a-4U"></a>‘我不用余，<a id="a-4V"></a>与我阿耨多罗三耶三菩愿。<a id="a-4W"></a>’</p>
  <p id="a4X">“释提桓因报言：<a id="a-4Y"></a>‘善男子，<a id="a-4Z"></a>是佛之境界非我所办，<a id="a-4a"></a>更索余愿多少福我。<a id="a-4b"></a>’</p>
  <p id="a4c">“菩萨报言：<a id="a-4d"></a>‘假令大愿非卿境界者，<a id="a-4e"></a>复我身体使无疮瘢，<a id="a-4f"></a>以是相福。<a id="a-4g"></a>’适作是语，<a id="a-4h"></a>萨陀波伦身复如故，<a id="a-4i"></a>于是帝释忽然不现。</p>
  <p id="a4j">“时长者女语菩萨言：<a id="a-4k"></a>‘随我共归见我父母并报父母，<a id="a-4l"></a>随卿所欲供养之具当相给与，<a id="a-4m"></a>我亦当去侍从左右至法上所。<a id="a-4n"></a>’</p>
  <p id="a4o">“尔时，<a id="a-4p"></a>萨陀波伦随长者女往到其家在门外住，<a id="a-4q"></a>长者女入白父母言：<a id="a-4r"></a>‘今当与我金银、<a id="a-4s"></a>珍宝、<a id="a-4t"></a>瑠璃、<a id="a-4u"></a>摩尼、<a id="a-4v"></a>名香、<a id="a-4w"></a>栴檀、<a id="a-4x"></a>花盖、<a id="a-4y"></a>幢幡、<a id="a-4z"></a>杂色异衣、<a id="a-50"></a>供养之具，<a id="a-51"></a>及诸奇异及五百侍女。<a id="a-52"></a>欲以法故随萨陀波伦菩萨，<a id="a-53"></a>行至香氏国法上菩萨所，<a id="a-54"></a>欲闻尊经佛所有诸法，<a id="a-55"></a>我当得之度脱众生。<a id="a-56"></a>’</p>
  <p id="a57">“父母问女言：<a id="a-58"></a>‘萨陀波伦今为是谁？<a id="a-59"></a>’</p>
  <p id="a5A">“女重白言：<a id="a-5B"></a>‘是人今在门外住，<a id="a-5C"></a>发坚誓之愿，<a id="a-5D"></a>欲求阿耨多罗三耶三菩，<a id="a-5E"></a>欲为众生故救无极之苦。<a id="a-5F"></a>有大妙法名般若波罗蜜，<a id="a-5G"></a>是诸菩萨所应学者，<a id="a-5H"></a>是善男子但为是法故，<a id="a-5I"></a>自卖其身不惜躯命而自割截，<a id="a-5J"></a>欲以供养大师法上。<a id="a-5K"></a>是人至诚感致帝释，<a id="a-5L"></a>我见是变就往问之：<a id="a-5M"></a>“有何奇特忍自割刺？<a id="a-5N"></a>”便报我言：<a id="a-5O"></a>“卖与年少欲得财物供养我师，<a id="a-5P"></a>我当得佛三十二相八十种好，<a id="a-5Q"></a>当转法轮度脱众生。<a id="a-5R"></a>”我闻是已甚大欢喜，<a id="a-5S"></a>谁闻是法而不乐者？<a id="a-5T"></a>我便许之当与珍宝供养之具随侍左右，<a id="a-5U"></a>是故父母当给与我珍宝所有及诸侍女。<a id="a-5V"></a>’</p>
  <p id="a5W">“父母谓女：<a id="a-5X"></a>‘如汝所言，<a id="a-5Y"></a>是人甚奇精进，<a id="a-5Z"></a>乃尔不惜身命欲求不思议之法。<a id="a-5a"></a>如汝所言，<a id="a-5b"></a>是善男子必能办无上之法安隐众生，<a id="a-5c"></a>建立大誓僧那僧涅。<a id="a-5d"></a>我当云何违汝是愿欲得往见供养法上菩萨者！<a id="a-5e"></a>随汝意愿，<a id="a-5f"></a>我代汝喜，<a id="a-5g"></a>自吾年老不能得行，<a id="a-5h"></a>恣汝所欲珍琦宝物，<a id="a-5i"></a>我终不断一切之愿。<a id="a-5j"></a>’</p>
  <p id="a5k">“尔时，<a id="a-5l"></a>女取五百乘车以七宝校饰，<a id="a-5m"></a>及五百侍女庄严自副，<a id="a-5n"></a>种种诸花、<a id="a-5o"></a>杂色宝衣如上所有载以自车。<a id="a-5p"></a>萨陀波伦别载一车，<a id="a-5q"></a>与五百女人围绕相随。<a id="a-5r"></a>于是东行稍稍引道，<a id="a-5s"></a>遥见香氏城郭，<a id="a-5t"></a>七宝玄黄珍琦众妙，<a id="a-5u"></a>未曾所有如上所说。<a id="a-5v"></a>复遥见其城中央法上菩萨，<a id="a-5w"></a>与诸大众数百千万围绕说法。<a id="a-5x"></a>遥见是已甚大欢喜，<a id="a-5y"></a>其身安隐譬如比丘得第四禅，<a id="a-5z"></a>又自念言：<a id="a-60"></a>‘我今不可于车上载，<a id="a-61"></a>当下步耳。<a id="a-62"></a>’</p>
  <p id="a63">“即与长者女及五百女人围绕，<a id="a-64"></a>而前入城门里见七宝台，<a id="a-65"></a>以赤栴檀而校饰之真珠交露。<a id="a-66"></a>其台四角有四宝罂盛摩尼珠昼夜常明，<a id="a-67"></a>有宝香炉常烧名香昼夜常香。<a id="a-68"></a>当台中央有七宝塔，<a id="a-69"></a>又以四色之宝作函，<a id="a-6A"></a>以紫磨金薄为素书般若波罗蜜，<a id="a-6B"></a>作经在其函中。<a id="a-6C"></a>又以七宝为织成幡互相参绞，<a id="a-6D"></a>其色上妙随风缤纷。<a id="a-6E"></a>萨陀波伦及五百女人，<a id="a-6F"></a>见是七宝交露之台，<a id="a-6G"></a>见释提桓因与诸天子持天曼陀罗花及天杂色栴檀名香，<a id="a-6H"></a>捣以为末其细如尘，<a id="a-6I"></a>于虚空中供养散其台上，<a id="a-6J"></a>又鼓天乐而供养之。</p>
  <p id="a6K">“尔时，<a id="a-6L"></a>萨陀波伦遥问释提桓因：<a id="a-6M"></a>‘汝何为供养以花散是台为？<a id="a-6N"></a>’</p>
  <p id="a6O">“于是，<a id="a-6P"></a>释提桓因报萨陀波伦言：<a id="a-6Q"></a>‘卿善男子，<a id="a-6R"></a>为不知耶？<a id="a-6S"></a>是般若波罗蜜者生诸菩萨，<a id="a-6T"></a>一切菩萨当于是学，<a id="a-6U"></a>当成诸波罗蜜功德，<a id="a-6V"></a>具足诸佛法逮萨云若，<a id="a-6W"></a>以是故我等而供养之。<a id="a-6X"></a>’</p>
  <p id="a6Y">“萨陀波伦闻是倍喜，<a id="a-6Z"></a>复问释提桓因言：<a id="a-6a"></a>‘般若波罗蜜为在何所？<a id="a-6b"></a>’</p>
  <p id="a6c">“释提桓因报言：<a id="a-6d"></a>‘在台中央七宝函中，<a id="a-6e"></a>法上菩萨以七宝印印之，<a id="a-6f"></a>汝等及我不得妄见。<a id="a-6g"></a>’</p>
  <p id="a6h">“尔时，<a id="a-6i"></a>萨陀波伦长者女及五百女人，<a id="a-6j"></a>各各取诸名花、<a id="a-6k"></a>名香、<a id="a-6l"></a>栴檀、<a id="a-6m"></a>杂宝、<a id="a-6n"></a>瑠璃、<a id="a-6o"></a>摩尼，<a id="a-6p"></a>供养般若波罗蜜已，<a id="a-6q"></a>别留一分持至法上菩萨高座所，<a id="a-6r"></a>复以法故供养法上大师。<a id="a-6s"></a>所散诸花当法上菩萨上，<a id="a-6t"></a>化作七宝台止于虚空，<a id="a-6u"></a>所散名花皆雨于法上菩萨，<a id="a-6v"></a>所散杂色宝衣在其台上，<a id="a-6w"></a>有化天人以手把持天幡而垂之。<a id="a-6x"></a>萨陀波伦及五百女人见是变化各念言：<a id="a-6y"></a>‘是法上菩萨摩诃萨所化，<a id="a-6z"></a>乃尔是未曾有，<a id="a-70"></a>何况当成阿耨多罗三耶三菩阿惟三佛！<a id="a-71"></a>’</p>
  <p id="a72">“时，<a id="a-73"></a>长者女及五百女人，<a id="a-74"></a>见法上菩萨欢喜踊跃，<a id="a-75"></a>皆发阿耨多罗三耶三菩意，<a id="a-76"></a>同时叹言：<a id="a-77"></a>‘持是功德得于法利亦当如是，<a id="a-78"></a>令我曹得供养般若波罗蜜如法上菩萨，<a id="a-79"></a>我等亦当广宣般若波罗蜜以度众生亦如法上菩萨，<a id="a-7A"></a>愿我等得般若波罗蜜成就沤和拘舍罗，<a id="a-7B"></a>所作变化逮阿耨多罗三耶三菩，<a id="a-7C"></a>于诸法得自在当如法上大师！<a id="a-7D"></a>’</p>
  <p id="a7E">“尔时，<a id="a-7F"></a>萨陀波伦及长者女五百女人供养已讫，<a id="a-7G"></a>前以头面著地，<a id="a-7H"></a>为法上作礼却住一面，<a id="a-7I"></a>以恭敬意叉手白法上菩萨言：<a id="a-7J"></a>‘我昔于寂静之处，<a id="a-7K"></a>闻空中声言：<a id="a-7L"></a>“善男子，<a id="a-7M"></a>从是东行可得闻般若波罗蜜。<a id="a-7N"></a>”我即东去，<a id="a-7O"></a>中道念：<a id="a-7P"></a>“我当从谁得闻般若波罗蜜？<a id="a-7Q"></a>”愁忧啼哭默住一处，<a id="a-7R"></a>七日不念饮食，<a id="a-7S"></a>但念何时当得般若波罗蜜。<a id="a-7T"></a>尔时，<a id="a-7U"></a>便有化佛在我前住，<a id="a-7V"></a>即告我言：<a id="a-7W"></a>“善男子，<a id="a-7X"></a>持是精进勇意，<a id="a-7Y"></a>从是东行二万里有国名香氏，<a id="a-7Z"></a>有菩萨名法上，<a id="a-7a"></a>常说般若波罗蜜。<a id="a-7b"></a>汝可从闻，<a id="a-7c"></a>是汝真师。<a id="a-7d"></a>”我从化佛闻是教已，<a id="a-7e"></a>即便东行遥见大师，<a id="a-7f"></a>意中欢喜踊跃安隐，<a id="a-7g"></a>譬如比丘得第四禅。<a id="a-7h"></a>以念般若波罗蜜故，<a id="a-7i"></a>便得无量三昧，<a id="a-7j"></a>即见十方诸佛，<a id="a-7k"></a>赞叹我言：<a id="a-7l"></a>“善哉！<a id="a-7m"></a>善哉！<a id="a-7n"></a>汝所得三昧者皆从般若波罗蜜生，<a id="a-7o"></a>我本行菩萨时索般若波罗蜜时亦复如是。<a id="a-7p"></a>”赞叹我已便不复现。<a id="a-7q"></a>我三昧觉已自念：<a id="a-7r"></a>“诸佛从何所来？<a id="a-7s"></a>去至何所？<a id="a-7t"></a>”复大愁忧，<a id="a-7u"></a>我复念言：<a id="a-7v"></a>“法上大师以般若波罗蜜沤和拘舍罗，<a id="a-7w"></a>于诸法得自在，<a id="a-7x"></a>我当往问师：<a id="a-7y"></a>十方诸佛何所从来？<a id="a-7z"></a>去至何所？<a id="a-80"></a>”今日大师为我解说，<a id="a-81"></a>是诸如来所从来往，<a id="a-82"></a>愿欲知之，<a id="a-83"></a>我等闻已常见诸佛不离世尊。<a id="a-84"></a>’</p>
  <p data-pb></p>
  <h2 id="a85">法上品第八十九</h2>
  <p id="a86">“于是，<a id="a-87"></a>法上菩萨摩诃萨报萨陀波伦菩萨言：<a id="a-88"></a>‘善男子，<a id="a-89"></a>诸如来常不动摇，<a id="a-8A"></a>亦不去亦不来。<a id="a-8B"></a>如来者，<a id="a-8C"></a>如如无所起灭，<a id="a-8D"></a>不起者亦不来亦不去，<a id="a-8E"></a>不生者是如来。<a id="a-8F"></a>善男子，<a id="a-8G"></a>真际者，<a id="a-8H"></a>亦不知来时，<a id="a-8I"></a>亦不知去时，<a id="a-8J"></a>真际者则如来。<a id="a-8K"></a>虚空者，<a id="a-8L"></a>亦无来亦无去，<a id="a-8M"></a>空者则如来。<a id="a-8N"></a>真谛者，<a id="a-8O"></a>亦不知来时，<a id="a-8P"></a>亦不知去时，<a id="a-8Q"></a>真谛者则如来。<a id="a-8R"></a>无为者，<a id="a-8S"></a>亦不来亦不去，<a id="a-8T"></a>无为者则如来。<a id="a-8U"></a>灭尽者，<a id="a-8V"></a>亦无来亦无去，<a id="a-8W"></a>灭尽者则如来。<a id="a-8X"></a>善男子，<a id="a-8Y"></a>如来者不离是法，<a id="a-8Z"></a>此诸法者则是如来之如。<a id="a-8a"></a>善男子，<a id="a-8b"></a>如者一无有二，<a id="a-8c"></a>亦不三，<a id="a-8d"></a>亦无若干之数，<a id="a-8e"></a>以法空故。<a id="a-8f"></a>善男子，<a id="a-8g"></a>譬如春节已过夏盛热时，<a id="a-8h"></a>热有猛焰，<a id="a-8i"></a>愚夫逐之谓为是水，<a id="a-8j"></a>追之不息呼当得水。<a id="a-8k"></a>于贤者意云何？<a id="a-8l"></a>是人所逐水者，<a id="a-8m"></a>为从何所来？<a id="a-8n"></a>从东海、<a id="a-8o"></a>西海、<a id="a-8p"></a>南海、<a id="a-8q"></a>北海，<a id="a-8r"></a>从何海来？<a id="a-8s"></a>’</p>
  <p id="a8t">“萨陀波伦菩萨对曰：<a id="a-8u"></a>‘热时焰者，<a id="a-8v"></a>尚非是水，<a id="a-8w"></a>何况从海而有来往？<a id="a-8x"></a>’</p>
  <p id="a8y">“法上复言：<a id="a-8z"></a>‘善男子，<a id="a-90"></a>彼凡夫为热渴所迫而起水想，<a id="a-91"></a>追逐疲劳竟不得水。<a id="a-92"></a>诸有起想，<a id="a-93"></a>谓诸如来有往来者，<a id="a-94"></a>亦是凡夫与彼无异。<a id="a-95"></a>所以者何？<a id="a-96"></a>莫以色身而观如来，<a id="a-97"></a>如来者法性，<a id="a-98"></a>法性者亦不来亦不去，<a id="a-99"></a>诸如来亦如是无来无去。<a id="a-9A"></a>善男子，<a id="a-9B"></a>譬如幻师化作象马车乘，<a id="a-9C"></a>谓呼是幻有来往者皆是愚夫，<a id="a-9D"></a>谓诸如来有来往者亦是凡夫。<a id="a-9E"></a>所以者何？<a id="a-9F"></a>法性者亦无来亦无去。<a id="a-9G"></a>’</p>
  <p id="a9H">“萨陀波伦白法上言：<a id="a-9I"></a>‘梦幻所见悉空无实皆无所有。<a id="a-9J"></a>’</p>
  <p id="a9K">“法上报言：<a id="a-9L"></a>‘善男子，<a id="a-9M"></a>如来无所著等正觉说言：<a id="a-9N"></a>诸法皆亦如梦有。<a id="a-9O"></a>于梦幻法有实相者不知如来，<a id="a-9P"></a>但入如来名色身耳，<a id="a-9Q"></a>便作如来来往之相，<a id="a-9R"></a>是辈皆是无智凡夫。<a id="a-9S"></a>是辈凡夫于生死道当有反数，<a id="a-9T"></a>离般若波罗蜜大远，<a id="a-9U"></a>于诸佛法亦远。<a id="a-9V"></a>于诸梦幻法知诸法如梦幻者为识如来，<a id="a-9W"></a>于诸法不求有来往之相，<a id="a-9X"></a>亦不求诸如来有生有灭，<a id="a-9Y"></a>诸有知如来无来无往不生不灭者，<a id="a-9Z"></a>为近阿耨多罗三耶三菩不久，<a id="a-9a"></a>是为行般若波罗蜜，<a id="a-9b"></a>是则为佛之弟子，<a id="a-9c"></a>是辈人应食国中施，<a id="a-9d"></a>为世间之福田。<a id="a-9e"></a>善男子，<a id="a-9f"></a>譬如大海所有名宝，<a id="a-9g"></a>不从十方国土而来，<a id="a-9h"></a>以人福故海生此宝不为无缘，<a id="a-9i"></a>因缘故生是宝，<a id="a-9j"></a>灭时亦复不至十方，<a id="a-9k"></a>从因缘起，<a id="a-9l"></a>从因缘灭，<a id="a-9m"></a>亦不从十方有来有往者。<a id="a-9n"></a>善男子，<a id="a-9o"></a>诸佛身者有行因缘便得合成，<a id="a-9p"></a>本行所致亦不用行往至十方，<a id="a-9q"></a>若使无行无因缘合者，<a id="a-9r"></a>若无因缘亦无有身也。<a id="a-9s"></a>善男子，<a id="a-9t"></a>譬如箜篌以因缘故，<a id="a-9u"></a>有弦，<a id="a-9v"></a>有柱，<a id="a-9w"></a>有人鼓之音声来往，<a id="a-9x"></a>声音断时亦无来往，<a id="a-9y"></a>是声出时亦无从来，<a id="a-9z"></a>灭亦无所至；<a id="a-A0"></a>欲知佛身亦复如是，<a id="a-A1"></a>有无量之德不以一事成，<a id="a-A2"></a>皆有因缘而共合成，<a id="a-A3"></a>不离因缘而有去来。<a id="a-A4"></a>善男子，<a id="a-A5"></a>当知诸佛亦无来往，<a id="a-A6"></a>一切诸法皆复如是亦不生灭，<a id="a-A7"></a>汝知是已必至阿耨多罗三耶三菩，<a id="a-A8"></a>必究竟般若波罗蜜沤和拘舍罗。<a id="a-A9"></a>’</p>
  <p id="aAA">“尔时，<a id="a-AB"></a>释提桓因以天曼陀罗花与萨陀波伦，<a id="a-AC"></a>‘持是供养法上菩萨当福于我。<a id="a-AD"></a>所以者何？<a id="a-AE"></a>一切众生当蒙仁者之恩，<a id="a-AF"></a>当得阿耨多罗三耶三菩。<a id="a-AG"></a>仁者上士，<a id="a-AH"></a>世间少有，<a id="a-AI"></a>甚难得值，<a id="a-AJ"></a>乃为众生执劳，<a id="a-AK"></a>无央数劫都不以为劳。<a id="a-AL"></a>’</p>
  <p id="aAM">“时萨陀波伦受释提桓因曼陀罗花，<a id="a-AN"></a>用散法上菩萨，<a id="a-AO"></a>散已白言：<a id="a-AP"></a>‘从今以去，<a id="a-AQ"></a>持身奉上于师供给所须。<a id="a-AR"></a>’叉手却住一面。</p>
  <p id="aAS">“尔时，<a id="a-AT"></a>长者女及五百侍女白萨陀波伦菩萨言：<a id="a-AU"></a>‘愿得以身奉上大师给所，<a id="a-AV"></a>当得持是功德，<a id="a-AW"></a>令得法利如今大师，<a id="a-AX"></a>当与大师常共供养诸佛世尊。<a id="a-AY"></a>’</p>
  <p id="aAZ">“尔时，<a id="a-Aa"></a>萨陀波伦告长者女及五百侍女：<a id="a-Ab"></a>‘汝等随我教者，<a id="a-Ac"></a>我当受汝。<a id="a-Ad"></a>’</p>
  <p id="aAe">“诸女报言：<a id="a-Af"></a>‘身命自师不敢违教。<a id="a-Ag"></a>’</p>
  <p id="aAh">“萨陀波伦菩萨白法上菩萨言：<a id="a-Ai"></a>‘愿持身自上，<a id="a-Aj"></a>及五百女人及五百乘车，<a id="a-Ak"></a>一切所有以上大师，<a id="a-Al"></a>哀我曹等愿当受之。<a id="a-Am"></a>’</p>
  <p id="aAn">“尔时，<a id="a-Ao"></a>释提桓因叹言：<a id="a-Ap"></a>‘善哉！<a id="a-Aq"></a>善哉！<a id="a-Ar"></a>发菩萨意者，<a id="a-As"></a>当持所有如贤者所为。<a id="a-At"></a>菩萨如是施者，<a id="a-Au"></a>疾得阿耨多罗三耶三菩。<a id="a-Av"></a>作是恭敬承事师者，<a id="a-Aw"></a>疾可得闻般若波罗蜜沤和拘舍罗。<a id="a-Ax"></a>过去诸如来无所著等正觉皆悉如是，<a id="a-Ay"></a>舍意布施得般若波罗蜜沤和拘舍罗，<a id="a-Az"></a>成阿惟三佛。<a id="a-B0"></a>’</p>
  <p id="aB1">“尔时，<a id="a-B2"></a>法上菩萨即受萨陀波伦及长者女五百侍女，<a id="a-B3"></a>及五百乘车所有珍宝尽为受之，<a id="a-B4"></a>欲使萨陀波伦成其功德，<a id="a-B5"></a>虽受之还持与萨陀波伦菩萨。<a id="a-B6"></a>时日已冥，<a id="a-B7"></a>法上菩萨从高座起还入宫中。</p>
  <p id="aB8">“尔时，<a id="a-B9"></a>萨陀波伦意念言：<a id="a-BA"></a>‘我为法来，<a id="a-BB"></a>不宜坐卧。<a id="a-BC"></a>当以二事须师来出：<a id="a-BD"></a>一者、<a id="a-BE"></a>经行，<a id="a-BF"></a>二者、<a id="a-BG"></a>住立。<a id="a-BH"></a>’</p>
  <p id="aBI">“时法上菩萨入宫中正坐，<a id="a-BJ"></a>以般若波罗蜜沤和拘舍罗，<a id="a-BK"></a>行无央数诸三昧至于七岁。<a id="a-BL"></a>萨陀波伦亦七岁不坐不卧常经行住立，<a id="a-BM"></a>不起三垢无诸欲味，<a id="a-BN"></a>但念：<a id="a-BO"></a>‘法上菩萨何时当出为我说般若波罗蜜？<a id="a-BP"></a>’。<a id="a-BQ"></a>七岁已后萨陀波伦意中念言：<a id="a-BR"></a>‘我当为师庄严高座种种名花，<a id="a-BS"></a>烧诸名香以待法师，<a id="a-BT"></a>当为大众说般若波罗蜜。<a id="a-BU"></a>’</p>
  <p id="aBV">“萨陀波伦及五百女人各各布座，<a id="a-BW"></a>身上好衣诸名綩綖柔软细叠以布座上。<a id="a-BX"></a>萨陀波伦即行索水欲以洒地，<a id="a-BY"></a>了不能得。<a id="a-BZ"></a>是魔波旬之所蔽隐令水不现，<a id="a-Ba"></a>欲坏菩萨令起乱意，<a id="a-Bb"></a>不欲使成阿耨多罗三耶三菩。</p>
  <p id="aBc">“萨陀波伦意复念言：<a id="a-Bd"></a>‘我当自刺其身出血以用洒地。<a id="a-Be"></a>所以者何？<a id="a-Bf"></a>恐地有尘来坌师故。<a id="a-Bg"></a>我不当惜是危脆之身。<a id="a-Bh"></a>所以者何？<a id="a-Bi"></a>前后以来无央数劫，<a id="a-Bj"></a>弃是身体不可复计，<a id="a-Bk"></a>初未值是无上之法。<a id="a-Bl"></a>’</p>
  <p id="aBm">“于是，<a id="a-Bn"></a>萨陀波伦菩萨即取利刀刺身出血持用洒地，<a id="a-Bo"></a>五百女人各各亦尔。<a id="a-Bp"></a>尔时，<a id="a-Bq"></a>波旬不能得其便。</p>
  <p id="aBr">“尔时，<a id="a-Bs"></a>释提桓因念言：<a id="a-Bt"></a>‘是萨陀波伦菩萨及五百女人甚可奇特，<a id="a-Bu"></a>贪德乃尔不惜身命恭敬法师，<a id="a-Bv"></a>是魔波旬虽欲坏之不能得便，<a id="a-Bw"></a>乃尔坚固誓于僧那，<a id="a-Bx"></a>不惜身命于阿耨多罗三耶三菩，<a id="a-By"></a>欲度众生无限之苦。<a id="a-Bz"></a>’</p>
  <p id="aC0">“是时，<a id="a-C1"></a>帝释赞言：<a id="a-C2"></a>‘善哉！<a id="a-C3"></a>善哉！<a id="a-C4"></a>贤者精进不可思议为无上之愿，<a id="a-C5"></a>过去诸佛本所行时精进如是。<a id="a-C6"></a>’</p>
  <p id="aC7">“萨陀波伦意中念言：<a id="a-C8"></a>‘我今为师布座已讫，<a id="a-C9"></a>当于何所得好名花，<a id="a-CA"></a>法师出时当散其上？<a id="a-CB"></a>’</p>
  <p id="aCC">“尔时，<a id="a-CD"></a>帝释知其所念，<a id="a-CE"></a>便以天上曼陀罗花千石与菩萨，<a id="a-CF"></a>言：<a id="a-CG"></a>‘持是供养师并可散地。<a id="a-CH"></a>’即取其花分布散地，<a id="a-CI"></a>分留一分。</p>
  <p id="aCJ">“七岁已后，<a id="a-CK"></a>法上菩萨从宫中出径诣高座，<a id="a-CL"></a>萨陀波伦及五百女人即持天花遍散法上，<a id="a-CM"></a>头面作礼却坐一面。</p>
  <p id="aCN">“法上菩萨告萨陀波伦菩萨：<a id="a-CO"></a>‘卿善男子，<a id="a-CP"></a>谛听！<a id="a-CQ"></a>谛受！<a id="a-CR"></a>善思念之。<a id="a-CS"></a>’于是，<a id="a-CT"></a>萨陀波伦菩萨受教而听。<a id="a-CU"></a>‘诸法等如金刚、<a id="a-CV"></a>等诸法寂，<a id="a-CW"></a>诸法等寂不动故，<a id="a-CX"></a>般若波罗蜜等寂不动亦如金刚。<a id="a-CY"></a>诸法无倚，<a id="a-CZ"></a>诸法不恐，<a id="a-Ca"></a>诸法一味故，<a id="a-Cb"></a>般若波罗蜜亦无所倚。<a id="a-Cc"></a>诸法一味不恐，<a id="a-Cd"></a>诸法不生，<a id="a-Ce"></a>诸法不灭，<a id="a-Cf"></a>诸法如空故，<a id="a-Cg"></a>般若波罗蜜不生不灭亦如虚空。<a id="a-Ch"></a>五阴无底无边际，<a id="a-Ci"></a>诸法无底，<a id="a-Cj"></a>四大无底故，<a id="a-Ck"></a>般若波罗蜜亦无有底。<a id="a-Cl"></a>空无有边际，<a id="a-Cm"></a>大海无有边，<a id="a-Cn"></a>诸法无边际故，<a id="a-Co"></a>般若波罗蜜亦无边际。<a id="a-Cp"></a>譬如须弥山种种严好，<a id="a-Cq"></a>般若波罗蜜亦复如是。<a id="a-Cr"></a>诸法无所破坏，<a id="a-Cs"></a>诸法不可得见，<a id="a-Ct"></a>诸法无所受，<a id="a-Cu"></a>诸法无所有，<a id="a-Cv"></a>诸法不可思议故，<a id="a-Cw"></a>般若波罗蜜无所破坏，<a id="a-Cx"></a>亦不可得，<a id="a-Cy"></a>亦无所受，<a id="a-Cz"></a>亦无所有，<a id="a-D0"></a>不可思议亦复如是。<a id="a-D1"></a>’</p>
  <p id="aD2">“尔时，<a id="a-D3"></a>萨陀波伦菩萨便于座上得诸法等三昧、<a id="a-D4"></a>诸法寂三昧、<a id="a-D5"></a>不动三昧、<a id="a-D6"></a>无倚三昧、<a id="a-D7"></a>无畏三昧、<a id="a-D8"></a>一味三昧、<a id="a-D9"></a>无生三昧、<a id="a-DA"></a>无灭三昧、<a id="a-DB"></a>虚空三昧、<a id="a-DC"></a>五阴无底三昧、<a id="a-DD"></a>诸法无底三昧、<a id="a-DE"></a>四大无边三昧、<a id="a-DF"></a>虚空性三昧、<a id="a-DG"></a>如海三昧、<a id="a-DH"></a>如须弥山三昧、<a id="a-DI"></a>金刚三昧、<a id="a-DJ"></a>无所破坏三昧、<a id="a-DK"></a>无所得三昧、<a id="a-DL"></a>无所受三昧、<a id="a-DM"></a>无所有三昧、<a id="a-DN"></a>不可思议三昧，<a id="a-DO"></a>如是等三昧，<a id="a-DP"></a>得六万三昧门。<a id="a-DQ"></a>”</p>
  <p data-pb></p>
  <h2 id="aDR">嘱累品第九十</h2>
  <p id="aDS">佛告须菩提：<a id="a-DT"></a>“尔时，<a id="a-DU"></a>萨陀波伦菩萨得六万三昧已，<a id="a-DV"></a>便见十方如恒边沙三千大千国土，<a id="a-DW"></a>见诸如来无所著等正觉，<a id="a-DX"></a>及比丘僧大众围绕说般若波罗蜜，<a id="a-DY"></a>如我今日为汝等说般若波罗蜜，<a id="a-DZ"></a>十方诸佛亦复如我字释迦文。<a id="a-Da"></a>萨陀波伦菩萨多闻具足其智如海，<a id="a-Db"></a>不离诸佛所生之处在诸佛前，<a id="a-Dc"></a>若于梦中未曾离佛，<a id="a-Dd"></a>诸难已断已得自在。<a id="a-De"></a>是故，<a id="a-Df"></a>须菩提，<a id="a-Dg"></a>当知般若波罗蜜，<a id="a-Dh"></a>为诸菩萨摩诃萨致萨云若。<a id="a-Di"></a>菩萨欲学六波罗蜜者，<a id="a-Dj"></a>欲得诸佛境界一切智者，<a id="a-Dk"></a>当学行般若波罗蜜，<a id="a-Dl"></a>当受，<a id="a-Dm"></a>当持，<a id="a-Dn"></a>当讽诵读，<a id="a-Do"></a>广为人说解其中事，<a id="a-Dp"></a>亦当供养所有名花、<a id="a-Dq"></a>名香、<a id="a-Dr"></a>缯彩、<a id="a-Ds"></a>华盖，<a id="a-Dt"></a>若干方便当供养之。<a id="a-Du"></a>所以者何？<a id="a-Dv"></a>般若波罗蜜者，<a id="a-Dw"></a>是诸佛所尊，<a id="a-Dx"></a>是尊道之御。<a id="a-Dy"></a>”</p>
  <p id="aDz">佛告阿难：<a id="a-E0"></a>“于汝意云何？<a id="a-E1"></a>汝为尊重爱敬如来不？<a id="a-E2"></a>”</p>
  <p id="aE3">阿难对曰：<a id="a-E4"></a>“唯然，<a id="a-E5"></a>世尊！<a id="a-E6"></a>爱敬如来，<a id="a-E7"></a>如来自知。<a id="a-E8"></a>”</p>
  <p id="aE9">佛语阿难：<a id="a-EA"></a>“汝实爱敬于如来。<a id="a-EB"></a>阿难，<a id="a-EC"></a>汝前后侍我以来，<a id="a-ED"></a>汝身口意常有善慈。<a id="a-EE"></a>今吾年以老矣，<a id="a-EF"></a>弟子所应供养者，<a id="a-EG"></a>汝以为毕不？<a id="a-EH"></a>为不毕，<a id="a-EI"></a>从今以往当恭敬承事般若波罗蜜。<a id="a-EJ"></a>”</p>
  <p id="aEK">世尊于是从一至三，<a id="a-EL"></a>如是嘱累于般若波罗蜜，<a id="a-EM"></a>所以殷勤郑重者何？<a id="a-EN"></a>欲令不断故。<a id="a-EO"></a>若般若波罗蜜断者，<a id="a-EP"></a>一切众生永为盲冥。<a id="a-EQ"></a>若般若波罗蜜在世不断绝者，<a id="a-ER"></a>诸佛如来亦不断绝。<a id="a-ES"></a>若般若波罗蜜有断绝者，<a id="a-ET"></a>诸佛如来亦当断绝。</p>
  <p id="aEU">“阿难，<a id="a-EV"></a>般若波罗蜜住于世者，<a id="a-EW"></a>当知如来常在说法，<a id="a-EX"></a>一切众生不离佛会，<a id="a-EY"></a>不离说法。<a id="a-EZ"></a>阿难，<a id="a-Ea"></a>是般若波罗蜜，<a id="a-Eb"></a>若有书持讽诵，<a id="a-Ec"></a>念守习行，<a id="a-Ed"></a>解说其义，<a id="a-Ee"></a>供养经卷，<a id="a-Ef"></a>复教他人书持讽诵广为说者，<a id="a-Eg"></a>当知是人常与佛俱不离诸佛。<a id="a-Eh"></a>”</p>
  <p id="aEi">佛说是时，<a id="a-Ej"></a>弥勒菩萨，<a id="a-Ek"></a>耆年须菩提，<a id="a-El"></a>尊者舍利弗、<a id="a-Em"></a>大目揵连、<a id="a-En"></a>邠耨文陀尼子、<a id="a-Eo"></a>摩诃拘絺罗、<a id="a-Ep"></a>摩诃迦旃延，<a id="a-Eq"></a>贤者阿难，<a id="a-Er"></a>一切会者诸天、<a id="a-Es"></a>阿须伦，<a id="a-Et"></a>闻佛说已皆大欢喜，<a id="a-Eu"></a>前为佛作礼而去。</p>
 </body>
</html>