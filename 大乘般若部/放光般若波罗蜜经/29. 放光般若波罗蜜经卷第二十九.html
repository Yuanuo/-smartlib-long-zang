<!DOCTYPE html>
<html>
<head>
  <meta charset="utf-8"/>
  <meta name="author" content="无罗叉"/>
  <meta name="author" content="竺叔兰/西晋"/>
  <meta name="library" content="龙藏"/>
  <meta name="catalog" content="龙藏/大乘般若部"/>
  <title>放光般若波罗蜜经卷第二十九</title>
</head>
<body>
  <h1 class="head">放光般若波罗蜜经卷第二十九</h1>
  <h2>分别四谛品第八十四</h2>
  <p>须菩提白佛言：“世尊，假令是法是菩萨法者，佛法复云何？”</p>
  <p>佛报言：“以是法具足者，便逮萨云若慧尽诸习绪，菩萨摩诃萨便尽逮觉是菩萨法。佛法者，以一相慧应一切慧而得正觉，是者佛法与菩萨法而有差别。须菩提，譬如向道、已得道者，是二辈者皆是贤圣，菩萨住于两际中间，佛以过去如来无所著等正觉，以是差别。”</p>
  <p>须菩提言：“世尊，假令如佛所言者，空无之法为有差别、有若干品耶——而言是者泥犁、薜荔、畜生，是者人道，是者天道，是者八数，是者辟支佛，是者菩萨，是者为佛？如是诸道无所有，行亦无所有，如行无所有者罪福之报亦无所有。”</p>
  <p>佛言：“如是，如是，须菩提，如汝所言，空无之法亦无有行亦无有得。须菩提，不知空无之法者，或作善恶之行有漏无漏，由行所致便有三恶趣，作善行者便有天道、人道，于三界中无断绝时。菩萨行六波罗蜜乃至佛十八法，行菩萨法亦无有瑕，是为具足菩萨支节，金刚三昧成阿耨多罗三耶三菩阿惟三佛，为众生作厚，其厚者终不腐败而生五道。”</p>
  <p>须菩提言：“世尊，成阿惟三佛时，为见五道生死耶？”</p>
  <p>佛言：“不也。”</p>
  <p>须菩提复问：“如来为不见善恶法耶？”</p>
  <p>佛言：“不也。”</p>
  <p>“世尊，为不见善法耶？”</p>
  <p>佛言：“不也。”</p>
  <p>“世尊，亦不见善亦不见恶耶？”</p>
  <p>佛言：“不也。”</p>
  <p>须菩提言：“若不以是四句，云何处有天道人道、是三恶道？云何处有声闻、辟支佛道处，有菩萨处，有佛道？”</p>
  <p>佛问须菩提：“众生为知诸法相空不？若众生知诸法相空者，菩萨终不发阿耨多罗三耶三菩意，亦不能度众生令离恶趣。以众生不知诸法相空故，不能得离五道，菩萨于诸佛所闻诸法相空，是故便发阿耨多罗三耶三菩。凡夫所入之法如来无复有众生，不解空法所作各自得之，无有众生有众生相，无有五阴有五阴相，于无为作有为相，自无所有作颠倒想，以身口意所作颠倒，便堕五趣不能得脱。菩萨行般若波罗蜜，持诸善法皆内于般若波罗蜜行菩萨行以成阿惟三佛，持四谛法广演分别，令众生习之诸善之法、三十七品、四谛便有三尊。其有众生因三尊者，无不得脱离诸勤苦。”</p>
  <p>须菩提白佛言：“世尊，众生得度，为用四谛、用四谛慧耶？”</p>
  <p>佛报言：“亦不以四谛得度，亦不以四谛慧得度。我说于四谛得等觉者，乃为度脱耳。”</p>
  <p>复问：“世尊，何等为四谛之等？”</p>
  <p>报言：“亦无苦亦无苦慧，亦无集亦无集慧，亦无尽亦无尽慧，亦无道亦无道慧，以四谛如及尔亦不变异法性之法，真际、法事有佛无佛常住如故，是法不忘不失于诸法不耗减。菩萨行般若波罗蜜，行四谛，逮四谛慧，亦当作是觉。”</p>
  <p>复问：“世尊，菩萨行般若波罗蜜，云何行四谛而觉四谛，以觉随行亦不堕二地而上菩萨位？”</p>
  <p>佛报言：“诸法之要不可得见，正使得见亦无所有，既无所有见诸法皆空，在四谛者、不在四谛者皆空无所有。作是见者便上菩萨位于种性住，住种性已不与上争不堕二地，以住种性便起四禅、四等及四空定，住灭尽地览知诸法知四谛慧，不生苦集尽道因缘，但起道意想观见诸法如。”</p>
  <p>须菩提言：“云何观见诸法如应？”</p>
  <p>佛报言：“空。”</p>
  <p>“云何为空？”</p>
  <p>报言：“如自观身相空，作是比观者为见诸法空，不见有法逮觉道者。道者无所有，亦非佛所作，亦非罗汉、辟支佛所作，亦非行菩萨者所作。一切众生不审是事，是故菩萨摩诃萨行般若波罗蜜，以沤和拘舍罗为众生说法。”</p>
  <h2>有无品第八十五</h2>
  <p>须菩提白佛言：“世尊，假令诸法所有无所有，非佛所作，亦非罗汉、辟支佛及菩萨所作，云何有诸道分数、善恶之差别，有三恶趣及于人道，从四天王上至长寿天高下之殊异？云何复言作是得是，行恶者入三恶趣，行善者得生人道或生天上？云何行道得须陀洹至得阿罗汉、辟支佛，作是行得菩萨法，作是得三耶三菩？世尊，无所有法者，亦无作，亦无行，亦无声闻、辟支佛行，无有菩萨行，亦无有三耶三佛行，亦无逮萨云若而度脱众生者，是事云何？”</p>
  <p>佛报须菩提：“如是，如是，无所有者亦无作亦无行得。凡夫愚闇不能得知贤圣之法，又亦不知所有无所有之法，为四颠倒之见侵欺，作若干行得若干报，便有五趣生死。无所有法亦无有行亦不受。于须菩提意云何？须陀洹乃至阿耨多罗三耶三菩，为有所有不？”</p>
  <p>须菩提言：“世尊，从须陀洹乃至于道，皆无所有。”</p>
  <p>佛告须菩提：“无所有能逮无所有法不？”</p>
  <p>对曰：“不也，世尊。”</p>
  <p>“是故，须菩提，无所有及道一切诸法，亦不合亦不散，无有形不可见，亦无对一相，一相者所谓无相。是故，须菩提，菩萨摩诃萨行般若波罗蜜沤和拘舍罗，见于众生入于颠倒，入于五阴无常有常想、苦谓有乐想、无我有我想、不净有净想，入于有为，菩萨以沤和拘舍罗令众生离于有中。”</p>
  <p>须菩提白佛言：“世尊，众生所入不离五趣，有何因缘碍？颇有实要不？”</p>
  <p>佛报须菩提：“无有，无有余行如毛发者，但以众生著四颠倒故有五趣耳。须菩提，谛听！谛听！以是事故，我今说之使汝得解。于意云何？梦中所见五乐自娱，有作者不？”</p>
  <p>对曰：“世尊，梦尚无所有，况有五乐？”</p>
  <p>佛言：“于汝意云何？诸法有为无为、有漏无漏，颇有法不如梦者不？”</p>
  <p>答曰：“世尊，一切诸法皆如梦耳，无有诸法不如梦者。”</p>
  <p>佛言：“于意云何？梦中所见人颇有五趣不？”</p>
  <p>“无也，世尊。”</p>
  <p>“须菩提，梦中人颇有道念、有著断事不？”</p>
  <p>对曰：“无有。何以故？世尊，无形之法无所造处，著断之法亦无有处。”</p>
  <p>“云何，须菩提，镜有见像，颇为有行，颇有五趣生死报不？”</p>
  <p>对曰：“不也，世尊。所以者何？镜中像者无所有也，凡夫为惑自呼所有，镜中像者亦无五趣，无作无行。”</p>
  <p>“须菩提，镜中像为有道念、有著断不？”</p>
  <p>对曰：“无有。所以者何？无形之法无所造作，亦无著断，亦无有处。”</p>
  <p>佛言：“于须菩提意云何？响从山谷出，是响颇有行作生五趣者不？”</p>
  <p>对曰：“不也。何以故？无形之法无行无作，无生五趣者。”</p>
  <p>“于须菩提意云何？响颇有道念、有著断不？”</p>
  <p>对曰：“无有。所以者何？无所有之法无所造作，亦无著断，亦无有处。”</p>
  <p>“于须菩提意云何？譬如热时之焰，无有河水有河水想，无有城郭有城郭想，无有园观有园观想。于意云何？是焰宁有所作有五趣不？”</p>
  <p>对曰：“焰无所有，但惑愚夫之眼但有像耳。”</p>
  <p>“须菩提，是焰颇有道念、有著断不？”</p>
  <p>对曰：“无有，无形之法无所造作，无有著断，亦无处所。”</p>
  <p>“须菩提，譬如幻师化作象马，或作人众若干种现，是化人颇为有行、有五趣不？”</p>
  <p>对曰：“无有。何以故？幻无形故。”</p>
  <p>“须菩提，幻人所化颇有道念、有著断不？”</p>
  <p>对曰：“无有。无形之法无所造立，亦无著断，亦无处所。”</p>
  <p>“须菩提，如来所化宁有行作有五趣不？”</p>
  <p>对曰：“无有。何以故？化无所有故。”</p>
  <p>“须菩提，化有道念、有著断不？”</p>
  <p>对曰：“不也，无形之法无有道念，亦无著断，亦无处所。”</p>
  <p>“于须菩提意云何？是诸法颇有著断不？”</p>
  <p>对曰：“不也，无有著断。”</p>
  <p>佛言：“假令无著断者，是为无有著断。何以故？众生但住于吾我便有著断。审见谛者不著不断，众生所见不审谛故便有著断。”</p>
  <h2>诸法等品第八十六</h2>
  <p>须菩提白佛言：“世尊，其审谛者不著不断，不审谛者亦不著不断，所有无所有无著无断，审谛不审谛俱不著不断，是事云何？”</p>
  <p>佛报须菩提言：“以诸法等故我言断。”</p>
  <p>“世尊，是何谓？”</p>
  <p>佛报言：“有佛无佛，如及尔法性、真际、法事，初不变异常住如故，是名为断。但以俗为名号有言有教，俗之音声虽有言教皆无所有。”</p>
  <p>须菩提言：“世尊，假令诸法如梦、如响、如镜中像、如野马、如幻、如化者，菩萨云何于空无之法发阿耨多罗三耶三菩意，言‘我当具足六波罗蜜，具足神通，具足慧度、四禅、四等及四空定、三十七品及三脱门，具足八惟无、九次第禅’，言‘当具足十力、佛十八法’，言‘当具足三十二相、八十种好’，言‘当具足陀邻尼门’？云何言‘我当作光明普照窈冥之处’？云何知众生意而为说法耶？”</p>
  <p>佛言：“须菩提，于意云何？如汝所问，为如幻如化不？”</p>
  <p>须菩提言：“假令诸法如梦如幻，菩萨云何行般若波罗蜜？世尊，梦以幻化非真实者，不真实法不能行六波罗蜜，乃至十八法亦不能行。”</p>
  <p>佛言：“如是，如是，如汝所言，梦化不行六波罗蜜不能成阿耨多罗三耶三菩。是法皆为是有为想法，有为想之法亦不可得萨云若。是法亦复是道，亦复是泥洹，以是法无所生、无有相。以是故，菩萨初发意以来习诸善法——六波罗蜜乃至十八法，知是法已如梦如化，不具足六波罗蜜、十八法者亦不能教化众生。菩萨习诸善法，观诸法如梦如化。菩萨观般若波罗蜜，观萨云若，观众生亦复如梦如化。菩萨行般若波罗蜜不于中受形，及幻化法不于中受形，言当逮萨云若。菩萨行般若波罗蜜无所取，于十八法亦无所取。菩萨知诸法无所取故，逮阿耨多罗三耶三菩。何以故？诸法无形故。无所取不可持，无所取法而有所得亦不见是法。是故菩萨为众生故发阿耨多罗三耶三菩意，从发意以来行六波罗蜜，但为一切不自为身。菩萨起阿耨多罗三耶三菩意者，但为众生故。以众生无所有，以众生无有众生想、不见有见想、不知有知想，是故菩萨于颠倒中拔出众生，于甘露地断诸习想。</p>
  <p>“须菩提，菩萨行般若波罗蜜以沤和拘舍罗，于诸法无所入，建立众生于无所入，但以俗数非第一义。”</p>
  <p>须菩提言：“世尊，如来所逮觉法，为以世俗数，为以第一义？”</p>
  <p>佛报言：“如来者以俗数得逮觉，亦无有法有所得者。所以者何？若言‘我得道者’是为大耻，若有二者亦无逮亦无觉。”</p>
  <p>复问：“世尊，假令有二不逮觉者，为从一得逮觉耶？”</p>
  <p>佛报言：“亦不从二，亦不从一，逮觉者亦不一亦不二，不一不二则是逮觉。所以者何？逮觉者为戏则为贡高，等觉者无戏亦无贡高。”</p>
  <p>须菩提言：“世尊，诸法所有皆无所有，云何是等正觉？”</p>
  <p>佛报言：“亦不有有，亦不无无，亦无言说，是则等觉。等觉法者亦无言说，亦无有法说等觉者。等觉者以过于诸法，凡夫愚人去等觉远。”</p>
  <p>复问：“世尊，如来为离觉法远耶？”</p>
  <p>佛报言：“等正觉者非众圣贤声闻、辟支佛、菩萨及佛之处。”</p>
  <p>复问：“世尊，如来于诸法中得自在耶？”</p>
  <p>佛报言：“凡夫之等及声闻、辟支佛及如来皆共一等觉。一等觉者亦无有二，亦无凡夫，亦无三耶三佛，乃至如来亦无若干。”</p>
  <p>须菩提言：“世尊，假令于等觉中无有分数者，凡夫、声闻、辟支佛无有差别？”</p>
  <p>佛言：“如是，如是，凡夫乃至三耶三佛无有差别。”</p>
  <p>“假令凡夫乃至三耶三佛无有差别者，何以故有三尊？”</p>
  <p>佛言：“于须菩提意云何？佛宝、法宝、比丘僧宝等觉异耶？”</p>
  <p>对曰：“如我从世尊所闻，三宝及等觉无有异，三宝及等觉亦不合亦不散，无有形亦不可见，一相无相，为无相法。作数作处者，则为有近有处。”</p>
  <p>佛告须菩提：“如来无所著等正觉，得阿耨多罗三耶三菩时，为诸法作处，便知有三恶趣，知有人道，知有三十三天，便知三十七品乃至内外空及所有无所有空，知有十八法。是故，须菩提，是为如来大士之所差特，不动于等觉法为诸法立处。”</p>
  <p>须菩提言：“世尊，如世尊于等觉不动耶？凡夫、声闻、辟支佛于等正觉亦复不动？佛法、凡夫法、声闻、辟支佛法及如来法为一法耶？及无形法、色法、痛法、想法、行法、识法异耶？眼法、耳法、鼻法、舌法、身法、意法有异耶？地、水、火、风、识、空法有异耶？淫怒痴法有异耶？六十二见有异耶？四禅、四等及四空定法有异耶？三十七品法、三脱门法、内外空及所有无所有空法，八惟无、九次第禅、四无畏、四无碍慧、十力、佛十八法、有为无为法，是诸法皆有名，云何处不可得？若菩萨不住是处，不分别诸法，菩萨终不能行般若波罗蜜。行般若波罗蜜菩萨游诸十处，尔乃上菩萨位便过二地，已过二地具足神通，于诸神通具足五波罗蜜，游诸佛刹供事诸佛植众善本，持是功德教化众生净佛国土。”</p>
  <p>佛告须菩提：“汝所问如来及凡夫法及二地法，云何作是问？于汝意云何？五阴空法及如来法为有异耶？”</p>
  <p>须菩提言：“等空。”</p>
  <p>佛言：“于空可见无相法不？五阴相及佛相为可见不？”</p>
  <p>须菩提言：“世尊，不可见也。”</p>
  <p>“是故，须菩提，诸法之法亦无有，凡夫亦不离凡夫，亦非如来法，亦不离如来法。”</p>
  <p>复问：“世尊，是法为是有为法，为是无为法？”</p>
  <p>佛言：“亦不离无为而得有为法，亦不离有为法而得无为法。须菩提，有为法、无为法一法无二，亦不合亦不散，无有形不可见一相，一相者无相。以俗数故有所作耳，非最第一义；最第一义非身口意所作，亦不离身口意得第一义以诸法之等。是故第一义菩萨行般若波罗蜜，亦不得最第一义而行菩萨事。”</p>
  <h2>诸法如化品第八十七</h2>
  <p>须菩提白佛言：“世尊，假令诸法等空，于诸法无所作，云何菩萨行般若波罗蜜，不得最第一义而行菩萨事，为众生作四恩耶？”</p>
  <p>佛告须菩提：“如汝所言，空者亦无有作亦无不作。若众生知，空者无有如来及佛境界，不动于空，度诸吾我有四大相，度诸五阴有知见相，度诸十二衰相，度诸有为相，建立不有为界，是不有为之性空。”</p>
  <p>“云何为空？”</p>
  <p>佛报言：“于诸相空。幻师所化作人空，不幻化及空不合不散以空空，空空及化人无能别者。何以故？俱空故。须菩提，五阴无不空者，以空故作是说言五阴空。”</p>
  <p>复问：“世尊，世俗之法如幻，道法亦复如幻耶？假令道法是幻者，从三十七品乃至佛十八法及三乘法亦复如幻，行三乘者亦复如幻。”</p>
  <p>佛报言：“是诸法化谁所化？为是声闻、辟支佛所化耶？是菩萨佛之所化耶？是诸习绪所化？是行所化？”</p>
  <p>对曰：“无有化者。”</p>
  <p>佛言：“是故诸法如化。”</p>
  <p>复问：“世尊，须陀洹至罗汉、辟支佛所灭，及佛诸习绪灭，亦复如化耶？”</p>
  <p>佛报言：“诸有所生者、灭者，皆悉如化。”</p>
  <p>复问：“世尊，何等法不如化者？”</p>
  <p>佛报言：“不起不灭是则非化。”</p>
  <p>复问：“世尊，何等不起，何等不灭，非是化耶？”</p>
  <p>佛报言：“泥洹非化。”</p>
  <p>须菩提言：“世尊常说：空不动转，无有双法，无不空者。是故泥洹亦复如化。”</p>
  <p>佛言：“如是，如是，一切皆空，亦非声闻、辟支佛所作，亦非菩萨佛之所作，审空者是泥洹。”</p>
  <p>复问：“世尊，于空过去人行，当云何入？云何学？云何说？”</p>
  <p>佛报言：“于须菩提意云何？但有过去世，无有当来世耶？”</p>
  <h2>萨陀波伦品第八十八</h2>
  <p>佛告须菩提：“菩萨摩诃萨欲求般若波罗蜜者，当如萨陀波伦菩萨，今现在于雷音如来无所著等正觉佛所，常修梵清净之行。”</p>
  <p>须菩提白佛言：“世尊，萨陀波伦菩萨云何求般若波罗蜜？”</p>
  <p>佛报言：“萨陀波伦菩萨求般若波罗蜜时，不惜身命，不望供养，不求名称，常在寂处。闻空中之声言：‘住，善男子，莫起疲厌睡卧之意，莫念食饮，莫念昼夜，莫念寒热，莫令意著于内外，莫左右顾视。行时当作是意，当如不行，于身五阴莫有起相。何以故？有起相者便于佛法有稽留碍，有留碍者便在生死苦，在生死苦者不能逮得般若波罗蜜。’</p>
  <p>“尔时，萨陀波伦报空中声言：‘我当从教。何以故？我欲为众生而作大明广宣佛法，我欲得阿耨多罗三耶三菩。’</p>
  <p>“作是语已，便闻空中声言：‘善哉！善哉！善男子，欲闻于空、无相、无愿之法，当求索般若波罗蜜，当离相念，当离命见，当离人见，当远离恶知识，当与善知识从事，当供养真知识，当为汝说空、无相、无愿之法，当说无生不灭之法，当劝助人求萨云若。作是行者闻般若波罗蜜，不久或从经中闻，或从菩萨摩诃萨口闻。善男子，所从得闻般若波罗蜜处，当视其人如世多罗。汝于法师当修反复莫得背恩，所从闻般若波罗蜜处则是真知识，得闻经已便得阿耨多罗三藐三菩不复动转，当自念言：“我去诸如来无所著等正觉不远，所生之处常值诸佛，常当远离八不闲处，当得八乐之处。”持是德行当敬法师如敬世尊，莫以世俗翼望之意，于法师所当起法想、恭敬之想。冀望想者当知魔事：若魔波旬或持五乐，或以细滑色声香味来贡法师，法师以沤和拘舍罗欲度众生能为受之，汝若见者莫起污意，但当念言：“我未得是沤和拘舍罗。如法师所行，菩萨已逮沤和拘舍罗者无所挂碍，譬如金刚无所不入不受尘垢。”当以一调法行而观法师，何等为一调法行？谓诸法无著无断。何以故？诸法皆空，无我，无人寿命，譬如幻、化、热时之焰，当作是观。法师导师作是观者，令得般若波罗蜜不久。善男子，当护魔事。善男子，若至法师所不见法师莫起碍意，当以法故恭敬法师。’</p>
  <p>“尔时，萨陀波伦闻空中声已于是东行，东行不久意中念言：‘向者不问，我当于何去？去是几所？当从谁闻？’于是大哭，哭已念言：‘我今于是不复饮食，不复动转，从一日至七日，不闻般若波罗蜜终不起。’”</p>
  <p>佛告须菩提：“譬如长者有一子，其子而死，父母悲哀无复他念，但念其子。须菩提，尔时萨陀波伦一无复余念，但念般若波罗蜜亦复如是。作是哭时，于前便有如来之像，三十二相、八十种好。</p>
  <p>“其佛叹言：‘善哉！善哉！善男子，过去诸如来无所著等正觉行菩萨时，索般若波罗蜜亦如是。持是勇进之意从是东行，去是二万里，国名香氏。其城纯以七宝七重，绕城池水周流七重，有七宝树罗列重行及七宝壍。其城纵广四百八十里。其国丰乐人民炽盛，所有服饰珍宝异妙。其城中有五百栏楯，街巷市里行伍相当，以诸杂宝金银错涂悬缯幢幡，譬如天锦城上台观楼阁。埤堄皆七宝作。城上宝树行列奇好。复以阎浮檀金为交露盖，以七宝铃悬其楼阁，风起之时吹其铃声，其音和雅譬如天乐，其有众生闻铃音者以自娱乐。绕城池水冷暖和适常满不减，其池水中有七宝船，其人乘船游戏池水中，其人宿命有福功德而得致是。其池水中有波昙华、分陀利华、拘文罗华、优钵利华，复有余华杂种异色数千百种，三千大千国土所有妙华无不在彼。顺绕其城各有五百庐观，亦七宝作姝好严事。一一庐观有五百池水，其池纵广各二十里，亦以七宝杂色妙华，其华大如车盖，其华五色青黄赤白红各自分明，其池中有凫、雁、鸳鸯、孔雀、鵁鶄，异类奇鸟数千百种。其城庐观所有宝物，亦无有主，亦无守者，以其国人宿福所致，常习行般若波罗蜜故，是以长夜受是福德。善男子，彼有菩萨名法上，在其国中央有宫殿舍，广纵四十里皆以七宝，作宫墙七重，所有栏楯七宝之树，园观浴池亦复七重，其楼阁栏楯宫殿门合，皆是七宝雕文、刻镂七重。法上宫里有四庐观——一名、常乐，二名、除忧，三名、杂华，四名、杂香，一一庐观有八池水——一名曰、贤，二名、贤妙，三名曰、乐，四名、妙乐，五名、吉祥，六名、吉上，七名曰、除，八名、不还，其池四边边各一宝——金、银、琉璃、水精，纯以紫磨黄金为底，以金罗网为盖。其一一池中金为梯陛，种种杂色砗磲玛瑙众宝杂成，其梯陛两边复以紫金为芭蕉树，其华柔软随风委靡。其池水中亦有杂华如上所有，顺池水边又有华树，风吹诸华堕池水中便如根生，其池水香如天栴檀。法上宫中有六万八千夫人婇女围绕娱乐，香氏城中男女皆来会，于常乐池观共相娱乐。’</p>
  <p>“其化佛言：‘善男子，是法上菩萨与其眷属共相娱乐，以三时说法。香氏城中众人，为法上菩萨施设法座，于城中央金、银、水精、琉璃为座，细软劫波育以为其蓐，以天杂香而著其蓐，其座高十里，当其座上有诸男女把持垂珠，又散名华烧诸名香。何以故？敬于法故。法上菩萨坐其座上，以般若波罗蜜为众生说法。’</p>
  <p>“化佛复言：‘善男子，香氏国人恭敬奉事法上菩萨其像如是。有若干百千诸天来会听受般若波罗蜜，中有书者，中有讽者，中有口受者，中有念者，中有寂然念行之者。国中众生皆是阿惟越致，于阿耨多罗三耶三菩不复动还。善男子，汝从是东去到法上菩萨所，可得闻般若波罗蜜。是法上者，是汝前世真知识也，常劝助汝于阿耨多罗三耶三菩。法上菩萨本求般若波罗蜜时亦如汝。今往善男子，昼夜莫断于念，得闻般若波罗蜜不久。’</p>
  <p>“尔时，萨陀波伦闻是语已，踊跃欢喜言：‘我何时当得见法师从受闻般若波罗蜜？’”</p>
</body></html>