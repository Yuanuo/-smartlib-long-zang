<!doctype html>
<html id="z3IBT9SAN" data-ver="1168">
 <head>
  <meta charset="utf-8">
  <meta author="无罗叉">
  <meta author="竺叔兰">
  <meta library="龙藏">
  <meta catalog="大乘般若部">
  <meta period="西晋">
 </head>
 <body>
  <h1 id="a1">放光般若波罗蜜经卷第二十九</h1>
  <h2 id="a2">分别四谛品第八十四</h2>
  <p id="a3">须菩提白佛言：<a id="a-4"></a>“世尊，<a id="a-5"></a>假令是法是菩萨法者，<a id="a-6"></a>佛法复云何？<a id="a-7"></a>”</p>
  <p id="a8">佛报言：<a id="a-9"></a>“以是法具足者，<a id="a-A"></a>便逮萨云若慧尽诸习绪，<a id="a-B"></a>菩萨摩诃萨便尽逮觉是菩萨法。<a id="a-C"></a>佛法者，<a id="a-D"></a>以一相慧应一切慧而得正觉，<a id="a-E"></a>是者佛法与菩萨法而有差别。<a id="a-F"></a>须菩提，<a id="a-G"></a>譬如向道、<a id="a-H"></a>已得道者，<a id="a-I"></a>是二辈者皆是贤圣，<a id="a-J"></a>菩萨住于两际中间，<a id="a-K"></a>佛以过去如来无所著等正觉，<a id="a-L"></a>以是差别。<a id="a-M"></a>”</p>
  <p id="aN">须菩提言：<a id="a-O"></a>“世尊，<a id="a-P"></a>假令如佛所言者，<a id="a-Q"></a>空无之法为有差别、<a id="a-R"></a>有若干品耶，<a id="a-S"></a>而言是者泥犁、<a id="a-T"></a>薜荔、<a id="a-U"></a>畜生，<a id="a-V"></a>是者人道，<a id="a-W"></a>是者天道，<a id="a-X"></a>是者八数，<a id="a-Y"></a>是者辟支佛，<a id="a-Z"></a>是者菩萨，<a id="a-a"></a>是者为佛？<a id="a-b"></a>如是诸道无所有，<a id="a-c"></a>行亦无所有，<a id="a-d"></a>如行无所有者罪福之报亦无所有。<a id="a-e"></a>”</p>
  <p id="af">佛言：<a id="a-g"></a>“如是，<a id="a-h"></a>如是，<a id="a-i"></a>须菩提，<a id="a-j"></a>如汝所言，<a id="a-k"></a>空无之法亦无有行亦无有得。<a id="a-l"></a>须菩提，<a id="a-m"></a>不知空无之法者，<a id="a-n"></a>或作善恶之行有漏无漏，<a id="a-o"></a>由行所致便有三恶趣，<a id="a-p"></a>作善行者便有天道、<a id="a-q"></a>人道，<a id="a-r"></a>于三界中无断绝时。<a id="a-s"></a>菩萨行六波罗蜜乃至佛十八法，<a id="a-t"></a>行菩萨法亦无有瑕，<a id="a-u"></a>是为具足菩萨支节，<a id="a-v"></a>金刚三昧成阿耨多罗三耶三菩阿惟三佛，<a id="a-w"></a>为众生作厚，<a id="a-x"></a>其厚者终不腐败而生五道。<a id="a-y"></a>”</p>
  <p id="az">须菩提言：<a id="a-10"></a>“世尊，<a id="a-11"></a>成阿惟三佛时，<a id="a-12"></a>为见五道生死耶？<a id="a-13"></a>”</p>
  <p id="a14">佛言：<a id="a-15"></a>“不也。<a id="a-16"></a>”</p>
  <p id="a17">须菩提复问：<a id="a-18"></a>“如来为不见善恶法耶？<a id="a-19"></a>”</p>
  <p id="a1A">佛言：<a id="a-1B"></a>“不也。<a id="a-1C"></a>”</p>
  <p id="a1D">“世尊，<a id="a-1E"></a>为不见善法耶？<a id="a-1F"></a>”</p>
  <p id="a1G">佛言：<a id="a-1H"></a>“不也。<a id="a-1I"></a>”</p>
  <p id="a1J">“世尊，<a id="a-1K"></a>亦不见善亦不见恶耶？<a id="a-1L"></a>”</p>
  <p id="a1M">佛言：<a id="a-1N"></a>“不也。<a id="a-1O"></a>”</p>
  <p id="a1P">须菩提言：<a id="a-1Q"></a>“若不以是四句，<a id="a-1R"></a>云何处有天道人道、<a id="a-1S"></a>是三恶道？<a id="a-1T"></a>云何处有声闻、<a id="a-1U"></a>辟支佛道处，<a id="a-1V"></a>有菩萨处，<a id="a-1W"></a>有佛道？<a id="a-1X"></a>”</p>
  <p id="a1Y">佛问须菩提：<a id="a-1Z"></a>“众生为知诸法相空不？<a id="a-1a"></a>若众生知诸法相空者，<a id="a-1b"></a>菩萨终不发阿耨多罗三耶三菩意，<a id="a-1c"></a>亦不能度众生令离恶趣。<a id="a-1d"></a>以众生不知诸法相空故，<a id="a-1e"></a>不能得离五道，<a id="a-1f"></a>菩萨于诸佛所闻诸法相空，<a id="a-1g"></a>是故便发阿耨多罗三耶三菩。<a id="a-1h"></a>凡夫所入之法如来无复有众生，<a id="a-1i"></a>不解空法所作各自得之，<a id="a-1j"></a>无有众生有众生相，<a id="a-1k"></a>无有五阴有五阴相，<a id="a-1l"></a>于无为作有为相，<a id="a-1m"></a>自无所有作颠倒想，<a id="a-1n"></a>以身口意所作颠倒，<a id="a-1o"></a>便堕五趣不能得脱。<a id="a-1p"></a>菩萨行般若波罗蜜，<a id="a-1q"></a>持诸善法皆内于般若波罗蜜行菩萨行以成阿惟三佛，<a id="a-1r"></a>持四谛法广演分别，<a id="a-1s"></a>令众生习之诸善之法、<a id="a-1t"></a>三十七品、<a id="a-1u"></a>四谛便有三尊。<a id="a-1v"></a>其有众生因三尊者，<a id="a-1w"></a>无不得脱离诸勤苦。<a id="a-1x"></a>”</p>
  <p id="a1y">须菩提白佛言：<a id="a-1z"></a>“世尊，<a id="a-20"></a>众生得度，<a id="a-21"></a>为用四谛、<a id="a-22"></a>用四谛慧耶？<a id="a-23"></a>”</p>
  <p id="a24">佛报言：<a id="a-25"></a>“亦不以四谛得度，<a id="a-26"></a>亦不以四谛慧得度。<a id="a-27"></a>我说于四谛得等觉者，<a id="a-28"></a>乃为度脱耳。<a id="a-29"></a>”</p>
  <p id="a2A">复问：<a id="a-2B"></a>“世尊，<a id="a-2C"></a>何等为四谛之等？<a id="a-2D"></a>”</p>
  <p id="a2E">报言：<a id="a-2F"></a>“亦无苦亦无苦慧，<a id="a-2G"></a>亦无集亦无集慧，<a id="a-2H"></a>亦无尽亦无尽慧，<a id="a-2I"></a>亦无道亦无道慧，<a id="a-2J"></a>以四谛如及尔亦不变异法性之法，<a id="a-2K"></a>真际、<a id="a-2L"></a>法事有佛无佛常住如故，<a id="a-2M"></a>是法不忘不失于诸法不耗减。<a id="a-2N"></a>菩萨行般若波罗蜜，<a id="a-2O"></a>行四谛，<a id="a-2P"></a>逮四谛慧，<a id="a-2Q"></a>亦当作是觉。<a id="a-2R"></a>”</p>
  <p id="a2S">复问：<a id="a-2T"></a>“世尊，<a id="a-2U"></a>菩萨行般若波罗蜜，<a id="a-2V"></a>云何行四谛而觉四谛，<a id="a-2W"></a>以觉随行亦不堕二地而上菩萨位？<a id="a-2X"></a>”</p>
  <p id="a2Y">佛报言：<a id="a-2Z"></a>“诸法之要不可得见，<a id="a-2a"></a>正使得见亦无所有，<a id="a-2b"></a>既无所有见诸法皆空，<a id="a-2c"></a>在四谛者、<a id="a-2d"></a>不在四谛者皆空无所有。<a id="a-2e"></a>作是见者便上菩萨位于种性住，<a id="a-2f"></a>住种性已不与上争不堕二地，<a id="a-2g"></a>以住种性便起四禅、<a id="a-2h"></a>四等及四空定，<a id="a-2i"></a>住灭尽地览知诸法知四谛慧，<a id="a-2j"></a>不生苦集尽道因缘，<a id="a-2k"></a>但起道意想观见诸法如。<a id="a-2l"></a>”</p>
  <p id="a2m">须菩提言：<a id="a-2n"></a>“云何观见诸法如应？<a id="a-2o"></a>”</p>
  <p id="a2p">佛报言：<a id="a-2q"></a>“空。<a id="a-2r"></a>”</p>
  <p id="a2s">“云何为空？<a id="a-2t"></a>”</p>
  <p id="a2u">报言：<a id="a-2v"></a>“如自观身相空，<a id="a-2w"></a>作是比观者为见诸法空，<a id="a-2x"></a>不见有法逮觉道者。<a id="a-2y"></a>道者无所有，<a id="a-2z"></a>亦非佛所作，<a id="a-30"></a>亦非罗汉、<a id="a-31"></a>辟支佛所作，<a id="a-32"></a>亦非行菩萨者所作。<a id="a-33"></a>一切众生不审是事，<a id="a-34"></a>是故菩萨摩诃萨行般若波罗蜜，<a id="a-35"></a>以沤和拘舍罗为众生说法。<a id="a-36"></a>”</p>
  <p data-pb></p>
  <h2 id="a37">有无品第八十五</h2>
  <p id="a38">须菩提白佛言：<a id="a-39"></a>“世尊，<a id="a-3A"></a>假令诸法所有无所有，<a id="a-3B"></a>非佛所作，<a id="a-3C"></a>亦非罗汉、<a id="a-3D"></a>辟支佛及菩萨所作，<a id="a-3E"></a>云何有诸道分数、<a id="a-3F"></a>善恶之差别，<a id="a-3G"></a>有三恶趣及于人道，<a id="a-3H"></a>从四天王上至长寿天高下之殊异？<a id="a-3I"></a>云何复言作是得是，<a id="a-3J"></a>行恶者入三恶趣，<a id="a-3K"></a>行善者得生人道或生天上？<a id="a-3L"></a>云何行道得须陀洹至得阿罗汉、<a id="a-3M"></a>辟支佛，<a id="a-3N"></a>作是行得菩萨法，<a id="a-3O"></a>作是得三耶三菩？<a id="a-3P"></a>世尊，<a id="a-3Q"></a>无所有法者，<a id="a-3R"></a>亦无作，<a id="a-3S"></a>亦无行，<a id="a-3T"></a>亦无声闻、<a id="a-3U"></a>辟支佛行，<a id="a-3V"></a>无有菩萨行，<a id="a-3W"></a>亦无有三耶三佛行，<a id="a-3X"></a>亦无逮萨云若而度脱众生者，<a id="a-3Y"></a>是事云何？<a id="a-3Z"></a>”</p>
  <p id="a3a">佛报须菩提：<a id="a-3b"></a>“如是，<a id="a-3c"></a>如是，<a id="a-3d"></a>无所有者亦无作亦无行得。<a id="a-3e"></a>凡夫愚闇不能得知贤圣之法，<a id="a-3f"></a>又亦不知所有无所有之法，<a id="a-3g"></a>为四颠倒之见侵欺，<a id="a-3h"></a>作若干行得若干报，<a id="a-3i"></a>便有五趣生死。<a id="a-3j"></a>无所有法亦无有行亦不受。<a id="a-3k"></a>于须菩提意云何？<a id="a-3l"></a>须陀洹乃至阿耨多罗三耶三菩，<a id="a-3m"></a>为有所有不？<a id="a-3n"></a>”</p>
  <p id="a3o">须菩提言：<a id="a-3p"></a>“世尊，<a id="a-3q"></a>从须陀洹乃至于道，<a id="a-3r"></a>皆无所有。<a id="a-3s"></a>”</p>
  <p id="a3t">佛告须菩提：<a id="a-3u"></a>“无所有能逮无所有法不？<a id="a-3v"></a>”</p>
  <p id="a3w">对曰：<a id="a-3x"></a>“不也，<a id="a-3y"></a>世尊。<a id="a-3z"></a>”</p>
  <p id="a40">“是故，<a id="a-41"></a>须菩提，<a id="a-42"></a>无所有及道一切诸法，<a id="a-43"></a>亦不合亦不散，<a id="a-44"></a>无有形不可见，<a id="a-45"></a>亦无对一相，<a id="a-46"></a>一相者所谓无相。<a id="a-47"></a>是故，<a id="a-48"></a>须菩提，<a id="a-49"></a>菩萨摩诃萨行般若波罗蜜沤和拘舍罗，<a id="a-4A"></a>见于众生入于颠倒，<a id="a-4B"></a>入于五阴无常有常想、<a id="a-4C"></a>苦谓有乐想、<a id="a-4D"></a>无我有我想、<a id="a-4E"></a>不净有净想，<a id="a-4F"></a>入于有为，<a id="a-4G"></a>菩萨以沤和拘舍罗令众生离于有中。<a id="a-4H"></a>”</p>
  <p id="a4I">须菩提白佛言：<a id="a-4J"></a>“世尊，<a id="a-4K"></a>众生所入不离五趣，<a id="a-4L"></a>有何因缘礙？<a id="a-4M"></a>颇有实要不？<a id="a-4N"></a>”</p>
  <p id="a4O">佛报须菩提：<a id="a-4P"></a>“无有，<a id="a-4Q"></a>无有余行如毛发者，<a id="a-4R"></a>但以众生著四颠倒故有五趣耳。<a id="a-4S"></a>须菩提，<a id="a-4T"></a>谛听！<a id="a-4U"></a>谛听！<a id="a-4V"></a>以是事故，<a id="a-4W"></a>我今说之使汝得解。<a id="a-4X"></a>于意云何？<a id="a-4Y"></a>梦中所见五乐自娱，<a id="a-4Z"></a>有作者不？<a id="a-4a"></a>”</p>
  <p id="a4b">对曰：<a id="a-4c"></a>“世尊，<a id="a-4d"></a>梦尚无所有，<a id="a-4e"></a>况有五乐？<a id="a-4f"></a>”</p>
  <p id="a4g">佛言：<a id="a-4h"></a>“于汝意云何？<a id="a-4i"></a>诸法有为无为、<a id="a-4j"></a>有漏无漏，<a id="a-4k"></a>颇有法不如梦者不？<a id="a-4l"></a>”</p>
  <p id="a4m">答曰：<a id="a-4n"></a>“世尊，<a id="a-4o"></a>一切诸法皆如梦耳，<a id="a-4p"></a>无有诸法不如梦者。<a id="a-4q"></a>”</p>
  <p id="a4r">佛言：<a id="a-4s"></a>“于意云何？<a id="a-4t"></a>梦中所见人颇有五趣不？<a id="a-4u"></a>”</p>
  <p id="a4v">“无也，<a id="a-4w"></a>世尊。<a id="a-4x"></a>”</p>
  <p id="a4y">“须菩提，<a id="a-4z"></a>梦中人颇有道念、<a id="a-50"></a>有著断事不？<a id="a-51"></a>”</p>
  <p id="a52">对曰：<a id="a-53"></a>“无有。<a id="a-54"></a>何以故？<a id="a-55"></a>世尊，<a id="a-56"></a>无形之法无所造处，<a id="a-57"></a>著断之法亦无有处。<a id="a-58"></a>”</p>
  <p id="a59">“云何，<a id="a-5A"></a>须菩提，<a id="a-5B"></a>镜有见像，<a id="a-5C"></a>颇为有行，<a id="a-5D"></a>颇有五趣生死报不？<a id="a-5E"></a>”</p>
  <p id="a5F">对曰：<a id="a-5G"></a>“不也，<a id="a-5H"></a>世尊。<a id="a-5I"></a>所以者何？<a id="a-5J"></a>镜中像者无所有也，<a id="a-5K"></a>凡夫为惑自呼所有，<a id="a-5L"></a>镜中像者亦无五趣，<a id="a-5M"></a>无作无行。<a id="a-5N"></a>”</p>
  <p id="a5O">“须菩提，<a id="a-5P"></a>镜中像为有道念、<a id="a-5Q"></a>有著断不？<a id="a-5R"></a>”</p>
  <p id="a5S">对曰：<a id="a-5T"></a>“无有。<a id="a-5U"></a>所以者何？<a id="a-5V"></a>无形之法无所造作，<a id="a-5W"></a>亦无著断，<a id="a-5X"></a>亦无有处。<a id="a-5Y"></a>”</p>
  <p id="a5Z">佛言：<a id="a-5a"></a>“于须菩提意云何？<a id="a-5b"></a>响从山谷出，<a id="a-5c"></a>是响颇有行作生五趣者不？<a id="a-5d"></a>”</p>
  <p id="a5e">对曰：<a id="a-5f"></a>“不也。<a id="a-5g"></a>何以故？<a id="a-5h"></a>无形之法无行无作，<a id="a-5i"></a>无生五趣者。<a id="a-5j"></a>”</p>
  <p id="a5k">“于须菩提意云何？<a id="a-5l"></a>响颇有道念、<a id="a-5m"></a>有著断不？<a id="a-5n"></a>”</p>
  <p id="a5o">对曰：<a id="a-5p"></a>“无有。<a id="a-5q"></a>所以者何？<a id="a-5r"></a>无所有之法无所造作，<a id="a-5s"></a>亦无著断，<a id="a-5t"></a>亦无有处。<a id="a-5u"></a>”</p>
  <p id="a5v">“于须菩提意云何？<a id="a-5w"></a>譬如热时之焰，<a id="a-5x"></a>无有河水有河水想，<a id="a-5y"></a>无有城郭有城郭想，<a id="a-5z"></a>无有园观有园观想。<a id="a-60"></a>于意云何？<a id="a-61"></a>是焰宁有所作有五趣不？<a id="a-62"></a>”</p>
  <p id="a63">对曰：<a id="a-64"></a>“焰无所有，<a id="a-65"></a>但惑愚夫之眼但有像耳。<a id="a-66"></a>”</p>
  <p id="a67">“须菩提，<a id="a-68"></a>是焰颇有道念、<a id="a-69"></a>有著断不？<a id="a-6A"></a>”</p>
  <p id="a6B">对曰：<a id="a-6C"></a>“无有，<a id="a-6D"></a>无形之法无所造作，<a id="a-6E"></a>无有著断，<a id="a-6F"></a>亦无处所。<a id="a-6G"></a>”</p>
  <p id="a6H">“须菩提，<a id="a-6I"></a>譬如幻师化作象马，<a id="a-6J"></a>或作人众若干种现，<a id="a-6K"></a>是化人颇为有行、<a id="a-6L"></a>有五趣不？<a id="a-6M"></a>”</p>
  <p id="a6N">对曰：<a id="a-6O"></a>“无有。<a id="a-6P"></a>何以故？<a id="a-6Q"></a>幻无形故。<a id="a-6R"></a>”</p>
  <p id="a6S">“须菩提，<a id="a-6T"></a>幻人所化颇有道念、<a id="a-6U"></a>有著断不？<a id="a-6V"></a>”</p>
  <p id="a6W">对曰：<a id="a-6X"></a>“无有。<a id="a-6Y"></a>无形之法无所造立，<a id="a-6Z"></a>亦无著断，<a id="a-6a"></a>亦无处所。<a id="a-6b"></a>”</p>
  <p id="a6c">“须菩提，<a id="a-6d"></a>如来所化宁有行作有五趣不？<a id="a-6e"></a>”</p>
  <p id="a6f">对曰：<a id="a-6g"></a>“无有。<a id="a-6h"></a>何以故？<a id="a-6i"></a>化无所有故。<a id="a-6j"></a>”</p>
  <p id="a6k">“须菩提，<a id="a-6l"></a>化有道念、<a id="a-6m"></a>有著断不？<a id="a-6n"></a>”</p>
  <p id="a6o">对曰：<a id="a-6p"></a>“不也，<a id="a-6q"></a>无形之法无有道念，<a id="a-6r"></a>亦无著断，<a id="a-6s"></a>亦无处所。<a id="a-6t"></a>”</p>
  <p id="a6u">“于须菩提意云何？<a id="a-6v"></a>是诸法颇有著断不？<a id="a-6w"></a>”</p>
  <p id="a6x">对曰：<a id="a-6y"></a>“不也，<a id="a-6z"></a>无有著断。<a id="a-70"></a>”</p>
  <p id="a71">佛言：<a id="a-72"></a>“假令无著断者，<a id="a-73"></a>是为无有著断。<a id="a-74"></a>何以故？<a id="a-75"></a>众生但住于吾我便有著断。<a id="a-76"></a>审见谛者不著不断，<a id="a-77"></a>众生所见不审谛故便有著断。<a id="a-78"></a>”</p>
  <p data-pb></p>
  <h2 id="a79">诸法等品第八十六</h2>
  <p id="a7A">须菩提白佛言：<a id="a-7B"></a>“世尊，<a id="a-7C"></a>其审谛者不著不断，<a id="a-7D"></a>不审谛者亦不著不断，<a id="a-7E"></a>所有无所有无著无断，<a id="a-7F"></a>审谛不审谛俱不著不断，<a id="a-7G"></a>是事云何？<a id="a-7H"></a>”</p>
  <p id="a7I">佛报须菩提言：<a id="a-7J"></a>“以诸法等故我言断。<a id="a-7K"></a>”</p>
  <p id="a7L">“世尊，<a id="a-7M"></a>是何谓？<a id="a-7N"></a>”</p>
  <p id="a7O">佛报言：<a id="a-7P"></a>“有佛无佛，<a id="a-7Q"></a>如及尔法性、<a id="a-7R"></a>真际、<a id="a-7S"></a>法事，<a id="a-7T"></a>初不变异常住如故，<a id="a-7U"></a>是名为断。<a id="a-7V"></a>但以俗为名号有言有教，<a id="a-7W"></a>俗之音声虽有言教皆无所有。<a id="a-7X"></a>”</p>
  <p id="a7Y">须菩提言：<a id="a-7Z"></a>“世尊，<a id="a-7a"></a>假令诸法如梦、<a id="a-7b"></a>如响、<a id="a-7c"></a>如镜中像、<a id="a-7d"></a>如野马、<a id="a-7e"></a>如幻、<a id="a-7f"></a>如化者，<a id="a-7g"></a>菩萨云何于空无之法发阿耨多罗三耶三菩意，<a id="a-7h"></a>言‘我当具足六波罗蜜，<a id="a-7i"></a>具足神通，<a id="a-7j"></a>具足慧度、<a id="a-7k"></a>四禅、<a id="a-7l"></a>四等及四空定、<a id="a-7m"></a>三十七品及三脱门，<a id="a-7n"></a>具足八惟无、<a id="a-7o"></a>九次第禅’，<a id="a-7p"></a>言‘当具足十力、<a id="a-7q"></a>佛十八法’，<a id="a-7r"></a>言‘当具足三十二相、<a id="a-7s"></a>八十种好’，<a id="a-7t"></a>言‘当具足陀邻尼门’？<a id="a-7u"></a>云何言‘我当作光明普照窈冥之处’？<a id="a-7v"></a>云何知众生意而为说法耶？<a id="a-7w"></a>”</p>
  <p id="a7x">佛言：<a id="a-7y"></a>“须菩提，<a id="a-7z"></a>于意云何？<a id="a-80"></a>如汝所问，<a id="a-81"></a>为如幻如化不？<a id="a-82"></a>”</p>
  <p id="a83">须菩提言：<a id="a-84"></a>“假令诸法如梦如幻，<a id="a-85"></a>菩萨云何行般若波罗蜜？<a id="a-86"></a>世尊，<a id="a-87"></a>梦以幻化非真实者，<a id="a-88"></a>不真实法不能行六波罗蜜，<a id="a-89"></a>乃至十八法亦不能行。<a id="a-8A"></a>”</p>
  <p id="a8B">佛言：<a id="a-8C"></a>“如是，<a id="a-8D"></a>如是，<a id="a-8E"></a>如汝所言，<a id="a-8F"></a>梦化不行六波罗蜜不能成阿耨多罗三耶三菩。<a id="a-8G"></a>是法皆为是有为想法，<a id="a-8H"></a>有为想之法亦不可得萨云若。<a id="a-8I"></a>是法亦复是道，<a id="a-8J"></a>亦复是泥洹，<a id="a-8K"></a>以是法无所生、<a id="a-8L"></a>无有相。<a id="a-8M"></a>以是故，<a id="a-8N"></a>菩萨初发意以来习诸善法，<a id="a-8O"></a>六波罗蜜乃至十八法，<a id="a-8P"></a>知是法已如梦如化，<a id="a-8Q"></a>不具足六波罗蜜、<a id="a-8R"></a>十八法者亦不能教化众生。<a id="a-8S"></a>菩萨习诸善法，<a id="a-8T"></a>观诸法如梦如化。<a id="a-8U"></a>菩萨观般若波罗蜜，<a id="a-8V"></a>观萨云若，<a id="a-8W"></a>观众生亦复如梦如化。<a id="a-8X"></a>菩萨行般若波罗蜜不于中受形，<a id="a-8Y"></a>及幻化法不于中受形，<a id="a-8Z"></a>言当逮萨云若。<a id="a-8a"></a>菩萨行般若波罗蜜无所取，<a id="a-8b"></a>于十八法亦无所取。<a id="a-8c"></a>菩萨知诸法无所取故，<a id="a-8d"></a>逮阿耨多罗三耶三菩。<a id="a-8e"></a>何以故？<a id="a-8f"></a>诸法无形故。<a id="a-8g"></a>无所取不可持，<a id="a-8h"></a>无所取法而有所得亦不见是法。<a id="a-8i"></a>是故菩萨为众生故发阿耨多罗三耶三菩意，<a id="a-8j"></a>从发意以来行六波罗蜜，<a id="a-8k"></a>但为一切不自为身。<a id="a-8l"></a>菩萨起阿耨多罗三耶三菩意者，<a id="a-8m"></a>但为众生故。<a id="a-8n"></a>以众生无所有，<a id="a-8o"></a>以无众生有众生想，<a id="a-8p"></a>不见有见想，<a id="a-8q"></a>不知有知想，<a id="a-8r"></a>是故菩萨于颠倒中拔出众生，<a id="a-8s"></a>于甘露地断诸习想。</p>
  <p id="a8t">“须菩提，<a id="a-8u"></a>菩萨行般若波罗蜜以沤和拘舍罗，<a id="a-8v"></a>于诸法无所入，<a id="a-8w"></a>建立众生于无所入，<a id="a-8x"></a>但以俗数非第一义。<a id="a-8y"></a>”</p>
  <p id="a8z">须菩提言：<a id="a-90"></a>“世尊，<a id="a-91"></a>如来所逮觉法，<a id="a-92"></a>为以世俗数，<a id="a-93"></a>为以第一义？<a id="a-94"></a>”</p>
  <p id="a95">佛报言：<a id="a-96"></a>“如来者以俗数得逮觉，<a id="a-97"></a>亦无有法有所得者。<a id="a-98"></a>所以者何？<a id="a-99"></a>若言‘我得道者’是为大耻，<a id="a-9A"></a>若有二者亦无逮亦无觉。<a id="a-9B"></a>”</p>
  <p id="a9C">复问：<a id="a-9D"></a>“世尊，<a id="a-9E"></a>假令有二不逮觉者，<a id="a-9F"></a>为从一得逮觉耶？<a id="a-9G"></a>”</p>
  <p id="a9H">佛报言：<a id="a-9I"></a>“亦不从二，<a id="a-9J"></a>亦不从一，<a id="a-9K"></a>逮觉者亦不一亦不二，<a id="a-9L"></a>不一不二则是逮觉。<a id="a-9M"></a>所以者何？<a id="a-9N"></a>逮觉者为戏则为贡高，<a id="a-9O"></a>等觉者无戏亦无贡高。<a id="a-9P"></a>”</p>
  <p id="a9Q">须菩提言：<a id="a-9R"></a>“世尊，<a id="a-9S"></a>诸法所有皆无所有，<a id="a-9T"></a>云何是等正觉？<a id="a-9U"></a>”</p>
  <p id="a9V">佛报言：<a id="a-9W"></a>“亦不有有，<a id="a-9X"></a>亦不无无，<a id="a-9Y"></a>亦无言说，<a id="a-9Z"></a>是则等觉。<a id="a-9a"></a>等觉法者亦无言说，<a id="a-9b"></a>亦无有法说等觉者。<a id="a-9c"></a>等觉者以过于诸法，<a id="a-9d"></a>凡夫愚人去等觉远。<a id="a-9e"></a>”</p>
  <p id="a9f">复问：<a id="a-9g"></a>“世尊，<a id="a-9h"></a>如来为离觉法远耶？<a id="a-9i"></a>”</p>
  <p id="a9j">佛报言：<a id="a-9k"></a>“等正觉者非众圣贤声闻、<a id="a-9l"></a>辟支佛、<a id="a-9m"></a>菩萨及佛之处。<a id="a-9n"></a>”</p>
  <p id="a9o">复问：<a id="a-9p"></a>“世尊，<a id="a-9q"></a>如来于诸法中得自在耶？<a id="a-9r"></a>”</p>
  <p id="a9s">佛报言：<a id="a-9t"></a>“凡夫之等及声闻、<a id="a-9u"></a>辟支佛及如来皆共一等觉。<a id="a-9v"></a>一等觉者亦无有二，<a id="a-9w"></a>亦无凡夫，<a id="a-9x"></a>亦无三耶三佛，<a id="a-9y"></a>乃至如来亦无若干。<a id="a-9z"></a>”</p>
  <p id="aA0">须菩提言：<a id="a-A1"></a>“世尊，<a id="a-A2"></a>假令于等觉中无有分数者，<a id="a-A3"></a>凡夫、<a id="a-A4"></a>声闻、<a id="a-A5"></a>辟支佛无有差别？<a id="a-A6"></a>”</p>
  <p id="aA7">佛言：<a id="a-A8"></a>“如是，<a id="a-A9"></a>如是，<a id="a-AA"></a>凡夫乃至三耶三佛无有差别。<a id="a-AB"></a>”</p>
  <p id="aAC">“假令凡夫乃至三耶三佛无有差别者，<a id="a-AD"></a>何以故有三尊？<a id="a-AE"></a>”</p>
  <p id="aAF">佛言：<a id="a-AG"></a>“于须菩提意云何？<a id="a-AH"></a>佛宝、<a id="a-AI"></a>法宝、<a id="a-AJ"></a>比丘僧宝等觉异耶？<a id="a-AK"></a>”</p>
  <p id="aAL">对曰：<a id="a-AM"></a>“如我从世尊所闻，<a id="a-AN"></a>三宝及等觉无有异，<a id="a-AO"></a>三宝及等觉亦不合亦不散，<a id="a-AP"></a>无有形亦不可见，<a id="a-AQ"></a>一相无相，<a id="a-AR"></a>为无相法。<a id="a-AS"></a>作数作处者，<a id="a-AT"></a>则为有近有处。<a id="a-AU"></a>”</p>
  <p id="aAV">佛告须菩提：<a id="a-AW"></a>“如来无所著等正觉，<a id="a-AX"></a>得阿耨多罗三耶三菩时，<a id="a-AY"></a>为诸法作处，<a id="a-AZ"></a>便知有三恶趣，<a id="a-Aa"></a>知有人道，<a id="a-Ab"></a>知有三十三天，<a id="a-Ac"></a>便知三十七品乃至内外空及所有无所有空，<a id="a-Ad"></a>知有十八法。<a id="a-Ae"></a>是故，<a id="a-Af"></a>须菩提，<a id="a-Ag"></a>是为如来大士之所差特，<a id="a-Ah"></a>不动于等觉法为诸法立处。<a id="a-Ai"></a>”</p>
  <p id="aAj">须菩提言：<a id="a-Ak"></a>“世尊，<a id="a-Al"></a>如世尊于等觉不动耶？<a id="a-Am"></a>凡夫、<a id="a-An"></a>声闻、<a id="a-Ao"></a>辟支佛于等正觉亦复不动？<a id="a-Ap"></a>佛法、<a id="a-Aq"></a>凡夫法、<a id="a-Ar"></a>声闻、<a id="a-As"></a>辟支佛法及如来法为一法耶？<a id="a-At"></a>及无形法、<a id="a-Au"></a>色法、<a id="a-Av"></a>痛法、<a id="a-Aw"></a>想法、<a id="a-Ax"></a>行法、<a id="a-Ay"></a>识法有异耶？<a id="a-Az"></a>眼法、<a id="a-B0"></a>耳法、<a id="a-B1"></a>鼻法、<a id="a-B2"></a>舌法、<a id="a-B3"></a>身法、<a id="a-B4"></a>意法有异耶？<a id="a-B5"></a>地、<a id="a-B6"></a>水、<a id="a-B7"></a>火、<a id="a-B8"></a>风、<a id="a-B9"></a>识、<a id="a-BA"></a>空法有异耶？<a id="a-BB"></a>淫怒痴法有异耶？<a id="a-BC"></a>六十二见有异耶？<a id="a-BD"></a>四禅、<a id="a-BE"></a>四等及四空定法有异耶？<a id="a-BF"></a>三十七品法、<a id="a-BG"></a>三脱门法、<a id="a-BH"></a>内外空及所有无所有空法，<a id="a-BI"></a>八惟无、<a id="a-BJ"></a>九次第禅、<a id="a-BK"></a>四无畏、<a id="a-BL"></a>四无礙慧、<a id="a-BM"></a>十力、<a id="a-BN"></a>佛十八法、<a id="a-BO"></a>有为无为法，<a id="a-BP"></a>是诸法皆有名，<a id="a-BQ"></a>云何处不可得？<a id="a-BR"></a>若菩萨不住是处，<a id="a-BS"></a>不分别诸法，<a id="a-BT"></a>菩萨终不能行般若波罗蜜。<a id="a-BU"></a>行般若波罗蜜菩萨游诸十处，<a id="a-BV"></a>尔乃上菩萨位便过二地，<a id="a-BW"></a>已过二地具足神通，<a id="a-BX"></a>于诸神通具足五波罗蜜，<a id="a-BY"></a>游诸佛刹供事诸佛植众善本，<a id="a-BZ"></a>持是功德教化众生净佛国土。<a id="a-Ba"></a>”</p>
  <p id="aBb">佛告须菩提：<a id="a-Bc"></a>“汝所问如来及凡夫法及二地法，<a id="a-Bd"></a>云何作是问？<a id="a-Be"></a>于汝意云何？<a id="a-Bf"></a>五阴空法及如来法为有异耶？<a id="a-Bg"></a>”</p>
  <p id="aBh">须菩提言：<a id="a-Bi"></a>“等空。<a id="a-Bj"></a>”</p>
  <p id="aBk">佛言：<a id="a-Bl"></a>“于空可见无相法不？<a id="a-Bm"></a>五阴相及佛相为可见不？<a id="a-Bn"></a>”</p>
  <p id="aBo">须菩提言：<a id="a-Bp"></a>“世尊，<a id="a-Bq"></a>不可见也。<a id="a-Br"></a>”</p>
  <p id="aBs">“是故，<a id="a-Bt"></a>须菩提，<a id="a-Bu"></a>诸法之法亦无有，<a id="a-Bv"></a>凡夫亦不离凡夫，<a id="a-Bw"></a>亦非如来法，<a id="a-Bx"></a>亦不离如来法。<a id="a-By"></a>”</p>
  <p id="aBz">复问：<a id="a-C0"></a>“世尊，<a id="a-C1"></a>是法为是有为法，<a id="a-C2"></a>为是无为法？<a id="a-C3"></a>”</p>
  <p id="aC4">佛言：<a id="a-C5"></a>“亦不离无为而得有为法，<a id="a-C6"></a>亦不离有为法而得无为法。<a id="a-C7"></a>须菩提，<a id="a-C8"></a>有为法、<a id="a-C9"></a>无为法一法无二，<a id="a-CA"></a>亦不合亦不散，<a id="a-CB"></a>无有形不可见一相，<a id="a-CC"></a>一相者无相。<a id="a-CD"></a>以俗数故有所作耳，<a id="a-CE"></a>非最第一义；<a id="a-CF"></a>最第一义非身口意所作，<a id="a-CG"></a>亦不离身口意得第一义以诸法之等。<a id="a-CH"></a>是故第一义菩萨行般若波罗蜜，<a id="a-CI"></a>亦不得最第一义而行菩萨事。<a id="a-CJ"></a>”</p>
  <p data-pb></p>
  <h2 id="aCK">诸法如化品第八十七</h2>
  <p id="aCL">须菩提白佛言：<a id="a-CM"></a>“世尊，<a id="a-CN"></a>假令诸法等空，<a id="a-CO"></a>于诸法无所作，<a id="a-CP"></a>云何菩萨行般若波罗蜜，<a id="a-CQ"></a>不得最第一义而行菩萨事，<a id="a-CR"></a>为众生作四恩耶？<a id="a-CS"></a>”</p>
  <p id="aCT">佛告须菩提：<a id="a-CU"></a>“如汝所言，<a id="a-CV"></a>空者亦无有作亦无不作。<a id="a-CW"></a>若众生知，<a id="a-CX"></a>空者无有如来及佛境界，<a id="a-CY"></a>不动于空，<a id="a-CZ"></a>度诸吾我有四大相，<a id="a-Ca"></a>度诸五阴有知见相，<a id="a-Cb"></a>度诸十二衰相，<a id="a-Cc"></a>度诸有为相，<a id="a-Cd"></a>建立不有为界，<a id="a-Ce"></a>是不有为之性空。<a id="a-Cf"></a>”</p>
  <p id="aCg">“云何为空？<a id="a-Ch"></a>”</p>
  <p id="aCi">佛报言：<a id="a-Cj"></a>“于诸相空。<a id="a-Ck"></a>幻师所化作人空，<a id="a-Cl"></a>不幻化及空不合不散以空空，<a id="a-Cm"></a>空空及化人无能别者。<a id="a-Cn"></a>何以故？<a id="a-Co"></a>俱空故。<a id="a-Cp"></a>须菩提，<a id="a-Cq"></a>五阴无不空者，<a id="a-Cr"></a>以空故作是说言五阴空。<a id="a-Cs"></a>”</p>
  <p id="aCt">复问：<a id="a-Cu"></a>“世尊，<a id="a-Cv"></a>世俗之法如幻，<a id="a-Cw"></a>道法亦复如幻耶？<a id="a-Cx"></a>假令道法是幻者，<a id="a-Cy"></a>从三十七品乃至佛十八法及三乘法亦复如幻，<a id="a-Cz"></a>行三乘者亦复如幻。<a id="a-D0"></a>”</p>
  <p id="aD1">佛报言：<a id="a-D2"></a>“是诸法化谁所化？<a id="a-D3"></a>为是声闻、<a id="a-D4"></a>辟支佛所化耶？<a id="a-D5"></a>是菩萨佛之所化耶？<a id="a-D6"></a>是诸习绪所化？<a id="a-D7"></a>是行所化？<a id="a-D8"></a>”</p>
  <p id="aD9">对曰：<a id="a-DA"></a>“无有化者。<a id="a-DB"></a>”</p>
  <p id="aDC">佛言：<a id="a-DD"></a>“是故诸法如化。<a id="a-DE"></a>”</p>
  <p id="aDF">复问：<a id="a-DG"></a>“世尊，<a id="a-DH"></a>须陀洹至罗汉、<a id="a-DI"></a>辟支佛所灭，<a id="a-DJ"></a>及佛诸习绪灭，<a id="a-DK"></a>亦复如化耶？<a id="a-DL"></a>”</p>
  <p id="aDM">佛报言：<a id="a-DN"></a>“诸有所生者、<a id="a-DO"></a>灭者，<a id="a-DP"></a>皆悉如化。<a id="a-DQ"></a>”</p>
  <p id="aDR">复问：<a id="a-DS"></a>“世尊，<a id="a-DT"></a>何等法不如化者？<a id="a-DU"></a>”</p>
  <p id="aDV">佛报言：<a id="a-DW"></a>“不起不灭是则非化。<a id="a-DX"></a>”</p>
  <p id="aDY">复问：<a id="a-DZ"></a>“世尊，<a id="a-Da"></a>何等不起，<a id="a-Db"></a>何等不灭，<a id="a-Dc"></a>非是化耶？<a id="a-Dd"></a>”</p>
  <p id="aDe">佛报言：<a id="a-Df"></a>“泥洹非化。<a id="a-Dg"></a>”</p>
  <p id="aDh">须菩提言：<a id="a-Di"></a>“世尊常说：<a id="a-Dj"></a>空不动转，<a id="a-Dk"></a>无有双法，<a id="a-Dl"></a>无不空者。<a id="a-Dm"></a>是故泥洹亦复如化。<a id="a-Dn"></a>”</p>
  <p id="aDo">佛言：<a id="a-Dp"></a>“如是，<a id="a-Dq"></a>如是，<a id="a-Dr"></a>一切皆空，<a id="a-Ds"></a>亦非声闻、<a id="a-Dt"></a>辟支佛所作，<a id="a-Du"></a>亦非菩萨佛之所作，<a id="a-Dv"></a>审空者是泥洹。<a id="a-Dw"></a>”</p>
  <p id="aDx">复问：<a id="a-Dy"></a>“世尊，<a id="a-Dz"></a>于空过去人行，<a id="a-E0"></a>当云何入？<a id="a-E1"></a>云何学？<a id="a-E2"></a>云何说？<a id="a-E3"></a>”</p>
  <p id="aE4">佛报言：<a id="a-E5"></a>“于须菩提意云何？<a id="a-E6"></a>但有过去世，<a id="a-E7"></a>无有当来世耶？<a id="a-E8"></a>”</p>
  <p data-pb></p>
  <h2 id="aE9">萨陀波伦品第八十八</h2>
  <p id="aEA">佛告须菩提：<a id="a-EB"></a>“菩萨摩诃萨欲求般若波罗蜜者，<a id="a-EC"></a>当如萨陀波伦菩萨，<a id="a-ED"></a>今现在于雷音如来无所著等正觉佛所，<a id="a-EE"></a>常修梵清净之行。<a id="a-EF"></a>”</p>
  <p id="aEG">须菩提白佛言：<a id="a-EH"></a>“世尊，<a id="a-EI"></a>萨陀波伦菩萨云何求般若波罗蜜？<a id="a-EJ"></a>”</p>
  <p id="aEK">佛报言：<a id="a-EL"></a>“萨陀波伦菩萨求般若波罗蜜时，<a id="a-EM"></a>不惜身命，<a id="a-EN"></a>不望供养，<a id="a-EO"></a>不求名称，<a id="a-EP"></a>常在寂处。<a id="a-EQ"></a>闻空中之声言：<a id="a-ER"></a>‘住，<a id="a-ES"></a>善男子，<a id="a-ET"></a>莫起疲厌睡卧之意，<a id="a-EU"></a>莫念食饮，<a id="a-EV"></a>莫念昼夜，<a id="a-EW"></a>莫念寒热，<a id="a-EX"></a>莫令意著于内外，<a id="a-EY"></a>莫左右顾视。<a id="a-EZ"></a>行时当作是意，<a id="a-Ea"></a>当如不行，<a id="a-Eb"></a>于身五阴莫有起相。<a id="a-Ec"></a>何以故？<a id="a-Ed"></a>有起相者便于佛法有稽留礙，<a id="a-Ee"></a>有留礙者便在生死苦，<a id="a-Ef"></a>在生死苦者不能逮得般若波罗蜜。<a id="a-Eg"></a>’</p>
  <p id="aEh">“尔时，<a id="a-Ei"></a>萨陀波伦报空中声言：<a id="a-Ej"></a>‘我当从教。<a id="a-Ek"></a>何以故？<a id="a-El"></a>我欲为众生而作大明广宣佛法，<a id="a-Em"></a>我欲得阿耨多罗三耶三菩。<a id="a-En"></a>’</p>
  <p id="aEo">“作是语已，<a id="a-Ep"></a>便闻空中声言：<a id="a-Eq"></a>‘善哉！<a id="a-Er"></a>善哉！<a id="a-Es"></a>善男子，<a id="a-Et"></a>欲闻于空、<a id="a-Eu"></a>无相、<a id="a-Ev"></a>无愿之法，<a id="a-Ew"></a>当求索般若波罗蜜，<a id="a-Ex"></a>当离相念，<a id="a-Ey"></a>当离命见，<a id="a-Ez"></a>当离人见，<a id="a-F0"></a>当远离恶知识，<a id="a-F1"></a>当与善知识从事，<a id="a-F2"></a>当供养真知识，<a id="a-F3"></a>当为汝说空、<a id="a-F4"></a>无相、<a id="a-F5"></a>无愿之法，<a id="a-F6"></a>当说无生不灭之法，<a id="a-F7"></a>当劝助人求萨云若。<a id="a-F8"></a>作是行者闻般若波罗蜜，<a id="a-F9"></a>不久或从经中闻，<a id="a-FA"></a>或从菩萨摩诃萨口闻。<a id="a-FB"></a>善男子，<a id="a-FC"></a>所从得闻般若波罗蜜处，<a id="a-FD"></a>当视其人如世多罗。<a id="a-FE"></a>汝于法师当修反复莫得背恩，<a id="a-FF"></a>所从闻般若波罗蜜处则是真知识，<a id="a-FG"></a>得闻经已便得阿耨多罗三藐三菩不复动转，<a id="a-FH"></a>当自念言：<a id="a-FI"></a>“我去诸如来无所著等正觉不远，<a id="a-FJ"></a>所生之处常值诸佛，<a id="a-FK"></a>常当远离八不闲处，<a id="a-FL"></a>当得八乐之处。<a id="a-FM"></a>”持是德行当敬法师如敬世尊，<a id="a-FN"></a>莫以世俗翼望之意，<a id="a-FO"></a>于法师所当起法想、<a id="a-FP"></a>恭敬之想。<a id="a-FQ"></a>冀望想者当知魔事：<a id="a-FR"></a>若魔波旬或持五乐，<a id="a-FS"></a>或以细滑色声香味来贡法师，<a id="a-FT"></a>法师以沤和拘舍罗欲度众生能为受之，<a id="a-FU"></a>汝若见者莫起污意，<a id="a-FV"></a>但当念言：<a id="a-FW"></a>“我未得是沤和拘舍罗。<a id="a-FX"></a>如法师所行，<a id="a-FY"></a>菩萨已逮沤和拘舍罗者无所挂礙，<a id="a-FZ"></a>譬如金刚无所不入不受尘垢。<a id="a-Fa"></a>”当以一调法行而观法师，<a id="a-Fb"></a>何等为一调法行？<a id="a-Fc"></a>谓诸法无著无断。<a id="a-Fd"></a>何以故？<a id="a-Fe"></a>诸法皆空，<a id="a-Ff"></a>无我，<a id="a-Fg"></a>无人寿命，<a id="a-Fh"></a>譬如幻、<a id="a-Fi"></a>化、<a id="a-Fj"></a>热时之焰，<a id="a-Fk"></a>当作是观。<a id="a-Fl"></a>法师导师作是观者，<a id="a-Fm"></a>令得般若波罗蜜不久。<a id="a-Fn"></a>善男子，<a id="a-Fo"></a>当护魔事。<a id="a-Fp"></a>善男子，<a id="a-Fq"></a>若至法师所不见法师莫起礙意，<a id="a-Fr"></a>当以法故恭敬法师。<a id="a-Fs"></a>’</p>
  <p id="aFt">“尔时，<a id="a-Fu"></a>萨陀波伦闻空中声已于是东行，<a id="a-Fv"></a>东行不久意中念言：<a id="a-Fw"></a>‘向者不问，<a id="a-Fx"></a>我当于何去？<a id="a-Fy"></a>去是几所？<a id="a-Fz"></a>当从谁闻？<a id="a-G0"></a>’于是大哭，<a id="a-G1"></a>哭已念言：<a id="a-G2"></a>‘我今于是不复饮食，<a id="a-G3"></a>不复动转，<a id="a-G4"></a>从一日至七日，<a id="a-G5"></a>不闻般若波罗蜜终不起。<a id="a-G6"></a>’”</p>
  <p id="aG7">佛告须菩提：<a id="a-G8"></a>“譬如长者有一子，<a id="a-G9"></a>其子而死，<a id="a-GA"></a>父母悲哀无复他念，<a id="a-GB"></a>但念其子。<a id="a-GC"></a>须菩提，<a id="a-GD"></a>尔时萨陀波伦一无复余念，<a id="a-GE"></a>但念般若波罗蜜亦复如是。<a id="a-GF"></a>作是哭时，<a id="a-GG"></a>于前便有如来之像，<a id="a-GH"></a>三十二相、<a id="a-GI"></a>八十种好。</p>
  <p id="aGJ">“其佛叹言：<a id="a-GK"></a>‘善哉！<a id="a-GL"></a>善哉！<a id="a-GM"></a>善男子，<a id="a-GN"></a>过去诸如来无所著等正觉行菩萨时，<a id="a-GO"></a>索般若波罗蜜亦如是。<a id="a-GP"></a>持是勇进之意从是东行，<a id="a-GQ"></a>去是二万里，<a id="a-GR"></a>国名香氏。<a id="a-GS"></a>其城纯以七宝七重，<a id="a-GT"></a>绕城池水周流七重，<a id="a-GU"></a>有七宝树罗列重行及七宝壍。<a id="a-GV"></a>其城纵广四百八十里。<a id="a-GW"></a>其国丰乐人民炽盛，<a id="a-GX"></a>所有服饰珍宝异妙。<a id="a-GY"></a>其城中有五百栏楯，<a id="a-GZ"></a>街巷市里行伍相当，<a id="a-Ga"></a>以诸杂宝金银错涂悬缯幢幡，<a id="a-Gb"></a>譬如天锦城上台观楼阁。<a id="a-Gc"></a>埤堄皆七宝作。<a id="a-Gd"></a>城上宝树行列奇好。<a id="a-Ge"></a>复以阎浮檀金为交露盖，<a id="a-Gf"></a>以七宝铃悬其楼阁，<a id="a-Gg"></a>风起之时吹其铃声，<a id="a-Gh"></a>其音和雅譬如天乐，<a id="a-Gi"></a>其有众生闻铃音者以自娱乐。<a id="a-Gj"></a>绕城池水冷暖和适常满不减，<a id="a-Gk"></a>其池水中有七宝船，<a id="a-Gl"></a>其人乘船游戏池水中，<a id="a-Gm"></a>其人宿命有福功德而得致是。<a id="a-Gn"></a>其池水中有波昙花、<a id="a-Go"></a>分陀利花、<a id="a-Gp"></a>拘文罗花、<a id="a-Gq"></a>优钵利花，<a id="a-Gr"></a>复有余花杂种异色数千百种，<a id="a-Gs"></a>三千大千国土所有妙花无不在彼。<a id="a-Gt"></a>顺绕其城各有五百庐观，<a id="a-Gu"></a>亦七宝作姝好严事。<a id="a-Gv"></a>一一庐观有五百池水，<a id="a-Gw"></a>其池纵广各二十里，<a id="a-Gx"></a>亦以七宝杂色妙花，<a id="a-Gy"></a>其花大如车盖，<a id="a-Gz"></a>其花五色青黄赤白红各自分明，<a id="a-H0"></a>其池中有凫、<a id="a-H1"></a>雁、<a id="a-H2"></a>鸳鸯、<a id="a-H3"></a>孔雀、<a id="a-H4"></a>鵁鶄，<a id="a-H5"></a>异类奇鸟数千百种。<a id="a-H6"></a>其城庐观所有宝物，<a id="a-H7"></a>亦无有主，<a id="a-H8"></a>亦无守者，<a id="a-H9"></a>以其国人宿福所致，<a id="a-HA"></a>常习行般若波罗蜜故，<a id="a-HB"></a>是以长夜受是福德。<a id="a-HC"></a>善男子，<a id="a-HD"></a>彼有菩萨名法上，<a id="a-HE"></a>在其国中央有宫殿舍，<a id="a-HF"></a>广纵四十里皆以七宝，<a id="a-HG"></a>作宫墙七重，<a id="a-HH"></a>所有栏楯七宝之树，<a id="a-HI"></a>园观浴池亦复七重，<a id="a-HJ"></a>其楼阁栏楯宫殿门合，<a id="a-HK"></a>皆是七宝雕文、<a id="a-HL"></a>刻镂七重。<a id="a-HM"></a>法上宫里有四庐观，<a id="a-HN"></a>一名、<a id="a-HO"></a>常乐，<a id="a-HP"></a>二名、<a id="a-HQ"></a>除忧，<a id="a-HR"></a>三名、<a id="a-HS"></a>杂花，<a id="a-HT"></a>四名、<a id="a-HU"></a>杂香。<a id="a-HV"></a>一一庐观有八池水，<a id="a-HW"></a>一名曰、<a id="a-HX"></a>贤，<a id="a-HY"></a>二名、<a id="a-HZ"></a>贤妙，<a id="a-Ha"></a>三名曰、<a id="a-Hb"></a>乐，<a id="a-Hc"></a>四名、<a id="a-Hd"></a>妙乐，<a id="a-He"></a>五名、<a id="a-Hf"></a>吉祥，<a id="a-Hg"></a>六名、<a id="a-Hh"></a>吉上，<a id="a-Hi"></a>七名曰、<a id="a-Hj"></a>除，<a id="a-Hk"></a>八名、<a id="a-Hl"></a>不还。<a id="a-Hm"></a>其池四边边各一宝，<a id="a-Hn"></a>金、<a id="a-Ho"></a>银、<a id="a-Hp"></a>瑠璃、<a id="a-Hq"></a>水精，<a id="a-Hr"></a>纯以紫磨黄金为底，<a id="a-Hs"></a>以金罗网为盖。<a id="a-Ht"></a>其一一池中金为梯陛，<a id="a-Hu"></a>种种杂色砗磲玛瑙众宝杂成，<a id="a-Hv"></a>其梯陛两边复以紫金为芭蕉树，<a id="a-Hw"></a>其花柔软随风委靡。<a id="a-Hx"></a>其池水中亦有杂花如上所有，<a id="a-Hy"></a>顺池水边又有花树，<a id="a-Hz"></a>风吹诸花堕池水中便如根生，<a id="a-I0"></a>其池水香如天栴檀。<a id="a-I1"></a>法上宫中有六万八千夫人婇女围绕娱乐，<a id="a-I2"></a>香氏城中男女皆来会，<a id="a-I3"></a>于常乐池观共相娱乐。<a id="a-I4"></a>’</p>
  <p id="aI5">“其化佛言：<a id="a-I6"></a>‘善男子，<a id="a-I7"></a>是法上菩萨与其眷属共相娱乐，<a id="a-I8"></a>以三时说法。<a id="a-I9"></a>香氏城中众人，<a id="a-IA"></a>为法上菩萨施设法座，<a id="a-IB"></a>于城中央金、<a id="a-IC"></a>银、<a id="a-ID"></a>水精、<a id="a-IE"></a>瑠璃为座，<a id="a-IF"></a>细软劫波育以为其蓐，<a id="a-IG"></a>以天杂香而著其蓐，<a id="a-IH"></a>其座高十里，<a id="a-II"></a>当其座上有诸男女把持垂珠，<a id="a-IJ"></a>又散名花烧诸名香。<a id="a-IK"></a>何以故？<a id="a-IL"></a>敬于法故。<a id="a-IM"></a>法上菩萨坐其座上，<a id="a-IN"></a>以般若波罗蜜为众生说法。<a id="a-IO"></a>’</p>
  <p id="aIP">“化佛复言：<a id="a-IQ"></a>‘善男子，<a id="a-IR"></a>香氏国人恭敬奉事法上菩萨其像如是。<a id="a-IS"></a>有若干百千诸天来会听受般若波罗蜜，<a id="a-IT"></a>中有书者，<a id="a-IU"></a>中有讽者，<a id="a-IV"></a>中有口受者，<a id="a-IW"></a>中有念者，<a id="a-IX"></a>中有寂然念行之者。<a id="a-IY"></a>国中众生皆是阿惟越致，<a id="a-IZ"></a>于阿耨多罗三耶三菩不复动还。<a id="a-Ia"></a>善男子，<a id="a-Ib"></a>汝从是东去到法上菩萨所，<a id="a-Ic"></a>可得闻般若波罗蜜。<a id="a-Id"></a>是法上者，<a id="a-Ie"></a>是汝前世真知识也，<a id="a-If"></a>常劝助汝于阿耨多罗三耶三菩。<a id="a-Ig"></a>法上菩萨本求般若波罗蜜时亦如汝。<a id="a-Ih"></a>今往善男子，<a id="a-Ii"></a>昼夜莫断于念，<a id="a-Ij"></a>得闻般若波罗蜜不久。<a id="a-Ik"></a>’</p>
  <p id="aIl">“尔时，<a id="a-Im"></a>萨陀波伦闻是语已，<a id="a-In"></a>踊跃欢喜言：<a id="a-Io"></a>‘我何时当得见法师从受闻般若波罗蜜？<a id="a-Ip"></a>’”</p>
 </body>
</html>