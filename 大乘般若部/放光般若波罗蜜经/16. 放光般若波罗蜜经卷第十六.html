<!doctype html>
<html id="z3IBT93AA" data-ver="1120">
 <head>
  <meta charset="utf-8">
  <meta author="无罗叉">
  <meta author="竺叔兰">
  <meta library="龙藏">
  <meta catalog="大乘般若部">
  <meta period="西晋">
 </head>
 <body>
  <h1 id="a1">放光般若波罗蜜经卷第十六</h1>
  <h2 id="a2">不和合品第四十八</h2>
  <p id="a3">佛告须菩提：<a id="a-4"></a>“有人乐听乐受般若波罗蜜，<a id="a-5"></a>为法师者身体疲极不能所说，<a id="a-6"></a>当觉魔事。<a id="a-7"></a>”</p>
  <p id="a8">佛言：<a id="a-9"></a>“若法师者身体安隐欲有所说，<a id="a-A"></a>而受法者著余因缘各自罢散，<a id="a-B"></a>当觉魔事。</p>
  <p id="aC">“须菩提，<a id="a-D"></a>受经之人欲书般若波罗蜜，<a id="a-E"></a>为法师者欲有所至，<a id="a-F"></a>是为魔事。</p>
  <p id="aG">“为法师者欲得供养床卧、<a id="a-H"></a>饮食、<a id="a-I"></a>病瘦、<a id="a-J"></a>医药、<a id="a-K"></a>所有衣被，<a id="a-L"></a>受经之人少欲知足寂无与心，<a id="a-M"></a>便不和合，<a id="a-N"></a>是为魔事。</p>
  <p id="aO">“须菩提，<a id="a-P"></a>法师之人少欲知足守戒不贪，<a id="a-Q"></a>志常精进乐在禅定，<a id="a-R"></a>受经之人不知厌足，<a id="a-S"></a>贪求供养，<a id="a-T"></a>两不和合，<a id="a-U"></a>是为魔事。</p>
  <p id="aV">“须菩提，<a id="a-W"></a>法师之人阿练晏寂行十二法，<a id="a-X"></a>受经之人不能宴坐，<a id="a-Y"></a>又不奉行十二法事；<a id="a-Z"></a>须菩提，<a id="a-a"></a>受经之人持十二法能独宴寂，<a id="a-b"></a>为法师者永无此志，<a id="a-c"></a>两不和合不得书学，<a id="a-d"></a>是为魔事。</p>
  <p id="ae">“须菩提，<a id="a-f"></a>受经之人精进有信，<a id="a-g"></a>奉戒如法，<a id="a-h"></a>乐般若波罗蜜，<a id="a-i"></a>为法师者多欲犯律不能守戒；<a id="a-j"></a>须菩提，<a id="a-k"></a>为法师者精进信乐，<a id="a-l"></a>奉律禁戒，<a id="a-m"></a>行般若波罗蜜，<a id="a-n"></a>受经之人多有所毁犯戒违律，<a id="a-o"></a>两不和合，<a id="a-p"></a>是为魔事。</p>
  <p id="aq">“须菩提，<a id="a-r"></a>为法师者无所贪求，<a id="a-s"></a>好喜施与志愿广普，<a id="a-t"></a>受经之人多求有欲贪吝爱惜，<a id="a-u"></a>志礙意狭，<a id="a-v"></a>两不和合；<a id="a-w"></a>须菩提，<a id="a-x"></a>若受经之人更无所欲，<a id="a-y"></a>好施不贪志愿无礙，<a id="a-z"></a>为法师者反更贪求无有止足，<a id="a-10"></a>志意狭小，<a id="a-11"></a>两不和合，<a id="a-12"></a>是为魔事。</p>
  <p id="a13">“须菩提，<a id="a-14"></a>受经之人欲供养，<a id="a-15"></a>与为法师者所有之具，<a id="a-16"></a>为法师者不肯受之，<a id="a-17"></a>不得学持般若波罗蜜；<a id="a-18"></a>须菩提，<a id="a-19"></a>为法师者希望供养衣服所有，<a id="a-1A"></a>受经之人更廉洁守节不慕利养，<a id="a-1B"></a>复不和合，<a id="a-1C"></a>是为魔事。</p>
  <p id="a1D">“须菩提，<a id="a-1E"></a>为法师者明于经道勇辩智猛，<a id="a-1F"></a>然受经者闇塞迟钝志不时寤；<a id="a-1G"></a>须菩提，<a id="a-1H"></a>受经之人志明意达智辩纤寤，<a id="a-1I"></a>为法师者贪闇不达，<a id="a-1J"></a>而不和合，<a id="a-1K"></a>是为魔事。</p>
  <p id="a1L">“须菩提，<a id="a-1M"></a>为法师者明十二部经，<a id="a-1N"></a>次第解说无所乏短，<a id="a-1O"></a>受经之人不知次第未了逆顺；<a id="a-1P"></a>须菩提，<a id="a-1Q"></a>若受经者明解次第，<a id="a-1R"></a>解十二部经知逆顺事，<a id="a-1S"></a>为法师者更不能了，<a id="a-1T"></a>志不和合，<a id="a-1U"></a>是为魔事。</p>
  <p id="a1V">“须菩提，<a id="a-1W"></a>为法师者具足六波罗蜜，<a id="a-1X"></a>受经之人不能具足；<a id="a-1Y"></a>或受法者具足六波罗蜜，<a id="a-1Z"></a>为法师者更不具足，<a id="a-1a"></a>两不和合，<a id="a-1b"></a>是为魔事。</p>
  <p id="a1c">“须菩提，<a id="a-1d"></a>为法师者具足六度，<a id="a-1e"></a>兼有沤和拘舍罗，<a id="a-1f"></a>受经之人既无六事，<a id="a-1g"></a>复无沤和拘舍罗，<a id="a-1h"></a>两不和合，<a id="a-1i"></a>是为魔事。</p>
  <p id="a1j">“须菩提，<a id="a-1k"></a>为法师者得陀邻尼，<a id="a-1l"></a>受经法者无；<a id="a-1m"></a>若受法者得陀邻尼，<a id="a-1n"></a>为法师者无，<a id="a-1o"></a>两不和合，<a id="a-1p"></a>是为魔事。</p>
  <p id="a1q">“须菩提，<a id="a-1r"></a>受经之人欲书般若波罗蜜以为经卷，<a id="a-1s"></a>为法师者而不肯与；<a id="a-1t"></a>为法师者适欲与经，<a id="a-1u"></a>受法之人不欲书写，<a id="a-1v"></a>亦不和合，<a id="a-1w"></a>是为魔事。</p>
  <p id="a1x">“须菩提，<a id="a-1y"></a>为法师者五阴盖所见缠裹，<a id="a-1z"></a>受经之人无有覆盖志不和合；<a id="a-20"></a>若受经者迷于五蔽，<a id="a-21"></a>为法师者阴盖已尽，<a id="a-22"></a>两不和合，<a id="a-23"></a>是为魔事。</p>
  <p id="a24">“须菩提，<a id="a-25"></a>书是般若波罗蜜时，<a id="a-26"></a>或有人来说三恶趣苦难之剧，<a id="a-27"></a>语其人言：<a id="a-28"></a>‘我能使卿离勤苦事，<a id="a-29"></a>用是阿耨多罗三耶三菩学为。<a id="a-2A"></a>’是为魔事。</p>
  <p id="a2B">“须菩提，<a id="a-2C"></a>书般若波罗蜜，<a id="a-2D"></a>若欲说时，<a id="a-2E"></a>反有人来称誉天上：<a id="a-2F"></a>‘欲天快乐，<a id="a-2G"></a>五欲自恣，<a id="a-2H"></a>饮食、<a id="a-2I"></a>服御、<a id="a-2J"></a>妓乐自然；<a id="a-2K"></a>色天所有以禅为乐为食；<a id="a-2L"></a>无色天以寂为食为乐。<a id="a-2M"></a>从四王天至无有思想无有思想慧天，<a id="a-2N"></a>三界虽乐是亦无常、<a id="a-2O"></a>苦、<a id="a-2P"></a>空、<a id="a-2Q"></a>无我，<a id="a-2R"></a>皆当灭尽不得久立，<a id="a-2S"></a>不如更受罗汉、<a id="a-2T"></a>辟支佛法，<a id="a-2U"></a>莫乐三界受是生死。<a id="a-2V"></a>’是为菩萨魔事。</p>
  <p id="a2W">“为法师者欲得寂志独处，<a id="a-2X"></a>其受经法者多将人众乐在愦闹；<a id="a-2Y"></a>若法师者意乐人众，<a id="a-2Z"></a>而受经者更乐寂独，<a id="a-2a"></a>亦不和同，<a id="a-2b"></a>当觉魔事。</p>
  <p id="a2c">“若法师者意乐人众多畜弟子，<a id="a-2d"></a>受经之人不同比辈欲得独尔；<a id="a-2e"></a>若受法者欲乐多辈，<a id="a-2f"></a>法师欲寂，<a id="a-2g"></a>亦不和合，<a id="a-2h"></a>是为魔事。</p>
  <p id="a2i">“为法师者而自尊重欲得恭敬，<a id="a-2j"></a>受经者慢意无恭敬；<a id="a-2k"></a>若法师者无欲于时不喜顺敬，<a id="a-2l"></a>然受法者好行恭敬，<a id="a-2m"></a>亦不和合，<a id="a-2n"></a>是为魔事。</p>
  <p id="a2o">“若法师者书般若波罗蜜时意欲受取，<a id="a-2p"></a>受经之人永无与心，<a id="a-2q"></a>意不和合，<a id="a-2r"></a>是为魔事。</p>
  <p id="a2s">“若受经者书般若波罗蜜时，<a id="a-2t"></a>念欲转从般若波罗蜜，<a id="a-2u"></a>于中起意欲得财利，<a id="a-2v"></a>是为魔事。</p>
  <p id="a2w">“若法师者欲至危命谷贵之处，<a id="a-2x"></a>受经者不乐不能随从，<a id="a-2y"></a>亦不和同，<a id="a-2z"></a>是为魔事。</p>
  <p id="a30">“法师之人欲至丰乐谷贱之处，<a id="a-31"></a>其受经者皆悉乐从，<a id="a-32"></a>法师中道更作留难：<a id="a-33"></a>‘汝辈但欲贪于供养欲随我取，<a id="a-34"></a>不知前至当得与不？<a id="a-35"></a>’其受经者见发遣相稍稍还去，<a id="a-36"></a>是为魔事。</p>
  <p id="a37">“若法师者语受经法者言：<a id="a-38"></a>‘我欲所至道过空泽，<a id="a-39"></a>彼有盗贼、<a id="a-3A"></a>野人、<a id="a-3B"></a>猎师，<a id="a-3C"></a>又多虎狼蛇虺毒虫，<a id="a-3D"></a>汝能随我忍此苦不？<a id="a-3E"></a>’受法者闻意不喜乐不能随去，<a id="a-3F"></a>作是挂礙不得书成学受是经，<a id="a-3G"></a>是为魔事。</p>
  <p id="a3H">“法师之人曾所教授数往之处，<a id="a-3I"></a>其受法者欲随诣彼中道，<a id="a-3J"></a>法师语受经者言：<a id="a-3K"></a>‘今我暂当有所经过，<a id="a-3L"></a>卿且还去。<a id="a-3M"></a>’受经者愁忧不得随从，<a id="a-3N"></a>不闻不得受持般若波罗蜜，<a id="a-3O"></a>是为魔事。</p>
  <p id="a3P">“复次，<a id="a-3Q"></a>须菩提，<a id="a-3R"></a>彼魔波旬意常计念，<a id="a-3S"></a>欲作沙门被服，<a id="a-3T"></a>常欲坏乱，<a id="a-3U"></a>不欲令有书持讽诵学般若波罗蜜者。<a id="a-3V"></a>”</p>
  <p id="a3W">须菩提白佛言：<a id="a-3X"></a>“世尊，<a id="a-3Y"></a>波旬何以故常作沙门被服，<a id="a-3Z"></a>坏败不欲令人有受学般若波罗蜜者？<a id="a-3a"></a>”</p>
  <p id="a3b">佛语须菩提：<a id="a-3c"></a>“波旬作沙门被服，<a id="a-3d"></a>欲败坏别离学般若波罗蜜者，<a id="a-3e"></a>复语人言：<a id="a-3f"></a>‘按我经中教法，<a id="a-3g"></a>观卿经中事非般若波罗蜜。<a id="a-3h"></a>’须菩提，<a id="a-3i"></a>未受记莂闻是说者便有狐疑，<a id="a-3j"></a>适有疑意，<a id="a-3k"></a>便不复书持受学般若波罗蜜，<a id="a-3l"></a>是为菩萨魔事。</p>
  <p id="a3m">“须菩提，<a id="a-3n"></a>波旬复作比丘形像，<a id="a-3o"></a>语学般若波罗蜜者言：<a id="a-3p"></a>‘善男子、<a id="a-3q"></a>善女人，<a id="a-3r"></a>有学讽诵受持般若波罗蜜者，<a id="a-3s"></a>得真际之证，<a id="a-3t"></a>得须陀洹、<a id="a-3u"></a>罗汉、<a id="a-3v"></a>辟支佛道。<a id="a-3w"></a>’作是留难事，<a id="a-3x"></a>便不复学受书持般若波罗蜜，<a id="a-3y"></a>是为魔事。</p>
  <p id="a3z">“须菩提，<a id="a-40"></a>说是深般若波罗蜜时，<a id="a-41"></a>多有魔事起欲令断绝。<a id="a-42"></a>是故，<a id="a-43"></a>须菩提，<a id="a-44"></a>当觉魔事。<a id="a-45"></a>”</p>
  <p id="a46">须菩提言：<a id="a-47"></a>“世尊，<a id="a-48"></a>菩萨云何当觉魔事，<a id="a-49"></a>远离魔事？<a id="a-4A"></a>”</p>
  <p id="a4B">佛语须菩提：<a id="a-4C"></a>“其事但像类六波罗蜜，<a id="a-4D"></a>有觉是者是则为护，<a id="a-4E"></a>远离魔事。<a id="a-4F"></a>菩萨常当远离罗汉、<a id="a-4G"></a>辟支佛，<a id="a-4H"></a>所应行经法当远离之。</p>
  <p id="a4I">“复次，<a id="a-4J"></a>须菩提，<a id="a-4K"></a>波旬于菩萨前说内空、<a id="a-4L"></a>外空及有无空、<a id="a-4M"></a>三十七品至三脱门，<a id="a-4N"></a>是为罗汉所得道事，<a id="a-4O"></a>是为魔事。</p>
  <p id="a4P">“波旬复化作如来身金色光相，<a id="a-4Q"></a>来至菩萨所，<a id="a-4R"></a>令诸菩萨起想，<a id="a-4S"></a>起想者于萨云若则为耗减，<a id="a-4T"></a>当知是为魔事。</p>
  <p id="a4U">“须菩提，<a id="a-4V"></a>波旬复作佛形像，<a id="a-4W"></a>诸比丘众相随，<a id="a-4X"></a>到是善男子、<a id="a-4Y"></a>善女人所，<a id="a-4Z"></a>是善男子、<a id="a-4a"></a>善女人便起想言：<a id="a-4b"></a>‘当来之世令我得身，<a id="a-4c"></a>诸弟子众于中说法亦如今日。<a id="a-4d"></a>’作是想者于萨云若则为耗减；<a id="a-4e"></a>波旬复化作无央数百千菩萨行六波罗蜜者于是善男子、<a id="a-4f"></a>善女人前，<a id="a-4g"></a>见已复于中起想，<a id="a-4h"></a>起想者则为耗减萨云若，<a id="a-4i"></a>是为魔事。</p>
  <p id="a4j">“何以故？<a id="a-4k"></a>须菩提，<a id="a-4l"></a>般若波罗蜜者无有五阴，<a id="a-4m"></a>乃至于道亦无所有，<a id="a-4n"></a>无有五阴，<a id="a-4o"></a>无有道者，<a id="a-4p"></a>亦无佛法及弟子众。<a id="a-4q"></a>所以者何？<a id="a-4r"></a>诸法尽空无所有故。</p>
  <p id="a4s">“须菩提，<a id="a-4t"></a>善男子、<a id="a-4u"></a>善女人书是般若波罗蜜时，<a id="a-4v"></a>若讽诵读，<a id="a-4w"></a>多有起因缘。<a id="a-4x"></a>譬如阎浮提大长者家，<a id="a-4y"></a>多有金银、<a id="a-4z"></a>真珠、<a id="a-50"></a>瑠璃、<a id="a-51"></a>上妙珍宝，<a id="a-52"></a>多有憎嫉者；<a id="a-53"></a>善男子、<a id="a-54"></a>善女人受持讽诵般若波罗蜜者，<a id="a-55"></a>多有憎嫉而欲坏者。<a id="a-56"></a>”</p>
  <p id="a57">须菩提言：<a id="a-58"></a>“如是，<a id="a-59"></a>世尊，<a id="a-5A"></a>多有魔事，<a id="a-5B"></a>多憎嫉者。<a id="a-5C"></a>何以故？<a id="a-5D"></a>愚痴少智之士为魔所使，<a id="a-5E"></a>专行断坏受学般若波罗蜜者。<a id="a-5F"></a>是辈坏法之人，<a id="a-5G"></a>意终不复在是妙法之中。<a id="a-5H"></a>”</p>
  <p id="a5I">佛言：<a id="a-5J"></a>“如须菩提所言，<a id="a-5K"></a>是愚痴之士为魔所使，<a id="a-5L"></a>专行败坏。<a id="a-5M"></a>是辈愚痴坏法之人，<a id="a-5N"></a>新学适闻法所致，<a id="a-5O"></a>不作功德、<a id="a-5P"></a>善本不多所致，<a id="a-5Q"></a>未与真知识相得所致，<a id="a-5R"></a>不供养过去诸如来无所著等正觉所致。</p>
  <p id="a5S">“须菩提，<a id="a-5T"></a>若书持般若波罗蜜讽诵读说受行守时，<a id="a-5U"></a>无有留难魔事不起，<a id="a-5V"></a>无此难者便能具足六波罗蜜，<a id="a-5W"></a>至萨云若亦无有难。<a id="a-5X"></a>若有是善男子、<a id="a-5Y"></a>善女人书持讽诵般若波罗蜜者，<a id="a-5Z"></a>便具足五波罗蜜及萨云若已，<a id="a-5a"></a>当知是为佛事；<a id="a-5b"></a>若复具足内外空及有无空、<a id="a-5c"></a>三十七品、<a id="a-5d"></a>佛十八法及十种力，<a id="a-5e"></a>具足萨云若者，<a id="a-5f"></a>当知是亦为佛事；<a id="a-5g"></a>十方现在诸如来无所著等正觉，<a id="a-5h"></a>亦以佛事。<a id="a-5i"></a>如是善男子、<a id="a-5j"></a>善女人行般若波罗蜜者，<a id="a-5k"></a>十方现在诸阿惟越致菩萨摩诃萨，<a id="a-5l"></a>亦复拥护是善男子、<a id="a-5m"></a>善女人行般若波罗蜜者，<a id="a-5n"></a>亦复劝助之。<a id="a-5o"></a>”</p>
  <p data-pb></p>
  <h2 id="a5p">大明品第四十九</h2>
  <p id="a5q">佛告须菩提：<a id="a-5r"></a>“譬如母人一一生子，<a id="a-5s"></a>从一数至于千人，<a id="a-5t"></a>母中得病，<a id="a-5u"></a>彼诸子等各各求救疗治，<a id="a-5v"></a>所进寒温燥湿将育所宜令母安隐。<a id="a-5w"></a>所以者何？<a id="a-5x"></a>长我曹等得见日月，<a id="a-5y"></a>我不孝养永不报恩。<a id="a-5z"></a>如是，<a id="a-60"></a>须菩提，<a id="a-61"></a>诸如来无所著等正觉，<a id="a-62"></a>常以佛眼视行般若波罗蜜者。<a id="a-63"></a>何以故？<a id="a-64"></a>深般若波罗蜜者，<a id="a-65"></a>为世间之大明也。<a id="a-66"></a>十方诸如来无所著等正觉，<a id="a-67"></a>亦以佛眼常视行般若波罗蜜者。<a id="a-68"></a>何以故？<a id="a-69"></a>深般若波罗蜜者，<a id="a-6A"></a>生诸如来无所著等正觉，<a id="a-6B"></a>使得见萨云若慧。<a id="a-6C"></a>以是故，<a id="a-6D"></a>诸如来无所著等正觉，<a id="a-6E"></a>常等视行般若波罗蜜者，<a id="a-6F"></a>诸如来五波罗蜜者亦生是中，<a id="a-6G"></a>内空、<a id="a-6H"></a>外空及有无空、<a id="a-6I"></a>三十七品皆于中生，<a id="a-6J"></a>十力、<a id="a-6K"></a>十八法、<a id="a-6L"></a>萨云若亦皆于中生，<a id="a-6M"></a>须陀洹、<a id="a-6N"></a>斯陀含、<a id="a-6O"></a>阿那含、<a id="a-6P"></a>阿罗汉、<a id="a-6Q"></a>辟支佛道、<a id="a-6R"></a>三耶三佛道皆从般若波罗蜜中出生，<a id="a-6S"></a>过去、<a id="a-6T"></a>当来、<a id="a-6U"></a>今现在诸佛皆从深般若波罗蜜中出生，<a id="a-6V"></a>自致得成阿耨多罗三耶三菩阿惟三佛。</p>
  <p id="a6W">“须菩提，<a id="a-6X"></a>若有善男子、<a id="a-6Y"></a>善女人书持受学般若波罗蜜者，<a id="a-6Z"></a>诸佛常以佛眼视是辈行般若波罗蜜者，<a id="a-6a"></a>诸佛常拥护之使不动转，<a id="a-6b"></a>至阿耨多罗三耶三菩令不耗减。<a id="a-6c"></a>”</p>
  <p id="a6d">须菩提白佛言：<a id="a-6e"></a>“如世尊所说般若波罗蜜者，<a id="a-6f"></a>是菩萨之母，<a id="a-6g"></a>为世间之大明。<a id="a-6h"></a>世尊，<a id="a-6i"></a>般若波罗蜜，<a id="a-6j"></a>云何是菩萨之母？<a id="a-6k"></a>云何是世间之大明？<a id="a-6l"></a>云何出生诸佛？<a id="a-6m"></a>云何为示现世间明？<a id="a-6n"></a>”</p>
  <p id="a6o">佛告须菩提：<a id="a-6p"></a>“般若波罗蜜者，<a id="a-6q"></a>生佛十力及十八法，<a id="a-6r"></a>生萨云若。<a id="a-6s"></a>如来示现是诸法已具，<a id="a-6t"></a>是故诸如来从般若波罗蜜生世间者，<a id="a-6u"></a>谓如来说五阴。<a id="a-6v"></a>”</p>
  <p id="a6w">“世尊，<a id="a-6x"></a>云何深般若波罗蜜示现五阴？<a id="a-6y"></a>”</p>
  <p id="a6z">佛言：<a id="a-70"></a>“般若波罗蜜亦不生，<a id="a-71"></a>五阴示现亦不灭，<a id="a-72"></a>五阴示现亦不著亦不断，<a id="a-73"></a>亦不增亦不减，<a id="a-74"></a>亦不持亦不舍，<a id="a-75"></a>亦不过去、<a id="a-76"></a>当来、<a id="a-77"></a>今现在。<a id="a-78"></a>何以故？<a id="a-79"></a>空、<a id="a-7A"></a>无相、<a id="a-7B"></a>无愿亦不成败示现，<a id="a-7C"></a>亦不现有为，<a id="a-7D"></a>亦不现无为，<a id="a-7E"></a>亦不示现无所生，<a id="a-7F"></a>亦不示现无所有，<a id="a-7G"></a>亦不示现实诸法，<a id="a-7H"></a>如是不示现成败。<a id="a-7I"></a>须菩提，<a id="a-7J"></a>是为般若波罗蜜示现世间。</p>
  <p id="a7K">“须菩提，<a id="a-7L"></a>般若波罗蜜亦知一切众生意行，<a id="a-7M"></a>般若波罗蜜不知众生之处，<a id="a-7N"></a>亦不知诸阴六情之处，<a id="a-7O"></a>乃至萨云若亦不知处。<a id="a-7P"></a>须菩提，<a id="a-7Q"></a>是为深般若波罗蜜示现世间。<a id="a-7R"></a>深般若波罗蜜者，<a id="a-7S"></a>亦不示现五阴，<a id="a-7T"></a>乃至萨云若亦不示现。<a id="a-7U"></a>何以故？<a id="a-7V"></a>深般若波罗蜜亦不见深般若波罗蜜，<a id="a-7W"></a>何况当见五阴，<a id="a-7X"></a>乃至萨云若当有所见？</p>
  <p id="a7Y">“须菩提，<a id="a-7Z"></a>所谓名众生，<a id="a-7a"></a>欲界、<a id="a-7b"></a>形界、<a id="a-7c"></a>无形界是。<a id="a-7d"></a>普世及十方众生乱意、<a id="a-7e"></a>定意如来悉知，<a id="a-7f"></a>复知一切无央数事。<a id="a-7g"></a>须菩提，<a id="a-7h"></a>云何如来悉知众生余无数事？<a id="a-7i"></a>以法故有乱意、<a id="a-7j"></a>无乱意如来悉知。<a id="a-7k"></a>以何等法知众生乱意、<a id="a-7l"></a>定意？<a id="a-7m"></a>”</p>
  <p id="a7n">佛告须菩提：<a id="a-7o"></a>“法尚不可得见，<a id="a-7p"></a>何况欲得众生有乱有定？<a id="a-7q"></a>以是故知。<a id="a-7r"></a>须菩提，<a id="a-7s"></a>如来无所著等正觉，<a id="a-7t"></a>知众生意有乱有定。<a id="a-7u"></a>云何而知？<a id="a-7v"></a>以无常故知，<a id="a-7w"></a>以脱故知，<a id="a-7x"></a>以寂故知，<a id="a-7y"></a>以尽故知，<a id="a-7z"></a>是故知有乱有定。</p>
  <p id="a80">“复次，<a id="a-81"></a>须菩提，<a id="a-82"></a>如来知众生有淫怒痴者尽知。<a id="a-83"></a>”</p>
  <p id="a84">须菩提白佛言：<a id="a-85"></a>“世尊，<a id="a-86"></a>云何悉知？<a id="a-87"></a>”</p>
  <p id="a88">佛言：<a id="a-89"></a>“知淫怒痴所有意为非淫怒痴意。<a id="a-8A"></a>何以故？<a id="a-8B"></a>所有及念不可见故，<a id="a-8C"></a>何况当有淫怒痴而可得者？<a id="a-8D"></a>以是故如来悉知。</p>
  <p id="a8E">“须菩提，<a id="a-8F"></a>如来复知众生无淫怒痴意者悉知。<a id="a-8G"></a>何以故？<a id="a-8H"></a>知所可知无淫怒痴意，<a id="a-8I"></a>意亦非有意。<a id="a-8J"></a>何以故？<a id="a-8K"></a>两意不合故，<a id="a-8L"></a>是故如来悉知。</p>
  <p id="a8M">“须菩提，<a id="a-8N"></a>如来因般若波罗蜜，<a id="a-8O"></a>悉知众生意，<a id="a-8P"></a>有广大者悉知。<a id="a-8Q"></a>云何悉知？<a id="a-8R"></a>须菩提，<a id="a-8S"></a>如来亦不广大众生意，<a id="a-8T"></a>亦不狭众生意，<a id="a-8U"></a>亦不增众生意，<a id="a-8V"></a>亦不减众生意，<a id="a-8W"></a>亦不来众生意，<a id="a-8X"></a>亦不遣众生意。<a id="a-8Y"></a>何以故？<a id="a-8Z"></a>意不可得进退故，<a id="a-8a"></a>以是故悉知。</p>
  <p id="a8b">“复次，<a id="a-8c"></a>须菩提，<a id="a-8d"></a>如来因般若波罗蜜悉知众生有大意者。<a id="a-8e"></a>何以故？<a id="a-8f"></a>知以众生意，<a id="a-8g"></a>无来无往，<a id="a-8h"></a>无生无灭，<a id="a-8i"></a>无住无变，<a id="a-8j"></a>以是故知。</p>
  <p id="a8k">“复次，<a id="a-8l"></a>须菩提，<a id="a-8m"></a>如来以般若波罗蜜，<a id="a-8n"></a>悉知众生意无有限。<a id="a-8o"></a>云何悉知？<a id="a-8p"></a>须菩提，<a id="a-8q"></a>亦不见众生意有增有减、<a id="a-8r"></a>有所住止。<a id="a-8s"></a>何以故？<a id="a-8t"></a>以众生意无有窟不可见故，<a id="a-8u"></a>以是故知。</p>
  <p id="a8v">“复次，<a id="a-8w"></a>须菩提，<a id="a-8x"></a>如来因般若波罗蜜，<a id="a-8y"></a>悉知众生意不可见。<a id="a-8z"></a>云何悉知？<a id="a-90"></a>以众生意，<a id="a-91"></a>意无有形无所有故悉知。</p>
  <p id="a92">“复次，<a id="a-93"></a>须菩提，<a id="a-94"></a>如来因般若波罗蜜悉知众生意不可观。<a id="a-95"></a>云何而知？<a id="a-96"></a>须菩提，<a id="a-97"></a>如来以五眼悉见众生意之对故，<a id="a-98"></a>以是故知。</p>
  <p id="a99">“复次，<a id="a-9A"></a>须菩提，<a id="a-9B"></a>如来因般若波罗蜜悉知众生屈申卷舒。<a id="a-9C"></a>云何而知？<a id="a-9D"></a>须菩提，<a id="a-9E"></a>众生意之屈申卷舒者，<a id="a-9F"></a>皆出五阴窟之所生生，<a id="a-9G"></a>不知五阴，<a id="a-9H"></a>但知出息入息有我及世，<a id="a-9I"></a>但知是事其余不识不知，<a id="a-9J"></a>五阴亦复不知出息入息，<a id="a-9K"></a>但知有我及世其余不识，<a id="a-9L"></a>身则是命，<a id="a-9M"></a>命则是身，<a id="a-9N"></a>是身非命，<a id="a-9O"></a>是命非身。<a id="a-9P"></a>是故，<a id="a-9Q"></a>须菩提，<a id="a-9R"></a>如来因般若波罗蜜悉知众生屈申卷舒。</p>
  <p id="a9S">“须菩提，<a id="a-9T"></a>佛知五阴。<a id="a-9U"></a>云何知？<a id="a-9V"></a>知五阴如，<a id="a-9W"></a>知如如，<a id="a-9X"></a>知无作如，<a id="a-9Y"></a>知无相如，<a id="a-9Z"></a>知无进如，<a id="a-9a"></a>知无戏如，<a id="a-9b"></a>知无我如，<a id="a-9c"></a>知无倚如。<a id="a-9d"></a>是故，<a id="a-9e"></a>须菩提，<a id="a-9f"></a>如来以众生之如，<a id="a-9g"></a>屈伸出入五阴之如。<a id="a-9h"></a>如五阴如者，<a id="a-9i"></a>是诸法之如；<a id="a-9j"></a>诸法之如者，<a id="a-9k"></a>则六波罗蜜如；<a id="a-9l"></a>六波罗蜜如者，<a id="a-9m"></a>则三十七品如；<a id="a-9n"></a>三十七品如者，<a id="a-9o"></a>则十八空如；<a id="a-9p"></a>十八空如者，<a id="a-9q"></a>则八惟无禅、<a id="a-9r"></a>九次第禅如；<a id="a-9s"></a>八惟无、<a id="a-9t"></a>九次第禅如者，<a id="a-9u"></a>则佛十力如；<a id="a-9v"></a>十力如者，<a id="a-9w"></a>则四无礙慧、<a id="a-9x"></a>四等心、<a id="a-9y"></a>四无所畏、<a id="a-9z"></a>大慈大悲、<a id="a-A0"></a>佛十八法如；<a id="a-A1"></a>十八法如者，<a id="a-A2"></a>则萨云若慧如；<a id="a-A3"></a>萨云若慧如者，<a id="a-A4"></a>则一切诸善法恶法、<a id="a-A5"></a>道法俗法、<a id="a-A6"></a>有漏无漏之法如；<a id="a-A7"></a>此诸法如者，<a id="a-A8"></a>则过去、<a id="a-A9"></a>当来、<a id="a-AA"></a>今现在之如；<a id="a-AB"></a>去来今如者，<a id="a-AC"></a>则有为无为法如；<a id="a-AD"></a>有为无为法如者，<a id="a-AE"></a>则须陀洹、<a id="a-AF"></a>斯陀含、<a id="a-AG"></a>阿那含、<a id="a-AH"></a>阿罗汉之如；<a id="a-AI"></a>罗汉如者，<a id="a-AJ"></a>则辟支佛如；<a id="a-AK"></a>辟支佛如者，<a id="a-AL"></a>则阿耨多罗三耶三菩之如；<a id="a-AM"></a>三菩如者，<a id="a-AN"></a>则是道如；<a id="a-AO"></a>道如者，<a id="a-AP"></a>则如来之如；<a id="a-AQ"></a>如来如者，<a id="a-AR"></a>则是一如，<a id="a-AS"></a>亦不可坏，<a id="a-AT"></a>亦不可别，<a id="a-AU"></a>亦无有尽，<a id="a-AV"></a>亦无有二不可令异。<a id="a-AW"></a>须菩提，<a id="a-AX"></a>是则诸法之如，<a id="a-AY"></a>如来因般若波罗蜜，<a id="a-AZ"></a>悉皆逮觉诸法之如。</p>
  <p id="aAa">“须菩提，<a id="a-Ab"></a>是般若波罗蜜者，<a id="a-Ac"></a>则诸如来之母，<a id="a-Ad"></a>则是世间之大明。<a id="a-Ae"></a>是故，<a id="a-Af"></a>须菩提，<a id="a-Ag"></a>如来无所著等正觉，<a id="a-Ah"></a>悉知诸法之如，<a id="a-Ai"></a>尔非不尔，<a id="a-Aj"></a>无能令不尔，<a id="a-Ak"></a>悉知诸如诸尔。<a id="a-Al"></a>以是故，<a id="a-Am"></a>诸佛世尊名曰如来。<a id="a-An"></a>”</p>
  <p id="aAo">须菩提白佛言：<a id="a-Ap"></a>“世尊，<a id="a-Aq"></a>诸法之如及尔非不尔，<a id="a-Ar"></a>甚深！<a id="a-As"></a>甚深！<a id="a-At"></a>世尊，<a id="a-Au"></a>因如分流道化，<a id="a-Av"></a>如佛所说甚深之法谁当解者？<a id="a-Aw"></a>唯有阿惟越致菩萨摩诃萨、<a id="a-Ax"></a>漏尽罗汉乃能解之耳！<a id="a-Ay"></a>”</p>
  <p id="aAz">佛语须菩提：<a id="a-B0"></a>“无尽之如者是谁？<a id="a-B1"></a>无尽之如，<a id="a-B2"></a>则是诸法无尽之如。<a id="a-B3"></a>须菩提，<a id="a-B4"></a>如来无所著等正觉，<a id="a-B5"></a>成阿耨多罗三耶三菩时，<a id="a-B6"></a>说是诸法之如。<a id="a-B7"></a>”</p>
  <p data-pb></p>
  <h2 id="aB8">问相品第五十</h2>
  <p id="aB9">尔时，<a id="a-BA"></a>三千大千刹土诸欲天子、<a id="a-BB"></a>诸色天子，<a id="a-BC"></a>持诸名花、<a id="a-BD"></a>名香而散佛上，<a id="a-BE"></a>作礼却住，<a id="a-BF"></a>各白佛言：<a id="a-BG"></a>“世尊，<a id="a-BH"></a>所说般若波罗蜜者，<a id="a-BI"></a>甚深！<a id="a-BJ"></a>甚深！<a id="a-BK"></a>何等是般若波罗蜜相？<a id="a-BL"></a>”</p>
  <p id="aBM">佛告诸天子言：<a id="a-BN"></a>“深般若波罗蜜者，<a id="a-BO"></a>空则是相，<a id="a-BP"></a>无相，<a id="a-BQ"></a>无愿相，<a id="a-BR"></a>无行之相，<a id="a-BS"></a>无生灭相，<a id="a-BT"></a>无著无断相，<a id="a-BU"></a>无所有之空相，<a id="a-BV"></a>无所依相，<a id="a-BW"></a>虚空之相。</p>
  <p id="aBX">“诸天子，<a id="a-BY"></a>般若波罗蜜甚深如是。<a id="a-BZ"></a>如来者，<a id="a-Ba"></a>为世俗故，<a id="a-Bb"></a>亦不为道，<a id="a-Bc"></a>不为灭尽。</p>
  <p id="aBd">“诸天子，<a id="a-Be"></a>是相者，<a id="a-Bf"></a>诸天、<a id="a-Bg"></a>龙、<a id="a-Bh"></a>鬼、<a id="a-Bi"></a>神、<a id="a-Bj"></a>世间人民所不能作无能长养者。<a id="a-Bk"></a>所以者何？<a id="a-Bl"></a>诸天、<a id="a-Bm"></a>龙、<a id="a-Bn"></a>鬼、<a id="a-Bo"></a>神及世间人民亦是相也。<a id="a-Bp"></a>是故相相不相长养，<a id="a-Bq"></a>相相不相识，<a id="a-Br"></a>相亦不识无相，<a id="a-Bs"></a>无相亦不识相，<a id="a-Bt"></a>相以无相是二皆空，<a id="a-Bu"></a>无能成者，<a id="a-Bv"></a>无能合者，<a id="a-Bw"></a>无能识者。</p>
  <p id="aBx">“诸天子，<a id="a-By"></a>是相者，<a id="a-Bz"></a>非五阴所作，<a id="a-C0"></a>非六波罗蜜所成，<a id="a-C1"></a>亦非内外空及有无空所作，<a id="a-C2"></a>亦非萨云若所成。</p>
  <p id="aC3">“诸天子，<a id="a-C4"></a>是相者，<a id="a-C5"></a>亦非人亦非非人，<a id="a-C6"></a>亦非漏亦非不漏，<a id="a-C7"></a>亦非道亦非俗，<a id="a-C8"></a>亦非有为亦非无为。<a id="a-C9"></a>”</p>
  <p id="aCA">尔时，<a id="a-CB"></a>佛告诸天子：<a id="a-CC"></a>“若有人问：<a id="a-CD"></a>‘是虚空是何等相？<a id="a-CE"></a>’云何，<a id="a-CF"></a>诸天子，<a id="a-CG"></a>是人所问为等问不？<a id="a-CH"></a>”</p>
  <p id="aCI">诸天子言：<a id="a-CJ"></a>“世尊，<a id="a-CK"></a>为不等问。<a id="a-CL"></a>所以者何？<a id="a-CM"></a>虚空无有相，<a id="a-CN"></a>无有作者。<a id="a-CO"></a>”</p>
  <p id="aCP">佛告诸欲天子、<a id="a-CQ"></a>诸色天子言：<a id="a-CR"></a>“有佛无佛相体性常住，<a id="a-CS"></a>以如来如实逮觉相性故名为如来。<a id="a-CT"></a>”</p>
  <p id="aCU">诸天子白佛言：<a id="a-CV"></a>“如来所逮觉相甚深！<a id="a-CW"></a>如来从是阿耨多罗三耶三菩无礙之慧住于相聚，<a id="a-CX"></a>于般若波罗蜜甚奇！<a id="a-CY"></a>世尊，<a id="a-CZ"></a>深般若波罗蜜者，<a id="a-Ca"></a>是诸佛如来无所著等正觉之藏，<a id="a-Cb"></a>于是藏成阿耨多罗三耶三菩阿惟三佛，<a id="a-Cc"></a>于是藏中作行，<a id="a-Cd"></a>逮诸法相，<a id="a-Ce"></a>逮五阴相，<a id="a-Cf"></a>逮萨云若相。<a id="a-Cg"></a>”</p>
  <p id="aCh">佛告诸天子：<a id="a-Ci"></a>“色者形之相，<a id="a-Cj"></a>所更者觉之相，<a id="a-Ck"></a>所受者想之相，<a id="a-Cl"></a>善恶者行之相，<a id="a-Cm"></a>所知者识之相。<a id="a-Cn"></a>如来以无所受相故，<a id="a-Co"></a>逮得正觉。</p>
  <p id="aCp">“无所爱惜者为檀波罗蜜相，<a id="a-Cq"></a>无所腐败者尸波罗蜜相，<a id="a-Cr"></a>不起恚意者羼波罗蜜相，<a id="a-Cs"></a>无能伏者惟逮波罗蜜相，<a id="a-Ct"></a>合聚众事者禅波罗蜜相，<a id="a-Cu"></a>所闻即觉即知者般若波罗蜜相。<a id="a-Cv"></a>如是，<a id="a-Cw"></a>诸天子，<a id="a-Cx"></a>无所受相，<a id="a-Cy"></a>是故如来得逮正觉。</p>
  <p id="aCz">“四禅、<a id="a-D0"></a>四等、<a id="a-D1"></a>四空定者则无恚之相，<a id="a-D2"></a>如来不以是相得逮正觉；<a id="a-D3"></a>得出三界者是三十七品之相，<a id="a-D4"></a>如来不以是相逮得正觉；<a id="a-D5"></a>苦相者无愿脱门是，<a id="a-D6"></a>寂相者则空是，<a id="a-D7"></a>净相者则无相是，<a id="a-D8"></a>如来不以是相逮得正觉；<a id="a-D9"></a>寂相者无所起是，<a id="a-DA"></a>无所共相则十八法是，<a id="a-DB"></a>如来不以是相逮得正觉；<a id="a-DC"></a>露现相者则萨云若是，<a id="a-DD"></a>如来不以是相逮得正觉。<a id="a-DE"></a>如是，<a id="a-DF"></a>诸天子，<a id="a-DG"></a>如来不以诸法相逮得正觉法，<a id="a-DH"></a>是故如来名为无礙慧。<a id="a-DI"></a>”</p>
  <p id="aDJ">于是，<a id="a-DK"></a>佛告须菩提言：<a id="a-DL"></a>“般若波罗蜜者，<a id="a-DM"></a>是诸佛如来无所著等正觉之母；<a id="a-DN"></a>般若波罗蜜者，<a id="a-DO"></a>是诸佛如来世间之大明，<a id="a-DP"></a>如来依是法而得有所作。<a id="a-DQ"></a>以是故，<a id="a-DR"></a>诸如来尊敬礼事是般若波罗蜜。<a id="a-DS"></a>何以故？<a id="a-DT"></a>诸佛如来皆从般若波罗蜜中出，<a id="a-DU"></a>是故如来之所报恩。<a id="a-DV"></a>须菩提，<a id="a-DW"></a>其报恩者无过如来。</p>
  <p id="aDX">“复次，<a id="a-DY"></a>须菩提，<a id="a-DZ"></a>云何如来为知恩？<a id="a-Da"></a>云何为报恩？<a id="a-Db"></a>如来所可乘来法，<a id="a-Dc"></a>所成阿耨多罗三耶三菩阿惟三佛法，<a id="a-Dd"></a>逮守持是所乘来法，<a id="a-De"></a>恭敬承事作礼。<a id="a-Df"></a>须菩提，<a id="a-Dg"></a>是为如来无所著等正觉之所知恩之所报恩。</p>
  <p id="aDh">“复次，<a id="a-Di"></a>须菩提，<a id="a-Dj"></a>如来之所逮法者，<a id="a-Dk"></a>亦无作者，<a id="a-Dl"></a>作者不可见故；<a id="a-Dm"></a>如来尽逮是法，<a id="a-Dn"></a>得无作法者，<a id="a-Do"></a>是为无诤法。<a id="a-Dp"></a>须菩提，<a id="a-Dq"></a>如来知恩报恩，<a id="a-Dr"></a>因般若波罗蜜于无作之法得逮觉法。</p>
  <p id="aDs">“复次，<a id="a-Dt"></a>须菩提，<a id="a-Du"></a>如来无所著等正觉行般若波罗蜜故，<a id="a-Dv"></a>逮诸善法而无所逮，<a id="a-Dw"></a>是故般若波罗蜜者，<a id="a-Dx"></a>是诸佛之母，<a id="a-Dy"></a>为世间之大明导。<a id="a-Dz"></a>”</p>
  <p id="aE0">须菩提白佛言：<a id="a-E1"></a>“世尊，<a id="a-E2"></a>诸法无所知、<a id="a-E3"></a>无所见、<a id="a-E4"></a>无所出生，<a id="a-E5"></a>云何般若波罗蜜是佛之母？<a id="a-E6"></a>云何生如来？<a id="a-E7"></a>云何为世间之大明导？<a id="a-E8"></a>”</p>
  <p id="aE9">佛告须菩提：<a id="a-EA"></a>“如是，<a id="a-EB"></a>如是，<a id="a-EC"></a>一切诸法无知无见，<a id="a-ED"></a>云何无知无见？<a id="a-EE"></a>以一切诸法空故。<a id="a-EF"></a>无所有，<a id="a-EG"></a>不坚固，<a id="a-EH"></a>无所生，<a id="a-EI"></a>以是故一切诸法无所出生。</p>
  <p id="aEJ">“复次，<a id="a-EK"></a>须菩提，<a id="a-EL"></a>诸法无知无见。<a id="a-EM"></a>云何无知无见？<a id="a-EN"></a>以诸法无所入、<a id="a-EO"></a>无所著故。<a id="a-EP"></a>以是故般若波罗蜜是如来母世间之导，<a id="a-EQ"></a>不见五阴是故为导，<a id="a-ER"></a>乃至萨云若亦无所见是故为导，<a id="a-ES"></a>以是故般若波罗蜜是诸佛母世间之导。<a id="a-ET"></a>”</p>
  <p id="aEU">须菩提问佛言：<a id="a-EV"></a>“世尊，<a id="a-EW"></a>云何不见五阴为世间导？<a id="a-EX"></a>”</p>
  <p id="aEY">“须菩提，<a id="a-EZ"></a>不以五阴因缘起识者，<a id="a-Ea"></a>是为不见五阴；<a id="a-Eb"></a>不以萨云若起想者，<a id="a-Ec"></a>是为不见萨云若，<a id="a-Ed"></a>以是故般若波罗蜜，<a id="a-Ee"></a>诸如来母，<a id="a-Ef"></a>为世间导。</p>
  <p id="aEg">“复次，<a id="a-Eh"></a>须菩提，<a id="a-Ei"></a>般若波罗蜜云何是如来之母、<a id="a-Ej"></a>为世间导？<a id="a-Ek"></a>须菩提，<a id="a-El"></a>般若波罗蜜示现世间空。<a id="a-Em"></a>云何示世间空，<a id="a-En"></a>示五阴空？<a id="a-Eo"></a>十二衰、<a id="a-Ep"></a>十八性现世间十恶之法，<a id="a-Eq"></a>从痴有爱十二因缘示吾我根本，<a id="a-Er"></a>六十二见示世间空，<a id="a-Es"></a>四禅、<a id="a-Et"></a>四等及四空定示世间空，<a id="a-Eu"></a>三十七品、<a id="a-Ev"></a>六波罗蜜、<a id="a-Ew"></a>内空、<a id="a-Ex"></a>外空及有无空示世间空，<a id="a-Ey"></a>有为无为之性、<a id="a-Ez"></a>十种力、<a id="a-F0"></a>佛十八法示世间空，<a id="a-F1"></a>至萨云若示世间空。<a id="a-F2"></a>是故，<a id="a-F3"></a>须菩提，<a id="a-F4"></a>般若波罗蜜者是诸佛之母、<a id="a-F5"></a>世间明导。</p>
  <p id="aF6">“复次，<a id="a-F7"></a>须菩提，<a id="a-F8"></a>如来以空示于世间，<a id="a-F9"></a>以空念世间，<a id="a-FA"></a>知世间空，<a id="a-FB"></a>以是故般若波罗蜜，<a id="a-FC"></a>诸佛之母，<a id="a-FD"></a>为世间导。</p>
  <p id="aFE">“复次，<a id="a-FF"></a>须菩提，<a id="a-FG"></a>般若波罗蜜者，<a id="a-FH"></a>示现如来，<a id="a-FI"></a>示世间空。<a id="a-FJ"></a>示何等空？<a id="a-FK"></a>现五阴空、<a id="a-FL"></a>十二衰空、<a id="a-FM"></a>十八性空，<a id="a-FN"></a>现萨云若空，<a id="a-FO"></a>是故般若波罗蜜，<a id="a-FP"></a>诸佛之母，<a id="a-FQ"></a>为世间导。<a id="a-FR"></a>是故，<a id="a-FS"></a>须菩提，<a id="a-FT"></a>示现如来、<a id="a-FU"></a>示现世间不可思议，<a id="a-FV"></a>示现五阴不可思议，<a id="a-FW"></a>乃至萨云若示世间不可思议。</p>
  <p id="aFX">“复次，<a id="a-FY"></a>须菩提，<a id="a-FZ"></a>深般若波罗蜜示现如来世间之寂。<a id="a-Fa"></a>示现何等寂？<a id="a-Fb"></a>示现五阴寂及萨云若寂，<a id="a-Fc"></a>以是故般若波罗蜜示现如来世间之寂。<a id="a-Fd"></a>须菩提，<a id="a-Fe"></a>般若波罗蜜示现如来世间常空。<a id="a-Ff"></a>示何等空？<a id="a-Fg"></a>从五阴至萨云若示现世间常空。</p>
  <p id="aFh">“复次，<a id="a-Fi"></a>须菩提，<a id="a-Fj"></a>般若波罗蜜示现如来世间所有空。<a id="a-Fk"></a>示何等空？<a id="a-Fl"></a>从五阴乃至萨云若示世间所有空。</p>
  <p id="aFm">“复次，<a id="a-Fn"></a>须菩提，<a id="a-Fo"></a>般若波罗蜜示现如来所有无所有空，<a id="a-Fp"></a>从五阴乃至萨云若所有无所有空。</p>
  <p id="aFq">“复次，<a id="a-Fr"></a>须菩提，<a id="a-Fs"></a>般若波罗蜜示现如来世间之灭。<a id="a-Ft"></a>示何等灭？<a id="a-Fu"></a>从五阴至萨云若，<a id="a-Fv"></a>是为世间灭，<a id="a-Fw"></a>以是故般若波罗蜜为如来母、<a id="a-Fx"></a>世间之导。<a id="a-Fy"></a>般若波罗蜜示现世间，<a id="a-Fz"></a>无有今世后世之相。<a id="a-G0"></a>何以故？<a id="a-G1"></a>是法无有今世后世之相。<a id="a-G2"></a>”</p>
  <p id="aG3">须菩提白佛言：<a id="a-G4"></a>“世尊，<a id="a-G5"></a>般若波罗蜜者为大事兴，<a id="a-G6"></a>为不可思议事兴，<a id="a-G7"></a>为不可称量事兴，<a id="a-G8"></a>为不可限事兴，<a id="a-G9"></a>为无有与等事兴。<a id="a-GA"></a>”</p>
  <p id="aGB">佛言：<a id="a-GC"></a>“如是，<a id="a-GD"></a>须菩提，<a id="a-GE"></a>是为大事不可思议事兴。<a id="a-GF"></a>”</p>
  <p id="aGG">“云何为大事兴？<a id="a-GH"></a>”</p>
  <p id="aGI">答言：<a id="a-GJ"></a>“须菩提，<a id="a-GK"></a>诸如来无所著等正觉，<a id="a-GL"></a>救护一切众生故不舍众生。<a id="a-GM"></a>”</p>
  <p id="aGN">“云何为不可思议事兴？<a id="a-GO"></a>”</p>
  <p id="aGP">“诸佛事、<a id="a-GQ"></a>自然、<a id="a-GR"></a>萨云若不可思议，<a id="a-GS"></a>是故般若波罗蜜为不可思议事兴。<a id="a-GT"></a>”</p>
  <p id="aGU">“云何为不可称量事兴？<a id="a-GV"></a>”</p>
  <p id="aGW">佛告须菩提：<a id="a-GX"></a>“一切众生受身有识，<a id="a-GY"></a>无有能知称量佛事及自然、<a id="a-GZ"></a>萨云若者。<a id="a-Ga"></a>”</p>
  <p id="aGb">“云何为不可限事兴？<a id="a-Gc"></a>”</p>
  <p id="aGd">“须菩提，<a id="a-Ge"></a>佛事不可限，<a id="a-Gf"></a>如来事亦无有限。<a id="a-Gg"></a>一切无有与如来等者，<a id="a-Gh"></a>况欲出其上？<a id="a-Gi"></a>是故般若波罗蜜诸如来无所著等正觉为无有限事兴。<a id="a-Gj"></a>”</p>
  <p id="aGk">须菩提白佛言：<a id="a-Gl"></a>“世尊，<a id="a-Gm"></a>佛事、<a id="a-Gn"></a>如来事、<a id="a-Go"></a>自然事、<a id="a-Gp"></a>萨云若不可思议、<a id="a-Gq"></a>不可称量，<a id="a-Gr"></a>为不可限耶？<a id="a-Gs"></a>”</p>
  <p id="aGt">佛言：<a id="a-Gu"></a>“如是，<a id="a-Gv"></a>如是，<a id="a-Gw"></a>须菩提，<a id="a-Gx"></a>是佛事、<a id="a-Gy"></a>自然事、<a id="a-Gz"></a>如来事、<a id="a-H0"></a>萨云若不可思议、<a id="a-H1"></a>不可称限。<a id="a-H2"></a>”</p>
  <p id="aH3">佛告须菩提：<a id="a-H4"></a>“五阴乃至萨云若不可思议、<a id="a-H5"></a>不可称限。<a id="a-H6"></a>须菩提，<a id="a-H7"></a>诸法之法，<a id="a-H8"></a>索意以想亦不可得。<a id="a-H9"></a>”</p>
  <p id="aHA">佛言：<a id="a-HB"></a>“五阴不可思议、<a id="a-HC"></a>不可称限，<a id="a-HD"></a>乃至萨云若不可思议。<a id="a-HE"></a>”</p>
  <p id="aHF">须菩提言：<a id="a-HG"></a>“何以故世尊言‘五阴不可思议无有与等者，<a id="a-HH"></a>乃至萨云若亦不可思议无有与等者’？<a id="a-HI"></a>”</p>
  <p id="aHJ">佛言，<a id="a-HK"></a>“五阴不可为作限，<a id="a-HL"></a>乃至萨云若亦不可为作限。<a id="a-HM"></a>”</p>
  <p id="aHN">须菩提言：<a id="a-HO"></a>“世尊，<a id="a-HP"></a>何以故五阴、<a id="a-HQ"></a>萨云若不可为作限？<a id="a-HR"></a>”</p>
  <p id="aHS">佛言：<a id="a-HT"></a>“五阴乃至萨云若不可思议故，<a id="a-HU"></a>不可与作限。<a id="a-HV"></a>于须菩提意云何？<a id="a-HW"></a>不可思议、<a id="a-HX"></a>不可限中，<a id="a-HY"></a>宁可得五阴及与道不？<a id="a-HZ"></a>”</p>
  <p id="aHa">须菩提言：<a id="a-Hb"></a>“世尊，<a id="a-Hc"></a>不可得。<a id="a-Hd"></a>”</p>
  <p id="aHe">“以是故，<a id="a-Hf"></a>须菩提，<a id="a-Hg"></a>诸法不可思议、<a id="a-Hh"></a>不可得限，<a id="a-Hi"></a>如来之法不可思议无有与等、<a id="a-Hj"></a>不可得限，<a id="a-Hk"></a>亦不可量，<a id="a-Hl"></a>是为不可思议，<a id="a-Hm"></a>所说亦不可思议，<a id="a-Hn"></a>虚空不可思议，<a id="a-Ho"></a>亦无有与等者。<a id="a-Hp"></a>须菩提，<a id="a-Hq"></a>是如来之法，<a id="a-Hr"></a>非世间人及诸天、<a id="a-Hs"></a>阿须伦所能思议。<a id="a-Ht"></a>”</p>
  <p id="aHu">说如来不可思议、<a id="a-Hv"></a>不可称量、<a id="a-Hw"></a>不可得限，<a id="a-Hx"></a>说无有与等品时，<a id="a-Hy"></a>五百比丘、<a id="a-Hz"></a>二千比丘尼漏尽意解，<a id="a-I0"></a>六万优婆塞、<a id="a-I1"></a>三万优婆夷远尘离垢法眼生，<a id="a-I2"></a>二千菩萨得无所从生法忍，<a id="a-I3"></a>皆当于是贤劫中作佛。</p>
 </body>
</html>