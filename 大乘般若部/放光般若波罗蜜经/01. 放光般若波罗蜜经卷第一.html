<!doctype html>
<html id="z3IBT8W9v" data-ver="846">
 <head>
  <meta charset="utf-8">
  <meta author="无罗叉">
  <meta author="竺叔兰">
  <meta library="龙藏">
  <meta catalog="大乘般若部">
  <meta period="西晋">
 </head>
 <body>
  <h1 id="a1">放光般若波罗蜜经卷第一</h1>
  <h2 id="a2">放光品第一</h2>
  <p id="a3">闻如是：<a id="a-4"></a>一时，<a id="a-5"></a>佛在罗阅祇耆阇崛山中，<a id="a-6"></a>与大比丘众五千人俱，<a id="a-7"></a>皆是阿罗汉，<a id="a-8"></a>诸漏已尽意解无垢，<a id="a-9"></a>众智自在已了众事，<a id="a-A"></a>譬如大龙所作已办，<a id="a-B"></a>离于重担逮得所愿，<a id="a-C"></a>三处已尽正解已解。<a id="a-D"></a>复有五百比丘尼，<a id="a-E"></a>诸优婆塞、<a id="a-F"></a>优婆夷。<a id="a-G"></a>诸菩萨摩诃萨，<a id="a-H"></a>已得陀邻尼空行三昧无相无愿藏，<a id="a-I"></a>已得等忍，<a id="a-J"></a>得无挂礙陀邻尼门，<a id="a-K"></a>悉是五通，<a id="a-L"></a>所言柔软无复懈怠，<a id="a-M"></a>已舍利养无所希望，<a id="a-N"></a>逮深法忍得精进力，<a id="a-O"></a>已过魔行度于死地，<a id="a-P"></a>所教次第于阿僧祇劫顺本所行，<a id="a-Q"></a>所作不忘颜色和悦，<a id="a-R"></a>常先谦敬所语不粗，<a id="a-S"></a>于大众中所念具足，<a id="a-T"></a>于无数劫堪任教化，<a id="a-U"></a>所说如幻、<a id="a-V"></a>如梦、<a id="a-W"></a>如响、<a id="a-X"></a>如光、<a id="a-Y"></a>如影、<a id="a-Z"></a>如化、<a id="a-a"></a>如水中泡、<a id="a-b"></a>如镜中像、<a id="a-c"></a>如热时焰、<a id="a-d"></a>如水中月，<a id="a-e"></a>常以此法开悟一切，<a id="a-f"></a>悉知众生意所趣向，<a id="a-g"></a>能以微妙慧随其本行而度脱之，<a id="a-h"></a>意无挂礙具足持忍，<a id="a-i"></a>所入审谛愿摄无数无量佛国，<a id="a-j"></a>无量诸佛所行三昧皆现在前，<a id="a-k"></a>能请诸佛为一切说法，<a id="a-l"></a>种种诸见离于所著，<a id="a-m"></a>已游戏于百千三昧而自娱乐。<a id="a-n"></a>诸菩萨者德皆如是，<a id="a-o"></a>其名曰：<a id="a-p"></a>护诸系菩萨、<a id="a-q"></a>宝来菩萨、<a id="a-r"></a>导师菩萨、<a id="a-s"></a>龙施菩萨、<a id="a-t"></a>所受则能说菩萨、<a id="a-u"></a>雨天菩萨、<a id="a-v"></a>天王菩萨、<a id="a-w"></a>贤护菩萨、<a id="a-x"></a>妙意菩萨、<a id="a-y"></a>有持意菩萨、<a id="a-z"></a>增益意菩萨、<a id="a-10"></a>现无痴菩萨、<a id="a-11"></a>善发菩萨、<a id="a-12"></a>过步菩萨、<a id="a-13"></a>常应菩萨、<a id="a-14"></a>不置远菩萨、<a id="a-15"></a>怀日藏菩萨、<a id="a-16"></a>意不缺减菩萨、<a id="a-17"></a>现音声菩萨、<a id="a-18"></a>哀雅威菩萨、<a id="a-19"></a>宝印手菩萨、<a id="a-1A"></a>常举手菩萨、<a id="a-1B"></a>慈氏菩萨，<a id="a-1C"></a>及余亿那术百千菩萨俱，<a id="a-1D"></a>尽是补处应尊位者。<a id="a-1E"></a>复有异菩萨无央数亿百千，<a id="a-1F"></a>及诸尊者子皆悉来会。</p>
  <p id="a1G">尔时，<a id="a-1H"></a>世尊自敷高座结跏趺坐，<a id="a-1I"></a>正受定意三昧。<a id="a-1J"></a>其三昧名三昧王，<a id="a-1K"></a>一切三昧悉入其中。<a id="a-1L"></a>作是三昧已，<a id="a-1M"></a>持天眼观视世界。</p>
  <p id="a1N">尔时，<a id="a-1O"></a>世尊放足下千辐相轮光明，<a id="a-1P"></a>从鹿腨肠上至肉髻，<a id="a-1Q"></a>身中支节处处各放六十亿百千光明，<a id="a-1R"></a>悉照三千大千国土无不遍者，<a id="a-1S"></a>其光明复照东方、<a id="a-1T"></a>西方、<a id="a-1U"></a>南方、<a id="a-1V"></a>北方、<a id="a-1W"></a>四维、<a id="a-1X"></a>上下。<a id="a-1Y"></a>如恒边沙诸佛国土众生之类，<a id="a-1Z"></a>其见光明者，<a id="a-1a"></a>毕志坚固悉发无上正真道意。</p>
  <p id="a1b">尔时，<a id="a-1c"></a>世尊复放身毛，<a id="a-1d"></a>一一诸毛孔皆放光明，<a id="a-1e"></a>复照三千大千国土，<a id="a-1f"></a>复照十方无数恒边沙国土。<a id="a-1g"></a>一切众生见光明者，<a id="a-1h"></a>毕志发无上正真道意。<a id="a-1i"></a>世尊复以诸如来无所著等正觉法，<a id="a-1j"></a>放大光明悉遍三千大千国土，<a id="a-1k"></a>复照十方无数恒边沙国土。<a id="a-1l"></a>一切众生见光明者，<a id="a-1m"></a>亦毕志发无上正真道意。</p>
  <p id="a1n">尔时，<a id="a-1o"></a>世尊出广长舌遍三千大千国土，<a id="a-1p"></a>遍已从其舌根复放无央数亿百千光明，<a id="a-1q"></a>一一光明化为千叶宝华其色如金，<a id="a-1r"></a>一一华上皆有坐佛，<a id="a-1s"></a>一一诸佛皆说六度无极。<a id="a-1t"></a>一切众生闻说法者，<a id="a-1u"></a>皆发无上正真道意。<a id="a-1v"></a>其舌光明一一华像，<a id="a-1w"></a>复照十方恒边沙国土。<a id="a-1x"></a>一切众生见其光明闻说法者，<a id="a-1y"></a>亦发无上正真道意。</p>
  <p id="a1z">是时，<a id="a-20"></a>世尊于师子座三昧，<a id="a-21"></a>其三昧者名师子游戏，<a id="a-22"></a>身放神足感动三千大千国土六反震动，<a id="a-23"></a>三昧威神令此三千大千国土地，<a id="a-24"></a>皆柔软跛[𧾷+我]涌没。<a id="a-25"></a>诸有地狱、<a id="a-26"></a>饿鬼、<a id="a-27"></a>蠕动之类及八难处皆悉解脱，<a id="a-28"></a>得生天上人中齐第六天，<a id="a-29"></a>适生天上人中已皆大欢喜，<a id="a-2A"></a>即识宿命来诣佛所，<a id="a-2B"></a>稽首受法。<a id="a-2C"></a>如是十方恒边沙国土诸三恶趣及八难处亦离怼苦，<a id="a-2D"></a>生天上人中齐第六天，<a id="a-2E"></a>适生欢喜亦识宿命，<a id="a-2F"></a>各各自至其国佛所，<a id="a-2G"></a>稽首受法。</p>
  <p id="a2H">尔时，<a id="a-2I"></a>三千大千国土，<a id="a-2J"></a>诸盲者得视，<a id="a-2K"></a>聋者得听，<a id="a-2L"></a>哑者能言，<a id="a-2M"></a>伛者得伸，<a id="a-2N"></a>拘躄者得手足，<a id="a-2O"></a>狂者得正，<a id="a-2P"></a>乱者得定，<a id="a-2Q"></a>病者得愈，<a id="a-2R"></a>饥渴者得饱满，<a id="a-2S"></a>羸者得力，<a id="a-2T"></a>老者得少，<a id="a-2U"></a>裸者得衣。<a id="a-2V"></a>一切众生皆得同志，<a id="a-2W"></a>相视如父、<a id="a-2X"></a>如母、<a id="a-2Y"></a>如兄、<a id="a-2Z"></a>如弟，<a id="a-2a"></a>等行十善淳修梵事，<a id="a-2b"></a>无有瑕秽澹然快乐，<a id="a-2c"></a>譬如比丘得第三禅。<a id="a-2d"></a>一切众生皆逮于智，<a id="a-2e"></a>调已自守不娆众生。</p>
  <p id="a2f">尔时，<a id="a-2g"></a>世尊坐师子床，<a id="a-2h"></a>于此三千大千国土其德特尊，<a id="a-2i"></a>光明色像威德巍巍，<a id="a-2j"></a>譬如须弥山王，<a id="a-2k"></a>众山无能及者。</p>
  <p id="a2l">尔时，<a id="a-2m"></a>世尊如诸如来无所著等正觉法，<a id="a-2n"></a>以大普音遍三千大千国土，<a id="a-2o"></a>诸首陀会天及诸梵天、<a id="a-2p"></a>第六天、<a id="a-2q"></a>王释天、<a id="a-2r"></a>四王天，<a id="a-2s"></a>其中诸天及诸众生，<a id="a-2t"></a>悉见师子座闻佛所说，<a id="a-2u"></a>各持天上所有种种名香、<a id="a-2v"></a>种种名华，<a id="a-2w"></a>来诣佛所供养如来无所著等正觉。<a id="a-2x"></a>于是三千大千国土，<a id="a-2y"></a>其中众生各持世间所有名香、<a id="a-2z"></a>水陆诸华，<a id="a-30"></a>来诣佛所供养世尊。<a id="a-31"></a>是时，<a id="a-32"></a>诸天香华、<a id="a-33"></a>众生香华，<a id="a-34"></a>所可供养散如来上者，<a id="a-35"></a>于空中合化成大台，<a id="a-36"></a>于其台中垂诸幢幡，<a id="a-37"></a>幢幡华盖五色缤纷，<a id="a-38"></a>华盖光明悉遍照三千大千国土皆作金色，<a id="a-39"></a>十方恒边沙诸佛国土亦复如是。</p>
  <p id="a3A">是时，<a id="a-3B"></a>阎浮提人意自念言：<a id="a-3C"></a>“今日如来无所著等正觉，<a id="a-3D"></a>独为我等说法不在余处。<a id="a-3E"></a>”</p>
  <p id="a3F">诸三千大千国土中诸众生亦各念言：<a id="a-3G"></a>“今日如来在我前坐，<a id="a-3H"></a>独为我等说法不在余国。<a id="a-3I"></a>”</p>
  <p id="a3J">尔时，<a id="a-3K"></a>世尊于师子座复放光明，<a id="a-3L"></a>照于三千大千国土。<a id="a-3M"></a>其中众生见光明者，<a id="a-3N"></a>尽见东方恒边沙佛及弟子众，<a id="a-3O"></a>悉见是间娑诃国土释迦文佛及诸会众。<a id="a-3P"></a>十方国土各各相见亦复如是。</p>
  <p id="a3Q">东方度如一恒边沙国有世界名宝迹，<a id="a-3R"></a>其佛号宝事如来无所著等正觉，<a id="a-3S"></a>今现在以般若波罗蜜教化一切。</p>
  <p id="a3T">有菩萨名普明，<a id="a-3U"></a>见释迦文佛光明变化威神感动，<a id="a-3V"></a>便白宝事如来言：<a id="a-3W"></a>“今日何缘，<a id="a-3X"></a>有是佛身光明变化感动如是？<a id="a-3Y"></a>”</p>
  <p id="a3Z">宝事如来告普明曰：<a id="a-3a"></a>“西方极远有世界名娑诃，<a id="a-3b"></a>其佛号释迦文，<a id="a-3c"></a>今现在为诸菩萨说般若波罗蜜，<a id="a-3d"></a>是其瑞应。<a id="a-3e"></a>”</p>
  <p id="a3f">普明白佛言：<a id="a-3g"></a>“唯然，<a id="a-3h"></a>世尊！<a id="a-3i"></a>我欲诣彼见释迦文佛礼事供养，<a id="a-3j"></a>彼国菩萨皆得总持、<a id="a-3k"></a>得诸三昧超越三昧。<a id="a-3l"></a>”</p>
  <p id="a3m">佛告普明：<a id="a-3n"></a>“欲往随意。<a id="a-3o"></a>”</p>
  <p id="a3p">时，<a id="a-3q"></a>宝事佛便以千叶金色莲华与普明言：<a id="a-3r"></a>“持是供养释迦文佛。<a id="a-3s"></a>”重告普明：<a id="a-3t"></a>“汝诣彼国，<a id="a-3u"></a>摄持威仪无失法度。<a id="a-3v"></a>所以者何？<a id="a-3w"></a>彼国菩萨奉持律行是以生彼。<a id="a-3x"></a>”</p>
  <p id="a3y">是时，<a id="a-3z"></a>普明菩萨与无央数百千菩萨、<a id="a-40"></a>无数比丘、<a id="a-41"></a>诸善男子、<a id="a-42"></a>善女人众从东方来，<a id="a-43"></a>所经诸佛皆以香华供养礼事。<a id="a-44"></a>来诣忍界，<a id="a-45"></a>见释迦文佛稽首作礼，<a id="a-46"></a>普明菩萨白释迦文佛言：<a id="a-47"></a>“宝事如来致问，<a id="a-48"></a>殷勤问讯世尊，<a id="a-49"></a>坐起轻利气力如常不？<a id="a-4A"></a>今奉此华供养世尊。<a id="a-4B"></a>”</p>
  <p id="a4C">佛即受之，<a id="a-4D"></a>释迦文佛便以此华散于东方恒边沙佛国，<a id="a-4E"></a>其华遍至，<a id="a-4F"></a>一一华者皆有坐佛，<a id="a-4G"></a>皆说般若波罗蜜教化众生，<a id="a-4H"></a>闻是教者皆发无上正真道意。<a id="a-4I"></a>彼善男子、<a id="a-4J"></a>善女人随普明菩萨来者，<a id="a-4K"></a>皆礼事释迦文佛足，<a id="a-4L"></a>所赍香华供养世尊。</p>
  <p id="a4M">南方度如一恒边沙国有世界名度忧，<a id="a-4N"></a>其佛号无忧威如来无所著等正觉，<a id="a-4O"></a>有菩萨名离忧。</p>
  <p id="a4P">西方度如一恒边沙国有世界名灭恶，<a id="a-4Q"></a>其佛号宝上如来无所著等正觉，<a id="a-4R"></a>有菩萨名意行。</p>
  <p id="a4S">北方度如恒边沙有世界名胜，<a id="a-4T"></a>其佛号仁王如来无所著等正觉，<a id="a-4U"></a>有菩萨名施胜。</p>
  <p id="a4V">下方度如恒边沙有世界名贤，<a id="a-4W"></a>其佛号贤威如来无所著等正觉，<a id="a-4X"></a>有菩萨名妙华。</p>
  <p id="a4Y">上方度如恒边沙有世界名思乐，<a id="a-4Z"></a>其佛号思乐威如来无所著等正觉，<a id="a-4a"></a>有菩萨名思乐施。</p>
  <p id="a4b">如是六方菩萨各白其佛：<a id="a-4c"></a>“此何变化而现于此？<a id="a-4d"></a>”</p>
  <p id="a4e">其佛各报诸菩萨言：<a id="a-4f"></a>“去是极远有忍世界，<a id="a-4g"></a>佛号释迦文，<a id="a-4h"></a>为诸菩萨说般若波罗蜜，<a id="a-4i"></a>是其瑞应。<a id="a-4j"></a>”</p>
  <p id="a4k">彼诸菩萨各白其佛：<a id="a-4l"></a>“欲诣忍界见释迦文佛礼事供养。<a id="a-4m"></a>”</p>
  <p id="a4n">尔时，<a id="a-4o"></a>诸佛各与宝花，<a id="a-4p"></a>及诸无数百千菩萨、<a id="a-4q"></a>诸比丘僧、<a id="a-4r"></a>善男子、<a id="a-4s"></a>善女人俱来诣此，<a id="a-4t"></a>所经诸国土各以香华供养诸佛。<a id="a-4u"></a>次诣忍界见释迦文佛，<a id="a-4v"></a>供养礼事问讯，<a id="a-4w"></a>皆如东方诸菩萨比。</p>
  <p id="a4x">尔时，<a id="a-4y"></a>一时之顷三千大千国界，<a id="a-4z"></a>其地所有皆成为宝，<a id="a-50"></a>诸树草木悉为香华，<a id="a-51"></a>悬诸幢幡、<a id="a-52"></a>缯彩、<a id="a-53"></a>华盖，<a id="a-54"></a>譬如华迹世界普华如来国土，<a id="a-55"></a>文殊师利、<a id="a-56"></a>善住意王天子及诸大威神菩萨所处国土。<a id="a-57"></a>此忍世界所有珍妙亦如彼国。</p>
  <p id="a58">尔时，<a id="a-59"></a>众会诸天、<a id="a-5A"></a>魔、<a id="a-5B"></a>梵，<a id="a-5C"></a>诸龙、<a id="a-5D"></a>鬼、<a id="a-5E"></a>神、<a id="a-5F"></a>沙门、<a id="a-5G"></a>婆罗门、<a id="a-5H"></a>世界人民，<a id="a-5I"></a>诸菩萨摩诃萨及新发意者皆悉来集。</p>
  <p id="a5J">佛知众会已定，<a id="a-5K"></a>告舍利弗言：<a id="a-5L"></a>“菩萨摩诃萨当习行般若波罗蜜。<a id="a-5M"></a>”</p>
  <p id="a5N">舍利弗白佛言：<a id="a-5O"></a>“欲逮知一切诸法，<a id="a-5P"></a>当云何行般若波罗蜜？<a id="a-5Q"></a>”</p>
  <p id="a5R">佛告舍利弗：<a id="a-5S"></a>“菩萨摩诃萨行般若波罗蜜者，<a id="a-5T"></a>未曾不布施，<a id="a-5U"></a>有财、<a id="a-5V"></a>有施、<a id="a-5W"></a>有受者，<a id="a-5X"></a>为行檀波罗蜜；<a id="a-5Y"></a>知罪知福，<a id="a-5Z"></a>为行尸波罗蜜；<a id="a-5a"></a>不起恚意，<a id="a-5b"></a>为行羼提波罗蜜；<a id="a-5c"></a>身、<a id="a-5d"></a>口常精进，<a id="a-5e"></a>意不懈怠，<a id="a-5f"></a>为行惟逮波罗蜜；<a id="a-5g"></a>于六情无所味，<a id="a-5h"></a>为行禅波罗蜜。<a id="a-5i"></a>”</p>
  <p id="a5j">佛告舍利弗：<a id="a-5k"></a>“菩萨摩诃萨行般若波罗蜜定意不起，<a id="a-5l"></a>当具四意止、<a id="a-5m"></a>四意断、<a id="a-5n"></a>四神足、<a id="a-5o"></a>五根、<a id="a-5p"></a>五力、<a id="a-5q"></a>七觉意、<a id="a-5r"></a>贤圣八品道；<a id="a-5s"></a>当具足空三昧、<a id="a-5t"></a>无相三昧、<a id="a-5u"></a>无愿三昧，<a id="a-5v"></a>具足四禅、<a id="a-5w"></a>四等、<a id="a-5x"></a>四无形三昧，<a id="a-5y"></a>具八解禅，<a id="a-5z"></a>得九次第禅；<a id="a-60"></a>当复知九想，<a id="a-61"></a>新死想、<a id="a-62"></a>筋缠束薪想、<a id="a-63"></a>青瘀想、<a id="a-64"></a>脓想、<a id="a-65"></a>血想、<a id="a-66"></a>食不消想、<a id="a-67"></a>骨节分离想、<a id="a-68"></a>久骨想、<a id="a-69"></a>烧焦可恶想；<a id="a-6A"></a>已知诸想当念佛志、<a id="a-6B"></a>法志、<a id="a-6C"></a>比丘僧志，<a id="a-6D"></a>在施戒志，<a id="a-6E"></a>在安般守意志，<a id="a-6F"></a>在无常苦空无我人想、<a id="a-6G"></a>无所乐想、<a id="a-6H"></a>无生灭想、<a id="a-6I"></a>无道想、<a id="a-6J"></a>无尽想、<a id="a-6K"></a>无所起想、<a id="a-6L"></a>善想、<a id="a-6M"></a>法想，<a id="a-6N"></a>豫知一切众生之意，<a id="a-6O"></a>是谓为慧，<a id="a-6P"></a>便得觉意三昧、<a id="a-6Q"></a>无畏三昧，<a id="a-6R"></a>有想有畏、<a id="a-6S"></a>无想无畏、<a id="a-6T"></a>亦无想亦无畏，<a id="a-6U"></a>所不知根当知已知。<a id="a-6V"></a>当知欲过八患却十二衰，<a id="a-6W"></a>具足佛十力、<a id="a-6X"></a>十八法、<a id="a-6Y"></a>四无所畏、<a id="a-6Z"></a>四无礙慧、<a id="a-6a"></a>大慈大悲，<a id="a-6b"></a>觉知一切菩萨慧者，<a id="a-6c"></a>当习般若波罗蜜。<a id="a-6d"></a>菩萨摩诃萨欲具足萨云若，<a id="a-6e"></a>离于生死习绪者，<a id="a-6f"></a>当学般若波罗蜜。<a id="a-6g"></a>如是，<a id="a-6h"></a>舍利弗，<a id="a-6i"></a>是为菩萨摩诃萨行般若波罗蜜。</p>
  <p id="a6j">“复次，<a id="a-6k"></a>舍利弗，<a id="a-6l"></a>菩萨摩诃萨欲上菩萨位者，<a id="a-6m"></a>欲过声闻、<a id="a-6n"></a>辟支佛地，<a id="a-6o"></a>欲住阿惟越致地者，<a id="a-6p"></a>当学般若波罗蜜；<a id="a-6q"></a>欲住六通知一切人意所趣向者，<a id="a-6r"></a>当学般若波罗蜜；<a id="a-6s"></a>欲胜罗汉、<a id="a-6t"></a>辟支佛慧者，<a id="a-6u"></a>当学般若波罗蜜。<a id="a-6v"></a>菩萨摩诃萨悉欲得诸陀邻尼三昧门、<a id="a-6w"></a>诸众智门者，<a id="a-6x"></a>当学般若波罗蜜；<a id="a-6y"></a>诸声闻、<a id="a-6z"></a>辟支佛家所作布施、<a id="a-70"></a>持戒、<a id="a-71"></a>劝助种种功德，<a id="a-72"></a>欲过其上者，<a id="a-73"></a>当学般若波罗蜜。<a id="a-74"></a>菩萨摩诃萨欲知声闻、<a id="a-75"></a>辟支佛家诸所有戒、<a id="a-76"></a>三昧、<a id="a-77"></a>智慧、<a id="a-78"></a>解脱、<a id="a-79"></a>见解脱慧，<a id="a-7A"></a>欲过其上者，<a id="a-7B"></a>当学般若波罗蜜。<a id="a-7C"></a>菩萨摩诃萨欲行少施、<a id="a-7D"></a>少戒、<a id="a-7E"></a>少忍、<a id="a-7F"></a>少进、<a id="a-7G"></a>少禅，<a id="a-7H"></a>所习行少而得大报功德无量者，<a id="a-7I"></a>当学般若波罗蜜。<a id="a-7J"></a>菩萨摩诃萨欲使亲族身体如佛形像者，<a id="a-7K"></a>当学般若波罗蜜。<a id="a-7L"></a>菩萨摩诃萨欲具足大士三十二相、<a id="a-7M"></a>八十种好，<a id="a-7N"></a>成诸菩萨种姓逮得鸠摩罗浮者，<a id="a-7O"></a>当学般若波罗蜜。<a id="a-7P"></a>菩萨摩诃萨常不欲离诸佛世尊，<a id="a-7Q"></a>供养诸佛种种所行欲成功德者，<a id="a-7R"></a>当学般若波罗蜜。<a id="a-7S"></a>菩萨摩诃萨欲满一切众生之愿，<a id="a-7T"></a>欲求饮食、<a id="a-7U"></a>车乘、<a id="a-7V"></a>象马、<a id="a-7W"></a>履屣、<a id="a-7X"></a>衣裘、<a id="a-7Y"></a>香华、<a id="a-7Z"></a>服饰、<a id="a-7a"></a>床卧之具，<a id="a-7b"></a>给众所求能令具足，<a id="a-7c"></a>欲得是者当学般若波罗蜜。</p>
  <p id="a7d">“复次，<a id="a-7e"></a>舍利弗，<a id="a-7f"></a>菩萨摩诃萨欲使恒边沙佛国中人悉具足行六波罗蜜者，<a id="a-7g"></a>当学般若波罗蜜。<a id="a-7h"></a>菩萨摩诃萨欲行功德便正至佛者，<a id="a-7i"></a>当学般若波罗蜜。<a id="a-7j"></a>菩萨摩诃萨欲使十方恒边沙佛国土诸佛世尊所赞叹功德者，<a id="a-7k"></a>当学般若波罗蜜。<a id="a-7l"></a>菩萨摩诃萨欲一发意超越十方恒边沙诸佛国土悉遍至者，<a id="a-7m"></a>当学般若波罗蜜。<a id="a-7n"></a>菩萨摩诃萨欲发一音都使十方尽闻其声者，<a id="a-7o"></a>当学般若波罗蜜。<a id="a-7p"></a>菩萨摩诃萨欲护一切十方诸佛刹土使不断者，<a id="a-7q"></a>当学般若波罗蜜。<a id="a-7r"></a>菩萨摩诃萨欲住内空、<a id="a-7s"></a>外空、<a id="a-7t"></a>大空、<a id="a-7u"></a>最空、<a id="a-7v"></a>空空、<a id="a-7w"></a>有为空、<a id="a-7x"></a>无为空、<a id="a-7y"></a>至竟空、<a id="a-7z"></a>无限空、<a id="a-80"></a>所有空、<a id="a-81"></a>自性空、<a id="a-82"></a>一切诸法空、<a id="a-83"></a>无所倚空、<a id="a-84"></a>无所有空，<a id="a-85"></a>欲知是空事法者，<a id="a-86"></a>当学般若波罗蜜。<a id="a-87"></a>菩萨摩诃萨欲觉知一切诸佛、<a id="a-88"></a>诸法如是，<a id="a-89"></a>当学般若波罗蜜；<a id="a-8A"></a>欲知一切诸法性者，<a id="a-8B"></a>当学般若波罗蜜；<a id="a-8C"></a>欲知一切诸法真际者，<a id="a-8D"></a>当学般若波罗蜜。<a id="a-8E"></a>舍利弗，<a id="a-8F"></a>菩萨摩诃萨如是为行般若波罗蜜，<a id="a-8G"></a>当作是住。</p>
  <p id="a8H">“复次，<a id="a-8I"></a>舍利弗，<a id="a-8J"></a>菩萨摩诃萨欲知三千大千国土其中尘数及诸树木、<a id="a-8K"></a>生草、<a id="a-8L"></a>枝叶、<a id="a-8M"></a>茎节，<a id="a-8N"></a>悉欲知是数者，<a id="a-8O"></a>当学般若波罗蜜。<a id="a-8P"></a>菩萨摩诃萨欲以一毛破为百分，<a id="a-8Q"></a>以一分毛取三千大千国土其中海水数知几滴，<a id="a-8R"></a>悉知其数不娆水性，<a id="a-8S"></a>欲得是者，<a id="a-8T"></a>当学般若波罗蜜。<a id="a-8U"></a>三千大千国土其中火起譬如劫尽烧时，<a id="a-8V"></a>欲一时吹灭大火者，<a id="a-8W"></a>当学般若波罗蜜。<a id="a-8X"></a>三千大千国土其中大风起，<a id="a-8Y"></a>吹须弥大山令如糠糩，<a id="a-8Z"></a>能以一指障其风力令不起者，<a id="a-8a"></a>当学般若波罗蜜。<a id="a-8b"></a>菩萨摩诃萨欲以结跏趺坐悉遍满三千大千国土虚空，<a id="a-8c"></a>欲得是者，<a id="a-8d"></a>当学般若波罗蜜。<a id="a-8e"></a>三千大千国土诸须弥山，<a id="a-8f"></a>能持一手举著他方无数佛国，<a id="a-8g"></a>欲得是者，<a id="a-8h"></a>当学般若波罗蜜。<a id="a-8i"></a>菩萨摩诃萨能以一钵之饭，<a id="a-8j"></a>充饱十方恒边沙佛及弟子众悉令满足者，<a id="a-8k"></a>当学般若波罗蜜；<a id="a-8l"></a>又以珍宝、<a id="a-8m"></a>服饰、<a id="a-8n"></a>幢幡、<a id="a-8o"></a>缯盖、<a id="a-8p"></a>香华，<a id="a-8q"></a>供养恒边沙佛及弟子众，<a id="a-8r"></a>欲得是者，<a id="a-8s"></a>当学般若波罗蜜；<a id="a-8t"></a>欲使十方恒边沙国其中众生，<a id="a-8u"></a>悉具于戒、<a id="a-8v"></a>三昧、<a id="a-8w"></a>智慧、<a id="a-8x"></a>解脱、<a id="a-8y"></a>见解脱慧、<a id="a-8z"></a>沙门四道乃至无余泥洹，<a id="a-90"></a>欲得是者，<a id="a-91"></a>当学般若波罗蜜。</p>
  <p id="a92">“复次，<a id="a-93"></a>舍利弗，<a id="a-94"></a>菩萨摩诃萨行般若波罗蜜者，<a id="a-95"></a>若布施当作是念：<a id="a-96"></a>‘使我得大果报，<a id="a-97"></a>得生尊者家、<a id="a-98"></a>梵志大姓家、<a id="a-99"></a>迦罗越家，<a id="a-9A"></a>生四王天上乃至第六天中。<a id="a-9B"></a>’因是布施得第一禅上至四禅、<a id="a-9C"></a>空无形禅，<a id="a-9D"></a>作是布施得贤圣八品道，<a id="a-9E"></a>得须陀洹上至阿罗汉、<a id="a-9F"></a>辟支佛者，<a id="a-9G"></a>当学般若波罗蜜。</p>
  <p id="a9H">“复次，<a id="a-9I"></a>舍利弗，<a id="a-9J"></a>菩萨摩诃萨行般若波罗蜜，<a id="a-9K"></a>以慧方便具足六波罗蜜。<a id="a-9L"></a>”</p>
  <p id="a9M">舍利弗白佛言：<a id="a-9N"></a>“菩萨摩诃萨云何布施具足六波罗蜜？<a id="a-9O"></a>”</p>
  <p id="a9P">佛言：<a id="a-9Q"></a>“菩萨摩诃萨行檀波罗蜜者，<a id="a-9R"></a>当习无所倚法其所布施及受者，<a id="a-9S"></a>令具足诸波罗蜜，<a id="a-9T"></a>是为具足檀波罗蜜；<a id="a-9U"></a>于善于恶不与罪福，<a id="a-9V"></a>是为尸波罗蜜；<a id="a-9W"></a>无瞋无喜是为羼提波罗蜜；<a id="a-9X"></a>意无懈怠是为惟逮波罗蜜；<a id="a-9Y"></a>于无所著不起狐疑是为禅波罗蜜；<a id="a-9Z"></a>离于诸法是为般若波罗蜜。</p>
  <p id="a9a">“复次，<a id="a-9b"></a>舍利弗，<a id="a-9c"></a>菩萨摩诃萨欲知过去、<a id="a-9d"></a>当来、<a id="a-9e"></a>今现在诸佛世尊之德者，<a id="a-9f"></a>当学般若波罗蜜；<a id="a-9g"></a>欲度有为无为之法，<a id="a-9h"></a>当学般若波罗蜜；<a id="a-9i"></a>欲学过去、<a id="a-9j"></a>当来、<a id="a-9k"></a>今现在诸佛诸法如者，<a id="a-9l"></a>法相所起欲逮觉灭际者，<a id="a-9m"></a>欲过声闻、<a id="a-9n"></a>辟支佛前，<a id="a-9o"></a>欲为一切诸佛给所当者，<a id="a-9p"></a>欲为诸佛世尊内眷属者、<a id="a-9q"></a>图大眷属者，<a id="a-9r"></a>欲得菩萨眷属者，<a id="a-9s"></a>欲报大施者，<a id="a-9t"></a>欲行无相施者，<a id="a-9u"></a>欲不起恶意者，<a id="a-9v"></a>欲不起恚恨意者，<a id="a-9w"></a>欲不起懈怠意者，<a id="a-9x"></a>欲不起乱意者，<a id="a-9y"></a>欲不起恶智者，<a id="a-9z"></a>当学般若波罗蜜。</p>
  <p id="aA0">“复次，<a id="a-A1"></a>舍利弗，<a id="a-A2"></a>菩萨摩诃萨欲使一切立于布施、<a id="a-A3"></a>戒念、<a id="a-A4"></a>作务劝助功德者，<a id="a-A5"></a>当学般若波罗蜜。<a id="a-A6"></a>菩萨摩诃萨欲立五眼者，<a id="a-A7"></a>当学般若波罗蜜。<a id="a-A8"></a>何等为五眼？<a id="a-A9"></a>肉眼、<a id="a-AA"></a>天眼、<a id="a-AB"></a>智眼、<a id="a-AC"></a>法眼、<a id="a-AD"></a>佛眼。</p>
  <p id="aAE">“复次，<a id="a-AF"></a>舍利弗，<a id="a-AG"></a>菩萨摩诃萨欲得天眼见十方诸佛者，<a id="a-AH"></a>天耳听十方诸佛所说法者，<a id="a-AI"></a>欲悉知诸佛意者，<a id="a-AJ"></a>当学般若波罗蜜。<a id="a-AK"></a>菩萨摩诃萨欲闻十方诸佛所说不断乃至阿耨多罗三耶三菩者，<a id="a-AL"></a>当学般若波罗蜜。</p>
  <p id="aAM">“复次，<a id="a-AN"></a>舍利弗，<a id="a-AO"></a>菩萨摩诃萨欲见过去诸佛、<a id="a-AP"></a>现在诸佛世尊刹土者，<a id="a-AQ"></a>当学般若波罗蜜。<a id="a-AR"></a>菩萨摩诃萨欲闻十方诸佛所说十二部经欲讽诵者，<a id="a-AS"></a>及诸声闻所未曾闻者，<a id="a-AT"></a>当学般若波罗蜜。<a id="a-AU"></a>菩萨摩诃萨欲闻十方诸佛所可说法、<a id="a-AV"></a>甫当所说，<a id="a-AW"></a>悉欲识知遍教众生者，<a id="a-AX"></a>当学般若波罗蜜；<a id="a-AY"></a>过去、<a id="a-AZ"></a>当来、<a id="a-Aa"></a>今现在诸佛所说诸法，<a id="a-Ab"></a>欲尽闻知，<a id="a-Ac"></a>闻已遍教一切读者，<a id="a-Ad"></a>当学般若波罗蜜。<a id="a-Ae"></a>十方恒边沙诸佛世界，<a id="a-Af"></a>有窈冥之处日月所不照，<a id="a-Ag"></a>欲持光明悉遍照者，<a id="a-Ah"></a>当学般若波罗蜜。<a id="a-Ai"></a>十方恒沙诸佛世界，<a id="a-Aj"></a>有初不闻佛音、<a id="a-Ak"></a>法音、<a id="a-Al"></a>僧音者，<a id="a-Am"></a>能立众生皆使正见闻三宝音者，<a id="a-An"></a>当学般若波罗蜜。</p>
  <p id="aAo">“复次，<a id="a-Ap"></a>舍利弗，<a id="a-Aq"></a>菩萨摩诃萨愿欲令十方恒沙世界众生，<a id="a-Ar"></a>盲者得视，<a id="a-As"></a>聋者得听，<a id="a-At"></a>狂者得志，<a id="a-Au"></a>裸者得衣，<a id="a-Av"></a>饥渴者得饱满，<a id="a-Aw"></a>当学般若波罗蜜。<a id="a-Ax"></a>菩萨摩诃萨欲令十方恒沙国土其中众生，<a id="a-Ay"></a>诸在罪地三恶趣者，<a id="a-Az"></a>欲令解脱皆得人身者，<a id="a-B0"></a>当学般若波罗蜜；<a id="a-B1"></a>欲使恒沙世界，<a id="a-B2"></a>皆令众生具足戒行、<a id="a-B3"></a>三昧、<a id="a-B4"></a>智慧、<a id="a-B5"></a>解脱、<a id="a-B6"></a>见解脱慧，<a id="a-B7"></a>从须陀洹至阿罗汉、<a id="a-B8"></a>辟支佛，<a id="a-B9"></a>乃至阿耨多罗三耶三菩及诸佛威仪者，<a id="a-BA"></a>当学般若波罗蜜。</p>
  <p id="aBB">“复次，<a id="a-BC"></a>舍利弗，<a id="a-BD"></a>菩萨摩诃萨欲悉知道事、<a id="a-BE"></a>俗事者，<a id="a-BF"></a>当学般若波罗蜜；<a id="a-BG"></a>欲使行时足离地四寸而轮迹现，<a id="a-BH"></a>诸四天王及阿迦腻吒天与无央数诸天眷属围绕共至佛树，<a id="a-BI"></a>当使诸天以天上氎为座，<a id="a-BJ"></a>使我成阿耨多罗三耶三菩，<a id="a-BK"></a>所游行处、<a id="a-BL"></a>所住处、<a id="a-BM"></a>坐处悉为金刚，<a id="a-BN"></a>当学般若波罗蜜。<a id="a-BO"></a>菩萨摩诃萨欲使出家之日即成阿耨多罗三耶三菩，<a id="a-BP"></a>即出家日便转法轮，<a id="a-BQ"></a>使无央数阿僧祇人远尘离垢诸法眼净，<a id="a-BR"></a>无央数阿僧祇人漏尽意解，<a id="a-BS"></a>无央数阿僧祇人得阿惟越致成阿耨多罗三耶三菩，<a id="a-BT"></a>如是菩萨摩诃萨当学般若波罗蜜。<a id="a-BU"></a>菩萨摩诃萨愿作佛时，<a id="a-BV"></a>为无央数弟子众一时说法，<a id="a-BW"></a>便于座上得阿罗汉，<a id="a-BX"></a>发菩萨意者得阿惟越致成阿耨多罗三耶三菩，<a id="a-BY"></a>无央数菩萨为增其寿命无量，<a id="a-BZ"></a>其光明随其寿不增减，<a id="a-Ba"></a>当学般若波罗蜜。<a id="a-Bb"></a>菩萨摩诃萨成阿耨多罗三耶三菩时，<a id="a-Bc"></a>欲令国土无淫怒痴之名，<a id="a-Bd"></a>众生智慧悉皆得等，<a id="a-Be"></a>常念净戒，<a id="a-Bf"></a>自调自检不娆众生，<a id="a-Bg"></a>般泥洹后欲使法无灭尽之名，<a id="a-Bh"></a>当学般若波罗蜜。<a id="a-Bi"></a>菩萨摩诃萨自愿得阿耨多罗三耶三菩时，<a id="a-Bj"></a>其有闻我声者，<a id="a-Bk"></a>必至阿耨多罗三耶三菩，<a id="a-Bl"></a>欲得如是者，<a id="a-Bm"></a>当学般若波罗蜜。</p>
  <p data-pb></p>
  <h2 id="aBn">无见品第二</h2>
  <p id="aBo">“复次，<a id="a-Bp"></a>舍利弗，<a id="a-Bq"></a>菩萨摩诃萨行般若波罗蜜发是念时，<a id="a-Br"></a>四天王皆欢喜意念言：<a id="a-Bs"></a>‘我曹亦当复以四钵奉上菩萨，<a id="a-Bt"></a>如前王法奉诸佛钵。<a id="a-Bu"></a>’忉利天王及第六天王，<a id="a-Bv"></a>皆欢喜意念言：<a id="a-Bw"></a>‘是菩萨成佛时，<a id="a-Bx"></a>我曹亦当奉侍给使，<a id="a-By"></a>减损阿须伦种，<a id="a-Bz"></a>增益诸天众。<a id="a-C0"></a>’三千大千国土中诸阿迦腻吒天，<a id="a-C1"></a>各各欢喜亦复念言：<a id="a-C2"></a>‘是菩萨摩诃萨行般若波罗蜜成作佛时，<a id="a-C3"></a>我曹亦当劝助请佛使转法轮。<a id="a-C4"></a>’如是，<a id="a-C5"></a>舍利弗，<a id="a-C6"></a>菩萨摩诃萨行般若波罗蜜时，<a id="a-C7"></a>于六波罗蜜转增益具足，<a id="a-C8"></a>善男子、<a id="a-C9"></a>善女人各各欢喜意自念言：<a id="a-CA"></a>‘我当为是菩萨作父母、<a id="a-CB"></a>兄弟、<a id="a-CC"></a>妻子、<a id="a-CD"></a>眷属、<a id="a-CE"></a>朋友、<a id="a-CF"></a>知识。<a id="a-CG"></a>’”</p>
  <p id="aCH">尔时，<a id="a-CI"></a>四天王及诸阿迦腻吒天各各念言：<a id="a-CJ"></a>“当使是菩萨常修梵行，<a id="a-CK"></a>从初发意至成作佛，<a id="a-CL"></a>莫使与色欲共会。<a id="a-CM"></a>犯欲者失梵行，<a id="a-CN"></a>况行道者？<a id="a-CO"></a>是菩萨常修梵行者必成至佛，<a id="a-CP"></a>不从犯欲而得成道。<a id="a-CQ"></a>”</p>
  <p id="aCR">舍利弗白佛言：<a id="a-CS"></a>“菩萨要当有父母、<a id="a-CT"></a>妻子、<a id="a-CU"></a>眷属耶？<a id="a-CV"></a>”</p>
  <p id="aCW">佛告舍利弗：<a id="a-CX"></a>“菩萨或有父母，<a id="a-CY"></a>无妻子；<a id="a-CZ"></a>或有菩萨从初发意作童男行，<a id="a-Ca"></a>至成作佛不娶妻色；<a id="a-Cb"></a>或有菩萨以沤和拘舍罗，<a id="a-Cc"></a>于五欲中示现发阿耨多罗三耶三菩意出家。</p>
  <p id="aCd">“舍利弗，<a id="a-Ce"></a>譬如幻师善于幻法，<a id="a-Cf"></a>化作五乐色欲，<a id="a-Cg"></a>于中自恣共相娱乐。<a id="a-Ch"></a>于意云何？<a id="a-Ci"></a>是幻师所作，<a id="a-Cj"></a>宁有所服食者不？<a id="a-Ck"></a>”</p>
  <p id="aCl">舍利弗言：<a id="a-Cm"></a>“不也，<a id="a-Cn"></a>世尊。<a id="a-Co"></a>幻无所有。<a id="a-Cp"></a>”</p>
  <p id="aCq">“如是，<a id="a-Cr"></a>舍利弗，<a id="a-Cs"></a>菩萨以沤和拘舍罗示现有欲，<a id="a-Ct"></a>于色欲中育养一切无所沾污，<a id="a-Cu"></a>观欲如火譬如怨家，<a id="a-Cv"></a>说欲之恶志常秽之。<a id="a-Cw"></a>菩萨虽在欲中示现，<a id="a-Cx"></a>常作是念：<a id="a-Cy"></a>‘行权菩萨尚作是意，<a id="a-Cz"></a>何况新学发意者乎！<a id="a-D0"></a>’”</p>
  <p id="aD1">舍利弗白佛言：<a id="a-D2"></a>“菩萨当云何行般若波罗蜜？<a id="a-D3"></a>”</p>
  <p id="aD4">佛告舍利弗：<a id="a-D5"></a>“菩萨行般若波罗蜜者，<a id="a-D6"></a>不见有菩萨，<a id="a-D7"></a>亦不见字，<a id="a-D8"></a>亦不见般若波罗蜜，<a id="a-D9"></a>悉无所见，<a id="a-DA"></a>亦不见不行者。<a id="a-DB"></a>何以故？<a id="a-DC"></a>菩萨空，<a id="a-DD"></a>字亦空，<a id="a-DE"></a>空无有五阴。<a id="a-DF"></a>何谓五阴？<a id="a-DG"></a>色阴、<a id="a-DH"></a>痛阴、<a id="a-DI"></a>想阴、<a id="a-DJ"></a>行阴、<a id="a-DK"></a>识阴。<a id="a-DL"></a>五阴则是空，<a id="a-DM"></a>空则是五阴。<a id="a-DN"></a>何以故？<a id="a-DO"></a>但字耳。<a id="a-DP"></a>以字故名为道，<a id="a-DQ"></a>以字故名为菩萨，<a id="a-DR"></a>以字故名为空，<a id="a-DS"></a>以字故名为五阴，<a id="a-DT"></a>其实亦不生亦不灭，<a id="a-DU"></a>亦无著亦无断。<a id="a-DV"></a>菩萨作如是行者，<a id="a-DW"></a>亦不见生亦不见灭，<a id="a-DX"></a>亦不见著亦不见断。<a id="a-DY"></a>何以故？<a id="a-DZ"></a>但以空为法，<a id="a-Da"></a>立名假号为字耳。<a id="a-Db"></a>菩萨行般若波罗蜜，<a id="a-Dc"></a>不见诸法之字，<a id="a-Dd"></a>以无所见故无所入。</p>
 </body>
</html>