<!doctype html>
<html id="z3IBT9IAH" data-ver="1200">
 <head>
  <meta charset="utf-8">
  <meta author="无罗叉">
  <meta author="竺叔兰">
  <meta library="龙藏">
  <meta catalog="大乘般若部">
  <meta period="西晋">
 </head>
 <body>
  <h1 id="a1">放光般若波罗蜜经卷第二十三</h1>
  <h2 id="a2">六度相摄品第六十九</h2>
  <p id="a3">于是，<a id="a-4"></a>须菩提白佛言：<a id="a-5"></a>“菩萨云何行檀波罗蜜而摄尸波罗蜜？<a id="a-6"></a>”</p>
  <p id="a7">佛言：<a id="a-8"></a>“菩萨布施求萨云然者，<a id="a-9"></a>身口意常以三事净施众生，<a id="a-A"></a>是为菩萨布施摄取尸波罗蜜。<a id="a-B"></a>”</p>
  <p id="aC">须菩提白佛言：<a id="a-D"></a>“菩萨云何布施摄羼波罗蜜？<a id="a-E"></a>”</p>
  <p id="aF">佛言：<a id="a-G"></a>“菩萨布施时，<a id="a-H"></a>受者逆骂詈、<a id="a-I"></a>轻易粗言加之，<a id="a-J"></a>亦无恚恨之意向也，<a id="a-K"></a>是为菩萨布施摄羼波罗蜜。<a id="a-L"></a>”</p>
  <p id="aM">“云何菩萨布施摄惟逮波罗蜜？<a id="a-N"></a>”</p>
  <p id="aO">佛言：<a id="a-P"></a>“菩萨布施时，<a id="a-Q"></a>受者骂之亦复轻易，<a id="a-R"></a>菩萨持意倍欲布施无所爱惜，<a id="a-S"></a>常自念言：<a id="a-T"></a>‘我常当布施，<a id="a-U"></a>不可废忘须臾之间！<a id="a-V"></a>常开意施与，<a id="a-W"></a>不须人来有所索者尔乃与之，<a id="a-X"></a>常索受者不问远近，<a id="a-Y"></a>是为菩萨布施摄惟逮波罗蜜。<a id="a-Z"></a>”</p>
  <p id="aa">“云何菩萨布施摄禅波罗蜜？<a id="a-b"></a>”</p>
  <p id="ac">佛言：<a id="a-d"></a>“菩萨布施时求萨云然，<a id="a-e"></a>其意不乱，<a id="a-f"></a>不求罗汉、<a id="a-g"></a>辟支佛道，<a id="a-h"></a>是为菩萨布施摄禅波罗蜜。<a id="a-i"></a>”</p>
  <p id="aj">“云何菩萨布施摄般若波罗蜜？<a id="a-k"></a>”</p>
  <p id="al">佛言：<a id="a-m"></a>“菩萨布施时意常念言：<a id="a-n"></a>‘我所布施如幻如梦，<a id="a-o"></a>虽行布施，<a id="a-p"></a>不见众生有增有减，<a id="a-q"></a>亦不见有得我物者，<a id="a-r"></a>亦不见不得者。<a id="a-s"></a>’是为菩萨行檀波罗蜜摄取般若波罗蜜。<a id="a-t"></a>”</p>
  <p id="au">须菩提白佛言：<a id="a-v"></a>“世尊，<a id="a-w"></a>云何菩萨摩诃萨住尸波罗蜜摄取五波罗蜜？<a id="a-x"></a>”</p>
  <p id="ay">佛告须菩提：<a id="a-z"></a>“菩萨摩诃萨戒身口意，<a id="a-10"></a>以戒不㧗罗汉、<a id="a-11"></a>辟支佛地，<a id="a-12"></a>自住于戒不害众生命，<a id="a-13"></a>不犯不与取，<a id="a-14"></a>不犯梵行，<a id="a-15"></a>不犯十戒。<a id="a-16"></a>住戒布施，<a id="a-17"></a>随人所持戒布施，<a id="a-18"></a>皆与众生共发阿耨多罗三耶三菩，<a id="a-19"></a>不求罗汉、<a id="a-1A"></a>辟支佛。<a id="a-1B"></a>须菩提，<a id="a-1C"></a>是为菩萨持戒摄檀波罗蜜。<a id="a-1D"></a>”</p>
  <p id="a1E">“云何菩萨摄取羼波罗蜜？<a id="a-1F"></a>”</p>
  <p id="a1G">佛言：<a id="a-1H"></a>“菩萨行戒，<a id="a-1I"></a>若有人来节节解剥，<a id="a-1J"></a>其意亦无起恨，<a id="a-1K"></a>不瞋不恚倍欢喜言：<a id="a-1L"></a>‘我为得大利，<a id="a-1M"></a>人来节节解我。<a id="a-1N"></a>’是为菩萨住戒摄取羼波罗蜜。<a id="a-1O"></a>”</p>
  <p id="a1P">“云何菩萨行戒摄取惟逮波罗蜜？<a id="a-1Q"></a>”</p>
  <p id="a1R">佛言：<a id="a-1S"></a>“菩萨行戒时身口意不懈怠，<a id="a-1T"></a>常作念言：<a id="a-1U"></a>‘从生死中拔诸众生立甘露地。<a id="a-1V"></a>’是为菩萨住戒摄取惟逮波罗蜜。<a id="a-1W"></a>”</p>
  <p id="a1X">“云何菩萨行戒摄取禅波罗蜜？<a id="a-1Y"></a>”</p>
  <p id="a1Z">佛言：<a id="a-1a"></a>“菩萨行戒，<a id="a-1b"></a>从第一禅至第四禅不倚二地，<a id="a-1c"></a>意常念言：<a id="a-1d"></a>‘我住于禅，<a id="a-1e"></a>当度众生。<a id="a-1f"></a>’是为菩萨住戒摄取禅波罗蜜。<a id="a-1g"></a>”</p>
  <p id="a1h">“云何菩萨行戒摄取般若波罗蜜？<a id="a-1i"></a>”</p>
  <p id="a1j">佛言：<a id="a-1k"></a>“菩萨行戒，<a id="a-1l"></a>亦不见法有所住止，<a id="a-1m"></a>不见法有以无，<a id="a-1n"></a>不见法过于如者，<a id="a-1o"></a>以般若波罗蜜沤和拘舍罗不堕二地。<a id="a-1p"></a>须菩提，<a id="a-1q"></a>是为菩萨住尸波罗蜜摄取般若波罗蜜。<a id="a-1r"></a>”</p>
  <p id="a1s">须菩提白佛言：<a id="a-1t"></a>“世尊，<a id="a-1u"></a>云何菩萨行羼波罗蜜摄取檀波罗蜜？<a id="a-1v"></a>”</p>
  <p id="a1w">佛言：<a id="a-1x"></a>“菩萨行忍从初发意至于道场，<a id="a-1y"></a>一切众生骂詈轻易、<a id="a-1z"></a>节节支解，<a id="a-20"></a>菩萨以住于忍地者，<a id="a-21"></a>意常念言：<a id="a-22"></a>‘虽人不取我，<a id="a-23"></a>当布施不废须臾！<a id="a-24"></a>持是功德与众生共发阿耨多罗三耶三菩。<a id="a-25"></a>’虽作是愿不住二处。<a id="a-26"></a>何等二处？<a id="a-27"></a>无有愿相、<a id="a-28"></a>无有作相。<a id="a-29"></a>是为菩萨住忍摄取檀波罗蜜。<a id="a-2A"></a>”</p>
  <p id="a2B">“云何菩萨住忍摄取尸波罗蜜？<a id="a-2C"></a>”</p>
  <p id="a2D">佛言：<a id="a-2E"></a>“菩萨行忍从初发意坐于道场，<a id="a-2F"></a>初不犯十恶从杀生至邪见，<a id="a-2G"></a>不犯十事奉行十善，<a id="a-2H"></a>意不想念二地，<a id="a-2I"></a>持是功德愿与众生共发阿耨多罗三耶三菩，<a id="a-2J"></a>于三乘意适无所著，<a id="a-2K"></a>是为菩萨住忍摄取尸波罗蜜。<a id="a-2L"></a>”</p>
  <p id="a2M">“云何菩萨行忍摄取惟逮波罗蜜？<a id="a-2N"></a>”</p>
  <p id="a2O">佛言：<a id="a-2P"></a>“菩萨行忍起精进意言：<a id="a-2Q"></a>‘我当去是百千由旬或百千刹土或无数刹，<a id="a-2R"></a>若有一人不持戒者我当教令持，<a id="a-2S"></a>随其所应以三乘法而度脱之，<a id="a-2T"></a>持是功德与众生共发阿耨多罗三耶三菩。<a id="a-2U"></a>’是为菩萨住忍摄取惟逮波罗蜜。<a id="a-2V"></a>”</p>
  <p id="a2W">“云何菩萨行忍摄取禅波罗蜜。<a id="a-2X"></a>佛言：<a id="a-2Y"></a>“菩萨行忍从第一禅至于四禅所起善意，<a id="a-2Z"></a>持是善意发阿耨多罗三耶三菩，<a id="a-2a"></a>所念意如无禅亦无禅者，<a id="a-2b"></a>是为菩萨住忍摄取禅波罗蜜。<a id="a-2c"></a>”</p>
  <p id="a2d">“云何菩萨行忍摄取般若波罗蜜？<a id="a-2e"></a>”</p>
  <p id="a2f">佛言：<a id="a-2g"></a>“菩萨行忍从初发意至于道场，<a id="a-2h"></a>观诸法寂，<a id="a-2i"></a>观诸法净，<a id="a-2j"></a>观诸法尽，<a id="a-2k"></a>以净法为证。<a id="a-2l"></a>坐道场已逮萨云然起便转法轮，<a id="a-2m"></a>是为菩萨住忍摄取般若波罗蜜。<a id="a-2n"></a>须菩提，<a id="a-2o"></a>菩萨所摄取，<a id="a-2p"></a>如不取，<a id="a-2q"></a>如不舍。<a id="a-2r"></a>”</p>
  <p id="a2s">须菩提白佛言：<a id="a-2t"></a>“世尊，<a id="a-2u"></a>云何菩萨行惟逮波罗蜜摄取檀波罗蜜？<a id="a-2v"></a>”</p>
  <p id="a2w">佛言：<a id="a-2x"></a>“菩萨精进从初发意至于道场，<a id="a-2y"></a>于其中间身口意行，<a id="a-2z"></a>无有须臾食息懈废，<a id="a-30"></a>持是不懈之意‘我当成阿耨多罗三耶三菩，<a id="a-31"></a>不得不成’住于精进。<a id="a-32"></a>为众生故，<a id="a-33"></a>过百千由旬，<a id="a-34"></a>从一佛土至一佛国，<a id="a-35"></a>过百千刹。<a id="a-36"></a>为一切人故，<a id="a-37"></a>假令一人未得度者，<a id="a-38"></a>欲安此人以三乘法而度脱之，<a id="a-39"></a>亦不见人有得度者。<a id="a-3A"></a>若无有一人能行佛菩萨道者，<a id="a-3B"></a>当以辟支佛事教之。<a id="a-3C"></a>若无有行辟支佛事者，<a id="a-3D"></a>当以十善事教之，<a id="a-3E"></a>趣得一人使入道。<a id="a-3F"></a>检持是法施众生已，<a id="a-3G"></a>复以具足所有布施，<a id="a-3H"></a>持是功德与众生共为阿耨多罗三耶三菩不为二地。<a id="a-3I"></a>是为菩萨住于精进摄取檀波罗蜜。<a id="a-3J"></a>”</p>
  <p id="a3K">“云何菩萨精进摄取尸波罗蜜？<a id="a-3L"></a>”</p>
  <p id="a3M">佛言：<a id="a-3N"></a>“菩萨精进从初发意至坐道场，<a id="a-3O"></a>自奉十善劝人令行，<a id="a-3P"></a>见行十善者代其欢喜，<a id="a-3Q"></a>住于戒中不愿三界之乐，<a id="a-3R"></a>亦不愿二地。<a id="a-3S"></a>持是功德与众生，<a id="a-3T"></a>共为阿耨多罗三耶三菩，<a id="a-3U"></a>所为无有三念，<a id="a-3V"></a>于去来今不见有作者，<a id="a-3W"></a>是为菩萨住于精进摄取尸波罗蜜。<a id="a-3X"></a>”</p>
  <p id="a3Y">“云何菩萨精进摄取羼波罗蜜？<a id="a-3Z"></a>”</p>
  <p id="a3a">佛言：<a id="a-3b"></a>“菩萨精进从初发意至于道场，<a id="a-3c"></a>若人非人来取菩萨节节支解，<a id="a-3d"></a>作意念言：<a id="a-3e"></a>‘谁割我者？<a id="a-3f"></a>去者是谁？<a id="a-3g"></a>’但念言：<a id="a-3h"></a>‘我得大利，<a id="a-3i"></a>我为众生故受是身，<a id="a-3j"></a>今此众生自来取去。<a id="a-3k"></a>’夫为法御之者，<a id="a-3l"></a>倍当欢喜不当有起，<a id="a-3m"></a>持是功德共与众生为阿耨多罗三耶三菩不为二地，<a id="a-3n"></a>是为菩萨住于精进摄取羼波罗蜜。<a id="a-3o"></a>”</p>
  <p id="a3p">“云何菩萨精进摄取禅波罗蜜？<a id="a-3q"></a>”</p>
  <p id="a3r">佛言：<a id="a-3s"></a>“菩萨精进从第一禅至于四禅、<a id="a-3t"></a>四等、<a id="a-3u"></a>四无形禅亦不断亦不著，<a id="a-3v"></a>所生之处但欲救济众生，<a id="a-3w"></a>以六度之法度脱众生，<a id="a-3x"></a>往见诸佛从一佛刹至一佛刹礼敬供养植诸善本，<a id="a-3y"></a>是为菩萨住于精进摄取禅波罗蜜。<a id="a-3z"></a>”</p>
  <p id="a40">“云何菩萨精进摄取般若波罗蜜？<a id="a-41"></a>”</p>
  <p id="a42">佛言：<a id="a-43"></a>“菩萨精进不见五波罗蜜，<a id="a-44"></a>亦不以相见，<a id="a-45"></a>亦不以事见，<a id="a-46"></a>亦不见三十七品，<a id="a-47"></a>乃至萨云然亦无所见，<a id="a-48"></a>亦不见诸法，<a id="a-49"></a>亦不以事见，<a id="a-4A"></a>亦不以相见，<a id="a-4B"></a>亦不为法作巢窟，<a id="a-4C"></a>所语如所作亦无有二，<a id="a-4D"></a>是为菩萨住于精进摄取般若波罗蜜。<a id="a-4E"></a>”</p>
  <p id="a4F">须菩提白佛言：<a id="a-4G"></a>“世尊，<a id="a-4H"></a>云何菩萨行禅波罗蜜摄取檀波罗蜜？<a id="a-4I"></a>”</p>
  <p id="a4J">佛言：<a id="a-4K"></a>“菩萨行四禅、<a id="a-4L"></a>四等、<a id="a-4M"></a>四无形禅不以乱意，<a id="a-4N"></a>住于诸禅常行二施，<a id="a-4O"></a>法施、<a id="a-4P"></a>财施，<a id="a-4Q"></a>自行二施，<a id="a-4R"></a>复劝助人令行二施，<a id="a-4S"></a>常赞叹二施之德，<a id="a-4T"></a>见人二施常赞叹之代其欢喜，<a id="a-4U"></a>持是功德共与众生为阿耨多罗三耶三菩不为二地，<a id="a-4V"></a>是为菩萨住禅摄取檀波罗蜜。<a id="a-4W"></a>”</p>
  <p id="a4X">“云何菩萨行禅摄取尸波罗蜜？<a id="a-4Y"></a>”</p>
  <p id="a4Z">佛言：<a id="a-4a"></a>“菩萨行禅不生淫怒痴意，<a id="a-4b"></a>亦不生有所害意，<a id="a-4c"></a>但生萨云然行意，<a id="a-4d"></a>持是功德共与众生为阿耨多罗三耶三菩不为二地，<a id="a-4e"></a>是为菩萨住禅波罗蜜摄取尸波罗蜜。<a id="a-4f"></a>”</p>
  <p id="a4g">“云何菩萨行禅摄取羼波罗蜜？<a id="a-4h"></a>”</p>
  <p id="a4i">佛言：<a id="a-4j"></a>“菩萨行禅观色如聚沫，<a id="a-4k"></a>观痛如泡，<a id="a-4l"></a>观想如野马，<a id="a-4m"></a>观所作行如芭蕉，<a id="a-4n"></a>观识如幻，<a id="a-4o"></a>作是观已于五阴作无坚固不安想，<a id="a-4p"></a>作是观已念言：<a id="a-4q"></a>‘是中谁有？<a id="a-4r"></a>割剥我者为是谁？<a id="a-4s"></a>色谁？<a id="a-4t"></a>痛谁？<a id="a-4u"></a>想谁？<a id="a-4v"></a>行谁？<a id="a-4w"></a>识谁？<a id="a-4x"></a>’作是观已复自念言：<a id="a-4y"></a>‘既骂詈粗言轻易之，<a id="a-4z"></a>意亦不起恚。<a id="a-50"></a>尚无起者，<a id="a-51"></a>谁有骂者？<a id="a-52"></a>’是为菩萨住禅摄取羼波罗蜜。<a id="a-53"></a>”</p>
  <p id="a54">“云何菩萨行禅摄取惟逮波罗蜜？<a id="a-55"></a>”</p>
  <p id="a56">佛言：<a id="a-57"></a>“菩萨以四禅趣禅，<a id="a-58"></a>趣禅之德便得无量之变化，<a id="a-59"></a>以天耳彻闻二声，<a id="a-5A"></a>意知众生念，<a id="a-5B"></a>自识无数生死之事，<a id="a-5C"></a>以天眼见众生所得报应随行善恶，<a id="a-5D"></a>住五神通从一佛国至一佛国，<a id="a-5E"></a>礼敬供养植诸善本，<a id="a-5F"></a>净佛国土教化众生，<a id="a-5G"></a>持是功德共与众生为阿耨多罗三耶三菩不为二地，<a id="a-5H"></a>是为菩萨住禅摄取惟逮波罗蜜。<a id="a-5I"></a>”</p>
  <p id="a5J">“云何菩萨住禅波罗蜜摄取般若波罗蜜？<a id="a-5K"></a>”</p>
  <p id="a5L">佛言：<a id="a-5M"></a>“菩萨行禅不有五阴、<a id="a-5N"></a>六波罗蜜，<a id="a-5O"></a>亦不有三十七品，<a id="a-5P"></a>至萨云然及有为无为性无所有亦无所作，<a id="a-5Q"></a>虽无所作亦不生灭。<a id="a-5R"></a>所以者何？<a id="a-5S"></a>有佛无佛，<a id="a-5T"></a>法性常如故，<a id="a-5U"></a>亦不生亦不灭，<a id="a-5V"></a>但有萨云然念、<a id="a-5W"></a>应萨云然行。<a id="a-5X"></a>须菩提，<a id="a-5Y"></a>是为菩萨行禅波罗蜜摄取般若波罗蜜。<a id="a-5Z"></a>”</p>
  <p id="a5a">须菩提白佛言：<a id="a-5b"></a>“世尊，<a id="a-5c"></a>云何菩萨行般若波罗蜜摄取檀波罗蜜？<a id="a-5d"></a>”</p>
  <p id="a5e">佛告须菩提：<a id="a-5f"></a>“菩萨行般若波罗蜜，<a id="a-5g"></a>自于内空不有内空，<a id="a-5h"></a>于外空亦不有外空，<a id="a-5i"></a>自于内外空亦不有内外空，<a id="a-5j"></a>空空，<a id="a-5k"></a>大空，<a id="a-5l"></a>第一义空，<a id="a-5m"></a>有为空，<a id="a-5n"></a>无为空，<a id="a-5o"></a>亦不有空，<a id="a-5p"></a>亦不见空，<a id="a-5q"></a>竟无底空，<a id="a-5r"></a>行空，<a id="a-5s"></a>性空，<a id="a-5t"></a>一切诸法自空。<a id="a-5u"></a>菩萨摩诃萨住此十四空已，<a id="a-5v"></a>亦不见五阴空，<a id="a-5w"></a>以不空亦不知亦不有；<a id="a-5x"></a>亦不见三十七品空，<a id="a-5y"></a>以不空亦不知亦不有；<a id="a-5z"></a>乃至于道亦不见空，<a id="a-60"></a>以不空亦不见；<a id="a-61"></a>有为无为之性空，<a id="a-62"></a>以不空亦不知亦不见。<a id="a-63"></a>菩萨摩诃萨行般若波罗蜜所作布施，<a id="a-64"></a>人中天上所有所可布施皆悉见空，<a id="a-65"></a>受者、<a id="a-66"></a>与者皆亦空，<a id="a-67"></a>观贪嫉之意初不能得其便。<a id="a-68"></a>所以者何？<a id="a-69"></a>菩萨行般若波罗蜜，<a id="a-6A"></a>无有分别若干念故。<a id="a-6B"></a>从初发意至坐道场，<a id="a-6C"></a>贪嫉之意不生，<a id="a-6D"></a>亦如如来无所著等正觉无贪嫉意也，<a id="a-6E"></a>是故菩萨行般若波罗蜜无贪嫉之意。<a id="a-6F"></a>菩萨摩诃萨所可尊者则般若波罗蜜是，<a id="a-6G"></a>是为菩萨住于般若波罗蜜摄取檀波罗蜜。<a id="a-6H"></a>”</p>
  <p id="a6I">“云何菩萨行般若波罗蜜摄取尸波罗蜜？<a id="a-6J"></a>”</p>
  <p id="a6K">佛言：<a id="a-6L"></a>“菩萨行般若波罗蜜，<a id="a-6M"></a>二地之意不能得其便。<a id="a-6N"></a>所以者何？<a id="a-6O"></a>无罗汉、<a id="a-6P"></a>辟支佛意故，<a id="a-6Q"></a>索作二地意亦不可得。<a id="a-6R"></a>从初发意至坐道场常住十善，<a id="a-6S"></a>复劝进人使行十善。<a id="a-6T"></a>见人行者亦赞叹之代其欢喜，<a id="a-6U"></a>持是戒意不㧗诸法亦不㧗二地，<a id="a-6V"></a>何况其余？<a id="a-6W"></a>是为菩萨住般若波罗蜜摄取尸波罗蜜。<a id="a-6X"></a>”</p>
  <p id="a6Y">“云何菩萨行般若波罗蜜摄取羼波罗蜜。<a id="a-6Z"></a>”</p>
  <p id="a6a">佛言：<a id="a-6b"></a>“菩萨行般若波罗蜜便生顺忍念言：<a id="a-6c"></a>‘诸法亦无生者，<a id="a-6d"></a>亦无灭者，<a id="a-6e"></a>亦无生死，<a id="a-6f"></a>亦无骂者，<a id="a-6g"></a>亦无割者，<a id="a-6h"></a>亦无剥者，<a id="a-6i"></a>亦无挝捶亦无缚者。<a id="a-6j"></a>’从初发意至坐道场，<a id="a-6k"></a>一切众生若挝若割、<a id="a-6l"></a>刀仗支解，<a id="a-6m"></a>意生念言：<a id="a-6n"></a>‘哀哉！<a id="a-6o"></a>诸法之法，<a id="a-6p"></a>何所骂者？<a id="a-6q"></a>何所挝者？<a id="a-6r"></a>何所割者？<a id="a-6s"></a>’是为菩萨住般若波罗蜜摄取羼波罗蜜。<a id="a-6t"></a>”</p>
  <p id="a6u">“云何菩萨行般若波罗蜜摄取惟逮波罗蜜？<a id="a-6v"></a>”</p>
  <p id="a6w">佛言：<a id="a-6x"></a>“菩萨行般若波罗蜜，<a id="a-6y"></a>为众生说法，<a id="a-6z"></a>安立众生于六波罗蜜，<a id="a-70"></a>立于三十七品，<a id="a-71"></a>立于三乘之法，<a id="a-72"></a>立于阿耨多罗三耶三菩，<a id="a-73"></a>安立众生如，<a id="a-74"></a>不立于有为无为之法，<a id="a-75"></a>是为菩萨住般若波罗蜜摄取惟逮波罗蜜。<a id="a-76"></a>”</p>
  <p id="a77">“云何菩萨行般若波罗蜜摄取禅波罗蜜？<a id="a-78"></a>”</p>
  <p id="a79">佛言：<a id="a-7A"></a>“菩萨行般若波罗蜜，<a id="a-7B"></a>除如来三昧，<a id="a-7C"></a>余二地三昧、<a id="a-7D"></a>菩萨三昧皆悉能行，<a id="a-7E"></a>于八惟无形禅、<a id="a-7F"></a>九次第禅能逆顺行三昧已竟，<a id="a-7G"></a>于是三昧起便入师子奋迅三昧。<a id="a-7H"></a>何等为师子奋迅三昧？<a id="a-7I"></a>”</p>
  <p id="a7J">佛言：<a id="a-7K"></a>“悉总持四禅、<a id="a-7L"></a>无形禅、<a id="a-7M"></a>解脱禅、<a id="a-7N"></a>九次第禅，<a id="a-7O"></a>悉能逆顺入诸三昧。<a id="a-7P"></a>于师子奋迅三昧起便入蒲佉阇三昧逮诸法等。<a id="a-7Q"></a>须菩提，<a id="a-7R"></a>是为菩萨摩诃萨住于般若波罗蜜摄取禅波罗蜜。<a id="a-7S"></a>”</p>
  <p data-pb></p>
  <h2 id="a7T">沤和拘舍罗品第七十</h2>
  <p id="a7U">尔时，<a id="a-7V"></a>须菩提白佛言：<a id="a-7W"></a>“唯，<a id="a-7X"></a>世尊，<a id="a-7Y"></a>菩萨摩诃萨发意以来，<a id="a-7Z"></a>为几时能具足，<a id="a-7a"></a>行沤和拘舍罗乃如是？<a id="a-7b"></a>”</p>
  <p id="a7c">佛告须菩提：<a id="a-7d"></a>“是菩萨摩诃萨发意以来，<a id="a-7e"></a>不可计阿僧祇劫。<a id="a-7f"></a>”</p>
  <p id="a7g">须菩提言：<a id="a-7h"></a>“世尊，<a id="a-7i"></a>能行沤和拘舍罗菩萨摩诃萨者，<a id="a-7j"></a>为供事几佛？<a id="a-7k"></a>”</p>
  <p id="a7l">佛告须菩提：<a id="a-7m"></a>“是菩萨已供事如恒边沙佛以来，<a id="a-7n"></a>乃能逮得是沤和拘舍罗。<a id="a-7o"></a>”</p>
  <p id="a7p">须菩提言：<a id="a-7q"></a>“世尊，<a id="a-7r"></a>是菩萨作何等功德，<a id="a-7s"></a>乃能具足沤和拘舍罗？<a id="a-7t"></a>”</p>
  <p id="a7u">佛言：<a id="a-7v"></a>“菩萨所作功德，<a id="a-7w"></a>常具足六波罗蜜，<a id="a-7x"></a>于施、<a id="a-7y"></a>于戒、<a id="a-7z"></a>于忍、<a id="a-80"></a>于进、<a id="a-81"></a>于禅、<a id="a-82"></a>于智，<a id="a-83"></a>于六德中无有不具足者，<a id="a-84"></a>以是故能行沤和拘舍罗。<a id="a-85"></a>”</p>
  <p id="a86">须菩提言：<a id="a-87"></a>“世尊，<a id="a-88"></a>甚奇！<a id="a-89"></a>甚特！<a id="a-8A"></a>是菩萨所作功德不可计量，<a id="a-8B"></a>乃能逮是沤和拘舍罗。<a id="a-8C"></a>”</p>
  <p id="a8D">佛言：<a id="a-8E"></a>“如是，<a id="a-8F"></a>如是，<a id="a-8G"></a>须菩提，<a id="a-8H"></a>甚可奇特，<a id="a-8I"></a>乃能具足沤和拘舍罗！</p>
  <p id="a8J">“譬如日月宫殿，<a id="a-8K"></a>周流四城能有所益；<a id="a-8L"></a>般若波罗蜜亦复如是，<a id="a-8M"></a>遍入五波罗蜜中多所饶益，<a id="a-8N"></a>五波罗蜜因般若波罗蜜而得名字，<a id="a-8O"></a>离般若波罗蜜者亦不得五波罗蜜之名字。</p>
  <p id="a8P">“譬如转轮圣王，<a id="a-8Q"></a>无七宝者亦不得为转轮圣王之名；<a id="a-8R"></a>五波罗蜜离般若波罗蜜者，<a id="a-8S"></a>亦无有名字。</p>
  <p id="a8T">“譬如无夫之妇无不陵易者；<a id="a-8U"></a>五波罗蜜离般若波罗蜜，<a id="a-8V"></a>魔及魔天无不欲娆者，<a id="a-8W"></a>五波罗蜜不离般若波罗蜜者，<a id="a-8X"></a>魔及魔天无能得其便者。</p>
  <p id="a8Y">“譬如郡国有勇健之士，<a id="a-8Z"></a>参知五兵器仗具足常在其处者，<a id="a-8a"></a>邻国怨敌不敢侵近；<a id="a-8b"></a>五波罗蜜不离般若波罗蜜者，<a id="a-8c"></a>诸魔魔天、<a id="a-8d"></a>若旃陀罗人、<a id="a-8e"></a>若顽佷之人、<a id="a-8f"></a>抵突之人、<a id="a-8g"></a>诈称菩萨人，<a id="a-8h"></a>是辈之人无能得其便者。</p>
  <p id="a8i">“譬如转轮圣王治于世间，<a id="a-8j"></a>诸粟散小王随其教令无敢违者，<a id="a-8k"></a>皆悉随；<a id="a-8l"></a>从五波罗蜜得般若波罗蜜者，<a id="a-8m"></a>便至萨云若。</p>
  <p id="a8n">“譬如百川千流皆入于恒河已，<a id="a-8o"></a>俱入大海；<a id="a-8p"></a>般若波罗蜜者摄取五波罗蜜，<a id="a-8q"></a>亦复如是。</p>
  <p id="a8r">“般若波罗蜜者，<a id="a-8s"></a>譬如人之右手无事不为；<a id="a-8t"></a>五波罗蜜者，<a id="a-8u"></a>如人左手佐助右手。</p>
  <p id="a8v">“譬如众流恒水江河，<a id="a-8w"></a>悉入大海合为一味；<a id="a-8x"></a>五波罗蜜与般若波罗蜜俱入萨云若合为一法，<a id="a-8y"></a>亦复如是。</p>
  <p id="a8z">“譬如转轮圣王将四种兵，<a id="a-90"></a>圣王出时紫金轮转常在前导，<a id="a-91"></a>若圣王意欲得宝时轮则为住，<a id="a-92"></a>圣王取宝毕竟有所施与，<a id="a-93"></a>其事讫竟轮尔乃去，<a id="a-94"></a>若众人未遍不足轮不为转；<a id="a-95"></a>般若波罗蜜导五波罗蜜至萨云若终不动转。</p>
  <p id="a96">“譬如转轮圣王所有七宝，<a id="a-97"></a>三宝常导在前，<a id="a-98"></a>一者、<a id="a-99"></a>金轮，<a id="a-9A"></a>二者、<a id="a-9B"></a>主兵臣，<a id="a-9C"></a>三者、<a id="a-9D"></a>主藏臣；<a id="a-9E"></a>般若波罗蜜常导五波罗蜜至萨云若，<a id="a-9F"></a>住般若波罗蜜亦不念言‘五波罗蜜常随从我’，<a id="a-9G"></a>檀波罗蜜、<a id="a-9H"></a>尸波罗蜜、<a id="a-9I"></a>羼波罗蜜、<a id="a-9J"></a>惟逮波罗蜜、<a id="a-9K"></a>禅波罗蜜亦不作念‘我当随从般若波罗蜜’。<a id="a-9L"></a>何以故？<a id="a-9M"></a>自空，<a id="a-9N"></a>无所能作，<a id="a-9O"></a>无所能为，<a id="a-9P"></a>如热时之焰。<a id="a-9Q"></a>”</p>
  <p id="a9R">须菩提白佛言：<a id="a-9S"></a>“世尊，<a id="a-9T"></a>云何诸法空？<a id="a-9U"></a>云何菩萨行六波罗蜜逮得阿耨多罗三耶三菩？<a id="a-9V"></a>”</p>
  <p id="a9W">佛报言：<a id="a-9X"></a>“菩萨行六波罗蜜意念言：<a id="a-9Y"></a>‘以三界众生皆著四颠倒，<a id="a-9Z"></a>当以沤和拘舍罗而度脱之。<a id="a-9a"></a>我当为众生故行六波罗蜜，<a id="a-9b"></a>为众生故舍意所作内外所有布施，<a id="a-9c"></a>布施时念言：<a id="a-9d"></a>我无所一施。<a id="a-9e"></a>何以故？<a id="a-9f"></a>所有财物及身会当坏故。<a id="a-9g"></a>’菩萨作是观者便具足檀波罗蜜。</p>
  <p id="a9h">“为众生故不听恶戒，<a id="a-9i"></a>‘我亦不应犯十恶事，<a id="a-9j"></a>我亦不应堕于二地。<a id="a-9k"></a>’菩萨作是观便具足尸波罗蜜。</p>
  <p id="a9l">“为众生故意常不恚乱，<a id="a-9m"></a>是为菩萨具足羼波罗蜜。</p>
  <p id="a9n">“为众生故至阿耨多罗三耶三菩终不懈怠，<a id="a-9o"></a>是为菩萨具足惟逮波罗蜜。</p>
  <p id="a9p">“为众生故至阿耨多罗三耶三菩终不乱意，<a id="a-9q"></a>是为菩萨具足禅波罗蜜。</p>
  <p id="a9r">“为众生故至阿耨多罗三耶三菩初不离于智慧，<a id="a-9s"></a>是为菩萨具足般若波罗蜜。<a id="a-9t"></a>何以故？<a id="a-9u"></a>不可以异法度脱众生，<a id="a-9v"></a>唯当以智慧之事度众生耳！<a id="a-9w"></a>以是故，<a id="a-9x"></a>菩萨当习行般若波罗蜜。<a id="a-9y"></a>”</p>
  <p id="a9z">须菩提白佛言：<a id="a-A0"></a>“世尊，<a id="a-A1"></a>若诸波罗蜜无有差特者，<a id="a-A2"></a>云何般若波罗蜜于五波罗蜜中最尊最胜？<a id="a-A3"></a>”</p>
  <p id="aA4">佛言：<a id="a-A5"></a>“如是，<a id="a-A6"></a>如是，<a id="a-A7"></a>诸波罗蜜无有差别。<a id="a-A8"></a>虽无差别者，<a id="a-A9"></a>要五波罗蜜从般若波罗蜜而得名字，<a id="a-AA"></a>因般若波罗蜜故五波罗蜜各得名字。<a id="a-AB"></a>须菩提，<a id="a-AC"></a>譬如须弥山若干种杂色，<a id="a-AD"></a>至须弥山者皆与须弥山同色无复别异；<a id="a-AE"></a>五波罗蜜因般若波罗蜜而得名字入萨云然，<a id="a-AF"></a>与般若波罗蜜合亦无差特，<a id="a-AG"></a>以入般若波罗蜜亦无若干字，<a id="a-AH"></a>亦无檀之名字，<a id="a-AI"></a>亦无尸、<a id="a-AJ"></a>羼、<a id="a-AK"></a>惟逮、<a id="a-AL"></a>禅，<a id="a-AM"></a>亦无是名。<a id="a-AN"></a>何以故？<a id="a-AO"></a>诸波罗蜜亦无有形故，<a id="a-AP"></a>以是无有差别。<a id="a-AQ"></a>”</p>
  <p id="aAR">须菩提白佛言：<a id="a-AS"></a>“世尊，<a id="a-AT"></a>所逮至处无有差特，<a id="a-AU"></a>云何般若波罗蜜于五波罗蜜中最尊最上？<a id="a-AV"></a>”</p>
  <p id="aAW">佛言：<a id="a-AX"></a>“如是所逮至处无有差别，<a id="a-AY"></a>以世俗生死故知有六波罗蜜，<a id="a-AZ"></a>为世俗施耳，<a id="a-Aa"></a>而众生不知，<a id="a-Ab"></a>亦不起灭，<a id="a-Ac"></a>亦不生死，<a id="a-Ad"></a>众生及诸法无有边际亦无底。<a id="a-Ae"></a>是故，<a id="a-Af"></a>须菩提，<a id="a-Ag"></a>般若波罗蜜于五波罗蜜而最上尊。<a id="a-Ah"></a>譬如阎浮提众母人中，<a id="a-Ai"></a>玉女宝最第一，<a id="a-Aj"></a>般若波罗蜜于诸波罗蜜中最上。<a id="a-Ak"></a>”</p>
  <p id="aAl">须菩提言：<a id="a-Am"></a>“世尊，<a id="a-An"></a>是谁之威神，<a id="a-Ao"></a>令般若波罗蜜于五波罗蜜中为最尊上？<a id="a-Ap"></a>”</p>
  <p id="aAq">佛告须菩提：<a id="a-Ar"></a>“以般若波罗蜜总持诸善功德之法，<a id="a-As"></a>以无处所住于萨云若。<a id="a-At"></a>”</p>
  <p id="aAu">须菩提言：<a id="a-Av"></a>“世尊，<a id="a-Aw"></a>般若波罗蜜，<a id="a-Ax"></a>颇有所取、<a id="a-Ay"></a>有所舍耶？<a id="a-Az"></a>”</p>
  <p id="aB0">佛言：<a id="a-B1"></a>“般若波罗蜜于诸法无所取亦无所放。<a id="a-B2"></a>何以故？<a id="a-B3"></a>诸法亦无所持亦无所放。<a id="a-B4"></a>”</p>
  <p id="aB5">“世尊，<a id="a-B6"></a>般若波罗蜜，<a id="a-B7"></a>不持何法？<a id="a-B8"></a>不舍何法？<a id="a-B9"></a>”</p>
  <p id="aBA">佛言：<a id="a-BB"></a>“般若波罗蜜，<a id="a-BC"></a>亦不取五阴亦不舍五阴，<a id="a-BD"></a>及三十七品乃至于道亦不取亦不舍。<a id="a-BE"></a>”</p>
  <p id="aBF">“世尊，<a id="a-BG"></a>云何不取五阴亦不取道？<a id="a-BH"></a>”</p>
  <p id="aBI">佛言：<a id="a-BJ"></a>“不念五阴亦不念道，<a id="a-BK"></a>是故无所取。<a id="a-BL"></a>”</p>
  <p id="aBM">须菩提言：<a id="a-BN"></a>“世尊，<a id="a-BO"></a>是事云何，<a id="a-BP"></a>不念五阴，<a id="a-BQ"></a>乃至于道亦复不念？<a id="a-BR"></a>云何当得增益功德？<a id="a-BS"></a>若不增益功德，<a id="a-BT"></a>云何得具足诸波罗蜜？<a id="a-BU"></a>若不具足诸波罗蜜，<a id="a-BV"></a>云何逮萨云若？<a id="a-BW"></a>”</p>
  <p id="aBX">佛告须菩提：<a id="a-BY"></a>“以不念五阴，<a id="a-BZ"></a>以不念萨云若故，<a id="a-Ba"></a>便得增益功德逮得萨云然。<a id="a-Bb"></a>何以故？<a id="a-Bc"></a>以不念五阴，<a id="a-Bd"></a>以不念道，<a id="a-Be"></a>以是故便逮得道。<a id="a-Bf"></a>”</p>
  <p id="aBg">“世尊，<a id="a-Bh"></a>何以故不念五阴，<a id="a-Bi"></a>不念道？<a id="a-Bj"></a>”</p>
  <p id="aBk">佛言：<a id="a-Bl"></a>“以念故便著欲界、<a id="a-Bm"></a>形界、<a id="a-Bn"></a>无形界，<a id="a-Bo"></a>以无所念故便得无所著，<a id="a-Bp"></a>是故菩萨行般若波罗蜜，<a id="a-Bq"></a>亦无所近，<a id="a-Br"></a>亦无所著。<a id="a-Bs"></a>”</p>
  <p id="aBt">“世尊，<a id="a-Bu"></a>菩萨行般若波罗蜜，<a id="a-Bv"></a>如是为无所住？<a id="a-Bw"></a>”</p>
  <p id="aBx">佛言：<a id="a-By"></a>“如是，<a id="a-Bz"></a>菩萨作如是行般若波罗蜜者，<a id="a-C0"></a>亦不住于五阴，<a id="a-C1"></a>亦不住萨云若。<a id="a-C2"></a>”</p>
  <p id="aC3">“世尊，<a id="a-C4"></a>何以故不住？<a id="a-C5"></a>”</p>
  <p id="aC6">佛言：<a id="a-C7"></a>“以无所入故不住。<a id="a-C8"></a>何以故？<a id="a-C9"></a>亦不见法有所住、<a id="a-CA"></a>有所入者。<a id="a-CB"></a>菩萨行般若波罗蜜无所入便应无所住。<a id="a-CC"></a>菩萨作是住，<a id="a-CD"></a>作是行，<a id="a-CE"></a>则为行般若波罗蜜，<a id="a-CF"></a>则为住般若波罗蜜。</p>
  <p id="aCG">“若有言‘我行般若波罗蜜，<a id="a-CH"></a>我念般若波罗蜜’者，<a id="a-CI"></a>则为远离般若波罗蜜已；<a id="a-CJ"></a>以远离般若波罗蜜者，<a id="a-CK"></a>则为远离五波罗蜜，<a id="a-CL"></a>则为远离萨云若已。<a id="a-CM"></a>何以故？<a id="a-CN"></a>般若波罗蜜无所入，<a id="a-CO"></a>亦无有能入般若波罗蜜者。<a id="a-CP"></a>何以故？<a id="a-CQ"></a>无有形可入处故。</p>
  <p id="aCR">“若菩萨于般若波罗蜜有知者则为已堕；<a id="a-CS"></a>于般若波罗蜜堕者，<a id="a-CT"></a>则为于诸法已堕；<a id="a-CU"></a>若复作念般若波罗蜜、<a id="a-CV"></a>受持五波罗蜜并使持萨云若者，<a id="a-CW"></a>则复为已堕，<a id="a-CX"></a>为不行般若波罗蜜，<a id="a-CY"></a>不能成阿耨多罗三耶三菩。</p>
  <p id="aCZ">“若复生念言‘于是般若波罗蜜中受阿耨多罗三耶三菩记莂’者则复已堕，<a id="a-Ca"></a>于般若波罗蜜堕者，<a id="a-Cb"></a>不得阿耨多罗三耶三菩。</p>
  <p id="aCc">“若复作念‘我当因般若波罗蜜，<a id="a-Cd"></a>行五波罗蜜，<a id="a-Ce"></a>行于大慈’则复为堕，<a id="a-Cf"></a>堕者亦不能成五波罗蜜，<a id="a-Cg"></a>亦不能成大慈。</p>
  <p id="aCh">“若复作念‘如诸如来于诸法无所受无所行，<a id="a-Ci"></a>自然得逮觉’，<a id="a-Cj"></a>持是教授众生则复为堕。<a id="a-Ck"></a>所以者何？<a id="a-Cl"></a>如来者于诸法无所逮觉，<a id="a-Cm"></a>是故不处法，<a id="a-Cn"></a>何况有法可逮觉者？<a id="a-Co"></a>是者不然。<a id="a-Cp"></a>”</p>
  <p id="aCq">须菩提白佛言：<a id="a-Cr"></a>“菩萨当云何行般若波罗蜜而无是瑕隙？<a id="a-Cs"></a>”</p>
  <p id="aCt">佛告须菩提：<a id="a-Cu"></a>“菩萨行般若波罗蜜者，<a id="a-Cv"></a>当念言：<a id="a-Cw"></a>‘是诸法无所有，<a id="a-Cx"></a>无所有法中，<a id="a-Cy"></a>法无所取，<a id="a-Cz"></a>亦无所逮觉。<a id="a-D0"></a>’如是行者为行般若波罗蜜。<a id="a-D1"></a>若欲入无所有法者则离般若波罗蜜。<a id="a-D2"></a>何以故？<a id="a-D3"></a>般若波罗蜜无所入亦无有入者。<a id="a-D4"></a>”</p>
  <p id="aD5">须菩提言：<a id="a-D6"></a>“世尊，<a id="a-D7"></a>若般若波罗蜜不离般若波罗蜜，<a id="a-D8"></a>檀波罗蜜不离檀波罗蜜，<a id="a-D9"></a>乃至萨云若不离萨云若，<a id="a-DA"></a>若不离云何入般若波罗蜜？<a id="a-DB"></a>乃至萨云若云何有入？<a id="a-DC"></a>”</p>
  <p id="aDD">佛言：<a id="a-DE"></a>“菩萨行般若波罗蜜，<a id="a-DF"></a>亦不入五阴，<a id="a-DG"></a>亦不㧗五阴，<a id="a-DH"></a>亦不非五阴，<a id="a-DI"></a>乃至萨云若亦复如是；<a id="a-DJ"></a>亦不言五阴有常无常、<a id="a-DK"></a>有苦有乐、<a id="a-DL"></a>有我无我、<a id="a-DM"></a>有空有寂，<a id="a-DN"></a>乃至萨云若亦复如是。<a id="a-DO"></a>有常无常、<a id="a-DP"></a>苦乐、<a id="a-DQ"></a>吾我、<a id="a-DR"></a>空寂，<a id="a-DS"></a>是法亦不入有形，<a id="a-DT"></a>亦不入无形。</p>
  <p id="aDU">“须菩提，<a id="a-DV"></a>菩萨行六波罗蜜，<a id="a-DW"></a>行萨云若，<a id="a-DX"></a>譬如转轮圣王出时四种兵皆随从，<a id="a-DY"></a>五波罗蜜皆随从般若波罗蜜，<a id="a-DZ"></a>至萨云若住。<a id="a-Da"></a>譬如善御驾驷初不失辙，<a id="a-Db"></a>般若波罗蜜御五波罗蜜，<a id="a-Dc"></a>顺至萨云若。<a id="a-Dd"></a>”</p>
  <p id="aDe">须菩提白佛言：<a id="a-Df"></a>“何等是菩萨道？<a id="a-Dg"></a>何等是非道？<a id="a-Dh"></a>”</p>
  <p id="aDi">佛报言：<a id="a-Dj"></a>“声闻、<a id="a-Dk"></a>辟支佛道非菩萨道，<a id="a-Dl"></a>萨云若者是菩萨道。<a id="a-Dm"></a>”</p>
  <p id="aDn">须菩提白佛言：<a id="a-Do"></a>“世尊，<a id="a-Dp"></a>般若波罗蜜者，<a id="a-Dq"></a>为诸菩萨兴大事也，<a id="a-Dr"></a>乃能分别是道非道。<a id="a-Ds"></a>”</p>
  <p id="aDt">佛言：<a id="a-Du"></a>“如须菩提所说，<a id="a-Dv"></a>般若波罗蜜者为不可计阿僧祇众生兴。<a id="a-Dw"></a>虽赞叹行事，<a id="a-Dx"></a>不受五阴亦不受二地。<a id="a-Dy"></a>般若波罗蜜者众生之御，<a id="a-Dz"></a>御众生令至萨云若，<a id="a-E0"></a>不与二地作御。<a id="a-E1"></a>是故般若波罗蜜，<a id="a-E2"></a>于诸法无所生、<a id="a-E3"></a>无所灭，<a id="a-E4"></a>以法性等故。<a id="a-E5"></a>”</p>
  <p id="aE6">须菩提白佛言：<a id="a-E7"></a>“世尊，<a id="a-E8"></a>若般若波罗蜜不生诸法，<a id="a-E9"></a>亦不灭诸法，<a id="a-EA"></a>菩萨云何行六波罗蜜？<a id="a-EB"></a>”</p>
  <p id="aEC">佛言：<a id="a-ED"></a>“因萨云若故，<a id="a-EE"></a>念六波罗蜜，<a id="a-EF"></a>持是功德与众生共为阿耨多罗三耶三菩。<a id="a-EG"></a>菩萨持是功德求阿耨多罗三耶三菩，<a id="a-EH"></a>便具足六波罗蜜念。<a id="a-EI"></a>菩萨所行慈，<a id="a-EJ"></a>则为萨云然。<a id="a-EK"></a>菩萨有离六波罗蜜者，<a id="a-EL"></a>则为离萨云若。<a id="a-EM"></a>以是故，<a id="a-EN"></a>菩萨欲得阿耨多罗三耶三菩者，<a id="a-EO"></a>当学六波罗蜜具足诸善功德，<a id="a-EP"></a>乃逮萨云若，<a id="a-EQ"></a>是故菩萨当行六波罗蜜。<a id="a-ER"></a>”</p>
  <p id="aES">“世尊，<a id="a-ET"></a>菩萨云何习六波罗蜜？<a id="a-EU"></a>”</p>
  <p id="aEV">佛言：<a id="a-EW"></a>“菩萨当作是观，<a id="a-EX"></a>五阴不习亦不不习，<a id="a-EY"></a>乃至萨云若亦复如是。<a id="a-EZ"></a>菩萨当作是习六波罗蜜。</p>
  <p id="aEa">“复次，<a id="a-Eb"></a>须菩提，<a id="a-Ec"></a>菩萨不习住于五阴，<a id="a-Ed"></a>乃至萨云若亦不习住。<a id="a-Ee"></a>何以故？<a id="a-Ef"></a>五阴及萨云若无所住故。<a id="a-Eg"></a>菩萨欲成阿耨多罗三耶三菩，<a id="a-Eh"></a>当习无所住。<a id="a-Ei"></a>须菩提，<a id="a-Ej"></a>譬如士夫欲得甘果，<a id="a-Ek"></a>便种果树，<a id="a-El"></a>深埋栽根，<a id="a-Em"></a>随时溉灌，<a id="a-En"></a>令得润泽萌芽得生，<a id="a-Eo"></a>便有枝叶华实而得食之；<a id="a-Ep"></a>菩萨欲得阿耨多罗三耶三菩者，<a id="a-Eq"></a>当学六波罗蜜，<a id="a-Er"></a>以六波罗蜜摄取众生，<a id="a-Es"></a>度脱众生。<a id="a-Et"></a>是故，<a id="a-Eu"></a>须菩提，<a id="a-Ev"></a>菩萨欲独步于三界，<a id="a-Ew"></a>欲净佛土，<a id="a-Ex"></a>欲坐道场者，<a id="a-Ey"></a>欲转法轮者，<a id="a-Ez"></a>当学六波罗蜜。<a id="a-F0"></a>”</p>
  <p id="aF1">须菩提白佛言：<a id="a-F2"></a>“世尊，<a id="a-F3"></a>当学般若波罗蜜耶？<a id="a-F4"></a>”</p>
  <p id="aF5">佛言：<a id="a-F6"></a>“如是，<a id="a-F7"></a>当学。<a id="a-F8"></a>”</p>
  <p id="aF9">佛言：<a id="a-FA"></a>“欲于诸法中自在，<a id="a-FB"></a>当学般若波罗蜜。<a id="a-FC"></a>何以故？<a id="a-FD"></a>般若波罗蜜于诸法中独步故。<a id="a-FE"></a>般若波罗蜜者诸法之面，<a id="a-FF"></a>譬如大海为万川四流作面。<a id="a-FG"></a>诸欲学萨云若，<a id="a-FH"></a>当学般若波罗蜜。<a id="a-FI"></a>是故菩萨当学六波罗蜜，<a id="a-FJ"></a>当学萨云若。<a id="a-FK"></a>譬如善射之人，<a id="a-FL"></a>执持弓箭不畏怨敌，<a id="a-FM"></a>菩萨行般若波罗蜜不畏魔及魔天。<a id="a-FN"></a>是故菩萨欲得阿耨多罗三耶三菩者，<a id="a-FO"></a>当学般若波罗蜜。<a id="a-FP"></a>有行般若波罗蜜者，<a id="a-FQ"></a>过去、<a id="a-FR"></a>当来、<a id="a-FS"></a>今现在诸佛皆悉念之。<a id="a-FT"></a>”</p>
  <p id="aFU">须菩提白佛言：<a id="a-FV"></a>“世尊，<a id="a-FW"></a>云何菩萨行六波罗蜜为诸佛所念？<a id="a-FX"></a>”</p>
  <p id="aFY">佛言：<a id="a-FZ"></a>“所念不有六波罗蜜故念，<a id="a-Fa"></a>不有萨云若故念，<a id="a-Fb"></a>作是住者为诸佛所念。</p>
  <p id="aFc">“复次，<a id="a-Fd"></a>须菩提，<a id="a-Fe"></a>亦不以五阴故念，<a id="a-Ff"></a>不以乃至萨云若故念。<a id="a-Fg"></a>”</p>
  <p id="aFh">须菩提言：<a id="a-Fi"></a>“世尊，<a id="a-Fj"></a>菩萨所学甚多，<a id="a-Fk"></a>如无所学。<a id="a-Fl"></a>”</p>
  <p id="aFm">佛言：<a id="a-Fn"></a>“如是，<a id="a-Fo"></a>多有所学亦无所学。<a id="a-Fp"></a>何以故？<a id="a-Fq"></a>不见有法菩萨当可学者。<a id="a-Fr"></a>”</p>
  <p id="aFs">须菩提言：<a id="a-Ft"></a>“世尊，<a id="a-Fu"></a>所说法多少菩萨皆当受行。<a id="a-Fv"></a>菩萨欲得阿耨多罗三耶三菩者，<a id="a-Fw"></a>六波罗蜜事若多若少皆当受行，<a id="a-Fx"></a>当坚持，<a id="a-Fy"></a>常当观念令意不转。<a id="a-Fz"></a>菩萨于六波罗蜜皆当尽学，<a id="a-G0"></a>于诸法多者少者亦当尽学知。<a id="a-G1"></a>”</p>
  <p id="aG2">须菩提言：<a id="a-G3"></a>“世尊，<a id="a-G4"></a>云何诸法多少尽当知诸法？<a id="a-G5"></a>”</p>
  <p id="aG6">佛言：<a id="a-G7"></a>“五阴如、<a id="a-G8"></a>萨云若如，<a id="a-G9"></a>以知五阴及萨云然如者，<a id="a-GA"></a>便知得诸法多少。<a id="a-GB"></a>”</p>
  <p id="aGC">“世尊，<a id="a-GD"></a>云何得知五阴如、<a id="a-GE"></a>萨云若如，<a id="a-GF"></a>亦不知生，<a id="a-GG"></a>亦不知灭，<a id="a-GH"></a>亦不知耗，<a id="a-GI"></a>常住不变？<a id="a-GJ"></a>”</p>
  <p id="aGK">佛言：<a id="a-GL"></a>“观真际故，<a id="a-GM"></a>便知诸法多少。<a id="a-GN"></a>”</p>
  <p id="aGO">“世尊，<a id="a-GP"></a>云何为观真际？<a id="a-GQ"></a>”</p>
  <p id="aGR">佛言：<a id="a-GS"></a>“真际者非际，<a id="a-GT"></a>菩萨于非际学，<a id="a-GU"></a>便知诸法多少；<a id="a-GV"></a>以知法性，<a id="a-GW"></a>便知诸法多少；<a id="a-GX"></a>知色性法性无有断绝，<a id="a-GY"></a>便知诸法多少。<a id="a-GZ"></a>”</p>
  <p id="aGa">须菩提言：<a id="a-Gb"></a>“世尊，<a id="a-Gc"></a>云何知诸法多少？<a id="a-Gd"></a>”</p>
  <p id="aGe">佛言：<a id="a-Gf"></a>“诸法不偶非不偶。<a id="a-Gg"></a>”</p>
  <p id="aGh">“世尊，<a id="a-Gi"></a>何等法不偶非不偶？<a id="a-Gj"></a>”</p>
  <p id="aGk">佛言：<a id="a-Gl"></a>“五阴不合亦不不合，<a id="a-Gm"></a>乃至有为性、<a id="a-Gn"></a>无为性亦不合亦不不合。<a id="a-Go"></a>所以者何？<a id="a-Gp"></a>是法亦无形可得合者非不合者。<a id="a-Gq"></a>何以故？<a id="a-Gr"></a>所有者皆无所有，<a id="a-Gs"></a>亦不合亦不散，<a id="a-Gt"></a>当作是知诸法。<a id="a-Gu"></a>”</p>
  <p id="aGv">须菩提言：<a id="a-Gw"></a>“世尊，<a id="a-Gx"></a>菩萨从初发意至于十住，<a id="a-Gy"></a>皆当作是学计校，<a id="a-Gz"></a>然后皆知诸法多少。<a id="a-H0"></a>菩萨利根者所入，<a id="a-H1"></a>非钝根者所入，<a id="a-H2"></a>非中间者所入，<a id="a-H3"></a>非多少者所入。<a id="a-H4"></a>欲学入是法者，<a id="a-H5"></a>非懈怠者所入，<a id="a-H6"></a>非希望者所入，<a id="a-H7"></a>是精进者所入，<a id="a-H8"></a>强识者所入，<a id="a-H9"></a>是阿惟越致逮萨云若者所入，<a id="a-HA"></a>受六波罗蜜所教便入萨云若。<a id="a-HB"></a>菩萨行般若波罗蜜者，<a id="a-HC"></a>若魔事起能觉能灭，<a id="a-HD"></a>欲得沤和拘舍罗者，<a id="a-HE"></a>当学般若波罗蜜。<a id="a-HF"></a>菩萨行般若波罗蜜时，<a id="a-HG"></a>若念若入时，<a id="a-HH"></a>十方现在诸佛皆念是菩萨。<a id="a-HI"></a>去来今诸佛皆于般若波罗蜜中出生，<a id="a-HJ"></a>菩萨行般若波罗蜜当作是念：<a id="a-HK"></a>‘去来今诸佛所逮法，<a id="a-HL"></a>我亦当逮。<a id="a-HM"></a>’菩萨行般若波罗蜜者当作是习，<a id="a-HN"></a>如是习者疾得阿耨多罗三耶三菩，<a id="a-HO"></a>是故菩萨不当离萨云若念。</p>
  <p id="aHP">“大千刹土其中众生，<a id="a-HQ"></a>皆教令行六波罗蜜，<a id="a-HR"></a>尽令得须陀洹及罗汉至辟支佛，<a id="a-HS"></a>不如是菩萨行般若波罗蜜如弹指顷。<a id="a-HT"></a>何以故？<a id="a-HU"></a>五波罗蜜、<a id="a-HV"></a>须陀洹及罗汉、<a id="a-HW"></a>辟支佛道皆于中出生故，<a id="a-HX"></a>诸去来今诸佛皆亦于中出生。<a id="a-HY"></a>一恒边沙其中众生悉教令布施至声闻、<a id="a-HZ"></a>辟支佛，<a id="a-Ha"></a>不如菩萨念般若波罗蜜应萨云若，<a id="a-Hb"></a>念般若波罗蜜应萨云若，<a id="a-Hc"></a>念一日至百日、<a id="a-Hd"></a>若至百劫。<a id="a-He"></a>何以故？<a id="a-Hf"></a>用诸如来皆于中出，<a id="a-Hg"></a>立于檀教及罗汉、<a id="a-Hh"></a>辟支佛教故。</p>
  <p id="aHi">“若有菩萨如般若波罗蜜教住，<a id="a-Hj"></a>当知是如来所念阿惟越致菩萨，<a id="a-Hk"></a>当知是菩萨已行六波罗蜜，<a id="a-Hl"></a>已逮沤和拘舍罗，<a id="a-Hm"></a>已供事若干佛，<a id="a-Hn"></a>已得真知识，<a id="a-Ho"></a>已得具足十八空，<a id="a-Hp"></a>已成四无礙慧，<a id="a-Hq"></a>已得六通，<a id="a-Hr"></a>已住童男清净之行满足诸愿；<a id="a-Hs"></a>当知是菩萨不离诸佛，<a id="a-Ht"></a>不离诸善功德，<a id="a-Hu"></a>不离诸佛之刹，<a id="a-Hv"></a>不失辩才已得总持，<a id="a-Hw"></a>诸根具足记莂成就；<a id="a-Hx"></a>当知是菩萨三界八难诸处永绝；<a id="a-Hy"></a>知是菩萨善入众事，<a id="a-Hz"></a>善入无字义，<a id="a-I0"></a>亦善于言亦善于默，<a id="a-I1"></a>亦善多言亦善一言，<a id="a-I2"></a>善诲于男，<a id="a-I3"></a>善诲于女，<a id="a-I4"></a>善于五阴，<a id="a-I5"></a>善于泥洹，<a id="a-I6"></a>善于法相，<a id="a-I7"></a>善于有为无为之性，<a id="a-I8"></a>善于有无，<a id="a-I9"></a>善于此彼，<a id="a-IA"></a>善于合散，<a id="a-IB"></a>善于不合不散，<a id="a-IC"></a>亦善于如，<a id="a-ID"></a>亦善于净法，<a id="a-IE"></a>亦善于有缘无缘，<a id="a-IF"></a>善于五阴，<a id="a-IG"></a>善于六衰，<a id="a-IH"></a>善于十八性，<a id="a-II"></a>善于四谛，<a id="a-IJ"></a>善于十二缘起，<a id="a-IK"></a>亦善于禅，<a id="a-IL"></a>亦善于四禅，<a id="a-IM"></a>亦善于四无形禅，<a id="a-IN"></a>亦善于六波罗蜜，<a id="a-IO"></a>善于三十七品，<a id="a-IP"></a>善于萨云若，<a id="a-IQ"></a>善于有为无为性，<a id="a-IR"></a>亦善于身，<a id="a-IS"></a>亦善无身，<a id="a-IT"></a>亦善于五阴念乃至萨云若，<a id="a-IU"></a>亦善于念，<a id="a-IV"></a>善于五阴自空乃至于道，<a id="a-IW"></a>善于道空，<a id="a-IX"></a>善于信道空，<a id="a-IY"></a>善于不信道空，<a id="a-IZ"></a>善于起灭，<a id="a-Ia"></a>善于一定住无复有变，<a id="a-Ib"></a>亦善于淫怒痴，<a id="a-Ic"></a>亦善无淫怒痴，<a id="a-Id"></a>善于正见，<a id="a-Ie"></a>善于不正见，<a id="a-If"></a>亦善于邪见，<a id="a-Ig"></a>亦善于不邪见，<a id="a-Ih"></a>亦善于诸见，<a id="a-Ii"></a>善于名色，<a id="a-Ij"></a>善于所作，<a id="a-Ik"></a>善于尊事，<a id="a-Il"></a>亦善于相，<a id="a-Im"></a>亦善于苦，<a id="a-In"></a>亦善于集，<a id="a-Io"></a>亦善于尽，<a id="a-Ip"></a>亦善于道，<a id="a-Iq"></a>善于泥犁，<a id="a-Ir"></a>善于薜荔，<a id="a-Is"></a>善于畜生，<a id="a-It"></a>亦善于三恶趣，<a id="a-Iu"></a>亦善于人，<a id="a-Iv"></a>亦善人趣，<a id="a-Iw"></a>亦善于天趣，<a id="a-Ix"></a>亦善于声闻、<a id="a-Iy"></a>辟支佛，<a id="a-Iz"></a>亦善于声闻、<a id="a-J0"></a>辟支佛道，<a id="a-J1"></a>亦善于萨云若，<a id="a-J2"></a>亦善于萨云若道，<a id="a-J3"></a>亦善于力，<a id="a-J4"></a>亦善于具足力，<a id="a-J5"></a>善于平知，<a id="a-J6"></a>善于微知，<a id="a-J7"></a>善于厌知，<a id="a-J8"></a>善于大智，<a id="a-J9"></a>善于无涯底智，<a id="a-JA"></a>善于去来今三世之慧，<a id="a-JB"></a>亦善于权，<a id="a-JC"></a>善察众生，<a id="a-JD"></a>亦善于义，<a id="a-JE"></a>亦善于解，<a id="a-JF"></a>善断于三恶处。<a id="a-JG"></a>”</p>
  <p id="aJH">佛告须菩提：<a id="a-JI"></a>“是为菩萨摩诃萨行般若波罗蜜、<a id="a-JJ"></a>念般若波罗蜜、<a id="a-JK"></a>入般若波罗蜜之德。<a id="a-JL"></a>”</p>
 </body>
</html>