<!doctype html>
<html id="z3IBT9NAK" data-ver="1207">
 <head>
  <meta charset="utf-8">
  <meta author="无罗叉">
  <meta author="竺叔兰">
  <meta library="龙藏">
  <meta catalog="大乘般若部">
  <meta period="西晋">
 </head>
 <body>
  <h1 id="a1">放光般若波罗蜜经卷第二十六</h1>
  <h2 id="a2">无倚相品第七十六之余</h2>
  <p id="a3">须菩提言：<a id="a-4"></a>“世尊，<a id="a-5"></a>云何菩萨行般若波罗蜜具足尸波罗蜜？<a id="a-6"></a>”</p>
  <p id="a7">佛言：<a id="a-8"></a>“菩萨悉知贤圣无漏道法之戒，<a id="a-9"></a>不毁不乱奉贤圣戒，<a id="a-A"></a>于诸法无所㧗亦不㧗五阴，<a id="a-B"></a>亦不㧗三十二相，<a id="a-C"></a>亦不㧗四性，<a id="a-D"></a>亦不㧗四天王至三十三天，<a id="a-E"></a>亦不㧗须陀洹至罗汉、<a id="a-F"></a>辟支佛，<a id="a-G"></a>亦不㧗转轮圣王，<a id="a-H"></a>所作功德但欲与众生共为萨云若，<a id="a-I"></a>不相不倚亦不以二，<a id="a-J"></a>但为世事非最要义，<a id="a-K"></a>具足戒已以沤和拘舍罗起四禅，<a id="a-L"></a>不以贪受天眼，<a id="a-M"></a>以天眼观十方诸佛，<a id="a-N"></a>至成阿耨多罗三耶三菩初不离天眼，<a id="a-O"></a>以天耳净尽闻诸佛所说经法不失所闻，<a id="a-P"></a>至得自辩悉知诸佛之意，<a id="a-Q"></a>知诸佛意已便能饶益一切众生，<a id="a-R"></a>持识宿命之慧觉诸所作不失本行，<a id="a-S"></a>以无漏之法立众生于三乘，<a id="a-T"></a>随众生所欲而悉授之。<a id="a-U"></a>须菩提，<a id="a-V"></a>是为无相具足尸波罗蜜。<a id="a-W"></a>”</p>
  <p id="aX">佛言：<a id="a-Y"></a>“菩萨云何具足于忍？<a id="a-Z"></a>从发意至坐道场，<a id="a-a"></a>若众生来以刀杖捶加于菩萨，<a id="a-b"></a>菩萨终不起意，<a id="a-c"></a>当起二忍，<a id="a-d"></a>一者、<a id="a-e"></a>忍辱，<a id="a-f"></a>二者、<a id="a-g"></a>无所从生法忍，<a id="a-h"></a>起意念言：<a id="a-i"></a>‘以刀捶杖加我者为谁？<a id="a-j"></a>受者为谁？<a id="a-k"></a>’当观法相，<a id="a-l"></a>观法相者亦无所有亦无所观，<a id="a-m"></a>无所观者便得无所从生法忍，<a id="a-n"></a>住二忍已便具足四禅、<a id="a-o"></a>四等及四空定，<a id="a-p"></a>便具足三十七品及三脱门，<a id="a-q"></a>便具足十力、<a id="a-r"></a>四无所畏、<a id="a-s"></a>四无礙慧。<a id="a-t"></a>菩萨已住是法便得神通，<a id="a-u"></a>非是二地所能及者；<a id="a-v"></a>具足神通已便具足六波罗蜜；<a id="a-w"></a>以天眼慧见十方佛，<a id="a-x"></a>至阿耨多罗三耶三菩不忘佛念；<a id="a-y"></a>复以天耳慧闻十方佛所说教法，<a id="a-z"></a>悉知诸佛，<a id="a-10"></a>诸佛所念悉复逮；<a id="a-11"></a>知众生之意如应说法；<a id="a-12"></a>自知宿命以慧皆识众生功德；<a id="a-13"></a>持诸善本功德劝勉众生，<a id="a-14"></a>以漏尽之慧立众生于三乘。<a id="a-15"></a>菩萨摩诃萨行般若波罗蜜，<a id="a-16"></a>以沤和拘舍罗行，<a id="a-17"></a>教化众生净佛国土，<a id="a-18"></a>具足萨云若慧逮得阿耨多罗三耶三菩转于法轮，<a id="a-19"></a>是为菩萨行般若波罗蜜具足羼波罗蜜。<a id="a-1A"></a>”</p>
  <p id="a1B">佛言：<a id="a-1C"></a>“云何菩萨行般若波罗蜜具足惟逮波罗蜜？<a id="a-1D"></a>须菩提，<a id="a-1E"></a>菩萨行般若波罗蜜，<a id="a-1F"></a>身意精进具足四禅，<a id="a-1G"></a>于四禅起便得无数神通，<a id="a-1H"></a>变化来往手扪摸日月，<a id="a-1I"></a>持是精进遍至十方无数刹土，<a id="a-1J"></a>供养诸佛一切所有供养之具，<a id="a-1K"></a>至阿耨多罗三耶三菩，<a id="a-1L"></a>诸天世人皆当恭敬。<a id="a-1M"></a>是菩萨至般泥洹，<a id="a-1N"></a>以神足到十方听受诸佛法佛言，<a id="a-1O"></a>所闻法至成阿耨多罗三耶三菩终不忘，<a id="a-1P"></a>净佛国土教化众生，<a id="a-1Q"></a>具足萨云若，<a id="a-1R"></a>是为行般若波罗蜜具足惟逮波罗蜜。</p>
  <p id="a1S">“复次，<a id="a-1T"></a>须菩提，<a id="a-1U"></a>以无漏道法，<a id="a-1V"></a>具足意精进，<a id="a-1W"></a>口不言恶，<a id="a-1X"></a>身不行恶，<a id="a-1Y"></a>意不念恶，<a id="a-1Z"></a>亦不㧗苦乐有常无常，<a id="a-1a"></a>不㧗有我无我，<a id="a-1b"></a>不㧗有为无为，<a id="a-1c"></a>不㧗三界，<a id="a-1d"></a>不㧗四禅及四空定、<a id="a-1e"></a>四等、<a id="a-1f"></a>三脱门、<a id="a-1g"></a>三十七品，<a id="a-1h"></a>至十八法亦无所㧗，<a id="a-1i"></a>亦不㧗声闻、<a id="a-1j"></a>辟支佛，<a id="a-1k"></a>不㧗声闻、<a id="a-1l"></a>辟支佛道，<a id="a-1m"></a>亦不㧗菩萨，<a id="a-1n"></a>亦不㧗菩萨地，<a id="a-1o"></a>亦不㧗五趣，<a id="a-1p"></a>亦不分别是天、<a id="a-1q"></a>是人、<a id="a-1r"></a>是畜生、<a id="a-1s"></a>是泥犁、<a id="a-1t"></a>是薜荔，<a id="a-1u"></a>亦不分别是须陀洹道、<a id="a-1v"></a>是罗汉道、<a id="a-1w"></a>是辟支佛道，<a id="a-1x"></a>亦不分别是菩萨道，<a id="a-1y"></a>亦不分别是萨云若，<a id="a-1z"></a>亦不㧗诸法，<a id="a-20"></a>诸道亦不分别。<a id="a-21"></a>所以者何？<a id="a-22"></a>是诸法者，<a id="a-23"></a>皆无有要，<a id="a-24"></a>无可㧗者，<a id="a-25"></a>亦无可分别者。<a id="a-26"></a>以具足意精进，<a id="a-27"></a>便救一切魔怨众生，<a id="a-28"></a>救众生已亦不见众生，<a id="a-29"></a>具足精进已亦不见精进，<a id="a-2A"></a>具足佛法已亦不见佛法，<a id="a-2B"></a>净佛国土亦不见不得，<a id="a-2C"></a>具足精进便受诸善法，<a id="a-2D"></a>亦不于是善法中生念，<a id="a-2E"></a>遍游诸国救益众生，<a id="a-2F"></a>所作变化自恣无礙，<a id="a-2G"></a>或雨诸华，<a id="a-2H"></a>或散诸香，<a id="a-2I"></a>或以妓乐、<a id="a-2J"></a>鼓乐、<a id="a-2K"></a>弦歌事，<a id="a-2L"></a>或震动事，<a id="a-2M"></a>或以光明，<a id="a-2N"></a>或以国土七宝示现，<a id="a-2O"></a>或以搏弈，<a id="a-2P"></a>或现水火随道而入与为因缘使行十善，<a id="a-2Q"></a>或以施戒而摄取之，<a id="a-2R"></a>或以支解身体、<a id="a-2S"></a>妻子、<a id="a-2T"></a>国土，<a id="a-2U"></a>或以自身随众生意而摄取之。<a id="a-2V"></a>须菩提，<a id="a-2W"></a>菩萨以沤和拘舍罗无相行惟逮波罗蜜。<a id="a-2X"></a>”</p>
  <p id="a2Y">佛言：<a id="a-2Z"></a>“菩萨行般若波罗蜜住于无相之法行禅。<a id="a-2a"></a>菩萨行般若波罗蜜，<a id="a-2b"></a>除如来三昧，<a id="a-2c"></a>一切余三昧皆当具足，<a id="a-2d"></a>具足四禅，<a id="a-2e"></a>具足四等及四空定，<a id="a-2f"></a>皆当逆行八惟无及九次第禅，<a id="a-2g"></a>行空无相无愿三昧、<a id="a-2h"></a>电光三昧、<a id="a-2i"></a>金刚三昧、<a id="a-2j"></a>直治三昧，<a id="a-2k"></a>住是禅波罗蜜便得三十七品，<a id="a-2l"></a>住于三昧具足道慧，<a id="a-2m"></a>诸三昧门皆来入是，<a id="a-2n"></a>具足道慧，<a id="a-2o"></a>具足十住地作行，<a id="a-2p"></a>至萨云若终不中道取证。<a id="a-2q"></a>于三昧中住游诸佛刹供养诸佛，<a id="a-2r"></a>于诸佛所植诸德本，<a id="a-2s"></a>净佛国土游诸四域教化众生，<a id="a-2t"></a>广立众生于六波罗蜜，<a id="a-2u"></a>或立于须陀洹、<a id="a-2v"></a>斯陀含、<a id="a-2w"></a>阿那含、<a id="a-2x"></a>阿罗汉、<a id="a-2y"></a>辟支佛，<a id="a-2z"></a>随其所欲而满其愿。<a id="a-30"></a>于是禅波罗蜜者，<a id="a-31"></a>悉总持诸陀邻尼门，<a id="a-32"></a>便得四无礙慧，<a id="a-33"></a>便受神通，<a id="a-34"></a>终不堕女人胞胎，<a id="a-35"></a>不受色欲无生不生，<a id="a-36"></a>虽生不著于生。<a id="a-37"></a>何以故？<a id="a-38"></a>善观于幻法，<a id="a-39"></a>知所有如幻。<a id="a-3A"></a>救济众生便得无众生之相，<a id="a-3B"></a>以无所得法立众生于无所得法，<a id="a-3C"></a>以世俗数不以最上要，<a id="a-3D"></a>以禅波罗蜜遍入诸禅及解脱禅，<a id="a-3E"></a>不得阿耨多罗三耶三菩终不舍禅波罗蜜，<a id="a-3F"></a>行道慧入萨云若慧，<a id="a-3G"></a>便尽习绪为以自救当复救余，<a id="a-3H"></a>救他人已，<a id="a-3I"></a>为诸天及人及阿须伦而作福田。<a id="a-3J"></a>如是，<a id="a-3K"></a>须菩提，<a id="a-3L"></a>菩萨行般若波罗蜜，<a id="a-3M"></a>是为具足无相三昧。</p>
  <p id="a3N">“云何菩萨行般若波罗蜜，<a id="a-3O"></a>于无相法具足般若波罗蜜念？<a id="a-3P"></a>”</p>
  <p id="a3Q">佛言：<a id="a-3R"></a>“菩萨不见法有实成者，<a id="a-3S"></a>亦不见五阴实成者，<a id="a-3T"></a>亦不见五阴生，<a id="a-3U"></a>亦不见五阴来生处，<a id="a-3V"></a>乃至须陀洹道亦不见所生，<a id="a-3W"></a>亦不见来住处，<a id="a-3X"></a>以虚空故，<a id="a-3Y"></a>其实不可得亦不见须陀洹漏尽法。<a id="a-3Z"></a>行般若波罗蜜以解有要无要之法，<a id="a-3a"></a>如是解者便解内外及有无空，<a id="a-3b"></a>于诸法无所入，<a id="a-3c"></a>亦不入于五阴，<a id="a-3d"></a>乃至于道亦无所入。<a id="a-3e"></a>学无所有般若波罗蜜，<a id="a-3f"></a>便具足菩萨道。<a id="a-3g"></a>何等为菩萨道？<a id="a-3h"></a>则六波罗蜜是。<a id="a-3i"></a>三十七品、<a id="a-3j"></a>十力、<a id="a-3k"></a>四无所畏、<a id="a-3l"></a>四无礙慧、<a id="a-3m"></a>佛十八法、<a id="a-3n"></a>三十二相、<a id="a-3o"></a>八十种好，<a id="a-3p"></a>于无所有成佛道，<a id="a-3q"></a>具足六波罗蜜，<a id="a-3r"></a>具足三十七品及五神通，<a id="a-3s"></a>随众生所欲，<a id="a-3t"></a>于六度中有贪嫉者以檀波罗蜜授之，<a id="a-3u"></a>有恶戒者以道戒授之，<a id="a-3v"></a>有瞋恚者以忍授之，<a id="a-3w"></a>有懈怠者以精进劝之，<a id="a-3x"></a>有乱意者以禅授之，<a id="a-3y"></a>有愚痴者以慧授之，<a id="a-3z"></a>至解脱品、<a id="a-40"></a>解脱见品皆以授之，<a id="a-41"></a>有声闻道意者随其本应以须陀洹、<a id="a-42"></a>斯陀含、<a id="a-43"></a>阿那含、<a id="a-44"></a>阿罗汉、<a id="a-45"></a>辟支佛道随本授之，<a id="a-46"></a>有大乘者以佛道授之，<a id="a-47"></a>以是方便能作无央数变化，<a id="a-48"></a>乃至恒边沙诸佛国土，<a id="a-49"></a>随人所欲则能变其刹土之好，<a id="a-4A"></a>满诸众生之愿，<a id="a-4B"></a>从一佛国至一佛国，<a id="a-4C"></a>所欲取国土皆随其愿。<a id="a-4D"></a>譬如第六天人所有衣食伎乐随意即至，<a id="a-4E"></a>菩萨以六波罗蜜行菩萨道，<a id="a-4F"></a>随意所愿尽皆具足，<a id="a-4G"></a>逮萨云若，<a id="a-4H"></a>于五阴无所受，<a id="a-4I"></a>于一切诸法，<a id="a-4J"></a>道法、<a id="a-4K"></a>俗法、<a id="a-4L"></a>善法、<a id="a-4M"></a>恶法，<a id="a-4N"></a>皆悉具足无所受。<a id="a-4O"></a>后成阿耨多罗三耶三菩阿惟三佛时，<a id="a-4P"></a>国土所有皆悉随意即得，<a id="a-4Q"></a>无有持来者，<a id="a-4R"></a>亦无有持往者，<a id="a-4S"></a>亦如第六天上。<a id="a-4T"></a>何以故？<a id="a-4U"></a>诸法无所恃，<a id="a-4V"></a>亦无所倚。<a id="a-4W"></a>须菩提，<a id="a-4X"></a>菩萨行般若波罗蜜，<a id="a-4Y"></a>以无所有相，<a id="a-4Z"></a>是为具足般若波罗蜜。<a id="a-4a"></a>”</p>
  <p data-pb></p>
  <h2 id="a4b">无所有相品第七十七</h2>
  <p id="a4c">尔时，<a id="a-4d"></a>须菩提白佛言：<a id="a-4e"></a>“世尊，<a id="a-4f"></a>菩萨摩诃萨，<a id="a-4g"></a>云何于无所破坏法、<a id="a-4h"></a>无相法、<a id="a-4i"></a>无所有法中，<a id="a-4j"></a>能具足六波罗蜜念？<a id="a-4k"></a>云何于是无形法而知差别入般若波罗蜜中？<a id="a-4l"></a>云何于无相法以一相而逮正觉？<a id="a-4m"></a>”</p>
  <p id="a4n">佛告须菩提言：<a id="a-4o"></a>“菩萨摩诃萨行般若波罗蜜，<a id="a-4p"></a>五阴如幻、<a id="a-4q"></a>如响、<a id="a-4r"></a>如梦、<a id="a-4s"></a>如影、<a id="a-4t"></a>如热时焰、<a id="a-4u"></a>如化，<a id="a-4v"></a>持是五阴行六波罗蜜，<a id="a-4w"></a>五阴无相如幻、<a id="a-4x"></a>如响、<a id="a-4y"></a>如梦、<a id="a-4z"></a>如影、<a id="a-50"></a>如热时焰。<a id="a-51"></a>何以故？<a id="a-52"></a>梦幻之法无所有故。<a id="a-53"></a>无所有者则一相，<a id="a-54"></a>一相者则无有相。<a id="a-55"></a>以是故，<a id="a-56"></a>须菩提，<a id="a-57"></a>当知檀波罗蜜无有相，<a id="a-58"></a>所布施乃至受者皆无有相，<a id="a-59"></a>作是知者则为具足檀波罗蜜。<a id="a-5A"></a>作是具足檀波罗蜜已，<a id="a-5B"></a>终不于六波罗蜜转还，<a id="a-5C"></a>便于六波罗蜜中具足四禅、<a id="a-5D"></a>四等、<a id="a-5E"></a>四空定，<a id="a-5F"></a>悉具足三十七品，<a id="a-5G"></a>具足内外空及有无空，<a id="a-5H"></a>便具足三脱门，<a id="a-5I"></a>具足八惟无、<a id="a-5J"></a>九次第禅，<a id="a-5K"></a>具足五通，<a id="a-5L"></a>具足诸陀罗尼门，<a id="a-5M"></a>具足四无礙慧、<a id="a-5N"></a>四无所畏、<a id="a-5O"></a>十种力，<a id="a-5P"></a>悉具足佛十八法。<a id="a-5Q"></a>”</p>
  <p id="a5R">佛语须菩提：<a id="a-5S"></a>“菩萨以住于贤圣无漏法，<a id="a-5T"></a>便能飞行供养诸佛，<a id="a-5U"></a>随其所安救济众生，<a id="a-5V"></a>或以布施摄取众生，<a id="a-5W"></a>或以戒，<a id="a-5X"></a>或以忍，<a id="a-5Y"></a>或以精进摄取众生，<a id="a-5Z"></a>或以禅，<a id="a-5a"></a>或以智慧摄取众生，<a id="a-5b"></a>随其所善而教之。<a id="a-5c"></a>为众生故受生死法，<a id="a-5d"></a>不与同归，<a id="a-5e"></a>亦不受生死勤苦；<a id="a-5f"></a>为众生故种天上人中之福；<a id="a-5g"></a>欲以摄取众生故，<a id="a-5h"></a>知诸法无有相，<a id="a-5i"></a>便学须陀洹道法亦不于中住，<a id="a-5j"></a>及学罗汉、<a id="a-5k"></a>辟支佛道法亦不于中住。<a id="a-5l"></a>何以故？<a id="a-5m"></a>悉知诸法已，<a id="a-5n"></a>当逮萨云若慧故，<a id="a-5o"></a>非罗汉、<a id="a-5p"></a>辟支佛之所知。<a id="a-5q"></a>”</p>
  <p id="a5r">佛语须菩提：<a id="a-5s"></a>“如是，<a id="a-5t"></a>知诸法无有相，<a id="a-5u"></a>知六波罗蜜无有相，<a id="a-5v"></a>乃至诸佛法亦知无有相。</p>
  <p id="a5w">“复次，<a id="a-5x"></a>须菩提，<a id="a-5y"></a>菩萨摩诃萨行般若波罗蜜，<a id="a-5z"></a>于五阴如梦、<a id="a-60"></a>如幻、<a id="a-61"></a>如响、<a id="a-62"></a>如影、<a id="a-63"></a>如热时焰、<a id="a-64"></a>如化，<a id="a-65"></a>行尸波罗蜜知五阴如梦如幻化，<a id="a-66"></a>便以无相具足尸波罗蜜，<a id="a-67"></a>持戒不犯不毁，<a id="a-68"></a>善持戒不犯不毁，<a id="a-69"></a>善持不乱，<a id="a-6A"></a>习智慧贤圣业，<a id="a-6B"></a>遍护诸戒以法义，<a id="a-6C"></a>戒身口意以等于诸戒，<a id="a-6D"></a>不以戒㧗四性及遮迦越王，<a id="a-6E"></a>亦不言‘我持是戒当生四天及第六天上’，<a id="a-6F"></a>亦不念言‘持是戒得须陀洹道乃至罗汉、<a id="a-6G"></a>辟支佛道’。<a id="a-6H"></a>何以故？<a id="a-6I"></a>诸法一相为无有相故。<a id="a-6J"></a>无相之法终不逮无相法，<a id="a-6K"></a>有相之法亦不逮有相法，<a id="a-6L"></a>有相之法亦不逮无相之法。<a id="a-6M"></a>须菩提，<a id="a-6N"></a>是为菩萨摩诃萨行般若波罗蜜，<a id="a-6O"></a>以无相法具足尸波罗蜜上菩萨位，<a id="a-6P"></a>已上菩萨位便逮得无所从生法忍，<a id="a-6Q"></a>便行道慧具足神通，<a id="a-6R"></a>住于诸陀邻尼门，<a id="a-6S"></a>便得四无礙慧，<a id="a-6T"></a>从一佛国游一佛国供养诸佛如来，<a id="a-6U"></a>摄取众生净佛国土教化众生，<a id="a-6V"></a>生五趣之世不著于生死行。<a id="a-6W"></a>譬如弥遮迦越王坐起行来无有知者，<a id="a-6X"></a>育养众生，<a id="a-6Y"></a>不仰臣下，<a id="a-6Z"></a>不娆人民。<a id="a-6a"></a>譬如须延头如来转法轮，<a id="a-6b"></a>于三乘无有菩萨可教发阿耨多罗三耶三菩者，<a id="a-6c"></a>便般泥洹后令化佛教授众生一劫。<a id="a-6d"></a>须菩提，<a id="a-6e"></a>菩萨行般若波罗蜜具足尸波罗蜜，<a id="a-6f"></a>诸法便随从之。</p>
  <p id="a6g">“复次，<a id="a-6h"></a>须菩提，<a id="a-6i"></a>菩萨行般若波罗蜜，<a id="a-6j"></a>于五阴如幻、<a id="a-6k"></a>如梦、<a id="a-6l"></a>如响，<a id="a-6m"></a>以无相法具足羼波罗蜜。<a id="a-6n"></a>须菩提，<a id="a-6o"></a>菩萨以二忍事具足羼波罗蜜。<a id="a-6p"></a>何等为二？<a id="a-6q"></a>从初发意至于道场，<a id="a-6r"></a>于其中间若有众生持刀杖捶来挝打割刺，<a id="a-6s"></a>菩萨欲具足羼波罗蜜者意不起乱，<a id="a-6t"></a>当计念言：<a id="a-6u"></a>‘谁有骂者？<a id="a-6v"></a>谁有割者？<a id="a-6w"></a>谁有挝者？<a id="a-6x"></a>’何以故？<a id="a-6y"></a>以诸法无有相，<a id="a-6z"></a>如是观者便具足羼波罗蜜，<a id="a-70"></a>以具足是忍便得无所从生法忍。<a id="a-71"></a>”</p>
  <p id="a72">须菩提白佛言：<a id="a-73"></a>“世尊，<a id="a-74"></a>无所从生法忍为是灭，<a id="a-75"></a>为是智耶？<a id="a-76"></a>”</p>
  <p id="a77">佛言：<a id="a-78"></a>“于忍不起毛发恶意者是为智，<a id="a-79"></a>以是智得无所从生法忍。<a id="a-7A"></a>”</p>
  <p id="a7B">须菩提言：<a id="a-7C"></a>“世尊，<a id="a-7D"></a>声闻、<a id="a-7E"></a>辟支佛无所从生法忍，<a id="a-7F"></a>及菩萨摩诃萨无所从生法忍，<a id="a-7G"></a>有何差别？<a id="a-7H"></a>”</p>
  <p id="a7I">佛言：<a id="a-7J"></a>“须陀洹智及灭，<a id="a-7K"></a>至罗汉、<a id="a-7L"></a>辟支佛智及灭，<a id="a-7M"></a>是菩萨摩诃萨之忍。<a id="a-7N"></a>须菩提，<a id="a-7O"></a>是为声闻、<a id="a-7P"></a>辟支佛之差别。<a id="a-7Q"></a>菩萨摩诃萨有是忍者过出二地上，<a id="a-7R"></a>以住无所从生法忍者，<a id="a-7S"></a>便行菩萨道，<a id="a-7T"></a>便具足道慧，<a id="a-7U"></a>不离三十七品，<a id="a-7V"></a>不离三脱门，<a id="a-7W"></a>不离神通，<a id="a-7X"></a>教化众生净佛国土逮萨云若。<a id="a-7Y"></a>须菩提，<a id="a-7Z"></a>菩萨以无相法具足羼波罗蜜。</p>
  <p id="a7a">“复次，<a id="a-7b"></a>须菩提，<a id="a-7c"></a>菩萨住于五阴，<a id="a-7d"></a>如幻、<a id="a-7e"></a>如梦、<a id="a-7f"></a>如响、<a id="a-7g"></a>如野马、<a id="a-7h"></a>如热时之焰，<a id="a-7i"></a>于是无相法，<a id="a-7j"></a>便行身意精进，<a id="a-7k"></a>便办神通，<a id="a-7l"></a>游诸佛刹供养诸佛，<a id="a-7m"></a>以身精进教授众生，<a id="a-7n"></a>立众生于三乘，<a id="a-7o"></a>是为菩萨行般若波罗蜜，<a id="a-7p"></a>以无相法具足惟逮波罗蜜。<a id="a-7q"></a>意精进者，<a id="a-7r"></a>以意精进于圣贤无漏之法，<a id="a-7s"></a>具足诸善本法、<a id="a-7t"></a>三十七品法，<a id="a-7u"></a>具足三脱门，<a id="a-7v"></a>具足四禅、<a id="a-7w"></a>四等及四空定，<a id="a-7x"></a>具足十力、<a id="a-7y"></a>四无所畏、<a id="a-7z"></a>佛十八法。<a id="a-80"></a>菩萨于中学已当具足萨云若慧，<a id="a-81"></a>消诸习绪具足成相，<a id="a-82"></a>得普遍光明三昧十二法轮转，<a id="a-83"></a>能令三千大千刹土六返震动，<a id="a-84"></a>能以光明照遍三千大千刹土，<a id="a-85"></a>能出音声遍三千大千刹土，<a id="a-86"></a>诸众生闻音者必至三乘之道。<a id="a-87"></a>须菩提，<a id="a-88"></a>菩萨精进所有饶益弘大如是，<a id="a-89"></a>菩萨住精进尽具足诸佛法逮萨云若慧。</p>
  <p id="a8A">“复次，<a id="a-8B"></a>须菩提，<a id="a-8C"></a>菩萨行般若波罗蜜，<a id="a-8D"></a>于五阴如梦如幻，<a id="a-8E"></a>具足于禅波罗蜜，<a id="a-8F"></a>行四禅、<a id="a-8G"></a>四等、<a id="a-8H"></a>四无形禅及三脱门，<a id="a-8I"></a>电光三昧、<a id="a-8J"></a>金刚三昧、<a id="a-8K"></a>直禅三昧，<a id="a-8L"></a>除佛三昧，<a id="a-8M"></a>诸余无央数三昧意皆遍至，<a id="a-8N"></a>亦不味诸三昧，<a id="a-8O"></a>亦不受其果报。<a id="a-8P"></a>何以故？<a id="a-8Q"></a>以菩萨尽知诸三昧相法空，<a id="a-8R"></a>所有者皆无所有，<a id="a-8S"></a>无相不味无相，<a id="a-8T"></a>无所有不味无所有，<a id="a-8U"></a>以不味故不随禅生至形、<a id="a-8V"></a>无形处。<a id="a-8W"></a>何以故？<a id="a-8X"></a>不见其形故。<a id="a-8Y"></a>亦不见三昧，<a id="a-8Z"></a>亦不见三昧相，<a id="a-8a"></a>亦无所见故便具足无相三昧，<a id="a-8b"></a>持是三昧过出二地上。<a id="a-8c"></a>”</p>
  <p id="a8d">须菩提白佛言：<a id="a-8e"></a>“世尊，<a id="a-8f"></a>菩萨云何以禅波罗蜜出过罗汉、<a id="a-8g"></a>辟支佛道上？<a id="a-8h"></a>”</p>
  <p id="a8i">佛告须菩提：<a id="a-8j"></a>“菩萨以禅学内外空及有无空，<a id="a-8k"></a>于空法不见有住处，<a id="a-8l"></a>声闻、<a id="a-8m"></a>辟支佛法及萨云若法皆空，<a id="a-8n"></a>以是空故上菩萨位。<a id="a-8o"></a>”</p>
  <p id="a8p">“世尊，<a id="a-8q"></a>云何是菩萨位？<a id="a-8r"></a>云何非菩萨位？<a id="a-8s"></a>”</p>
  <p id="a8t">佛言：<a id="a-8u"></a>“诸有倚著非菩萨位，<a id="a-8v"></a>无所倚著是菩萨位。<a id="a-8w"></a>”</p>
  <p id="a8x">“世尊，<a id="a-8y"></a>云何为倚？<a id="a-8z"></a>云何不倚？<a id="a-90"></a>”</p>
  <p id="a91">佛言：<a id="a-92"></a>“五阴、<a id="a-93"></a>十二衰是菩萨倚，<a id="a-94"></a>乃至萨云若亦是菩萨倚位者。<a id="a-95"></a>须菩提，<a id="a-96"></a>都不见诸法，<a id="a-97"></a>亦无有名字，<a id="a-98"></a>尽无所倚是菩萨位。<a id="a-99"></a>何以故？<a id="a-9A"></a>五阴所有事，<a id="a-9B"></a>萨云若所有事，<a id="a-9C"></a>亦非行，<a id="a-9D"></a>亦非说，<a id="a-9E"></a>亦非见。<a id="a-9F"></a>须菩提，<a id="a-9G"></a>是为菩萨，<a id="a-9H"></a>受是为菩萨位。<a id="a-9I"></a>菩萨以是上位，<a id="a-9J"></a>便具足诸三昧尚不随禅生，<a id="a-9K"></a>何况随淫怒痴生而有所作？<a id="a-9L"></a>是事不然。<a id="a-9M"></a>但以幻法饶益众生，<a id="a-9N"></a>不见众生，<a id="a-9O"></a>亦不见幻，<a id="a-9P"></a>于无所得法中摄取佛土教授众生，<a id="a-9Q"></a>是为菩萨行般若波罗蜜具足禅波罗蜜转无倚法轮。</p>
  <p id="a9R">“复次，<a id="a-9S"></a>须菩提，<a id="a-9T"></a>菩萨行般若波罗蜜，<a id="a-9U"></a>知诸法如幻如梦，<a id="a-9V"></a>诸法如响、<a id="a-9W"></a>如化、<a id="a-9X"></a>如光影、<a id="a-9Y"></a>如热时焰。<a id="a-9Z"></a>”</p>
  <p id="a9a">须菩提言：<a id="a-9b"></a>“世尊，<a id="a-9c"></a>云何菩萨知诸法如幻如焰？<a id="a-9d"></a>”</p>
  <p id="a9e">佛言：<a id="a-9f"></a>“菩萨行般若波罗蜜，<a id="a-9g"></a>亦不见梦，<a id="a-9h"></a>亦不见持梦行示人；<a id="a-9i"></a>亦不见响，<a id="a-9j"></a>亦不见持响示人；<a id="a-9k"></a>亦不见光、<a id="a-9l"></a>影、<a id="a-9m"></a>幻、<a id="a-9n"></a>化、<a id="a-9o"></a>热时焰，<a id="a-9p"></a>亦不见持此示人。<a id="a-9q"></a>何以故？<a id="a-9r"></a>诸凡愚夫于梦幻诸法皆著颠倒，<a id="a-9s"></a>诸罗汉、<a id="a-9t"></a>辟支佛，<a id="a-9u"></a>诸菩萨，<a id="a-9v"></a>诸如来无所著等正觉，<a id="a-9w"></a>于梦幻法亦不见有，<a id="a-9x"></a>亦不见可持示人者。<a id="a-9y"></a>所以者何？<a id="a-9z"></a>诸法所有者皆无所有，<a id="a-A0"></a>亦无所成，<a id="a-A1"></a>亦无所有。<a id="a-A2"></a>菩萨行般若波罗蜜终无贪相，<a id="a-A3"></a>亦无成就相，<a id="a-A4"></a>亦不生相，<a id="a-A5"></a>是事不然。<a id="a-A6"></a>何以故？<a id="a-A7"></a>般若波罗蜜亦不念法有生者、<a id="a-A8"></a>有成者。<a id="a-A9"></a>菩萨如是行者，<a id="a-AA"></a>亦不生五阴，<a id="a-AB"></a>亦不生三界，<a id="a-AC"></a>亦不生诸禅，<a id="a-AD"></a>亦不生于解脱禅，<a id="a-AE"></a>亦不生三十七品，<a id="a-AF"></a>亦不生三脱门，<a id="a-AG"></a>亦不生六波罗蜜，<a id="a-AH"></a>当具足于第一地至十住不于中生欲。<a id="a-AI"></a>何以故？<a id="a-AJ"></a>是处不可得亦不可见，<a id="a-AK"></a>况当于中生欲意？<a id="a-AL"></a>虽行般若波罗蜜亦不见般若波罗蜜，<a id="a-AM"></a>于不见中尽见诸法皆来入般若波罗蜜，<a id="a-AN"></a>亦不见诸法。<a id="a-AO"></a>何以故？<a id="a-AP"></a>诸法及般若波罗蜜一无有二，<a id="a-AQ"></a>亦非二事。<a id="a-AR"></a>何以故？<a id="a-AS"></a>为如如教，<a id="a-AT"></a>如法性教，<a id="a-AU"></a>如真际教，<a id="a-AV"></a>是诸法无有别。<a id="a-AW"></a>”</p>
  <p id="aAX">须菩提白佛言：<a id="a-AY"></a>“假令诸法无有别，<a id="a-AZ"></a>无有散，<a id="a-Aa"></a>云何有善恶之教言、<a id="a-Ab"></a>有漏无漏教言、<a id="a-Ac"></a>道法俗法、<a id="a-Ad"></a>有为无为之法教？<a id="a-Ae"></a>”</p>
  <p id="aAf">佛言：<a id="a-Ag"></a>“于须菩提意云何？<a id="a-Ah"></a>如诸法之法，<a id="a-Ai"></a>颇有善恶、<a id="a-Aj"></a>有漏无漏、<a id="a-Ak"></a>若道若俗、<a id="a-Al"></a>有为法无为法不？<a id="a-Am"></a>颇见有须陀洹及罗汉、<a id="a-An"></a>辟支佛法不？<a id="a-Ao"></a>颇见有佛道不？<a id="a-Ap"></a>”</p>
  <p id="aAq">须菩提言：<a id="a-Ar"></a>“不见也，<a id="a-As"></a>世尊。<a id="a-At"></a>”</p>
  <p id="aAu">“是故，<a id="a-Av"></a>须菩提，<a id="a-Aw"></a>诸法无有别，<a id="a-Ax"></a>无有相，<a id="a-Ay"></a>无所生，<a id="a-Az"></a>无所有。<a id="a-B0"></a>须菩提，<a id="a-B1"></a>我本为菩萨初不见诸法有要者，<a id="a-B2"></a>亦不见五阴，<a id="a-B3"></a>亦不见有为无为，<a id="a-B4"></a>从须陀洹至佛道亦无所见亦无所得。<a id="a-B5"></a>须菩提，<a id="a-B6"></a>菩萨欲学般若波罗蜜，<a id="a-B7"></a>从初发意至成阿耨多罗三耶三菩阿惟三佛，<a id="a-B8"></a>当善于所有无所有。<a id="a-B9"></a>菩萨善于无所有者，<a id="a-BA"></a>则能具足道慧教授众生摄取佛国，<a id="a-BB"></a>成阿耨多罗三耶三菩，<a id="a-BC"></a>降诸众生不见于三界。<a id="a-BD"></a>须菩提，<a id="a-BE"></a>菩萨摩诃萨当作是行般若波罗蜜，<a id="a-BF"></a>应无所有。<a id="a-BG"></a>”</p>
  <p data-pb></p>
  <h2 id="aBH">住二空品第七十八</h2>
  <p id="aBI">须菩提白佛言：<a id="a-BJ"></a>“世尊，<a id="a-BK"></a>云何是法如梦、<a id="a-BL"></a>如响、<a id="a-BM"></a>如幻、<a id="a-BN"></a>如化、<a id="a-BO"></a>如热时焰、<a id="a-BP"></a>如光、<a id="a-BQ"></a>如影？<a id="a-BR"></a>是诸法皆空，<a id="a-BS"></a>云何为有造处所，<a id="a-BT"></a>言是道是俗、<a id="a-BU"></a>是无为是有为、<a id="a-BV"></a>有漏无漏？<a id="a-BW"></a>云何言是须陀洹、<a id="a-BX"></a>斯陀含、<a id="a-BY"></a>阿那含、<a id="a-BZ"></a>阿罗汉、<a id="a-Ba"></a>辟支佛？<a id="a-Bb"></a>云何言是求阿耨多罗三耶三菩？<a id="a-Bc"></a>”</p>
  <p id="aBd">佛告须菩提：<a id="a-Be"></a>“凡夫愚痴少有所闻，<a id="a-Bf"></a>依倚梦幻法而有所见，<a id="a-Bg"></a>因身口意所作非法不善之事，<a id="a-Bh"></a>或行善事，<a id="a-Bi"></a>至有善恶之报，<a id="a-Bj"></a>受罪福于三界。<a id="a-Bk"></a>菩萨摩诃萨行般若波罗蜜住于二空，<a id="a-Bl"></a>从有无本端空至毕竟空，<a id="a-Bm"></a>教化众生说：<a id="a-Bn"></a>‘有五阴、<a id="a-Bo"></a>十二衰空，<a id="a-Bp"></a>十八性空，<a id="a-Bq"></a>是法如梦、<a id="a-Br"></a>如响、<a id="a-Bs"></a>如幻、<a id="a-Bt"></a>如化、<a id="a-Bu"></a>如影、<a id="a-Bv"></a>如热时焰，<a id="a-Bw"></a>是中亦无五阴，<a id="a-Bx"></a>亦无诸衰，<a id="a-By"></a>亦无诸性，<a id="a-Bz"></a>亦无梦，<a id="a-C0"></a>亦无响，<a id="a-C1"></a>亦无幻化，<a id="a-C2"></a>亦无焰影，<a id="a-C3"></a>亦无有见。<a id="a-C4"></a>诸法皆无形，<a id="a-C5"></a>所有皆无所有。<a id="a-C6"></a>无有五阴，<a id="a-C7"></a>汝等见有五阴；<a id="a-C8"></a>无十二衰，<a id="a-C9"></a>汝等见有诸衰；<a id="a-CA"></a>无十八性，<a id="a-CB"></a>汝等见有诸性。<a id="a-CC"></a>以因缘颠倒故便有诸法随行所受，<a id="a-CD"></a>云何汝等于无所有法而有形相？<a id="a-CE"></a>’行般若波罗蜜菩萨以沤和拘舍罗，<a id="a-CF"></a>诸有众生在贪嫉者，<a id="a-CG"></a>教令布施令得大富；<a id="a-CH"></a>于中拔出教令持戒，<a id="a-CI"></a>以戒因缘得生天上；<a id="a-CJ"></a>于戒拔之令住禅三昧，<a id="a-CK"></a>以禅因缘得生梵天；<a id="a-CL"></a>具足四禅及四空定，<a id="a-CM"></a>因缘施从戒以禅，<a id="a-CN"></a>无数方便立之泥洹；<a id="a-CO"></a>复以三十七品及三脱门、<a id="a-CP"></a>八解脱、<a id="a-CQ"></a>九次第禅、<a id="a-CR"></a>十种力、<a id="a-CS"></a>四无所畏及四等，<a id="a-CT"></a>劝令得十八法，<a id="a-CU"></a>持是无像之法立于三乘，<a id="a-CV"></a>为说菩萨道。<a id="a-CW"></a>”</p>
  <p id="aCX">须菩提白佛言：<a id="a-CY"></a>“世尊，<a id="a-CZ"></a>甚奇！<a id="a-Ca"></a>甚特！<a id="a-Cb"></a>未曾有！<a id="a-Cc"></a>菩萨行深般若波罗蜜，<a id="a-Cd"></a>为诸空无法作处所，<a id="a-Ce"></a>言是善法恶法、<a id="a-Cf"></a>是道法俗法、<a id="a-Cg"></a>是漏法无漏法、<a id="a-Ch"></a>是有为法是无为法。<a id="a-Ci"></a>”</p>
  <p id="aCj">佛言：<a id="a-Ck"></a>“如是，<a id="a-Cl"></a>须菩提，<a id="a-Cm"></a>甚奇！<a id="a-Cn"></a>甚特！<a id="a-Co"></a>所未曾有！<a id="a-Cp"></a>为是空无之法而作处所。<a id="a-Cq"></a>须菩提，<a id="a-Cr"></a>汝等当知菩萨所行奇特，<a id="a-Cs"></a>罗汉、<a id="a-Ct"></a>辟支佛所不能及者，<a id="a-Cu"></a>汝等当应为菩萨摩诃萨作礼。<a id="a-Cv"></a>”</p>
  <p id="aCw">须菩提白佛言：<a id="a-Cx"></a>“世尊，<a id="a-Cy"></a>何等为菩萨摩诃萨所未曾有，<a id="a-Cz"></a>诸罗汉、<a id="a-D0"></a>辟支佛所不能及？<a id="a-D1"></a>”</p>
  <p id="aD2">佛告须菩提：<a id="a-D3"></a>“若欲闻者善思念之，<a id="a-D4"></a>吾当解说。<a id="a-D5"></a>菩萨行般若波罗蜜者，<a id="a-D6"></a>住于六波罗蜜中及内外空、<a id="a-D7"></a>三十七品、<a id="a-D8"></a>四无礙慧及五神通，<a id="a-D9"></a>遍到十方观诸众生，<a id="a-DA"></a>可以布施摄者便以施取之，<a id="a-DB"></a>可以戒、<a id="a-DC"></a>忍、<a id="a-DD"></a>精进、<a id="a-DE"></a>一心、<a id="a-DF"></a>智慧随其所应以六波罗蜜而摄取之，<a id="a-DG"></a>应以四禅及四空定得解脱者以禅因缘而摄取之，<a id="a-DH"></a>或应以慈悲喜护度者以四等摄之，<a id="a-DI"></a>或应以三十七品得度者以根、<a id="a-DJ"></a>力、<a id="a-DK"></a>觉意而摄取之，<a id="a-DL"></a>若应以三脱门得度者皆摄取之。<a id="a-DM"></a>”</p>
  <p id="aDN">须菩提白佛言：<a id="a-DO"></a>“世尊，<a id="a-DP"></a>云何以布施摄取众生？<a id="a-DQ"></a>”</p>
  <p id="aDR">佛言：<a id="a-DS"></a>“菩萨行般若波罗蜜者，<a id="a-DT"></a>随人所索，<a id="a-DU"></a>若索衣被、<a id="a-DV"></a>饮食、<a id="a-DW"></a>疾病、<a id="a-DX"></a>医药、<a id="a-DY"></a>象马、<a id="a-DZ"></a>车乘、<a id="a-Da"></a>金银、<a id="a-Db"></a>珍宝，<a id="a-Dc"></a>随人所欲皆施与之，<a id="a-Dd"></a>及所施与若佛、<a id="a-De"></a>辟支佛、<a id="a-Df"></a>阿罗汉及须陀洹，<a id="a-Dg"></a>下至凡夫及蜎飞蠕动、<a id="a-Dh"></a>诸三恶趣，<a id="a-Di"></a>其意适等而无差别，<a id="a-Dj"></a>无若干种意。<a id="a-Dk"></a>何以故？<a id="a-Dl"></a>诸法无有若干种意故。<a id="a-Dm"></a>其意平等无若干者，<a id="a-Dn"></a>便得无差别萨云若慧。<a id="a-Do"></a>”</p>
  <p id="aDp">佛言：<a id="a-Dq"></a>“菩萨摩诃萨若见来求者，<a id="a-Dr"></a>当作念言：<a id="a-Ds"></a>‘我所施者当与三耶三佛。<a id="a-Dt"></a>’福祐不从畜生出生，<a id="a-Du"></a>有是念者非是菩萨法。<a id="a-Dv"></a>何以故？<a id="a-Dw"></a>菩萨发道意不作是念‘我持布施当生四姓家’，<a id="a-Dx"></a>诸所施已摄取众生者，<a id="a-Dy"></a>皆令至无余泥洹而般泥洹。<a id="a-Dz"></a>菩萨以众生为亲族，<a id="a-E0"></a>所施与无若干差别，<a id="a-E1"></a>亦不言‘当与是，<a id="a-E2"></a>不与是’，<a id="a-E3"></a>意无适莫，<a id="a-E4"></a>所施众生无有礙意。<a id="a-E5"></a>何以故？<a id="a-E6"></a>为众生故发阿耨多罗三耶三菩。<a id="a-E7"></a>若有分别意者，<a id="a-E8"></a>便于诸如来无所著等正觉、<a id="a-E9"></a>诸缘觉、<a id="a-EA"></a>诸真人有大过失。<a id="a-EB"></a>何以故？<a id="a-EC"></a>诸天及人、<a id="a-ED"></a>诸阿须伦无有倩。<a id="a-EE"></a>菩萨为众生作救护、<a id="a-EF"></a>作桥梁者，<a id="a-EG"></a>为菩萨之法自当救摄众生。</p>
  <p id="aEH">“复次，<a id="a-EI"></a>须菩提，<a id="a-EJ"></a>菩萨行般若波罗蜜者，<a id="a-EK"></a>若人、<a id="a-EL"></a>若非人来至菩萨所，<a id="a-EM"></a>取节节支解菩萨身，<a id="a-EN"></a>菩萨亦不疑言当与不与。<a id="a-EO"></a>何以故？<a id="a-EP"></a>是菩萨欲救众生故受是形耳。<a id="a-EQ"></a>‘我以是身饶益一切。<a id="a-ER"></a>’菩萨当作是念，<a id="a-ES"></a>‘我为众生受是身形，<a id="a-ET"></a>今来取之。<a id="a-EU"></a>’须菩提，<a id="a-EV"></a>菩萨见来所求者当发意言：<a id="a-EW"></a>‘施者为谁？<a id="a-EX"></a>受者为谁？<a id="a-EY"></a>所施物为何等？<a id="a-EZ"></a>是诸法实不可得见。<a id="a-Ea"></a>何以故？<a id="a-Eb"></a>是诸法常空，<a id="a-Ec"></a>空亦无所与亦无所夺。<a id="a-Ed"></a>’须菩提，<a id="a-Ee"></a>菩萨行般若波罗蜜当作是学，<a id="a-Ef"></a>所谓内空、<a id="a-Eg"></a>外空及有无空，<a id="a-Eh"></a>住是空者于中布施，<a id="a-Ei"></a>便具足檀波罗蜜；<a id="a-Ej"></a>具足檀已不断内外法，<a id="a-Ek"></a>言谁有割者、<a id="a-El"></a>谁为截者。<a id="a-Em"></a>”</p>
  <p id="aEn">佛告须菩提：<a id="a-Eo"></a>“佛以天眼见十方恒边沙等刹土，<a id="a-Ep"></a>诸菩萨摩诃萨入泥犁中，<a id="a-Eq"></a>泥犁则为冷，<a id="a-Er"></a>以三事变化为泥犁中众生说法，<a id="a-Es"></a>一者、<a id="a-Et"></a>神足，<a id="a-Eu"></a>二者、<a id="a-Ev"></a>随其所使，<a id="a-Ew"></a>三者、<a id="a-Ex"></a>四等之法，<a id="a-Ey"></a>以神足灭火随意为说四等法，<a id="a-Ez"></a>泥犁中众生便有爱敬归仰于菩萨，<a id="a-F0"></a>即得离苦痛，<a id="a-F1"></a>次为说三乘之教皆令脱苦。</p>
  <p id="aF2">“是故，<a id="a-F3"></a>须菩提，<a id="a-F4"></a>我以佛眼见十方恒边沙，<a id="a-F5"></a>诸菩萨摩诃萨供养诸佛不以憍慢，<a id="a-F6"></a>爱好诸佛不以憎恶，<a id="a-F7"></a>欢喜无恚，<a id="a-F8"></a>诸佛所说皆悉受持，<a id="a-F9"></a>至成阿耨多罗三耶三菩终不忘失。</p>
  <p id="aFA">“须菩提，<a id="a-FB"></a>佛以佛眼见十方恒边沙刹土，<a id="a-FC"></a>诸菩萨等为众生故割截身体，<a id="a-FD"></a>支节分离布散四面，<a id="a-FE"></a>诸有飞鸟走兽来食菩萨肌肉者皆有慈意，<a id="a-FF"></a>于菩萨所以慈意故得离畜生即得为人，<a id="a-FG"></a>往见诸佛听受经法，<a id="a-FH"></a>随其所闻即得顺行，<a id="a-FI"></a>以三乘之法而度脱之。<a id="a-FJ"></a>”</p>
  <p id="aFK">佛告须菩提：<a id="a-FL"></a>“诸有菩萨摩诃萨发阿耨多罗三耶三菩者多所饶益，<a id="a-FM"></a>如是能使众生得无余泥洹。</p>
  <p id="aFN">“复次，<a id="a-FO"></a>须菩提，<a id="a-FP"></a>我以佛眼见十方恒边沙诸菩萨等入薜荔中者，<a id="a-FQ"></a>诸薜荔众见菩萨已便生慈意恭敬菩萨，<a id="a-FR"></a>以恭敬故离诸勤苦，<a id="a-FS"></a>因是功德终不离诸佛至得泥洹。<a id="a-FT"></a>须菩提，<a id="a-FU"></a>菩萨摩诃萨行慈如是，<a id="a-FV"></a>使诸众生皆得泥洹。<a id="a-FW"></a>”</p>
  <p id="aFX">佛告须菩提：<a id="a-FY"></a>“我见诸菩萨至四天王及第六天为彼诸天而广说法，<a id="a-FZ"></a>以三乘教而度脱之令得泥洹。<a id="a-Fa"></a>诸天人众有著五乐者，<a id="a-Fb"></a>菩萨应时令殿舍悉皆洞然，<a id="a-Fc"></a>以为说法言：<a id="a-Fd"></a>‘诸仁者，<a id="a-Fe"></a>一切所有皆悉无常，<a id="a-Ff"></a>无尊无卑，<a id="a-Fg"></a>谁常安者？<a id="a-Fh"></a>’”</p>
  <p id="aFi">佛告须菩提：<a id="a-Fj"></a>“我于是以佛眼观见恒边沙国土，<a id="a-Fk"></a>诸有赞叹梵天上者，<a id="a-Fl"></a>菩萨则为说法言：<a id="a-Fm"></a>‘诸仁者，<a id="a-Fn"></a>云何于是空无之法而生见意？<a id="a-Fo"></a>是法为空，<a id="a-Fp"></a>无常无见，<a id="a-Fq"></a>为磨灭法，<a id="a-Fr"></a>莫得于是而生见意！<a id="a-Fs"></a>’须菩提，<a id="a-Ft"></a>菩萨摩诃萨已住于大慈为众生说法，<a id="a-Fu"></a>是为菩萨甚奇甚特未曾有法！</p>
  <p id="aFv">“须菩提，<a id="a-Fw"></a>十方恒边沙国土诸菩萨摩诃萨以四事饶益众生。<a id="a-Fx"></a>何等为四？<a id="a-Fy"></a>一者、<a id="a-Fz"></a>惠施，<a id="a-G0"></a>二者、<a id="a-G1"></a>仁爱，<a id="a-G2"></a>三者、<a id="a-G3"></a>利人，<a id="a-G4"></a>四者、<a id="a-G5"></a>等义。<a id="a-G6"></a>是为四恩。</p>
  <p id="aG7">“菩萨摩诃萨以二事施摄取众生，<a id="a-G8"></a>一者、<a id="a-G9"></a>财物，<a id="a-GA"></a>二者、<a id="a-GB"></a>法施。</p>
  <p id="aGC">“何等财物施摄取众生？<a id="a-GD"></a>菩萨以金银璧玉、<a id="a-GE"></a>珍奇异宝，<a id="a-GF"></a>以食饮、<a id="a-GG"></a>衣被、<a id="a-GH"></a>香花、<a id="a-GI"></a>服饰、<a id="a-GJ"></a>病瘦医药、<a id="a-GK"></a>床卧之具，<a id="a-GL"></a>所有奴婢、<a id="a-GM"></a>象马、<a id="a-GN"></a>车乘，<a id="a-GO"></a>令诸众生随意所欲不逆人意，<a id="a-GP"></a>诸有来者既施与已，<a id="a-GQ"></a>皆悉教令自归三尊，<a id="a-GR"></a>或授五戒，<a id="a-GS"></a>或教十善，<a id="a-GT"></a>或教八斋，<a id="a-GU"></a>或教令行四禅及四等、<a id="a-GV"></a>四空定，<a id="a-GW"></a>或劝助之令念佛、<a id="a-GX"></a>念法、<a id="a-GY"></a>念比丘僧、<a id="a-GZ"></a>念天、<a id="a-Ga"></a>念施，<a id="a-Gb"></a>诸行倒者教令行顺，<a id="a-Gc"></a>诸不谛者教令行谛，<a id="a-Gd"></a>劝助令行三十七道品及三脱门、<a id="a-Ge"></a>八惟无、<a id="a-Gf"></a>九次第禅、<a id="a-Gg"></a>佛十种力、<a id="a-Gh"></a>四无所畏、<a id="a-Gi"></a>四无礙慧、<a id="a-Gj"></a>大悲大慈，<a id="a-Gk"></a>劝众生令行佛十八法、<a id="a-Gl"></a>八十种好，<a id="a-Gm"></a>劝助人学三乘法教，<a id="a-Gn"></a>是为菩萨摩诃萨以沤和拘舍罗行般若波罗蜜，<a id="a-Go"></a>以财布施摄取众生立于无上无畏之地，<a id="a-Gp"></a>是为菩萨奇特未曾有之法！</p>
  <p id="aGq">“何等为菩萨行般若波罗蜜以法布施摄取众生？<a id="a-Gr"></a>布施有二，<a id="a-Gs"></a>一者、<a id="a-Gt"></a>道施，<a id="a-Gu"></a>二者、<a id="a-Gv"></a>俗施。<a id="a-Gw"></a>何等俗法施？<a id="a-Gx"></a>世俗所说所施行者谓为不净，<a id="a-Gy"></a>欲得四禅、<a id="a-Gz"></a>四等、<a id="a-H0"></a>四无形定，<a id="a-H1"></a>及余凡夫所行善法，<a id="a-H2"></a>是名为世俗法施。<a id="a-H3"></a>作是俗法施已便教众生令离世俗，<a id="a-H4"></a>以沤和拘舍罗安立于道法贤圣果报。<a id="a-H5"></a>何等为贤圣道法、<a id="a-H6"></a>贤圣果报？<a id="a-H7"></a>贤圣法者，<a id="a-H8"></a>谓三十七品及三脱门，<a id="a-H9"></a>贤圣果者从须陀洹至罗汉、<a id="a-HA"></a>辟支佛。<a id="a-HB"></a>”</p>
  <p id="aHC">佛言：<a id="a-HD"></a>“菩萨贤圣道法者知须陀洹所有慧，<a id="a-HE"></a>知罗汉、<a id="a-HF"></a>辟支佛慧及三十七道品慧、<a id="a-HG"></a>佛所有十力慧、<a id="a-HH"></a>大慈大悲慧，<a id="a-HI"></a>及余道法俗法、<a id="a-HJ"></a>有漏无漏及有为无为之法慧、<a id="a-HK"></a>萨云若慧，<a id="a-HL"></a>是为菩萨贤圣之法。<a id="a-HM"></a>何等为菩萨贤圣果报？<a id="a-HN"></a>诸习绪皆尽，<a id="a-HO"></a>是为贤圣果报。<a id="a-HP"></a>”</p>
  <p id="aHQ">须菩提白佛言：<a id="a-HR"></a>“菩萨复逮萨云若？<a id="a-HS"></a>”</p>
  <p id="aHT">佛言：<a id="a-HU"></a>“如是，<a id="a-HV"></a>如是，<a id="a-HW"></a>须菩提，<a id="a-HX"></a>菩萨逮萨云若。<a id="a-HY"></a>”</p>
  <p id="aHZ">须菩提白佛言：<a id="a-Ha"></a>“如是者，<a id="a-Hb"></a>世尊，<a id="a-Hc"></a>菩萨摩诃萨、<a id="a-Hd"></a>如来有何差别？<a id="a-He"></a>”</p>
  <p id="aHf">佛报言：<a id="a-Hg"></a>“有差别。<a id="a-Hh"></a>”</p>
  <p id="aHi">“差别云何？<a id="a-Hj"></a>”</p>
  <p id="aHk">“菩萨逮萨云若便名为如来。<a id="a-Hl"></a>何以故？<a id="a-Hm"></a>菩萨意亦不可得，<a id="a-Hn"></a>如来意亦无有异，<a id="a-Ho"></a>住于无限之冥为诸法作明，<a id="a-Hp"></a>是名为菩萨，<a id="a-Hq"></a>因俗之法施而续道法之施。<a id="a-Hr"></a>”佛告须菩提，<a id="a-Hs"></a>“是菩萨断于众生世俗之施，<a id="a-Ht"></a>以沤和拘舍罗安住于萨云若。<a id="a-Hu"></a>”</p>
  <p id="aHv">佛告须菩提：<a id="a-Hw"></a>“何等为菩萨道法之施，<a id="a-Hx"></a>凡人所不能及者？<a id="a-Hy"></a>所谓三十七品及三脱门，<a id="a-Hz"></a>八惟无、<a id="a-I0"></a>九次第禅，<a id="a-I1"></a>佛十力、<a id="a-I2"></a>四无所畏、<a id="a-I3"></a>四无礙慧，<a id="a-I4"></a>佛十八法、<a id="a-I5"></a>三十二大士之相、<a id="a-I6"></a>八十种好，<a id="a-I7"></a>诸陀邻尼门，<a id="a-I8"></a>是名为道法施，<a id="a-I9"></a>非是俗法。<a id="a-IA"></a>是为菩萨甚奇特未曾有之法，<a id="a-IB"></a>以爱意摄取众生，<a id="a-IC"></a>持六波罗蜜，<a id="a-ID"></a>布施、<a id="a-IE"></a>持戒、<a id="a-IF"></a>忍辱、<a id="a-IG"></a>精进、<a id="a-IH"></a>一心、<a id="a-II"></a>智慧，<a id="a-IJ"></a>以和颜悦色摄取众生。<a id="a-IK"></a>何以故？<a id="a-IL"></a>六波罗蜜皆摄持诸善法数。<a id="a-IM"></a>云何菩萨饶益于人摄取众生？<a id="a-IN"></a>常以六波罗蜜摄持众生，<a id="a-IO"></a>以四事饶益一切，<a id="a-IP"></a>一者、<a id="a-IQ"></a>惠施，<a id="a-IR"></a>二者、<a id="a-IS"></a>仁爱，<a id="a-IT"></a>三者、<a id="a-IU"></a>利人，<a id="a-IV"></a>四者、<a id="a-IW"></a>等义。<a id="a-IX"></a>是为四事。<a id="a-IY"></a>菩萨以是四事救济众生。</p>
  <p id="aIZ">“复次，<a id="a-Ia"></a>须菩提，<a id="a-Ib"></a>菩萨以般若波罗蜜教新学菩萨，<a id="a-Ic"></a>当语之言：<a id="a-Id"></a>‘善男子，<a id="a-Ie"></a>受是文字之数，<a id="a-If"></a>当善于一字从一字至四十二字，<a id="a-Ig"></a>一字者皆入诸字义，<a id="a-Ih"></a>诸字义者皆入四十二字，<a id="a-Ii"></a>四十二字义皆入一字以为一义，<a id="a-Ij"></a>是故菩萨当善于四十二字。<a id="a-Ik"></a>如来无所著等正觉，<a id="a-Il"></a>善于诸法，<a id="a-Im"></a>善于文字，<a id="a-In"></a>已教化众生。<a id="a-Io"></a>如来说法不离文字，<a id="a-Ip"></a>诸法亦不离文字。<a id="a-Iq"></a>”</p>
  <p id="aIr">须菩提白佛言：<a id="a-Is"></a>“世尊，<a id="a-It"></a>众生不可得，<a id="a-Iu"></a>法亦不可得见，<a id="a-Iv"></a>诸法空故。<a id="a-Iw"></a>世尊，<a id="a-Ix"></a>菩萨云何行六波罗蜜、<a id="a-Iy"></a>四禅、<a id="a-Iz"></a>四等及四空定？<a id="a-J0"></a>云何行三十七品，<a id="a-J1"></a>行十八空，<a id="a-J2"></a>行空、<a id="a-J3"></a>无相、<a id="a-J4"></a>无愿？<a id="a-J5"></a>云何行八惟无、<a id="a-J6"></a>九次第禅？<a id="a-J7"></a>云何行十力、<a id="a-J8"></a>四无所畏、<a id="a-J9"></a>佛十八法？<a id="a-JA"></a>云何行三十二相、<a id="a-JB"></a>八十种好？<a id="a-JC"></a>云何行六神通为众生说法？<a id="a-JD"></a>亦不见众生，<a id="a-JE"></a>亦不得其处，<a id="a-JF"></a>乃至于识亦不可得，<a id="a-JG"></a>六波罗蜜亦不可得见，<a id="a-JH"></a>乃至八十种好亦不可得亦不可得处，<a id="a-JI"></a>亦无有众生亦无有处，<a id="a-JJ"></a>亦无有八十种好亦无有处，<a id="a-JK"></a>云何菩萨行般若波罗蜜为众生说法？<a id="a-JL"></a>”</p>
  <p id="aJM">须菩提言：<a id="a-JN"></a>“世尊，<a id="a-JO"></a>将无菩萨以无端绪之事劝助众生令离四颠倒，<a id="a-JP"></a>住于四谛耶？<a id="a-JQ"></a>行般若波罗蜜菩萨尚不可得见，<a id="a-JR"></a>何况行三十七品事？<a id="a-JS"></a>”</p>
 </body>
</html>