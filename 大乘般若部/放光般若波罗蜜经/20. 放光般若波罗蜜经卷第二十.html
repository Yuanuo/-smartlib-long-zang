<!doctype html>
<html id="z3IBT9AAE" data-ver="1707">
 <head>
  <meta charset="utf-8">
  <meta author="无罗叉">
  <meta author="竺叔兰">
  <meta library="龙藏">
  <meta catalog="大乘般若部">
  <meta period="西晋">
 </head>
 <body>
  <h1 id="a1">放光般若波罗蜜经卷第二十</h1>
  <h2 id="a2">梦中行品第五十九</h2>
  <p id="a3">尔时，<a id="a-4"></a>舍利弗语须菩提：<a id="a-5"></a>“菩萨于梦中行三事三昧，<a id="a-6"></a>空、<a id="a-7"></a>无相、<a id="a-8"></a>无愿，<a id="a-9"></a>于梦中行是，<a id="a-A"></a>宁有益于般若波罗蜜不？<a id="a-B"></a>”</p>
  <p id="aC">须菩提报舍利弗言：<a id="a-D"></a>“若于昼日有益于般若波罗蜜者，<a id="a-E"></a>夜梦中亦当复有益。<a id="a-F"></a>所以者何？<a id="a-G"></a>昼夜梦中等无异。<a id="a-H"></a>舍利弗，<a id="a-I"></a>菩萨行般若波罗蜜，<a id="a-J"></a>若有般若波罗蜜者，<a id="a-K"></a>于梦中便当念般若波罗蜜。<a id="a-L"></a>”</p>
  <p id="aM">舍利弗语须菩提：<a id="a-N"></a>“若菩萨于梦中有所作，<a id="a-O"></a>宁有所成受不？<a id="a-P"></a>如佛所言诸法如梦，<a id="a-Q"></a>是故无所成、<a id="a-R"></a>无所受。<a id="a-S"></a>何以故？<a id="a-T"></a>梦中初不见有法有所成者，<a id="a-U"></a>有所受者亦无所得。<a id="a-V"></a>若梦觉已，<a id="a-W"></a>宁有所得不？<a id="a-X"></a>”</p>
  <p id="aY">须菩提言：<a id="a-Z"></a>“若于梦中有所害杀，<a id="a-a"></a>言‘我杀是快耶！<a id="a-b"></a>’，<a id="a-c"></a>觉已念梦中所作，<a id="a-d"></a>是云何？<a id="a-e"></a>”</p>
  <p id="af">舍利弗言：<a id="a-g"></a>“皆有因缘，<a id="a-h"></a>无因缘终不起。<a id="a-i"></a>”</p>
  <p id="aj">须菩提言：<a id="a-k"></a>“如是，<a id="a-l"></a>如是，<a id="a-m"></a>事有因缘，<a id="a-n"></a>有缘有念，<a id="a-o"></a>有念有事，<a id="a-p"></a>事从闻见，<a id="a-q"></a>便有觉意，<a id="a-r"></a>便有著断，<a id="a-s"></a>不从不闻不见而有缘起。<a id="a-t"></a>是故，<a id="a-u"></a>舍利弗，<a id="a-v"></a>以因缘故，<a id="a-w"></a>有事起，<a id="a-x"></a>有念生。<a id="a-y"></a>”</p>
  <p id="az">舍利弗言：<a id="a-10"></a>“云何须菩提所念所作，<a id="a-11"></a>佛言皆寂？<a id="a-12"></a>云何所作有缘、<a id="a-13"></a>有起、<a id="a-14"></a>有所成受？<a id="a-15"></a>”</p>
  <p id="a16">须菩提言：<a id="a-17"></a>“起想便有因缘，<a id="a-18"></a>有缘便有事，<a id="a-19"></a>有事便有念。<a id="a-1A"></a>”</p>
  <p id="a1B">舍利弗言：<a id="a-1C"></a>“若菩萨于梦中行六波罗蜜，<a id="a-1D"></a>持是功德念欲为阿耨多罗三耶三菩，<a id="a-1E"></a>是为有所施作不？<a id="a-1F"></a>”</p>
  <p id="a1G">须菩提言：<a id="a-1H"></a>“今弥勒菩萨摩诃萨，<a id="a-1I"></a>为世尊所记，<a id="a-1J"></a>在是可问。<a id="a-1K"></a>弥勒能解，<a id="a-1L"></a>当从其问。<a id="a-1M"></a>”</p>
  <p id="a1N">舍利弗白弥勒言：<a id="a-1O"></a>“我所问者，<a id="a-1P"></a>须菩提言弥勒能解，<a id="a-1Q"></a>今仁者当为我等解。<a id="a-1R"></a>”</p>
  <p id="a1S">是时，<a id="a-1T"></a>弥勒语舍利弗言：<a id="a-1U"></a>“卿等欲使我当以名、<a id="a-1V"></a>以色、<a id="a-1W"></a>以痛想行识而发遣耶？<a id="a-1X"></a>当以何事而解说乎？<a id="a-1Y"></a>当以色空而发遣耶？<a id="a-1Z"></a>当以痛、<a id="a-1a"></a>想、<a id="a-1b"></a>行、<a id="a-1c"></a>识空而发遣乎？<a id="a-1d"></a>色空亦无能发遣，<a id="a-1e"></a>痛、<a id="a-1f"></a>想、<a id="a-1g"></a>行、<a id="a-1h"></a>识空亦无所发遣。<a id="a-1i"></a>我初不见法有能发遣法者，<a id="a-1j"></a>亦无有受记莂受阿耨多罗三耶三菩者，<a id="a-1k"></a>亦无受莂处者，<a id="a-1l"></a>是法都无有二。<a id="a-1m"></a>”</p>
  <p id="a1n">舍利弗言：<a id="a-1o"></a>“如仁者所说为得证也。<a id="a-1p"></a>”</p>
  <p id="a1q">弥勒答言：<a id="a-1r"></a>“虽作是说，<a id="a-1s"></a>我亦不得证。<a id="a-1t"></a>”</p>
  <p id="a1u">舍利弗意念：<a id="a-1v"></a>“弥勒菩萨辩才深入于六波罗蜜中，<a id="a-1w"></a>种种发遣而无所倚。<a id="a-1x"></a>”</p>
  <p id="a1y">佛告舍利弗：<a id="a-1z"></a>“汝颇见是法得罗汉证者不？<a id="a-20"></a>”</p>
  <p id="a21">舍利弗言：<a id="a-22"></a>“世尊，<a id="a-23"></a>不见是法有得证者。<a id="a-24"></a>”</p>
  <p id="a25">佛言：<a id="a-26"></a>“菩萨行般若波罗蜜亦不念言：<a id="a-27"></a>是法已受莂，<a id="a-28"></a>是法当受莂，<a id="a-29"></a>得阿耨多罗三耶三菩者。<a id="a-2A"></a>菩萨作是行，<a id="a-2B"></a>为行般若波罗蜜，<a id="a-2C"></a>亦不有疑‘我当得阿惟三佛’，<a id="a-2D"></a>亦不疑不得。</p>
  <p id="a2E">“复次，<a id="a-2F"></a>须菩提，<a id="a-2G"></a>菩萨行檀波罗蜜时，<a id="a-2H"></a>若见有众生，<a id="a-2I"></a>有饥渴者，<a id="a-2J"></a>衣不盖形、<a id="a-2K"></a>孤贫穷厄、<a id="a-2L"></a>不能自存者，<a id="a-2M"></a>当起大哀愿：<a id="a-2N"></a>‘我得阿耨多罗三耶三菩阿惟三佛时，<a id="a-2O"></a>使我境界无有是辈困苦之类，<a id="a-2P"></a>使我佛土所有衣服饮食之具，<a id="a-2Q"></a>如四天上，<a id="a-2R"></a>如忉利天第六天王，<a id="a-2S"></a>所有饮食衣服自然。<a id="a-2T"></a>’须菩提，<a id="a-2U"></a>菩萨作是行者，<a id="a-2V"></a>便为具足檀波罗蜜。</p>
  <p id="a2W">“复次，<a id="a-2X"></a>须菩提，<a id="a-2Y"></a>菩萨行尸波罗蜜，<a id="a-2Z"></a>若见众生有不慈意残杀众命、<a id="a-2a"></a>邪见疑网、<a id="a-2b"></a>犯十恶者，<a id="a-2c"></a>见有短命、<a id="a-2d"></a>多病、<a id="a-2e"></a>少威、<a id="a-2f"></a>丑无颜色、<a id="a-2g"></a>形残羸劣、<a id="a-2h"></a>极下贱者，<a id="a-2i"></a>起大悲意：<a id="a-2j"></a>‘使我奉行尸波罗蜜。<a id="a-2k"></a>我得佛时，<a id="a-2l"></a>使我境内无有是辈。<a id="a-2m"></a>’菩萨如是为具足戒，<a id="a-2n"></a>疾得阿惟三佛不久。</p>
  <p id="a2o">“须菩提，<a id="a-2p"></a>菩萨行羼波罗蜜时，<a id="a-2q"></a>若见众生有瞋恚意，<a id="a-2r"></a>捶杖、<a id="a-2s"></a>刀矛、<a id="a-2t"></a>瓦石相加相伤杀者，<a id="a-2u"></a>起大愿言：<a id="a-2v"></a>‘我当行忍至得佛时，<a id="a-2w"></a>令我境内无有是辈诸恶事者。<a id="a-2x"></a>我作佛时，<a id="a-2y"></a>令我国土中一切众生，<a id="a-2z"></a>皆同慈意，<a id="a-30"></a>和志相视，<a id="a-31"></a>如父如母、<a id="a-32"></a>若兄若弟相向无害。<a id="a-33"></a>’菩萨作是行者，<a id="a-34"></a>为具足忍疾得阿惟三佛不久。</p>
  <p id="a35">“复次，<a id="a-36"></a>须菩提，<a id="a-37"></a>菩萨行惟逮波罗蜜时，<a id="a-38"></a>若见众生于三乘法起相懈怠无精进者，<a id="a-39"></a>复起大愿：<a id="a-3A"></a>‘我当自勉精进不懈。<a id="a-3B"></a>我得佛时，<a id="a-3C"></a>令我国中众生精进于三乘法各得度脱。<a id="a-3D"></a>’菩萨如是为具足精进，<a id="a-3E"></a>疾得阿惟三佛不久。</p>
  <p id="a3F">“复次，<a id="a-3G"></a>须菩提，<a id="a-3H"></a>菩萨行禅波罗蜜时，<a id="a-3I"></a>若见众生行五盖事，<a id="a-3J"></a>一者、<a id="a-3K"></a>淫泆，<a id="a-3L"></a>二者、<a id="a-3M"></a>瞋恚，<a id="a-3N"></a>三者、<a id="a-3O"></a>睡卧，<a id="a-3P"></a>四者、<a id="a-3Q"></a>调戏，<a id="a-3R"></a>五者、<a id="a-3S"></a>疑网，<a id="a-3T"></a>离于四禅、<a id="a-3U"></a>离四空定者，<a id="a-3V"></a>起大意愿：<a id="a-3W"></a>‘令我常当行禅波罗蜜，<a id="a-3X"></a>教化众生净佛国土。<a id="a-3Y"></a>我得佛时，<a id="a-3Z"></a>令我国土一切众生无乱志者。<a id="a-3a"></a>’菩萨如是为具足禅，<a id="a-3b"></a>疾得阿惟三佛不久。</p>
  <p id="a3c">“复次，<a id="a-3d"></a>须菩提，<a id="a-3e"></a>菩萨行般若波罗蜜时，<a id="a-3f"></a>若见众生有犯恶者，<a id="a-3g"></a>若俗若道离正见者，<a id="a-3h"></a>行无道之事者，<a id="a-3i"></a>言无报者，<a id="a-3j"></a>言便断者，<a id="a-3k"></a>言有众生者，<a id="a-3l"></a>作是见已起大愿言：<a id="a-3m"></a>‘我当勤力行六波罗蜜，<a id="a-3n"></a>净佛国土教化众生。<a id="a-3o"></a>我作佛时，<a id="a-3p"></a>令我国中无有是辈邪见之事。<a id="a-3q"></a>’菩萨如是为具足般若波罗蜜疾近萨云然。</p>
  <p id="a3r">“复次，<a id="a-3s"></a>须菩提，<a id="a-3t"></a>菩萨行六波罗蜜时，<a id="a-3u"></a>若见众生在于三际，<a id="a-3v"></a>一者、<a id="a-3w"></a>直见际，<a id="a-3x"></a>二者、<a id="a-3y"></a>邪见际，<a id="a-3z"></a>三者、<a id="a-40"></a>亦不在邪亦不在正见际，<a id="a-41"></a>是以‘我当勤力行六波罗蜜，<a id="a-42"></a>教化众生净佛国土。<a id="a-43"></a>我作佛时，<a id="a-44"></a>令我国人不见邪见，<a id="a-45"></a>不闻邪见之声。<a id="a-46"></a>’菩萨如是为具足六波罗蜜疾近萨云然。</p>
  <p id="a47">“复次，<a id="a-48"></a>须菩提，<a id="a-49"></a>菩萨行六波罗蜜时，<a id="a-4A"></a>若见泥犁、<a id="a-4B"></a>薜荔、<a id="a-4C"></a>畜生、<a id="a-4D"></a>蠕动之类，<a id="a-4E"></a>当发大慈：<a id="a-4F"></a>‘我当勤力行六波罗蜜。<a id="a-4G"></a>我作佛时，<a id="a-4H"></a>令我国中不闻有三恶道之名。<a id="a-4I"></a>’菩萨如是为具足六波罗蜜疾近萨云然。</p>
  <p id="a4J">“复次，<a id="a-4K"></a>须菩提，<a id="a-4L"></a>菩萨行六波罗蜜时，<a id="a-4M"></a>若见大地山陵沟坑、<a id="a-4N"></a>荆棘草木、<a id="a-4O"></a>不净秽恶，<a id="a-4P"></a>发普愿言：<a id="a-4Q"></a>‘我当勤力行六波罗蜜。<a id="a-4R"></a>我得佛时，<a id="a-4S"></a>令我国土皆平如掌，<a id="a-4T"></a>令我国人不见诸秽。<a id="a-4U"></a>’菩萨如是为具足六波罗蜜疾近萨云然。</p>
  <p id="a4V">“复次，<a id="a-4W"></a>须菩提，<a id="a-4X"></a>菩萨行六波罗蜜时，<a id="a-4Y"></a>若见大地无有金宝但纯以土，<a id="a-4Z"></a>发意愿言：<a id="a-4a"></a>‘我当勤力行六波罗蜜。<a id="a-4b"></a>我得佛时，<a id="a-4c"></a>令我土地从下际以上纯以黄金为地。<a id="a-4d"></a>’菩萨如是为具足六波罗蜜疾近萨云然。</p>
  <p id="a4e">“复次，<a id="a-4f"></a>须菩提，<a id="a-4g"></a>菩萨行六波罗蜜时，<a id="a-4h"></a>若见众生有所恋著者，<a id="a-4i"></a>发是愿言：<a id="a-4j"></a>‘我当勤力行六波罗蜜。<a id="a-4k"></a>我作佛时，<a id="a-4l"></a>令我国人莫有所恋著。<a id="a-4m"></a>’菩萨如是为具足六波罗蜜疾近萨云然。</p>
  <p id="a4n">“复次，<a id="a-4o"></a>须菩提，<a id="a-4p"></a>菩萨行六波罗蜜时，<a id="a-4q"></a>若见四姓，<a id="a-4r"></a>刹利、<a id="a-4s"></a>梵志、<a id="a-4t"></a>田家工师、<a id="a-4u"></a>长吏将帅，<a id="a-4v"></a>发意愿言：<a id="a-4w"></a>‘我当勤力行六波罗蜜，<a id="a-4x"></a>教化众生净佛国土。<a id="a-4y"></a>我作佛时，<a id="a-4z"></a>令我国中无有四姓，<a id="a-50"></a>纯以一姓。<a id="a-51"></a>’菩萨如是为具足六波罗蜜疾近萨云然。</p>
  <p id="a52">“复次，<a id="a-53"></a>须菩提，<a id="a-54"></a>菩萨行六波罗蜜时，<a id="a-55"></a>若见众生有上中下家者，<a id="a-56"></a>复发愿言：<a id="a-57"></a>‘我当勤力行六波罗蜜，<a id="a-58"></a>教化众生净佛国土。<a id="a-59"></a>我作佛时，<a id="a-5A"></a>令我国中一切众生，<a id="a-5B"></a>无是优劣有上中下。<a id="a-5C"></a>’菩萨如是为具足六波罗蜜疾近萨云然。</p>
  <p id="a5D">“复次，<a id="a-5E"></a>须菩提，<a id="a-5F"></a>菩萨行六波罗蜜时，<a id="a-5G"></a>若见众生有种种色，<a id="a-5H"></a>发意愿言：<a id="a-5I"></a>‘我当勤力行六波罗蜜，<a id="a-5J"></a>教化众生净佛国土。<a id="a-5K"></a>我作佛时，<a id="a-5L"></a>令我国人无若干色，<a id="a-5M"></a>皆悉端正得第一色。<a id="a-5N"></a>’菩萨如是为具足六波罗蜜疾近萨云然。</p>
  <p id="a5O">“复次，<a id="a-5P"></a>须菩提，<a id="a-5Q"></a>菩萨行六波罗蜜时，<a id="a-5R"></a>若见国主，<a id="a-5S"></a>发意愿言：<a id="a-5T"></a>‘我当勤力行六波罗蜜，<a id="a-5U"></a>教化众生净佛国土。<a id="a-5V"></a>我作佛时，<a id="a-5W"></a>令我国土无有王者之号，<a id="a-5X"></a>但以如来无所著等正觉以为法王。<a id="a-5Y"></a>’菩萨如是为具足六波罗蜜疾近萨云然。</p>
  <p id="a5Z">“复次，<a id="a-5a"></a>须菩提，<a id="a-5b"></a>菩萨行六波罗蜜时，<a id="a-5c"></a>若见五趣之行，<a id="a-5d"></a>发意愿言：<a id="a-5e"></a>‘我当勤力行六波罗蜜，<a id="a-5f"></a>教化众生净佛国土。<a id="a-5g"></a>我作佛时，<a id="a-5h"></a>使我国人皆令无有五趣之行，<a id="a-5i"></a>等以三十七品为行。<a id="a-5j"></a>’菩萨如是为具足六波罗蜜疾近萨云然。</p>
  <p id="a5k">“复次，<a id="a-5l"></a>须菩提，<a id="a-5m"></a>菩萨行六波罗蜜时，<a id="a-5n"></a>见四种生，<a id="a-5o"></a>卵生、<a id="a-5p"></a>湿生、<a id="a-5q"></a>胎生、<a id="a-5r"></a>化生，<a id="a-5s"></a>发意愿言：<a id="a-5t"></a>‘我当勤力行六波罗蜜，<a id="a-5u"></a>教化众生净佛国土。<a id="a-5v"></a>我作佛时，<a id="a-5w"></a>令我国中无有三生，<a id="a-5x"></a>等一化生。<a id="a-5y"></a>’菩萨如是为具足六波罗蜜疾近萨云然。</p>
  <p id="a5z">“复次，<a id="a-60"></a>须菩提，<a id="a-61"></a>菩萨行六波罗蜜时，<a id="a-62"></a>见诸众生无有五通，<a id="a-63"></a>无有光明，<a id="a-64"></a>复发愿言：<a id="a-65"></a>‘我作佛时，<a id="a-66"></a>令我国中尽得五通，<a id="a-67"></a>皆有光明远有所照。<a id="a-68"></a>’菩萨行六波罗蜜时，<a id="a-69"></a>若见众生有大小便利，<a id="a-6A"></a>发意愿言：<a id="a-6B"></a>‘我作佛时，<a id="a-6C"></a>令我国人等如天身无复便利之患。<a id="a-6D"></a>’菩萨行六波罗蜜时，<a id="a-6E"></a>发大愿言：<a id="a-6F"></a>‘我作佛时，<a id="a-6G"></a>令我国土无有一日一月一岁十岁，<a id="a-6H"></a>都无此数。<a id="a-6I"></a>’菩萨行六波罗蜜时，<a id="a-6J"></a>若见众生短命，<a id="a-6K"></a>发大愿言：<a id="a-6L"></a>‘我作佛时，<a id="a-6M"></a>令我国中人寿命极长无有限数。<a id="a-6N"></a>’菩萨如是便具足六波罗蜜，<a id="a-6O"></a>成阿耨多罗三耶三菩阿惟三佛。</p>
  <p id="a6P">“菩萨行六波罗蜜时，<a id="a-6Q"></a>若见众生无有相者，<a id="a-6R"></a>发大愿言：<a id="a-6S"></a>‘我当勤力行六波罗蜜。<a id="a-6T"></a>我作佛时，<a id="a-6U"></a>令我国人普得具足三十二大人之相。<a id="a-6V"></a>’菩萨如是为具足六波罗蜜疾近萨云然。</p>
  <p id="a6W">“菩萨行六波罗蜜时，<a id="a-6X"></a>若见众生无有善本，<a id="a-6Y"></a>‘我成阿惟三佛时，<a id="a-6Z"></a>令我国人具足善本，<a id="a-6a"></a>等如如来无所著等正觉。<a id="a-6b"></a>’作是念者具足六度疾近萨云然。</p>
  <p id="a6c">“复次，<a id="a-6d"></a>须菩提，<a id="a-6e"></a>菩萨行六波罗蜜时，<a id="a-6f"></a>言：<a id="a-6g"></a>‘我当勤力疾成阿耨多罗三耶三菩，<a id="a-6h"></a>令我国中无有三垢四病。<a id="a-6i"></a>’菩萨如是为具足六波罗蜜疾近萨云然。</p>
  <p id="a6j">“复次，<a id="a-6k"></a>须菩提，<a id="a-6l"></a>菩萨行六波罗蜜时，<a id="a-6m"></a>言：<a id="a-6n"></a>‘我当勤力疾成阿耨多罗三耶三菩。<a id="a-6o"></a>我作佛时，<a id="a-6p"></a>使我国中无有二道之名，<a id="a-6q"></a>普等至萨云然。<a id="a-6r"></a>’</p>
  <p id="a6s">“复次，<a id="a-6t"></a>须菩提，<a id="a-6u"></a>菩萨行六波罗蜜成阿惟三佛，<a id="a-6v"></a>‘使我国土中不闻顽佷之名’。<a id="a-6w"></a>须菩提，<a id="a-6x"></a>菩萨行六波罗蜜当作是念：<a id="a-6y"></a>‘我未便成阿惟三佛，<a id="a-6z"></a>先当知我寿命、<a id="a-70"></a>光明、<a id="a-71"></a>比丘僧数，<a id="a-72"></a>然后乃成阿惟三佛。<a id="a-73"></a>一切无有能知我年寿、<a id="a-74"></a>劫数、<a id="a-75"></a>比丘数者！<a id="a-76"></a>’菩萨如是为具足六波罗蜜疾近萨云然。</p>
  <p id="a77">“复次，<a id="a-78"></a>须菩提，<a id="a-79"></a>菩萨行六波罗蜜，<a id="a-7A"></a>作如是念言：<a id="a-7B"></a>‘我作佛时，<a id="a-7C"></a>令我一国大如恒边沙佛国。<a id="a-7D"></a>’菩萨如是为具足阿耨多罗三耶三菩疾近萨云然。</p>
  <p id="a7E">“复次，<a id="a-7F"></a>须菩提，<a id="a-7G"></a>菩萨行六波罗蜜，<a id="a-7H"></a>当作是愿：<a id="a-7I"></a>‘生死道长众生甚多，<a id="a-7J"></a>虚空无边，<a id="a-7K"></a>众生之性亦无有边，<a id="a-7L"></a>于中亦无生者，<a id="a-7M"></a>亦无泥洹者。<a id="a-7N"></a>’如是念者，<a id="a-7O"></a>为具足六波罗蜜疾近萨云然。<a id="a-7P"></a>”</p>
  <p data-pb></p>
  <h2 id="a7Q">恒加调品第六十</h2>
  <p id="a7R">尔时，<a id="a-7S"></a>坐中有一女人名恒加调，<a id="a-7T"></a>从座起整衣服，<a id="a-7U"></a>为佛作礼长跪叉手，<a id="a-7V"></a>白佛言：<a id="a-7W"></a>“我亦当奉行六波罗蜜摄取佛国，<a id="a-7X"></a>如世尊说般若波罗蜜事。<a id="a-7Y"></a>”</p>
  <p id="a7Z">是女人叹佛已，<a id="a-7a"></a>以金银花及水陆花、<a id="a-7b"></a>著身璎珞金色之氎而以散佛，<a id="a-7c"></a>当头上化成四柱宝交露台，<a id="a-7d"></a>严事净如是未曾有。</p>
  <p id="a7e">是女人言：<a id="a-7f"></a>“持是功德施与众生，<a id="a-7g"></a>皆共发阿耨多罗三耶三菩。<a id="a-7h"></a>”</p>
  <p id="a7i">尔时，<a id="a-7j"></a>世尊知女人意便笑，<a id="a-7k"></a>如诸佛法，<a id="a-7l"></a>若干色光从口中出，<a id="a-7m"></a>遍照诸十方无央数佛刹，<a id="a-7n"></a>绕身三匝还从顶入。</p>
  <p id="a7o">时，<a id="a-7p"></a>阿难从坐起，<a id="a-7q"></a>整衣服长跪叉手，<a id="a-7r"></a>白佛：<a id="a-7s"></a>“佛何因笑？<a id="a-7t"></a>愿闻笑意。<a id="a-7u"></a>”</p>
  <p id="a7v">佛告阿难：<a id="a-7w"></a>“是恒加调弟，<a id="a-7x"></a>当来之世当作佛，<a id="a-7y"></a>号名金华如来无所著等正觉。<a id="a-7z"></a>毕女人身受男子形，<a id="a-80"></a>后当生于妙乐佛国，<a id="a-81"></a>于彼国修梵行。<a id="a-82"></a>是菩萨摩诃萨在所生国，<a id="a-83"></a>常有金华名号，<a id="a-84"></a>于彼刹尽其寿普游诸国，<a id="a-85"></a>从一佛至一佛不离诸佛。<a id="a-86"></a>阿难，<a id="a-87"></a>譬如转轮圣王，<a id="a-88"></a>从一观至一观，<a id="a-89"></a>从生至竟足不蹈地；<a id="a-8A"></a>是金华菩萨亦复如是，<a id="a-8B"></a>至成阿惟三佛未曾不见佛。<a id="a-8C"></a>”</p>
  <p id="a8D">时，<a id="a-8E"></a>阿难意念：<a id="a-8F"></a>“是金华菩萨后作佛时，<a id="a-8G"></a>诸会菩萨为是佛会？<a id="a-8H"></a>”</p>
  <p id="a8I">佛知阿难意之所念，<a id="a-8J"></a>告阿难言：<a id="a-8K"></a>“如是，<a id="a-8L"></a>如是，<a id="a-8M"></a>当知彼时菩萨会者是为佛会。<a id="a-8N"></a>彼比丘僧甚多不可计，<a id="a-8O"></a>不可以千数、<a id="a-8P"></a>万数、<a id="a-8Q"></a>亿数，<a id="a-8R"></a>无有限量。<a id="a-8S"></a>阿难，<a id="a-8T"></a>是金华菩萨成如来无所著等正觉时，<a id="a-8U"></a>其国土所有一切众恶诸不善事悉皆无有，<a id="a-8V"></a>如向所说般若波罗蜜净妙国土，<a id="a-8W"></a>等无有异。<a id="a-8X"></a>”</p>
  <p id="a8Y">阿难白佛言：<a id="a-8Z"></a>“世尊，<a id="a-8a"></a>是弟从何佛以来殖功德本？<a id="a-8b"></a>”</p>
  <p id="a8c">佛告阿难：<a id="a-8d"></a>“是弟乃从提和竭罗如来无所著等正觉所始发道意，<a id="a-8e"></a>亦复以金华散提和竭佛，<a id="a-8f"></a>散彼佛时意亦愿言：<a id="a-8g"></a>‘持是功德成阿耨多罗三耶三菩。<a id="a-8h"></a>’如我以五华散提和竭罗佛上，<a id="a-8i"></a>发阿耨多罗三耶三菩，<a id="a-8j"></a>于时彼佛知我功德具足，<a id="a-8k"></a>便记我阿耨多罗三耶三菩莂，<a id="a-8l"></a>是金华菩萨尔时见我受记便发愿言：<a id="a-8m"></a>‘我亦当受莂，<a id="a-8n"></a>如是菩萨受莂。<a id="a-8o"></a>’阿难，<a id="a-8p"></a>是金华菩萨乃从提和竭罗初始发意。<a id="a-8q"></a>”</p>
  <p id="a8r">阿难白佛言：<a id="a-8s"></a>“世尊，<a id="a-8t"></a>是女人以办阿耨多罗三耶三菩？<a id="a-8u"></a>”</p>
  <p id="a8v">佛告阿难：<a id="a-8w"></a>“如是，<a id="a-8x"></a>如是，<a id="a-8y"></a>是弟以为成办阿耨多罗三耶三菩阿惟三佛。<a id="a-8z"></a>”</p>
  <p data-pb></p>
  <h2 id="a90">问相行愿品第六十一</h2>
  <p id="a91">须菩提白佛言：<a id="a-92"></a>“世尊，<a id="a-93"></a>菩萨摩诃萨行般若波罗蜜，<a id="a-94"></a>云何行空三昧、<a id="a-95"></a>无相三昧、<a id="a-96"></a>无愿三昧？<a id="a-97"></a>当云何入？<a id="a-98"></a>当云何行？<a id="a-99"></a>当云何行三十七品？<a id="a-9A"></a>当云何念？<a id="a-9B"></a>”</p>
  <p id="a9C">佛告须菩提：<a id="a-9D"></a>“菩萨摩诃萨行般若波罗蜜，<a id="a-9E"></a>观五阴空，<a id="a-9F"></a>乃至欲界、<a id="a-9G"></a>色无色界观空，<a id="a-9H"></a>当作是观，<a id="a-9I"></a>意而不乱于诸法无所见，<a id="a-9J"></a>适无所见于诸法不作证。<a id="a-9K"></a>何以故？<a id="a-9L"></a>善学于空法故。<a id="a-9M"></a>至于得证亦不断诸法，<a id="a-9N"></a>不决定于诸法所可得证，<a id="a-9O"></a>亦不见证，<a id="a-9P"></a>亦不见是法。<a id="a-9Q"></a>”</p>
  <p id="a9R">须菩提白佛言：<a id="a-9S"></a>“世尊，<a id="a-9T"></a>云何如佛所说，<a id="a-9U"></a>菩萨不于空法取证？<a id="a-9V"></a>云何住空而复取证？<a id="a-9W"></a>”</p>
  <p id="a9X">佛告须菩提：<a id="a-9Y"></a>“观空具足，<a id="a-9Z"></a>无所乏短，<a id="a-9a"></a>亦不念言‘我当受证’，<a id="a-9b"></a>是亦非证。<a id="a-9c"></a>菩萨之法所应所行，<a id="a-9d"></a>不以证为期，<a id="a-9e"></a>但以行为期。<a id="a-9f"></a>菩萨亦不定意，<a id="a-9g"></a>亦不有所而系意，<a id="a-9h"></a>于三十七品而不耗减，<a id="a-9i"></a>亦不受漏尽之证。<a id="a-9j"></a>何以故？<a id="a-9k"></a>菩萨摩诃萨以具足于深妙之法故。<a id="a-9l"></a>何以故？<a id="a-9m"></a>菩萨已住于三十七品，<a id="a-9n"></a>作是知言：<a id="a-9o"></a>‘是为行时，<a id="a-9p"></a>非为证时’。<a id="a-9q"></a>菩萨行般若波罗蜜当作是观，<a id="a-9r"></a>言：<a id="a-9s"></a>‘今正是行五波罗蜜时，<a id="a-9t"></a>非是证时；<a id="a-9u"></a>今正是行三十七品时，<a id="a-9v"></a>非是证时；<a id="a-9w"></a>今正是行三三昧时，<a id="a-9x"></a>行十种力、<a id="a-9y"></a>四等、<a id="a-9z"></a>大慈大悲，<a id="a-A0"></a>是行萨云若时，<a id="a-A1"></a>非是须陀洹、<a id="a-A2"></a>罗汉、<a id="a-A3"></a>辟支佛道证时。<a id="a-A4"></a>’须菩提，<a id="a-A5"></a>菩萨行般若波罗蜜，<a id="a-A6"></a>因三三昧行空、<a id="a-A7"></a>无相、<a id="a-A8"></a>无愿三昧，<a id="a-A9"></a>因三十七品行根、<a id="a-AA"></a>力、<a id="a-AB"></a>觉意法，<a id="a-AC"></a>亦不取证，<a id="a-AD"></a>因三十七品而行，<a id="a-AE"></a>作行不受声闻证。</p>
  <p id="aAF">“须菩提，<a id="a-AG"></a>譬如士夫端正勇健，<a id="a-AH"></a>猛于兵法，<a id="a-AI"></a>坚持铠杖，<a id="a-AJ"></a>具足悉晓六十四能，<a id="a-AK"></a>皆明诸术，<a id="a-AL"></a>众人无不爱敬者，<a id="a-AM"></a>所作事物无不成办，<a id="a-AN"></a>见众敬恃倍复欢喜。<a id="a-AO"></a>若以他事当有所至，<a id="a-AP"></a>道过厄难危险之处多有怨憎，<a id="a-AQ"></a>彼怨家者亦复勇猛，<a id="a-AR"></a>所将群从父母大小莫不惊怖。<a id="a-AS"></a>时勇猛者，<a id="a-AT"></a>安隐父母，<a id="a-AU"></a>慰诸群从，<a id="a-AV"></a>言：<a id="a-AW"></a>‘莫有恐畏，<a id="a-AX"></a>我有术能无所乏短，<a id="a-AY"></a>自当得脱此诸厄难。<a id="a-AZ"></a>’既得脱难降伏怨敌，<a id="a-Aa"></a>而无所害以至所在，<a id="a-Ab"></a>安隐父母群从莫不欢喜。<a id="a-Ac"></a>所以者何？<a id="a-Ad"></a>用是男子勇健雄猛、<a id="a-Ae"></a>具足诸术无乏短故。<a id="a-Af"></a>”</p>
  <p id="aAg">佛告须菩提：<a id="a-Ah"></a>“菩萨以四等意慈悲喜护，<a id="a-Ai"></a>为众生故具足六度未得漏尽，<a id="a-Aj"></a>开萨云若之大径路以住于空、<a id="a-Ak"></a>无相、<a id="a-Al"></a>无愿，<a id="a-Am"></a>亦不以空、<a id="a-An"></a>无相、<a id="a-Ao"></a>无愿随至为证，<a id="a-Ap"></a>具足不堕罗汉、<a id="a-Aq"></a>辟支佛地。<a id="a-Ar"></a>譬如众鸟，<a id="a-As"></a>飞行空中而不堕地，<a id="a-At"></a>亦不住空。<a id="a-Au"></a>菩萨如是行空、<a id="a-Av"></a>无相、<a id="a-Aw"></a>无愿三昧而不取证，<a id="a-Ax"></a>度于罗汉、<a id="a-Ay"></a>辟支佛地，<a id="a-Az"></a>悉当具足佛十种力、<a id="a-B0"></a>四无所畏及十八法、<a id="a-B1"></a>萨云然慧，<a id="a-B2"></a>终不取证。</p>
  <p id="aB3">“须菩提，<a id="a-B4"></a>譬如士夫，<a id="a-B5"></a>壮勇多力善于射术，<a id="a-B6"></a>仰射虚空，<a id="a-B7"></a>寻以后箭射于前箭，<a id="a-B8"></a>箭箭相拄不得令箭有堕地者，<a id="a-B9"></a>意欲令堕便止，<a id="a-BA"></a>后箭不复射者尔乃堕耳。<a id="a-BB"></a>须菩提，<a id="a-BC"></a>菩萨摩诃萨行般若波罗蜜，<a id="a-BD"></a>为沤和拘舍罗所持，<a id="a-BE"></a>殖诸功德具足一切众善之本，<a id="a-BF"></a>一事不具终不中道取证；<a id="a-BG"></a>至成阿耨多罗三耶三菩阿惟三佛，<a id="a-BH"></a>功德具足尔乃于真际作证。<a id="a-BI"></a>是故，<a id="a-BJ"></a>须菩提，<a id="a-BK"></a>菩萨行般若波罗蜜，<a id="a-BL"></a>当具足是上诸法。<a id="a-BM"></a>”</p>
  <p id="aBN">须菩提白佛言：<a id="a-BO"></a>“世尊，<a id="a-BP"></a>菩萨学是慊苦甚难！<a id="a-BQ"></a>作是学者，<a id="a-BR"></a>为学真际，<a id="a-BS"></a>是为学如，<a id="a-BT"></a>为学法性，<a id="a-BU"></a>为学本空，<a id="a-BV"></a>为学自空，<a id="a-BW"></a>为学三脱。<a id="a-BX"></a>如是所学而不中道有厌，<a id="a-BY"></a>世尊，<a id="a-BZ"></a>大哉！<a id="a-Ba"></a>甚奇！<a id="a-Bb"></a>甚特！<a id="a-Bc"></a>”</p>
  <p id="aBd">佛告须菩提：<a id="a-Be"></a>“所以者何？<a id="a-Bf"></a>菩萨有愿志不舍一切众生故。<a id="a-Bg"></a>须菩提，<a id="a-Bh"></a>菩萨若有意不舍众生，<a id="a-Bi"></a>尽当度脱一切众生于无端绪之法，<a id="a-Bj"></a>出生三脱门，<a id="a-Bk"></a>当知是为沤和拘舍罗。<a id="a-Bl"></a>菩萨要当成萨云若慧，<a id="a-Bm"></a>终不中道真际取证。</p>
  <p id="aBn">“复次，<a id="a-Bo"></a>须菩提，<a id="a-Bp"></a>菩萨欲得观知诸深法处者，<a id="a-Bq"></a>内空、<a id="a-Br"></a>外空及有无空、<a id="a-Bs"></a>三十七品及三脱门，<a id="a-Bt"></a>当作是念：<a id="a-Bu"></a>‘一切众生长夜常有我想、<a id="a-Bv"></a>人想，<a id="a-Bw"></a>有寿命想，<a id="a-Bx"></a>有见知想，<a id="a-By"></a>所念所作皆依是想。<a id="a-Bz"></a>’是故菩萨摩诃萨普见众生有是辈想，<a id="a-C0"></a>欲为众生除是念想，<a id="a-C1"></a>成阿耨多罗三耶三菩而为说法，<a id="a-C2"></a>行空三昧无相无愿，<a id="a-C3"></a>虽作是行终不中道取罗汉、<a id="a-C4"></a>辟支佛证。<a id="a-C5"></a>须菩提，<a id="a-C6"></a>用是菩萨有是愿故，<a id="a-C7"></a>功德具足故，<a id="a-C8"></a>亦不中道取证，<a id="a-C9"></a>不失四禅，<a id="a-CA"></a>不失四等及四空定，<a id="a-CB"></a>不失三十七品法及三脱门、<a id="a-CC"></a>四无所畏、<a id="a-CD"></a>四无礙慧，<a id="a-CE"></a>不失十力及十八法，<a id="a-CF"></a>便得具足诸所有之法，<a id="a-CG"></a>终不失阿耨多罗三耶三菩。<a id="a-CH"></a>诸有菩萨为沤和拘舍罗所护持者，<a id="a-CI"></a>具足功德善法转增，<a id="a-CJ"></a>诸根通利过于罗汉、<a id="a-CK"></a>辟支佛根。</p>
  <p id="aCL">“复次，<a id="a-CM"></a>须菩提，<a id="a-CN"></a>菩萨常念众生行四颠倒，<a id="a-CO"></a>有常想、<a id="a-CP"></a>有净想、<a id="a-CQ"></a>有乐想、<a id="a-CR"></a>有我想，<a id="a-CS"></a>‘当为是辈我当行道，<a id="a-CT"></a>成阿惟三佛时当为说法，<a id="a-CU"></a>为说无常，<a id="a-CV"></a>为说不净、<a id="a-CW"></a>无乐、<a id="a-CX"></a>无我’。<a id="a-CY"></a>菩萨如是意行具足者，<a id="a-CZ"></a>是为沤和拘舍罗行般若波罗蜜，<a id="a-Ca"></a>悉当具足十力、<a id="a-Cb"></a>四无所畏、<a id="a-Cc"></a>大悲四等、<a id="a-Cd"></a>三十七品、<a id="a-Ce"></a>无愿三昧，<a id="a-Cf"></a>然后乃当坐佛三昧真际取证。<a id="a-Cg"></a>菩萨作是念言：<a id="a-Ch"></a>‘一切众生常有倚著，<a id="a-Ci"></a>常著吾我，<a id="a-Cj"></a>著于寿命，<a id="a-Ck"></a>著于五阴，<a id="a-Cl"></a>著于六衰，<a id="a-Cm"></a>著于十八法，<a id="a-Cn"></a>著于四禅，<a id="a-Co"></a>著于四空定，<a id="a-Cp"></a>著于四等。<a id="a-Cq"></a>我成阿耨多罗三耶三菩阿惟三佛时，<a id="a-Cr"></a>当使众生皆无有是倚著之病。<a id="a-Cs"></a>’持是意行以沤和拘舍罗行般若波罗蜜，<a id="a-Ct"></a>未具足十力、<a id="a-Cu"></a>四无所畏、<a id="a-Cv"></a>四无礙慧、<a id="a-Cw"></a>无愿三昧终不中道取证，<a id="a-Cx"></a>具足诸愿尔乃取证。</p>
  <p id="aCy">“复次，<a id="a-Cz"></a>须菩提，<a id="a-D0"></a>菩萨行般若波罗蜜，<a id="a-D1"></a>意复念言：<a id="a-D2"></a>‘众生长夜常著想行，<a id="a-D3"></a>或想念男女，<a id="a-D4"></a>有色、<a id="a-D5"></a>无色想。<a id="a-D6"></a>我当勤行，<a id="a-D7"></a>成阿耨多罗三耶三菩时，<a id="a-D8"></a>令我众生无想著病。<a id="a-D9"></a>’以具足是念，<a id="a-DA"></a>以沤和拘舍罗行般若波罗蜜，<a id="a-DB"></a>十力不具足及四无所畏、<a id="a-DC"></a>佛十八法未具足者终不取证，<a id="a-DD"></a>成诸功德具足无相三昧尔乃取证。<a id="a-DE"></a>须菩提，<a id="a-DF"></a>菩萨行六波罗蜜，<a id="a-DG"></a>内空、<a id="a-DH"></a>外空及有无空、<a id="a-DI"></a>三十七品、<a id="a-DJ"></a>佛十八法具足是行，<a id="a-DK"></a>不与三界共同行也。<a id="a-DL"></a>须菩提，<a id="a-DM"></a>菩萨行是三十七品，<a id="a-DN"></a>行三十七品已当问言：<a id="a-DO"></a>‘菩萨云何欲得阿耨多罗三耶三菩？<a id="a-DP"></a>’不以空为证以觉真际得须陀洹、<a id="a-DQ"></a>斯陀含、<a id="a-DR"></a>阿那含、<a id="a-DS"></a>阿罗汉、<a id="a-DT"></a>辟支佛道，<a id="a-DU"></a>亦不证无相无愿，<a id="a-DV"></a>亦不证灭，<a id="a-DW"></a>亦不证所作，<a id="a-DX"></a>亦不证所生，<a id="a-DY"></a>亦不证无所有而念般若波罗蜜。</p>
  <p id="aDZ">“须菩提，<a id="a-Da"></a>若有菩萨问诸菩萨，<a id="a-Db"></a>若闻说空，<a id="a-Dc"></a>则当念空；<a id="a-Dd"></a>若闻无相无愿，<a id="a-De"></a>当念无相无愿；<a id="a-Df"></a>若闻无所作，<a id="a-Dg"></a>当念无所作；<a id="a-Dh"></a>闻无所生、<a id="a-Di"></a>无所有，<a id="a-Dj"></a>当念无所生、<a id="a-Dk"></a>无所有；<a id="a-Dl"></a>但当行空三十七品，<a id="a-Dm"></a>不行无相，<a id="a-Dn"></a>不行无愿，<a id="a-Do"></a>不行无所作，<a id="a-Dp"></a>亦不行无所生。<a id="a-Dq"></a>须菩提，<a id="a-Dr"></a>当知是菩萨未受记莂，<a id="a-Ds"></a>未从诸佛受记莂。<a id="a-Dt"></a>何以故？<a id="a-Du"></a>阿惟越致菩萨亦不作是念，<a id="a-Dv"></a>亦不作是行，<a id="a-Dw"></a>亦不作是说，<a id="a-Dx"></a>亦不作是想，<a id="a-Dy"></a>但行阿惟越致菩萨事，<a id="a-Dz"></a>但念是事，<a id="a-E0"></a>但行、<a id="a-E1"></a>但说、<a id="a-E2"></a>但想是事。<a id="a-E3"></a>须菩提，<a id="a-E4"></a>当知是菩萨已过诸地，<a id="a-E5"></a>如阿惟越致地，<a id="a-E6"></a>以过阿惟越致地。<a id="a-E7"></a>”</p>
  <p id="aE8">须菩提白佛言：<a id="a-E9"></a>“世尊，<a id="a-EA"></a>是菩萨为得阿惟越致不？<a id="a-EB"></a>”</p>
  <p id="aEC">佛言：<a id="a-ED"></a>“若有菩萨闻六波罗蜜，<a id="a-EE"></a>若不闻所作行事，<a id="a-EF"></a>如阿惟越致菩萨。<a id="a-EG"></a>”</p>
  <p id="aEH">须菩提白佛言：<a id="a-EI"></a>“多有人行佛道者，<a id="a-EJ"></a>少有如阿惟越致菩萨所行者。<a id="a-EK"></a>何以故？<a id="a-EL"></a>少有菩萨受阿惟越致慧地记莂。<a id="a-EM"></a>受阿惟越致菩萨莂者，<a id="a-EN"></a>为已远离上诸想著不具足事。<a id="a-EO"></a>是菩萨摩诃萨，<a id="a-EP"></a>诸天、<a id="a-EQ"></a>世间人无能及者。<a id="a-ER"></a>”</p>
  <p data-pb></p>
  <h2 id="aES">阿惟越致相品第六十二</h2>
  <p id="aET">佛告须菩提：<a id="a-EU"></a>“菩萨梦中不近罗汉、<a id="a-EV"></a>辟支佛地，<a id="a-EW"></a>亦不近三界，<a id="a-EX"></a>亦不坏三界，<a id="a-EY"></a>亦不起意，<a id="a-EZ"></a>视诸法如梦、<a id="a-Ea"></a>如响、<a id="a-Eb"></a>如幻、<a id="a-Ec"></a>如热时焰，<a id="a-Ed"></a>视诸法如化而不作证。<a id="a-Ee"></a>须菩提，<a id="a-Ef"></a>是菩萨摩诃萨是为阿惟越致相。</p>
  <p id="aEg">“复次，<a id="a-Eh"></a>须菩提，<a id="a-Ei"></a>菩萨梦中见佛，<a id="a-Ej"></a>与若干百千不可计数四辈之众围绕说法，<a id="a-Ek"></a>从佛闻法即解中义，<a id="a-El"></a>所作常不离法，<a id="a-Em"></a>所说不失法则。<a id="a-En"></a>须菩提，<a id="a-Eo"></a>当知是为阿惟越致相。</p>
  <p id="aEp">“复次，<a id="a-Eq"></a>须菩提，<a id="a-Er"></a>菩萨梦中见佛，<a id="a-Es"></a>如来踊在虚空，<a id="a-Et"></a>身有三十二相、<a id="a-Eu"></a>八十种好，<a id="a-Ev"></a>变化神通为比丘僧说法，<a id="a-Ew"></a>变化使人诣他佛土施作佛事。<a id="a-Ex"></a>须菩提，<a id="a-Ey"></a>是为阿惟越致相。</p>
  <p id="aEz">“复次，<a id="a-F0"></a>须菩提，<a id="a-F1"></a>菩萨梦中，<a id="a-F2"></a>若见郡县兵起相杀，<a id="a-F3"></a>若有火灾，<a id="a-F4"></a>若见虎狼、<a id="a-F5"></a>师子、<a id="a-F6"></a>毒虫诸恐畏之事忧悲苦恼，<a id="a-F7"></a>若见饥饿，<a id="a-F8"></a>若见丧失父母、<a id="a-F9"></a>兄弟、<a id="a-FA"></a>亲友、<a id="a-FB"></a>知识，<a id="a-FC"></a>梦见是已不恐不怖，<a id="a-FD"></a>于梦觉已便作念言：<a id="a-FE"></a>‘三界所有皆如梦耳。<a id="a-FF"></a>我当精进成阿惟三佛已，<a id="a-FG"></a>当为三界众生说法。<a id="a-FH"></a>’须菩提，<a id="a-FI"></a>是为阿惟越致相。<a id="a-FJ"></a>”</p>
  <p id="aFK">佛告须菩提：<a id="a-FL"></a>“一切人尽当云何知是菩萨成阿耨多罗三耶三菩？</p>
  <p id="aFM">“须菩提，<a id="a-FN"></a>菩萨若见泥犁、<a id="a-FO"></a>薜荔、<a id="a-FP"></a>禽兽三恶趣中诸勤苦者，<a id="a-FQ"></a>当发愿言：<a id="a-FR"></a>‘我当成阿惟三佛时，<a id="a-FS"></a>使我国中无有三恶趣。<a id="a-FT"></a>’何以故？<a id="a-FU"></a>梦中所有及一切诸法，<a id="a-FV"></a>一法无有二。<a id="a-FW"></a>当知是为阿惟越致相。</p>
  <p id="aFX">“复次，<a id="a-FY"></a>须菩提，<a id="a-FZ"></a>菩萨梦中见泥犁中火烧汤煮，<a id="a-Fa"></a>觉已念言：<a id="a-Fb"></a>‘我于梦中所见形像及其灾变。<a id="a-Fc"></a>’若于梦中自见阿惟越致相，<a id="a-Fd"></a>便作誓言：<a id="a-Fe"></a>‘如我所见，<a id="a-Ff"></a>泥犁中火即当灭去。<a id="a-Fg"></a>’若火灭汤冷，<a id="a-Fh"></a>当知是菩萨以受记莂，<a id="a-Fi"></a>当成阿耨多罗三耶三菩，<a id="a-Fj"></a>是为阿惟越致相。<a id="a-Fk"></a>若是火焰烧一家至一家，<a id="a-Fl"></a>烧一里至一里，<a id="a-Fm"></a>或烧一家不烧一家，<a id="a-Fn"></a>或烧一里不烧一里，<a id="a-Fo"></a>中有为火所烧者，<a id="a-Fp"></a>当知被烧家人断法所致，<a id="a-Fq"></a>皆是断法余殃。<a id="a-Fr"></a>从是以来断法余殃悉毕，<a id="a-Fs"></a>是为罪灭福生。<a id="a-Ft"></a>是为阿惟越致相。<a id="a-Fu"></a>”</p>
  <p id="aFv">佛告须菩提：<a id="a-Fw"></a>“今我当说阿惟越致像貌相行：</p>
  <p id="aFx">“若有男子、<a id="a-Fy"></a>女人为鬼神所持，<a id="a-Fz"></a>是菩萨便作是念：<a id="a-G0"></a>‘过去诸佛如来无所著等正觉审授我莂者，<a id="a-G1"></a>所作愿行清净无秽，<a id="a-G2"></a>不应堕罗汉、<a id="a-G3"></a>辟支佛地，<a id="a-G4"></a>亦无罗汉、<a id="a-G5"></a>辟支佛念，<a id="a-G6"></a>当成阿惟三佛者，<a id="a-G7"></a>亦不成亦不不成。<a id="a-G8"></a>假令诸十方现在诸如来无所著等正觉，<a id="a-G9"></a>无所不知，<a id="a-GA"></a>无所不见，<a id="a-GB"></a>无所不觉，<a id="a-GC"></a>诸佛知我必当成阿耨多罗三耶三菩者，<a id="a-GD"></a>是鬼神当去。<a id="a-GE"></a>’若是鬼神不去者，<a id="a-GF"></a>当知是菩萨不从过去诸佛受其记莂。<a id="a-GG"></a>须菩提，<a id="a-GH"></a>若是菩萨为说经已，<a id="a-GI"></a>鬼神即为去，<a id="a-GJ"></a>当知是菩萨以从诸如来无所著等正觉受记莂已。<a id="a-GK"></a>须菩提，<a id="a-GL"></a>以是像貌相行具足，<a id="a-GM"></a>是为阿惟越致相。</p>
  <p id="aGN">“复次，<a id="a-GO"></a>须菩提，<a id="a-GP"></a>菩萨行六波罗蜜，<a id="a-GQ"></a>离沤和拘舍罗，<a id="a-GR"></a>未行三十七品及三脱门，<a id="a-GS"></a>未逮菩萨位，<a id="a-GT"></a>未得菩萨三昧处，<a id="a-GU"></a>亦不从过去诸佛受莂。<a id="a-GV"></a>是菩萨往至是男子女人所复言：<a id="a-GW"></a>‘我审受莂当为阿耨多罗三耶三菩者，<a id="a-GX"></a>是鬼神当去。<a id="a-GY"></a>’鬼神不为去，<a id="a-GZ"></a>是菩萨故为说经法不止者，<a id="a-Ga"></a>时魔波旬往至彼所，<a id="a-Gb"></a>波旬念言：<a id="a-Gc"></a>‘我当令鬼神去。<a id="a-Gd"></a>’所以者何？<a id="a-Ge"></a>波旬有威神胜是鬼神。<a id="a-Gf"></a>时，<a id="a-Gg"></a>彼波旬便敕鬼神令去。<a id="a-Gh"></a>是菩萨不知波旬令鬼神去，<a id="a-Gi"></a>喜言：<a id="a-Gj"></a>‘鬼神用我故去。<a id="a-Gk"></a>’便自贡高轻蔑余人，<a id="a-Gl"></a>语他人言：<a id="a-Gm"></a>‘我已从过去诸佛受莂已，<a id="a-Gn"></a>其余人皆未受莂。<a id="a-Go"></a>’用是贡高轻易人故离萨云然，<a id="a-Gp"></a>不得如来无所著等正觉之智慧；<a id="a-Gq"></a>用是贡高失沤和拘舍罗，<a id="a-Gr"></a>便堕二地罗汉、<a id="a-Gs"></a>辟支佛地；<a id="a-Gt"></a>用至诚誓故便起魔事，<a id="a-Gu"></a>远离真知识堕魔罗网。<a id="a-Gv"></a>何以故？<a id="a-Gw"></a>不行六波罗蜜，<a id="a-Gx"></a>不持沤和拘舍罗故。<a id="a-Gy"></a>须菩提，<a id="a-Gz"></a>当知是菩萨为自作魔事。<a id="a-H0"></a>”</p>
  <p id="aH1">佛告须菩提：<a id="a-H2"></a>“菩萨未行六波罗蜜，<a id="a-H3"></a>未得沤和拘舍罗，<a id="a-H4"></a>未逮菩萨位，<a id="a-H5"></a>以魔事故波旬复来至菩萨所，<a id="a-H6"></a>作异被服，<a id="a-H7"></a>语菩萨言：<a id="a-H8"></a>‘善男子，<a id="a-H9"></a>如来已授卿莂，<a id="a-HA"></a>当为阿耨多罗三耶三菩。<a id="a-HB"></a>卿父母字某，<a id="a-HC"></a>卿兄弟妹姊字某，<a id="a-HD"></a>卿朋友、<a id="a-HE"></a>知识、<a id="a-HF"></a>亲族字某，<a id="a-HG"></a>卿七世父母字某，<a id="a-HH"></a>卿从某国某县某村落生。<a id="a-HI"></a>’若见菩萨体行和顺：<a id="a-HJ"></a>‘卿前世时亦复柔软。<a id="a-HK"></a>’若见才朗，<a id="a-HL"></a>若见行沙门十二法，<a id="a-HM"></a>若见节言，<a id="a-HN"></a>波旬随形语菩萨言：<a id="a-HO"></a>‘卿前世时皆有是行，<a id="a-HP"></a>卿前世时亦行此十二法。<a id="a-HQ"></a>’彼菩萨闻魔语说先世事，<a id="a-HR"></a>复自观所作行倍复贡高轻于同学，<a id="a-HS"></a>魔重语言：<a id="a-HT"></a>‘过去如来已授卿莂，<a id="a-HU"></a>如卿所作功德不复转还。<a id="a-HV"></a>’波旬或作比丘形像，<a id="a-HW"></a>或作父母，<a id="a-HX"></a>或作迦罗越形像而来言：<a id="a-HY"></a>‘卿必当成阿耨多罗三耶三菩。<a id="a-HZ"></a>所以者何？<a id="a-Ha"></a>卿尽有阿惟越致相行具足故。<a id="a-Hb"></a>’”</p>
  <p id="aHc">佛告须菩提：<a id="a-Hd"></a>“我所说阿惟越致像貌相行，<a id="a-He"></a>彼菩萨获无是相。<a id="a-Hf"></a>当知是菩萨为魔所使，<a id="a-Hg"></a>以闻是名誉贡高自可，<a id="a-Hh"></a>轻易同学，<a id="a-Hi"></a>形笑他人，<a id="a-Hj"></a>无所复录，<a id="a-Hk"></a>用贡高故，<a id="a-Hl"></a>是为魔事。</p>
  <p id="aHm">“复次，<a id="a-Hn"></a>须菩提，<a id="a-Ho"></a>菩萨于魔因缘当觉魔事。<a id="a-Hp"></a>何以故？<a id="a-Hq"></a>是菩萨不行六波罗蜜故，<a id="a-Hr"></a>不知魔事如，<a id="a-Hs"></a>不知五阴如。<a id="a-Ht"></a>彼菩萨用不觉魔事，<a id="a-Hu"></a>闻前比丘说其记莂，<a id="a-Hv"></a>今复闻是记莂名字，<a id="a-Hw"></a>意中欢喜便自念言：<a id="a-Hx"></a>‘以是证像，<a id="a-Hy"></a>我今定当得阿耨多罗三耶三菩。<a id="a-Hz"></a>’益复贡高轻易他人呼无所知。<a id="a-I0"></a>是菩萨无有阿惟越致相，<a id="a-I1"></a>便远离般若波罗蜜沤和拘舍罗，<a id="a-I2"></a>失阿耨多罗三耶三菩智，<a id="a-I3"></a>远离真知识，<a id="a-I4"></a>更得恶知识。<a id="a-I5"></a>当知是菩萨终不成就堕二道地，<a id="a-I6"></a>若后久远更诸勤苦生死极远，<a id="a-I7"></a>乃当复得真知识得闻般若波罗蜜，<a id="a-I8"></a>尔乃悔本所著受字，<a id="a-I9"></a>用是悔故乃得罗汉、<a id="a-IA"></a>辟支佛。<a id="a-IB"></a>譬如比丘犯四事禁，<a id="a-IC"></a>现世不能得成四道。<a id="a-ID"></a>须菩提，<a id="a-IE"></a>是彼菩萨其罪重于四事之禁，<a id="a-IF"></a>用受名字著贡高故。<a id="a-IG"></a>置是罪事，<a id="a-IH"></a>其有犯是贡高受字、<a id="a-II"></a>受伪号者，<a id="a-IJ"></a>其罪过于五逆。<a id="a-IK"></a>须菩提，<a id="a-IL"></a>若有名字受想著者，<a id="a-IM"></a>急当护魔觉微因缘。</p>
  <p id="aIN">“复次，<a id="a-IO"></a>须菩提，<a id="a-IP"></a>波旬复往至菩萨所，<a id="a-IQ"></a>赞叹远离说其功德：<a id="a-IR"></a>‘如卿所行，<a id="a-IS"></a>佛所称誉，<a id="a-IT"></a>正当如是。<a id="a-IU"></a>’须菩提，<a id="a-IV"></a>如我所说，<a id="a-IW"></a>菩萨远离之法不尔。<a id="a-IX"></a>若在山间树下、<a id="a-IY"></a>独处寂无人中，<a id="a-IZ"></a>未必是为远离之法。<a id="a-Ia"></a>”</p>
  <p id="aIb">须菩提白佛言：<a id="a-Ic"></a>“何等为菩萨异远离？<a id="a-Id"></a>”</p>
  <p id="aIe">佛告须菩提：<a id="a-If"></a>“菩萨远离，<a id="a-Ig"></a>寂于声闻、<a id="a-Ih"></a>辟支佛念，<a id="a-Ii"></a>寂于山间树下独处念。<a id="a-Ij"></a>须菩提，<a id="a-Ik"></a>菩萨如是，<a id="a-Il"></a>是为大远离之法。<a id="a-Im"></a>菩萨如是当昼夜行，<a id="a-In"></a>是为菩萨寂然远离。<a id="a-Io"></a>若在人间随我寂教者，<a id="a-Ip"></a>虽在城傍为与山泽等无有异。</p>
  <p id="aIq">“若受魔教便亡远离，<a id="a-Ir"></a>堕于罗汉、<a id="a-Is"></a>辟支佛地，<a id="a-It"></a>不应般若波罗蜜，<a id="a-Iu"></a>不具足萨云然事。<a id="a-Iv"></a>作是行念者，<a id="a-Iw"></a>非是清净之法，<a id="a-Ix"></a>杂糅罗汉、<a id="a-Iy"></a>辟支佛意，<a id="a-Iz"></a>更反形笑轻易人间清净行者，<a id="a-J0"></a>人间行者亦不杂糅罗汉、<a id="a-J1"></a>辟支佛意反更轻易之，<a id="a-J2"></a>亦复轻易得禅、<a id="a-J3"></a>惟无三昧者，<a id="a-J4"></a>轻易得神通者。<a id="a-J5"></a>菩萨无沤和拘舍罗者，<a id="a-J6"></a>虽在绝旷百俞旬外，<a id="a-J7"></a>亿千万岁禽兽飞鸟所不至处，<a id="a-J8"></a>鬼神盗贼所不至处，<a id="a-J9"></a>虽久在中，<a id="a-JA"></a>不知菩萨远离之法，<a id="a-JB"></a>会无所益。</p>
  <p id="aJC">“受波旬教行远离者，<a id="a-JD"></a>不乐我所教远离也，<a id="a-JE"></a>亦复不能具足远离之法，<a id="a-JF"></a>亦复不在远离法中。<a id="a-JG"></a>何以故？<a id="a-JH"></a>以去是远离法远故。<a id="a-JI"></a>适去是远离法远已，<a id="a-JJ"></a>时魔波旬在虚空中叹言：<a id="a-JK"></a>‘善哉！<a id="a-JL"></a>善哉！<a id="a-JM"></a>善男子，<a id="a-JN"></a>是为佛之所说，<a id="a-JO"></a>是真远离法。<a id="a-JP"></a>汝行是远离法，<a id="a-JQ"></a>可疾得阿耨多罗三耶三菩。<a id="a-JR"></a>’彼妄远离菩萨得是赞叹已，<a id="a-JS"></a>便欢喜贡高，<a id="a-JT"></a>轻易是真远离者，<a id="a-JU"></a>反诽谤言：<a id="a-JV"></a>‘是为愦乎！<a id="a-JW"></a>’谓为不净愦闹志乱，<a id="a-JX"></a>有不净者反呼为净，<a id="a-JY"></a>不应敬者更敬之，<a id="a-JZ"></a>应所敬者更轻慢之，<a id="a-Ja"></a>‘何以故？<a id="a-Jb"></a>我为诸天及人非人所见劝助恭敬，<a id="a-Jc"></a>我所行者真为是行。<a id="a-Jd"></a>汝在城傍，<a id="a-Je"></a>谁当来恭敬赞叹汝者？<a id="a-Jf"></a>’是人于城傍善男子、<a id="a-Jg"></a>善女人求菩萨道者，<a id="a-Jh"></a>于前贡高言：<a id="a-Ji"></a>‘诸天来语，<a id="a-Jj"></a>我当得道时日数。<a id="a-Jk"></a>’</p>
  <p id="aJl">“须菩提，<a id="a-Jm"></a>当知是贡高菩萨辈如旃陀罗(此云主杀人、<a id="a-Jn"></a>狱卒，<a id="a-Jo"></a>又云屠者，<a id="a-Jp"></a>正言旃荼罗，<a id="a-Jq"></a>此云严忏也)，<a id="a-Jr"></a>是辈之人在诸菩萨中为大瑕病，<a id="a-Js"></a>是为倚法像如菩萨，<a id="a-Jt"></a>是为天上人中之大贼，<a id="a-Ju"></a>亦复是沙门像法之中为大贼，<a id="a-Jv"></a>复是善男子、<a id="a-Jw"></a>善女人之中大贼。<a id="a-Jx"></a>如是辈人不当与共从事，<a id="a-Jy"></a>亦不当与相见、<a id="a-Jz"></a>坐起、<a id="a-K0"></a>语言、<a id="a-K1"></a>饮食。<a id="a-K2"></a>何以故？<a id="a-K3"></a>是辈之人贡高顽佷故。</p>
  <p id="aK4">“若有菩萨不欲舍萨云然，<a id="a-K5"></a>不欲舍阿耨多罗三耶三菩者，<a id="a-K6"></a>庄事欲得求阿惟三佛者，<a id="a-K7"></a>欲救一切众生者，<a id="a-K8"></a>当远离是辈之人，<a id="a-K9"></a>不当与共从事，<a id="a-KA"></a>自修其行莫与往来，<a id="a-KB"></a>常当有厌意，<a id="a-KC"></a>于世间不当受三界之乐，<a id="a-KD"></a>常当慈哀加于众生，<a id="a-KE"></a>当为是辈倒见之人起大悲意，<a id="a-KF"></a>当自念言：<a id="a-KG"></a>‘令我世世莫有是遭非法之事，<a id="a-KH"></a>若有是意疾令灭之。<a id="a-KI"></a>’须菩提，<a id="a-KJ"></a>当知是辈菩萨自起神通。</p>
  <p id="aKK">“复次，<a id="a-KL"></a>须菩提，<a id="a-KM"></a>若有菩萨至诚庄事求阿耨多罗三耶三菩者，<a id="a-KN"></a>当与真知识从事。<a id="a-KO"></a>”</p>
  <p id="aKP">须菩提白佛言：<a id="a-KQ"></a>“何等为菩萨真知识？<a id="a-KR"></a>”</p>
  <p id="aKS">佛告须菩提：<a id="a-KT"></a>“诸佛世尊是菩萨真知识，<a id="a-KU"></a>诸菩萨摩诃萨亦是菩萨真知识，<a id="a-KV"></a>诸弟子众亦是真知识，<a id="a-KW"></a>当知是为菩萨真知识。<a id="a-KX"></a>真知识者，<a id="a-KY"></a>常为菩萨解说般若波罗蜜分别其事，<a id="a-KZ"></a>六波罗蜜、<a id="a-Ka"></a>三十七品、<a id="a-Kb"></a>佛十八法、<a id="a-Kc"></a>如、<a id="a-Kd"></a>真际、<a id="a-Ke"></a>法性，<a id="a-Kf"></a>是为菩萨真知识也。<a id="a-Kg"></a>六波罗蜜者是世多罗，<a id="a-Kh"></a>六波罗蜜者是道，<a id="a-Ki"></a>六波罗蜜者是大明，<a id="a-Kj"></a>六波罗蜜者是为大炬，<a id="a-Kk"></a>六波罗蜜者是大智光明，<a id="a-Kl"></a>六波罗蜜者是护，<a id="a-Km"></a>六波罗蜜者是归，<a id="a-Kn"></a>六波罗蜜者是父是母，<a id="a-Ko"></a>六波罗蜜者是三十七品，<a id="a-Kp"></a>六波罗蜜者是萨云然，<a id="a-Kq"></a>六波罗蜜者除人诸习绪。<a id="a-Kr"></a>何以故？<a id="a-Ks"></a>须菩提，<a id="a-Kt"></a>三十七品者是过去、<a id="a-Ku"></a>当来、<a id="a-Kv"></a>今现在十方诸佛之母。<a id="a-Kw"></a>何以故？<a id="a-Kx"></a>去来今诸如来无所著等正觉，<a id="a-Ky"></a>皆从三十七品中出生故。<a id="a-Kz"></a>是故，<a id="a-L0"></a>须菩提，<a id="a-L1"></a>菩萨欲成阿耨多罗三耶三菩，<a id="a-L2"></a>净佛国土教化众生者，<a id="a-L3"></a>当以四事饶益摄受众生：<a id="a-L4"></a>一者、<a id="a-L5"></a>施，<a id="a-L6"></a>二者、<a id="a-L7"></a>爱，<a id="a-L8"></a>三者、<a id="a-L9"></a>利，<a id="a-LA"></a>四者、<a id="a-LB"></a>同义，<a id="a-LC"></a>以是四恩事益于众生。<a id="a-LD"></a>须菩提，<a id="a-LE"></a>我观是义故说是事，<a id="a-LF"></a>三十七品者则是菩萨摩诃萨父母，<a id="a-LG"></a>则为是舍，<a id="a-LH"></a>是则为护，<a id="a-LI"></a>是则为灯明。<a id="a-LJ"></a>须菩提，<a id="a-LK"></a>菩萨不欲随他人教住者，<a id="a-LL"></a>欲断一切众生狐疑者，<a id="a-LM"></a>欲净佛国教化众生者，<a id="a-LN"></a>当学般若波罗蜜。<a id="a-LO"></a>何以故？<a id="a-LP"></a>般若波罗蜜者，<a id="a-LQ"></a>广说菩萨之行，<a id="a-LR"></a>是诸菩萨所应当学者。<a id="a-LS"></a>”</p>
  <p id="aLT">须菩提白佛言：<a id="a-LU"></a>“何等为般若波罗蜜相？<a id="a-LV"></a>”</p>
  <p id="aLW">佛言：<a id="a-LX"></a>“般若波罗蜜如虚空相，<a id="a-LY"></a>亦非相，<a id="a-LZ"></a>亦不作相。<a id="a-La"></a>”</p>
  <p id="aLb">须菩提言：<a id="a-Lc"></a>“世尊，<a id="a-Ld"></a>颇有因缘可知般若波罗蜜相不？<a id="a-Le"></a>以相知诸法不？<a id="a-Lf"></a>”</p>
  <p id="aLg">佛言：<a id="a-Lh"></a>“如是，<a id="a-Li"></a>须菩提，<a id="a-Lj"></a>欲知般若波罗蜜相，<a id="a-Lk"></a>如诸法相。<a id="a-Ll"></a>何以故？<a id="a-Lm"></a>诸法寂故，<a id="a-Ln"></a>诸法常净故。<a id="a-Lo"></a>以是故，<a id="a-Lp"></a>须菩提，<a id="a-Lq"></a>般若波罗蜜相，<a id="a-Lr"></a>则诸法之相，<a id="a-Ls"></a>以空寂故。<a id="a-Lt"></a>”</p>
  <p id="aLu">须菩提白佛言：<a id="a-Lv"></a>“世尊，<a id="a-Lw"></a>若诸法寂，<a id="a-Lx"></a>若诸法空，<a id="a-Ly"></a>云何知诸法有著有断？<a id="a-Lz"></a>空之寂亦不断亦不著，<a id="a-M0"></a>亦不成阿耨多罗三耶三菩，<a id="a-M1"></a>于空寂中亦不有法，<a id="a-M2"></a>于空寂中亦不见得阿惟三佛者。<a id="a-M3"></a>世尊，<a id="a-M4"></a>我等云何当知是义？<a id="a-M5"></a>”</p>
  <p id="aM6">佛告须菩提：<a id="a-M7"></a>“众生长夜著吾我行。<a id="a-M8"></a>”</p>
  <p id="aM9">须菩提言：<a id="a-MA"></a>“尔，<a id="a-MB"></a>世尊，<a id="a-MC"></a>众生长夜著吾我行。<a id="a-MD"></a>”</p>
  <p id="aME">佛言：<a id="a-MF"></a>“云何为知吾我空寂不？<a id="a-MG"></a>”</p>
  <p id="aMH">须菩提言：<a id="a-MI"></a>“尔，<a id="a-MJ"></a>世尊。<a id="a-MK"></a>”</p>
  <p id="aML">“须菩提，<a id="a-MM"></a>知众生以吾我故久在生死不？<a id="a-MN"></a>”</p>
  <p id="aMO">须菩提言：<a id="a-MP"></a>“尔，<a id="a-MQ"></a>世尊，<a id="a-MR"></a>以众生著吾我故，<a id="a-MS"></a>久在世间更受勤苦便知有著。<a id="a-MT"></a>”</p>
  <p id="aMU">“须菩提，<a id="a-MV"></a>无吾、<a id="a-MW"></a>无我、<a id="a-MX"></a>无有受者，<a id="a-MY"></a>亦不久在世间，<a id="a-MZ"></a>亦不久受勤苦，<a id="a-Ma"></a>亦不著便不断。<a id="a-Mb"></a>”</p>
  <p id="aMc">须菩提白佛言：<a id="a-Md"></a>“世尊，<a id="a-Me"></a>菩萨作如是行者，<a id="a-Mf"></a>不于五阴行，<a id="a-Mg"></a>亦不于三十七品作行，<a id="a-Mh"></a>亦不行四无礙慧。<a id="a-Mi"></a>何以故？<a id="a-Mj"></a>不见有法有可行者，<a id="a-Mk"></a>亦不见法当可行者。<a id="a-Ml"></a>菩萨如是行者，<a id="a-Mm"></a>诸天世人无能动者，<a id="a-Mn"></a>无能伏者，<a id="a-Mo"></a>罗汉、<a id="a-Mp"></a>辟支佛无能及者。<a id="a-Mq"></a>何以故？<a id="a-Mr"></a>所住处无有能逮故。<a id="a-Ms"></a>世尊，<a id="a-Mt"></a>行萨云然菩萨所住无有能及者，<a id="a-Mu"></a>菩萨如是疾近萨云然。<a id="a-Mv"></a>”</p>
  <p id="aMw">佛言：<a id="a-Mx"></a>“于须菩提意云何？<a id="a-My"></a>阎浮提众生尽得人道已，<a id="a-Mz"></a>皆为阿耨多罗三耶三菩，<a id="a-N0"></a>若有善男子、<a id="a-N1"></a>善女人供养承事尽其寿命，<a id="a-N2"></a>持是供养之福施为阿耨多罗三耶三菩。<a id="a-N3"></a>是善男子、<a id="a-N4"></a>善女人其福宁多不？<a id="a-N5"></a>”</p>
  <p id="aN6">须菩提言：<a id="a-N7"></a>“世尊，<a id="a-N8"></a>甚多！<a id="a-N9"></a>甚多！<a id="a-NA"></a>”</p>
  <p id="aNB">佛言：<a id="a-NC"></a>“不如是善男子、<a id="a-ND"></a>善女人持般若波罗蜜，<a id="a-NE"></a>教人具足为说解其中慧，<a id="a-NF"></a>意不远离应萨云然念。<a id="a-NG"></a>乃至三千大千国土众生皆得为人，<a id="a-NH"></a>若有善男子、<a id="a-NI"></a>善女人皆教使行十善地，<a id="a-NJ"></a>立于四禅、<a id="a-NK"></a>四等及四空定，<a id="a-NL"></a>又立于须陀洹、<a id="a-NM"></a>斯陀含、<a id="a-NN"></a>阿那含、<a id="a-NO"></a>阿罗汉、<a id="a-NP"></a>辟支佛、<a id="a-NQ"></a>阿耨多罗三耶三菩，<a id="a-NR"></a>持是功德施为阿耨多罗三耶三菩。<a id="a-NS"></a>是善男子、<a id="a-NT"></a>善女人功德宁多不？<a id="a-NU"></a>”</p>
  <p id="aNV">须菩提言：<a id="a-NW"></a>“世尊，<a id="a-NX"></a>甚多！<a id="a-NY"></a>甚多！<a id="a-NZ"></a>”</p>
  <p id="aNa">佛言：<a id="a-Nb"></a>“不如是善男子、<a id="a-Nc"></a>善女人持般若波罗蜜宣示他人，<a id="a-Nd"></a>具足为说解其中慧，<a id="a-Ne"></a>意不远离萨云然念者，<a id="a-Nf"></a>出于贤圣之表。<a id="a-Ng"></a>何以故？<a id="a-Nh"></a>除如来无所著等正觉，<a id="a-Ni"></a>唯当有是菩萨摩诃萨。<a id="a-Nj"></a>何以故？<a id="a-Nk"></a>以是善男子、<a id="a-Nl"></a>善女人行般若波罗蜜有大慈行故，<a id="a-Nm"></a>行般若波罗蜜见诸众生趣死地故便起大悲，<a id="a-Nn"></a>以是行故便得大护不与想俱，<a id="a-No"></a>便得大喜具足四等。</p>
  <p id="aNp">“须菩提，<a id="a-Nq"></a>是为菩萨大智之明，<a id="a-Nr"></a>大智明者则六波罗蜜是。<a id="a-Ns"></a>是善男子、<a id="a-Nt"></a>善女人虽未得道，<a id="a-Nu"></a>为一切众生作救，<a id="a-Nv"></a>于阿耨多罗三耶三菩不动还，<a id="a-Nw"></a>所受供养衣服、<a id="a-Nx"></a>饮食、<a id="a-Ny"></a>床卧、<a id="a-Nz"></a>医药、<a id="a-O0"></a>一切珍宝，<a id="a-O1"></a>以行般若波罗蜜故，<a id="a-O2"></a>必报众生信施之福，<a id="a-O3"></a>疾近萨云然。</p>
  <p id="aO4">“须菩提，<a id="a-O5"></a>若不欲痴妄受人施者，<a id="a-O6"></a>若欲示众生之道径者，<a id="a-O7"></a>若欲解无所有者，<a id="a-O8"></a>若欲度脱牢狱中人者，<a id="a-O9"></a>若欲与一切众生眼者，<a id="a-OA"></a>身所行当应般若波罗蜜，<a id="a-OB"></a>有所语言亦当应般若波罗蜜意。<a id="a-OC"></a>应般若波罗蜜者，<a id="a-OD"></a>他余之意亦不得其便，<a id="a-OE"></a>当作方便昼夜念般若波罗蜜莫有断绝。</p>
  <p id="aOF">“须菩提，<a id="a-OG"></a>譬如士夫曾得摩尼宝，<a id="a-OH"></a>后复得之大欢喜踊跃，<a id="a-OI"></a>后复失之，<a id="a-OJ"></a>失是宝已甚大愁忧，<a id="a-OK"></a>忆想是摩尼宝，<a id="a-OL"></a>坐起无忘不离须臾，<a id="a-OM"></a>自念：<a id="a-ON"></a>‘我云何欻亡此大宝？<a id="a-OO"></a>’”</p>
  <p id="aOP">佛告须菩提：<a id="a-OQ"></a>“菩萨离于萨云然念，<a id="a-OR"></a>亦如彼人失大珍宝，<a id="a-OS"></a>坐起不忘须臾之间。<a id="a-OT"></a>”</p>
  <p id="aOU">须菩提白佛言：<a id="a-OV"></a>“云何，<a id="a-OW"></a>世尊，<a id="a-OX"></a>一切诸念无有止处，<a id="a-OY"></a>皆空皆寂？<a id="a-OZ"></a>云何菩萨不离萨云然念，<a id="a-Oa"></a>亦不从离中，<a id="a-Ob"></a>亦不从念中可得菩萨，<a id="a-Oc"></a>亦不从萨云然中可得菩萨？<a id="a-Od"></a>”</p>
  <p id="aOe">佛告须菩提：<a id="a-Of"></a>“若有菩萨知诸法自远离，<a id="a-Og"></a>法性常住，<a id="a-Oh"></a>道法及如真际常住，<a id="a-Oi"></a>非佛所作，<a id="a-Oj"></a>亦非罗汉、<a id="a-Ok"></a>辟支佛所可作，<a id="a-Ol"></a>菩萨知是已终不复离般若波罗蜜。<a id="a-Om"></a>何以故？<a id="a-On"></a>般若波罗蜜空寂故，<a id="a-Oo"></a>亦不增亦不减。<a id="a-Op"></a>”</p>
  <p id="aOq">须菩提白佛言：<a id="a-Or"></a>“世尊，<a id="a-Os"></a>若般若波罗蜜自空寂者，<a id="a-Ot"></a>云何菩萨与般若波罗蜜等成阿惟三佛？<a id="a-Ou"></a>”</p>
  <p id="aOv">佛言：<a id="a-Ow"></a>“菩萨亦不与般若波罗蜜等，<a id="a-Ox"></a>亦不增亦不减，<a id="a-Oy"></a>真际亦不增亦不减，<a id="a-Oz"></a>法性亦不增亦不减。<a id="a-P0"></a>何以故？<a id="a-P1"></a>般若波罗蜜，<a id="a-P2"></a>亦非一，<a id="a-P3"></a>亦非二。<a id="a-P4"></a>若菩萨闻是不怖不难亦不恐畏，<a id="a-P5"></a>当知是菩萨已住于阿惟越致地行般若波罗蜜。<a id="a-P6"></a>”</p>
  <p id="aP7">须菩提白佛言：<a id="a-P8"></a>“云何，<a id="a-P9"></a>世尊，<a id="a-PA"></a>念般若波罗蜜空，<a id="a-PB"></a>念般若波罗蜜无所有，<a id="a-PC"></a>为行般若波罗蜜耶？<a id="a-PD"></a>”</p>
  <p id="aPE">佛言：<a id="a-PF"></a>“不也。<a id="a-PG"></a>”</p>
  <p id="aPH">须菩提言：<a id="a-PI"></a>“世尊，<a id="a-PJ"></a>颇有离般若波罗蜜行般若波罗蜜者不？<a id="a-PK"></a>”</p>
  <p id="aPL">佛言：<a id="a-PM"></a>“不也。<a id="a-PN"></a>”</p>
  <p id="aPO">须菩提言：<a id="a-PP"></a>“世尊，<a id="a-PQ"></a>般若波罗蜜行般若波罗蜜不？<a id="a-PR"></a>”</p>
  <p id="aPS">佛言：<a id="a-PT"></a>“不也。<a id="a-PU"></a>”</p>
  <p id="aPV">须菩提言：<a id="a-PW"></a>“世尊，<a id="a-PX"></a>空可行空不？<a id="a-PY"></a>”</p>
  <p id="aPZ">佛言：<a id="a-Pa"></a>“不也。<a id="a-Pb"></a>”</p>
  <p id="aPc">须菩提言：<a id="a-Pd"></a>“世尊，<a id="a-Pe"></a>五阴行般若波罗蜜不？<a id="a-Pf"></a>”</p>
  <p id="aPg">佛言：<a id="a-Ph"></a>“不也。<a id="a-Pi"></a>”</p>
  <p id="aPj">须菩提言：<a id="a-Pk"></a>“世尊，<a id="a-Pl"></a>六波罗蜜行般若波罗蜜不？<a id="a-Pm"></a>”</p>
  <p id="aPn">佛言：<a id="a-Po"></a>“不也。<a id="a-Pp"></a>”</p>
  <p id="aPq">须菩提言：<a id="a-Pr"></a>“世尊，<a id="a-Ps"></a>乃至四无礙慧行般若波罗蜜不？<a id="a-Pt"></a>”</p>
  <p id="aPu">佛言：<a id="a-Pv"></a>“不也。<a id="a-Pw"></a>”</p>
  <p id="aPx">须菩提言：<a id="a-Py"></a>“世尊，<a id="a-Pz"></a>五阴之空如及尔法、<a id="a-Q0"></a>法性、<a id="a-Q1"></a>四无礙慧空，<a id="a-Q2"></a>行般若波罗蜜不？<a id="a-Q3"></a>”</p>
  <p id="aQ4">佛言：<a id="a-Q5"></a>“不也。<a id="a-Q6"></a>”</p>
  <p id="aQ7">须菩提言：<a id="a-Q8"></a>“世尊，<a id="a-Q9"></a>是诸法不行般若波罗蜜耶？<a id="a-QA"></a>若不行是法，<a id="a-QB"></a>菩萨云何行般若波罗蜜？<a id="a-QC"></a>”</p>
  <p id="aQD">佛言：<a id="a-QE"></a>“于须菩提意云何？<a id="a-QF"></a>颇见有法行般若波罗蜜者不？<a id="a-QG"></a>”</p>
  <p id="aQH">须菩提言：<a id="a-QI"></a>“不见也，<a id="a-QJ"></a>世尊。<a id="a-QK"></a>”</p>
  <p id="aQL">“颇见般若波罗蜜菩萨有可行者不？<a id="a-QM"></a>”</p>
  <p id="aQN">须菩提言：<a id="a-QO"></a>“不见也，<a id="a-QP"></a>世尊。<a id="a-QQ"></a>”</p>
  <p id="aQR">“于须菩提意云何？<a id="a-QS"></a>汝所不见法为可得不？<a id="a-QT"></a>”</p>
  <p id="aQU">“不也，<a id="a-QV"></a>世尊。<a id="a-QW"></a>”</p>
  <p id="aQX">佛言：<a id="a-QY"></a>“不可得法为有生灭不？<a id="a-QZ"></a>”</p>
  <p id="aQa">“不也，<a id="a-Qb"></a>世尊。<a id="a-Qc"></a>”</p>
  <p id="aQd">佛告须菩提：<a id="a-Qe"></a>“如菩萨无所从生法忍，<a id="a-Qf"></a>阿耨多罗三耶三菩莂亦复如是。<a id="a-Qg"></a>若菩萨学承用如来四无所畏、<a id="a-Qh"></a>四无礙慧，<a id="a-Qi"></a>习行是法，<a id="a-Qj"></a>终不离阿耨多罗三耶三菩慧、<a id="a-Qk"></a>萨云然慧、<a id="a-Ql"></a>摩诃衍慧。<a id="a-Qm"></a>何以故？<a id="a-Qn"></a>菩萨摩诃萨得无所从生法忍，<a id="a-Qo"></a>至成阿耨多罗三耶三菩，<a id="a-Qp"></a>终不耗减。<a id="a-Qq"></a>”</p>
  <p id="aQr">须菩提白佛言：<a id="a-Qs"></a>“世尊，<a id="a-Qt"></a>从诸法无所生中，<a id="a-Qu"></a>授诸菩萨阿耨多罗三耶三菩记莂耶？<a id="a-Qv"></a>”</p>
  <p id="aQw">佛言：<a id="a-Qx"></a>“不也。<a id="a-Qy"></a>”</p>
  <p id="aQz">须菩提言：<a id="a-R0"></a>“世尊，<a id="a-R1"></a>从所生法中授诸菩萨莂耶？<a id="a-R2"></a>”</p>
  <p id="aR3">佛言：<a id="a-R4"></a>“不也。<a id="a-R5"></a>”</p>
  <p id="aR6">须菩提言：<a id="a-R7"></a>“亦不从无所从生法授菩萨莂，<a id="a-R8"></a>亦不从有所生中授菩萨莂，<a id="a-R9"></a>如是云何授诸菩萨阿耨多罗三耶三菩记莂？<a id="a-RA"></a>”</p>
  <p id="aRB">佛告须菩提：<a id="a-RC"></a>“颇见法受阿耨多罗三耶三菩记莂者不？<a id="a-RD"></a>”</p>
  <p id="aRE">须菩提言：<a id="a-RF"></a>“世尊，<a id="a-RG"></a>我亦不见法有授记莂者，<a id="a-RH"></a>我亦不见得阿耨多罗三耶三菩，<a id="a-RI"></a>亦不见当得者，<a id="a-RJ"></a>亦不见已得者。<a id="a-RK"></a>”</p>
  <p id="aRL">佛言：<a id="a-RM"></a>“如是，<a id="a-RN"></a>如是，<a id="a-RO"></a>须菩提，<a id="a-RP"></a>菩萨摩诃萨于诸法无所得，<a id="a-RQ"></a>菩萨亦不念言‘有阿惟三佛’，<a id="a-RR"></a>亦不念言‘我当得阿惟三佛’。<a id="a-RS"></a>何以故？<a id="a-RT"></a>菩萨行般若波罗蜜，<a id="a-RU"></a>于诸法无所分别，<a id="a-RV"></a>般若波罗蜜亦无所分别故。<a id="a-RW"></a>”</p>
 </body>
</html>