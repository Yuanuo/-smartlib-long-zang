<!DOCTYPE html>
<html>
<head>
  <meta charset="utf-8"/>
  <meta name="author" content="无罗叉"/>
  <meta name="author" content="竺叔兰/西晋"/>
  <meta name="library" content="龙藏"/>
  <meta name="catalog" content="龙藏/大乘般若部"/>
  <title>放光般若波罗蜜经卷第二十</title>
</head>
<body>
  <h1 class="head">放光般若波罗蜜经卷第二十</h1>
  <h2>梦中行品第五十九</h2>
  <p>尔时，舍利弗语须菩提：“菩萨于梦中行三事三昧——空、无相、无愿，于梦中行是，宁有益于般若波罗蜜不？”</p>
  <p>须菩提报舍利弗言：“若于昼日有益于般若波罗蜜者，夜梦中亦当复有益。所以者何？昼夜梦中等无异。舍利弗，菩萨行般若波罗蜜，若有般若波罗蜜者，于梦中便当念般若波罗蜜。”</p>
  <p>舍利弗语须菩提：“若菩萨于梦中有所作，宁有所成受不？如佛所言诸法如梦，是故无所成、无所受。何以故？梦中初不见有法有所成者，有所受者亦无所得。若梦觉已，宁有所得不？”</p>
  <p>须菩提言：“若于梦中有所害杀，言‘我杀是快耶！’，觉已念梦中所作，是云何？”</p>
  <p>舍利弗言：“皆有因缘，无因缘终不起。”</p>
  <p>须菩提言：“如是，如是，事有因缘，有缘有念，有念有事，事从闻见，便有觉意，便有著断，不从不闻不见而有缘起。是故，舍利弗，以因缘故，有事起，有念生。”</p>
  <p>舍利弗言：“云何须菩提所念所作，佛言皆寂？云何所作有缘、有起、有所成受？”</p>
  <p>须菩提言：“起想便有因缘，有缘便有事，有事便有念。”</p>
  <p>舍利弗言：“若菩萨于梦中行六波罗蜜，持是功德念欲为阿耨多罗三耶三菩，是为有所施作不？”</p>
  <p>须菩提言：“今弥勒菩萨摩诃萨，为世尊所记，在是可问。弥勒能解，当从其问。”</p>
  <p>舍利弗白弥勒言：“我所问者，须菩提言弥勒能解，今仁者当为我等解。”</p>
  <p>是时，弥勒语舍利弗言：“卿等欲使我当以名、以色、以痛想行识而发遣耶？当以何事而解说乎？当以色空而发遣耶？当以痛、想、行、识空而发遣乎？色空亦无能发遣，痛、想、行、识空亦无所发遣。我初不见法有能发遣法者，亦无有受记莂受阿耨多罗三耶三菩者，亦无受莂处者，是法都无有二。”</p>
  <p>舍利弗言：“如仁者所说为得证也。”</p>
  <p>弥勒答言：“虽作是说，我亦不得证。”</p>
  <p>舍利弗意念：“弥勒菩萨辩才深入于六波罗蜜中，种种发遣而无所倚。”</p>
  <p>佛告舍利弗：“汝颇见是法得罗汉证者不？”</p>
  <p>舍利弗言：“世尊，不见是法有得证者。”</p>
  <p>佛言：“菩萨行般若波罗蜜亦不念言：是法已受莂，是法当受莂，得阿耨多罗三耶三菩者。菩萨作是行，为行般若波罗蜜，亦不有疑‘我当得阿惟三佛’，亦不疑不得。</p>
  <p>“复次，须菩提，菩萨行檀波罗蜜时，若见有众生，有饥渴者，衣不盖形、孤贫穷厄、不能自存者，当起大哀愿：‘我得阿耨多罗三耶三菩阿惟三佛时，使我境界无有是辈困苦之类，使我佛土所有衣服饮食之具，如四天上，如忉利天第六天王，所有饮食衣服自然。’须菩提，菩萨作是行者，便为具足檀波罗蜜。</p>
  <p>“复次，须菩提，菩萨行尸波罗蜜，若见众生有不慈意残杀众命、邪见疑网、犯十恶者，见有短命、多病、少威、丑无颜色、形残羸劣、极下贱者，起大悲意：‘使我奉行尸波罗蜜。我得佛时，使我境内无有是辈。’菩萨如是为具足戒，疾得阿惟三佛不久。</p>
  <p>“须菩提，菩萨行羼波罗蜜时，若见众生有瞋恚意，捶杖、刀矛、瓦石相加相伤杀者，起大愿言：‘我当行忍至得佛时，令我境内无有是辈诸恶事者。我作佛时，令我国土中一切众生，皆同慈意，和志相视，如父如母、若兄若弟相向无害。’菩萨作是行者，为具足忍疾得阿惟三佛不久。</p>
  <p>“复次，须菩提，菩萨行惟逮波罗蜜时，若见众生于三乘法起相懈怠无精进者，复起大愿：‘我当自勉精进不懈。我得佛时，令我国中众生精进于三乘法各得度脱。’菩萨如是为具足精进，疾得阿惟三佛不久。</p>
  <p>“复次，须菩提，菩萨行禅波罗蜜时，若见众生行五盖事——一者、淫泆、二者、瞋恚、三者、睡卧、四者、调戏、五者、疑网——离于四禅、离四空定者，起大意愿：‘令我常当行禅波罗蜜，教化众生净佛国土。我得佛时，令我国土一切众生无乱志者。’菩萨如是为具足禅，疾得阿惟三佛不久。</p>
  <p>“复次，须菩提，菩萨行般若波罗蜜时，若见众生有犯恶者，若俗若道离正见者，行无道之事者，言无报者，言便断者，言有众生者，作是见已起大愿言：‘我当勤力行六波罗蜜，净佛国土教化众生。我作佛时，令我国中无有是辈邪见之事。’菩萨如是为具足般若波罗蜜疾近萨云然。</p>
  <p>“复次，须菩提，菩萨行六波罗蜜时，若见众生在于三际——一者、直见际，二者、邪见际，三者、亦不在邪亦不在正见际——是以‘我当勤力行六波罗蜜，教化众生净佛国土。我作佛时，令我国人不见邪见，不闻邪见之声。’菩萨如是为具足六波罗蜜疾近萨云然。</p>
  <p>“复次，须菩提，菩萨行六波罗蜜时，若见泥犁、薜荔、畜生、蠕动之类，当发大慈：‘我当勤力行六波罗蜜。我作佛时，令我国中不闻有三恶道之名。’菩萨如是为具足六波罗蜜疾近萨云然。</p>
  <p>“复次，须菩提，菩萨行六波罗蜜时，若见大地山陵沟坑、荆棘草木、不净秽恶，发普愿言：‘我当勤力行六波罗蜜。我得佛时，令我国土皆平如掌，令我国人不见诸秽。’菩萨如是为具足六波罗蜜疾近萨云然。</p>
  <p>“复次，须菩提，菩萨行六波罗蜜时，若见大地无有金宝但纯以土，发意愿言：‘我当勤力行六波罗蜜。我得佛时，令我土地从下际以上纯以黄金为地。’菩萨如是为具足六波罗蜜疾近萨云然。</p>
  <p>“复次，须菩提，菩萨行六波罗蜜时，若见众生有所恋著者，发是愿言：‘我当勤力行六波罗蜜。我作佛时，令我国人莫有所恋著。’菩萨如是为具足六波罗蜜疾近萨云然。</p>
  <p>“复次，须菩提，菩萨行六波罗蜜时，若见四姓——刹利、梵志、田家工师、长吏将帅，发意愿言：‘我当勤力行六波罗蜜，教化众生净佛国土。我作佛时，令我国中无有四姓，纯以一姓。’菩萨如是为具足六波罗蜜疾近萨云然。</p>
  <p>“复次，须菩提，菩萨行六波罗蜜时，若见众生有上中下家者，复发愿言：‘我当勤力行六波罗蜜，教化众生净佛国土。我作佛时，令我国中一切众生，无是优劣有上中下。’菩萨如是为具足六波罗蜜疾近萨云然。</p>
  <p>“复次，须菩提，菩萨行六波罗蜜时，若见众生有种种色，发意愿言：‘我当勤力行六波罗蜜，教化众生净佛国土。我作佛时，令我国人无若干色，皆悉端正得第一色。’菩萨如是为具足六波罗蜜疾近萨云然。</p>
  <p>“复次，须菩提，菩萨行六波罗蜜时，若见国主，发意愿言：‘我当勤力行六波罗蜜，教化众生净佛国土。我作佛时，令我国土无有王者之号，但以如来无所著等正觉以为法王。’菩萨如是为具足六波罗蜜疾近萨云然。</p>
  <p>“复次，须菩提，菩萨行六波罗蜜时，若见五趣之行，发意愿言：‘我当勤力行六波罗蜜，教化众生净佛国土。我作佛时，使我国人皆令无有五趣之行，等以三十七品为行。’菩萨如是为具足六波罗蜜疾近萨云然。</p>
  <p>“复次，须菩提，菩萨行六波罗蜜时，见四种生——卵生、湿生、胎生、化生，发意愿言：‘我当勤力行六波罗蜜，教化众生净佛国土。我作佛时，令我国中无有三生，等一化生。’菩萨如是为具足六波罗蜜疾近萨云然。</p>
  <p>“复次，须菩提，菩萨行六波罗蜜时，见诸众生无有五通，无有光明，复发愿言：‘我作佛时，令我国中尽得五通，皆有光明远有所照。’菩萨行六波罗蜜时，若见众生有大小便利，发意愿言：‘我作佛时，令我国人等如天身无复便利之患。’菩萨行六波罗蜜时，发大愿言：‘我作佛时，令我国土无有一日一月一岁十岁，都无此数。’菩萨行六波罗蜜时，若见众生短命，发大愿言：‘我作佛时，令我国中人寿命极长无有限数。’菩萨如是便具足六波罗蜜，成阿耨多罗三耶三菩阿惟三佛。</p>
  <p>“菩萨行六波罗蜜时，若见众生无有相者，发大愿言：‘我当勤力行六波罗蜜。我作佛时，令我国人普得具足三十二大人之相。’菩萨如是为具足六波罗蜜疾近萨云然。</p>
  <p>“菩萨行六波罗蜜时，若见众生无有善本，‘我成阿惟三佛时，令我国人具足善本，等如如来无所著等正觉。’作是念者具足六度疾近萨云然。</p>
  <p>“复次，须菩提，菩萨行六波罗蜜时，言：‘我当勤力疾成阿耨多罗三耶三菩，令我国中无有三垢四病。’菩萨如是为具足六波罗蜜疾近萨云然。</p>
  <p>“复次，须菩提，菩萨行六波罗蜜时，言：‘我当勤力疾成阿耨多罗三耶三菩。我作佛时，使我国中无有二道之名，普等至萨云然。’</p>
  <p>“复次，须菩提，菩萨行六波罗蜜成阿惟三佛，‘使我国土中不闻顽佷之名’。须菩提，菩萨行六波罗蜜当作是念：‘我未便成阿惟三佛，先当知我寿命、光明、比丘僧数，然后乃成阿惟三佛。一切无有能知我年寿、劫数、比丘数者！’菩萨如是为具足六波罗蜜疾近萨云然。</p>
  <p>“复次，须菩提，菩萨行六波罗蜜，作如是念言：‘我作佛时，令我一国大如恒边沙佛国。’菩萨如是为具足阿耨多罗三耶三菩疾近萨云然。</p>
  <p>“复次，须菩提，菩萨行六波罗蜜，当作是愿：‘生死道长众生甚多，虚空无边，众生之性亦无有边，于中亦无生者，亦无泥洹者。’如是念者，为具足六波罗蜜疾近萨云然。”</p>
  <h2>恒加调品第六十</h2>
  <p>尔时，坐中有一女人名恒加调，从座起整衣服，为佛作礼长跪叉手，白佛言：“我亦当奉行六波罗蜜摄取佛国，如世尊说般若波罗蜜事。”</p>
  <p>是女人叹佛已，以金银华及水陆华、著身璎珞金色之氎而以散佛，当头上化成四柱宝交露台，严事净如是未曾有。</p>
  <p>是女人言：“持是功德施与众生，皆共发阿耨多罗三耶三菩。”</p>
  <p>尔时，世尊知女人意便笑，如诸佛法，若干色光从口中出，遍照诸十方无央数佛刹，绕身三匝还从顶入。</p>
  <p>时，阿难从坐起，整衣服长跪叉手，白佛：“佛何因笑？愿闻笑意。”</p>
  <p>佛告阿难：“是恒加调弟，当来之世当作佛，号名金华如来无所著等正觉。毕女人身受男子形，后当生于妙乐佛国，于彼国修梵行。是菩萨摩诃萨在所生国，常有金华名号，于彼刹尽其寿普游诸国，从一佛至一佛不离诸佛。阿难，譬如转轮圣王，从一观至一观，从生至竟足不蹈地；是金华菩萨亦复如是，至成阿惟三佛未曾不见佛。”</p>
  <p>时，阿难意念：“是金华菩萨后作佛时，诸会菩萨为是佛会？”</p>
  <p>佛知阿难意之所念，告阿难言：“如是，如是，当知彼时菩萨会者是为佛会。彼比丘僧甚多不可计，不可以千数、万数、亿数，无有限量。阿难，是金华菩萨成如来无所著等正觉时，其国土所有一切众恶诸不善事悉皆无有，如向所说般若波罗蜜净妙国土，等无有异。”</p>
  <p>阿难白佛言：“世尊，是弟从何佛以来植功德本？”</p>
  <p>佛告阿难：“是弟乃从提和竭罗如来无所著等正觉所始发道意，亦复以金华散提和竭佛，散彼佛时意亦愿言：‘持是功德成阿耨多罗三耶三菩。’如我以五华散提和竭罗佛上，发阿耨多罗三耶三菩，于时彼佛知我功德具足，便记我阿耨多罗三耶三菩莂，是金华菩萨尔时见我受记便发愿言：‘我亦当受莂，如是菩萨受莂。’阿难，是金华菩萨乃从提和竭罗初始发意。”</p>
  <p>阿难白佛言：“世尊，是女人以办阿耨多罗三耶三菩？”</p>
  <p>佛告阿难：“如是，如是，是弟以为成办阿耨多罗三耶三菩阿惟三佛。”</p>
  <h2>问相行愿品第六十一</h2>
  <p>须菩提白佛言：“世尊，菩萨摩诃萨行般若波罗蜜，云何行空三昧、无相三昧、无愿三昧？当云何入？当云何行？当云何行三十七品？当云何念？”</p>
  <p>佛告须菩提：“菩萨摩诃萨行般若波罗蜜，观五阴空，乃至欲界、色无色界观空，当作是观，意而不乱于诸法无所见，适无所见于诸法不作证。何以故？善学于空法故。至于得证亦不断诸法，不决定于诸法所可得证，亦不见证，亦不见是法。”</p>
  <p>须菩提白佛言：“世尊，云何如佛所说，菩萨不于空法取证？云何住空而复取证？”</p>
  <p>佛告须菩提：“观空具足，无所乏短，亦不念言‘我当受证’，是亦非证。菩萨之法所应所行，不以证为期，但以行为期。菩萨亦不定意，亦不有所而系意，于三十七品而不耗减，亦不受漏尽之证。何以故？菩萨摩诃萨以具足于深妙之法故。何以故？菩萨已住于三十七品，作是知言：‘是为行时，非为证时’。菩萨行般若波罗蜜当作是观，言：‘今正是行五波罗蜜时，非是证时；今正是行三十七品时，非是证时；今正是行三三昧时，行十种力、四等、大慈大悲，是行萨云若时，非是须陀洹、罗汉、辟支佛道证时。’须菩提，菩萨行般若波罗蜜，因三三昧行空、无相、无愿三昧，因三十七品行根、力、觉意法，亦不取证，因三十七品而行，作行不受声闻证。</p>
  <p>“须菩提，譬如士夫端正勇健，猛于兵法，坚持铠杖，具足悉晓六十四能，皆明诸术，众人无不爱敬者，所作事物无不成办，见众敬恃倍复欢喜。若以他事当有所至，道过厄难危险之处多有怨憎，彼怨家者亦复勇猛，所将群从父母大小莫不惊怖。时勇猛者，安隐父母，慰诸群从，言：‘莫有恐畏，我有术能无所乏短，自当得脱此诸厄难。’既得脱难降伏怨敌，而无所害以至所在，安隐父母群从莫不欢喜。所以者何？用是男子勇健雄猛、具足诸术无乏短故。”</p>
  <p>佛告须菩提：“菩萨以四等意——慈悲喜护，为众生故具足六度未得漏尽，开萨云若之大径路以住于空、无相、无愿，亦不以空、无相、无愿随至为证，具足不堕罗汉、辟支佛地。譬如众鸟，飞行空中而不堕地，亦不住空。菩萨如是行空、无相、无愿三昧而不取证，度于罗汉、辟支佛地，悉当具足佛十种力、四无所畏及十八法、萨云然慧，终不取证。</p>
  <p>“须菩提，譬如士夫，壮勇多力善于射术，仰射虚空，寻以后箭射于前箭，箭箭相拄不得令箭有堕地者，意欲令堕便止，后箭不复射者尔乃堕耳。须菩提，菩萨摩诃萨行般若波罗蜜，为沤和拘舍罗所持，植诸功德具足一切众善之本，一事不具终不中道取证；至成阿耨多罗三耶三菩阿惟三佛，功德具足尔乃于真际作证。是故，须菩提，菩萨行般若波罗蜜，当具足是上诸法。”</p>
  <p>须菩提白佛言：“世尊，菩萨学是慊苦甚难！作是学者，为学真际，是为学如，为学法性，为学本空，为学自空，为学三脱。如是所学而不中道有厌，世尊，大哉！甚奇！甚特！”</p>
  <p>佛告须菩提：“所以者何？菩萨有愿志不舍一切众生故。须菩提，菩萨若有意不舍众生，尽当度脱一切众生于无端绪之法，出生三脱门，当知是为沤和拘舍罗。菩萨要当成萨云若慧，终不中道真际取证。</p>
  <p>“复次，须菩提，菩萨欲得观知诸深法处者——内空、外空及有无空、三十七品及三脱门，当作是念：‘一切众生长夜常有我想、人想，有寿命想，有见知想，所念所作皆依是想。’是故菩萨摩诃萨普见众生有是辈想，欲为众生除是念想，成阿耨多罗三耶三菩而为说法，行空三昧无相无愿，虽作是行终不中道取罗汉、辟支佛证。须菩提，用是菩萨有是愿故，功德具足故，亦不中道取证，不失四禅，不失四等及四空定，不失三十七品法及三脱门、四无所畏、四无碍慧，不失十力及十八法，便得具足诸所有之法，终不失阿耨多罗三耶三菩。诸有菩萨为沤和拘舍罗所护持者，具足功德善法转增，诸根通利过于罗汉、辟支佛根。</p>
  <p>“复次，须菩提，菩萨常念众生行四颠倒——有常想、有净想、有乐想、有我想，‘当为是辈我当行道，成阿惟三佛时当为说法，为说无常，为说不净、无乐、无我’。菩萨如是意行具足者，是为沤和拘舍罗行般若波罗蜜，悉当具足十力、四无所畏、大悲四等、三十七品、无愿三昧，然后乃当坐佛三昧真际取证。菩萨作是念言：‘一切众生常有倚著，常著吾我，著于寿命，著于五阴，著于六衰，著于十八法，著于四禅，著于四空定，著于四等。我成阿耨多罗三耶三菩阿惟三佛时，当使众生皆无有是倚著之病。’持是意行以沤和拘舍罗行般若波罗蜜，未具足十力、四无所畏、四无碍慧、无愿三昧终不中道取证，具足诸愿尔乃取证。</p>
  <p>“复次，须菩提，菩萨行般若波罗蜜，意复念言：‘众生长夜常著想行，或想念男女，有色、无色想。我当勤行，成阿耨多罗三耶三菩时，令我众生无想著病。’以具足是念，以沤和拘舍罗行般若波罗蜜，十力不具足及四无所畏、佛十八法未具足者终不取证，成诸功德具足无相三昧尔乃取证。须菩提，菩萨行六波罗蜜，内空、外空及有无空、三十七品、佛十八法具足是行，不与三界共同行也。须菩提，菩萨行是三十七品，行三十七品已当问言：‘菩萨云何欲得阿耨多罗三耶三菩？’不以空为证以觉真际得须陀洹、斯陀含、阿那含、阿罗汉、辟支佛道，亦不证无相无愿，亦不证灭，亦不证所作，亦不证所生，亦不证无所有而念般若波罗蜜。</p>
  <p>“须菩提，若有菩萨问诸菩萨，若闻说空，则当念空；若闻无相无愿，当念无相无愿；若闻无所作，当念无所作；闻无所生、无所有，当念无所生、无所有；但当行空三十七品，不行无相，不行无愿，不行无所作，亦不行无所生。须菩提，当知是菩萨未受记莂，未从诸佛受记莂。何以故？阿惟越致菩萨亦不作是念，亦不作是行，亦不作是说，亦不作是想——但行阿惟越致菩萨事，但念是事，但行、但说、但想是事。须菩提，当知是菩萨已过诸地，如阿惟越致地，以过阿惟越致地。”</p>
  <p>须菩提白佛言：“世尊，是菩萨为得阿惟越致不？”</p>
  <p>佛言：“若有菩萨闻六波罗蜜，若不闻所作行事，如阿惟越致菩萨。”</p>
  <p>须菩提白佛言：“多有人行佛道者，少有如阿惟越致菩萨所行者。何以故？少有菩萨受阿惟越致慧地记莂。受阿惟越致菩萨莂者，为已远离上诸想著不具足事。是菩萨摩诃萨，诸天、世间人无能及者。”</p>
  <h2>阿惟越致相品第六十二</h2>
  <p>佛告须菩提：“菩萨梦中不近罗汉、辟支佛地，亦不近三界，亦不坏三界，亦不起意，视诸法如梦、如响、如幻、如热时焰，视诸法如化而不作证。须菩提，是菩萨摩诃萨是为阿惟越致相。</p>
  <p>“复次，须菩提，菩萨梦中见佛，与若干百千不可计数四辈之众围绕说法，从佛闻法即解中义，所作常不离法，所说不失法则。须菩提，当知是为阿惟越致相。</p>
  <p>“复次，须菩提，菩萨梦中见佛，如来踊在虚空，身有三十二相、八十种好，变化神通为比丘僧说法，变化使人诣他佛土施作佛事。须菩提，是为阿惟越致相。</p>
  <p>“复次，须菩提，菩萨梦中，若见郡县兵起相杀，若有火灾，若见虎狼、师子、毒虫诸恐畏之事忧悲苦恼，若见饥饿，若见丧失父母、兄弟、亲友、知识，梦见是已不恐不怖，于梦觉已便作念言：‘三界所有皆如梦耳。我当精进成阿惟三佛已，当为三界众生说法。’须菩提，是为阿惟越致相。”</p>
  <p>佛告须菩提：“一切人尽当云何知是菩萨成阿耨多罗三耶三菩？</p>
  <p>“须菩提，菩萨若见泥犁、薜荔、禽兽三恶趣中诸勤苦者，当发愿言：‘我当成阿惟三佛时，使我国中无有三恶趣。’何以故？梦中所有及一切诸法，一法无有二。当知是为阿惟越致相。</p>
  <p>“复次，须菩提，菩萨梦中见泥犁中火烧汤煮，觉已念言：‘我于梦中所见形像及其灾变。’若于梦中自见阿惟越致相，便作誓言：‘如我所见，泥犁中火即当灭去。’若火灭汤冷，当知是菩萨以受记莂，当成阿耨多罗三耶三菩，是为阿惟越致相。若是火焰烧一家至一家，烧一里至一里，或烧一家不烧一家，或烧一里不烧一里，中有为火所烧者，当知被烧家人断法所致，皆是断法余殃。从是以来断法余殃悉毕，是为罪灭福生。是为阿惟越致相。”</p>
  <p>佛告须菩提：“今我当说阿惟越致像貌相行：</p>
  <p>“若有男子、女人为鬼神所持，是菩萨便作是念：‘过去诸佛如来无所著等正觉审授我莂者，所作愿行清净无秽，不应堕罗汉、辟支佛地，亦无罗汉、辟支佛念，当成阿惟三佛者，亦不成亦不不成。假令诸十方现在诸如来无所著等正觉，无所不知，无所不见，无所不觉，诸佛知我必当成阿耨多罗三耶三菩者，是鬼神当去。’若是鬼神不去者，当知是菩萨不从过去诸佛受其记莂。须菩提，若是菩萨为说经已，鬼神即为去，当知是菩萨以从诸如来无所著等正觉受记莂已。须菩提，以是像貌相行具足，是为阿惟越致相。</p>
  <p>“复次，须菩提，菩萨行六波罗蜜，离沤和拘舍罗，未行三十七品及三脱门，未逮菩萨位，未得菩萨三昧处，亦不从过去诸佛受莂。是菩萨往至是男子女人所复言：‘我审受莂当为阿耨多罗三耶三菩者，是鬼神当去。’鬼神不为去，是菩萨故为说经法不止者，时魔波旬往至彼所，波旬念言：‘我当令鬼神去。’所以者何？波旬有威神胜是鬼神。时，彼波旬便敕鬼神令去。是菩萨不知波旬令鬼神去，喜言：‘鬼神用我故去。’便自贡高轻蔑余人，语他人言：‘我已从过去诸佛受莂已，其余人皆未受莂。’用是贡高轻易人故离萨云然，不得如来无所著等正觉之智慧；用是贡高失沤和拘舍罗，便堕二地罗汉、辟支佛地；用至诚誓故便起魔事，远离真知识堕魔罗网。何以故？不行六波罗蜜，不持沤和拘舍罗故。须菩提，当知是菩萨为自作魔事。”</p>
  <p>佛告须菩提：“菩萨未行六波罗蜜，未得沤和拘舍罗，未逮菩萨位，以魔事故波旬复来至菩萨所，作异被服，语菩萨言：‘善男子，如来已授卿莂，当为阿耨多罗三耶三菩。卿父母字某，卿兄弟妹姊字某，卿朋友、知识、亲族字某，卿七世父母字某，卿从某国某县某村落生。’若见菩萨体行和顺：‘卿前世时亦复柔软。’若见才朗，若见行沙门十二法，若见节言，波旬随形语菩萨言：‘卿前世时皆有是行，卿前世时亦行此十二法。’彼菩萨闻魔语说先世事，复自观所作行倍复贡高轻于同学，魔重语言：‘过去如来已授卿莂，如卿所作功德不复转还。’波旬或作比丘形像，或作父母，或作迦罗越形像而来言：‘卿必当成阿耨多罗三耶三菩。所以者何？卿尽有阿惟越致相行具足故。’”</p>
  <p>佛告须菩提：“我所说阿惟越致像貌相行，彼菩萨获无是相。当知是菩萨为魔所使，以闻是名誉贡高自可，轻易同学，形笑他人，无所复录，用贡高故，是为魔事。</p>
  <p>“复次，须菩提，菩萨于魔因缘当觉魔事。何以故？是菩萨不行六波罗蜜故，不知魔事如，不知五阴如。彼菩萨用不觉魔事，闻前比丘说其记莂，今复闻是记莂名字，意中欢喜便自念言：‘以是证像，我今定当得阿耨多罗三耶三菩。’益复贡高轻易他人呼无所知。是菩萨无有阿惟越致相，便远离般若波罗蜜沤和拘舍罗，失阿耨多罗三耶三菩智，远离真知识，更得恶知识。当知是菩萨终不成就堕二道地，若后久远更诸勤苦生死极远，乃当复得真知识得闻般若波罗蜜，尔乃悔本所著受字，用是悔故乃得罗汉、辟支佛。譬如比丘犯四事禁，现世不能得成四道。须菩提，是彼菩萨其罪重于四事之禁，用受名字著贡高故。置是罪事，其有犯是贡高受字、受伪号者，其罪过于五逆。须菩提，若有名字受想著者，急当护魔觉微因缘。</p>
  <p>“复次，须菩提，波旬复往至菩萨所，赞叹远离说其功德：‘如卿所行，佛所称誉，正当如是。’须菩提，如我所说，菩萨远离之法不尔。若在山间树下、独处寂无人中，未必是为远离之法。”</p>
  <p>须菩提白佛言：“何等为菩萨异远离？”</p>
  <p>佛告须菩提：“菩萨远离，寂于声闻、辟支佛念，寂于山间树下独处念。须菩提，菩萨如是，是为大远离之法。菩萨如是当昼夜行，是为菩萨寂然远离。若在人间随我寂教者，虽在城傍为与山泽等无有异。</p>
  <p>“若受魔教便亡远离，堕于罗汉、辟支佛地，不应般若波罗蜜，不具足萨云然事。作是行念者，非是清净之法，杂糅罗汉、辟支佛意，更反形笑轻易人间清净行者，人间行者亦不杂糅罗汉、辟支佛意反更轻易之，亦复轻易得禅、惟无三昧者，轻易得神通者。菩萨无沤和拘舍罗者，虽在绝旷百俞旬外，亿千万岁禽兽飞鸟所不至处，鬼神盗贼所不至处，虽久在中，不知菩萨远离之法，会无所益。</p>
  <p>“受波旬教行远离者，不乐我所教远离也，亦复不能具足远离之法，亦复不在远离法中。何以故？以去是远离法远故。适去是远离法远已，时魔波旬在虚空中叹言：‘善哉！善哉！善男子，是为佛之所说，是真远离法。汝行是远离法，可疾得阿耨多罗三耶三菩。’彼妄远离菩萨得是赞叹已，便欢喜贡高，轻易是真远离者，反诽谤言：‘是为愦乎！’谓为不净愦闹志乱，有不净者反呼为净，不应敬者更敬之，应所敬者更轻慢之，‘何以故？我为诸天及人非人所见劝助恭敬，我所行者真为是行。汝在城傍，谁当来恭敬赞叹汝者？’是人于城傍善男子、善女人求菩萨道者，于前贡高言：‘诸天来语，我当得道时日数。’</p>
  <p>“须菩提，当知是贡高菩萨辈如旃陀罗(此云主杀人、狱卒，又云屠者，正言旃荼罗，此云严忏也)，是辈之人在诸菩萨中为大瑕病，是为倚法像如菩萨，是为天上人中之大贼，亦复是沙门像法之中为大贼，复是善男子、善女人之中大贼。如是辈人不当与共从事，亦不当与相见、坐起、语言、饮食。何以故？是辈之人贡高顽佷故。</p>
  <p>“若有菩萨不欲舍萨云然，不欲舍阿耨多罗三耶三菩者，庄事欲得求阿惟三佛者，欲救一切众生者，当远离是辈之人，不当与共从事，自修其行莫与往来，常当有厌意，于世间不当受三界之乐，常当慈哀加于众生，当为是辈倒见之人起大悲意，当自念言：‘令我世世莫有是遭非法之事，若有是意疾令灭之。’须菩提，当知是辈菩萨自起神通。</p>
  <p>“复次，须菩提，若有菩萨至诚庄事求阿耨多罗三耶三菩者，当与真知识从事。”</p>
  <p>须菩提白佛言：“何等为菩萨真知识？”</p>
  <p>佛告须菩提：“诸佛世尊是菩萨真知识，诸菩萨摩诃萨亦是菩萨真知识，诸弟子众亦是真知识，当知是为菩萨真知识。真知识者，常为菩萨解说般若波罗蜜分别其事——六波罗蜜、三十七品、佛十八法、如、真际、法性，是为菩萨真知识也。六波罗蜜者是世多罗，六波罗蜜者是道，六波罗蜜者是大明，六波罗蜜者是为大炬，六波罗蜜者是大智光明，六波罗蜜者是护，六波罗蜜者是归，六波罗蜜者是父是母，六波罗蜜者是三十七品，六波罗蜜者是萨云然，六波罗蜜者除人诸习绪。何以故？须菩提，三十七品者是过去、当来、今现在十方诸佛之母。何以故？去来今诸如来无所著等正觉，皆从三十七品中出生故。是故，须菩提，菩萨欲成阿耨多罗三耶三菩，净佛国土教化众生者，当以四事饶益摄受众生：一者、施，二者、爱，三者、利，四者、同义，以是四恩事益于众生。须菩提，我观是义故说是事，三十七品者则是菩萨摩诃萨父母，则为是舍，是则为护，是则为灯明。须菩提，菩萨不欲随他人教住者，欲断一切众生狐疑者，欲净佛国教化众生者，当学般若波罗蜜。何以故？般若波罗蜜者，广说菩萨之行，是诸菩萨所应当学者。”</p>
  <p>须菩提白佛言：“何等为般若波罗蜜相？”</p>
  <p>佛言：“般若波罗蜜如虚空相，亦非相，亦不作相。”</p>
  <p>须菩提言：“世尊，颇有因缘可知般若波罗蜜相不？以相知诸法不？”</p>
  <p>佛言：“如是，须菩提，欲知般若波罗蜜相，如诸法相。何以故？诸法寂故，诸法常净故。以是故，须菩提，般若波罗蜜相，则诸法之相，以空寂故。”</p>
  <p>须菩提白佛言：“世尊，若诸法寂，若诸法空，云何知诸法有著有断？空之寂亦不断亦不著，亦不成阿耨多罗三耶三菩，于空寂中亦不有法，于空寂中亦不见得阿惟三佛者。世尊，我等云何当知是义？”</p>
  <p>佛告须菩提：“众生长夜著吾我行。”</p>
  <p>须菩提言：“尔，世尊，众生长夜著吾我行。”</p>
  <p>佛言：“云何为知吾我空寂不？”</p>
  <p>须菩提言：“尔，世尊。”</p>
  <p>“须菩提，知众生以吾我故久在生死不？”</p>
  <p>须菩提言：“尔，世尊，以众生著吾我故，久在世间更受勤苦便知有著。”</p>
  <p>“须菩提，无吾、无我、无有受者，亦不久在世间，亦不久受勤苦，亦不著便不断。”</p>
  <p>须菩提白佛言：“世尊，菩萨作如是行者，不于五阴行，亦不于三十七品作行，亦不行四无碍慧。何以故？不见有法有可行者，亦不见法当可行者。菩萨如是行者，诸天世人无能动者，无能伏者，罗汉、辟支佛无能及者。何以故？所住处无有能逮故。世尊，行萨云然菩萨所住无有能及者，菩萨如是疾近萨云然。”</p>
  <p>佛言：“于须菩提意云何？阎浮提众生尽得人道已，皆为阿耨多罗三耶三菩，若有善男子、善女人供养承事尽其寿命，持是供养之福施为阿耨多罗三耶三菩。是善男子、善女人其福宁多不？”</p>
  <p>须菩提言：“世尊，甚多！甚多！”</p>
  <p>佛言：“不如是善男子、善女人持般若波罗蜜，教人具足为说解其中慧，意不远离应萨云然念。乃至三千大千国土众生皆得为人，若有善男子、善女人皆教使行十善地，立于四禅、四等及四空定，又立于须陀洹、斯陀含、阿那含、阿罗汉、辟支佛、阿耨多罗三耶三菩，持是功德施为阿耨多罗三耶三菩。是善男子、善女人功德宁多不？”</p>
  <p>须菩提言：“世尊，甚多！甚多！”</p>
  <p>佛言：“不如是善男子、善女人持般若波罗蜜宣示他人，具足为说解其中慧，意不远离萨云然念者，出于贤圣之表。何以故？除如来无所著等正觉，唯当有是菩萨摩诃萨。何以故？以是善男子、善女人行般若波罗蜜有大慈行故，行般若波罗蜜见诸众生趣死地故便起大悲，以是行故便得大护不与想俱，便得大喜具足四等。</p>
  <p>“须菩提，是为菩萨大智之明，大智明者则六波罗蜜是。是善男子、善女人虽未得道，为一切众生作救，于阿耨多罗三耶三菩不动还，所受供养衣服、饮食、床卧、医药、一切珍宝，以行般若波罗蜜故，必报众生信施之福，疾近萨云然。</p>
  <p>“须菩提，若不欲痴妄受人施者，若欲示众生之道径者，若欲解无所有者，若欲度脱牢狱中人者，若欲与一切众生眼者，身所行当应般若波罗蜜，有所语言亦当应般若波罗蜜意。应般若波罗蜜者，他余之意亦不得其便，当作方便昼夜念般若波罗蜜莫有断绝。</p>
  <p>“须菩提，譬如士夫曾得摩尼宝，后复得之大欢喜踊跃，后复失之，失是宝已甚大愁忧，忆想是摩尼宝，坐起无忘不离须臾，自念：‘我云何欻亡此大宝？’”</p>
  <p>佛告须菩提：“菩萨离于萨云然念，亦如彼人失大珍宝，坐起不忘须臾之间。”</p>
  <p>须菩提白佛言：“云何，世尊，一切诸念无有止处，皆空皆寂？云何菩萨不离萨云然念，亦不从离中，亦不从念中可得菩萨，亦不从萨云然中可得菩萨？”</p>
  <p>佛告须菩提：“若有菩萨知诸法自远离，法性常住，道法及如真际常住，非佛所作，亦非罗汉、辟支佛所可作，菩萨知是已终不复离般若波罗蜜。何以故？般若波罗蜜空寂故，亦不增亦不减。”</p>
  <p>须菩提白佛言：“世尊，若般若波罗蜜自空寂者，云何菩萨与般若波罗蜜等成阿惟三佛？”</p>
  <p>佛言：“菩萨亦不与般若波罗蜜等，亦不增亦不减，真际亦不增亦不减，法性亦不增亦不减。何以故？般若波罗蜜，亦非一，亦非二。若菩萨闻是不怖不难亦不恐畏，当知是菩萨已住于阿惟越致地行般若波罗蜜。”</p>
  <p>须菩提白佛言：“云何，世尊，念般若波罗蜜空，念般若波罗蜜无所有，为行般若波罗蜜耶？”</p>
  <p>佛言：“不也。”</p>
  <p>须菩提言：“世尊，颇有离般若波罗蜜行般若波罗蜜者不？”</p>
  <p>佛言：“不也。”</p>
  <p>须菩提言：“世尊，般若波罗蜜行般若波罗蜜不？”</p>
  <p>佛言：“不也。”</p>
  <p>须菩提言：“世尊，空可行空不？”</p>
  <p>佛言：“不也。”</p>
  <p>须菩提言：“世尊，五阴行般若波罗蜜不？”</p>
  <p>佛言：“不也。”</p>
  <p>须菩提言：“世尊，六波罗蜜行般若波罗蜜不？”</p>
  <p>佛言：“不也。”</p>
  <p>须菩提言：“世尊，乃至四无碍慧行般若波罗蜜不？”</p>
  <p>佛言：“不也。”</p>
  <p>须菩提言：“世尊，五阴之空如及尔法、法性、四无碍慧空，行般若波罗蜜不？”</p>
  <p>佛言：“不也。”</p>
  <p>须菩提言：“世尊，是诸法不行般若波罗蜜耶？若不行是法，菩萨云何行般若波罗蜜？”</p>
  <p>佛言：“于须菩提意云何？颇见有法行般若波罗蜜者不？”</p>
  <p>须菩提言：“不见也，世尊。”</p>
  <p>“颇见般若波罗蜜菩萨有可行者不？”</p>
  <p>须菩提言：“不见也，世尊。”</p>
  <p>“于须菩提意云何？汝所不见法为可得不？”</p>
  <p>“不也，世尊。”</p>
  <p>佛言：“不可得法为有生灭不？”</p>
  <p>“不也，世尊。”</p>
  <p>佛告须菩提：“如菩萨无所从生法忍，阿耨多罗三耶三菩莂亦复如是。若菩萨学承用如来四无所畏、四无碍慧，习行是法，终不离阿耨多罗三耶三菩慧、萨云然慧、摩诃衍慧。何以故？菩萨摩诃萨得无所从生法忍，至成阿耨多罗三耶三菩，终不耗减。”</p>
  <p>须菩提白佛言：“世尊，从诸法无所生中，授诸菩萨阿耨多罗三耶三菩记莂耶？”</p>
  <p>佛言：“不也。”</p>
  <p>须菩提言：“世尊，从所生法中授诸菩萨莂耶？”</p>
  <p>佛言：“不也。”</p>
  <p>须菩提言：“亦不从无所从生法授菩萨莂，亦不从有所生中授菩萨莂，如是云何授诸菩萨阿耨多罗三耶三菩记莂？”</p>
  <p>佛告须菩提：“颇见法受阿耨多罗三耶三菩记莂者不？”</p>
  <p>须菩提言：“世尊，我亦不见法有授记莂者，我亦不见得阿耨多罗三耶三菩，亦不见当得者，亦不见已得者。”</p>
  <p>佛言：“如是，如是，须菩提，菩萨摩诃萨于诸法无所得，菩萨亦不念言‘有阿惟三佛’，亦不念言‘我当得阿惟三佛’。何以故？菩萨行般若波罗蜜，于诸法无所分别，般若波罗蜜亦无所分别故。”</p>
</body></html>