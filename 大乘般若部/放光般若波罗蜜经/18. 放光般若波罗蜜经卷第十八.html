<!doctype html>
<html id="z3IBT96AC" data-ver="1047">
 <head>
  <meta charset="utf-8">
  <meta author="无罗叉">
  <meta author="竺叔兰">
  <meta library="龙藏">
  <meta catalog="大乘般若部">
  <meta period="西晋">
 </head>
 <body>
  <h1 id="a1">放光般若波罗蜜经卷第十八</h1>
  <h2 id="a2">叹深品第五十五</h2>
  <p id="a3">尔时，<a id="a-4"></a>诸欲天子、<a id="a-5"></a>诸色天子以天名华而散佛上，<a id="a-6"></a>来诣佛所头面作礼，<a id="a-7"></a>叉手白佛言：<a id="a-8"></a>“世尊，<a id="a-9"></a>是般若波罗蜜甚深！<a id="a-A"></a>难晓难了！<a id="a-B"></a>不可思议！<a id="a-C"></a>是智者之所知，<a id="a-D"></a>是一切世间所可信者，<a id="a-E"></a>是诸如来无所著等正觉之道径。<a id="a-F"></a>从是成阿耨多罗三耶三菩阿惟三佛者，<a id="a-G"></a>皆是般若波罗蜜之恩，<a id="a-H"></a>是为一教。<a id="a-I"></a>一教者，<a id="a-J"></a>五阴则萨云然，<a id="a-K"></a>萨云然则五阴，<a id="a-L"></a>萨云然如五阴如，<a id="a-M"></a>萨云然、<a id="a-N"></a>五阴一如无二，<a id="a-O"></a>佛如及萨云然如亦无有二。<a id="a-P"></a>”</p>
  <p id="aQ">佛告诸欲色天子：<a id="a-R"></a>“如是，<a id="a-S"></a>如是，<a id="a-T"></a>如诸天子所言，<a id="a-U"></a>五阴则萨云然，<a id="a-V"></a>萨云然则五阴，<a id="a-W"></a>佛则萨云然，<a id="a-X"></a>萨云然则佛，<a id="a-Y"></a>一如无有二。<a id="a-Z"></a>以是故，<a id="a-a"></a>诸天子，<a id="a-b"></a>如来坦然无为而不说法。<a id="a-c"></a>何以故？<a id="a-d"></a>是法甚深清净，<a id="a-e"></a>难晓难了，<a id="a-f"></a>特可信故。<a id="a-g"></a>诸如来之道于过去、<a id="a-h"></a>当来、<a id="a-i"></a>今现在无有逮觉者，<a id="a-j"></a>于法无有二者，<a id="a-k"></a>是乃为法。</p>
  <p id="al">“诸天子，<a id="a-m"></a>如虚空之甚深微妙，<a id="a-n"></a>是法亦如是；<a id="a-o"></a>以如法之深妙故，<a id="a-p"></a>是法深妙；<a id="a-q"></a>法性、<a id="a-r"></a>不可思议性、<a id="a-s"></a>真际、<a id="a-t"></a>无涯底、<a id="a-u"></a>无来无往、<a id="a-v"></a>无著无断、<a id="a-w"></a>不生不灭甚深微妙无有逮觉者，<a id="a-x"></a>以无有逮觉者甚深微妙故，<a id="a-y"></a>般若波罗蜜甚深微妙。<a id="a-z"></a>诸天子，<a id="a-10"></a>以诸法甚深微妙故，<a id="a-11"></a>众生、<a id="a-12"></a>我、<a id="a-13"></a>人、<a id="a-14"></a>寿命亦复甚深微妙，<a id="a-15"></a>五阴深妙，<a id="a-16"></a>六波罗蜜深妙，<a id="a-17"></a>内空、<a id="a-18"></a>外空及有无空、<a id="a-19"></a>三十七品、<a id="a-1A"></a>佛十八法至萨云若甚深微妙。<a id="a-1B"></a>以是甚深微妙故，<a id="a-1C"></a>诸天子，<a id="a-1D"></a>般若波罗蜜法甚深微妙。<a id="a-1E"></a>”</p>
  <p id="a1F">诸欲色天子俱白佛言：<a id="a-1G"></a>“世尊，<a id="a-1H"></a>是法于世间特可信者。<a id="a-1I"></a>如是说者，<a id="a-1J"></a>亦不受五阴亦不不受，<a id="a-1K"></a>乃至十八法亦无所受亦不不受；<a id="a-1L"></a>如是说者，<a id="a-1M"></a>从须陀洹乃至萨云然，<a id="a-1N"></a>亦不受持亦不不受，<a id="a-1O"></a>持诸世间者皆是受持。<a id="a-1P"></a>云何受持？<a id="a-1Q"></a>五阴是我所，<a id="a-1R"></a>我是五阴所，<a id="a-1S"></a>十八法是我所，<a id="a-1T"></a>我是十八法所，<a id="a-1U"></a>从须陀洹至萨云然皆是我所，<a id="a-1V"></a>我是萨云若所，<a id="a-1W"></a>是为世间受持。<a id="a-1X"></a>”</p>
  <p id="a1Y">佛告诸天子：<a id="a-1Z"></a>“如诸天子所言，<a id="a-1a"></a>是法亦不受持五阴，<a id="a-1b"></a>亦不受持萨云然。<a id="a-1c"></a>诸天子，<a id="a-1d"></a>诸有受持行五阴者，<a id="a-1e"></a>受持萨云然行者，<a id="a-1f"></a>则不堪任行六波罗蜜，<a id="a-1g"></a>亦不堪任行萨云然。<a id="a-1h"></a>”</p>
  <p id="a1i">须菩提白佛言：<a id="a-1j"></a>“世尊，<a id="a-1k"></a>是法不逆于诸法而有顺。<a id="a-1l"></a>何等法顺？<a id="a-1m"></a>是法顺六波罗蜜，<a id="a-1n"></a>是法顺内外空及有无空，<a id="a-1o"></a>顺三十七品至萨云然，<a id="a-1p"></a>是为顺法。<a id="a-1q"></a>是法于诸法无所礙。<a id="a-1r"></a>云何无礙？<a id="a-1s"></a>不礙于五阴，<a id="a-1t"></a>至萨云然亦无所礙，<a id="a-1u"></a>是法无礙之相譬如虚空。<a id="a-1v"></a>何以故？<a id="a-1w"></a>其住如法性，<a id="a-1x"></a>如真际，<a id="a-1y"></a>如不思议性，<a id="a-1z"></a>如空、<a id="a-20"></a>无相、<a id="a-21"></a>无愿。<a id="a-22"></a>是般若波罗蜜法亦不生亦不灭，<a id="a-23"></a>以五阴不生不有故，<a id="a-24"></a>乃至萨云若亦不生亦不有。<a id="a-25"></a>是法无有迹，<a id="a-26"></a>以五阴迹不可见故，<a id="a-27"></a>至萨云若迹亦不可见。<a id="a-28"></a>”</p>
  <p id="a29">尔时，<a id="a-2A"></a>诸欲天子、<a id="a-2B"></a>诸色天子俱白佛言：<a id="a-2C"></a>“世尊，<a id="a-2D"></a>尊者须菩提诸弟子中佛之真子，<a id="a-2E"></a>何以故所说但说空无缚之法？<a id="a-2F"></a>”</p>
  <p id="a2G">时，<a id="a-2H"></a>须菩提语诸欲色天子言：<a id="a-2I"></a>“如卿所说，<a id="a-2J"></a>诸弟子中我为真子，<a id="a-2K"></a>云何为真子？<a id="a-2L"></a>”</p>
  <p id="a2M">诸天子报须菩提言：<a id="a-2N"></a>“佛从如生无去无来，<a id="a-2O"></a>须菩提如亦不来亦不去，<a id="a-2P"></a>以是故，<a id="a-2Q"></a>须菩提从佛生。</p>
  <p id="a2R">“佛之如者则为一切诸法之如，<a id="a-2S"></a>如诸法如则佛之如，<a id="a-2T"></a>如者亦复非如，<a id="a-2U"></a>是故须菩提为从佛生。</p>
  <p id="a2V">“如佛如住，<a id="a-2W"></a>须菩提如亦如是住；<a id="a-2X"></a>如佛之如无作无为亦无所有，<a id="a-2Y"></a>须菩提如亦复如是。<a id="a-2Z"></a>如佛之如无所挂礙，<a id="a-2a"></a>诸法之如亦无所礙，<a id="a-2b"></a>如佛之如、<a id="a-2c"></a>诸法之如一如无二亦无作者，<a id="a-2d"></a>无作之如常尔无不不尔，<a id="a-2e"></a>从有如尔无不尔时常一无二，<a id="a-2f"></a>以是故知尊者须菩提从如来生。</p>
  <p id="a2g">“如佛之如亦无所坏，<a id="a-2h"></a>须菩提之如亦无所坏亦不不坏；<a id="a-2i"></a>如佛之如亦不可见不可破坏，<a id="a-2j"></a>须菩提如亦复如是；<a id="a-2k"></a>如佛之如，<a id="a-2l"></a>亦是诸法之如亦无他如，<a id="a-2m"></a>尊者须菩提亦复如是。<a id="a-2n"></a>以是故知，<a id="a-2o"></a>须菩提真从佛生如佛之如。</p>
  <p id="a2p">“不过去、<a id="a-2q"></a>当来、<a id="a-2r"></a>今现在，<a id="a-2s"></a>诸法之如亦无去来今，<a id="a-2t"></a>是故知须菩提为从佛生。</p>
  <p id="a2u">“过去、<a id="a-2v"></a>当来、<a id="a-2w"></a>今现在如亦是佛如，<a id="a-2x"></a>佛如者亦是过去、<a id="a-2y"></a>当来、<a id="a-2z"></a>今现在如，<a id="a-30"></a>等一无二；<a id="a-31"></a>五阴之如、<a id="a-32"></a>如来之如亦一无二；<a id="a-33"></a>吾我寿命众生之如，<a id="a-34"></a>如佛之如亦一无二；<a id="a-35"></a>六波罗蜜如、<a id="a-36"></a>内外空如及有无空如、<a id="a-37"></a>三十七品如，<a id="a-38"></a>乃至萨云然如，<a id="a-39"></a>如佛之如一如无二。</p>
  <p id="a3A">“何等为如？<a id="a-3B"></a>须菩提，<a id="a-3C"></a>如者，<a id="a-3D"></a>菩萨所可逮觉，<a id="a-3E"></a>得如来名号者是。<a id="a-3F"></a>”</p>
  <p id="a3G">说是如品时，<a id="a-3H"></a>三千大千刹土地为六反震动，<a id="a-3I"></a>东涌西没，<a id="a-3J"></a>西涌东没，<a id="a-3K"></a>南涌北没，<a id="a-3L"></a>北涌南没，<a id="a-3M"></a>四面都涌则中央没，<a id="a-3N"></a>适中央涌四面都没，<a id="a-3O"></a>是为六反震动。</p>
  <p id="a3P">是时，<a id="a-3Q"></a>三千大千刹土诸欲天子、<a id="a-3R"></a>诸色天子，<a id="a-3S"></a>以天名华、<a id="a-3T"></a>名香、<a id="a-3U"></a>栴檀用散佛上，<a id="a-3V"></a>及散须菩提上，<a id="a-3W"></a>同时叹言：<a id="a-3X"></a>“世尊，<a id="a-3Y"></a>甚奇！<a id="a-3Z"></a>甚特！<a id="a-3a"></a>尊者须菩提，<a id="a-3b"></a>乃从如来如生真佛之子。<a id="a-3c"></a>”</p>
  <p id="a3d">是时，<a id="a-3e"></a>须菩提更为诸天子说言：<a id="a-3f"></a>“诸天子，<a id="a-3g"></a>须菩提者，<a id="a-3h"></a>亦不从五阴生，<a id="a-3i"></a>亦不从五阴如生，<a id="a-3j"></a>亦不离五阴如生；<a id="a-3k"></a>亦不从萨云然如生，<a id="a-3l"></a>亦不离萨云然如生；<a id="a-3m"></a>亦不从有为无为如生，<a id="a-3n"></a>亦不离有为无为如生。<a id="a-3o"></a>何以故？<a id="a-3p"></a>是诸法皆无所有故，<a id="a-3q"></a>亦无法可著乐者。<a id="a-3r"></a>”</p>
  <p id="a3s">舍利弗白佛言：<a id="a-3t"></a>“世尊，<a id="a-3u"></a>如者及尔法住道法，<a id="a-3v"></a>甚深！<a id="a-3w"></a>甚深！<a id="a-3x"></a>五阴尚不可见，<a id="a-3y"></a>况五阴如？<a id="a-3z"></a>乃至萨云然尚不可见，<a id="a-40"></a>况萨云然如？<a id="a-41"></a>”</p>
  <p id="a42">佛言：<a id="a-43"></a>“如是，<a id="a-44"></a>如是，<a id="a-45"></a>舍利弗，<a id="a-46"></a>如者甚深，<a id="a-47"></a>五阴及萨云然尚不可见，<a id="a-48"></a>况萨云然如？<a id="a-49"></a>舍利弗，<a id="a-4A"></a>如者甚深，<a id="a-4B"></a>说如及尔。<a id="a-4C"></a>”</p>
  <p id="a4D">尔时，<a id="a-4E"></a>二百比丘僧漏尽意解，<a id="a-4F"></a>五百比丘尼远尘离垢法眼生，<a id="a-4G"></a>五千菩萨天及人得无所从生法忍，<a id="a-4H"></a>六十菩萨漏尽意解。</p>
  <p id="a4I">佛告舍利弗：<a id="a-4J"></a>“是六十菩萨已便供养五百佛，<a id="a-4K"></a>已尽行六波罗蜜，<a id="a-4L"></a>不持沤和拘舍罗，<a id="a-4M"></a>种种学五波罗蜜离般若波罗蜜，<a id="a-4N"></a>不以沤和拘舍罗行施、<a id="a-4O"></a>行戒、<a id="a-4P"></a>行忍、<a id="a-4Q"></a>行精进、<a id="a-4R"></a>行禅，<a id="a-4S"></a>种种相行不得一定菩萨之道，<a id="a-4T"></a>便得须陀洹及罗汉、<a id="a-4U"></a>辟支佛道。<a id="a-4V"></a>舍利弗，<a id="a-4W"></a>菩萨虽得空、<a id="a-4X"></a>无相、<a id="a-4Y"></a>无愿之道，<a id="a-4Z"></a>离般若波罗蜜，<a id="a-4a"></a>不持沤和拘舍罗，<a id="a-4b"></a>便证真际得弟子乘。<a id="a-4c"></a>”</p>
  <p id="a4d">舍利弗白佛言：<a id="a-4e"></a>“世尊，<a id="a-4f"></a>云何得空、<a id="a-4g"></a>无相、<a id="a-4h"></a>无愿之法，<a id="a-4i"></a>离沤和拘舍罗，<a id="a-4j"></a>真际作证便得弟子乘？<a id="a-4k"></a>云何俱得空、<a id="a-4l"></a>无相、<a id="a-4m"></a>无愿之法，<a id="a-4n"></a>得沤和拘舍罗，<a id="a-4o"></a>便得阿耨多罗三耶三菩？<a id="a-4p"></a>”</p>
  <p id="a4q">佛告舍利弗言：<a id="a-4r"></a>“诸有离萨云然意，<a id="a-4s"></a>念空、<a id="a-4t"></a>无相、<a id="a-4u"></a>无愿之法，<a id="a-4v"></a>不与沤和拘舍罗俱者，<a id="a-4w"></a>便为弟子乘。</p>
  <p id="a4x">“舍利弗，<a id="a-4y"></a>菩萨得空、<a id="a-4z"></a>无相、<a id="a-50"></a>无愿之法，<a id="a-51"></a>应萨云然不离沤和拘舍罗者，<a id="a-52"></a>便得阿耨多罗三耶三菩。</p>
  <p id="a53">“舍利弗，<a id="a-54"></a>譬如大鸟，<a id="a-55"></a>身长一百俞旬、<a id="a-56"></a>二百俞旬、<a id="a-57"></a>三百俞旬，<a id="a-58"></a>无有两翅，<a id="a-59"></a>欲从忉利天上来下至阎浮提，<a id="a-5A"></a>已下中道，<a id="a-5B"></a>复欲还去至忉利天上。<a id="a-5C"></a>舍利弗，<a id="a-5D"></a>是鸟宁得如意周旋往反不？<a id="a-5E"></a>”</p>
  <p id="a5F">舍利弗言：<a id="a-5G"></a>“世尊，<a id="a-5H"></a>不得。<a id="a-5I"></a>”</p>
  <p id="a5J">“假令是鸟来下至地，<a id="a-5K"></a>欲使身不痛，<a id="a-5L"></a>宁得不痛耶？<a id="a-5M"></a>”</p>
  <p id="a5N">舍利弗言：<a id="a-5O"></a>“世尊，<a id="a-5P"></a>不得不痛或闷或死。<a id="a-5Q"></a>所以者何？<a id="a-5R"></a>其身长大无有翅故。<a id="a-5S"></a>”</p>
  <p id="a5T">“舍利弗，<a id="a-5U"></a>正使是菩萨如恒边沙劫，<a id="a-5V"></a>相行五波罗蜜，<a id="a-5W"></a>虽得大道欲发大意，<a id="a-5X"></a>欲逮无量觉慧，<a id="a-5Y"></a>离般若波罗蜜无沤和拘舍罗者，<a id="a-5Z"></a>便堕罗汉、<a id="a-5a"></a>辟支佛道。<a id="a-5b"></a>何以故？<a id="a-5c"></a>离沤和拘舍罗，<a id="a-5d"></a>离萨云若，<a id="a-5e"></a>离般若波罗蜜，<a id="a-5f"></a>行五波罗蜜，<a id="a-5g"></a>便堕罗汉、<a id="a-5h"></a>辟支佛道。</p>
  <p id="a5i">“舍利弗，<a id="a-5j"></a>菩萨虽于过去、<a id="a-5k"></a>当来、<a id="a-5l"></a>今现在佛所作功德，<a id="a-5m"></a>戒性、<a id="a-5n"></a>忍辱、<a id="a-5o"></a>精进、<a id="a-5p"></a>一心、<a id="a-5q"></a>智慧，<a id="a-5r"></a>皆作相著，<a id="a-5s"></a>是为不晓如来戒性、<a id="a-5t"></a>三昧、<a id="a-5u"></a>智慧、<a id="a-5v"></a>解脱、<a id="a-5w"></a>见解脱慧，<a id="a-5x"></a>亦不知亦不见但遥闻空、<a id="a-5y"></a>无相、<a id="a-5z"></a>无愿之法，<a id="a-60"></a>但想闻声，<a id="a-61"></a>以想欲为阿耨多罗三耶三菩，<a id="a-62"></a>作想念言：<a id="a-63"></a>‘是为菩萨所住处也，<a id="a-64"></a>是为佛所住处，<a id="a-65"></a>是为声闻、<a id="a-66"></a>辟支佛所住处。<a id="a-67"></a>’舍利弗，<a id="a-68"></a>菩萨离般若波罗蜜沤和拘舍罗者，<a id="a-69"></a>持是功德欲为阿耨多罗三耶三菩是为想。</p>
  <p id="a6A">“舍利弗，<a id="a-6B"></a>菩萨发意念萨云然，<a id="a-6C"></a>不离六波罗蜜，<a id="a-6D"></a>不离沤和拘舍罗，<a id="a-6E"></a>不离过去、<a id="a-6F"></a>当来、<a id="a-6G"></a>今现在诸佛戒性、<a id="a-6H"></a>三昧、<a id="a-6I"></a>智慧、<a id="a-6J"></a>解脱、<a id="a-6K"></a>见解脱慧性，<a id="a-6L"></a>不以想著，<a id="a-6M"></a>于空、<a id="a-6N"></a>无相、<a id="a-6O"></a>无愿亦不以想。<a id="a-6P"></a>舍利弗，<a id="a-6Q"></a>当知是菩萨不堕罗汉、<a id="a-6R"></a>辟支佛道。<a id="a-6S"></a>何以故？<a id="a-6T"></a>是菩萨摩诃萨从发意以来，<a id="a-6U"></a>不以想行六波罗蜜，<a id="a-6V"></a>不以想于过去来今佛戒性、<a id="a-6W"></a>三昧、<a id="a-6X"></a>智慧、<a id="a-6Y"></a>解脱、<a id="a-6Z"></a>见解脱慧性，<a id="a-6a"></a>皆无想著。<a id="a-6b"></a>舍利弗，<a id="a-6c"></a>不以想行六波罗蜜，<a id="a-6d"></a>不以想行萨云然，<a id="a-6e"></a>是则为菩萨沤和拘舍罗。<a id="a-6f"></a>”</p>
  <p id="a6g">舍利弗白佛言：<a id="a-6h"></a>“世尊，<a id="a-6i"></a>如我今从如来所闻，<a id="a-6j"></a>菩萨不离般若波罗蜜沤和拘舍罗者，<a id="a-6k"></a>以为至阿耨多罗三耶三菩。<a id="a-6l"></a>何以故？<a id="a-6m"></a>以是菩萨从发意以来，<a id="a-6n"></a>初不见法有逮觉者，<a id="a-6o"></a>亦不见甫当逮觉者，<a id="a-6p"></a>亦不见已逮觉者，<a id="a-6q"></a>五阴至萨云然亦复如是。<a id="a-6r"></a>”</p>
  <p id="a6s">舍利弗言：<a id="a-6t"></a>“世尊，<a id="a-6u"></a>若有行菩萨道者，<a id="a-6v"></a>离般若波罗蜜沤和拘舍罗，<a id="a-6w"></a>当知是辈于阿耨多罗三耶三菩便有狐疑。<a id="a-6x"></a>何以故？<a id="a-6y"></a>用离般若波罗蜜沤和拘舍罗故，<a id="a-6z"></a>行六波罗蜜皆于中有想，<a id="a-70"></a>以是想故当知有狐疑。<a id="a-71"></a>是故，<a id="a-72"></a>世尊，<a id="a-73"></a>菩萨欲得阿耨多罗三耶三菩者，<a id="a-74"></a>不当离般若波罗蜜沤和拘舍罗，<a id="a-75"></a>住般若波罗蜜沤和拘舍罗亦无想无倚，<a id="a-76"></a>行五波罗蜜者乃至萨云然亦无想倚。<a id="a-77"></a>”</p>
  <p id="a78">尔时，<a id="a-79"></a>诸欲天子、<a id="a-7A"></a>诸色天子俱白佛言：<a id="a-7B"></a>“世尊，<a id="a-7C"></a>欲求阿耨多罗三耶三菩者难得！<a id="a-7D"></a>所以者何？<a id="a-7E"></a>为菩萨者尽当逮觉诸法而无所得。<a id="a-7F"></a>”</p>
  <p id="a7G">佛言：<a id="a-7H"></a>“如是，<a id="a-7I"></a>如是，<a id="a-7J"></a>诸天子，<a id="a-7K"></a>甚难！<a id="a-7L"></a>我亦成阿耨多罗三耶三菩，<a id="a-7M"></a>亦无所成，<a id="a-7N"></a>亦无所得，<a id="a-7O"></a>亦不见法有所成得。<a id="a-7P"></a>所以者何？<a id="a-7Q"></a>诸天子，<a id="a-7R"></a>诸法常净故。<a id="a-7S"></a>”</p>
  <p id="a7T">须菩提白佛言：<a id="a-7U"></a>“如我今从佛所闻，<a id="a-7V"></a>求阿耨多罗三耶三菩者甚难得！<a id="a-7W"></a>如我意者，<a id="a-7X"></a>快哉得成阿耨多罗三耶三菩！<a id="a-7Y"></a>何以故？<a id="a-7Z"></a>诸法空无所逮觉故。<a id="a-7a"></a>于空法中诸法不可得，<a id="a-7b"></a>亦无有法逮觉不逮觉者。<a id="a-7c"></a>所以者何？<a id="a-7d"></a>随如法不增不减，<a id="a-7e"></a>学五波罗蜜至萨云然，<a id="a-7f"></a>是法皆空，<a id="a-7g"></a>亦不可见，<a id="a-7h"></a>亦不可得。<a id="a-7i"></a>以是故，<a id="a-7j"></a>世尊，<a id="a-7k"></a>快哉菩萨逮觉成阿耨多罗三耶三菩！<a id="a-7l"></a>所以者何？<a id="a-7m"></a>五阴、<a id="a-7n"></a>五阴自空，<a id="a-7o"></a>萨云然慧事自空。<a id="a-7p"></a>”</p>
  <p id="a7q">舍利弗语须菩提言：<a id="a-7r"></a>“以是故，<a id="a-7s"></a>阿耨多罗三耶三菩，<a id="a-7t"></a>难解！<a id="a-7u"></a>难得！<a id="a-7v"></a>虚空亦不有念言‘我当成阿耨多罗三耶三菩’，<a id="a-7w"></a>菩萨亦不念‘我当成阿耨多罗三耶三菩’。<a id="a-7x"></a>何以故？<a id="a-7y"></a>诸法如虚空故。<a id="a-7z"></a>菩萨解诸法如虚空，<a id="a-80"></a>乃成阿耨多罗三耶三菩。<a id="a-81"></a>若菩萨知诸法如虚空，<a id="a-82"></a>快哉难成成阿耨多罗三耶三菩，<a id="a-83"></a>恒边沙等诸菩萨求阿耨多罗三耶三菩终不动还。<a id="a-84"></a>以是故，<a id="a-85"></a>须菩提，<a id="a-86"></a>甚快难成成阿耨多罗三耶三菩。<a id="a-87"></a>”</p>
  <p id="a88">须菩提语舍利弗言：<a id="a-89"></a>“于意云何？<a id="a-8A"></a>五阴于阿耨多罗三耶三菩为动还耶？<a id="a-8B"></a>”</p>
  <p id="a8C">舍利弗言：<a id="a-8D"></a>“不。<a id="a-8E"></a>”</p>
  <p id="a8F">“乃至如于阿耨多罗三耶三菩为动还耶？<a id="a-8G"></a>”</p>
  <p id="a8H">舍利弗言：<a id="a-8I"></a>“不。<a id="a-8J"></a>”</p>
  <p id="a8K">“于意云何？<a id="a-8L"></a>颇有异离五阴为还者无？<a id="a-8M"></a>颇有离萨云然还者不？<a id="a-8N"></a>”</p>
  <p id="a8O">舍利弗言：<a id="a-8P"></a>“无。<a id="a-8Q"></a>”</p>
  <p id="a8R">须菩提言：<a id="a-8S"></a>“舍利弗于意云何？<a id="a-8T"></a>五阴如为还不？<a id="a-8U"></a>萨云然如为还不？<a id="a-8V"></a>”</p>
  <p id="a8W">舍利弗言：<a id="a-8X"></a>“无。<a id="a-8Y"></a>”</p>
  <p id="a8Z">“颇有离五阴如、<a id="a-8a"></a>离萨云然如还者无？<a id="a-8b"></a>”</p>
  <p id="a8c">舍利弗言：<a id="a-8d"></a>“无。<a id="a-8e"></a>”</p>
  <p id="a8f">“于舍利弗意云何？<a id="a-8g"></a>如法、<a id="a-8h"></a>法性、<a id="a-8i"></a>法住、<a id="a-8j"></a>道法、<a id="a-8k"></a>真际、<a id="a-8l"></a>不可思议性，<a id="a-8m"></a>于阿耨多罗三耶三菩有还者无？<a id="a-8n"></a>”</p>
  <p id="a8o">舍利弗言：<a id="a-8p"></a>“无。<a id="a-8q"></a>”</p>
  <p id="a8r">“颇有离如乃至不可思议性有还者无？<a id="a-8s"></a>”</p>
  <p id="a8t">舍利弗言：<a id="a-8u"></a>“无是义，<a id="a-8v"></a>是法亦不可得。<a id="a-8w"></a>”</p>
  <p id="a8x">“何所法于阿耨多罗三耶三菩有还者？<a id="a-8y"></a>”</p>
  <p id="a8z">舍利弗语须菩提言：<a id="a-90"></a>“如尊者须菩提所说法忍，<a id="a-91"></a>无有菩萨于阿耨多罗三耶三菩有动还者。<a id="a-92"></a>如来所记菩萨三乘之行皆无有处，<a id="a-93"></a>如须菩提所说为一乘耳。<a id="a-94"></a>”</p>
  <p id="a95">邠耨曼陀尼子语舍利弗：<a id="a-96"></a>“须菩提为欲说一菩萨乘耶？<a id="a-97"></a>当问须菩提。<a id="a-98"></a>”</p>
  <p id="a99">舍利弗问须菩提：<a id="a-9A"></a>“云何为欲说菩萨一乘行耶？<a id="a-9B"></a>”</p>
  <p id="a9C">须菩提报言：<a id="a-9D"></a>“卿欲于如中说三乘耶？<a id="a-9E"></a>罗汉乘、<a id="a-9F"></a>辟支佛乘、<a id="a-9G"></a>菩萨佛乘？<a id="a-9H"></a>”</p>
  <p id="a9I">舍利弗言：<a id="a-9J"></a>“不也。<a id="a-9K"></a>”</p>
  <p id="a9L">须菩提言：<a id="a-9M"></a>“于舍利弗意云何？<a id="a-9N"></a>于如中颇有三乘不？<a id="a-9O"></a>”</p>
  <p id="a9P">舍利弗答言：<a id="a-9Q"></a>“无有。<a id="a-9R"></a>”</p>
  <p id="a9S">须菩提言：<a id="a-9T"></a>“颇于如中有一事、<a id="a-9U"></a>二事、<a id="a-9V"></a>三事不？<a id="a-9W"></a>”</p>
  <p id="a9X">舍利弗言：<a id="a-9Y"></a>“无。<a id="a-9Z"></a>”</p>
  <p id="a9a">“颇于如中见一菩萨不？<a id="a-9b"></a>”</p>
  <p id="a9c">答言：<a id="a-9d"></a>“无也。<a id="a-9e"></a>”</p>
  <p id="a9f">“是法名无为无所有法，<a id="a-9g"></a>云何欲于中求索三乘，<a id="a-9h"></a>罗汉、<a id="a-9i"></a>辟支佛、<a id="a-9j"></a>三耶三佛？<a id="a-9k"></a>舍利弗，<a id="a-9l"></a>菩萨摩诃萨于如出生诸法，<a id="a-9m"></a>闻是不恐不厌不还，<a id="a-9n"></a>出生于阿耨多罗三耶三菩。<a id="a-9o"></a>”</p>
  <p id="a9p">尔时，<a id="a-9q"></a>佛叹须菩提：<a id="a-9r"></a>“善哉！<a id="a-9s"></a>善哉！<a id="a-9t"></a>汝之所说皆是佛事，<a id="a-9u"></a>菩萨闻是诸法皆出于如，<a id="a-9v"></a>不恐不惧不厌不还，<a id="a-9w"></a>当知是菩萨成阿耨多罗三耶三菩。<a id="a-9x"></a>”</p>
  <p id="a9y">舍利弗白佛言：<a id="a-9z"></a>“世尊，<a id="a-A0"></a>菩萨摩诃萨当出何道？<a id="a-A1"></a>”</p>
  <p id="aA2">佛言：<a id="a-A3"></a>“是菩萨当出生阿耨多罗三耶三菩道。<a id="a-A4"></a>”</p>
  <p id="aA5">须菩提言：<a id="a-A6"></a>“世尊，<a id="a-A7"></a>菩萨欲出成阿耨多罗三耶三菩，<a id="a-A8"></a>当云何住？<a id="a-A9"></a>”</p>
  <p id="aAA">佛言：<a id="a-AB"></a>“常当等意于众生，<a id="a-AC"></a>大慈普念无有偏党；<a id="a-AD"></a>当为众生执劳护念安隐，<a id="a-AE"></a>与语和顺无得中伤，<a id="a-AF"></a>视众生等如父、<a id="a-AG"></a>如母、<a id="a-AH"></a>如身、<a id="a-AI"></a>如子，<a id="a-AJ"></a>以慈劝人令不害生，<a id="a-AK"></a>常劝众生令行十善，<a id="a-AL"></a>见人行正离于邪见代其欢喜。</p>
  <p id="aAM">“菩萨摩诃萨欲得成阿耨多罗三耶三菩，<a id="a-AN"></a>当作是住：<a id="a-AO"></a>自行四谛、<a id="a-AP"></a>四禅、<a id="a-AQ"></a>四等行、<a id="a-AR"></a>四空定，<a id="a-AS"></a>劝人令行，<a id="a-AT"></a>见人行者代其欢喜；<a id="a-AU"></a>自行六波罗蜜，<a id="a-AV"></a>常劝教人行六波罗蜜，<a id="a-AW"></a>见有行者代其欢喜；<a id="a-AX"></a>自行内外空及有无空、<a id="a-AY"></a>三十七品，<a id="a-AZ"></a>自行八惟无、<a id="a-Aa"></a>佛十种力、<a id="a-Ab"></a>大慈大悲，<a id="a-Ac"></a>自行逆顺十二因缘，<a id="a-Ad"></a>劝人行逆顺，<a id="a-Ae"></a>见有行者代其欢喜；<a id="a-Af"></a>自行声闻、<a id="a-Ag"></a>辟支佛慧，<a id="a-Ah"></a>劝人令行不证真际，<a id="a-Ai"></a>见有行者代其欢喜；<a id="a-Aj"></a>自上菩萨位教人令进，<a id="a-Ak"></a>自行神通净佛国土，<a id="a-Al"></a>教化众生劝彼令学，<a id="a-Am"></a>见有学者代其欢喜；<a id="a-An"></a>自灭习绪劝彼令灭，<a id="a-Ao"></a>自寿命成就自受法住，<a id="a-Ap"></a>劝彼住法，<a id="a-Aq"></a>见彼为者皆代欢喜。</p>
  <p id="aAr">“须菩提，<a id="a-As"></a>菩萨摩诃萨欲成阿耨多罗三耶三菩者，<a id="a-At"></a>当作是学，<a id="a-Au"></a>当作是住。<a id="a-Av"></a>菩萨摩诃萨当作是学般若波罗蜜沤和拘舍罗。<a id="a-Aw"></a>作如是学，<a id="a-Ax"></a>如是住者，<a id="a-Ay"></a>于五阴无有挂礙，<a id="a-Az"></a>乃至法住亦无挂礙。<a id="a-B0"></a>所以者何？<a id="a-B1"></a>是菩萨摩诃萨，<a id="a-B2"></a>真际学不受五阴，<a id="a-B3"></a>乃至萨云若亦无所受。<a id="a-B4"></a>所以者何？<a id="a-B5"></a>不受五阴则非五阴，<a id="a-B6"></a>不受萨云然则非萨云然。<a id="a-B7"></a>”</p>
  <p id="aB8">说是菩萨住品时，<a id="a-B9"></a>二千菩萨得无所从生法忍。</p>
  <p data-pb></p>
  <h2 id="aBA">阿惟越致品第五十六</h2>
  <p id="aBB">于是，<a id="a-BC"></a>须菩提白佛言：<a id="a-BD"></a>“世尊，<a id="a-BE"></a>我等当以何貌相像，<a id="a-BF"></a>知是阿惟越致？<a id="a-BG"></a>”</p>
  <p id="aBH">佛告须菩提言：<a id="a-BI"></a>“解知凡人地及弟子地、<a id="a-BJ"></a>辟支佛地乃至如来地，<a id="a-BK"></a>尽是一如而不分别，<a id="a-BL"></a>一无有二，<a id="a-BM"></a>入自身如等一入不分别。<a id="a-BN"></a>闻是如已直过无狐疑，<a id="a-BO"></a>于如无所失，<a id="a-BP"></a>所说无增减，<a id="a-BQ"></a>亦不视他人长短，<a id="a-BR"></a>以是貌像当知是为阿惟越致菩萨。<a id="a-BS"></a>”</p>
  <p id="aBT">“世尊，<a id="a-BU"></a>当复以何相像之貌，<a id="a-BV"></a>知是阿惟越致菩萨？<a id="a-BW"></a>”</p>
  <p id="aBX">佛言：<a id="a-BY"></a>“诸法亦无形，<a id="a-BZ"></a>亦无貌像，<a id="a-Ba"></a>亦无有相。<a id="a-Bb"></a>”</p>
  <p id="aBc">须菩提言：<a id="a-Bd"></a>“世尊，<a id="a-Be"></a>若诸法无形无像亦无相，<a id="a-Bf"></a>为从何法转还而为阿惟越致菩萨？<a id="a-Bg"></a>”</p>
  <p id="aBh">佛言：<a id="a-Bi"></a>“于五阴转还，<a id="a-Bj"></a>知是阿惟越致菩萨。<a id="a-Bk"></a>须菩提，<a id="a-Bl"></a>菩萨于六波罗蜜转还，<a id="a-Bm"></a>于内空、<a id="a-Bn"></a>外空及有无空、<a id="a-Bo"></a>三十七品、<a id="a-Bp"></a>佛十八法转还，<a id="a-Bq"></a>于声闻、<a id="a-Br"></a>辟支佛地及阿耨多罗三耶三菩地转还。<a id="a-Bs"></a>须菩提，<a id="a-Bt"></a>当知是为阿惟越致菩萨。<a id="a-Bu"></a>何以故？<a id="a-Bv"></a>须菩提，<a id="a-Bw"></a>五阴无有形，<a id="a-Bx"></a>道亦无有形，<a id="a-By"></a>是故菩萨于五阴转还及于道。<a id="a-Bz"></a>何以故？<a id="a-C0"></a>五阴及道无有处故。</p>
  <p id="aC1">“复次，<a id="a-C2"></a>须菩提，<a id="a-C3"></a>菩萨摩诃萨亦不观视外道及沙门、<a id="a-C4"></a>婆罗门所为所知所见，<a id="a-C5"></a>亦不观视诸外道家邪见直见，<a id="a-C6"></a>亦不狐疑，<a id="a-C7"></a>亦不㧗外道沙门、<a id="a-C8"></a>婆罗门戒，<a id="a-C9"></a>亦不狡戏堕诸邪见，<a id="a-CA"></a>不持香华、<a id="a-CB"></a>缯盖、<a id="a-CC"></a>幢幡奉诸天神，<a id="a-CD"></a>亦不教他人令奉邪见，<a id="a-CE"></a>以是像貌观其相行具足，<a id="a-CF"></a>知是阿惟越致菩萨。</p>
  <p id="aCG">“须菩提，<a id="a-CH"></a>阿惟越致不生下贱之家，<a id="a-CI"></a>不生八剧之处，<a id="a-CJ"></a>不受女人身，<a id="a-CK"></a>以是像貌具足，<a id="a-CL"></a>知是阿惟越致菩萨。</p>
  <p id="aCM">“须菩提，<a id="a-CN"></a>阿惟越致常行十善而不毁犯，<a id="a-CO"></a>常于梦中守行十善，<a id="a-CP"></a>教人令行，<a id="a-CQ"></a>见人行者代其欢喜，<a id="a-CR"></a>以是像貌具足当知是为阿惟越致菩萨。</p>
  <p id="aCS">“须菩提，<a id="a-CT"></a>阿惟越致为众生故，<a id="a-CU"></a>行六波罗蜜，<a id="a-CV"></a>自学十二部经，<a id="a-CW"></a>常作愿言：<a id="a-CX"></a>‘持是十二部经，<a id="a-CY"></a>劝勉众生，<a id="a-CZ"></a>满众生愿。<a id="a-Ca"></a>持是功德皆施众生，<a id="a-Cb"></a>成阿耨多罗三耶三菩。<a id="a-Cc"></a>’以是像貌具足当知是为阿惟越致菩萨。</p>
  <p id="aCd">“须菩提，<a id="a-Ce"></a>阿惟越致，<a id="a-Cf"></a>于深经中亦不狐疑平相。<a id="a-Cg"></a>”</p>
  <p id="aCh">须菩提白言：<a id="a-Ci"></a>“云何阿惟越致于深法中无有狐疑？<a id="a-Cj"></a>”</p>
  <p id="aCk">佛言：<a id="a-Cl"></a>“是菩萨亦不见有法，<a id="a-Cm"></a>亦不见五阴，<a id="a-Cn"></a>亦不见道有平相狐疑者，<a id="a-Co"></a>以是像貌具足当知是为阿惟越致。</p>
  <p id="aCp">“须菩提，<a id="a-Cq"></a>阿惟越致菩萨，<a id="a-Cr"></a>身口意行常慈柔软，<a id="a-Cs"></a>身口意业常施众生，<a id="a-Ct"></a>以是像貌具足当知是为阿惟越知菩萨。</p>
  <p id="aCu">“须菩提，<a id="a-Cv"></a>阿惟越致菩萨不与五盖事俱，<a id="a-Cw"></a>初无恋慕于恩爱意，<a id="a-Cx"></a>以是相故当知是为阿惟越致菩萨。</p>
  <p id="aCy">“须菩提，<a id="a-Cz"></a>阿惟越致坐起行步卧觉安详而不卒暴，<a id="a-D0"></a>以是相具足知是阿惟越致菩萨。</p>
  <p id="aD1">“须菩提，<a id="a-D2"></a>阿惟越致菩萨，<a id="a-D3"></a>净洁自喜无有尘垢，<a id="a-D4"></a>衣服床卧亦复净洁，<a id="a-D5"></a>少于疾病。<a id="a-D6"></a>凡人身中有八万种虫常侵食人，<a id="a-D7"></a>阿惟越致无复是虫。<a id="a-D8"></a>何以故？<a id="a-D9"></a>是菩萨功德过出世间、<a id="a-DA"></a>诸天鬼神、<a id="a-DB"></a>阿须伦上，<a id="a-DC"></a>为诸善本于功德中稍渐增益，<a id="a-DD"></a>身口意净，<a id="a-DE"></a>以是相行像貌具足，<a id="a-DF"></a>是为阿惟越致菩萨。<a id="a-DG"></a>”</p>
  <p id="aDH">须菩提白佛言：<a id="a-DI"></a>“云何菩萨受身口意净？<a id="a-DJ"></a>”</p>
  <p id="aDK">佛言：<a id="a-DL"></a>“随诸善本，<a id="a-DM"></a>身口意净瑕秽即除，<a id="a-DN"></a>功德稍增瑕秽转灭，<a id="a-DO"></a>是为身口意净。<a id="a-DP"></a>以是三事净，<a id="a-DQ"></a>过于声闻、<a id="a-DR"></a>辟支佛上，<a id="a-DS"></a>以是相行像貌具足，<a id="a-DT"></a>是为阿惟越致菩萨。</p>
  <p id="aDU">“须菩提，<a id="a-DV"></a>阿惟越致菩萨不贪利养，<a id="a-DW"></a>不贪衣服，<a id="a-DX"></a>具足十二沙门法，<a id="a-DY"></a>行无嫉妒意，<a id="a-DZ"></a>亦无愚痴贪利之意，<a id="a-Da"></a>无不等意，<a id="a-Db"></a>无懈怠意，<a id="a-Dc"></a>无恶戒意，<a id="a-Dd"></a>以是相行像貌具足，<a id="a-De"></a>是为阿惟越致菩萨。</p>
  <p id="aDf">“须菩提，<a id="a-Dg"></a>阿惟越致志常安隐，<a id="a-Dh"></a>意常深入一意，<a id="a-Di"></a>听受所闻法教与般若波罗蜜俱等意奉行，<a id="a-Dj"></a>所有俗事皆与般若波罗蜜俱，<a id="a-Dk"></a>有不入法性者皆见与般若波罗蜜合，<a id="a-Dl"></a>以是相行像貌具足知是阿惟越致菩萨。</p>
  <p id="aDm">“须菩提，<a id="a-Dn"></a>阿惟越致菩萨，<a id="a-Do"></a>若魔波旬化作大小泥犁，<a id="a-Dp"></a>一一泥犁中有无数亿千菩萨，<a id="a-Dq"></a>皆在其中受诸苦痛，<a id="a-Dr"></a>波旬指示语菩萨言：<a id="a-Ds"></a>‘是诸苦人皆过去佛所授记莂，<a id="a-Dt"></a>皆是阿惟越致菩萨，<a id="a-Du"></a>今皆堕是中受诸苦痛。<a id="a-Dv"></a>今卿若是阿惟越致受记莂者，<a id="a-Dw"></a>佛为授卿泥犁记莂，<a id="a-Dx"></a>不为授卿菩萨记莂。<a id="a-Dy"></a>卿不如舍菩萨道可得生天，<a id="a-Dz"></a>不复受是泥犁勤苦。<a id="a-E0"></a>’须菩提，<a id="a-E1"></a>若是菩萨意不乱者终不堕泥犁中，<a id="a-E2"></a>当知是为阿惟越致菩萨。</p>
  <p id="aE3">“时，<a id="a-E4"></a>魔波旬复作沙门被服，<a id="a-E5"></a>至菩萨所言：<a id="a-E6"></a>‘卿前可所受六波罗蜜，<a id="a-E7"></a>欲求阿耨多罗三耶三菩意者，<a id="a-E8"></a>诸可行法，<a id="a-E9"></a>今疾悔之。<a id="a-EA"></a>疾悔过者可得解脱。<a id="a-EB"></a>汝前所可供养诸佛及弟子众，<a id="a-EC"></a>从初发意至于法尽，<a id="a-ED"></a>中间所作善本及劝助代欢喜之福，<a id="a-EE"></a>求阿耨多罗三耶三菩，<a id="a-EF"></a>汝疾舍是意早悔过。<a id="a-EG"></a>若舍若悔者，<a id="a-EH"></a>我便当语汝佛所说深经要法如来所教。<a id="a-EI"></a>汝所闻者皆非佛经，<a id="a-EJ"></a>非如来教，<a id="a-EK"></a>是异道人所撰集耳。<a id="a-EL"></a>’若菩萨得是意乱狐疑者，<a id="a-EM"></a>当知是菩萨非如来所授记莂，<a id="a-EN"></a>是菩萨未正定住阿惟越致地。<a id="a-EO"></a>若菩萨不疑不乱不转意无所受，<a id="a-EP"></a>不信他事，<a id="a-EQ"></a>不用他教，<a id="a-ER"></a>行六波罗蜜便自具足，<a id="a-ES"></a>疾逮萨云然慧道，<a id="a-ET"></a>自归之不受他教，<a id="a-EU"></a>譬如漏尽罗汉面自见法不信余教，<a id="a-EV"></a>魔终不能耶！<a id="a-EW"></a>”</p>
  <p id="aEX">“阿罗汉、<a id="a-EY"></a>辟支佛终不能转阿惟越致菩萨！<a id="a-EZ"></a>”</p>
  <p id="aEa">佛告须菩提：<a id="a-Eb"></a>“如汝所言，<a id="a-Ec"></a>罗汉、<a id="a-Ed"></a>辟支佛不能动转阿惟越致菩萨。<a id="a-Ee"></a>不能转者为不转还。<a id="a-Ef"></a>是菩萨必至阿耨多罗三耶三菩，<a id="a-Eg"></a>正住阿惟越致地，<a id="a-Eh"></a>尚不信如来无所著等正觉，<a id="a-Ei"></a>何况当信罗汉、<a id="a-Ej"></a>辟支佛及魔波旬诸异学语？<a id="a-Ek"></a>所以者何？<a id="a-El"></a>初不见有法当可信者，<a id="a-Em"></a>亦不见五阴如有可信者，<a id="a-En"></a>亦不见道如可信者。<a id="a-Eo"></a>须菩提，<a id="a-Ep"></a>当以是像貌观其相行，<a id="a-Eq"></a>当知是为阿惟越致菩萨。</p>
  <p id="aEr">“须菩提，<a id="a-Es"></a>魔复化作比丘被服形像，<a id="a-Et"></a>来至菩萨前语菩萨言：<a id="a-Eu"></a>‘善男子，<a id="a-Ev"></a>如卿所行，<a id="a-Ew"></a>皆世俗事，<a id="a-Ex"></a>非萨云然行。<a id="a-Ey"></a>’魔复语言：<a id="a-Ez"></a>‘我当断卿勤苦之本。<a id="a-F0"></a>’便为菩萨说像道法教，<a id="a-F1"></a>则是世事像道教者，<a id="a-F2"></a>或尔尸解，<a id="a-F3"></a>或说四禅及四空定言：<a id="a-F4"></a>‘善男子，<a id="a-F5"></a>是还正道，<a id="a-F6"></a>从是可得须陀洹道，<a id="a-F7"></a>可至罗汉、<a id="a-F8"></a>辟支佛道。<a id="a-F9"></a>从我教者可断生死勤苦根本，<a id="a-FA"></a>用是勤苦为学之乎？<a id="a-FB"></a>随我教者，<a id="a-FC"></a>可生欲天，<a id="a-FD"></a>得生色天。<a id="a-FE"></a>’须菩提，<a id="a-FF"></a>菩萨闻是便大欢喜，<a id="a-FG"></a>不乱不转亦不狐疑，<a id="a-FH"></a>意复念言：<a id="a-FI"></a>‘今是比丘持是像法来为我说，<a id="a-FJ"></a>益我不少。<a id="a-FK"></a>所以者何？<a id="a-FL"></a>像法所说不于须陀洹取证，<a id="a-FM"></a>至于罗汉、<a id="a-FN"></a>辟支佛道亦不取证，<a id="a-FO"></a>至阿耨多罗三耶三菩亦不取证。<a id="a-FP"></a>今受是比丘恩，<a id="a-FQ"></a>我所应觉知之事今为我说，<a id="a-FR"></a>觉知是已当遍知三乘之事。<a id="a-FS"></a>’</p>
  <p id="aFT">“时，<a id="a-FU"></a>魔波旬知菩萨喜，<a id="a-FV"></a>语菩萨言：<a id="a-FW"></a>‘善男子，<a id="a-FX"></a>欲得知供养如恒边沙佛，<a id="a-FY"></a>衣被、<a id="a-FZ"></a>饮食、<a id="a-Fa"></a>床卧、<a id="a-Fb"></a>医药菩萨者，<a id="a-Fc"></a>不复从是过去恒边沙佛受行五波罗蜜，<a id="a-Fd"></a>从彼诸佛所闻所问：<a id="a-Fe"></a>菩萨摩诃萨当云何住？<a id="a-Ff"></a>当云何行五波罗蜜、<a id="a-Fg"></a>三十七品、<a id="a-Fh"></a>大悲大慈？<a id="a-Fi"></a>如诸佛所教：<a id="a-Fj"></a>当作是行，<a id="a-Fk"></a>当作是住，<a id="a-Fl"></a>如菩萨所应从是成阿耨多罗三耶三菩，<a id="a-Fm"></a>如其教住，<a id="a-Fn"></a>如诸行者逮萨云然。<a id="a-Fo"></a>诸过去菩萨作是辈行，<a id="a-Fp"></a>乃作尔所功德，<a id="a-Fq"></a>尚不能得阿耨多罗三耶三菩！<a id="a-Fr"></a>卿学以来甫尔，<a id="a-Fs"></a>便当耶得阿耨多罗三耶三菩？<a id="a-Ft"></a>’若菩萨闻是意无有异不恐不惧，<a id="a-Fu"></a>倍复欢喜言：<a id="a-Fv"></a>‘是辈比丘重复益我，<a id="a-Fw"></a>令我得须陀洹至萨云然。<a id="a-Fx"></a>’</p>
  <p id="aFy">“时，<a id="a-Fz"></a>魔波旬知是菩萨意不动转，<a id="a-G0"></a>更复化作大比丘众示菩萨言：<a id="a-G1"></a>‘是辈比丘，<a id="a-G2"></a>诸漏已尽，<a id="a-G3"></a>发求佛意不能得佛，<a id="a-G4"></a>今皆取罗汉。<a id="a-G5"></a>如是辈人不能得成，<a id="a-G6"></a>况卿欲得阿耨多罗三耶三菩菩萨？<a id="a-G7"></a>’觉知是魔事者，<a id="a-G8"></a>不堕罗汉、<a id="a-G9"></a>辟支佛道，<a id="a-GA"></a>当成阿耨多罗三耶三菩。<a id="a-GB"></a>若有菩萨行檀波罗蜜至萨云然不动还者，<a id="a-GC"></a>成阿耨多罗三耶三菩。</p>
  <p id="aGD">“复次，<a id="a-GE"></a>须菩提，<a id="a-GF"></a>若有菩萨行般若波罗蜜，<a id="a-GG"></a>作是念言：<a id="a-GH"></a>‘如佛所说菩萨尽奉持，<a id="a-GI"></a>不离诸佛教，<a id="a-GJ"></a>至萨云然终不耗减。<a id="a-GK"></a>’须菩提，<a id="a-GL"></a>菩萨行般若波罗蜜当作念言：<a id="a-GM"></a>‘觉知魔事者，<a id="a-GN"></a>终不耗减于阿耨多罗三耶三菩。<a id="a-GO"></a>’须菩提，<a id="a-GP"></a>以是相行像貌具足，<a id="a-GQ"></a>当知是阿惟越致菩萨。<a id="a-GR"></a>”</p>
  <p id="aGS">须菩提言：<a id="a-GT"></a>“世尊，<a id="a-GU"></a>菩萨于何所转而言不转还？<a id="a-GV"></a>”</p>
  <p id="aGW">佛言：<a id="a-GX"></a>“于五阴相还，<a id="a-GY"></a>于十二衰相还，<a id="a-GZ"></a>于十八性相还，<a id="a-Ga"></a>于淫怒痴相还，<a id="a-Gb"></a>于见相还，<a id="a-Gc"></a>于三十七品相还，<a id="a-Gd"></a>于声闻、<a id="a-Ge"></a>辟支佛相还，<a id="a-Gf"></a>于佛相还。<a id="a-Gg"></a>何以故？<a id="a-Gh"></a>阿惟越致菩萨，<a id="a-Gi"></a>空像色貌法相上菩萨位，<a id="a-Gj"></a>于不生法亦无所有，<a id="a-Gk"></a>既无所有亦无所作，<a id="a-Gl"></a>亦不作亦不生，<a id="a-Gm"></a>是故名为无所从生法忍。<a id="a-Gn"></a>菩萨得是忍者，<a id="a-Go"></a>则是阿惟越致菩萨摩诃萨。<a id="a-Gp"></a>须菩提，<a id="a-Gq"></a>以是相行像貌具足，<a id="a-Gr"></a>知是阿惟越致菩萨摩诃萨。<a id="a-Gs"></a>”</p>
 </body>
</html>