<!doctype html>
<html id="z3IBT8uA5" data-ver="648">
 <head>
  <meta charset="utf-8">
  <meta author="无罗叉">
  <meta author="竺叔兰">
  <meta library="龙藏">
  <meta catalog="大乘般若部">
  <meta period="西晋">
 </head>
 <body>
  <h1 id="a1">放光般若波罗蜜经卷第十一</h1>
  <h2 id="a2">功德品第三十九</h2>
  <p id="a3">佛告释提桓因：<a id="a-4"></a>“若有善男子、<a id="a-5"></a>善女人，<a id="a-6"></a>教一阎浮提其中众生使立十善。<a id="a-7"></a>于拘翼意云何？<a id="a-8"></a>其福宁为多不？<a id="a-9"></a>”</p>
  <p id="aA">释提桓因白佛言：<a id="a-B"></a>“甚多，<a id="a-C"></a>甚多，<a id="a-D"></a>世尊！<a id="a-E"></a>”</p>
  <p id="aF">佛言：<a id="a-G"></a>“拘翼，<a id="a-H"></a>不如是善男子、<a id="a-I"></a>善女人持般若波罗蜜经卷授与他人，<a id="a-J"></a>使书持讽诵解其中事，<a id="a-K"></a>得其功德甚倍多也。<a id="a-L"></a>何以故？<a id="a-M"></a>是般若波罗蜜中，<a id="a-N"></a>广说无漏之法，<a id="a-O"></a>使诸善男子、<a id="a-P"></a>善女人皆得而学，<a id="a-Q"></a>甫当来者亦复得学等至于道；<a id="a-R"></a>求罗汉、<a id="a-S"></a>辟支佛道者皆于是得，<a id="a-T"></a>甫当求者亦于是得；<a id="a-U"></a>求菩萨道者皆于中得，<a id="a-V"></a>甫当求者皆悉当于中得；<a id="a-W"></a>已成阿惟三佛者皆于中得，<a id="a-X"></a>甫当求阿惟三佛者亦当于是中得。</p>
  <p id="aY">“拘翼，<a id="a-Z"></a>何等为无漏之法？<a id="a-a"></a>谓三十七品空及三脱门、<a id="a-b"></a>四谛、<a id="a-c"></a>内外空及有无空、<a id="a-d"></a>佛十种力、<a id="a-e"></a>无量佛法，<a id="a-f"></a>使善男子、<a id="a-g"></a>善女人得成阿惟三佛，<a id="a-h"></a>甫当求者亦当成阿惟三佛。</p>
  <p id="ai">“拘翼，<a id="a-j"></a>教一阎浮提众生皆立于十善，<a id="a-k"></a>不如使一人得须陀洹道。<a id="a-l"></a>何以故？<a id="a-m"></a>虽教一阎浮提众生使行十善，<a id="a-n"></a>未脱三恶趣；<a id="a-o"></a>教一人得须陀洹者，<a id="a-p"></a>已离三恶趣故。</p>
  <p id="aq">“拘翼，<a id="a-r"></a>若教一阎浮提其中众生使行十善尽得须陀洹，<a id="a-s"></a>不如教一人使得辟支佛得福甚多。</p>
  <p id="at">“拘翼，<a id="a-u"></a>尽教一阎浮提人立于十善，<a id="a-v"></a>皆得须陀洹、<a id="a-w"></a>斯陀含、<a id="a-x"></a>阿那含、<a id="a-y"></a>阿罗汉、<a id="a-z"></a>辟支佛，<a id="a-10"></a>不如教一人使发阿耨多罗三耶三菩意，<a id="a-11"></a>其德甚多。<a id="a-12"></a>何以故？<a id="a-13"></a>使一人发阿耨多罗三耶三菩者，<a id="a-14"></a>为续佛种，<a id="a-15"></a>佛种不断故。</p>
  <p id="a16">“拘翼，<a id="a-17"></a>须陀洹至辟支佛及佛皆从菩萨生，<a id="a-18"></a>是故当知，<a id="a-19"></a>善男子、<a id="a-1A"></a>善女人持般若波罗蜜经卷，<a id="a-1B"></a>授与他人所得甚多。<a id="a-1C"></a>何以故？<a id="a-1D"></a>诸广大之法，<a id="a-1E"></a>皆来入般若波罗蜜故，<a id="a-1F"></a>因是便知有刹利、<a id="a-1G"></a>梵志、<a id="a-1H"></a>长者、<a id="a-1I"></a>大姓，<a id="a-1J"></a>因知有四天王上至无思想无思想慧天，<a id="a-1K"></a>因知有三十七品至萨云若，<a id="a-1L"></a>知有须陀洹上至三耶三佛。</p>
  <p id="a1M">“拘翼，<a id="a-1N"></a>置是一阎浮提众生，<a id="a-1O"></a>及四天下至小千天下、<a id="a-1P"></a>中千天下三千大千国土，<a id="a-1Q"></a>及如恒边沙国土满中众生，<a id="a-1R"></a>悉教立于十善故，<a id="a-1S"></a>不如是善男子、<a id="a-1T"></a>善女人书持般若波罗蜜，<a id="a-1U"></a>教他人使书持经卷讽诵解说，<a id="a-1V"></a>得其功德，<a id="a-1W"></a>甚多！<a id="a-1X"></a>甚多！</p>
  <p id="a1Y">“复次，<a id="a-1Z"></a>拘翼，<a id="a-1a"></a>善男子、<a id="a-1b"></a>善女人教一阎浮提满中众生，<a id="a-1c"></a>令立四禅、<a id="a-1d"></a>四等及四空定，<a id="a-1e"></a>得五神通，<a id="a-1f"></a>其人得福宁为多不？<a id="a-1g"></a>”</p>
  <p id="a1h">释提桓因白佛言：<a id="a-1i"></a>“甚多，<a id="a-1j"></a>甚多，<a id="a-1k"></a>世尊！<a id="a-1l"></a>”</p>
  <p id="a1m">佛言：<a id="a-1n"></a>“故不如是善男子、<a id="a-1o"></a>善女人书持般若波罗蜜授与他人，<a id="a-1p"></a>使书持经卷讽诵解说，<a id="a-1q"></a>得其福多。<a id="a-1r"></a>何以故？<a id="a-1s"></a>拘翼，<a id="a-1t"></a>般若波罗蜜者，<a id="a-1u"></a>所说极广远故。</p>
  <p id="a1v">“拘翼，<a id="a-1w"></a>置是一阎浮提、<a id="a-1x"></a>四天下、<a id="a-1y"></a>小千国土、<a id="a-1z"></a>中千国土、<a id="a-20"></a>三千大千国土及如十方恒边沙国土满中众生，<a id="a-21"></a>悉教令得四禅、<a id="a-22"></a>四等及四空定，<a id="a-23"></a>得五神通，<a id="a-24"></a>其功德宁为多不？<a id="a-25"></a>”</p>
  <p id="a26">释提桓因白佛言：<a id="a-27"></a>“甚多，<a id="a-28"></a>甚多，<a id="a-29"></a>世尊！<a id="a-2A"></a>”</p>
  <p id="a2B">佛言：<a id="a-2C"></a>“故不如是善男子、<a id="a-2D"></a>善女人书持般若波罗蜜授与他人，<a id="a-2E"></a>使书持讽诵解说中事，<a id="a-2F"></a>得其功德，<a id="a-2G"></a>甚多！<a id="a-2H"></a>甚多！</p>
  <p id="a2I">“复次，<a id="a-2J"></a>拘翼，<a id="a-2K"></a>受持般若波罗蜜者，<a id="a-2L"></a>不以二事亦非不二受行五波罗蜜，<a id="a-2M"></a>亦不以二道亦非不二，<a id="a-2N"></a>亦不以二事念内外空及有无空，<a id="a-2O"></a>亦不以二事道行三十七品，<a id="a-2P"></a>亦不以二事道行萨云若。</p>
  <p id="a2Q">“复次，<a id="a-2R"></a>拘翼，<a id="a-2S"></a>若善男子、<a id="a-2T"></a>善女人以无央数方便，<a id="a-2U"></a>持般若波罗蜜教化众生，<a id="a-2V"></a>使学受持讽诵解说广演其义，<a id="a-2W"></a>不以二事观般若波罗蜜，<a id="a-2X"></a>亦不以相亦不以无相，<a id="a-2Y"></a>亦不合亦不散，<a id="a-2Z"></a>亦不应非不应，<a id="a-2a"></a>亦不举亦不下，<a id="a-2b"></a>亦不著亦不断，<a id="a-2c"></a>亦不生亦不灭，<a id="a-2d"></a>亦不持非不持，<a id="a-2e"></a>亦不处非不处，<a id="a-2f"></a>亦不实亦不虚，<a id="a-2g"></a>亦不垢亦不净，<a id="a-2h"></a>亦不信非不信，<a id="a-2i"></a>亦不法非不法，<a id="a-2j"></a>亦不如非不如，<a id="a-2k"></a>亦不真际非不真际。<a id="a-2l"></a>如是，<a id="a-2m"></a>拘翼，<a id="a-2n"></a>善男子、<a id="a-2o"></a>善女人受持般若波罗蜜，<a id="a-2p"></a>授与他人使讽诵学，<a id="a-2q"></a>事事分别解说其义章句分明，<a id="a-2r"></a>持是教人所得功德，<a id="a-2s"></a>胜自讽诵守行其事。<a id="a-2t"></a>若善男子、<a id="a-2u"></a>善女人自学般若波罗蜜，<a id="a-2v"></a>讽诵解说身自供养，<a id="a-2w"></a>复教他人令讽诵学为解中义分别其慧明了具足者，<a id="a-2x"></a>是善男子、<a id="a-2y"></a>善女人所得功德最倍益多。<a id="a-2z"></a>”</p>
  <p id="a30">释提桓因白佛言：<a id="a-31"></a>“世尊，<a id="a-32"></a>是善男子、<a id="a-33"></a>善女人受学般若波罗蜜者，<a id="a-34"></a>当具足受解其句义。<a id="a-35"></a>”</p>
  <p id="a36">佛言：<a id="a-37"></a>“如是，<a id="a-38"></a>如是，<a id="a-39"></a>拘翼，<a id="a-3A"></a>善男子、<a id="a-3B"></a>善女人受学般若波罗蜜者，<a id="a-3C"></a>当具足受解其句义。<a id="a-3D"></a>如是受学者，<a id="a-3E"></a>是善男子、<a id="a-3F"></a>善女人得无央数不可计善本之德。<a id="a-3G"></a>若有善男子、<a id="a-3H"></a>善女人尽其形寿供养十方诸佛如来随其所乐，<a id="a-3I"></a>其人植福宁为多不？<a id="a-3J"></a>”</p>
  <p id="a3K">释提桓因言：<a id="a-3L"></a>“甚多！<a id="a-3M"></a>甚多！<a id="a-3N"></a>”</p>
  <p id="a3O">佛言：<a id="a-3P"></a>“故不如是善男子、<a id="a-3Q"></a>善女人以无央数方便，<a id="a-3R"></a>持般若波罗蜜授与他人，<a id="a-3S"></a>使学守行具足解慧了其句义者，<a id="a-3T"></a>所得功德福最甚多。<a id="a-3U"></a>何以故？<a id="a-3V"></a>过去、<a id="a-3W"></a>当来、<a id="a-3X"></a>现在诸佛本行菩萨道时，<a id="a-3Y"></a>皆于般若波罗蜜中学，<a id="a-3Z"></a>成得阿惟三佛。<a id="a-3a"></a>其有学者亦当复成阿惟三佛。</p>
  <p id="a3b">“复次，<a id="a-3c"></a>拘翼，<a id="a-3d"></a>善男子、<a id="a-3e"></a>善女人于阿僧祇劫行檀波罗蜜，<a id="a-3f"></a>不如是善男子、<a id="a-3g"></a>善女人受持般若波罗蜜，<a id="a-3h"></a>广教众生而无所倚。<a id="a-3i"></a>拘翼，<a id="a-3j"></a>菩萨行檀波罗蜜若有所倚，<a id="a-3k"></a>生意念言‘我施与彼’，<a id="a-3l"></a>作如是者为住布施，<a id="a-3m"></a>不成檀波罗蜜；<a id="a-3n"></a>言‘我持戒，<a id="a-3o"></a>是我所戒’，<a id="a-3p"></a>便住于戒不成尸波罗蜜；<a id="a-3q"></a>言‘我忍辱，<a id="a-3r"></a>以是故忍’，<a id="a-3s"></a>便住于忍为不成羼提波罗蜜；<a id="a-3t"></a>言‘我精进，<a id="a-3u"></a>有所为进’，<a id="a-3v"></a>便住于精进为不成惟逮波罗蜜；<a id="a-3w"></a>言‘我行禅，<a id="a-3x"></a>有所为禅’，<a id="a-3y"></a>便住于禅为不成禅波罗蜜；<a id="a-3z"></a>言‘我行智’，<a id="a-40"></a>便念于智以住于智，<a id="a-41"></a>为不成般若波罗蜜。<a id="a-42"></a>拘翼，<a id="a-43"></a>善男子、<a id="a-44"></a>善女人作是行者，<a id="a-45"></a>不成六波罗蜜。<a id="a-46"></a>”</p>
  <p id="a47">释提桓因白佛言：<a id="a-48"></a>“菩萨摩诃萨作何等行当成六波罗蜜？<a id="a-49"></a>”</p>
  <p id="a4A">佛告释提桓因言：<a id="a-4B"></a>“菩萨布施，<a id="a-4C"></a>亦不自有，<a id="a-4D"></a>亦不有所施，<a id="a-4E"></a>亦不有受者，<a id="a-4F"></a>是为行檀波罗蜜。<a id="a-4G"></a>至般若波罗蜜亦不有亦不得，<a id="a-4H"></a>是为菩萨具足行六波罗蜜。<a id="a-4I"></a>拘翼，<a id="a-4J"></a>若善男子、<a id="a-4K"></a>善女人行六波罗蜜及其义解，<a id="a-4L"></a>当作是知。<a id="a-4M"></a>何以故？<a id="a-4N"></a>后当来世当有善男子、<a id="a-4O"></a>善女人，<a id="a-4P"></a>发意欲得阿耨多罗三耶三菩，<a id="a-4Q"></a>住于般若波罗蜜，<a id="a-4R"></a>不具足闻般若波罗蜜及其义解，<a id="a-4S"></a>或不成阿耨多罗三耶三菩提，<a id="a-4T"></a>是故当为是辈人，<a id="a-4U"></a>具足解说般若波罗蜜中慧。<a id="a-4V"></a>”</p>
  <p id="a4W">释提桓因白佛言：<a id="a-4X"></a>“何等为人说般若波罗蜜？<a id="a-4Y"></a>”</p>
  <p id="a4Z">佛告释提桓因言：<a id="a-4a"></a>“若有善男子、<a id="a-4b"></a>善女人说般若波罗蜜，<a id="a-4c"></a>说已当复说。<a id="a-4d"></a>”</p>
  <p id="a4e">释提桓因白佛言：<a id="a-4f"></a>“云何善男子、<a id="a-4g"></a>善女人说般若波罗蜜，<a id="a-4h"></a>说已当复说？<a id="a-4i"></a>”</p>
  <p id="a4j">佛语释提桓因言：<a id="a-4k"></a>“若善男子、<a id="a-4l"></a>善女人新入般若波罗蜜者，<a id="a-4m"></a>当为说般若波罗蜜，<a id="a-4n"></a>为说已当复说。<a id="a-4o"></a>为新入者说色无常，<a id="a-4p"></a>当为作如是说，<a id="a-4q"></a>如是行者为行般若波罗蜜，<a id="a-4r"></a>如是说者为念五阴无常。<a id="a-4s"></a>善男子、<a id="a-4t"></a>善女人作如是说五阴无常者，<a id="a-4u"></a>为欲初向行般若波罗蜜，<a id="a-4v"></a>说十二衰无常苦空行六波罗蜜，<a id="a-4w"></a>说十八性无常苦空行六波罗蜜，<a id="a-4x"></a>说五阴苦空行六波罗蜜，<a id="a-4y"></a>说四禅、<a id="a-4z"></a>四等、<a id="a-50"></a>四空定无常苦空行六波罗蜜，<a id="a-51"></a>说三十七品、<a id="a-52"></a>十八法至萨云若，<a id="a-53"></a>说无常教非常苦空，<a id="a-54"></a>作如是说，<a id="a-55"></a>作如是解，<a id="a-56"></a>是为教新发意者行般若波罗蜜。<a id="a-57"></a>拘翼，<a id="a-58"></a>新学初发意者当作是行。</p>
  <p id="a59">“复次，<a id="a-5A"></a>拘翼，<a id="a-5B"></a>若善男子、<a id="a-5C"></a>善女人深入学者说般若波罗蜜时，<a id="a-5D"></a>当语是新学初发意者言：<a id="a-5E"></a>‘汝当受念六波罗蜜，<a id="a-5F"></a>受已当住第一菩萨地，<a id="a-5G"></a>从第一至第二至十住。<a id="a-5H"></a>’作是想有著想有倚想，<a id="a-5I"></a>作是念般若波罗蜜。<a id="a-5J"></a>拘翼，<a id="a-5K"></a>是为新发意行般若波罗蜜者。</p>
  <p id="a5L">“复次，<a id="a-5M"></a>拘翼，<a id="a-5N"></a>是善男子、<a id="a-5O"></a>善女人复作是教言：<a id="a-5P"></a>‘汝当作是念般若波罗蜜，<a id="a-5Q"></a>作是念已出过罗汉、<a id="a-5R"></a>辟支佛上。<a id="a-5S"></a>’是为新发意者行。</p>
  <p id="a5T">“复次，<a id="a-5U"></a>拘翼，<a id="a-5V"></a>有行菩萨道者，<a id="a-5W"></a>当语新学者言：<a id="a-5X"></a>‘当受是般若波罗蜜，<a id="a-5Y"></a>当得无所从生法忍，<a id="a-5Z"></a>得是忍已便住神通，<a id="a-5a"></a>从一佛国至一佛国礼事恭敬诸佛世尊。<a id="a-5b"></a>’</p>
  <p id="a5c">“复次，<a id="a-5d"></a>拘翼，<a id="a-5e"></a>深入学者当教新学初发意者言：<a id="a-5f"></a>‘善男子、<a id="a-5g"></a>善女人，<a id="a-5h"></a>汝当作是受学般若波罗蜜，<a id="a-5i"></a>作是持念，<a id="a-5j"></a>作是念已，<a id="a-5k"></a>汝便当得不可计无量之功德善福。<a id="a-5l"></a>’是为教新发意者行。</p>
  <p id="a5m">“复次，<a id="a-5n"></a>拘翼，<a id="a-5o"></a>深入学者当教新学者言：<a id="a-5p"></a>‘善男子，<a id="a-5q"></a>汝当学过去、<a id="a-5r"></a>当来、<a id="a-5s"></a>今现在诸佛所行善本所作功德，<a id="a-5t"></a>当一心念至得阿耨多罗三耶三佛。<a id="a-5u"></a>’是为教新学者行。<a id="a-5v"></a>”</p>
  <p id="a5w">释提桓因白佛言：<a id="a-5x"></a>“作是说已，<a id="a-5y"></a>当复云何教新学者乎？<a id="a-5z"></a>”</p>
  <p id="a60">佛告释提桓因言：<a id="a-61"></a>“深入学者当复教新学者言：<a id="a-62"></a>‘善男子，<a id="a-63"></a>当受念般若波罗蜜。<a id="a-64"></a>念般若波罗蜜者，<a id="a-65"></a>莫观五阴无常。<a id="a-66"></a>何以故？<a id="a-67"></a>五阴所有自空，<a id="a-68"></a>五阴所有者无所有也，<a id="a-69"></a>无所有者非五阴。<a id="a-6A"></a>般若波罗蜜中五阴无有常与无常，<a id="a-6B"></a>般若波罗蜜中尚不见五阴，<a id="a-6C"></a>何况当有常无常耶？<a id="a-6D"></a>’拘翼，<a id="a-6E"></a>善男子、<a id="a-6F"></a>善女人作如是说，<a id="a-6G"></a>为不教新学著者。</p>
  <p id="a6H">“当复教新学著者：<a id="a-6I"></a>‘汝当受念般若波罗蜜，<a id="a-6J"></a>念般若波罗蜜于诸法莫有所过、<a id="a-6K"></a>莫有所住。<a id="a-6L"></a>何以故？<a id="a-6M"></a>般若波罗蜜者，<a id="a-6N"></a>亦无有法可过者、<a id="a-6O"></a>有住者。<a id="a-6P"></a>何以故？<a id="a-6Q"></a>法自空，<a id="a-6R"></a>有空者无所有，<a id="a-6S"></a>无所有者般若波罗蜜。<a id="a-6T"></a>般若波罗蜜中无有法可应不应者，<a id="a-6U"></a>亦无有生与不生法。<a id="a-6V"></a>’善男子、<a id="a-6W"></a>善女人作如是说，<a id="a-6X"></a>是为不教新学著者。</p>
  <p id="a6Y">“拘翼，<a id="a-6Z"></a>善男子、<a id="a-6a"></a>善女人说般若波罗蜜中义当如是。<a id="a-6b"></a>善男子、<a id="a-6c"></a>善女人作如是教，<a id="a-6d"></a>所得功德多于前者。</p>
  <p id="a6e">“复次，<a id="a-6f"></a>拘翼，<a id="a-6g"></a>善男子、<a id="a-6h"></a>善女人教一阎浮提众生令得须陀洹道，<a id="a-6i"></a>其福多不？<a id="a-6j"></a>”</p>
  <p id="a6k">释提桓因言：<a id="a-6l"></a>“甚多，<a id="a-6m"></a>甚多，<a id="a-6n"></a>世尊！<a id="a-6o"></a>”</p>
  <p id="a6p">佛言：<a id="a-6q"></a>“不如是善男子、<a id="a-6r"></a>善女人以般若波罗蜜授与他人，<a id="a-6s"></a>使学书持为解说其义，<a id="a-6t"></a>得其功德，<a id="a-6u"></a>甚多！<a id="a-6v"></a>甚多！<a id="a-6w"></a>教是善男子、<a id="a-6x"></a>善女人般若波罗蜜随其上教习学守行。<a id="a-6y"></a>何以故？<a id="a-6z"></a>诸须陀洹道者皆从般若波罗蜜出生故。</p>
  <p id="a70">“复次，<a id="a-71"></a>拘翼，<a id="a-72"></a>置是阎浮提诸四天下及三千大千国土，<a id="a-73"></a>东方如恒边沙国土满中众生尽教令得须陀洹道，<a id="a-74"></a>其福宁为多不？<a id="a-75"></a>”</p>
  <p id="a76">释提桓因言：<a id="a-77"></a>“甚多，<a id="a-78"></a>甚多，<a id="a-79"></a>世尊！<a id="a-7A"></a>”</p>
  <p id="a7B">佛言：<a id="a-7C"></a>“不如是善男子、<a id="a-7D"></a>善女人以般若波罗蜜授与他人，<a id="a-7E"></a>使学书持讽诵行习解说其慧，<a id="a-7F"></a>得其功德，<a id="a-7G"></a>甚多！<a id="a-7H"></a>甚多！<a id="a-7I"></a>何以故？<a id="a-7J"></a>须陀洹道皆从般若波罗蜜出生故。</p>
  <p id="a7K">“复次，<a id="a-7L"></a>拘翼，<a id="a-7M"></a>若阎浮提满中众生尽教令得须陀洹、<a id="a-7N"></a>斯陀含、<a id="a-7O"></a>阿那含、<a id="a-7P"></a>阿罗汉，<a id="a-7Q"></a>其福宁为多不？<a id="a-7R"></a>”</p>
  <p id="a7S">释提桓因白佛言：<a id="a-7T"></a>“甚多，<a id="a-7U"></a>甚多，<a id="a-7V"></a>世尊！<a id="a-7W"></a>”</p>
  <p id="a7X">佛言：<a id="a-7Y"></a>“不如是善男子、<a id="a-7Z"></a>善女人以般若波罗蜜，<a id="a-7a"></a>授与他人使学书持讽诵奉行，<a id="a-7b"></a>如其中教解说慧义，<a id="a-7c"></a>得其功德，<a id="a-7d"></a>甚多！<a id="a-7e"></a>甚多！<a id="a-7f"></a>何以故？<a id="a-7g"></a>须陀洹道至阿罗汉皆从般若波罗蜜出生故。</p>
  <p id="a7h">“复次，<a id="a-7i"></a>拘翼，<a id="a-7j"></a>置是一阎浮提及三千大千国土如恒边沙国土满中众生，<a id="a-7k"></a>尽教令得须陀洹道至阿罗汉，<a id="a-7l"></a>其福多不？<a id="a-7m"></a>”</p>
  <p id="a7n">释提桓因白佛言：<a id="a-7o"></a>“甚多！<a id="a-7p"></a>甚多！<a id="a-7q"></a>”</p>
  <p id="a7r">佛言：<a id="a-7s"></a>“不如是善男子、<a id="a-7t"></a>善女人以般若波罗蜜授与他人，<a id="a-7u"></a>使学书持讽诵奉行，<a id="a-7v"></a>随其中教解说慧义，<a id="a-7w"></a>得其功德，<a id="a-7x"></a>甚多！<a id="a-7y"></a>甚多！</p>
  <p id="a7z">“复次，<a id="a-80"></a>拘翼，<a id="a-81"></a>一阎浮提满中众生，<a id="a-82"></a>尽教令得辟支佛道，<a id="a-83"></a>其福多不？<a id="a-84"></a>”</p>
  <p id="a85">释提桓因言：<a id="a-86"></a>“甚多，<a id="a-87"></a>甚多，<a id="a-88"></a>世尊！<a id="a-89"></a>”</p>
  <p id="a8A">佛言：<a id="a-8B"></a>“不如是善男子、<a id="a-8C"></a>善女人以般若波罗蜜授与他人，<a id="a-8D"></a>使学书持讽诵奉行，<a id="a-8E"></a>随其中教解说慧义，<a id="a-8F"></a>得其功德，<a id="a-8G"></a>甚多！<a id="a-8H"></a>甚多！<a id="a-8I"></a>何以故？<a id="a-8J"></a>诸辟支佛皆从般若波罗蜜出生故。</p>
  <p id="a8K">“复次，<a id="a-8L"></a>拘翼，<a id="a-8M"></a>置是阎浮提及三千大千国土如恒边沙国土众生，<a id="a-8N"></a>尽教令得辟支佛道，<a id="a-8O"></a>其福多不？<a id="a-8P"></a>”</p>
  <p id="a8Q">释提桓因言：<a id="a-8R"></a>“甚多，<a id="a-8S"></a>甚多，<a id="a-8T"></a>世尊！<a id="a-8U"></a>”</p>
  <p id="a8V">佛言：<a id="a-8W"></a>“不如是善男子、<a id="a-8X"></a>善女人以般若波罗蜜授与他人，<a id="a-8Y"></a>使学书持讽诵奉行，<a id="a-8Z"></a>随其中教为解慧义，<a id="a-8a"></a>得其功德，<a id="a-8b"></a>甚多！<a id="a-8c"></a>甚多！<a id="a-8d"></a>何以故？<a id="a-8e"></a>诸辟支佛皆从般若波罗蜜中出生故。</p>
  <p id="a8f">“复次，<a id="a-8g"></a>拘翼，<a id="a-8h"></a>若有善男子、<a id="a-8i"></a>善女人教一阎浮提及恒边沙满中众生，<a id="a-8j"></a>劝助令发阿耨多罗三耶三菩意；<a id="a-8k"></a>不如是善男子、<a id="a-8l"></a>善女人以般若波罗蜜授与他人，<a id="a-8m"></a>教使书持讽诵奉行，<a id="a-8n"></a>为解慧义，<a id="a-8o"></a>其德甚多！<a id="a-8p"></a>语其人言：<a id="a-8q"></a>‘受般若波罗蜜当随中教，<a id="a-8r"></a>随是教已当得萨云若利，<a id="a-8s"></a>得是利已便具足般若波罗蜜，<a id="a-8t"></a>汝便当成阿耨多罗三耶三菩。<a id="a-8u"></a>’何以故？<a id="a-8v"></a>初发意菩萨皆从般若波罗蜜出生故。</p>
  <p id="a8w">“复次，<a id="a-8x"></a>拘翼，<a id="a-8y"></a>若有善男子、<a id="a-8z"></a>善女人教一阎浮提及恒边沙满中众生，<a id="a-90"></a>教令立于阿惟越致，<a id="a-91"></a>其福宁为多不？<a id="a-92"></a>”</p>
  <p id="a93">释提桓因言：<a id="a-94"></a>“甚多，<a id="a-95"></a>甚多，<a id="a-96"></a>世尊！<a id="a-97"></a>”</p>
  <p id="a98">佛言：<a id="a-99"></a>“拘翼，<a id="a-9A"></a>不如是善男子、<a id="a-9B"></a>善女人持般若波罗蜜经卷，<a id="a-9C"></a>授与他人解说中事及其义慧使宣行之，<a id="a-9D"></a>语其人言：<a id="a-9E"></a>‘受持是般若波罗蜜经卷，<a id="a-9F"></a>如上所教皆习奉行，<a id="a-9G"></a>汝便当得诸法之利，<a id="a-9H"></a>至得阿耨多罗三耶三菩。<a id="a-9I"></a>’何以故？<a id="a-9J"></a>菩萨摩诃萨阿惟越致地皆从般若波罗蜜出故。</p>
  <p id="a9K">“复次，<a id="a-9L"></a>拘翼，<a id="a-9M"></a>尽一阎浮提其中众生，<a id="a-9N"></a>悉为阿耨多罗三耶三菩不复转还，<a id="a-9O"></a>若善男子、<a id="a-9P"></a>善女人为是辈人，<a id="a-9Q"></a>说般若波罗蜜及其义解而为说之，<a id="a-9R"></a>若有一人言‘我欲疾成阿耨多罗三耶三菩’，<a id="a-9S"></a>若有善男子、<a id="a-9T"></a>善女人为是一人说般若波罗蜜，<a id="a-9U"></a>具足其义分别解说，<a id="a-9V"></a>其福最多。<a id="a-9W"></a>”</p>
  <p id="a9X">释提桓因白佛言：<a id="a-9Y"></a>“世尊，<a id="a-9Z"></a>菩萨摩诃萨务欲成阿耨多罗三耶三菩者，<a id="a-9a"></a>务当教是菩萨令行六波罗蜜，<a id="a-9b"></a>当教内外空及有无空、<a id="a-9c"></a>三十七品、<a id="a-9d"></a>佛十种力、<a id="a-9e"></a>四无所畏、<a id="a-9f"></a>四无礙慧、<a id="a-9g"></a>佛十八法，<a id="a-9h"></a>当以是法教是辈人，<a id="a-9i"></a>给其所须衣服真越所有供养，<a id="a-9j"></a>以是二事法，<a id="a-9k"></a>供养是辈菩萨摩诃萨。</p>
  <p id="a9l">“世尊，<a id="a-9m"></a>是善男子、<a id="a-9n"></a>善女人所得福最尊，<a id="a-9o"></a>胜前所作者。<a id="a-9p"></a>所以者何？<a id="a-9q"></a>世尊，<a id="a-9r"></a>菩萨摩诃萨教人行六波罗蜜，<a id="a-9s"></a>当如是教人行，<a id="a-9t"></a>内外空及有无空、<a id="a-9u"></a>三十七品乃至佛十八法亦当如是。<a id="a-9v"></a>”</p>
  <p id="a9w">须菩提语释提桓因言：<a id="a-9x"></a>“善哉！<a id="a-9y"></a>善哉！<a id="a-9z"></a>拘翼，<a id="a-A0"></a>乃劝助是善男子、<a id="a-A1"></a>善女人求菩萨道者，<a id="a-A2"></a>乃尔如卿为佛作贤弟子之法，<a id="a-A3"></a>当益于菩萨摩诃萨，<a id="a-A4"></a>以持法施及供养施护养菩萨，<a id="a-A5"></a>劝助使成阿耨多罗三耶三菩。<a id="a-A6"></a>何以故？<a id="a-A7"></a>诸佛及弟子众皆从是二事施中出。<a id="a-A8"></a>若菩萨不发阿耨多罗三耶三菩意者，<a id="a-A9"></a>是菩萨终不能学六波罗蜜及佛十八法；<a id="a-AA"></a>若菩萨不学六波罗蜜及佛十八法者，<a id="a-AB"></a>终不成阿耨多罗三耶三菩，<a id="a-AC"></a>亦不知有罗汉、<a id="a-AD"></a>辟支佛。<a id="a-AE"></a>以菩萨学六波罗蜜及佛十八法故，<a id="a-AF"></a>得成阿耨多罗三耶三菩，<a id="a-AG"></a>三恶趣便断，<a id="a-AH"></a>世间乃知有刹利、<a id="a-AI"></a>梵志、<a id="a-AJ"></a>长者大姓种，<a id="a-AK"></a>便知有四天王天及无思想无思想慧天，<a id="a-AL"></a>便知有六波罗蜜，<a id="a-AM"></a>从内外空及有无空、<a id="a-AN"></a>三十七品、<a id="a-AO"></a>佛十八法，<a id="a-AP"></a>世间便知有声闻、<a id="a-AQ"></a>辟支佛乘。<a id="a-AR"></a>”</p>
 </body>
</html>