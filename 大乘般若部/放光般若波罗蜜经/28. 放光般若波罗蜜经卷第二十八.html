<!DOCTYPE html>
<html>
<head>
  <meta charset="utf-8"/>
  <meta name="author" content="无罗叉"/>
  <meta name="author" content="竺叔兰/西晋"/>
  <meta name="library" content="龙藏"/>
  <meta name="catalog" content="龙藏/大乘般若部"/>
  <title>放光般若波罗蜜经卷第二十八</title>
</head>
<body>
  <h1 class="head">放光般若波罗蜜经卷第二十八</h1>
  <h2>无形品第八十一</h2>
  <p>须菩提白佛言：“世尊，若菩萨摩诃萨于六波罗蜜、三十七品、佛十种力、四无所畏、四无碍慧佛、十八法，行十八空，不具足菩萨道不成阿耨多罗三耶三菩者，云何菩萨摩诃萨得阿耨多罗三耶三菩？”</p>
  <p>佛告须菩提：“菩萨学般若波罗蜜以沤和拘舍罗行檀波罗蜜，亦不见所施物，亦不自见，亦不见受者，亦不离是法，亦不见是法，作是行者便照明于菩萨道。以是故，须菩提，菩萨行般若波罗蜜沤和拘舍罗故，逮觉阿耨多罗三耶三菩。菩萨行五波罗蜜乃至佛十八法亦复如是。”</p>
  <p>舍利弗白佛言：“世尊，菩萨行般若波罗蜜，云何习般若波罗蜜？”</p>
  <p>佛告舍利弗：“菩萨行般若波罗蜜，以沤和拘舍罗，亦不习五阴亦不不习。何以故？五阴无形，无有可习，无不可习者。六波罗蜜亦不习亦不不习。何以故？六波罗蜜无有形故。乃至十八法亦不习亦不不习。何以故？十八法空无形故。”</p>
  <p>舍利弗言：“世尊，诸法无所有，亦无形像不可得见，亦无习与不习，云何入般若波罗蜜中学？菩萨不学般若波罗蜜，亦不得阿耨多罗三耶三菩。”</p>
  <p>佛言：“如汝所说，菩萨不学般若波罗蜜者，不得阿耨多罗三耶三菩。以沤和拘舍罗，不离沤和拘舍罗，菩萨行般若波罗蜜诸法无所有，是故菩萨亦无所取；六波罗蜜亦无所有，五阴亦无所有，乃至十八法亦不可见当取何等，是故菩萨亦无所取。舍利弗，般若波罗蜜亦不可护持，乃至佛十八法亦不可护持，是般若波罗蜜则为不可护持。舍利弗，如是学者于学亦无所见，何况般若波罗蜜？何况菩萨？何况佛法、声闻辟支佛法？何况凡夫法？何以故？舍利弗，诸法无有形故。于无所有法中，何所是凡夫愚人法？何所是声闻、辟支佛法？何所是三耶三佛法？”</p>
  <p>舍利弗白佛言：“世尊，三乘及凡夫法尚不可见，谁当说言？凡愚人法是三乘法，是无形之法，何因是凡愚人法、是三乘法？”</p>
  <p>佛告舍利弗：“凡愚人所入五阴，有形、有处、有实不？”</p>
  <p>舍利弗言：“不也，世尊，是者则为颠倒。”</p>
  <p>佛言：“凡愚人所入佛道，为有形、有处、有实不？”</p>
  <p>舍利弗言：“不也，世尊，但颠倒耳。”</p>
  <p>“是故，舍利弗，菩萨行般若波罗蜜沤和拘舍罗，见诸法无有形，便发阿耨多罗三耶三菩。”</p>
  <p>舍利弗言：“世尊，何等为菩萨沤和拘舍罗见诸法无有形发阿耨多罗三耶三菩？”</p>
  <p>佛告舍利弗：“菩萨行般若波罗蜜，亦不见诸法有形可作碍者，不见有碍当可厌者，亦不见有懈怠者。”</p>
  <p>佛告舍利弗言：“以无有形，无有寿命，以所有皆无所有，诸法性相空，以众生蒙冥入于五阴、十二衰。菩萨见诸法所有皆无所有，行般若波罗蜜自立；如幻师为众生说法，有贪嫉者为说布施福，有恶行者为说持戒福，有恚怒者为说忍辱福，有懈怠者为说精进福，乱意者为说一心福，愚痴者为说智慧福，建立众生于六波罗蜜已，转为说贤圣上尊之法，使得三乘之道。”</p>
  <p>舍利弗白佛言：“世尊，为有菩萨耶——而言菩萨为空无众生说六波罗蜜事，令逮得三乘之道？”</p>
  <p>佛告舍利弗言：“菩萨行般若波罗蜜，于诸法无所得。何以故？菩萨行般若波罗蜜，亦不见众生，亦不见其处，但以道数故，菩萨摩诃萨于二谛为众生说法。舍利弗，不以二谛故得众生及其处也。菩萨行般若波罗蜜，但以沤和拘舍罗为众生说法，众生现在尚不自见，何况有得道、已得方、当得者？是故，舍利弗，菩萨行般若波罗蜜，以沤和拘舍罗为众生说法。”</p>
  <p>舍利弗白佛言：“世尊，菩萨者是天上天下之大士，于法中亦不见一字，亦不见若干，亦不见差别；作是比要誓亦不于三界现，亦不于有为无为性现，而度三界众生，亦不见众生，亦无有众生相，众生亦不缚亦不解脱，亦不著亦不断，五趣各异亦无有合亦不见坏，亦不有净亦不有垢，何况当有所受五道之趣？”</p>
  <p>佛告舍利弗言：“如是，如是，舍利弗，如汝所言，假令本有众生令无有者，菩萨及佛便当有咎；假令本无五道生死之趣令有者，亦是如来菩萨咎。有佛无佛生死法常住如，及尔亦常住如故，于中亦无众生、亦无吾我、亦无寿命、亦无知见之事，何况当有五趣？是法亦无端绪，何况有五趣生死而度脱众生？</p>
  <p>“舍利弗，菩萨从过去佛所，闻诸法相空故发阿耨多罗三耶三菩，亦不言‘我于法中有所得’，假令有所得，众生所入颠倒处亦不能度脱。是故菩萨作大要誓，以要誓故阿耨多罗三耶三菩终不转还，会当成阿惟三佛，以法佑利众生令从颠倒得脱。</p>
  <p>“譬如幻师化作数千亿万人，以若干百种味食，皆饲若干化人令饱满，令饱满已大欢喜言：‘我今日所作福广大。’于舍利弗意云何？颇有得饱满者不？”</p>
  <p>舍利弗言：“不也，世尊。”</p>
  <p>佛言：“舍利弗，菩萨亦如是，从初发意已来行六波罗蜜、四禅、四等、四空定，行三十七品法，行十八空、三脱门、八惟无、九次第禅，行佛十种力、四无所畏、四无碍慧至佛十八法，具足菩萨道以净佛土教授众生，而不见法可得降化者。”</p>
  <p>须菩提白佛言：“何等为菩萨摩诃萨道可教授众生净佛国土者？”</p>
  <p>佛告须菩提：“菩萨从初发意以来，行六波罗蜜乃至佛十八法，教授众生净佛国土。”</p>
  <p>须菩提白佛言：“何等为菩萨行檀波罗蜜教授众生？”</p>
  <p>佛报言：“菩萨行般若波罗蜜，自布施教人布施，言：‘善男子，当习布施！可得大富，可得离生死苦。莫著所施，莫著施者及其受者，是三法性空，空法亦不受亦不不受，无受性，空。’”</p>
  <p>佛言：“是为菩萨行檀波罗蜜施与众生，亦不见所施物，亦不自见，亦不见受者。檀波罗蜜者是无所倚度也，持是三无所见法建立众生于三乘，是为菩萨摩诃萨行檀波罗蜜。教授众生自行布施，劝助人令布施，见人布施赞叹代其欢喜，菩萨作如是施者，得生四大姓家，得为遮迦越罗，便以四事摄取众生——一者、惠施，二者、仁爱，三者、利人，四者、同义。是为四事。以是四恩布施，建立众生于尸波罗蜜及禅波罗蜜，建立四禅、四等、四空定，建立三十七品、三脱门，劝助令求三乘道，教人言：‘善男子，当逮觉阿耨多罗三耶三菩！众生所系颠倒法中无所有。当自脱于颠倒，转复教人离于此缚。当自受佑利，亦当佑利余众生。’”</p>
  <p>佛语须菩提：“菩萨当作是行檀波罗蜜，作是行者从初发意已来不堕恶趣，所在常得遮迦越罗福。何以故？随其所施而受果报。有从圣王所求索者，圣王念言：‘我所以求作转轮王者，但为众生故。’语求者言：‘我所有者，尽汝所有。’所有福佑皆施众生，常持大悲饶益众生，亦不见众生，但以俗数有众生，名号之事譬如响也。须菩提，菩萨行檀波罗蜜，肌肉尚不爱惜，何况外物？但欲度脱众生生死。何等外事？六波罗蜜是，乃至十八法，奉行是已度脱众生。</p>
  <p>“复次，须菩提，菩萨住于檀波罗蜜布施众生劝令持戒。‘汝持戒者，我使汝无所乏，随汝所欲当给足之。人但以财故专行犯戒，汝持戒者，我断汝贪。’以戒因缘，三乘之法度令脱苦。</p>
  <p>“复次，须菩提，菩萨住于檀波罗蜜，若见众生瞋恚诤者，菩萨问言：‘善男子，汝何为诤？汝等若欲有所得者，金银宝物从我取之，莫得共诤。’菩萨于檀建立众生行羼波罗蜜，语众生言：‘汝等共诤，空无有实，皆无有本。莫得诤空而相贼害以成怨结，莫以空无之事堕三恶业。起怨恚者尚不得复人身，况值佛世？人身难得，佛世难值，莫舍佛世而堕无极之罪！’菩萨行忍劝人令忍，见行忍者赞叹欢喜，建立众生行羼波罗蜜，以三乘之法而度脱之。须菩提，菩萨住施劝立众生行羼波罗蜜如是。</p>
  <p>“何谓菩萨住檀波罗蜜劝令众生行惟逮波罗蜜？”</p>
  <p>佛言：“菩萨见众生懈怠，菩萨问言：‘汝何以懈怠？’众生报言：‘以无所因故懈怠。’菩萨住檀波罗蜜语众生言：‘善男子，有所乏短我当给汝。汝当精进，我以布施、持戒、忍辱与汝作因缘。’众生闻是便以身口意行精进，便具足诸善法，便得贤圣无漏之意，随其善法以三乘法令得解脱。须菩提，是为菩萨住于施与，劝令众生行惟逮波罗蜜如是。</p>
  <p>“何谓菩萨住于檀波罗蜜建立众生行禅波罗蜜？菩萨语众生言：‘汝等何以不学禅法？’众生言：‘我等无因不能学禅。’菩萨报言：‘我当与汝共作因缘令汝念断。’菩萨便与众生作无念因缘令其念断，便得四禅、四等念、三十七品，以三乘法而度脱之，至阿耨多罗三耶三佛不耗于道事。须菩提，是为菩萨住于施与劝立众生行禅波罗蜜如是。</p>
  <p>“何谓菩萨住檀波罗蜜劝令众生行般若波罗蜜？菩萨语众生言：‘何以不念般若波罗蜜？’众生报言：‘无所因由。’菩萨复言：‘我为汝等作御，汝等布施、持戒、忍辱、精进、行禅，令汝等具足是事。’菩萨念言：‘颇复有法可得入者不？众生、吾我及寿命者及识三界为可得入不？六波罗蜜、三十七品为可得入不？须陀洹至罗汉、辟支佛及佛为可得入不？’菩萨于般若波罗蜜中住，不见诸法有可得者、有可入者、可得处者，得无所入已不见法有生有灭、有著有断，虽无所见亦不分别，亦不言是天、是人、是三恶趣，亦不言是戒无戒，亦不言是须陀洹、斯陀含、阿那含、是阿罗汉、辟支佛，亦不言是如来无所著等正觉。须菩提，是为菩萨住于施与劝立众生令行般若波罗蜜。</p>
  <p>“何谓菩萨住于六波罗蜜劝立众生令行三十七品？菩萨以方便摄取众生，令行四意止、四意断、四神足、五根、五力、七觉意、贤圣八品道，有受是者便脱于生死。须菩提，以是贤圣无漏之法摄取众生。</p>
  <p>“复次，须菩提，菩萨劝恤众生言：‘诸贤者，我长夜布施今受其福，我所有者皆是诸贤所有，欲得金银、七宝、衣被、财谷，有所欲者我当相给足，是所有可得长夜安隐。汝等当住六波罗蜜，并劝余人令住六度。汝等当建立众生令行三十七品、佛十种力及十八法，当复转教一切众生三乘之道无漏之法。’须菩提，是为菩萨住般若波罗蜜，当作是教化众生令度三恶趣及生死难。</p>
  <p>“复次，须菩提，菩萨住于尸波罗蜜教化众生言：‘汝等住于犯戒之地，当为汝作净戒因缘。’便行布施随其方便而诱进之，劝令众生普行十善，持是十善住于无瑕，不犯贤圣之戒，渐以三乘而得尽苦。尸波罗蜜为首如檀波罗蜜说，余四波罗蜜亦如是。</p>
  <h2>建立品第八十二</h2>
  <p>尔时，须菩提意念言：“菩萨摩诃萨住于何道能作无畏坚誓？”</p>
  <p>佛尔时知须菩提所念，便告言：“六波罗蜜是菩萨摩诃萨道，三十七品及十八空、八惟无、九次第禅、佛十力、佛十八法，须菩提，是诸法是菩萨道。于意云何？颇有法菩萨所不学者不？若不尽学诸法者不成萨云若。”</p>
  <p>须菩提白佛言：“世尊，诸法皆空，云何菩萨当尽学诸法？亦无所有，云何作念言是道、是俗、是漏无漏、是有为、是无为、是凡愚人法、是声闻辟支佛法？云何是佛法？”</p>
  <p>佛告须菩提：“如是，如是，诸法实空。假令诸法不空，菩萨终不逮觉阿耨多罗三耶三菩，以诸法空故菩萨逮觉阿耨多罗三耶三菩。”</p>
  <p>佛告须菩提：“云何作是问：假令诸法空者，菩萨云何作念是道法、是俗法？于须菩提意云何？若众生知一切诸法皆空，菩萨不逮觉阿耨多罗三耶三菩；以众生不知一切诸法皆空故，菩萨逮觉阿耨多罗三耶三菩，菩萨为诸法作处为众生说法。</p>
  <p>“须菩提，菩萨行菩萨之道当作是观言：‘诸法不可但尔空得，皆当由行观诸法之所有亦不有所入，亦不入六波罗蜜，亦不入三十七品，亦不入三乘法。何以故？诸法所有各自空故。空亦不入空，空尚不可得，何况入空者？’是故菩萨于诸法无所入，住于学法以观众生作无端绪事。菩萨念言：‘众生虽作无端绪事易度耳！’以沤和拘舍罗住于般若波罗蜜而度脱之，语众生言：‘行布施者可得饶财，亦莫于财贡高，财无坚固。’建立众生于戒、忍、精进、一心、智慧皆悉如是，虽住三乘者亦莫贡高，亦无坚固。菩萨作是劝助已，虽行菩萨道亦无所入。何以故？诸法无所有故。诸法无有可入处，菩萨之道无有住处，行六波罗蜜亦无所住，行四禅亦无有所住。何以故？禅者各自空，行禅者亦空，禅事亦空。四等、四空定、八惟无、九次第禅亦无所住，得声闻法亦不于中住。”</p>
  <p>“何以故不住？”</p>
  <p>答言：“以二事不住。”</p>
  <p>“何等二事？”</p>
  <p>答言：“道无有住处，亦无能住于道者，亦不欢喜言‘我当得须陀洹’，不于中住，‘我当得阿罗汉、辟支佛’亦不于中住。‘我当逮觉阿耨多罗三耶三菩。何以故？我从发意以来初不向余道，志常在阿耨多罗三耶三菩。’何以故？菩萨发意已来至于十住亦不在余道，但志阿耨多罗三耶三菩。须菩提，菩萨身口意但志于道，菩萨住于道不生因缘。”</p>
  <p>须菩提白佛言：“世尊，若诸法适无所生，云何菩萨得生道意？”</p>
  <p>佛言：“如是，如是，诸法无所生。诸有无所作者，便于诸法无所生。”</p>
  <p>须菩提言：“世尊，有佛无佛法尔常住耶？”</p>
  <p>佛言：“如是，有佛无佛法性常住。以众生不知法性常住，是故菩萨生道因缘欲度脱之。”</p>
  <p>须菩提言：“世尊，以生道意故得道耶？”</p>
  <p>佛言：“不也。”</p>
  <p>“不生道意得耶？”</p>
  <p>佛言：“不也。”</p>
  <p>“亦从不生不灭得耶？”</p>
  <p>佛言：“不也。”</p>
  <p>“若不尔者，以何因缘得道？”</p>
  <p>言：“道亦不从度，亦不从不度。须菩提，道则是度，度则是道。”</p>
  <p>须菩提言：“若道则是度、度则是道者，菩萨为已逮道，为已得度，云何言是如来三十二相、八十种好、十种力、四无所畏、四无碍慧、四等、四空定、佛十八法？”</p>
  <p>佛告须菩提：“于意云何？佛为逮道耶？”</p>
  <p>答言：“不也，世尊。”</p>
  <p>“佛则是道，道则是佛，须菩提，云何作是言‘菩萨为逮道’？菩萨具足六波罗蜜，具足三十七品，以具足十力、四无所畏、四无碍慧、四禅、四等，具足十八法，于金刚三昧一相之智逮得阿耨多罗三耶三菩，以是次第故名为如来，于诸法得自在。”</p>
  <p>须菩提白佛言：“世尊，菩萨云何能净佛土？”</p>
  <p>佛言：“菩萨从初发意已来常净身口意，并化余人净身口意。”</p>
  <p>须菩提言：“世尊，何等为菩萨身行恶、口言恶、意念恶？”</p>
  <p>佛言：“菩萨身口意犯十恶、嫉妒、犯戒、瞋恚、乱意、懈怠、恶智。须菩提，是为菩萨意念恶。戒不净是亦为恶，离三十七品、离三脱门是亦为恶，近须陀洹道至辟支佛是亦为恶，是为菩萨之恶行。</p>
  <p>“复次，须菩提，菩萨有五阴、十二衰相是亦为恶，有男子女人之相，有三界相，有善恶相，有有为无为之相，是为菩萨身口意恶。是故菩萨舍众恶已，自行六波罗蜜，亦劝进人使行六度，持是功德与众生共求佛国净，自持三千大千国土其中七宝施与三尊，作誓愿言：‘令我国土其中所有尽是七宝。’</p>
  <p>“复次，须菩提，菩萨以持伎乐乐佛世尊及精舍讲堂，复誓愿言：‘令我佛国常闻天乐。’</p>
  <p>“须菩提，菩萨以三千大千刹土所有众香施于三尊，复誓愿言：‘使我佛土常有天香。’</p>
  <p>“复次，须菩提，菩萨持百味之食供养如来及弟子众，复誓愿言：‘我作佛时，诸弟子众饮食自然百味之饭。’</p>
  <p>“复次，须菩提，菩萨以涂身之香施佛及众，复誓愿言：‘我作佛时，使我国人身体细滑香洁皆如天身。’</p>
  <p>“复次，须菩提，菩萨诸世所有五乐善愿施佛及众，复誓愿言：‘我作佛时，令我国土一切众生，随意所愿五乐善愿皆令得之。’</p>
  <p>“复次，须菩提，菩萨行般若波罗蜜，复誓愿言：‘自行四禅、四等及四空净，劝助众生令行四禅、四等及四空净；自行三十七品，复劝众生普令行之。’复誓愿言：‘我作佛时，我国众生皆悉不离四禅及四空定、三十七品。’</p>
  <p>“须菩提，是为菩萨能净佛土。菩萨行道满足诸愿，诸愿不具终不止行，自具足诸善法亦复满足众生善愿。作是劝教行者身得百福功德之相，诸受教者亦复如是。</p>
  <p>“是故菩萨净佛国土。何等为净？亦无三趣处，无有邪见，无淫怒痴，无有二地之名，无有无常，无我苦空，无有家业亦无吾我，无有伺便处，无有果报处。但闻空、无相、无愿之声，所闻内外音声譬如风过所出音声，如诸法之相，有佛无佛诸法常空，空者无相，无有相者，亦无有愿，所出音声其教如是，昼夜卧觉若坐若行常闻是音声。成阿耨多罗三耶三菩时其刹如是：十方诸佛称叹其佛功德名字，一切众生闻佛名者必至阿耨多罗三耶三菩。尔时如来普说法时，其有闻者无有狐疑是法非法。所以者何？诸法之法，无有非法，皆是正法。诸无德者，亦不于佛及弟子众不种善本，又亦不与真知识会，便作吾我见，有吾我已便入于六十二见，入诸见已便住边际，住边际已便著有常，著有常已便著既尽，于不平等有等觉想，于平等觉更无觉想，法言非法，非法言法，便诽谤法，诽谤法已便坏人身，坠其恶趣堕泥犁中。菩萨诸佛得成阿耨多罗三耶三菩已乃度脱之，得度脱已，甫当建立三乘法不复堕恶趣。</p>
  <p>“须菩提，是则为菩萨摩诃萨净佛国土，净佛土已，一切众生亦无是法，亦无非法、有漏无漏、有为无为，必至阿耨多罗三耶三菩。”</p>
  <h2>毕竟品第八十三</h2>
  <p>于是，须菩提白佛言：“世尊，云何菩萨摩诃萨，为毕竟耶？为不毕竟？”</p>
  <p>佛报言：“菩萨摩诃萨为毕竟，不为不毕竟。”</p>
  <p>“世尊，为毕竟何乘？”</p>
  <p>报言：“不毕竟于二乘，毕竟于佛乘。”</p>
  <p>“世尊，毕竟佛乘者，是初发意菩萨耶？是十住菩萨耶？”</p>
  <p>佛报言：“初发意菩萨亦毕竟，阿惟越致亦毕竟，十住菩萨亦毕竟。”</p>
  <p>须菩提言：“世尊，毕竟菩萨趣恶趣不？”</p>
  <p>佛言：“不也。于须菩提意云何？四双八辈至辟支佛为生恶趣不？”</p>
  <p>对曰：“不也。”</p>
  <p>佛言：“菩萨初发意行六波罗蜜诸恶则灭，若生恶趣是事不然；亦不生长寿天，亦不生边地无佛法处，不生邪见家，若生彼处是亦不然，终不生无道见家。须菩提，新学菩萨发阿耨多罗三耶三菩意者，终不复犯十恶之事。”</p>
  <p>须菩提言：“世尊，若有菩萨能于一法便为具足不随恶者，云何世尊自说宿命所可经历——或堕鹿中，堕猕猴中、马中、象中，亦遭勤苦？是事云何？”</p>
  <p>佛告须菩提：“菩萨不作恶行自生恶趣，随众生方便而受其身，欲佑利众生故。”</p>
  <p>佛问须菩提：“声闻、辟支佛颇有是沤和拘舍罗——入畜生中度脱众生，还为所害其意不起，以大慈大悲续度如故——汝诸声闻颇有是不？以是故，当知菩萨具足大慈，以沤和拘舍罗入畜生中，救护众生成阿耨多罗三耶三菩。”</p>
  <p>须菩提白佛言：“世尊，菩萨住何等善本功德法，能得是辈随意形像？”</p>
  <p>佛报言：“于诸功德法皆当具足成就，尔乃成阿耨多罗三耶三菩，从初发意至坐道场无有善法不具足者成阿惟三佛。菩萨发意当学具足诸善功德，作是学已当逮萨云若尽诸习绪。”</p>
  <p>须菩提言：“世尊，菩萨具足善法尽得贤圣无漏之法，而生恶趣至畜生道耶？”</p>
  <p>佛问须菩提：“如来者，为是贤圣无漏法不？”</p>
  <p>须菩提言：“是也。”</p>
  <p>佛言：“如来为自化作畜生像而作佛事耶？”</p>
  <p>“尔，世尊，如来者化作畜生像而作佛事。”</p>
  <p>佛言：“如是，如来为是畜生受畜生苦耶？”</p>
  <p>言：“不也，世尊不受诸苦。”</p>
  <p>佛言：“菩萨以受贤圣无漏之法，善权变形教化众生。如阿罗汉能变化作罗汉事，令众生欢喜不？”</p>
  <p>须菩提言：“世尊，能尔。”</p>
  <p>佛告须菩提：“菩萨已受具足贤圣无漏之法，随众生意而受其形，为众生作福田亦不受形苦。”</p>
  <p>佛语须菩提：“譬如幻师或现象马若干变化。于意云何？是象、是马不？”</p>
  <p>言：“不也，世尊，非象马也。”</p>
  <p>“菩萨如是以沤和拘舍罗佑利众生，随类而入而教化之，以是故，不复受众苦之恼。”</p>
  <p>须菩提白佛言：“世尊，菩萨摩诃萨者善于大方便。所以者何？谓菩萨具足贤圣无漏之慧，所在所在随其习俗形貌之法，安立众生而为作本。世尊，菩萨住何善法，乃能作是善权方便不与同趣？”</p>
  <p>佛言：“菩萨住于般若波罗蜜者，能作是沤和拘舍罗，持是方便为十方恒沙众生作本而不与同归。何以故？亦不见法有能近者，亦无有法而污染者。何以故？诸法所有皆空故。是故空不污染空，空亦不污人，人亦不污空。何以故？空空不可得，是故无所得空，菩萨住于无所得空成阿惟三佛。”</p>
  <p>须菩提言：“世尊，菩萨但住般若波罗蜜不复住余法耶？”</p>
  <p>佛告须菩提：“诸法颇有不入般若波罗蜜者不？”</p>
  <p>须菩提言：“世尊，世尊自说般若波罗蜜空无所有，云何诸法入般若波罗蜜中？世尊，空亦无所入亦不不入。”</p>
  <p>佛报言：“云何诸法不入？诸法空耶？”</p>
  <p>须菩提言：“世尊，实空。”</p>
  <p>“若诸法空者，诸法亦不入空。”</p>
  <p>须菩提言：“菩萨行般若波罗蜜，云何住于空具足神通之慧，以神通慧过东方恒沙刹土见诸如来，植众善本听受法教？”</p>
  <p>佛报言：“菩萨行般若波罗蜜，见恒边沙诸佛皆空，但以名号示现其处，诸假名号之处皆空。若诸刹土、诸佛不空者空为有偏，以空不偏故诸法皆空。是故菩萨行般若波罗蜜，以沤和拘舍罗具足神通，便得天眼、天耳、神足、知他人意、自知所从来生死之事。菩萨不得神通者不成阿耨多罗三耶三菩，是故般若波罗蜜是菩萨摩诃萨之道，当作是求道，以道天眼自见诸善之法，并见余人住于善法，亦不入善法。何以故？诸法皆空，空无所入亦无有入空者，亦无乐空者，空亦无所乐。是故菩萨行般若波罗蜜，以得天眼见诸法空。若无是法，亦不能作佛事为众生说法，亦不得众生之处；以应无所得便得神通，所应作者便能作之。</p>
  <p>“菩萨天眼见诸十方，飞到诸刹佑利众生，或以六度，或以三十七品，或以诸禅、惟无，或以空定，或以声闻、辟支佛法，或以菩萨法，或以三耶三佛法，为贪嫉者说施之德，说贫苦之法，‘贫者，世间之苦，尚不能自饶益身，何能益余？是故贤者当念惠施，既自安隐复安余人，莫以贫故转相食啖，而不能得离三恶趣’；为犯恶者说戒法，言：‘为恶者苦身自陷恶，何能安余？犯恶之报不离三苦。汝等自堕三恶趣中，那能拔余？是故仁者不当恣意，莫随恶趣后自烧身’；若见众生有嗔恚意相贼害者，为说法言：‘汝等莫诤，莫随恚意入三恶趣’；为懈怠者说精进法；为乱意者说禅定事；为恶智者说智慧法；淫者为说欲之不净；有邪见者指示正道令住三乘，为说法言：‘诸仁者所入者皆无所有，空无之法亦不可入，空无所入’。</p>
  <p>“须菩提，菩萨行般若波罗蜜住于神通，为众生作善本，菩萨不住神通不能为众生说法。譬如众鸟无有翅者不能高翔，菩萨如是，不住神通者亦不能为众生说法。是故菩萨行般若波罗蜜当学神通，已得神通便能佑利一切众生：以天眼见恒沙国土，尽见众生悉知其意，随高下应而为说法，或说六波罗蜜，或说泥洹法；菩萨天耳闻一一音声，又闻东方恒边沙佛所说教法，广为众生说如所闻，随意为说，或说六度，或说泥洹；以清净意知众生念，自知本末所从来生及他人事，以是通慧忆识，过去诸佛如来弟子名号皆悉识知，又知众生宿命所行而为说法，或说六度，或说泥洹；复能飞到恒边沙刹土，往见诸佛植诸善本，复还本土净漏尽之慧，复以是慧为众生说法，或说六度，或说泥洹。</p>
  <p>“须菩提，菩萨行般若波罗蜜，当知神通如是，得净神通已随意所欲能变其形，三界苦乐不能污染，譬如佛所化人在所能办无有苦乐。</p>
  <p>“须菩提，菩萨摩诃萨行般若波罗蜜，游戏神通净佛刹土教化众生。不具神通，不能教化净佛国土。菩萨不净佛国教化众生者，终不成阿耨多罗三耶三菩。菩萨支节不具足者，便无有道。”</p>
  <p>须菩提白佛言：“世尊，何等为菩萨支节具足而成阿耨多罗三耶三菩？”</p>
  <p>佛报言：“诸所善法是菩萨支节。”</p>
  <p>“何等善法是菩萨支节？”</p>
  <p>报言：“从发意已来行檀波罗蜜中诸善法，不晓施为，不能分别于中生念‘是者可与，是不可与’，分别及念皆空无有，持是具足波罗蜜，自度彼岸复度他人，度脱众生于生死，是为菩萨阿耨多罗三耶三菩善法支节。过去、当来、今现在菩萨从是得度，亦复持是度脱众生，六波罗蜜亦复如是。四禅、四等及四空定、三十七品、十八诸空、八惟无、九次第禅、陀邻尼门、四无碍慧、佛十八法——是诸善法者，菩萨道之径路，具足是已便逮萨云若，逮萨云然已便转法轮。”</p>
</body></html>