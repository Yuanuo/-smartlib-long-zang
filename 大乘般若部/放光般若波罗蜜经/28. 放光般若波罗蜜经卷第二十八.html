<!doctype html>
<html id="z3IBT9QAM" data-ver="1256">
 <head>
  <meta charset="utf-8">
  <meta author="无罗叉">
  <meta author="竺叔兰">
  <meta library="龙藏">
  <meta catalog="大乘般若部">
  <meta period="西晋">
 </head>
 <body>
  <h1 id="a1">放光般若波罗蜜经卷第二十八</h1>
  <h2 id="a2">无形品第八十一</h2>
  <p id="a3">须菩提白佛言：<a id="a-4"></a>“世尊，<a id="a-5"></a>若菩萨摩诃萨于六波罗蜜、<a id="a-6"></a>三十七品、<a id="a-7"></a>佛十种力、<a id="a-8"></a>四无所畏、<a id="a-9"></a>四无礙慧佛、<a id="a-A"></a>十八法，<a id="a-B"></a>行十八空，<a id="a-C"></a>不具足菩萨道不成阿耨多罗三耶三菩者，<a id="a-D"></a>云何菩萨摩诃萨得阿耨多罗三耶三菩？<a id="a-E"></a>”</p>
  <p id="aF">佛告须菩提：<a id="a-G"></a>“菩萨学般若波罗蜜以沤和拘舍罗行檀波罗蜜，<a id="a-H"></a>亦不见所施物，<a id="a-I"></a>亦不自见，<a id="a-J"></a>亦不见受者，<a id="a-K"></a>亦不离是法，<a id="a-L"></a>亦不见是法，<a id="a-M"></a>作是行者便照明于菩萨道。<a id="a-N"></a>以是故，<a id="a-O"></a>须菩提，<a id="a-P"></a>菩萨行般若波罗蜜沤和拘舍罗故，<a id="a-Q"></a>逮觉阿耨多罗三耶三菩。<a id="a-R"></a>菩萨行五波罗蜜乃至佛十八法亦复如是。<a id="a-S"></a>”</p>
  <p id="aT">舍利弗白佛言：<a id="a-U"></a>“世尊，<a id="a-V"></a>菩萨行般若波罗蜜，<a id="a-W"></a>云何习般若波罗蜜？<a id="a-X"></a>”</p>
  <p id="aY">佛告舍利弗：<a id="a-Z"></a>“菩萨行般若波罗蜜，<a id="a-a"></a>以沤和拘舍罗，<a id="a-b"></a>亦不习五阴亦不不习。<a id="a-c"></a>何以故？<a id="a-d"></a>五阴无形，<a id="a-e"></a>无有可习，<a id="a-f"></a>无不可习。<a id="a-g"></a>六波罗蜜亦不习亦不不习。<a id="a-h"></a>何以故？<a id="a-i"></a>六波罗蜜无有形故。<a id="a-j"></a>乃至十八法亦不习亦不不习。<a id="a-k"></a>何以故？<a id="a-l"></a>十八法空无形故。<a id="a-m"></a>”</p>
  <p id="an">舍利弗言：<a id="a-o"></a>“世尊，<a id="a-p"></a>诸法无所有，<a id="a-q"></a>亦无形像不可得见，<a id="a-r"></a>亦无习与不习，<a id="a-s"></a>云何入般若波罗蜜中学？<a id="a-t"></a>菩萨不学般若波罗蜜，<a id="a-u"></a>亦不得阿耨多罗三耶三菩。<a id="a-v"></a>”</p>
  <p id="aw">佛言：<a id="a-x"></a>“如汝所说，<a id="a-y"></a>菩萨不学般若波罗蜜者，<a id="a-z"></a>不得阿耨多罗三耶三菩。<a id="a-10"></a>以沤和拘舍罗，<a id="a-11"></a>不离沤和拘舍罗，<a id="a-12"></a>菩萨行般若波罗蜜诸法无所有，<a id="a-13"></a>是故菩萨亦无所取；<a id="a-14"></a>六波罗蜜亦无所有，<a id="a-15"></a>五阴亦无所有，<a id="a-16"></a>乃至十八法亦不可见当取何等，<a id="a-17"></a>是故菩萨亦无所取。<a id="a-18"></a>舍利弗，<a id="a-19"></a>般若波罗蜜亦不可护持，<a id="a-1A"></a>乃至佛十八法亦不可护持，<a id="a-1B"></a>是般若波罗蜜则为不可护持。<a id="a-1C"></a>舍利弗，<a id="a-1D"></a>如是学者于学亦无所见，<a id="a-1E"></a>何况般若波罗蜜？<a id="a-1F"></a>何况菩萨？<a id="a-1G"></a>何况佛法、<a id="a-1H"></a>声闻辟支佛法？<a id="a-1I"></a>何况凡夫法？<a id="a-1J"></a>何以故？<a id="a-1K"></a>舍利弗，<a id="a-1L"></a>诸法无有形故。<a id="a-1M"></a>于无所有法中，<a id="a-1N"></a>何所是凡夫愚人法？<a id="a-1O"></a>何所是声闻、<a id="a-1P"></a>辟支佛法？<a id="a-1Q"></a>何所是三耶三佛法？<a id="a-1R"></a>”</p>
  <p id="a1S">舍利弗白佛言：<a id="a-1T"></a>“世尊，<a id="a-1U"></a>三乘及凡夫法尚不可见，<a id="a-1V"></a>谁当说言？<a id="a-1W"></a>凡愚人法是三乘法，<a id="a-1X"></a>是无形之法，<a id="a-1Y"></a>何因是凡愚人法、<a id="a-1Z"></a>是三乘法？<a id="a-1a"></a>”</p>
  <p id="a1b">佛告舍利弗：<a id="a-1c"></a>“凡愚人所入五阴，<a id="a-1d"></a>有形、<a id="a-1e"></a>有处、<a id="a-1f"></a>有实不？<a id="a-1g"></a>”</p>
  <p id="a1h">舍利弗言：<a id="a-1i"></a>“不也，<a id="a-1j"></a>世尊，<a id="a-1k"></a>是者则为颠倒。<a id="a-1l"></a>”</p>
  <p id="a1m">佛言：<a id="a-1n"></a>“凡愚人所入佛道，<a id="a-1o"></a>为有形、<a id="a-1p"></a>有处、<a id="a-1q"></a>有实不？<a id="a-1r"></a>”</p>
  <p id="a1s">舍利弗言：<a id="a-1t"></a>“不也，<a id="a-1u"></a>世尊，<a id="a-1v"></a>但颠倒耳。<a id="a-1w"></a>”</p>
  <p id="a1x">“是故，<a id="a-1y"></a>舍利弗，<a id="a-1z"></a>菩萨行般若波罗蜜沤和拘舍罗，<a id="a-20"></a>见诸法无有形，<a id="a-21"></a>便发阿耨多罗三耶三菩。<a id="a-22"></a>”</p>
  <p id="a23">舍利弗言：<a id="a-24"></a>“世尊，<a id="a-25"></a>何等为菩萨沤和拘舍罗见诸法无有形发阿耨多罗三耶三菩？<a id="a-26"></a>”</p>
  <p id="a27">佛告舍利弗：<a id="a-28"></a>“菩萨行般若波罗蜜，<a id="a-29"></a>亦不见诸法有形可作礙者，<a id="a-2A"></a>不见有礙当可厌者，<a id="a-2B"></a>亦不见有懈怠者。<a id="a-2C"></a>”</p>
  <p id="a2D">佛告舍利弗言：<a id="a-2E"></a>“以无有形，<a id="a-2F"></a>无有寿命，<a id="a-2G"></a>以所有皆无所有，<a id="a-2H"></a>诸法性相空，<a id="a-2I"></a>以众生蒙冥入于五阴、<a id="a-2J"></a>十二衰。<a id="a-2K"></a>菩萨见诸法所有皆无所有，<a id="a-2L"></a>行般若波罗蜜自立；<a id="a-2M"></a>如幻师为众生说法，<a id="a-2N"></a>有贪嫉者为说布施福，<a id="a-2O"></a>有恶行者为说持戒福，<a id="a-2P"></a>有恚怒者为说忍辱福，<a id="a-2Q"></a>有懈怠者为说精进福，<a id="a-2R"></a>乱意者为说一心福，<a id="a-2S"></a>愚痴者为说智慧福，<a id="a-2T"></a>建立众生于六波罗蜜已，<a id="a-2U"></a>转为说贤圣上尊之法，<a id="a-2V"></a>使得三乘之道。<a id="a-2W"></a>”</p>
  <p id="a2X">舍利弗白佛言：<a id="a-2Y"></a>“世尊，<a id="a-2Z"></a>为有菩萨耶，<a id="a-2a"></a>而言菩萨为空无众生说六波罗蜜事，<a id="a-2b"></a>令逮得三乘之道？<a id="a-2c"></a>”</p>
  <p id="a2d">佛告舍利弗言：<a id="a-2e"></a>“菩萨行般若波罗蜜，<a id="a-2f"></a>于诸法无所得。<a id="a-2g"></a>何以故？<a id="a-2h"></a>菩萨行般若波罗蜜，<a id="a-2i"></a>亦不见众生，<a id="a-2j"></a>亦不见其处，<a id="a-2k"></a>但以道数故，<a id="a-2l"></a>菩萨摩诃萨于二谛为众生说法。<a id="a-2m"></a>舍利弗，<a id="a-2n"></a>不以二谛故得众生及其处也。<a id="a-2o"></a>菩萨行般若波罗蜜，<a id="a-2p"></a>但以沤和拘舍罗为众生说法，<a id="a-2q"></a>众生现在尚不自见，<a id="a-2r"></a>何况有得道、<a id="a-2s"></a>已得方、<a id="a-2t"></a>当得者？<a id="a-2u"></a>是故，<a id="a-2v"></a>舍利弗，<a id="a-2w"></a>菩萨行般若波罗蜜，<a id="a-2x"></a>以沤和拘舍罗为众生说法。<a id="a-2y"></a>”</p>
  <p id="a2z">舍利弗白佛言：<a id="a-30"></a>“世尊，<a id="a-31"></a>菩萨者是天上天下之大士，<a id="a-32"></a>于法中亦不见一字，<a id="a-33"></a>亦不见若干，<a id="a-34"></a>亦不见差别；<a id="a-35"></a>作是比要誓亦不于三界现，<a id="a-36"></a>亦不于有为无为性现，<a id="a-37"></a>而度三界众生，<a id="a-38"></a>亦不见众生，<a id="a-39"></a>亦无有众生相，<a id="a-3A"></a>众生亦不缚亦不解脱，<a id="a-3B"></a>亦不著亦不断，<a id="a-3C"></a>五趣各异亦无有合亦不见坏，<a id="a-3D"></a>亦不有净亦不有垢，<a id="a-3E"></a>何况当有所受五道之趣？<a id="a-3F"></a>”</p>
  <p id="a3G">佛告舍利弗言：<a id="a-3H"></a>“如是，<a id="a-3I"></a>如是，<a id="a-3J"></a>舍利弗，<a id="a-3K"></a>如汝所言，<a id="a-3L"></a>假令本有众生令无有者，<a id="a-3M"></a>菩萨及佛便当有咎；<a id="a-3N"></a>假令本无五道生死之趣令有者，<a id="a-3O"></a>亦是如来菩萨咎。<a id="a-3P"></a>有佛无佛生死法常住如，<a id="a-3Q"></a>及尔亦常住如故，<a id="a-3R"></a>于中亦无众生、<a id="a-3S"></a>亦无吾我、<a id="a-3T"></a>亦无寿命、<a id="a-3U"></a>亦无知见之事，<a id="a-3V"></a>何况当有五趣？<a id="a-3W"></a>是法亦无端绪，<a id="a-3X"></a>何况有五趣生死而度脱众生？</p>
  <p id="a3Y">“舍利弗，<a id="a-3Z"></a>菩萨从过去佛所，<a id="a-3a"></a>闻诸法相空故发阿耨多罗三耶三菩，<a id="a-3b"></a>亦不言‘我于法中有所得’，<a id="a-3c"></a>假令有所得，<a id="a-3d"></a>众生所入颠倒处亦不能度脱。<a id="a-3e"></a>是故菩萨作大要誓，<a id="a-3f"></a>以要誓故阿耨多罗三耶三菩终不转还，<a id="a-3g"></a>会当成阿惟三佛，<a id="a-3h"></a>以法祐利众生令从颠倒得脱。</p>
  <p id="a3i">“譬如幻师化作数千亿万人，<a id="a-3j"></a>以若干百种味食，<a id="a-3k"></a>皆饲若干化人令饱满，<a id="a-3l"></a>令饱满已大欢喜言：<a id="a-3m"></a>‘我今日所作福广大。<a id="a-3n"></a>’于舍利弗意云何？<a id="a-3o"></a>颇有得饱满者不？<a id="a-3p"></a>”</p>
  <p id="a3q">舍利弗言：<a id="a-3r"></a>“不也，<a id="a-3s"></a>世尊。<a id="a-3t"></a>”</p>
  <p id="a3u">佛言：<a id="a-3v"></a>“舍利弗，<a id="a-3w"></a>菩萨亦如是，<a id="a-3x"></a>从初发意已来行六波罗蜜、<a id="a-3y"></a>四禅、<a id="a-3z"></a>四等、<a id="a-40"></a>四空定，<a id="a-41"></a>行三十七品法，<a id="a-42"></a>行十八空、<a id="a-43"></a>三脱门、<a id="a-44"></a>八惟无、<a id="a-45"></a>九次第禅，<a id="a-46"></a>行佛十种力、<a id="a-47"></a>四无所畏、<a id="a-48"></a>四无礙慧至佛十八法，<a id="a-49"></a>具足菩萨道以净佛土教授众生，<a id="a-4A"></a>而不见法可得降化者。<a id="a-4B"></a>”</p>
  <p id="a4C">须菩提白佛言：<a id="a-4D"></a>“何等为菩萨摩诃萨道可教授众生净佛国土者？<a id="a-4E"></a>”</p>
  <p id="a4F">佛告须菩提：<a id="a-4G"></a>“菩萨从初发意以来，<a id="a-4H"></a>行六波罗蜜乃至佛十八法，<a id="a-4I"></a>教授众生净佛国土。<a id="a-4J"></a>”</p>
  <p id="a4K">须菩提白佛言：<a id="a-4L"></a>“何等为菩萨行檀波罗蜜教授众生？<a id="a-4M"></a>”</p>
  <p id="a4N">佛报言：<a id="a-4O"></a>“菩萨行般若波罗蜜，<a id="a-4P"></a>自布施教人布施，<a id="a-4Q"></a>言：<a id="a-4R"></a>‘善男子，<a id="a-4S"></a>当习布施！<a id="a-4T"></a>可得大富，<a id="a-4U"></a>可得离生死苦。<a id="a-4V"></a>莫著所施，<a id="a-4W"></a>莫著施者及其受者，<a id="a-4X"></a>是三法性空，<a id="a-4Y"></a>空法亦不受亦不不受，<a id="a-4Z"></a>无受性，<a id="a-4a"></a>空。<a id="a-4b"></a>’”</p>
  <p id="a4c">佛言：<a id="a-4d"></a>“是为菩萨行檀波罗蜜施与众生，<a id="a-4e"></a>亦不见所施物，<a id="a-4f"></a>亦不自见，<a id="a-4g"></a>亦不见受者。<a id="a-4h"></a>檀波罗蜜者是无所倚度也，<a id="a-4i"></a>持是三无所见法建立众生于三乘，<a id="a-4j"></a>是为菩萨摩诃萨行檀波罗蜜。<a id="a-4k"></a>教授众生自行布施，<a id="a-4l"></a>劝助人令布施，<a id="a-4m"></a>见人布施赞叹代其欢喜，<a id="a-4n"></a>菩萨作如是施者，<a id="a-4o"></a>得生四大姓家，<a id="a-4p"></a>得为遮迦越罗，<a id="a-4q"></a>便以四事摄取众生，<a id="a-4r"></a>一者、<a id="a-4s"></a>惠施，<a id="a-4t"></a>二者、<a id="a-4u"></a>仁爱，<a id="a-4v"></a>三者、<a id="a-4w"></a>利人，<a id="a-4x"></a>四者、<a id="a-4y"></a>同义，<a id="a-4z"></a>是为四事。<a id="a-50"></a>以是四恩布施，<a id="a-51"></a>建立众生于尸波罗蜜及禅波罗蜜，<a id="a-52"></a>建立四禅、<a id="a-53"></a>四等、<a id="a-54"></a>四空定，<a id="a-55"></a>建立三十七品、<a id="a-56"></a>三脱门，<a id="a-57"></a>劝助令求三乘道，<a id="a-58"></a>教人言：<a id="a-59"></a>‘善男子，<a id="a-5A"></a>当逮觉阿耨多罗三耶三菩！<a id="a-5B"></a>众生所系颠倒法中无所有。<a id="a-5C"></a>当自脱于颠倒，<a id="a-5D"></a>转复教人离于此缚。<a id="a-5E"></a>当自受祐利，<a id="a-5F"></a>亦当祐利余众生。<a id="a-5G"></a>’”</p>
  <p id="a5H">佛语须菩提：<a id="a-5I"></a>“菩萨当作是行檀波罗蜜，<a id="a-5J"></a>作是行者从初发意已来不堕恶趣，<a id="a-5K"></a>所在常得遮迦越罗福。<a id="a-5L"></a>何以故？<a id="a-5M"></a>随其所施而受果报。<a id="a-5N"></a>有从圣王所求索者，<a id="a-5O"></a>圣王念言：<a id="a-5P"></a>‘我所以求作转轮王者，<a id="a-5Q"></a>但为众生故。<a id="a-5R"></a>’语求者言：<a id="a-5S"></a>‘我所有者，<a id="a-5T"></a>尽汝所有。<a id="a-5U"></a>’所有福祐皆施众生，<a id="a-5V"></a>常持大悲饶益众生，<a id="a-5W"></a>亦不见众生，<a id="a-5X"></a>但以俗数有众生，<a id="a-5Y"></a>名号之事譬如响也。<a id="a-5Z"></a>须菩提，<a id="a-5a"></a>菩萨行檀波罗蜜，<a id="a-5b"></a>肌肉尚不爱惜，<a id="a-5c"></a>何况外物？<a id="a-5d"></a>但欲度脱众生生死。<a id="a-5e"></a>何等外事？<a id="a-5f"></a>六波罗蜜是，<a id="a-5g"></a>乃至十八法，<a id="a-5h"></a>奉行是已度脱众生。</p>
  <p id="a5i">“复次，<a id="a-5j"></a>须菩提，<a id="a-5k"></a>菩萨住于檀波罗蜜布施众生劝令持戒。<a id="a-5l"></a>‘汝持戒者，<a id="a-5m"></a>我使汝无所乏，<a id="a-5n"></a>随汝所欲当给足之。<a id="a-5o"></a>人但以财故专行犯戒，<a id="a-5p"></a>汝持戒者，<a id="a-5q"></a>我断汝贪。<a id="a-5r"></a>’以戒因缘，<a id="a-5s"></a>三乘之法度令脱苦。</p>
  <p id="a5t">“复次，<a id="a-5u"></a>须菩提，<a id="a-5v"></a>菩萨住于檀波罗蜜，<a id="a-5w"></a>若见众生瞋恚诤者，<a id="a-5x"></a>菩萨问言：<a id="a-5y"></a>‘善男子，<a id="a-5z"></a>汝何为诤？<a id="a-60"></a>汝等若欲有所得者，<a id="a-61"></a>金银宝物从我取之，<a id="a-62"></a>莫得共诤。<a id="a-63"></a>’菩萨于檀建立众生行羼波罗蜜，<a id="a-64"></a>语众生言：<a id="a-65"></a>‘汝等共诤，<a id="a-66"></a>空无有实，<a id="a-67"></a>皆无有本。<a id="a-68"></a>莫得诤空而相贼害以成怨结，<a id="a-69"></a>莫以空无之事堕三恶业。<a id="a-6A"></a>起怨恚者尚不得复人身，<a id="a-6B"></a>况值佛世？<a id="a-6C"></a>人身难得，<a id="a-6D"></a>佛世难值，<a id="a-6E"></a>莫舍佛世而堕无极之罪！<a id="a-6F"></a>’菩萨行忍劝人令忍，<a id="a-6G"></a>见行忍者赞叹欢喜，<a id="a-6H"></a>建立众生行羼波罗蜜，<a id="a-6I"></a>以三乘之法而度脱之。<a id="a-6J"></a>须菩提，<a id="a-6K"></a>菩萨住施劝立众生行羼波罗蜜如是。</p>
  <p id="a6L">“何谓菩萨住檀波罗蜜劝令众生行惟逮波罗蜜？<a id="a-6M"></a>”</p>
  <p id="a6N">佛言：<a id="a-6O"></a>“菩萨见众生懈怠，<a id="a-6P"></a>菩萨问言：<a id="a-6Q"></a>‘汝何以懈怠？<a id="a-6R"></a>’众生报言：<a id="a-6S"></a>‘以无所因故懈怠。<a id="a-6T"></a>’菩萨住檀波罗蜜语众生言：<a id="a-6U"></a>‘善男子，<a id="a-6V"></a>有所乏短我当给汝。<a id="a-6W"></a>汝当精进，<a id="a-6X"></a>我以布施、<a id="a-6Y"></a>持戒、<a id="a-6Z"></a>忍辱与汝作因缘。<a id="a-6a"></a>’众生闻是便以身口意行精进，<a id="a-6b"></a>便具足诸善法，<a id="a-6c"></a>便得贤圣无漏之意，<a id="a-6d"></a>随其善法以三乘法令得解脱。<a id="a-6e"></a>须菩提，<a id="a-6f"></a>是为菩萨住于施与，<a id="a-6g"></a>劝令众生行惟逮波罗蜜如是。</p>
  <p id="a6h">“何谓菩萨住于檀波罗蜜建立众生行禅波罗蜜？<a id="a-6i"></a>菩萨语众生言：<a id="a-6j"></a>‘汝等何以不学禅法？<a id="a-6k"></a>’众生言：<a id="a-6l"></a>‘我等无因不能学禅。<a id="a-6m"></a>’菩萨报言：<a id="a-6n"></a>‘我当与汝共作因缘令汝念断。<a id="a-6o"></a>’菩萨便与众生作无念因缘令其念断，<a id="a-6p"></a>便得四禅、<a id="a-6q"></a>四等念、<a id="a-6r"></a>三十七品，<a id="a-6s"></a>以三乘法而度脱之，<a id="a-6t"></a>至阿耨多罗三耶三佛不耗于道事。<a id="a-6u"></a>须菩提，<a id="a-6v"></a>是为菩萨住于施与劝立众生行禅波罗蜜如是。</p>
  <p id="a6w">“何谓菩萨住檀波罗蜜劝令众生行般若波罗蜜？<a id="a-6x"></a>菩萨语众生言：<a id="a-6y"></a>‘何以不念般若波罗蜜？<a id="a-6z"></a>’众生报言：<a id="a-70"></a>‘无所因由。<a id="a-71"></a>’菩萨复言：<a id="a-72"></a>‘我为汝等作御，<a id="a-73"></a>汝等布施、<a id="a-74"></a>持戒、<a id="a-75"></a>忍辱、<a id="a-76"></a>精进、<a id="a-77"></a>行禅，<a id="a-78"></a>令汝等具足是事。<a id="a-79"></a>’菩萨念言：<a id="a-7A"></a>‘颇复有法可得入者不？<a id="a-7B"></a>众生、<a id="a-7C"></a>吾我及寿命者及识三界为可得入不？<a id="a-7D"></a>六波罗蜜、<a id="a-7E"></a>三十七品为可得入不？<a id="a-7F"></a>须陀洹至罗汉、<a id="a-7G"></a>辟支佛及佛为可得入不？<a id="a-7H"></a>’菩萨于般若波罗蜜中住，<a id="a-7I"></a>不见诸法有可得者、<a id="a-7J"></a>有可入者、<a id="a-7K"></a>可得处者，<a id="a-7L"></a>得无所入已不见法有生有灭、<a id="a-7M"></a>有著有断，<a id="a-7N"></a>虽无所见亦不分别，<a id="a-7O"></a>亦不言是天、<a id="a-7P"></a>是人、<a id="a-7Q"></a>是三恶趣，<a id="a-7R"></a>亦不言是戒无戒，<a id="a-7S"></a>亦不言是须陀洹、<a id="a-7T"></a>斯陀含、<a id="a-7U"></a>阿那含、<a id="a-7V"></a>是阿罗汉、<a id="a-7W"></a>辟支佛，<a id="a-7X"></a>亦不言是如来无所著等正觉。<a id="a-7Y"></a>须菩提，<a id="a-7Z"></a>是为菩萨住于施与劝立众生令行般若波罗蜜。</p>
  <p id="a7a">“何谓菩萨住于六波罗蜜劝立众生令行三十七品？<a id="a-7b"></a>菩萨以方便摄取众生，<a id="a-7c"></a>令行四意止、<a id="a-7d"></a>四意断、<a id="a-7e"></a>四神足、<a id="a-7f"></a>五根、<a id="a-7g"></a>五力、<a id="a-7h"></a>七觉意、<a id="a-7i"></a>贤圣八品道，<a id="a-7j"></a>有受是者便脱于生死。<a id="a-7k"></a>须菩提，<a id="a-7l"></a>以是贤圣无漏之法摄取众生。</p>
  <p id="a7m">“复次，<a id="a-7n"></a>须菩提，<a id="a-7o"></a>菩萨劝恤众生言：<a id="a-7p"></a>‘诸贤者，<a id="a-7q"></a>我长夜布施今受其福，<a id="a-7r"></a>我所有者皆是诸贤所有，<a id="a-7s"></a>欲得金银、<a id="a-7t"></a>七宝、<a id="a-7u"></a>衣被、<a id="a-7v"></a>财谷，<a id="a-7w"></a>有所欲者我当相给足，<a id="a-7x"></a>是所有可得长夜安隐。<a id="a-7y"></a>汝等当住六波罗蜜，<a id="a-7z"></a>并劝余人令住六度。<a id="a-80"></a>汝等当建立众生令行三十七品、<a id="a-81"></a>佛十种力及十八法，<a id="a-82"></a>当复转教一切众生三乘之道无漏之法。<a id="a-83"></a>’须菩提，<a id="a-84"></a>是为菩萨住般若波罗蜜，<a id="a-85"></a>当作是教化众生令度三恶趣及生死难。</p>
  <p id="a86">“复次，<a id="a-87"></a>须菩提，<a id="a-88"></a>菩萨住于尸波罗蜜教化众生言：<a id="a-89"></a>‘汝等住于犯戒之地，<a id="a-8A"></a>当为汝作净戒因缘。<a id="a-8B"></a>’便行布施随其方便而诱进之，<a id="a-8C"></a>劝令众生普行十善，<a id="a-8D"></a>持是十善住于无瑕，<a id="a-8E"></a>不犯贤圣之戒，<a id="a-8F"></a>渐以三乘而得尽苦。<a id="a-8G"></a>尸波罗蜜为首如檀波罗蜜说，<a id="a-8H"></a>余四波罗蜜亦如是。</p>
  <p data-pb></p>
  <h2 id="a8I">建立品第八十二</h2>
  <p id="a8J">尔时，<a id="a-8K"></a>须菩提意念言：<a id="a-8L"></a>“菩萨摩诃萨住于何道能作无畏坚誓？<a id="a-8M"></a>”</p>
  <p id="a8N">佛尔时知须菩提所念，<a id="a-8O"></a>便告言：<a id="a-8P"></a>“六波罗蜜是菩萨摩诃萨道，<a id="a-8Q"></a>三十七品及十八空、<a id="a-8R"></a>八惟无、<a id="a-8S"></a>九次第禅、<a id="a-8T"></a>佛十力、<a id="a-8U"></a>佛十八法，<a id="a-8V"></a>须菩提，<a id="a-8W"></a>是诸法是菩萨道。<a id="a-8X"></a>于意云何？<a id="a-8Y"></a>颇有法菩萨所不学者不？<a id="a-8Z"></a>若不尽学诸法者不成萨云若。<a id="a-8a"></a>”</p>
  <p id="a8b">须菩提白佛言：<a id="a-8c"></a>“世尊，<a id="a-8d"></a>诸法皆空，<a id="a-8e"></a>云何菩萨当尽学诸法？<a id="a-8f"></a>亦无所有，<a id="a-8g"></a>云何作念言是道、<a id="a-8h"></a>是俗、<a id="a-8i"></a>是漏无漏、<a id="a-8j"></a>是有为、<a id="a-8k"></a>是无为、<a id="a-8l"></a>是凡愚人法、<a id="a-8m"></a>是声闻辟支佛法？<a id="a-8n"></a>云何是佛法？<a id="a-8o"></a>”</p>
  <p id="a8p">佛告须菩提：<a id="a-8q"></a>“如是，<a id="a-8r"></a>如是，<a id="a-8s"></a>诸法实空。<a id="a-8t"></a>假令诸法不空，<a id="a-8u"></a>菩萨终不逮觉阿耨多罗三耶三菩，<a id="a-8v"></a>以诸法空故菩萨逮觉阿耨多罗三耶三菩。<a id="a-8w"></a>”</p>
  <p id="a8x">佛告须菩提：<a id="a-8y"></a>“云何作是问：<a id="a-8z"></a>假令诸法空者，<a id="a-90"></a>菩萨云何作念是道法、<a id="a-91"></a>是俗法？<a id="a-92"></a>于须菩提意云何？<a id="a-93"></a>若众生知一切诸法皆空，<a id="a-94"></a>菩萨不逮觉阿耨多罗三耶三菩；<a id="a-95"></a>以众生不知一切诸法皆空故，<a id="a-96"></a>菩萨逮觉阿耨多罗三耶三菩，<a id="a-97"></a>菩萨为诸法作处为众生说法。</p>
  <p id="a98">“须菩提，<a id="a-99"></a>菩萨行菩萨之道当作是观言：<a id="a-9A"></a>‘诸法不可但尔空得，<a id="a-9B"></a>皆当由行观诸法之所有亦不有所入，<a id="a-9C"></a>亦不入六波罗蜜，<a id="a-9D"></a>亦不入三十七品，<a id="a-9E"></a>亦不入三乘法。<a id="a-9F"></a>何以故？<a id="a-9G"></a>诸法所有各自空故。<a id="a-9H"></a>空亦不入空，<a id="a-9I"></a>空尚不可得，<a id="a-9J"></a>何况入空者？<a id="a-9K"></a>’是故菩萨于诸法无所入，<a id="a-9L"></a>住于学法以观众生作无端绪事。<a id="a-9M"></a>菩萨念言：<a id="a-9N"></a>‘众生虽作无端绪事易度耳！<a id="a-9O"></a>’以沤和拘舍罗住于般若波罗蜜而度脱之，<a id="a-9P"></a>语众生言：<a id="a-9Q"></a>‘行布施者可得饶财，<a id="a-9R"></a>亦莫于财贡高，<a id="a-9S"></a>财无坚固。<a id="a-9T"></a>’建立众生于戒、<a id="a-9U"></a>忍、<a id="a-9V"></a>精进、<a id="a-9W"></a>一心、<a id="a-9X"></a>智慧皆悉如是，<a id="a-9Y"></a>虽住三乘者亦莫贡高，<a id="a-9Z"></a>亦无坚固。<a id="a-9a"></a>菩萨作是劝助已，<a id="a-9b"></a>虽行菩萨道亦无所入。<a id="a-9c"></a>何以故？<a id="a-9d"></a>诸法无所有故。<a id="a-9e"></a>诸法无有可入处，<a id="a-9f"></a>菩萨之道无有住处，<a id="a-9g"></a>行六波罗蜜亦无所住，<a id="a-9h"></a>行四禅亦无有所住。<a id="a-9i"></a>何以故？<a id="a-9j"></a>禅者各自空，<a id="a-9k"></a>行禅者亦空，<a id="a-9l"></a>禅事亦空。<a id="a-9m"></a>四等、<a id="a-9n"></a>四空定、<a id="a-9o"></a>八惟无、<a id="a-9p"></a>九次第禅亦无所住，<a id="a-9q"></a>得声闻法亦不于中住。<a id="a-9r"></a>”</p>
  <p id="a9s">“何以故不住？<a id="a-9t"></a>”</p>
  <p id="a9u">答言：<a id="a-9v"></a>“以二事不住。<a id="a-9w"></a>”</p>
  <p id="a9x">“何等二事？<a id="a-9y"></a>”</p>
  <p id="a9z">答言：<a id="a-A0"></a>“道无有住处，<a id="a-A1"></a>亦无能住于道者，<a id="a-A2"></a>亦不欢喜言‘我当得须陀洹’，<a id="a-A3"></a>不于中住，<a id="a-A4"></a>‘我当得阿罗汉、<a id="a-A5"></a>辟支佛’亦不于中住。<a id="a-A6"></a>‘我当逮觉阿耨多罗三耶三菩。<a id="a-A7"></a>何以故？<a id="a-A8"></a>我从发意以来初不向余道，<a id="a-A9"></a>志常在阿耨多罗三耶三菩。<a id="a-AA"></a>’何以故？<a id="a-AB"></a>菩萨发意已来至于十住亦不在余道，<a id="a-AC"></a>但志阿耨多罗三耶三菩。<a id="a-AD"></a>须菩提，<a id="a-AE"></a>菩萨身口意但志于道，<a id="a-AF"></a>菩萨住于道不生因缘。<a id="a-AG"></a>”</p>
  <p id="aAH">须菩提白佛言：<a id="a-AI"></a>“世尊，<a id="a-AJ"></a>若诸法适无所生，<a id="a-AK"></a>云何菩萨得生道意？<a id="a-AL"></a>”</p>
  <p id="aAM">佛言：<a id="a-AN"></a>“如是，<a id="a-AO"></a>如是，<a id="a-AP"></a>诸法无所生。<a id="a-AQ"></a>诸有无所作者，<a id="a-AR"></a>便于诸法无所生。<a id="a-AS"></a>”</p>
  <p id="aAT">须菩提言：<a id="a-AU"></a>“世尊，<a id="a-AV"></a>有佛无佛法尔常住耶？<a id="a-AW"></a>”</p>
  <p id="aAX">佛言：<a id="a-AY"></a>“如是，<a id="a-AZ"></a>有佛无佛法性常住。<a id="a-Aa"></a>以众生不知法性常住，<a id="a-Ab"></a>是故菩萨生道因缘欲度脱之。<a id="a-Ac"></a>”</p>
  <p id="aAd">须菩提言：<a id="a-Ae"></a>“世尊，<a id="a-Af"></a>以生道意故得道耶？<a id="a-Ag"></a>”</p>
  <p id="aAh">佛言：<a id="a-Ai"></a>“不也。<a id="a-Aj"></a>”</p>
  <p id="aAk">“不生道意得耶？<a id="a-Al"></a>”</p>
  <p id="aAm">佛言：<a id="a-An"></a>“不也。<a id="a-Ao"></a>”</p>
  <p id="aAp">“亦从不生不灭得耶？<a id="a-Aq"></a>”</p>
  <p id="aAr">佛言：<a id="a-As"></a>“不也。<a id="a-At"></a>”</p>
  <p id="aAu">“若不尔者，<a id="a-Av"></a>以何因缘得道？<a id="a-Aw"></a>”</p>
  <p id="aAx">言：<a id="a-Ay"></a>“道亦不从度，<a id="a-Az"></a>亦不从不度。<a id="a-B0"></a>须菩提，<a id="a-B1"></a>道则是度，<a id="a-B2"></a>度则是道。<a id="a-B3"></a>”</p>
  <p id="aB4">须菩提言：<a id="a-B5"></a>“若道则是度、<a id="a-B6"></a>度则是道者，<a id="a-B7"></a>菩萨为已逮道，<a id="a-B8"></a>为已得度，<a id="a-B9"></a>云何言是如来三十二相、<a id="a-BA"></a>八十种好、<a id="a-BB"></a>十种力、<a id="a-BC"></a>四无所畏、<a id="a-BD"></a>四无礙慧、<a id="a-BE"></a>四等、<a id="a-BF"></a>四空定、<a id="a-BG"></a>佛十八法？<a id="a-BH"></a>”</p>
  <p id="aBI">佛告须菩提：<a id="a-BJ"></a>“于意云何？<a id="a-BK"></a>佛为逮道耶？<a id="a-BL"></a>”</p>
  <p id="aBM">答言：<a id="a-BN"></a>“不也，<a id="a-BO"></a>世尊。<a id="a-BP"></a>”</p>
  <p id="aBQ">“佛则是道，<a id="a-BR"></a>道则是佛，<a id="a-BS"></a>须菩提，<a id="a-BT"></a>云何作是言‘菩萨为逮道’？<a id="a-BU"></a>菩萨具足六波罗蜜，<a id="a-BV"></a>具足三十七品，<a id="a-BW"></a>以具足十力、<a id="a-BX"></a>四无所畏、<a id="a-BY"></a>四无礙慧、<a id="a-BZ"></a>四禅、<a id="a-Ba"></a>四等，<a id="a-Bb"></a>具足十八法，<a id="a-Bc"></a>于金刚三昧一相之智逮得阿耨多罗三耶三菩，<a id="a-Bd"></a>以是次第故名为如来，<a id="a-Be"></a>于诸法得自在。<a id="a-Bf"></a>”</p>
  <p id="aBg">须菩提白佛言：<a id="a-Bh"></a>“世尊，<a id="a-Bi"></a>菩萨云何能净佛土？<a id="a-Bj"></a>”</p>
  <p id="aBk">佛言：<a id="a-Bl"></a>“菩萨从初发意已来常净身口意，<a id="a-Bm"></a>并化余人净身口意。<a id="a-Bn"></a>”</p>
  <p id="aBo">须菩提言：<a id="a-Bp"></a>“世尊，<a id="a-Bq"></a>何等为菩萨身行恶、<a id="a-Br"></a>口言恶、<a id="a-Bs"></a>意念恶？<a id="a-Bt"></a>”</p>
  <p id="aBu">佛言：<a id="a-Bv"></a>“菩萨身口意犯十恶、<a id="a-Bw"></a>嫉妒、<a id="a-Bx"></a>犯戒、<a id="a-By"></a>瞋恚、<a id="a-Bz"></a>乱意、<a id="a-C0"></a>懈怠、<a id="a-C1"></a>恶智。<a id="a-C2"></a>须菩提，<a id="a-C3"></a>是为菩萨意念恶。<a id="a-C4"></a>戒不净是亦为恶，<a id="a-C5"></a>离三十七品、<a id="a-C6"></a>离三脱门是亦为恶，<a id="a-C7"></a>近须陀洹道至辟支佛是亦为恶，<a id="a-C8"></a>是为菩萨之恶行。</p>
  <p id="aC9">“复次，<a id="a-CA"></a>须菩提，<a id="a-CB"></a>菩萨有五阴、<a id="a-CC"></a>十二衰相是亦为恶，<a id="a-CD"></a>有男子女人之相，<a id="a-CE"></a>有三界相，<a id="a-CF"></a>有善恶相，<a id="a-CG"></a>有有为无为之相，<a id="a-CH"></a>是为菩萨身口意恶。<a id="a-CI"></a>是故菩萨舍众恶已，<a id="a-CJ"></a>自行六波罗蜜，<a id="a-CK"></a>亦劝进人使行六度，<a id="a-CL"></a>持是功德与众生共求佛国净，<a id="a-CM"></a>自持三千大千国土其中七宝施与三尊，<a id="a-CN"></a>作誓愿言：<a id="a-CO"></a>‘令我国土其中所有尽是七宝。<a id="a-CP"></a>’</p>
  <p id="aCQ">“复次，<a id="a-CR"></a>须菩提，<a id="a-CS"></a>菩萨以持妓乐乐佛世尊及精舍讲堂，<a id="a-CT"></a>复誓愿言：<a id="a-CU"></a>‘令我佛国常闻天乐。<a id="a-CV"></a>’</p>
  <p id="aCW">“须菩提，<a id="a-CX"></a>菩萨以三千大千刹土所有众香施于三尊，<a id="a-CY"></a>复誓愿言：<a id="a-CZ"></a>‘使我佛土常有天香。<a id="a-Ca"></a>’</p>
  <p id="aCb">“复次，<a id="a-Cc"></a>须菩提，<a id="a-Cd"></a>菩萨持百味之食供养如来及弟子众，<a id="a-Ce"></a>复誓愿言：<a id="a-Cf"></a>‘我作佛时，<a id="a-Cg"></a>诸弟子众饮食自然百味之饭。<a id="a-Ch"></a>’</p>
  <p id="aCi">“复次，<a id="a-Cj"></a>须菩提，<a id="a-Ck"></a>菩萨以涂身之香施佛及众，<a id="a-Cl"></a>复誓愿言：<a id="a-Cm"></a>‘我作佛时，<a id="a-Cn"></a>使我国人身体细滑香洁皆如天身。<a id="a-Co"></a>’</p>
  <p id="aCp">“复次，<a id="a-Cq"></a>须菩提，<a id="a-Cr"></a>菩萨诸世所有五乐善愿施佛及众，<a id="a-Cs"></a>复誓愿言：<a id="a-Ct"></a>‘我作佛时，<a id="a-Cu"></a>令我国土一切众生，<a id="a-Cv"></a>随意所愿五乐善愿皆令得之。<a id="a-Cw"></a>’</p>
  <p id="aCx">“复次，<a id="a-Cy"></a>须菩提，<a id="a-Cz"></a>菩萨行般若波罗蜜，<a id="a-D0"></a>复誓愿言：<a id="a-D1"></a>‘自行四禅、<a id="a-D2"></a>四等及四空净，<a id="a-D3"></a>劝助众生令行四禅、<a id="a-D4"></a>四等及四空净；<a id="a-D5"></a>自行三十七品，<a id="a-D6"></a>复劝众生普令行之。<a id="a-D7"></a>’复誓愿言：<a id="a-D8"></a>‘我作佛时，<a id="a-D9"></a>我国众生皆悉不离四禅及四空定、<a id="a-DA"></a>三十七品。<a id="a-DB"></a>’</p>
  <p id="aDC">“须菩提，<a id="a-DD"></a>是为菩萨能净佛土。<a id="a-DE"></a>菩萨行道满足诸愿，<a id="a-DF"></a>诸愿不具终不止行，<a id="a-DG"></a>自具足诸善法亦复满足众生善愿。<a id="a-DH"></a>作是劝教行者身得百福功德之相，<a id="a-DI"></a>诸受教者亦复如是。</p>
  <p id="aDJ">“是故菩萨净佛国土。<a id="a-DK"></a>何等为净？<a id="a-DL"></a>亦无三趣处，<a id="a-DM"></a>无有邪见，<a id="a-DN"></a>无淫怒痴，<a id="a-DO"></a>无有二地之名，<a id="a-DP"></a>无有无常，<a id="a-DQ"></a>无我苦空，<a id="a-DR"></a>无有家业亦无吾我，<a id="a-DS"></a>无有伺便处，<a id="a-DT"></a>无有果报处。<a id="a-DU"></a>但闻空、<a id="a-DV"></a>无相、<a id="a-DW"></a>无愿之声，<a id="a-DX"></a>所闻内外音声譬如风过所出音声，<a id="a-DY"></a>如诸法之相，<a id="a-DZ"></a>有佛无佛诸法常空，<a id="a-Da"></a>空者无相，<a id="a-Db"></a>无有相者，<a id="a-Dc"></a>亦无有愿，<a id="a-Dd"></a>所出音声其教如是，<a id="a-De"></a>昼夜卧觉若坐若行常闻是音声。<a id="a-Df"></a>成阿耨多罗三耶三菩时其刹如是：<a id="a-Dg"></a>十方诸佛称叹其佛功德名字，<a id="a-Dh"></a>一切众生闻佛名者必至阿耨多罗三耶三菩。<a id="a-Di"></a>尔时如来普说法时，<a id="a-Dj"></a>其有闻者无有狐疑是法非法。<a id="a-Dk"></a>所以者何？<a id="a-Dl"></a>诸法之法，<a id="a-Dm"></a>无有非法，<a id="a-Dn"></a>皆是正法。<a id="a-Do"></a>诸无德者，<a id="a-Dp"></a>亦不于佛及弟子众不种善本，<a id="a-Dq"></a>又亦不与真知识会，<a id="a-Dr"></a>便作吾我见，<a id="a-Ds"></a>有吾我已便入于六十二见，<a id="a-Dt"></a>入诸见已便住边际，<a id="a-Du"></a>住边际已便著有常，<a id="a-Dv"></a>著有常已便著既尽，<a id="a-Dw"></a>于不平等有等觉想，<a id="a-Dx"></a>于平等觉更无觉想，<a id="a-Dy"></a>法言非法，<a id="a-Dz"></a>非法言法，<a id="a-E0"></a>便诽谤法，<a id="a-E1"></a>诽谤法已便坏人身，<a id="a-E2"></a>坠其恶趣堕泥犁中。<a id="a-E3"></a>菩萨诸佛得成阿耨多罗三耶三菩已乃度脱之，<a id="a-E4"></a>得度脱已，<a id="a-E5"></a>甫当建立三乘法不复堕恶趣。</p>
  <p id="aE6">“须菩提，<a id="a-E7"></a>是则为菩萨摩诃萨净佛国土，<a id="a-E8"></a>净佛土已，<a id="a-E9"></a>一切众生亦无是法，<a id="a-EA"></a>亦无非法、<a id="a-EB"></a>有漏无漏、<a id="a-EC"></a>有为无为，<a id="a-ED"></a>必至阿耨多罗三耶三菩。<a id="a-EE"></a>”</p>
  <p data-pb></p>
  <h2 id="aEF">毕竟品第八十三</h2>
  <p id="aEG">于是，<a id="a-EH"></a>须菩提白佛言：<a id="a-EI"></a>“世尊，<a id="a-EJ"></a>云何菩萨摩诃萨，<a id="a-EK"></a>为毕竟耶？<a id="a-EL"></a>为不毕竟？<a id="a-EM"></a>”</p>
  <p id="aEN">佛报言：<a id="a-EO"></a>“菩萨摩诃萨为毕竟，<a id="a-EP"></a>不为不毕竟。<a id="a-EQ"></a>”</p>
  <p id="aER">“世尊，<a id="a-ES"></a>为毕竟何乘？<a id="a-ET"></a>”</p>
  <p id="aEU">报言：<a id="a-EV"></a>“不毕竟于二乘，<a id="a-EW"></a>毕竟于佛乘。<a id="a-EX"></a>”</p>
  <p id="aEY">“世尊，<a id="a-EZ"></a>毕竟佛乘者，<a id="a-Ea"></a>是初发意菩萨耶？<a id="a-Eb"></a>是十住菩萨耶？<a id="a-Ec"></a>”</p>
  <p id="aEd">佛报言：<a id="a-Ee"></a>“初发意菩萨亦毕竟，<a id="a-Ef"></a>阿惟越致亦毕竟，<a id="a-Eg"></a>十住菩萨亦毕竟。<a id="a-Eh"></a>”</p>
  <p id="aEi">须菩提言：<a id="a-Ej"></a>“世尊，<a id="a-Ek"></a>毕竟菩萨趣恶趣不？<a id="a-El"></a>”</p>
  <p id="aEm">佛言：<a id="a-En"></a>“不也。<a id="a-Eo"></a>于须菩提意云何？<a id="a-Ep"></a>四双八辈至辟支佛为生恶趣不？<a id="a-Eq"></a>”</p>
  <p id="aEr">对曰：<a id="a-Es"></a>“不也。<a id="a-Et"></a>”</p>
  <p id="aEu">佛言：<a id="a-Ev"></a>“菩萨初发意行六波罗蜜诸恶则灭，<a id="a-Ew"></a>若生恶趣是事不然；<a id="a-Ex"></a>亦不生长寿天，<a id="a-Ey"></a>亦不生边地无佛法处，<a id="a-Ez"></a>不生邪见家，<a id="a-F0"></a>若生彼处是亦不然，<a id="a-F1"></a>终不生无道见家。<a id="a-F2"></a>须菩提，<a id="a-F3"></a>新学菩萨发阿耨多罗三耶三菩意者，<a id="a-F4"></a>终不复犯十恶之事。<a id="a-F5"></a>”</p>
  <p id="aF6">须菩提言：<a id="a-F7"></a>“世尊，<a id="a-F8"></a>若有菩萨能于一法便为具足不随恶者，<a id="a-F9"></a>云何世尊自说宿命所可经历，<a id="a-FA"></a>或堕鹿中，<a id="a-FB"></a>堕猕猴中、<a id="a-FC"></a>马中、<a id="a-FD"></a>象中，<a id="a-FE"></a>亦遭勤苦？<a id="a-FF"></a>是事云何？<a id="a-FG"></a>”</p>
  <p id="aFH">佛告须菩提：<a id="a-FI"></a>“菩萨不作恶行自生恶趣，<a id="a-FJ"></a>随众生方便而受其身，<a id="a-FK"></a>欲祐利众生故。<a id="a-FL"></a>”</p>
  <p id="aFM">佛问须菩提：<a id="a-FN"></a>“声闻、<a id="a-FO"></a>辟支佛颇有是沤和拘舍罗，<a id="a-FP"></a>入畜生中度脱众生，<a id="a-FQ"></a>还为所害其意不起，<a id="a-FR"></a>以大慈大悲续度如故，<a id="a-FS"></a>汝诸声闻颇有是不？<a id="a-FT"></a>以是故，<a id="a-FU"></a>当知菩萨具足大慈，<a id="a-FV"></a>以沤和拘舍罗入畜生中，<a id="a-FW"></a>救护众生成阿耨多罗三耶三菩。<a id="a-FX"></a>”</p>
  <p id="aFY">须菩提白佛言：<a id="a-FZ"></a>“世尊，<a id="a-Fa"></a>菩萨住何等善本功德法，<a id="a-Fb"></a>能得是辈随意形像？<a id="a-Fc"></a>”</p>
  <p id="aFd">佛报言：<a id="a-Fe"></a>“于诸功德法皆当具足成就，<a id="a-Ff"></a>尔乃成阿耨多罗三耶三菩，<a id="a-Fg"></a>从初发意至坐道场无有善法不具足者成阿惟三佛。<a id="a-Fh"></a>菩萨发意当学具足诸善功德，<a id="a-Fi"></a>作是学已当逮萨云若尽诸习绪。<a id="a-Fj"></a>”</p>
  <p id="aFk">须菩提言：<a id="a-Fl"></a>“世尊，<a id="a-Fm"></a>菩萨具足善法尽得贤圣无漏之法，<a id="a-Fn"></a>而生恶趣至畜生道耶？<a id="a-Fo"></a>”</p>
  <p id="aFp">佛问须菩提：<a id="a-Fq"></a>“如来者，<a id="a-Fr"></a>为是贤圣无漏法不？<a id="a-Fs"></a>”</p>
  <p id="aFt">须菩提言：<a id="a-Fu"></a>“是也。<a id="a-Fv"></a>”</p>
  <p id="aFw">佛言：<a id="a-Fx"></a>“如来为自化作畜生像而作佛事耶？<a id="a-Fy"></a>”</p>
  <p id="aFz">“尔，<a id="a-G0"></a>世尊，<a id="a-G1"></a>如来者化作畜生像而作佛事。<a id="a-G2"></a>”</p>
  <p id="aG3">佛言：<a id="a-G4"></a>“如是，<a id="a-G5"></a>如来为是畜生受畜生苦耶？<a id="a-G6"></a>”</p>
  <p id="aG7">言：<a id="a-G8"></a>“不也，<a id="a-G9"></a>世尊不受诸苦。<a id="a-GA"></a>”</p>
  <p id="aGB">佛言：<a id="a-GC"></a>“菩萨以受贤圣无漏之法，<a id="a-GD"></a>善权变形教化众生。<a id="a-GE"></a>如阿罗汉能变化作罗汉事，<a id="a-GF"></a>令众生欢喜不？<a id="a-GG"></a>”</p>
  <p id="aGH">须菩提言：<a id="a-GI"></a>“世尊，<a id="a-GJ"></a>能尔。<a id="a-GK"></a>”</p>
  <p id="aGL">佛告须菩提：<a id="a-GM"></a>“菩萨已受具足贤圣无漏之法，<a id="a-GN"></a>随众生意而受其形，<a id="a-GO"></a>为众生作福田亦不受形苦。<a id="a-GP"></a>”</p>
  <p id="aGQ">佛语须菩提：<a id="a-GR"></a>“譬如幻师或现象马若干变化。<a id="a-GS"></a>于意云何？<a id="a-GT"></a>是象、<a id="a-GU"></a>是马不？<a id="a-GV"></a>”</p>
  <p id="aGW">言：<a id="a-GX"></a>“不也，<a id="a-GY"></a>世尊，<a id="a-GZ"></a>非象马也。<a id="a-Ga"></a>”</p>
  <p id="aGb">“菩萨如是以沤和拘舍罗祐利众生，<a id="a-Gc"></a>随类而入而教化之，<a id="a-Gd"></a>以是故，<a id="a-Ge"></a>不复受众苦之恼。<a id="a-Gf"></a>”</p>
  <p id="aGg">须菩提白佛言：<a id="a-Gh"></a>“世尊，<a id="a-Gi"></a>菩萨摩诃萨者善于大方便。<a id="a-Gj"></a>所以者何？<a id="a-Gk"></a>谓菩萨具足贤圣无漏之慧，<a id="a-Gl"></a>所在所在随其习俗形貌之法，<a id="a-Gm"></a>安立众生而为作本。<a id="a-Gn"></a>世尊，<a id="a-Go"></a>菩萨住何善法，<a id="a-Gp"></a>乃能作是善权方便不与同趣？<a id="a-Gq"></a>”</p>
  <p id="aGr">佛言：<a id="a-Gs"></a>“菩萨住于般若波罗蜜者，<a id="a-Gt"></a>能作是沤和拘舍罗，<a id="a-Gu"></a>持是方便为十方恒沙众生作本而不与同归。<a id="a-Gv"></a>何以故？<a id="a-Gw"></a>亦不见法有能近者，<a id="a-Gx"></a>亦无有法而污染者。<a id="a-Gy"></a>何以故？<a id="a-Gz"></a>诸法所有皆空故。<a id="a-H0"></a>是故空不污染空，<a id="a-H1"></a>空亦不污人，<a id="a-H2"></a>人亦不污空。<a id="a-H3"></a>何以故？<a id="a-H4"></a>空空不可得，<a id="a-H5"></a>是故无所得空，<a id="a-H6"></a>菩萨住于无所得空成阿惟三佛。<a id="a-H7"></a>”</p>
  <p id="aH8">须菩提言：<a id="a-H9"></a>“世尊，<a id="a-HA"></a>菩萨但住般若波罗蜜不复住余法耶？<a id="a-HB"></a>”</p>
  <p id="aHC">佛告须菩提：<a id="a-HD"></a>“诸法颇有不入般若波罗蜜者不？<a id="a-HE"></a>”</p>
  <p id="aHF">须菩提言：<a id="a-HG"></a>“世尊，<a id="a-HH"></a>世尊自说般若波罗蜜空无所有，<a id="a-HI"></a>云何诸法入般若波罗蜜中？<a id="a-HJ"></a>世尊，<a id="a-HK"></a>空亦无所入亦不不入。<a id="a-HL"></a>”</p>
  <p id="aHM">佛报言：<a id="a-HN"></a>“云何诸法不入？<a id="a-HO"></a>诸法空耶？<a id="a-HP"></a>”</p>
  <p id="aHQ">须菩提言：<a id="a-HR"></a>“世尊，<a id="a-HS"></a>实空。<a id="a-HT"></a>”</p>
  <p id="aHU">“若诸法空者，<a id="a-HV"></a>诸法亦不入空。<a id="a-HW"></a>”</p>
  <p id="aHX">须菩提言：<a id="a-HY"></a>“菩萨行般若波罗蜜，<a id="a-HZ"></a>云何住于空具足神通之慧，<a id="a-Ha"></a>以神通慧过东方恒沙刹土见诸如来，<a id="a-Hb"></a>植众善本听受法教？<a id="a-Hc"></a>”</p>
  <p id="aHd">佛报言：<a id="a-He"></a>“菩萨行般若波罗蜜，<a id="a-Hf"></a>见恒边沙诸佛皆空，<a id="a-Hg"></a>但以名号示现其处，<a id="a-Hh"></a>诸假名号之处皆空。<a id="a-Hi"></a>若诸刹土、<a id="a-Hj"></a>诸佛不空者空为有偏，<a id="a-Hk"></a>以空不偏故诸法皆空。<a id="a-Hl"></a>是故菩萨行般若波罗蜜，<a id="a-Hm"></a>以沤和拘舍罗具足神通，<a id="a-Hn"></a>便得天眼、<a id="a-Ho"></a>天耳、<a id="a-Hp"></a>神足、<a id="a-Hq"></a>知他人意、<a id="a-Hr"></a>自知所从来生死之事。<a id="a-Hs"></a>菩萨不得神通者不成阿耨多罗三耶三菩，<a id="a-Ht"></a>是故般若波罗蜜是菩萨摩诃萨之道，<a id="a-Hu"></a>当作是求道，<a id="a-Hv"></a>以道天眼自见诸善之法，<a id="a-Hw"></a>并见余人住于善法，<a id="a-Hx"></a>亦不入善法。<a id="a-Hy"></a>何以故？<a id="a-Hz"></a>诸法皆空，<a id="a-I0"></a>空无所入亦无有入空者，<a id="a-I1"></a>亦无乐空者，<a id="a-I2"></a>空亦无所乐。<a id="a-I3"></a>是故菩萨行般若波罗蜜，<a id="a-I4"></a>以得天眼见诸法空。<a id="a-I5"></a>若无是法，<a id="a-I6"></a>亦不能作佛事为众生说法，<a id="a-I7"></a>亦不得众生之处；<a id="a-I8"></a>以应无所得便得神通，<a id="a-I9"></a>所应作者便能作之。</p>
  <p id="aIA">“菩萨天眼见诸十方，<a id="a-IB"></a>飞到诸刹祐利众生，<a id="a-IC"></a>或以六度，<a id="a-ID"></a>或以三十七品，<a id="a-IE"></a>或以诸禅、<a id="a-IF"></a>惟无，<a id="a-IG"></a>或以空定，<a id="a-IH"></a>或以声闻、<a id="a-II"></a>辟支佛法，<a id="a-IJ"></a>或以菩萨法，<a id="a-IK"></a>或以三耶三佛法，<a id="a-IL"></a>为贪嫉者说施之德，<a id="a-IM"></a>说贫苦之法，<a id="a-IN"></a>‘贫者，<a id="a-IO"></a>世间之苦，<a id="a-IP"></a>尚不能自饶益身，<a id="a-IQ"></a>何能益余？<a id="a-IR"></a>是故贤者当念惠施，<a id="a-IS"></a>既自安隐复安余人，<a id="a-IT"></a>莫以贫故转相食啖，<a id="a-IU"></a>而不能得离三恶趣’；<a id="a-IV"></a>为犯恶者说戒法，<a id="a-IW"></a>言：<a id="a-IX"></a>‘为恶者苦身自陷恶，<a id="a-IY"></a>何能安余？<a id="a-IZ"></a>犯恶之报不离三苦。<a id="a-Ia"></a>汝等自堕三恶趣中，<a id="a-Ib"></a>那能拔余？<a id="a-Ic"></a>是故仁者不当恣意，<a id="a-Id"></a>莫随恶趣后自烧身’；<a id="a-Ie"></a>若见众生有嗔恚意相贼害者，<a id="a-If"></a>为说法言：<a id="a-Ig"></a>‘汝等莫诤，<a id="a-Ih"></a>莫随恚意入三恶趣’；<a id="a-Ii"></a>为懈怠者说精进法；<a id="a-Ij"></a>为乱意者说禅定事；<a id="a-Ik"></a>为恶智者说智慧法；<a id="a-Il"></a>淫者为说欲之不净；<a id="a-Im"></a>有邪见者指示正道令住三乘，<a id="a-In"></a>为说法言：<a id="a-Io"></a>‘诸仁者所入者皆无所有，<a id="a-Ip"></a>空无之法亦不可入，<a id="a-Iq"></a>空无所入’。</p>
  <p id="aIr">“须菩提，<a id="a-Is"></a>菩萨行般若波罗蜜住于神通，<a id="a-It"></a>为众生作善本，<a id="a-Iu"></a>菩萨不住神通不能为众生说法。<a id="a-Iv"></a>譬如众鸟无有翅者不能高翔，<a id="a-Iw"></a>菩萨如是，<a id="a-Ix"></a>不住神通者亦不能为众生说法。<a id="a-Iy"></a>是故菩萨行般若波罗蜜当学神通，<a id="a-Iz"></a>已得神通便能祐利一切众生：<a id="a-J0"></a>以天眼见恒沙国土，<a id="a-J1"></a>尽见众生悉知其意，<a id="a-J2"></a>随高下应而为说法，<a id="a-J3"></a>或说六波罗蜜，<a id="a-J4"></a>或说泥洹法；<a id="a-J5"></a>菩萨天耳闻一一音声，<a id="a-J6"></a>又闻东方恒边沙佛所说教法，<a id="a-J7"></a>广为众生说如所闻，<a id="a-J8"></a>随意为说，<a id="a-J9"></a>或说六度，<a id="a-JA"></a>或说泥洹；<a id="a-JB"></a>以清净意知众生念，<a id="a-JC"></a>自知本末所从来生及他人事，<a id="a-JD"></a>以是通慧忆识，<a id="a-JE"></a>过去诸佛如来弟子名号皆悉识知，<a id="a-JF"></a>又知众生宿命所行而为说法，<a id="a-JG"></a>或说六度，<a id="a-JH"></a>或说泥洹；<a id="a-JI"></a>复能飞到恒边沙刹土，<a id="a-JJ"></a>往见诸佛植诸善本，<a id="a-JK"></a>复还本土净漏尽之慧，<a id="a-JL"></a>复以是慧为众生说法，<a id="a-JM"></a>或说六度，<a id="a-JN"></a>或说泥洹。</p>
  <p id="aJO">“须菩提，<a id="a-JP"></a>菩萨行般若波罗蜜，<a id="a-JQ"></a>当知神通如是，<a id="a-JR"></a>得净神通已随意所欲能变其形，<a id="a-JS"></a>三界苦乐不能污染，<a id="a-JT"></a>譬如佛所化人在所能办无有苦乐。</p>
  <p id="aJU">“须菩提，<a id="a-JV"></a>菩萨摩诃萨行般若波罗蜜，<a id="a-JW"></a>游戏神通净佛刹土教化众生。<a id="a-JX"></a>不具神通，<a id="a-JY"></a>不能教化净佛国土。<a id="a-JZ"></a>菩萨不净佛国教化众生者，<a id="a-Ja"></a>终不成阿耨多罗三耶三菩。<a id="a-Jb"></a>菩萨支节不具足者，<a id="a-Jc"></a>便无有道。<a id="a-Jd"></a>”</p>
  <p id="aJe">须菩提白佛言：<a id="a-Jf"></a>“世尊，<a id="a-Jg"></a>何等为菩萨支节具足而成阿耨多罗三耶三菩？<a id="a-Jh"></a>”</p>
  <p id="aJi">佛报言：<a id="a-Jj"></a>“诸所善法是菩萨支节。<a id="a-Jk"></a>”</p>
  <p id="aJl">“何等善法是菩萨支节？<a id="a-Jm"></a>”</p>
  <p id="aJn">报言：<a id="a-Jo"></a>“从发意已来行檀波罗蜜中诸善法，<a id="a-Jp"></a>不晓施为，<a id="a-Jq"></a>不能分别于中生念‘是者可与，<a id="a-Jr"></a>是不可与’，<a id="a-Js"></a>分别及念皆空无有，<a id="a-Jt"></a>持是具足波罗蜜，<a id="a-Ju"></a>自度彼岸复度他人，<a id="a-Jv"></a>度脱众生于生死，<a id="a-Jw"></a>是为菩萨阿耨多罗三耶三菩善法支节。<a id="a-Jx"></a>过去、<a id="a-Jy"></a>当来、<a id="a-Jz"></a>今现在菩萨从是得度，<a id="a-K0"></a>亦复持是度脱众生，<a id="a-K1"></a>六波罗蜜亦复如是。<a id="a-K2"></a>四禅、<a id="a-K3"></a>四等及四空定、<a id="a-K4"></a>三十七品、<a id="a-K5"></a>十八诸空、<a id="a-K6"></a>八惟无、<a id="a-K7"></a>九次第禅、<a id="a-K8"></a>陀邻尼门、<a id="a-K9"></a>四无礙慧、<a id="a-KA"></a>佛十八法，<a id="a-KB"></a>是诸善法者，<a id="a-KC"></a>菩萨道之径路，<a id="a-KD"></a>具足是已便逮萨云若，<a id="a-KE"></a>逮萨云然已便转法轮。<a id="a-KF"></a>”</p>
 </body>
</html>