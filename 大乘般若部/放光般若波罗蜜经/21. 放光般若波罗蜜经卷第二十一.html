<!doctype html>
<html id="z3IBT9EAF" data-ver="588">
 <head>
  <meta charset="utf-8">
  <meta author="无罗叉">
  <meta author="竺叔兰">
  <meta library="龙藏">
  <meta catalog="大乘般若部">
  <meta period="西晋">
 </head>
 <body>
  <h1 id="a1">放光般若波罗蜜经卷第二十一</h1>
  <h2 id="a2">释提桓因品第六十三</h2>
  <p id="a3">尔时，<a id="a-4"></a>释提桓因白佛言：<a id="a-5"></a>“世尊，<a id="a-6"></a>般若波罗蜜者，<a id="a-7"></a>甚深微妙！<a id="a-8"></a>难晓难了！<a id="a-9"></a>难解难知！<a id="a-A"></a>不可思议！<a id="a-B"></a>以本净故。<a id="a-C"></a>闻是深般若波罗蜜书持学者，<a id="a-D"></a>为已具足从大功德来，<a id="a-E"></a>想著之意为不复生，<a id="a-F"></a>至阿耨多罗三耶三菩亦无想著。<a id="a-G"></a>”</p>
  <p id="aH">佛告释提桓因言：<a id="a-I"></a>“如是，<a id="a-J"></a>如是，<a id="a-K"></a>拘翼，<a id="a-L"></a>有行般若波罗蜜者，<a id="a-M"></a>不从小功德来。<a id="a-N"></a>拘翼，<a id="a-O"></a>阎浮提满中众生，<a id="a-P"></a>皆行十善、<a id="a-Q"></a>四等、<a id="a-R"></a>四禅及四空定，<a id="a-S"></a>不如是善男子、<a id="a-T"></a>善女人书持般若波罗蜜，<a id="a-U"></a>讽诵受学知其教住，<a id="a-V"></a>至阿耨多罗三耶三菩不听余念。<a id="a-W"></a>其福百倍、<a id="a-X"></a>千倍、<a id="a-Y"></a>巨亿万倍，<a id="a-Z"></a>不可以譬喻为比。<a id="a-a"></a>”</p>
  <p id="ab">尔时，<a id="a-c"></a>有异比丘语释提桓因言：<a id="a-d"></a>“拘翼，<a id="a-e"></a>是善男子、<a id="a-f"></a>善女人守行奉持般若波罗蜜转复教人者，<a id="a-g"></a>其功德出彼阎浮提众生所作者上。<a id="a-h"></a>”</p>
  <p id="ai">释提桓因语是比丘言：<a id="a-j"></a>“善男子、<a id="a-k"></a>善女人，<a id="a-l"></a>于般若波罗蜜中一发意，<a id="a-m"></a>胜阎浮提所作十善、<a id="a-n"></a>四禅、<a id="a-o"></a>四等、<a id="a-p"></a>五通者上，<a id="a-q"></a>何况奉行书持讽诵如中教者！<a id="a-r"></a>皆过诸天、<a id="a-s"></a>阿须伦、<a id="a-t"></a>世间人上。<a id="a-u"></a>是菩萨不独过诸天世间人，<a id="a-v"></a>乃过须陀洹、<a id="a-w"></a>斯陀含、<a id="a-x"></a>阿那含、<a id="a-y"></a>阿罗汉、<a id="a-z"></a>辟支佛上；<a id="a-10"></a>不但过是上，<a id="a-11"></a>乃至菩萨行五波罗蜜无般若波罗蜜沤和拘舍罗者上。<a id="a-12"></a>菩萨如般若波罗蜜教住者，<a id="a-13"></a>出诸天世人上，<a id="a-14"></a>诸天世人皆不能及。<a id="a-15"></a>如般若波罗蜜教住者，<a id="a-16"></a>为不断萨云然种地住，<a id="a-17"></a>终不离如来名号。<a id="a-18"></a>菩萨行如是终不失道场。<a id="a-19"></a>菩萨摩诃萨所行如是，<a id="a-1A"></a>为欲拔出众生沉没长流者。<a id="a-1B"></a>如是学者，<a id="a-1C"></a>为学菩萨所学，<a id="a-1D"></a>不学声闻、<a id="a-1E"></a>辟支佛学。</p>
  <p id="a1F">“菩萨如是学者，<a id="a-1G"></a>诸四天王当来至是菩萨所言：<a id="a-1H"></a>‘善男子、<a id="a-1I"></a>善女人，<a id="a-1J"></a>勤学疾学成阿耨多罗三耶三菩坐于道场时，<a id="a-1K"></a>过去诸如来无所著等正觉所持四钵，<a id="a-1L"></a>今在是间当奉不久。<a id="a-1M"></a>’如是行般若波罗蜜者，<a id="a-1N"></a>诸释提桓因亦当复来劝助是善男子、<a id="a-1O"></a>善女人，<a id="a-1P"></a>须焰天子将诸焰天子来下，<a id="a-1Q"></a>兜率天子将诸兜率天子来下，<a id="a-1R"></a>诸尼摩罗天皆悉来下，<a id="a-1S"></a>诸波罗尼蜜天亦悉来下，<a id="a-1T"></a>乃至首陀会诸天皆悉来下，<a id="a-1U"></a>至是行深般若波罗蜜菩萨所。<a id="a-1V"></a>十方现在诸如来无所著等正觉，<a id="a-1W"></a>皆常念是善男子、<a id="a-1X"></a>善女人行般若波罗蜜者。<a id="a-1Y"></a>行是深般若波罗蜜者，<a id="a-1Z"></a>诸所世间所有厄难勤苦之事了无复有。<a id="a-1a"></a>须菩提，<a id="a-1b"></a>是为行般若波罗蜜者现世功德之报。<a id="a-1c"></a>一切世间皆有四病，<a id="a-1d"></a>一事动者，<a id="a-1e"></a>身中诸根无不受病；<a id="a-1f"></a>以受病故，<a id="a-1g"></a>意便受恼。<a id="a-1h"></a>是诸病恼不复著是菩萨身，<a id="a-1i"></a>用行深般若波罗蜜故，<a id="a-1j"></a>是为现世功德之报。<a id="a-1k"></a>”</p>
  <p id="a1l">尔时，<a id="a-1m"></a>阿难意念：<a id="a-1n"></a>“释提桓因自持辩才说？<a id="a-1o"></a>以佛事说？<a id="a-1p"></a>”</p>
  <p id="a1q">释提桓因知阿难意之所念，<a id="a-1r"></a>语阿难言：<a id="a-1s"></a>“我之所说皆是佛事。<a id="a-1t"></a>”</p>
  <p id="a1u">佛告阿难：<a id="a-1v"></a>“释提桓因所可说者，<a id="a-1w"></a>皆是佛事因缘。<a id="a-1x"></a>若菩萨学习念般若波罗蜜时，<a id="a-1y"></a>三千大千国土中魔皆生狐疑：<a id="a-1z"></a>‘今是菩萨当为真际作证，<a id="a-20"></a>取声闻、<a id="a-21"></a>辟支佛道耶？<a id="a-22"></a>当成阿耨多罗三耶三菩阿惟三佛乎？<a id="a-23"></a>’阿难，<a id="a-24"></a>若有菩萨不离般若波罗蜜时，<a id="a-25"></a>魔复大愁毒。<a id="a-26"></a>尔时，<a id="a-27"></a>魔复起大风，<a id="a-28"></a>欲使是菩萨恐怖有难起懈怠之意，<a id="a-29"></a>欲使菩萨于萨云然念中起一乱意。<a id="a-2A"></a>”</p>
  <p id="a2B">阿难白佛言：<a id="a-2C"></a>“世尊，<a id="a-2D"></a>魔为都卢娆乱诸菩萨耶？<a id="a-2E"></a>有不娆者？<a id="a-2F"></a>”</p>
  <p id="a2G">佛告阿难：<a id="a-2H"></a>“有行乱者，<a id="a-2I"></a>有不乱者。<a id="a-2J"></a>”</p>
  <p id="a2K">阿难白佛言：<a id="a-2L"></a>“有娆者谁？<a id="a-2M"></a>不娆者谁？<a id="a-2N"></a>”</p>
  <p id="a2O">佛言：<a id="a-2P"></a>“菩萨从本闻般若波罗蜜时，<a id="a-2Q"></a>意中不乐不解者，<a id="a-2R"></a>波旬便往娆乱。<a id="a-2S"></a>若闻说深般若波罗蜜时，<a id="a-2T"></a>意中狐疑言：<a id="a-2U"></a>‘为审有是耶？<a id="a-2V"></a>为无有耶？<a id="a-2W"></a>’用是故波旬往娆。</p>
  <p id="a2X">“复次，<a id="a-2Y"></a>阿难，<a id="a-2Z"></a>若有菩萨远离真知识，<a id="a-2a"></a>便不闻不知般若波罗蜜，<a id="a-2b"></a>不解其事，<a id="a-2c"></a>意便不乐，<a id="a-2d"></a>是故波旬复往娆乱。</p>
  <p id="a2e">“复次，<a id="a-2f"></a>阿难，<a id="a-2g"></a>若有菩萨远离般若波罗蜜反持非法，<a id="a-2h"></a>用是故魔得其便。</p>
  <p id="a2i">“复次，<a id="a-2j"></a>阿难，<a id="a-2k"></a>菩萨失般若波罗蜜更叹非法，<a id="a-2l"></a>魔即欢喜念言：<a id="a-2m"></a>‘彼说非法之事，<a id="a-2n"></a>当有若干伴辈，<a id="a-2o"></a>当满我愿，<a id="a-2p"></a>复并使余人堕于二地罗汉、<a id="a-2q"></a>辟支佛是也。<a id="a-2r"></a>’</p>
  <p id="a2s">“复次，<a id="a-2t"></a>阿难，<a id="a-2u"></a>若有菩萨闻说深般若波罗蜜时，<a id="a-2v"></a>便意念言：<a id="a-2w"></a>‘是深不能，<a id="a-2x"></a>大深耶！<a id="a-2y"></a>’作是念者，<a id="a-2z"></a>魔便念言：<a id="a-30"></a>‘我今已得子便。<a id="a-31"></a>’</p>
  <p id="a32">“复次，<a id="a-33"></a>阿难，<a id="a-34"></a>若有菩萨向余人贡高言：<a id="a-35"></a>‘我能行六波罗蜜，<a id="a-36"></a>汝不能行。<a id="a-37"></a>’是菩萨为魔所得便。<a id="a-38"></a>阿难，<a id="a-39"></a>时魔波旬大欢喜踊跃。</p>
  <p id="a3A">“复次，<a id="a-3B"></a>阿难，<a id="a-3C"></a>若有菩萨自怙智慧，<a id="a-3D"></a>自怙种姓，<a id="a-3E"></a>自怙其善，<a id="a-3F"></a>自怙知识，<a id="a-3G"></a>便起贡高下于他人，<a id="a-3H"></a>亦无阿惟越致相行像貌，<a id="a-3I"></a>专自贡高轻贱他人，<a id="a-3J"></a>便语人言：<a id="a-3K"></a>‘汝亦不在菩萨种姓之中现，<a id="a-3L"></a>汝亦不在摩诃衍中。<a id="a-3M"></a>’尔时，<a id="a-3N"></a>波旬欢喜念言：<a id="a-3O"></a>‘今我境界宫殿不空，<a id="a-3P"></a>增益三恶趣我种姓不损。<a id="a-3Q"></a>’魔常伺是菩萨欲使说非法之事，<a id="a-3R"></a>欲使众人皆闻非法，<a id="a-3S"></a>亦当邪见增益劳垢，<a id="a-3T"></a>造颠倒行颠倒于法，<a id="a-3U"></a>身口意错贪著邪福，<a id="a-3V"></a>从是因缘增益三恶趣，<a id="a-3W"></a>魔之眷属宫殿益多。<a id="a-3X"></a>尔时，<a id="a-3Y"></a>波旬倍欢喜踊跃而自娱乐。</p>
  <p id="a3Z">“复次，<a id="a-3a"></a>阿难，<a id="a-3b"></a>若行菩萨道者，<a id="a-3c"></a>与声闻道家共争，<a id="a-3d"></a>魔时念言：<a id="a-3e"></a>‘是善男子离萨云然远，<a id="a-3f"></a>不近大智。<a id="a-3g"></a>’所以者何？<a id="a-3h"></a>斗争怨恚非萨云然道，<a id="a-3i"></a>是三恶之业。</p>
  <p id="a3j">“复次，<a id="a-3k"></a>阿难，<a id="a-3l"></a>菩萨菩萨自还共争，<a id="a-3m"></a>波旬念言：<a id="a-3n"></a>‘两离佛远，<a id="a-3o"></a>失萨云然，<a id="a-3p"></a>是二菩萨俱不得成阿耨多罗三耶三菩。<a id="a-3q"></a>’所以者何？<a id="a-3r"></a>是善男子所造是三恶业，<a id="a-3s"></a>非萨云然。</p>
  <p id="a3t">“复次，<a id="a-3u"></a>阿难，<a id="a-3v"></a>未受莂者，<a id="a-3w"></a>与得记莂菩萨共争，<a id="a-3x"></a>兴起恶意，<a id="a-3y"></a>随其意起多少之数却若干劫。<a id="a-3z"></a>虽起争意如故不舍萨云然者，<a id="a-40"></a>当却劫数若干径路，<a id="a-41"></a>然后乃成阿耨多罗三耶三菩。<a id="a-42"></a>”</p>
  <p id="a43">阿难白佛言：<a id="a-44"></a>“世尊，<a id="a-45"></a>乃当更尔所劫数，<a id="a-46"></a>于其中间宁有除不？<a id="a-47"></a>”</p>
  <p id="a48">佛告阿难：<a id="a-49"></a>“我为三乘说法，<a id="a-4A"></a>随其意起多少之数，<a id="a-4B"></a>各尽其事无有中间减少除之。<a id="a-4C"></a>”</p>
  <p id="a4D">佛告阿难：<a id="a-4E"></a>“若菩萨菩萨共争，<a id="a-4F"></a>若恚、<a id="a-4G"></a>若骂、<a id="a-4H"></a>怀恨不悔者，<a id="a-4I"></a>我不说有除，<a id="a-4J"></a>当更劫数勤行僧那，<a id="a-4K"></a>然后乃成。<a id="a-4L"></a>若有菩萨斗争恚已便自悔言：<a id="a-4M"></a>‘是利难得。<a id="a-4N"></a>我今当为一切下屈，<a id="a-4O"></a>今世后世当使众生皆共和解，<a id="a-4P"></a>我今云何恶声加人而念人恶？<a id="a-4Q"></a>我终不敢复作是事，<a id="a-4R"></a>当如聋羊，<a id="a-4S"></a>当自除过。<a id="a-4T"></a>成阿耨多罗三耶三菩度脱众生，<a id="a-4U"></a>云何起恚而自陷溺？<a id="a-4V"></a>不当起恨，<a id="a-4W"></a>不当陷溺。<a id="a-4X"></a>’尔时，<a id="a-4Y"></a>菩萨适起是意已，<a id="a-4Z"></a>魔波旬不能得其便。</p>
  <p id="a4a">“复次，<a id="a-4b"></a>阿难，<a id="a-4c"></a>行菩萨者不当与声闻家共止，<a id="a-4d"></a>若共止者不当与争。<a id="a-4e"></a>所以者何？<a id="a-4f"></a>当自念言：<a id="a-4g"></a>‘我不应得与是辈人起恚共争，<a id="a-4h"></a>我当成就阿耨多罗三耶三菩度诸苦厄。<a id="a-4i"></a>’”</p>
  <p id="a4j">阿难白佛言：<a id="a-4k"></a>“世尊，<a id="a-4l"></a>菩萨菩萨自共住止，<a id="a-4m"></a>其法云何？<a id="a-4n"></a>”</p>
  <p id="a4o">佛告阿难：<a id="a-4p"></a>“菩萨菩萨共止之法，<a id="a-4q"></a>相视当如世尊共止。<a id="a-4r"></a>所以者何？<a id="a-4s"></a>当作念言：<a id="a-4t"></a>‘是我真伴共乘一船，<a id="a-4u"></a>彼学我学是为同学，<a id="a-4v"></a>共行檀波罗蜜至萨云然。<a id="a-4w"></a>若彼意愦不顺萨云然者，<a id="a-4x"></a>我所不应。<a id="a-4y"></a>若彼意定不离萨云然者，<a id="a-4z"></a>我亦应尔。<a id="a-50"></a>’菩萨摩诃萨作是学者，<a id="a-51"></a>为共等学。<a id="a-52"></a>”</p>
  <p data-pb></p>
  <h2 id="a53">问等学品第六十四</h2>
  <p id="a54">须菩提白佛言：<a id="a-55"></a>“世尊，<a id="a-56"></a>何等为菩萨摩诃萨之等所应学者？<a id="a-57"></a>”</p>
  <p id="a58">佛告须菩提：<a id="a-59"></a>“内空、<a id="a-5A"></a>外空是菩萨摩诃萨之等，<a id="a-5B"></a>五阴自空乃至于道道亦自空。<a id="a-5C"></a>须菩提，<a id="a-5D"></a>是空为是菩萨摩诃萨之等，<a id="a-5E"></a>于是等空成阿耨多罗三耶三菩。<a id="a-5F"></a>”</p>
  <p id="a5G">须菩提言：<a id="a-5H"></a>“世尊，<a id="a-5I"></a>菩萨学消五阴为学萨云然，<a id="a-5J"></a>五阴不染为学萨云然，<a id="a-5K"></a>学灭五阴为学萨云然，<a id="a-5L"></a>不生五阴为学萨云然，<a id="a-5M"></a>乃至四无礙学为学萨云然。<a id="a-5N"></a>”</p>
  <p id="a5O">佛告须菩提：<a id="a-5P"></a>“如所言，<a id="a-5Q"></a>学消五阴为学萨云然，<a id="a-5R"></a>乃至学无所生为学萨云然。<a id="a-5S"></a>”</p>
  <p id="a5T">佛言：<a id="a-5U"></a>“于须菩提意云何？<a id="a-5V"></a>五阴所有如乃至道如及世尊如，<a id="a-5W"></a>是诸如颇有减尽灭时不？<a id="a-5X"></a>”</p>
  <p id="a5Y">须菩提言：<a id="a-5Z"></a>“不也，<a id="a-5a"></a>世尊。<a id="a-5b"></a>”</p>
  <p id="a5c">佛言：<a id="a-5d"></a>“菩萨如是学，<a id="a-5e"></a>为学如，<a id="a-5f"></a>为学萨云然；<a id="a-5g"></a>如亦不尽、<a id="a-5h"></a>亦不减、<a id="a-5i"></a>亦不灭，<a id="a-5j"></a>如是学，<a id="a-5k"></a>为学如，<a id="a-5l"></a>为学萨云然。<a id="a-5m"></a>菩萨如是学，<a id="a-5n"></a>为学六波罗蜜，<a id="a-5o"></a>为学三十七品，<a id="a-5p"></a>为学佛十八法，<a id="a-5q"></a>为学萨云然。<a id="a-5r"></a>”</p>
  <p id="a5s">佛告须菩提：<a id="a-5t"></a>“菩萨作如是学，<a id="a-5u"></a>为度诸学表，<a id="a-5v"></a>为第一学；<a id="a-5w"></a>如是学者，<a id="a-5x"></a>诸天及魔不能坏败；<a id="a-5y"></a>如是学，<a id="a-5z"></a>疾近阿惟越致；<a id="a-60"></a>如是学者，<a id="a-61"></a>为习尊业，<a id="a-62"></a>为习如来；<a id="a-63"></a>如是学者，<a id="a-64"></a>为导御众生；<a id="a-65"></a>如是学者，<a id="a-66"></a>为净佛土，<a id="a-67"></a>为学大慈大悲，<a id="a-68"></a>为学教化众生。</p>
  <p id="a69">“须菩提，<a id="a-6A"></a>菩萨如是学者，<a id="a-6B"></a>为学三合十二法轮转度脱众生；<a id="a-6C"></a>如是学者，<a id="a-6D"></a>为学不断佛种；<a id="a-6E"></a>如是学者，<a id="a-6F"></a>为学开甘露法门；<a id="a-6G"></a>作如是学，<a id="a-6H"></a>为学示无为法。</p>
  <p id="a6I">“须菩提，<a id="a-6J"></a>下劣之人不能学是。<a id="a-6K"></a>作是学者，<a id="a-6L"></a>为欲拔一切众生生死之根；<a id="a-6M"></a>如是学者，<a id="a-6N"></a>为不入三恶趣，<a id="a-6O"></a>不生边地，<a id="a-6P"></a>不生旃陀罗家；<a id="a-6Q"></a>如是学者，<a id="a-6R"></a>不复聋盲喑哑跛蹇；<a id="a-6S"></a>如是学者，<a id="a-6T"></a>诸根具足终不缺减，<a id="a-6U"></a>无恶音声，<a id="a-6V"></a>不犯十恶，<a id="a-6W"></a>终不学耶以自生活，<a id="a-6X"></a>不为无反复不与恶者俱。</p>
  <p id="a6Y">“须菩提，<a id="a-6Z"></a>如是学者，<a id="a-6a"></a>不生长寿天，<a id="a-6b"></a>用沤和拘舍罗故。<a id="a-6c"></a>何等为沤和拘舍罗？<a id="a-6d"></a>般若波罗蜜所说沤和拘舍罗，<a id="a-6e"></a>四禅、<a id="a-6f"></a>四等及四空定不墮禅计。<a id="a-6g"></a>如是学者，<a id="a-6h"></a>为净一切诸法之力，<a id="a-6i"></a>净罗汉、<a id="a-6j"></a>辟支佛力。<a id="a-6k"></a>”</p>
  <p id="a6l">须菩提白佛言：<a id="a-6m"></a>“世尊，<a id="a-6n"></a>诸法之性皆自清净，<a id="a-6o"></a>云何菩萨欲净诸法？<a id="a-6p"></a>”</p>
  <p id="a6q">佛告须菩提：<a id="a-6r"></a>“如是，<a id="a-6s"></a>如是，<a id="a-6t"></a>菩萨已净性之本，<a id="a-6u"></a>学般若波罗蜜不厌不懈，<a id="a-6v"></a>是为学般若波罗蜜。<a id="a-6w"></a>是法非是凡夫愚人之所能学，<a id="a-6x"></a>所能知见。<a id="a-6y"></a>菩萨为众生故行檀波罗蜜至萨云然。<a id="a-6z"></a>菩萨学如是为学十力，<a id="a-70"></a>为学无所畏力，<a id="a-71"></a>如是学者出过众生所为之表。</p>
  <p id="a72">“须菩提，<a id="a-73"></a>譬如地之所出，<a id="a-74"></a>金银异宝少少处出耳。<a id="a-75"></a>如是，<a id="a-76"></a>须菩提，<a id="a-77"></a>少少人学般若波罗蜜，<a id="a-78"></a>多有发声闻、<a id="a-79"></a>辟支佛意；<a id="a-7A"></a>少少人能行遮迦越罗福者，<a id="a-7B"></a>作粟散小王行者多；<a id="a-7C"></a>少少众生能入萨云然者，<a id="a-7D"></a>多有人入罗汉、<a id="a-7E"></a>辟支佛道。<a id="a-7F"></a>须菩提，<a id="a-7G"></a>多所人求阿耨多罗三耶三菩意者，<a id="a-7H"></a>得成就者少少耳，<a id="a-7I"></a>多住罗汉、<a id="a-7J"></a>辟支佛地。<a id="a-7K"></a>须菩提，<a id="a-7L"></a>多有人行菩萨道，<a id="a-7M"></a>学般若波罗蜜者，<a id="a-7N"></a>至阿惟越致地者亦少少耳。<a id="a-7O"></a>用是故，<a id="a-7P"></a>须菩提，<a id="a-7Q"></a>若欲坚住在阿惟越致地者，<a id="a-7R"></a>当学深般若波罗蜜。</p>
  <p id="a7S">“复次，<a id="a-7T"></a>须菩提，<a id="a-7U"></a>菩萨学般若波罗蜜时，<a id="a-7V"></a>嫉意不生，<a id="a-7W"></a>犯戒意不生，<a id="a-7X"></a>恚意不生，<a id="a-7Y"></a>乱意不生，<a id="a-7Z"></a>懈怠意不生，<a id="a-7a"></a>愚痴意不生，<a id="a-7b"></a>三毒意不生，<a id="a-7c"></a>疑意不生，<a id="a-7d"></a>五阴意不生乃至道意不生。<a id="a-7e"></a>何以故？<a id="a-7f"></a>须菩提，<a id="a-7g"></a>是菩萨行深般若波罗蜜时，<a id="a-7h"></a>不见法有所生者，<a id="a-7i"></a>于无生法亦无所得，<a id="a-7j"></a>亦无所起。<a id="a-7k"></a>是故菩萨学持深般若波罗蜜，<a id="a-7l"></a>为悉总持诸波罗蜜。<a id="a-7m"></a>何以故？<a id="a-7n"></a>菩萨学深般若波罗蜜时，<a id="a-7o"></a>诸波罗蜜皆悉随从。<a id="a-7p"></a>譬如著吾我之人悉总持六十二见，<a id="a-7q"></a>是故菩萨学般若波罗蜜，<a id="a-7r"></a>诸波罗蜜皆悉随从。<a id="a-7s"></a>譬如人欲死时，<a id="a-7t"></a>风先命去诸根悉灭。<a id="a-7u"></a>须菩提，<a id="a-7v"></a>菩萨行深般若波罗蜜时，<a id="a-7w"></a>诸波罗蜜皆悉入中。<a id="a-7x"></a>菩萨欲出过诸波罗蜜表者，<a id="a-7y"></a>当学深般若波罗蜜，<a id="a-7z"></a>学深般若波罗蜜者为学人中最尊上。</p>
  <p id="a80">“须菩提，<a id="a-81"></a>三千大千刹土其中众生宁为多不？<a id="a-82"></a>”</p>
  <p id="a83">须菩提言：<a id="a-84"></a>“世尊，<a id="a-85"></a>一阎浮提众生尚多，<a id="a-86"></a>况乃三千大千刹土所有众生！<a id="a-87"></a>”</p>
  <p id="a88">佛言：<a id="a-89"></a>“令此众生尽得人道，<a id="a-8A"></a>悉得阿耨多罗三耶三菩，<a id="a-8B"></a>若有菩萨一一供养衣被、<a id="a-8C"></a>饮食、<a id="a-8D"></a>众所当得尽其寿命，<a id="a-8E"></a>其福宁多不？<a id="a-8F"></a>”</p>
  <p id="a8G">须菩提言：<a id="a-8H"></a>“甚多！<a id="a-8I"></a>甚多！<a id="a-8J"></a>”</p>
  <p id="a8K">佛言：<a id="a-8L"></a>“不如是善男子、<a id="a-8M"></a>善女人至意念般若波罗蜜也。<a id="a-8N"></a>何以故？<a id="a-8O"></a>是深般若波罗蜜者，<a id="a-8P"></a>是诸菩萨摩诃萨之大益，<a id="a-8Q"></a>能使菩萨成阿耨多罗三耶三菩。<a id="a-8R"></a>须菩提，<a id="a-8S"></a>菩萨欲在众生之上，<a id="a-8T"></a>一切众生为无所归、<a id="a-8U"></a>无所依怙，<a id="a-8V"></a>欲受其归、<a id="a-8W"></a>欲为作依怙者，<a id="a-8X"></a>欲为盲人作明导者，<a id="a-8Y"></a>欲求作佛者，<a id="a-8Z"></a>欲得佛境界者，<a id="a-8a"></a>欲作佛游步者，<a id="a-8b"></a>欲为佛师子音响者，<a id="a-8c"></a>欲撞击佛钟鼓者，<a id="a-8d"></a>欲吹大螺音者，<a id="a-8e"></a>欲为佛会讲说佛法义决断众人诸狐疑者，<a id="a-8f"></a>悉欲得是者，<a id="a-8g"></a>当学深般若波罗蜜。<a id="a-8h"></a>菩萨行般若波罗蜜者，<a id="a-8i"></a>所有三界诸善之福德无事不得。<a id="a-8j"></a>”</p>
  <p id="a8k">须菩提言：<a id="a-8l"></a>“世尊，<a id="a-8m"></a>菩萨宁从得罗汉、<a id="a-8n"></a>辟支佛之福德耶？<a id="a-8o"></a>”</p>
  <p id="a8p">佛言：<a id="a-8q"></a>“亦得罗汉、<a id="a-8r"></a>辟支佛之福德，<a id="a-8s"></a>但不于中作证耳。<a id="a-8t"></a>以智慧观察罗汉、<a id="a-8u"></a>辟支佛慧即得过，<a id="a-8v"></a>不于中住自上菩萨位。<a id="a-8w"></a>菩萨作如是学者，<a id="a-8x"></a>去萨云然不远，<a id="a-8y"></a>疾成阿耨多罗三耶三菩。<a id="a-8z"></a>须菩提，<a id="a-90"></a>菩萨如是学者，<a id="a-91"></a>为诸天阿须伦之福祐；<a id="a-92"></a>如是行者，<a id="a-93"></a>过诸罗汉、<a id="a-94"></a>辟支佛上，<a id="a-95"></a>疾近萨云然。<a id="a-96"></a>须菩提，<a id="a-97"></a>如是学者不久行般若波罗蜜不离般若波罗蜜。<a id="a-98"></a>菩萨如是行深般若波罗蜜，<a id="a-99"></a>当知是为不耗减法，<a id="a-9A"></a>不远萨云然，<a id="a-9B"></a>疾近三乘慧。</p>
  <p id="a9C">“菩萨若复反作念言，<a id="a-9D"></a>彼此般若波罗蜜，<a id="a-9E"></a>便不逮萨云然，<a id="a-9F"></a>作是念者为不行般若波罗蜜。</p>
  <p id="a9G">“若复此彼深般若波罗蜜，<a id="a-9H"></a>不知般若波罗蜜，<a id="a-9I"></a>亦不见般若波罗蜜，<a id="a-9J"></a>亦不知般若波罗蜜为谁，<a id="a-9K"></a>亦不知谁当于般若波罗蜜中得阿耨多罗三耶三菩。<a id="a-9L"></a>若复作是念，<a id="a-9M"></a>般若波罗蜜亦非彼，<a id="a-9N"></a>亦非此，<a id="a-9O"></a>亦无从中出者，<a id="a-9P"></a>法性常住如真际，<a id="a-9Q"></a>有佛无佛法性常住。<a id="a-9R"></a>菩萨摩诃萨作是学者，<a id="a-9S"></a>为学般若波罗蜜。<a id="a-9T"></a>”</p>
 </body>
</html>