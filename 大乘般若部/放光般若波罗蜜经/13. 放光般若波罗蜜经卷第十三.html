<!doctype html>
<html id="z3IBT8xA7" data-ver="1256">
 <head>
  <meta charset="utf-8">
  <meta author="无罗叉">
  <meta author="竺叔兰">
  <meta library="龙藏">
  <meta catalog="大乘般若部">
  <meta period="西晋">
 </head>
 <body>
  <h1 id="a1">放光般若波罗蜜经卷第十三</h1>
  <h2 id="a2">照明品第四十一</h2>
  <p id="a3">舍利弗白佛言：<a id="a-4"></a>“世尊，<a id="a-5"></a>是般若波罗蜜耶？<a id="a-6"></a>”</p>
  <p id="a7">佛言：<a id="a-8"></a>“是，<a id="a-9"></a>舍利弗。<a id="a-A"></a>”</p>
  <p id="aB">舍利弗言：<a id="a-C"></a>“世尊，<a id="a-D"></a>般若波罗蜜者作照明故。</p>
  <p id="aE">“世尊，<a id="a-F"></a>般若波罗蜜者至竟清净故。</p>
  <p id="aG">“世尊，<a id="a-H"></a>般若波罗蜜者为有名字。</p>
  <p id="aI">“世尊，<a id="a-J"></a>般若波罗蜜者于三界无点污。</p>
  <p id="aK">“世尊，<a id="a-L"></a>般若波罗蜜者除诸垢冥。</p>
  <p id="aM">“世尊，<a id="a-N"></a>般若波罗蜜者于三十七品之最尊上。</p>
  <p id="aO">“世尊，<a id="a-P"></a>般若波罗蜜者，<a id="a-Q"></a>安隐诸灾患恐怖者。</p>
  <p id="aR">“世尊，<a id="a-S"></a>般若波罗蜜者，<a id="a-T"></a>为五荒见蔽者作明故。</p>
  <p id="aU">“世尊，<a id="a-V"></a>般若波罗蜜者，<a id="a-W"></a>无际众生入邪径者而作正导。</p>
  <p id="aX">“世尊，<a id="a-Y"></a>般若波罗蜜者萨云若，<a id="a-Z"></a>是能除诸习绪。</p>
  <p id="aa">“世尊，<a id="a-b"></a>般若波罗蜜者菩萨之母，<a id="a-c"></a>生诸佛法故。</p>
  <p id="ad">“世尊，<a id="a-e"></a>般若波罗蜜者不生不坏，<a id="a-f"></a>从有名至竟空故。</p>
  <p id="ag">“世尊，<a id="a-h"></a>般若波罗蜜者离于生死亦无所灭，<a id="a-i"></a>不与作本故。</p>
  <p id="aj">“世尊，<a id="a-k"></a>般若波罗蜜者受诸孤穷者，<a id="a-l"></a>为作珍宝施故。</p>
  <p id="am">“世尊，<a id="a-n"></a>般若波罗蜜者具足初无能伏者。</p>
  <p id="ao">“世尊，<a id="a-p"></a>般若波罗蜜者三转十二事而转法轮，<a id="a-q"></a>亦无能转者，<a id="a-r"></a>所转终不动还故。</p>
  <p id="as">“世尊，<a id="a-t"></a>般若波罗蜜者能现种种之本及所有，<a id="a-u"></a>无所有空故。</p>
  <p id="av">“唯，<a id="a-w"></a>世尊，<a id="a-x"></a>当云何住般若波罗蜜？<a id="a-y"></a>”</p>
  <p id="az">世尊报言：<a id="a-10"></a>“当如世尊住。<a id="a-11"></a>舍利弗，<a id="a-12"></a>礼般若波罗蜜，<a id="a-13"></a>当如礼世尊。<a id="a-14"></a>何以故？<a id="a-15"></a>般若波罗蜜者则是世尊，<a id="a-16"></a>世尊与般若波罗蜜无有别，<a id="a-17"></a>般若波罗蜜则是世尊，<a id="a-18"></a>世尊则是般若波罗蜜。<a id="a-19"></a>诸佛世尊因般若波罗蜜而得名字，<a id="a-1A"></a>菩萨、<a id="a-1B"></a>辟支佛、<a id="a-1C"></a>阿罗汉至须陀洹皆因般若波罗蜜得其名字，<a id="a-1D"></a>十善、<a id="a-1E"></a>四禅、<a id="a-1F"></a>四等、<a id="a-1G"></a>四空定、<a id="a-1H"></a>五通、<a id="a-1I"></a>内外空及有无空、<a id="a-1J"></a>三十七品、<a id="a-1K"></a>佛十种力及十八法乃至萨云若，<a id="a-1L"></a>皆因般若波罗蜜出生。<a id="a-1M"></a>”</p>
  <p id="a1N">于是，<a id="a-1O"></a>释提桓因意念：<a id="a-1P"></a>“何因尊者舍利弗乃生是问？<a id="a-1Q"></a>”</p>
  <p id="a1R">释提桓因便问舍利弗言：<a id="a-1S"></a>“尊者，<a id="a-1T"></a>何缘乃生是问？<a id="a-1U"></a>因何事有是问？<a id="a-1V"></a>”</p>
  <p id="a1W">舍利弗报言：<a id="a-1X"></a>“拘翼，<a id="a-1Y"></a>菩萨摩诃萨沤和拘舍罗，<a id="a-1Z"></a>为般若波罗蜜所护持，<a id="a-1a"></a>及诸过去、<a id="a-1b"></a>当来、<a id="a-1c"></a>今现在诸佛世尊，<a id="a-1d"></a>从初发意以来至法欲尽，<a id="a-1e"></a>于其中间所作善本，<a id="a-1f"></a>尽持作萨云若。<a id="a-1g"></a>拘翼，<a id="a-1h"></a>是故菩萨摩诃萨持般若波罗蜜过五波罗蜜上。</p>
  <p id="a1i">“拘翼，<a id="a-1j"></a>譬如人生盲，<a id="a-1k"></a>或百人、<a id="a-1l"></a>或千人、<a id="a-1m"></a>或万人欲有所至，<a id="a-1n"></a>若欲入城而无有导，<a id="a-1o"></a>终不能有所至。<a id="a-1p"></a>拘翼，<a id="a-1q"></a>是五波罗蜜为如盲者，<a id="a-1r"></a>离般若波罗蜜如盲者无导，<a id="a-1s"></a>亦不能具足至道，<a id="a-1t"></a>亦不能成萨云若。<a id="a-1u"></a>五波罗蜜为般若波罗蜜所护，<a id="a-1v"></a>如盲者得眼目。<a id="a-1w"></a>般若波罗蜜护五波罗蜜，<a id="a-1x"></a>令五波罗蜜各得名字。<a id="a-1y"></a>”</p>
  <p id="a1z">释提桓因语舍利弗：<a id="a-20"></a>“如所言五波罗蜜因般若波罗蜜得名字者，<a id="a-21"></a>五波罗蜜但有名而无度？<a id="a-22"></a>”</p>
  <p id="a23">舍利弗言：<a id="a-24"></a>“如是，<a id="a-25"></a>拘翼，<a id="a-26"></a>五波罗蜜因般若波罗蜜而得名字，<a id="a-27"></a>五波罗蜜但有名无有度也。<a id="a-28"></a>菩萨住于般若波罗蜜者，<a id="a-29"></a>为已具足五波罗蜜，<a id="a-2A"></a>是故般若波罗蜜于五波罗蜜，<a id="a-2B"></a>为最上化、<a id="a-2C"></a>妙化、<a id="a-2D"></a>无比之化。<a id="a-2E"></a>”</p>
  <p id="a2F">舍利弗白佛言：<a id="a-2G"></a>“世尊，<a id="a-2H"></a>当云何入般若波罗蜜中？<a id="a-2I"></a>”</p>
  <p id="a2J">佛言：<a id="a-2K"></a>“如入五阴当作是入般若波罗蜜，<a id="a-2L"></a>如入五波罗蜜当作是入般若波罗蜜，<a id="a-2M"></a>如入内外空及有无空，<a id="a-2N"></a>如入三十七品、<a id="a-2O"></a>佛十种力及十八法，<a id="a-2P"></a>如入萨云若，<a id="a-2Q"></a>如入诸法，<a id="a-2R"></a>当作是入般若波罗蜜中。<a id="a-2S"></a>”</p>
  <p id="a2T">舍利弗言：<a id="a-2U"></a>“世尊，<a id="a-2V"></a>云何入五阴如入般若波罗蜜？<a id="a-2W"></a>云何如入诸法作是入般若波罗蜜？<a id="a-2X"></a>”</p>
  <p id="a2Y">佛言：<a id="a-2Z"></a>“于五阴无所生、<a id="a-2a"></a>无所得、<a id="a-2b"></a>无取无舍、<a id="a-2c"></a>无所坏，<a id="a-2d"></a>当作是入般若波罗蜜。<a id="a-2e"></a>于诸法无所生、<a id="a-2f"></a>无所得、<a id="a-2g"></a>无取无舍亦无所坏，<a id="a-2h"></a>是为入般若波罗蜜。<a id="a-2i"></a>”</p>
  <p id="a2j">舍利弗言：<a id="a-2k"></a>“作如是入般若波罗蜜，<a id="a-2l"></a>为及何法？<a id="a-2m"></a>”</p>
  <p id="a2n">佛言：<a id="a-2o"></a>“于诸法无所及是乃为般若波罗蜜名号。<a id="a-2p"></a>”</p>
  <p id="a2q">“世尊，<a id="a-2r"></a>不逮何法？<a id="a-2s"></a>”</p>
  <p id="a2t">佛言：<a id="a-2u"></a>“不逮善法，<a id="a-2v"></a>亦不逮恶法，<a id="a-2w"></a>亦不逮道法，<a id="a-2x"></a>亦不逮俗法，<a id="a-2y"></a>亦不逮有漏无漏法，<a id="a-2z"></a>亦不逮有为无为法。<a id="a-30"></a>何以故？<a id="a-31"></a>般若波罗蜜之兴，<a id="a-32"></a>亦不为希望起，<a id="a-33"></a>以是故于诸法无所及、<a id="a-34"></a>无所逮。<a id="a-35"></a>”</p>
  <p id="a36">释提桓因白佛言：<a id="a-37"></a>“云何，<a id="a-38"></a>世尊，<a id="a-39"></a>是般若波罗蜜为不逮萨云若？<a id="a-3A"></a>”</p>
  <p id="a3B">佛言：<a id="a-3C"></a>“如是，<a id="a-3D"></a>拘翼，<a id="a-3E"></a>般若波罗蜜不逮萨云若，<a id="a-3F"></a>亦不逮亦不有。<a id="a-3G"></a>”</p>
  <p id="a3H">“世尊，<a id="a-3I"></a>云何亦不逮亦不有？<a id="a-3J"></a>”</p>
  <p id="a3K">佛言：<a id="a-3L"></a>“般若波罗蜜者，<a id="a-3M"></a>亦不以字，<a id="a-3N"></a>亦不以想，<a id="a-3O"></a>亦不以生死。<a id="a-3P"></a>”</p>
  <p id="a3Q">释提桓因言：<a id="a-3R"></a>“世尊，<a id="a-3S"></a>亦不以字，<a id="a-3T"></a>亦不以想，<a id="a-3U"></a>亦不以生死，<a id="a-3V"></a>云何为逮？<a id="a-3W"></a>”</p>
  <p id="a3X">佛言：<a id="a-3Y"></a>“如不入、<a id="a-3Z"></a>亦不受、<a id="a-3a"></a>亦不舍、<a id="a-3b"></a>亦不住，<a id="a-3c"></a>作是及如不及。<a id="a-3d"></a>拘翼，<a id="a-3e"></a>般若波罗蜜，<a id="a-3f"></a>如是逮诸法如无所逮。<a id="a-3g"></a>”</p>
  <p id="a3h">释提桓因白佛言：<a id="a-3i"></a>“世尊，<a id="a-3j"></a>般若波罗蜜之兴，<a id="a-3k"></a>甚奇甚特！<a id="a-3l"></a>于诸法无所生、<a id="a-3m"></a>无所有、<a id="a-3n"></a>无所倚、<a id="a-3o"></a>无所坏。<a id="a-3p"></a>”</p>
  <p id="a3q">须菩提白佛言：<a id="a-3r"></a>“若菩萨行般若波罗蜜，<a id="a-3s"></a>为逮诸法不逮诸法，<a id="a-3t"></a>菩萨闻是或恐或怖，<a id="a-3u"></a>便离般若波罗蜜。<a id="a-3v"></a>”</p>
  <p id="a3w">佛言：<a id="a-3x"></a>“如是，<a id="a-3y"></a>菩萨闻是或能恐怖。<a id="a-3z"></a>若有行般若波罗蜜菩萨，<a id="a-40"></a>或作是念言：<a id="a-41"></a>‘般若波罗蜜空，<a id="a-42"></a>般若波罗蜜无有坚固，<a id="a-43"></a>般若波罗蜜侵欺人。<a id="a-44"></a>’作是念者便能远离般若波罗蜜，<a id="a-45"></a>以是因缘菩萨便远离般若波罗蜜。<a id="a-46"></a>”</p>
  <p id="a47">须菩提白佛言：<a id="a-48"></a>“信般若波罗蜜者，<a id="a-49"></a>为不信何等法？<a id="a-4A"></a>”</p>
  <p id="a4B">佛言：<a id="a-4C"></a>“信般若波罗蜜，<a id="a-4D"></a>为不信色，<a id="a-4E"></a>为不信痛、<a id="a-4F"></a>想、<a id="a-4G"></a>行、<a id="a-4H"></a>识，<a id="a-4I"></a>为不信六情，<a id="a-4J"></a>不信色、<a id="a-4K"></a>声、<a id="a-4L"></a>香、<a id="a-4M"></a>味、<a id="a-4N"></a>细滑、<a id="a-4O"></a>法，<a id="a-4P"></a>为不信十八性及十二因缘乃至五波罗蜜，<a id="a-4Q"></a>亦不信内外空及有无空，<a id="a-4R"></a>亦不信三十七品及十八法、<a id="a-4S"></a>佛十种力，<a id="a-4T"></a>不信须陀洹至罗汉、<a id="a-4U"></a>辟支佛，<a id="a-4V"></a>亦不信阿耨多罗三耶三菩，<a id="a-4W"></a>亦不信萨云若。<a id="a-4X"></a>”</p>
  <p id="a4Y">佛告须菩提：<a id="a-4Z"></a>“若不有五阴及萨云若者，<a id="a-4a"></a>为不信般若波罗蜜。<a id="a-4b"></a>以是故，<a id="a-4c"></a>须菩提，<a id="a-4d"></a>信般若波罗蜜者，<a id="a-4e"></a>为不信五阴诸法及萨云若。<a id="a-4f"></a>若不有五阴及诸法者，<a id="a-4g"></a>为不信般若波罗蜜。<a id="a-4h"></a>信般若波罗蜜者，<a id="a-4i"></a>为不信诸法。<a id="a-4j"></a>”</p>
  <p id="a4k">须菩提白佛言：<a id="a-4l"></a>“世尊，<a id="a-4m"></a>般若波罗蜜者为大度。<a id="a-4n"></a>”</p>
  <p id="a4o">佛言：<a id="a-4p"></a>“于意云何？<a id="a-4q"></a>何以知般若波罗蜜为大度？<a id="a-4r"></a>”</p>
  <p id="a4s">须菩提言：<a id="a-4t"></a>“般若波罗蜜，<a id="a-4u"></a>亦不使五阴大，<a id="a-4v"></a>亦不令五阴小，<a id="a-4w"></a>亦不使五波罗蜜大，<a id="a-4x"></a>亦不令五波罗蜜小，<a id="a-4y"></a>从内外空至有无空亦不令大亦不使小，<a id="a-4z"></a>三十七品、<a id="a-50"></a>佛十八法亦不令大亦不令小，<a id="a-51"></a>至道及佛法亦不令大亦不令小，<a id="a-52"></a>亦不聚五阴亦不散五阴，<a id="a-53"></a>乃至佛法亦不聚亦不散亦不平相，<a id="a-54"></a>五阴亦不不平相，<a id="a-55"></a>乃至佛法亦不平相亦不不平相，<a id="a-56"></a>亦不广五阴亦不狭五阴，<a id="a-57"></a>乃至佛法亦不广亦不狭，<a id="a-58"></a>亦不使五阴强亦不使弱，<a id="a-59"></a>乃至佛法亦不强亦不弱。<a id="a-5A"></a>世尊，<a id="a-5B"></a>以是故，<a id="a-5C"></a>般若波罗蜜为菩萨之大度。</p>
  <p id="a5D">“世尊，<a id="a-5E"></a>若新发意菩萨未习六波罗蜜者，<a id="a-5F"></a>闻是五阴及六波罗蜜无所增减、<a id="a-5G"></a>无有广狭，<a id="a-5H"></a>闻是语者或能不行般若波罗蜜。<a id="a-5I"></a>何以故？<a id="a-5J"></a>不以般若波罗蜜故，<a id="a-5K"></a>五阴及佛法有大有小；<a id="a-5L"></a>不以般若波罗蜜故，<a id="a-5M"></a>五阴及佛法有强有弱。</p>
  <p id="a5N">“世尊，<a id="a-5O"></a>行般若波罗蜜，<a id="a-5P"></a>欲求大小五阴，<a id="a-5Q"></a>欲强弱佛法，<a id="a-5R"></a>是为大累。<a id="a-5S"></a>何以故？<a id="a-5T"></a>道初无有累想。<a id="a-5U"></a>何以故？<a id="a-5V"></a>众生不生，<a id="a-5W"></a>般若波罗蜜不生，<a id="a-5X"></a>当作是见，<a id="a-5Y"></a>当作是知，<a id="a-5Z"></a>五阴亦不生，<a id="a-5a"></a>佛法亦不生。<a id="a-5b"></a>当作是观，<a id="a-5c"></a>观般若波罗蜜所有，<a id="a-5d"></a>如观众生所有；<a id="a-5e"></a>观般若波罗蜜所有，<a id="a-5f"></a>当如观五阴所有；<a id="a-5g"></a>观佛所有，<a id="a-5h"></a>当如观般若波罗蜜所有；<a id="a-5i"></a>观般若波罗蜜无所有，<a id="a-5j"></a>亦如观五阴无所有；<a id="a-5k"></a>观般若波罗蜜无所有，<a id="a-5l"></a>如观佛无所有；<a id="a-5m"></a>观般若波罗蜜无所有，<a id="a-5n"></a>如观众生亦无所有；<a id="a-5o"></a>观般若波罗蜜寂，<a id="a-5p"></a>观众生亦寂；<a id="a-5q"></a>观般若波罗蜜寂，<a id="a-5r"></a>观佛法亦寂，<a id="a-5s"></a>观五阴亦寂；<a id="a-5t"></a>观般若波罗蜜亦寂，<a id="a-5u"></a>观般若波罗蜜亦无有绪。<a id="a-5v"></a>当知众生亦无有绪，<a id="a-5w"></a>五阴及佛法亦无有绪，<a id="a-5x"></a>般若波罗蜜亦无有绪。<a id="a-5y"></a>般若波罗蜜不可思议，<a id="a-5z"></a>当知众生亦不可思议，<a id="a-60"></a>五阴亦不可思议，<a id="a-61"></a>及佛法亦不可思议。<a id="a-62"></a>众生不败坏，<a id="a-63"></a>当知般若波罗蜜亦不坏败。<a id="a-64"></a>众生不逮阿惟三佛，<a id="a-65"></a>当知般若波罗蜜亦不逮阿惟三佛，<a id="a-66"></a>当知五阴亦不逮阿惟三佛，<a id="a-67"></a>佛亦不逮阿惟三佛。<a id="a-68"></a>众生力不具足，<a id="a-69"></a>当知般若波罗蜜力不具足，<a id="a-6A"></a>五阴力不具足，<a id="a-6B"></a>佛力亦不具足。<a id="a-6C"></a>以是世尊大度者，<a id="a-6D"></a>是菩萨摩诃萨般若波罗蜜。<a id="a-6E"></a>”</p>
  <p data-pb></p>
  <h2 id="a6F">泥犁品第四十二</h2>
  <p id="a6G">舍利弗白佛言：<a id="a-6H"></a>“唯，<a id="a-6I"></a>世尊，<a id="a-6J"></a>菩萨摩诃萨解般若波罗蜜者，<a id="a-6K"></a>为从何所来而生是间？<a id="a-6L"></a>发阿耨多罗三耶三菩为几何间？<a id="a-6M"></a>为更见供养几如来？<a id="a-6N"></a>行六波罗蜜为几时？<a id="a-6O"></a>云何解般若波罗蜜导入深义？<a id="a-6P"></a>”</p>
  <p id="a6Q">佛告舍利弗：<a id="a-6R"></a>“是菩萨摩诃萨供养十方诸如来无所著等正觉，<a id="a-6S"></a>从彼来生是间。<a id="a-6T"></a>是菩萨从发意以来不可计阿僧祇劫，<a id="a-6U"></a>行六波罗蜜亦不可计，<a id="a-6V"></a>来到是间，<a id="a-6W"></a>从是以来不可复计，<a id="a-6X"></a>常供养诸佛而来生是间。<a id="a-6Y"></a>是辈菩萨见般若波罗蜜时，<a id="a-6Z"></a>如见世尊无有异。<a id="a-6a"></a>若闻般若波罗蜜时，<a id="a-6b"></a>如闻世尊所说亦无有异。<a id="a-6c"></a>是菩萨摩诃萨解般若波罗蜜导入深义，<a id="a-6d"></a>不以想入、<a id="a-6e"></a>不以二入而无所倚。<a id="a-6f"></a>”</p>
  <p id="a6g">须菩提白佛言：<a id="a-6h"></a>“世尊，<a id="a-6i"></a>般若波罗蜜可得见闻不？<a id="a-6j"></a>”</p>
  <p id="a6k">佛言：<a id="a-6l"></a>“不可得见闻。<a id="a-6m"></a>何以故？<a id="a-6n"></a>须菩提，<a id="a-6o"></a>般若波罗蜜者亦非见事亦非闻事，<a id="a-6p"></a>般若波罗蜜者亦无所闻亦无所见，<a id="a-6q"></a>以诸法聋故；<a id="a-6r"></a>五波罗蜜者亦不见亦不闻，<a id="a-6s"></a>以诸法聋故；<a id="a-6t"></a>内外空及有无空无所闻无所见，<a id="a-6u"></a>以诸法聋故；<a id="a-6v"></a>三十七品、<a id="a-6w"></a>十种力、<a id="a-6x"></a>十八法无所见无所闻，<a id="a-6y"></a>以诸法聋故。<a id="a-6z"></a>须菩提，<a id="a-70"></a>道及佛亦无所见无所闻，<a id="a-71"></a>亦如聋法故。<a id="a-72"></a>”</p>
  <p id="a73">须菩提白佛言：<a id="a-74"></a>“菩萨摩诃萨学般若波罗蜜久如当与般若波罗蜜相应。<a id="a-75"></a>”</p>
  <p id="a76">佛语须菩提：<a id="a-77"></a>“是事应当分别：</p>
  <p id="a78">“须菩提，<a id="a-79"></a>有因缘令菩萨适发意便应深般若波罗蜜，<a id="a-7A"></a>以沤和拘舍罗不见诸法荣冀，<a id="a-7B"></a>终不诽谤，<a id="a-7C"></a>终不离六波罗蜜，<a id="a-7D"></a>终不离诸佛世尊。<a id="a-7E"></a>若复欲作诸善之本供养承事诸佛世尊者，<a id="a-7F"></a>即如意愿从一佛国至一佛国，<a id="a-7G"></a>终不复受母人胎生，<a id="a-7H"></a>终不离五通，<a id="a-7I"></a>不与诸垢相近，<a id="a-7J"></a>亦不与声闻、<a id="a-7K"></a>辟支佛意相近，<a id="a-7L"></a>教化众生净佛国土。<a id="a-7M"></a>菩萨如是行者为应深般若波罗蜜。</p>
  <p id="a7N">“须菩提，<a id="a-7O"></a>复有善男子、<a id="a-7P"></a>善女人行菩萨道者，<a id="a-7Q"></a>见无央数不可计阿僧祇诸佛，<a id="a-7R"></a>行六波罗蜜而有所倚，<a id="a-7S"></a>闻说深般若波罗蜜便弃舍去。<a id="a-7T"></a>如是菩萨更生慢意，<a id="a-7U"></a>便离诸佛世尊，<a id="a-7V"></a>便不得闻深般若波罗蜜。<a id="a-7W"></a>”</p>
  <p id="a7X">佛语须菩提：<a id="a-7Y"></a>“不乐闻深般若波罗蜜者，<a id="a-7Z"></a>今亦在是会中坐。<a id="a-7a"></a>何以故？<a id="a-7b"></a>是善男子、<a id="a-7c"></a>善女人行菩萨道时，<a id="a-7d"></a>从本闻深般若波罗蜜不乐舍去，<a id="a-7e"></a>用是故今闻深般若波罗蜜，<a id="a-7f"></a>不乐复欲舍去。<a id="a-7g"></a>与身口意不和，<a id="a-7h"></a>积无黠之罪，<a id="a-7i"></a>以是罪重故拒逆深般若波罗蜜。<a id="a-7j"></a>拒逆深般若波罗蜜者，<a id="a-7k"></a>为拒逆过去、<a id="a-7l"></a>当来、<a id="a-7m"></a>今现在诸佛萨云若已，<a id="a-7n"></a>以逆萨云若罪故断萨云若，<a id="a-7o"></a>用断萨云若罪故当入泥犁中见煮，<a id="a-7p"></a>无央数百千岁从一泥犁出复至一泥犁，<a id="a-7q"></a>至劫尽火烧时，<a id="a-7r"></a>当复至他方大泥犁中，<a id="a-7s"></a>他方劫尽当复从他方一泥犁中复至一他方泥犁中，<a id="a-7t"></a>如是遍诸他方泥犁，<a id="a-7u"></a>以用是断法罪故当复更来生是间泥犁中，<a id="a-7v"></a>当受泥犁中剧痛之罪，<a id="a-7w"></a>至劫尽当堕他方畜生中；<a id="a-7x"></a>如是展转遍堕十方诸畜生中，<a id="a-7y"></a>从畜生中出当生炎楼，<a id="a-7z"></a>受薜荔形极剧勤苦；<a id="a-80"></a>如是久后才得为人，<a id="a-81"></a>所生之处常当生盲家，<a id="a-82"></a>或生杀人家，<a id="a-83"></a>或生渔猎家、<a id="a-84"></a>屠杀家，<a id="a-85"></a>或生下贱乞丐人家，<a id="a-86"></a>或盲，<a id="a-87"></a>或聋，<a id="a-88"></a>或无手足，<a id="a-89"></a>或喑哑不能言，<a id="a-8A"></a>受是罪已当复生边地无佛、<a id="a-8B"></a>无法、<a id="a-8C"></a>无弟子处。<a id="a-8D"></a>作是断法者皆当具足受是上罪。<a id="a-8E"></a>”</p>
  <p id="a8F">舍利弗白佛言：<a id="a-8G"></a>“是断法者为入五无间罪。<a id="a-8H"></a>”</p>
  <p id="a8I">佛言：<a id="a-8J"></a>“如是断法之罪不可具说。<a id="a-8K"></a>说是般若波罗蜜时，<a id="a-8L"></a>若断他人言：<a id="a-8M"></a>‘是非律，<a id="a-8N"></a>是非尊教，<a id="a-8O"></a>是非如来无所著等正觉之教。<a id="a-8P"></a>’自不修学，<a id="a-8Q"></a>复断他人令远离之，<a id="a-8R"></a>自丧其意复丧他人意，<a id="a-8S"></a>自毒其意复毒他人意，<a id="a-8T"></a>为自亡失复亡失他人，<a id="a-8U"></a>自不解深般若波罗蜜而弃舍去，<a id="a-8V"></a>复教他人令远离之。</p>
  <p id="a8W">“舍利弗，<a id="a-8X"></a>是曹之人尚不当闻其音声，<a id="a-8Y"></a>何况当与共从事而同处坐起？<a id="a-8Z"></a>何以故？<a id="a-8a"></a>当知是辈人法中之大患，<a id="a-8b"></a>当知是人为堕衰冥。<a id="a-8c"></a>若闻是辈人所说有信受者，<a id="a-8d"></a>亦当复受不测之罪。<a id="a-8e"></a>舍利弗，<a id="a-8f"></a>断般若波罗蜜之人，<a id="a-8g"></a>当知是为法中之大病。<a id="a-8h"></a>”</p>
  <p id="a8i">舍利弗言：<a id="a-8j"></a>“世尊，<a id="a-8k"></a>是谤法之人在所生处受其身形，<a id="a-8l"></a>宁可说不？<a id="a-8m"></a>”</p>
  <p id="a8n">佛言：<a id="a-8o"></a>“置是谤法之人所生受形。<a id="a-8p"></a>何以故？<a id="a-8q"></a>是人傥闻其身热血从口中出，<a id="a-8r"></a>其人愁忧或病、<a id="a-8s"></a>或死、<a id="a-8t"></a>或痿黄，<a id="a-8u"></a>熟受是苦痛糜死之罪。<a id="a-8v"></a>若使无是辈罪者，<a id="a-8w"></a>世尊终不使舍利弗发是问也。<a id="a-8x"></a>有如是病者所受身形，<a id="a-8y"></a>以是故如来不为舍利弗说。<a id="a-8z"></a>”</p>
  <p id="a90">舍利弗言：<a id="a-91"></a>“世尊，<a id="a-92"></a>当说是断法之人所受身形。<a id="a-93"></a>世尊，<a id="a-94"></a>所说者当为后世而作大明。<a id="a-95"></a>”</p>
  <p id="a96">佛言：<a id="a-97"></a>“我属所说诽谤断法所可受罪，<a id="a-98"></a>所更泥犁展转劫数，<a id="a-99"></a>受畜生身、<a id="a-9A"></a>受薜荔形所更劫数，<a id="a-9B"></a>以受人身盲、<a id="a-9C"></a>聋、<a id="a-9D"></a>喑哑、<a id="a-9E"></a>下贱、<a id="a-9F"></a>乞丐所更如是，<a id="a-9G"></a>则为后世作大明。<a id="a-9H"></a>已闻是教者，<a id="a-9I"></a>则不敢复断法诽谤。<a id="a-9J"></a>”</p>
  <p id="a9K">舍利弗言：<a id="a-9L"></a>“世尊，<a id="a-9M"></a>善男子、<a id="a-9N"></a>善女人各当自念：<a id="a-9O"></a>‘我闻是语其心恐怖，<a id="a-9P"></a>我终不敢有是辈事，<a id="a-9Q"></a>尽我形寿终不敢断法诽谤。<a id="a-9R"></a>如彼我若诽谤，<a id="a-9S"></a>或堕恶处勤苦如是。<a id="a-9T"></a>’”</p>
  <p id="a9U">须菩提白佛言：<a id="a-9V"></a>“世尊，<a id="a-9W"></a>若善男子、<a id="a-9X"></a>善女人常当摄身口意行，<a id="a-9Y"></a>意当念言：<a id="a-9Z"></a>‘我等不当受是坏法之罪，<a id="a-9a"></a>不见如来而不见法、<a id="a-9b"></a>不见众僧，<a id="a-9c"></a>或生无佛处，<a id="a-9d"></a>或堕贫家，<a id="a-9e"></a>或生拒突不闻法处。<a id="a-9f"></a>’”</p>
  <p id="a9g">须菩提白佛言：<a id="a-9h"></a>“世尊，<a id="a-9i"></a>以口行故便受坏法深重之罪耶？<a id="a-9j"></a>”</p>
  <p id="a9k">佛言：<a id="a-9l"></a>“如是，<a id="a-9m"></a>以口过故便受坏法深重之罪。<a id="a-9n"></a>须菩提，<a id="a-9o"></a>当来之世或有愚人，<a id="a-9p"></a>于善法教为我作沙门，<a id="a-9q"></a>反诽谤远离深般若波罗蜜。<a id="a-9r"></a>诽谤远离深般若波罗蜜者，<a id="a-9s"></a>为已诽谤诸如来无所著等正觉之道；<a id="a-9t"></a>已诽谤如来道者，<a id="a-9u"></a>则为诽谤远离过去、<a id="a-9v"></a>当来、<a id="a-9w"></a>现在诸佛萨云若；<a id="a-9x"></a>已诽谤萨云若者，<a id="a-9y"></a>则为远离法；<a id="a-9z"></a>已远离法者，<a id="a-A0"></a>则为远离僧；<a id="a-A1"></a>已远离僧者，<a id="a-A2"></a>则为远离世间正见；<a id="a-A3"></a>已远离正见者，<a id="a-A4"></a>则为远离三十七品、<a id="a-A5"></a>萨云若已；<a id="a-A6"></a>离萨云若者，<a id="a-A7"></a>则为受不可计阿僧祇劫之罪身；<a id="a-A8"></a>受是罪身者，<a id="a-A9"></a>则为受不可计阿僧祇劫愁悲苦恼。<a id="a-AA"></a>”</p>
  <p id="aAB">须菩提白佛言：<a id="a-AC"></a>“世尊，<a id="a-AD"></a>愚痴之人远离深般若波罗蜜为有几事？<a id="a-AE"></a>”</p>
  <p id="aAF">佛言：<a id="a-AG"></a>“有四事。<a id="a-AH"></a>何等为四？<a id="a-AI"></a>一者、<a id="a-AJ"></a>为魔所使；<a id="a-AK"></a>二者、<a id="a-AL"></a>不信不解，<a id="a-AM"></a>深法不爱不乐；<a id="a-AN"></a>三者、<a id="a-AO"></a>与恶知识相得，<a id="a-AP"></a>不应顺行，<a id="a-AQ"></a>入于五阴，<a id="a-AR"></a>以是三事远离深法；<a id="a-AS"></a>四者、<a id="a-AT"></a>是愚痴人多行瞋恚，<a id="a-AU"></a>喜自贡高訾蔑他人。<a id="a-AV"></a>以是四事故，<a id="a-AW"></a>愚痴之人远离深般若波罗蜜。<a id="a-AX"></a>”</p>
  <p id="aAY">须菩提白佛言：<a id="a-AZ"></a>“深般若波罗蜜难了。<a id="a-Aa"></a>何以故？<a id="a-Ab"></a>解不随顺，<a id="a-Ac"></a>不应善本，<a id="a-Ad"></a>恶友相得。<a id="a-Ae"></a>”</p>
  <p id="aAf">佛言：<a id="a-Ag"></a>“如是，<a id="a-Ah"></a>须菩提，<a id="a-Ai"></a>如汝所言。<a id="a-Aj"></a>”</p>
  <p id="aAk">须菩提复白佛言：<a id="a-Al"></a>“世尊，<a id="a-Am"></a>云何深般若波罗蜜难了难知？<a id="a-An"></a>”</p>
  <p id="aAo">佛报言：<a id="a-Ap"></a>“须菩提，<a id="a-Aq"></a>五阴不缚不解。<a id="a-Ar"></a>何以故？<a id="a-As"></a>色、<a id="a-At"></a>色自有性，<a id="a-Au"></a>痛、<a id="a-Av"></a>痛自有性，<a id="a-Aw"></a>想、<a id="a-Ax"></a>想自有性，<a id="a-Ay"></a>行、<a id="a-Az"></a>行自有性，<a id="a-B0"></a>识、<a id="a-B1"></a>识自有性。<a id="a-B2"></a>六波罗蜜亦不缚亦不解。<a id="a-B3"></a>何以故？<a id="a-B4"></a>六波罗蜜所有无所有故。<a id="a-B5"></a>内空、<a id="a-B6"></a>外空及有无空亦不缚亦不解。<a id="a-B7"></a>何以故？<a id="a-B8"></a>内外空亦无所有故。</p>
  <p id="aB9">“须菩提，<a id="a-BA"></a>三十七品至佛十八法乃至萨云若、<a id="a-BB"></a>萨云若事亦不缚亦不解。<a id="a-BC"></a>何以故？<a id="a-BD"></a>所有者皆无所有故。<a id="a-BE"></a>五阴过去亦不缚亦不解。<a id="a-BF"></a>何以故？<a id="a-BG"></a>诸阴过去空、<a id="a-BH"></a>过去空故。</p>
  <p id="aBI">“须菩提，<a id="a-BJ"></a>乃至萨云若过去亦不缚亦不解。<a id="a-BK"></a>何以故？<a id="a-BL"></a>萨云若过去空故。</p>
  <p id="aBM">“须菩提，<a id="a-BN"></a>当来五阴亦不缚亦不解。<a id="a-BO"></a>何以故？<a id="a-BP"></a>当来五阴空故。<a id="a-BQ"></a>乃至萨云若亦复如是。<a id="a-BR"></a>现在五阴亦不缚亦不解。<a id="a-BS"></a>何以故？<a id="a-BT"></a>现在五阴空故。<a id="a-BU"></a>乃至萨云若亦复如是。<a id="a-BV"></a>”</p>
  <p id="aBW">须菩提言：<a id="a-BX"></a>“世尊，<a id="a-BY"></a>解不随顺，<a id="a-BZ"></a>无有善本，<a id="a-Ba"></a>恶友相得，<a id="a-Bb"></a>懈怠之人，<a id="a-Bc"></a>无慧进者，<a id="a-Bd"></a>喜乱志者，<a id="a-Be"></a>是辈之人不能解深般若波罗蜜。<a id="a-Bf"></a>”</p>
  <p id="aBg">佛言：<a id="a-Bh"></a>“如汝所言，<a id="a-Bi"></a>是辈之人不能解说深般若波罗蜜。</p>
  <p id="aBj">“须菩提，<a id="a-Bk"></a>五阴净者则道亦净，<a id="a-Bl"></a>以道净故所得果净。</p>
  <p id="aBm">“须菩提，<a id="a-Bn"></a>以五阴净则般若波罗蜜净，<a id="a-Bo"></a>般若波罗蜜净则五阴净，<a id="a-Bp"></a>以五阴净则萨云若净，<a id="a-Bq"></a>以萨云若净则五阴净，<a id="a-Br"></a>五阴与萨云若则一无有二，<a id="a-Bs"></a>亦不破亦不坏。</p>
  <p id="aBt">“须菩提，<a id="a-Bu"></a>五阴无有二净，<a id="a-Bv"></a>萨云若亦无二净，<a id="a-Bw"></a>一法无二；<a id="a-Bx"></a>众生、<a id="a-By"></a>知见、<a id="a-Bz"></a>寿命亦净，<a id="a-C0"></a>众生亦净，<a id="a-C1"></a>萨云若净，<a id="a-C2"></a>一净无有二。</p>
  <p id="aC3">“须菩提，<a id="a-C4"></a>吾我净，<a id="a-C5"></a>萨云若净，<a id="a-C6"></a>知见、<a id="a-C7"></a>寿命净，<a id="a-C8"></a>五阴、<a id="a-C9"></a>萨云若一净无二，<a id="a-CA"></a>亦不断亦不破。</p>
  <p id="aCB">“须菩提，<a id="a-CC"></a>淫怒痴、<a id="a-CD"></a>五阴、<a id="a-CE"></a>萨云若净，<a id="a-CF"></a>一净无二。</p>
  <p id="aCG">“须菩提，<a id="a-CH"></a>痴净，<a id="a-CI"></a>已痴净则行净，<a id="a-CJ"></a>已行净则识净，<a id="a-CK"></a>已识净则名色净，<a id="a-CL"></a>已名色净则六入净，<a id="a-CM"></a>已六入净则栽净，<a id="a-CN"></a>已栽净则觉净，<a id="a-CO"></a>已觉净则爱净，<a id="a-CP"></a>已爱净则受净，<a id="a-CQ"></a>已受净则有净，<a id="a-CR"></a>已有净则生净，<a id="a-CS"></a>已生净则死净，<a id="a-CT"></a>已死净则六波罗蜜净，<a id="a-CU"></a>已六波罗蜜净则内外空及有无空净，<a id="a-CV"></a>已有无空净则三十七品净，<a id="a-CW"></a>已三十七品净则萨云若净，<a id="a-CX"></a>萨云若净是为一净无有二，<a id="a-CY"></a>亦无破亦无断。</p>
  <p id="aCZ">“须菩提，<a id="a-Ca"></a>般若波罗蜜净，<a id="a-Cb"></a>五阴净，<a id="a-Cc"></a>萨云若净，<a id="a-Cd"></a>一净无二净。<a id="a-Ce"></a>五波罗蜜净，<a id="a-Cf"></a>萨云若净；<a id="a-Cg"></a>内外空及有无空净，<a id="a-Ch"></a>萨云若净；<a id="a-Ci"></a>三十七品净，<a id="a-Cj"></a>萨云若净；<a id="a-Ck"></a>十八法净，<a id="a-Cl"></a>萨云若净。</p>
  <p id="aCm">“须菩提，<a id="a-Cn"></a>萨云若净乃至般若波罗蜜净等无有异。</p>
  <p id="aCo">“须菩提，<a id="a-Cp"></a>有为净、<a id="a-Cq"></a>无为净，<a id="a-Cr"></a>一净无有二。</p>
  <p id="aCs">“须菩提，<a id="a-Ct"></a>过去净、<a id="a-Cu"></a>当来净、<a id="a-Cv"></a>现在净，<a id="a-Cw"></a>过去、<a id="a-Cx"></a>当来、<a id="a-Cy"></a>今现在净，<a id="a-Cz"></a>一净无二，<a id="a-D0"></a>亦不坏亦不断，<a id="a-D1"></a>以是故为净。<a id="a-D2"></a>”</p>
  <p data-pb></p>
  <h2 id="aD3">明净品第四十三</h2>
  <p id="aD4">舍利弗白佛言：<a id="a-D5"></a>“世尊，<a id="a-D6"></a>净为甚深。<a id="a-D7"></a>”</p>
  <p id="aD8">佛言：<a id="a-D9"></a>“常净。<a id="a-DA"></a>”</p>
  <p id="aDB">舍利弗言：<a id="a-DC"></a>“世尊，<a id="a-DD"></a>何以故常净？<a id="a-DE"></a>”</p>
  <p id="aDF">佛言：<a id="a-DG"></a>“五阴净故常净。<a id="a-DH"></a>舍利弗，<a id="a-DI"></a>三十七品、<a id="a-DJ"></a>十种力及十八法、<a id="a-DK"></a>道净、<a id="a-DL"></a>佛净，<a id="a-DM"></a>萨云若、<a id="a-DN"></a>萨云若事净故净甚深。<a id="a-DO"></a>”</p>
  <p id="aDP">舍利弗言：<a id="a-DQ"></a>“明净，<a id="a-DR"></a>世尊。<a id="a-DS"></a>”</p>
  <p id="aDT">佛言：<a id="a-DU"></a>“常净故。<a id="a-DV"></a>”</p>
  <p id="aDW">舍利弗言：<a id="a-DX"></a>“何以故明净？<a id="a-DY"></a>”</p>
  <p id="aDZ">佛言：<a id="a-Da"></a>“六波罗蜜净，<a id="a-Db"></a>萨云若净，<a id="a-Dc"></a>是故明净。<a id="a-Dd"></a>”</p>
  <p id="aDe">舍利弗言：<a id="a-Df"></a>“世尊，<a id="a-Dg"></a>泥洹净耶？<a id="a-Dh"></a>”</p>
  <p id="aDi">佛言：<a id="a-Dj"></a>“常净。<a id="a-Dk"></a>”</p>
  <p id="aDl">“世尊，<a id="a-Dm"></a>何以故泥洹净？<a id="a-Dn"></a>”</p>
  <p id="aDo">佛言：<a id="a-Dp"></a>“以五阴无边福，<a id="a-Dq"></a>亦无来无去，<a id="a-Dr"></a>萨云若无边福，<a id="a-Ds"></a>亦无来亦无去故。<a id="a-Dt"></a>”</p>
  <p id="aDu">舍利弗言：<a id="a-Dv"></a>“世尊，<a id="a-Dw"></a>净无所著。<a id="a-Dx"></a>”</p>
  <p id="aDy">佛言：<a id="a-Dz"></a>“常净。<a id="a-E0"></a>”</p>
  <p id="aE1">“世尊，<a id="a-E2"></a>何谁无所著净？<a id="a-E3"></a>”</p>
  <p id="aE4">佛言：<a id="a-E5"></a>“以五阴性猛无所著常净故，<a id="a-E6"></a>至萨云若性猛无所著常净故。<a id="a-E7"></a>”</p>
  <p id="aE8">“世尊，<a id="a-E9"></a>无所逮、<a id="a-EA"></a>无所得净耶？<a id="a-EB"></a>”</p>
  <p id="aEC">佛言：<a id="a-ED"></a>“常净。<a id="a-EE"></a>”</p>
  <p id="aEF">“世尊，<a id="a-EG"></a>何以故无所逮、<a id="a-EH"></a>无所得净耶？<a id="a-EI"></a>”</p>
  <p id="aEJ">佛言：<a id="a-EK"></a>“五阴无所逮、<a id="a-EL"></a>无所得净，<a id="a-EM"></a>至萨云若无所逮、<a id="a-EN"></a>无所得净。<a id="a-EO"></a>”</p>
  <p id="aEP">“世尊，<a id="a-EQ"></a>无所生净。<a id="a-ER"></a>”</p>
  <p id="aES">佛言：<a id="a-ET"></a>“佛常净。<a id="a-EU"></a>”</p>
  <p id="aEV">“世尊，<a id="a-EW"></a>何以故无所生，<a id="a-EX"></a>无所生净？<a id="a-EY"></a>”</p>
  <p id="aEZ">佛言：<a id="a-Ea"></a>“无所生者是无所生净，<a id="a-Eb"></a>至萨云若无所生，<a id="a-Ec"></a>无所生净。<a id="a-Ed"></a>”</p>
  <p id="aEe">舍利弗言：<a id="a-Ef"></a>“世尊，<a id="a-Eg"></a>不生三界净耶？<a id="a-Eh"></a>”</p>
  <p id="aEi">佛言：<a id="a-Ej"></a>“常净。<a id="a-Ek"></a>”</p>
  <p id="aEl">“世尊，<a id="a-Em"></a>何以故不生三界净耶？<a id="a-En"></a>”</p>
  <p id="aEo">佛言：<a id="a-Ep"></a>“不有三界所有故不生为净。<a id="a-Eq"></a>”</p>
  <p id="aEr">“世尊，<a id="a-Es"></a>无所知净。<a id="a-Et"></a>”</p>
  <p id="aEu">佛言：<a id="a-Ev"></a>“常净。<a id="a-Ew"></a>”</p>
  <p id="aEx">“世尊，<a id="a-Ey"></a>何以故无所知净？<a id="a-Ez"></a>”</p>
  <p id="aF0">佛言：<a id="a-F1"></a>“诸法聋故无所知净。<a id="a-F2"></a>”</p>
  <p id="aF3">“世尊，<a id="a-F4"></a>知净。<a id="a-F5"></a>”</p>
  <p id="aF6">佛言：<a id="a-F7"></a>“常净。<a id="a-F8"></a>”</p>
  <p id="aF9">“世尊，<a id="a-FA"></a>云何五阴无所知净？<a id="a-FB"></a>”</p>
  <p id="aFC">佛言：<a id="a-FD"></a>“五阴相空故无所知净。<a id="a-FE"></a>”</p>
  <p id="aFF">“世尊，<a id="a-FG"></a>诸法皆净耶？<a id="a-FH"></a>”</p>
  <p id="aFI">佛言：<a id="a-FJ"></a>“常净。<a id="a-FK"></a>”</p>
  <p id="aFL">“世尊，<a id="a-FM"></a>云何诸法净故净？<a id="a-FN"></a>”</p>
  <p id="aFO">佛言：<a id="a-FP"></a>“诸法无所得故诸法净。<a id="a-FQ"></a>”</p>
  <p id="aFR">舍利弗言：<a id="a-FS"></a>“世尊，<a id="a-FT"></a>般若波罗蜜于萨云若，<a id="a-FU"></a>亦不作增事，<a id="a-FV"></a>亦不作损事净。<a id="a-FW"></a>”</p>
  <p id="aFX">佛言：<a id="a-FY"></a>“常净。<a id="a-FZ"></a>”</p>
  <p id="aFa">“世尊，<a id="a-Fb"></a>何以故般若波罗蜜于萨云若不作增损事净？<a id="a-Fc"></a>”</p>
  <p id="aFd">佛言：<a id="a-Fe"></a>“法常住故。<a id="a-Ff"></a>”</p>
  <p id="aFg">“世尊，<a id="a-Fh"></a>般若波罗蜜净诸法无所取？<a id="a-Fi"></a>”</p>
  <p id="aFj">佛言：<a id="a-Fk"></a>“常净。<a id="a-Fl"></a>”</p>
  <p id="aFm">“世尊，<a id="a-Fn"></a>云何般若波罗蜜净诸法无所取耶？<a id="a-Fo"></a>”</p>
  <p id="aFp">佛言：<a id="a-Fq"></a>“法性不动转故。<a id="a-Fr"></a>”</p>
  <p id="aFs">须菩提白佛言：<a id="a-Ft"></a>“吾我、<a id="a-Fu"></a>五阴净耶？<a id="a-Fv"></a>”</p>
  <p id="aFw">佛言：<a id="a-Fx"></a>“常净。<a id="a-Fy"></a>”</p>
  <p id="aFz">须菩提言：<a id="a-G0"></a>“世尊，<a id="a-G1"></a>何以故吾我净、<a id="a-G2"></a>五阴净？<a id="a-G3"></a>何以故常净？<a id="a-G4"></a>”</p>
  <p id="aG5">佛言：<a id="a-G6"></a>“吾我无所有、<a id="a-G7"></a>五阴无所有故常净。<a id="a-G8"></a>”</p>
  <p id="aG9">须菩提言：<a id="a-GA"></a>“世尊，<a id="a-GB"></a>吾我净，<a id="a-GC"></a>六波罗蜜净，<a id="a-GD"></a>三十七品净；<a id="a-GE"></a>吾我净，<a id="a-GF"></a>十力净，<a id="a-GG"></a>十八法净。<a id="a-GH"></a>”</p>
  <p id="aGI">佛言：<a id="a-GJ"></a>“常净。<a id="a-GK"></a>”</p>
  <p id="aGL">须菩提言：<a id="a-GM"></a>“何以故吾我净乃至十八法净？<a id="a-GN"></a>”</p>
  <p id="aGO">佛言：<a id="a-GP"></a>“吾我无所有乃至佛十八法亦无所有故净。<a id="a-GQ"></a>”</p>
  <p id="aGR">“世尊，<a id="a-GS"></a>吾我净，<a id="a-GT"></a>须陀洹净乃至罗汉、<a id="a-GU"></a>辟支佛净；<a id="a-GV"></a>吾我净，<a id="a-GW"></a>道亦净。<a id="a-GX"></a>”</p>
  <p id="aGY">佛言：<a id="a-GZ"></a>“常净。<a id="a-Ga"></a>”</p>
  <p id="aGb">“世尊，<a id="a-Gc"></a>何以故吾我净，<a id="a-Gd"></a>声闻、<a id="a-Ge"></a>辟支佛净乃至道佛道亦净耶？<a id="a-Gf"></a>”</p>
  <p id="aGg">佛言：<a id="a-Gh"></a>“诸法相空净。<a id="a-Gi"></a>”</p>
  <p id="aGj">“世尊，<a id="a-Gk"></a>吾我净，<a id="a-Gl"></a>萨云若净。<a id="a-Gm"></a>”</p>
  <p id="aGn">佛言：<a id="a-Go"></a>“常净。<a id="a-Gp"></a>”</p>
  <p id="aGq">“世尊，<a id="a-Gr"></a>云何吾我净、<a id="a-Gs"></a>萨云若净常净耶？<a id="a-Gt"></a>”</p>
  <p id="aGu">佛言：<a id="a-Gv"></a>“无有相不变故。<a id="a-Gw"></a>”</p>
  <p id="aGx">须菩提言：<a id="a-Gy"></a>“世尊，<a id="a-Gz"></a>二净无所得、<a id="a-H0"></a>无所逮。<a id="a-H1"></a>”</p>
  <p id="aH2">佛言：<a id="a-H3"></a>“常净。<a id="a-H4"></a>”</p>
  <p id="aH5">“世尊，<a id="a-H6"></a>云何二净无所逮、<a id="a-H7"></a>无所得常净？<a id="a-H8"></a>”</p>
  <p id="aH9">佛言：<a id="a-HA"></a>“不著不断故。<a id="a-HB"></a>”</p>
  <p id="aHC">“世尊，<a id="a-HD"></a>吾我净，<a id="a-HE"></a>无所陷溺。<a id="a-HF"></a>”</p>
  <p id="aHG">佛言：<a id="a-HH"></a>“无所生净。<a id="a-HI"></a>”</p>
  <p id="aHJ">须菩提言：<a id="a-HK"></a>“世尊，<a id="a-HL"></a>云何吾我五阴净、<a id="a-HM"></a>无所生常净耶？<a id="a-HN"></a>”</p>
  <p id="aHO">佛言：<a id="a-HP"></a>“空无边际故。<a id="a-HQ"></a>”</p>
  <p id="aHR">须菩提白佛言：<a id="a-HS"></a>“若菩萨摩诃萨作是知者，<a id="a-HT"></a>是为行般若波罗蜜。<a id="a-HU"></a>”</p>
  <p id="aHV">佛言：<a id="a-HW"></a>“常净。<a id="a-HX"></a>”</p>
  <p id="aHY">“世尊，<a id="a-HZ"></a>云何作是知为行般若波罗蜜？<a id="a-Ha"></a>”</p>
  <p id="aHb">佛言：<a id="a-Hc"></a>“知道事故。<a id="a-Hd"></a>”</p>
  <p id="aHe">须菩提白佛言：<a id="a-Hf"></a>“假令菩萨行般若波罗蜜以沤和拘舍罗者，<a id="a-Hg"></a>作是念已，<a id="a-Hh"></a>亦不知色，<a id="a-Hi"></a>痛、<a id="a-Hj"></a>想、<a id="a-Hk"></a>行、<a id="a-Hl"></a>识亦不知识，<a id="a-Hm"></a>过去法亦不知过去法，<a id="a-Hn"></a>未来法亦不知未来法，<a id="a-Ho"></a>现在法亦不知现在法。<a id="a-Hp"></a>”</p>
  <p id="aHq">佛语须菩提：<a id="a-Hr"></a>“得般若波罗蜜行沤和拘舍罗菩萨，<a id="a-Hs"></a>不作是念，<a id="a-Ht"></a>行六波罗蜜言‘我布施，<a id="a-Hu"></a>持是施，<a id="a-Hv"></a>为是施’，<a id="a-Hw"></a>至般若波罗蜜亦复如是，<a id="a-Hx"></a>亦不言‘我作功德，<a id="a-Hy"></a>我有功德’，<a id="a-Hz"></a>亦不言‘我当得菩萨道’，<a id="a-I0"></a>亦不言‘我教化众生净佛国土’，<a id="a-I1"></a>亦不言‘我逮萨云若’。<a id="a-I2"></a>诸行般若波罗蜜沤和拘舍罗者，<a id="a-I3"></a>亦不有是念‘内空、<a id="a-I4"></a>外空至有无空’，<a id="a-I5"></a>无是念故，<a id="a-I6"></a>须菩提，<a id="a-I7"></a>为菩萨摩诃萨行般若波罗蜜沤和拘舍罗为无所著。<a id="a-I8"></a>”</p>
  <p id="aI9">释提桓因问须菩提：<a id="a-IA"></a>“善男子、<a id="a-IB"></a>善女人行菩萨道者，<a id="a-IC"></a>何等为著？<a id="a-ID"></a>”</p>
  <p id="aIE">报言：<a id="a-IF"></a>“拘翼，<a id="a-IG"></a>行菩萨道者，<a id="a-IH"></a>有意想，<a id="a-II"></a>有施想，<a id="a-IJ"></a>有六波罗蜜想，<a id="a-IK"></a>有内空、<a id="a-IL"></a>外空及有无空想，<a id="a-IM"></a>有三十七品想，<a id="a-IN"></a>有十八法想，<a id="a-IO"></a>有十力想，<a id="a-IP"></a>有诸佛如来想，<a id="a-IQ"></a>有供养诸佛功德想，<a id="a-IR"></a>都卢计之合之，<a id="a-IS"></a>持是想作阿耨多罗三耶三菩。<a id="a-IT"></a>拘翼，<a id="a-IU"></a>善男子行菩萨道者是为著，<a id="a-IV"></a>不能得无礙慧行般若波罗蜜。<a id="a-IW"></a>何以故？<a id="a-IX"></a>五阴性不可旨有所造设，<a id="a-IY"></a>乃至萨云若性亦不可旨有所造设。</p>
  <p id="aIZ">“拘翼，<a id="a-Ia"></a>菩萨摩诃萨所为阿耨多罗三耶三菩，<a id="a-Ib"></a>为诸众生劝助众生，<a id="a-Ic"></a>为众生行檀波罗蜜，<a id="a-Id"></a>念众生故亦复劝助他人，<a id="a-Ie"></a>使为众生行檀波罗蜜，<a id="a-If"></a>不当作想行六波罗蜜，<a id="a-Ig"></a>亦不当想行内空、<a id="a-Ih"></a>外空及有无空，<a id="a-Ii"></a>亦不当想行三十七品，<a id="a-Ij"></a>亦不当想行道。<a id="a-Ik"></a>善男子、<a id="a-Il"></a>善女人作如是行，<a id="a-Im"></a>复劝助他人令作阿耨多罗三耶三菩，<a id="a-In"></a>作是劝助者为不自堕落，<a id="a-Io"></a>亦不令他人离诸佛之劝助。<a id="a-Ip"></a>如是善男子、<a id="a-Iq"></a>善女人离诸际著。<a id="a-Ir"></a>”</p>
  <p id="aIs">佛告须菩提：<a id="a-It"></a>“善哉！<a id="a-Iu"></a>善哉！<a id="a-Iv"></a>令诸菩萨解诸际著。<a id="a-Iw"></a>须菩提，<a id="a-Ix"></a>谛听！<a id="a-Iy"></a>谛听！<a id="a-Iz"></a>善思念之，<a id="a-J0"></a>当更为汝说微妙著。<a id="a-J1"></a>”</p>
  <p id="aJ2">须菩提叉手言：<a id="a-J3"></a>“唯，<a id="a-J4"></a>世尊，<a id="a-J5"></a>愿乐欲闻。<a id="a-J6"></a>”</p>
  <p id="aJ7">佛言：<a id="a-J8"></a>“善男子、<a id="a-J9"></a>善女人发阿耨多罗三耶三菩想念如来。<a id="a-JA"></a>须菩提，<a id="a-JB"></a>意有想念便著于诸如来，<a id="a-JC"></a>从发意至于法尽于其中间所作功德皆作想念，<a id="a-JD"></a>作是想念求阿耨多罗三耶三菩，<a id="a-JE"></a>随其想念则为著诸佛、<a id="a-JF"></a>弟子众及诸众生所作功德，<a id="a-JG"></a>持是想念作阿耨多罗三耶三菩，<a id="a-JH"></a>如所想如所著。<a id="a-JI"></a>何以故？<a id="a-JJ"></a>不当以想念诸佛之功德。<a id="a-JK"></a>”</p>
  <p id="aJL">须菩提白佛言：<a id="a-JM"></a>“般若波罗蜜甚深！<a id="a-JN"></a>”</p>
  <p id="aJO">佛言：<a id="a-JP"></a>“诸法性寂故。<a id="a-JQ"></a>”</p>
  <p id="aJR">须菩提言：<a id="a-JS"></a>“世尊，<a id="a-JT"></a>般若波罗蜜者大有名字。<a id="a-JU"></a>”</p>
  <p id="aJV">佛言：<a id="a-JW"></a>“般若波罗蜜，<a id="a-JX"></a>无有作者，<a id="a-JY"></a>无能成者，<a id="a-JZ"></a>无能得者，<a id="a-Ja"></a>亦无能逮者，<a id="a-Jb"></a>亦无能觉者。<a id="a-Jc"></a>”</p>
  <p id="aJd">须菩提言：<a id="a-Je"></a>“世尊，<a id="a-Jf"></a>一切诸法无能逮得者。<a id="a-Jg"></a>”</p>
  <p id="aJh">佛言：<a id="a-Ji"></a>“法性无二也。<a id="a-Jj"></a>须菩提，<a id="a-Jk"></a>诸法性无有若干一性，<a id="a-Jl"></a>一性者则非性，<a id="a-Jm"></a>非性者则非作，<a id="a-Jn"></a>非作者亦不造。<a id="a-Jo"></a>须菩提，<a id="a-Jp"></a>法性一非造作。<a id="a-Jq"></a>”</p>
  <p id="aJr">佛言：<a id="a-Js"></a>“菩萨摩诃萨知一切法非作非造，<a id="a-Jt"></a>则弃一切著际。<a id="a-Ju"></a>”</p>
  <p id="aJv">须菩提白佛言：<a id="a-Jw"></a>“般若波罗蜜难晓难知！<a id="a-Jx"></a>”</p>
  <p id="aJy">佛言：<a id="a-Jz"></a>“亦无知者，<a id="a-K0"></a>亦无见者，<a id="a-K1"></a>亦无得者，<a id="a-K2"></a>无有识者，<a id="a-K3"></a>亦无逮觉者。<a id="a-K4"></a>”</p>
  <p id="aK5">须菩提白佛言：<a id="a-K6"></a>“世尊，<a id="a-K7"></a>般若波罗蜜者不可思议。<a id="a-K8"></a>”</p>
  <p id="aK9">佛告须菩提言：<a id="a-KA"></a>“亦非意所生，<a id="a-KB"></a>亦非五阴所生，<a id="a-KC"></a>亦非三十七品所生，<a id="a-KD"></a>亦非十力、<a id="a-KE"></a>十八法所生。<a id="a-KF"></a>”</p>
 </body>
</html>