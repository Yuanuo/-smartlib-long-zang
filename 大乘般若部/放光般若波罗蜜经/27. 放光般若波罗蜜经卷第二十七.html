<!doctype html>
<html id="z3IBT9OAL" data-ver="1385">
 <head>
  <meta charset="utf-8">
  <meta author="无罗叉">
  <meta author="竺叔兰">
  <meta library="龙藏">
  <meta catalog="大乘般若部">
  <meta period="西晋">
 </head>
 <body>
  <h1 id="a1">放光般若波罗蜜经卷第二十七</h1>
  <h2 id="a2">住二空品第七十八之余</h2>
  <p id="a3">佛告须菩提：<a id="a-4"></a>“如是，<a id="a-5"></a>如是，<a id="a-6"></a>如汝所言，<a id="a-7"></a>众生不可得，<a id="a-8"></a>当知内外空及有无空，<a id="a-9"></a>当知五阴空、<a id="a-A"></a>性空、<a id="a-B"></a>衰空，<a id="a-C"></a>当知四谛、<a id="a-D"></a>十二因缘空，<a id="a-E"></a>当知吾我空及知见空，<a id="a-F"></a>当知四禅空、<a id="a-G"></a>四等空、<a id="a-H"></a>四空定亦空，<a id="a-I"></a>当知三十七品空、<a id="a-J"></a>三脱门空，<a id="a-K"></a>当知八惟无空、<a id="a-L"></a>九次第禅空，<a id="a-M"></a>当知佛十八法空、<a id="a-N"></a>十种力空、<a id="a-O"></a>四无所畏空、<a id="a-P"></a>四无礙慧空，<a id="a-Q"></a>当知二地空，<a id="a-R"></a>当知菩萨空，<a id="a-S"></a>当知佛刹土空，<a id="a-T"></a>当知道空。<a id="a-U"></a>”</p>
  <p id="aV">佛告须菩提：<a id="a-W"></a>“菩萨觉知诸法皆空，<a id="a-X"></a>而为一切众生说法，<a id="a-Y"></a>既为说法不从是空有转还者，<a id="a-Z"></a>于诸法无所取、<a id="a-a"></a>无所舍，<a id="a-b"></a>亦无礙真谛，<a id="a-c"></a>说法无有虚饰。<a id="a-d"></a>譬如如来化作无央数人，<a id="a-e"></a>或安立于六波罗蜜者，<a id="a-f"></a>或安立于四禅、<a id="a-g"></a>四等者。<a id="a-h"></a>于须菩提意云何？<a id="a-i"></a>是化人宁有所得不？<a id="a-j"></a>”</p>
  <p id="ak">须菩提言：<a id="a-l"></a>“世尊，<a id="a-m"></a>不也，<a id="a-n"></a>化无所得。<a id="a-o"></a>”</p>
  <p id="ap">“须菩提，<a id="a-q"></a>当知菩萨教化众生亦复如是，<a id="a-r"></a>随其所能而为说法，<a id="a-s"></a>皆令众生离于颠倒，<a id="a-t"></a>亦不缚亦不解。<a id="a-u"></a>何以故？<a id="a-v"></a>五阴无缚亦不解，<a id="a-w"></a>若五阴有缚有解者则非五阴，<a id="a-x"></a>用五阴常自净故，<a id="a-y"></a>乃至有为无为法亦常自净。<a id="a-z"></a>菩萨为众生说法，<a id="a-10"></a>初不见众生，<a id="a-11"></a>以诸法不可得故。<a id="a-12"></a>菩萨住于无所住，<a id="a-13"></a>五阴空故无有处所，<a id="a-14"></a>乃至有为无为亦无所住。<a id="a-15"></a>何以故？<a id="a-16"></a>无有实故而无所住。<a id="a-17"></a>无所有亦不住于无所有，<a id="a-18"></a>有所有亦不住于有所有。<a id="a-19"></a>何以故？<a id="a-1A"></a>是皆不可得故，<a id="a-1B"></a>不可得者无有住处。<a id="a-1C"></a>须菩提，<a id="a-1D"></a>菩萨行般若波罗蜜皆明诸法分别诸空，<a id="a-1E"></a>菩萨作是行般若波罗蜜者，<a id="a-1F"></a>于诸如来无所著等正觉，<a id="a-1G"></a>于诸圣贤为无有过。<a id="a-1H"></a>何以故？<a id="a-1I"></a>诸佛世尊及诸圣贤皆逮觉是法教化众生，<a id="a-1J"></a>以得是法无转还者。<a id="a-1K"></a>何以故？<a id="a-1L"></a>法性、<a id="a-1M"></a>真际及如无转还者，<a id="a-1N"></a>亦无形貌可转还者。<a id="a-1O"></a>”</p>
  <p id="a1P">须菩提白佛言：<a id="a-1Q"></a>“世尊，<a id="a-1R"></a>法性、<a id="a-1S"></a>真际及如不转还者，<a id="a-1T"></a>五阴及如、<a id="a-1U"></a>真际、<a id="a-1V"></a>法性为有异耶？<a id="a-1W"></a>有为无为及道有漏无漏复有异耶？<a id="a-1X"></a>”</p>
  <p id="a1Y">佛言：<a id="a-1Z"></a>“不也，<a id="a-1a"></a>须菩提，<a id="a-1b"></a>五阴及如、<a id="a-1c"></a>真际、<a id="a-1d"></a>法性、<a id="a-1e"></a>有为无为及道等无有异。<a id="a-1f"></a>”</p>
  <p id="a1g">复问：<a id="a-1h"></a>“世尊，<a id="a-1i"></a>假令五阴及如乃至有为无为等无有异者，<a id="a-1j"></a>云何有善恶之报及五道生死？<a id="a-1k"></a>云何有三乘之法耶？<a id="a-1l"></a>”</p>
  <p id="a1m">佛言：<a id="a-1n"></a>“以众生习于世谛故便有道之名号，<a id="a-1o"></a>于第一最要义者无有分数。<a id="a-1p"></a>何以故？<a id="a-1q"></a>是法常寂，<a id="a-1r"></a>无所分别亦无所说，<a id="a-1s"></a>五阴亦无生灭亦无著断，<a id="a-1t"></a>用本空末空故。<a id="a-1u"></a>”</p>
  <p id="a1v">须菩提白佛言：<a id="a-1w"></a>“世尊，<a id="a-1x"></a>若习世谛便有道名者，<a id="a-1y"></a>一切凡夫皆为是道、<a id="a-1z"></a>是三乘耶？<a id="a-20"></a>”</p>
  <p id="a21">佛告须菩提：<a id="a-22"></a>“一切凡夫尽知集谛及道谛者，<a id="a-23"></a>若知是者当知是道。<a id="a-24"></a>若使凡夫不知者，<a id="a-25"></a>亦无道处，<a id="a-26"></a>亦无道报。<a id="a-27"></a>”</p>
  <p id="a28">复问：<a id="a-29"></a>“云何凡夫当得道之果报？<a id="a-2A"></a>”</p>
  <p id="a2B">佛言：<a id="a-2C"></a>“诸贤圣者有道念故便有道报。<a id="a-2D"></a>”</p>
  <p id="a2E">复问：<a id="a-2F"></a>“世尊，<a id="a-2G"></a>以道念故便有道耶？<a id="a-2H"></a>”</p>
  <p id="a2I">佛言：<a id="a-2J"></a>“不也，<a id="a-2K"></a>须菩提，<a id="a-2L"></a>不以念故便能逮道也。<a id="a-2M"></a>亦不无念，<a id="a-2N"></a>亦不离念，<a id="a-2O"></a>是故菩萨行般若波罗蜜，<a id="a-2P"></a>为众生故便处于道，<a id="a-2Q"></a>道者亦无分部，<a id="a-2R"></a>亦无有为无为，<a id="a-2S"></a>亦无分别。<a id="a-2T"></a>”</p>
  <p id="a2U">复问：<a id="a-2V"></a>“世尊，<a id="a-2W"></a>若不分别有道处者，<a id="a-2X"></a>云何佛说三习绪断得须陀洹？<a id="a-2Y"></a>淫怒痴薄得斯陀含？<a id="a-2Z"></a>于下欲界灭五习得阿那含？<a id="a-2a"></a>于上无形界灭五习者得阿罗汉？<a id="a-2b"></a>眼所见形色皆如是尽法得辟支佛？<a id="a-2c"></a>一切诸习绪尽便得三耶三佛？<a id="a-2d"></a>如是云何当知是事？<a id="a-2e"></a>若道无分数者，<a id="a-2f"></a>云何随行各得其道？<a id="a-2g"></a>”</p>
  <p id="a2h">佛告须菩提：<a id="a-2i"></a>“须陀洹道乃至三耶三佛，<a id="a-2j"></a>为是有为耶？<a id="a-2k"></a>为是无为耶？<a id="a-2l"></a>”</p>
  <p id="a2m">须菩提言：<a id="a-2n"></a>“世尊，<a id="a-2o"></a>非是有为法。<a id="a-2p"></a>”</p>
  <p id="a2q">佛言：<a id="a-2r"></a>“无为之法有分界不？<a id="a-2s"></a>”</p>
  <p id="a2t">须菩提言：<a id="a-2u"></a>“无有分界。<a id="a-2v"></a>”</p>
  <p id="a2w">佛言：<a id="a-2x"></a>“于意云何？<a id="a-2y"></a>善男子、<a id="a-2z"></a>善女人一时逮得有为无为之法，<a id="a-30"></a>及得一相，<a id="a-31"></a>是时宁见言，<a id="a-32"></a>是有为、<a id="a-33"></a>是无为不？<a id="a-34"></a>”</p>
  <p id="a35">须菩提言：<a id="a-36"></a>“世尊，<a id="a-37"></a>不也。<a id="a-38"></a>”</p>
  <p id="a39">佛言：<a id="a-3A"></a>“菩萨行般若波罗蜜，<a id="a-3B"></a>为众生说法无有分界，<a id="a-3C"></a>以内外空及有无空故。<a id="a-3D"></a>菩萨于内自无所入，<a id="a-3E"></a>教一切人亦无所入，<a id="a-3F"></a>亦不入六波罗蜜，<a id="a-3G"></a>亦不入禅，<a id="a-3H"></a>亦不入等，<a id="a-3I"></a>亦不入于三十七品，<a id="a-3J"></a>亦不入萨云若，<a id="a-3K"></a>无所入者为无所生。<a id="a-3L"></a>譬如如来化作化人，<a id="a-3M"></a>化人布施亦不得报，<a id="a-3N"></a>欲度人故亦不住于六波罗蜜，<a id="a-3O"></a>亦不住于有漏无漏，<a id="a-3P"></a>亦不住道，<a id="a-3Q"></a>亦不住俗，<a id="a-3R"></a>亦不住有为，<a id="a-3S"></a>不住于无为，<a id="a-3T"></a>适无所住。<a id="a-3U"></a>所以者何？<a id="a-3V"></a>超越诸法之相故也。<a id="a-3W"></a>”</p>
  <p data-pb></p>
  <h2 id="a3X">超越法相品第七十九</h2>
  <p id="a3Y">于是，<a id="a-3Z"></a>须菩提白佛言：<a id="a-3a"></a>“世尊，<a id="a-3b"></a>云何超越诸法法相？<a id="a-3c"></a>”</p>
  <p id="a3d">佛告须菩提：<a id="a-3e"></a>“譬如化人无淫怒痴，<a id="a-3f"></a>亦无五阴行，<a id="a-3g"></a>亦无内外事，<a id="a-3h"></a>无有挂礙处，<a id="a-3i"></a>亦无道事亦无俗事，<a id="a-3j"></a>有漏无漏、<a id="a-3k"></a>有为无为亦无道事，<a id="a-3l"></a>亦无有果报。<a id="a-3m"></a>”</p>
  <p id="a3n">佛语须菩提：<a id="a-3o"></a>“是为超越诸法相。<a id="a-3p"></a>”</p>
  <p id="a3q">须菩提白佛言：<a id="a-3r"></a>“世尊，<a id="a-3s"></a>化者云何有道念？<a id="a-3t"></a>”</p>
  <p id="a3u">佛报言：<a id="a-3v"></a>“道念者，<a id="a-3w"></a>亦无断，<a id="a-3x"></a>亦无著，<a id="a-3y"></a>亦不于五趣现。<a id="a-3z"></a>”</p>
  <p id="a40">佛言：<a id="a-41"></a>“于须菩提意云何？<a id="a-42"></a>如来所化颇有形、<a id="a-43"></a>有来往、<a id="a-44"></a>有著断耶？<a id="a-45"></a>”</p>
  <p id="a46">须菩提言：<a id="a-47"></a>“世尊，<a id="a-48"></a>如来所化无有来往，<a id="a-49"></a>亦无著断，<a id="a-4A"></a>亦不于五趣现。<a id="a-4B"></a>”</p>
  <p id="a4C">佛言：<a id="a-4D"></a>“须菩提，<a id="a-4E"></a>是为超越诸法之相。<a id="a-4F"></a>”</p>
  <p id="a4G">须菩提白佛言：<a id="a-4H"></a>“世尊，<a id="a-4I"></a>诸五阴皆如幻耶？<a id="a-4J"></a>”</p>
  <p id="a4K">佛言：<a id="a-4L"></a>“如是，<a id="a-4M"></a>如是。<a id="a-4N"></a>”</p>
  <p id="a4O">须菩提白佛言：<a id="a-4P"></a>“若诸法如化，<a id="a-4Q"></a>世尊，<a id="a-4R"></a>化者亦无有色，<a id="a-4S"></a>亦无有痛，<a id="a-4T"></a>亦无想，<a id="a-4U"></a>亦无行，<a id="a-4V"></a>亦无识，<a id="a-4W"></a>亦无著，<a id="a-4X"></a>亦无断，<a id="a-4Y"></a>亦不于五趣有脱，<a id="a-4Z"></a>菩萨摩诃萨有何等奇特事？<a id="a-4a"></a>”</p>
  <p id="a4b">佛言：<a id="a-4c"></a>“于须菩提意云何？<a id="a-4d"></a>我本为菩萨时，<a id="a-4e"></a>颇见从五趣中得度脱众生者不？<a id="a-4f"></a>”</p>
  <p id="a4g">须菩提报言：<a id="a-4h"></a>“不见有所脱。<a id="a-4i"></a>”</p>
  <p id="a4j">佛言：<a id="a-4k"></a>“于三界不见有众生，<a id="a-4l"></a>何况当有五趣、<a id="a-4m"></a>当有所度？<a id="a-4n"></a>何以故？<a id="a-4o"></a>菩萨观知诸法如幻如化。<a id="a-4p"></a>”</p>
  <p id="a4q">须菩提言：<a id="a-4r"></a>“若菩萨观知诸法如幻如化者，<a id="a-4s"></a>用何等故行六波罗蜜、<a id="a-4t"></a>四禅、<a id="a-4u"></a>四等、<a id="a-4v"></a>四空定？<a id="a-4w"></a>为何等故行三十七品而净佛土教化众生？<a id="a-4x"></a>”</p>
  <p id="a4y">佛告须菩提：<a id="a-4z"></a>“若众生自知诸法如幻如化者，<a id="a-50"></a>菩萨终不于阿僧祇劫慊苦行菩萨之道。<a id="a-51"></a>须菩提，<a id="a-52"></a>以众生不能自知如幻如化故，<a id="a-53"></a>菩萨慊苦行六波罗蜜，<a id="a-54"></a>净佛国土教化众生。<a id="a-55"></a>”</p>
  <p id="a56">须菩提白佛言：<a id="a-57"></a>“世尊，<a id="a-58"></a>假令诸法如梦、<a id="a-59"></a>如幻、<a id="a-5A"></a>如化、<a id="a-5B"></a>如响、<a id="a-5C"></a>如热时之焰，<a id="a-5D"></a>于何许有众生，<a id="a-5E"></a>菩萨行般若波罗蜜而拔济众生？<a id="a-5F"></a>”</p>
  <p id="a5G">佛言：<a id="a-5H"></a>“众生者，<a id="a-5I"></a>但共缚于名字数，<a id="a-5J"></a>著于无端绪，<a id="a-5K"></a>是故菩萨摩诃萨行般若波罗蜜，<a id="a-5L"></a>于名字相拔济之。<a id="a-5M"></a>”</p>
  <p id="a5N">须菩提白佛言：<a id="a-5O"></a>“何等为名字相？<a id="a-5P"></a>”</p>
  <p id="a5Q">佛告须菩提：<a id="a-5R"></a>“名字者不真，<a id="a-5S"></a>假号为名，<a id="a-5T"></a>假号为五阴，<a id="a-5U"></a>假名为人、<a id="a-5V"></a>为男、<a id="a-5W"></a>为女，<a id="a-5X"></a>假名为五趣及有为无为法，<a id="a-5Y"></a>假名为须陀洹、<a id="a-5Z"></a>斯陀含、<a id="a-5a"></a>阿那含、<a id="a-5b"></a>阿罗汉、<a id="a-5c"></a>辟支佛、<a id="a-5d"></a>三耶三佛。<a id="a-5e"></a>”</p>
  <p id="a5f">佛语须菩提：<a id="a-5g"></a>“诸吾我造作之法及道，<a id="a-5h"></a>但为名字数法故。<a id="a-5i"></a>凡诸愚人缚著于有为法，<a id="a-5j"></a>是故菩萨行般若波罗蜜，<a id="a-5k"></a>以沤和拘舍罗教授众生言：<a id="a-5l"></a>‘是名但从相起，<a id="a-5m"></a>但以相故生母人胞胎。<a id="a-5n"></a>所有者无端绪，<a id="a-5o"></a>所有者无所有，<a id="a-5p"></a>诸智者不入于，<a id="a-5q"></a>空。<a id="a-5r"></a>’”</p>
  <p id="a5s">佛语须菩提：<a id="a-5t"></a>“以是故菩萨摩诃萨行般若波罗蜜，<a id="a-5u"></a>以沤和拘舍罗教授众生。<a id="a-5v"></a>”</p>
  <p id="a5w">佛言：<a id="a-5x"></a>“何等为相？<a id="a-5y"></a>须菩提，<a id="a-5z"></a>凡愚以二相著。<a id="a-60"></a>何等为二？<a id="a-61"></a>一者、<a id="a-62"></a>形相，<a id="a-63"></a>二者、<a id="a-64"></a>无形相。<a id="a-65"></a>何等为形相？<a id="a-66"></a>诸有好形、<a id="a-67"></a>恶形、<a id="a-68"></a>微形，<a id="a-69"></a>于是消耗之法，<a id="a-6A"></a>于中有所起相，<a id="a-6B"></a>是名为形相。<a id="a-6C"></a>何等为无形相？<a id="a-6D"></a>诸无形之法于中起相生垢，<a id="a-6E"></a>是名为无形相。<a id="a-6F"></a>菩萨学般若波罗蜜以沤和拘舍罗，<a id="a-6G"></a>于无形相出诸众生，<a id="a-6H"></a>建立于无相处令不二入。<a id="a-6I"></a>何等为二？<a id="a-6J"></a>是相、<a id="a-6K"></a>是无相是为二。<a id="a-6L"></a>须菩提，<a id="a-6M"></a>是为菩萨摩诃萨于相中出诸众生建立于无相。<a id="a-6N"></a>”</p>
  <p id="a6O">须菩提白佛言：<a id="a-6P"></a>“世尊，<a id="a-6Q"></a>假令诸法但有名相，<a id="a-6R"></a>菩萨云何行般若波罗蜜？<a id="a-6S"></a>于诸善法云何有差别？<a id="a-6T"></a>而复劝他人于善法使有差别耶，<a id="a-6U"></a>以善法具足诸处建立众生于三乘？<a id="a-6V"></a>”</p>
  <p id="a6W">佛告须菩提言：<a id="a-6X"></a>“假令菩萨念五阴名，<a id="a-6Y"></a>计校五阴相，<a id="a-6Z"></a>菩萨为不行般若波罗蜜。<a id="a-6a"></a>于善法无有差别，<a id="a-6b"></a>亦不能令他人有差别。<a id="a-6c"></a>须菩提，<a id="a-6d"></a>若菩萨摩诃萨行般若波罗蜜，<a id="a-6e"></a>以无相行五波罗蜜，<a id="a-6f"></a>以无相具足四禅、<a id="a-6g"></a>具足四等、<a id="a-6h"></a>具足四空定，<a id="a-6i"></a>以无相具足三十七品，<a id="a-6j"></a>以无相具足内外空及有无空，<a id="a-6k"></a>以无相具足八惟无及九次第禅、<a id="a-6l"></a>具足佛十种力，<a id="a-6m"></a>以无相具足佛十八法，<a id="a-6n"></a>菩萨以自具足是善法，<a id="a-6o"></a>劝他人以无相具足诸善法。<a id="a-6p"></a>须菩提，<a id="a-6q"></a>若诸法有如毛牦之相者，<a id="a-6r"></a>菩萨行般若波罗蜜，<a id="a-6s"></a>终不逮空、<a id="a-6t"></a>无相、<a id="a-6u"></a>无愿之法，<a id="a-6v"></a>不能随众生所愿而建立之，<a id="a-6w"></a>不能令得空、<a id="a-6x"></a>无相、<a id="a-6y"></a>无愿漏尽之法。<a id="a-6z"></a>须菩提，<a id="a-70"></a>菩萨摩诃萨以无相无念行般若波罗蜜，<a id="a-71"></a>饶益一切如是。<a id="a-72"></a>”</p>
  <p id="a73">须菩提白佛言：<a id="a-74"></a>“世尊，<a id="a-75"></a>假令诸法空无相无念，<a id="a-76"></a>世尊，<a id="a-77"></a>云何为法作分数，<a id="a-78"></a>言是有漏、<a id="a-79"></a>是无漏、<a id="a-7A"></a>是能有所及、<a id="a-7B"></a>是不能有所及，<a id="a-7C"></a>言是声闻法、<a id="a-7D"></a>是辟支佛法、<a id="a-7E"></a>是菩萨法、<a id="a-7F"></a>是佛法？<a id="a-7G"></a>”</p>
  <p id="a7H">佛告须菩提言：<a id="a-7I"></a>“于意云何？<a id="a-7J"></a>无相与声闻、<a id="a-7K"></a>辟支佛法、<a id="a-7L"></a>菩萨法、<a id="a-7M"></a>佛法有异不？<a id="a-7N"></a>”</p>
  <p id="a7O">须菩提言：<a id="a-7P"></a>“不也，<a id="a-7Q"></a>世尊。<a id="a-7R"></a>”</p>
  <p id="a7S">佛言：<a id="a-7T"></a>“声闻、<a id="a-7U"></a>辟支佛法及菩萨、<a id="a-7V"></a>佛法皆不是无相耶？<a id="a-7W"></a>”</p>
  <p id="a7X">须菩提言：<a id="a-7Y"></a>“尔，<a id="a-7Z"></a>世尊。<a id="a-7a"></a>”</p>
  <p id="a7b">佛言：<a id="a-7c"></a>“以是故当知诸法皆无相。<a id="a-7d"></a>”</p>
  <p id="a7e">佛言：<a id="a-7f"></a>“菩萨于诸法作无相学者，<a id="a-7g"></a>则能增益善本功德，<a id="a-7h"></a>则能增益六波罗蜜、<a id="a-7i"></a>四禅、<a id="a-7j"></a>四等、<a id="a-7k"></a>四空定、<a id="a-7l"></a>三十七品、<a id="a-7m"></a>佛十八法。<a id="a-7n"></a>何以故？<a id="a-7o"></a>菩萨者不学余，<a id="a-7p"></a>但学空、<a id="a-7q"></a>无相、<a id="a-7r"></a>无愿。<a id="a-7s"></a>所以者何？<a id="a-7t"></a>诸菩萨法皆来入三脱门故。<a id="a-7u"></a>三脱门自空，<a id="a-7v"></a>菩萨学空、<a id="a-7w"></a>无相、<a id="a-7x"></a>无愿，<a id="a-7y"></a>为学五阴，<a id="a-7z"></a>为学十二衰，<a id="a-80"></a>为学十八性，<a id="a-81"></a>为学四谛，<a id="a-82"></a>为学十二缘起，<a id="a-83"></a>为学内外空及有无空，<a id="a-84"></a>为学六波罗蜜，<a id="a-85"></a>为学三十七品，<a id="a-86"></a>为学佛十力、<a id="a-87"></a>四无所畏、<a id="a-88"></a>四无礙慧、<a id="a-89"></a>佛十八法。<a id="a-8A"></a>”</p>
  <p id="a8B">须菩提白佛言：<a id="a-8C"></a>“云何，<a id="a-8D"></a>世尊，<a id="a-8E"></a>菩萨行般若波罗蜜？<a id="a-8F"></a>云何学五阴？<a id="a-8G"></a>”</p>
  <p id="a8H">佛报言：<a id="a-8I"></a>“菩萨行般若波罗蜜，<a id="a-8J"></a>知色相，<a id="a-8K"></a>知色起灭，<a id="a-8L"></a>知色如。<a id="a-8M"></a>云何知色相？<a id="a-8N"></a>色无坚固，<a id="a-8O"></a>譬如聚沫。<a id="a-8P"></a>云何知色本末？<a id="a-8Q"></a>色亦不来，<a id="a-8R"></a>亦不去，<a id="a-8S"></a>亦无还反。<a id="a-8T"></a>须菩提，<a id="a-8U"></a>是为知色本末。<a id="a-8V"></a>云何知色如？<a id="a-8W"></a>如亦不生亦不灭，<a id="a-8X"></a>亦不来亦不去，<a id="a-8Y"></a>亦不断亦不著，<a id="a-8Z"></a>亦不增亦不减，<a id="a-8a"></a>作如是知是为知色，<a id="a-8b"></a>亦不变异是故名为如，<a id="a-8c"></a>是故名为知色如。</p>
  <p id="a8d">“云何知痛生灭？<a id="a-8e"></a>云何知痛如？<a id="a-8f"></a>知痛如泡故。</p>
  <p id="a8g">“云何知想如？<a id="a-8h"></a>知想如热时之焰至竟无水，<a id="a-8i"></a>亦不去亦不来。<a id="a-8j"></a>痛如及想如等，<a id="a-8k"></a>知想亦如是。</p>
  <p id="a8l">“云何知行如？<a id="a-8m"></a>譬如芭蕉叶，<a id="a-8n"></a>叶分解中无有坚。<a id="a-8o"></a>云何知行起灭？<a id="a-8p"></a>行亦无有来往，<a id="a-8q"></a>知行如是，<a id="a-8r"></a>知如亦如是。</p>
  <p id="a8s">“云何观识？<a id="a-8t"></a>譬如幻师化作四种兵，<a id="a-8u"></a>亦不往亦不来，<a id="a-8v"></a>观识亦如是。<a id="a-8w"></a>云何观识如？<a id="a-8x"></a>观如如识，<a id="a-8y"></a>是为知识如。</p>
  <p id="a8z">“云何观知眼性？<a id="a-90"></a>眼所有空，<a id="a-91"></a>眼色空，<a id="a-92"></a>眼识空，<a id="a-93"></a>乃至意识所有空。</p>
  <p id="a94">“云何观知十二衰？<a id="a-95"></a>知内外法如，<a id="a-96"></a>知内外法所有空。</p>
  <p id="a97">“云何观知苦谛？<a id="a-98"></a>亦知苦，<a id="a-99"></a>亦知谛，<a id="a-9A"></a>亦知有我无我，<a id="a-9B"></a>谛习尽空皆知谛。<a id="a-9C"></a>云何知四谛如？<a id="a-9D"></a>知如如四谛，<a id="a-9E"></a>是为知四谛如。</p>
  <p id="a9F">“云何观知十二缘起如？<a id="a-9G"></a>十二缘起无所生，<a id="a-9H"></a>是故知十二缘起如。<a id="a-9I"></a>”</p>
  <p id="a9J">须菩提白佛言：<a id="a-9K"></a>“菩萨学般若波罗蜜行般若波罗蜜，<a id="a-9L"></a>假令各各分别知是诸法如是，<a id="a-9M"></a>则为不分别法性、<a id="a-9N"></a>色身。<a id="a-9O"></a>”</p>
  <p id="a9P">佛报言：<a id="a-9Q"></a>“若有异法离于法性者，<a id="a-9R"></a>是色身、<a id="a-9S"></a>法性则为有别。<a id="a-9T"></a>何以故？<a id="a-9U"></a>须菩提，<a id="a-9V"></a>如来及如来弟子，<a id="a-9W"></a>不见有法离于法性与法性有别者，<a id="a-9X"></a>虽不见不处，<a id="a-9Y"></a>法无有二离法性者。<a id="a-9Z"></a>”</p>
  <p id="a9a">佛告须菩提：<a id="a-9b"></a>“菩萨行般若波罗蜜，<a id="a-9c"></a>当作是学法性。<a id="a-9d"></a>”</p>
  <p id="a9e">须菩提白佛言：<a id="a-9f"></a>“世尊，<a id="a-9g"></a>菩萨学法性者为无所学。<a id="a-9h"></a>”</p>
  <p id="a9i">佛告须菩提：<a id="a-9j"></a>“菩萨学法性者，<a id="a-9k"></a>为尽学一切诸法。<a id="a-9l"></a>何以故？<a id="a-9m"></a>一切诸法皆是法性。<a id="a-9n"></a>”</p>
  <p id="a9o">须菩提白佛言：<a id="a-9p"></a>“何以故诸法皆是法性？<a id="a-9q"></a>”</p>
  <p id="a9r">“诸有为法皆是法性，<a id="a-9s"></a>是故须菩提，<a id="a-9t"></a>菩萨学般若波罗蜜者，<a id="a-9u"></a>为学法性。<a id="a-9v"></a>”</p>
  <p id="a9w">须菩提白佛言：<a id="a-9x"></a>“假令诸法皆是法性，<a id="a-9y"></a>菩萨用何等故行六波罗蜜？<a id="a-9z"></a>何以故行四禅、<a id="a-A0"></a>四等、<a id="a-A1"></a>四空定？<a id="a-A2"></a>云何行三十七道品、<a id="a-A3"></a>三脱门、<a id="a-A4"></a>八惟无、<a id="a-A5"></a>九次第禅、<a id="a-A6"></a>十力、<a id="a-A7"></a>四无所畏？<a id="a-A8"></a>何以故学佛十八法，<a id="a-A9"></a>学六通、<a id="a-AA"></a>三十二相，<a id="a-AB"></a>学成就八十种好？<a id="a-AC"></a>何以故学生四姓家？<a id="a-AD"></a>何以故学生四天上，<a id="a-AE"></a>从第四天至三十三天？<a id="a-AF"></a>何以故从初发意至第十地？<a id="a-AG"></a>何以故学三乘净佛国土教化众生，<a id="a-AH"></a>学陀邻尼门，<a id="a-AI"></a>学辩才？<a id="a-AJ"></a>何以故学菩萨道，<a id="a-AK"></a>学诸法如？<a id="a-AL"></a>知一切众事，<a id="a-AM"></a>法性中无有是若干分数。<a id="a-AN"></a>世尊，<a id="a-AO"></a>将无菩萨行颠倒事？<a id="a-AP"></a>所以者何？<a id="a-AQ"></a>法性亦非五阴，<a id="a-AR"></a>法性亦不离五阴，<a id="a-AS"></a>法性则是五阴，<a id="a-AT"></a>五阴则是法性。<a id="a-AU"></a>”</p>
  <p id="aAV">佛告须菩提：<a id="a-AW"></a>“如是，<a id="a-AX"></a>如是，<a id="a-AY"></a>须菩提，<a id="a-AZ"></a>如汝所言，<a id="a-Aa"></a>法性则是五阴，<a id="a-Ab"></a>五阴则是法性。<a id="a-Ac"></a>须菩提，<a id="a-Ad"></a>菩萨行般若波罗蜜，<a id="a-Ae"></a>若见法有离法性者，<a id="a-Af"></a>终不发阿耨多罗三耶三菩。<a id="a-Ag"></a>菩萨行般若波罗蜜，<a id="a-Ah"></a>诸法之性则是道，<a id="a-Ai"></a>是故菩萨行般若波罗蜜，<a id="a-Aj"></a>知诸法则是法性，<a id="a-Ak"></a>无名之法以名教授，<a id="a-Al"></a>从五阴至道皆以名号法数字说之。</p>
  <p id="aAm">“须菩提，<a id="a-An"></a>譬如幻师持一镜现若干种像，<a id="a-Ao"></a>若男、<a id="a-Ap"></a>若女、<a id="a-Aq"></a>若马、<a id="a-Ar"></a>若象、<a id="a-As"></a>若庐馆、<a id="a-At"></a>若浴池，<a id="a-Au"></a>于中示现若干种座氍氀毾㲪、<a id="a-Av"></a>綩綖帐幔、<a id="a-Aw"></a>香华、<a id="a-Ax"></a>妓乐种种食饮之具，<a id="a-Ay"></a>以名妓乐娱乐众人；<a id="a-Az"></a>复现六波罗蜜，<a id="a-B0"></a>于中现四大姓，<a id="a-B1"></a>现有须弥山、<a id="a-B2"></a>有三十三天，<a id="a-B3"></a>于中现诸声闻、<a id="a-B4"></a>辟支佛，<a id="a-B5"></a>现诸新发意行六波罗蜜菩萨；<a id="a-B6"></a>复现十住一生补处菩萨，<a id="a-B7"></a>现诸菩萨游戏于五通，<a id="a-B8"></a>现有净佛国土教化众生，<a id="a-B9"></a>现有行三昧三摩提以自娱乐；<a id="a-BA"></a>复现有行佛十力、<a id="a-BB"></a>四无所畏、<a id="a-BC"></a>大慈大悲，<a id="a-BD"></a>现有佛身相具足者。<a id="a-BE"></a>中有愚痴之士称叹言：<a id="a-BF"></a>‘快哉！<a id="a-BG"></a>是人所作甚奇特，<a id="a-BH"></a>能食饮若干亿万人皆令欢喜，<a id="a-BI"></a>现若干种像世尊相好！<a id="a-BJ"></a>’中或有知者便大笑言：<a id="a-BK"></a>‘是幻师所作乃尔，<a id="a-BL"></a>以空无所有法，<a id="a-BM"></a>以无端绪之法乐众人令使有端绪，<a id="a-BN"></a>相无形与作形相。<a id="a-BO"></a>’”</p>
  <p id="aBP">佛言：<a id="a-BQ"></a>“菩萨行般若波罗蜜，<a id="a-BR"></a>不见有法离法性者，<a id="a-BS"></a>以沤和拘舍罗为众生说法，<a id="a-BT"></a>亦不见众生，<a id="a-BU"></a>亦不见其处；<a id="a-BV"></a>自行六波罗蜜，<a id="a-BW"></a>劝人习六波罗蜜，<a id="a-BX"></a>见有行者代其欢喜；<a id="a-BY"></a>自行十善劝人令行，<a id="a-BZ"></a>见行十善者赞叹代其欢喜；<a id="a-Ba"></a>自行五戒劝人令持，<a id="a-Bb"></a>见有持者赞叹代其欢喜；<a id="a-Bc"></a>自持八斋劝人令持，<a id="a-Bd"></a>见有持者赞叹代其欢喜；<a id="a-Be"></a>自行四禅、<a id="a-Bf"></a>四等、<a id="a-Bg"></a>四空定，<a id="a-Bh"></a>劝人令行，<a id="a-Bi"></a>见有行者赞叹代其欢喜；<a id="a-Bj"></a>自行三十七品、<a id="a-Bk"></a>三脱门及四无所畏、<a id="a-Bl"></a>佛十力、<a id="a-Bm"></a>佛十八法，<a id="a-Bn"></a>劝人令行，<a id="a-Bo"></a>见有行者赞叹代其欢喜。<a id="a-Bp"></a>”</p>
  <p id="aBq">佛告须菩提言：<a id="a-Br"></a>“法性前以后及中间无有增减，<a id="a-Bs"></a>是故菩萨摩诃萨为众生故，<a id="a-Bt"></a>谦苦行菩萨之行。<a id="a-Bu"></a>若法性前后及中间有异者，<a id="a-Bv"></a>菩萨终不以沤和拘舍罗，<a id="a-Bw"></a>广宣法性教授众生。<a id="a-Bx"></a>”</p>
  <p data-pb></p>
  <h2 id="aBy">信本际品第八十</h2>
  <p id="aBz">尔时，<a id="a-C0"></a>须菩提白佛言：<a id="a-C1"></a>“假令初无有众生及其处，<a id="a-C2"></a>菩萨为何等故念行般若波罗蜜？<a id="a-C3"></a>”</p>
  <p id="aC4">佛告须菩提：<a id="a-C5"></a>“菩萨信真际故，<a id="a-C6"></a>念般若波罗蜜。<a id="a-C7"></a>真际及众生际有异者，<a id="a-C8"></a>菩萨终不念般若波罗蜜。<a id="a-C9"></a>以真际、<a id="a-CA"></a>众生际等无有异故，<a id="a-CB"></a>菩萨欲益众生故，<a id="a-CC"></a>念行般若波罗蜜。</p>
  <p id="aCD">“复次，<a id="a-CE"></a>须菩提，<a id="a-CF"></a>菩萨摩诃萨行般若波罗蜜，<a id="a-CG"></a>亦不分流分别真际而建立众生于真际。<a id="a-CH"></a>”</p>
  <p id="aCI">须菩提白佛言：<a id="a-CJ"></a>“若建立众生于真际者，<a id="a-CK"></a>则为建立真际于真际。<a id="a-CL"></a>若建立真际于真际者俱无所有，<a id="a-CM"></a>云何持无所有建立于无所有？<a id="a-CN"></a>世尊，<a id="a-CO"></a>如是者，<a id="a-CP"></a>菩萨云何建立众生于真际？<a id="a-CQ"></a>”</p>
  <p id="aCR">佛告须菩提：<a id="a-CS"></a>“不可以真际建立于真际，<a id="a-CT"></a>不可以所有建立于所有，<a id="a-CU"></a>亦不可以无所有建立于无所有。<a id="a-CV"></a>须菩提，<a id="a-CW"></a>菩萨行般若波罗蜜，<a id="a-CX"></a>以沤和拘舍罗建立众生于真际，<a id="a-CY"></a>真际及众生际，<a id="a-CZ"></a>一际无有二。<a id="a-Ca"></a>”</p>
  <p id="aCb">须菩提白佛言：<a id="a-Cc"></a>“世尊，<a id="a-Cd"></a>何等为菩萨沤和拘舍罗行般若波罗蜜，<a id="a-Ce"></a>而建立众生于真际，<a id="a-Cf"></a>而无所分现？<a id="a-Cg"></a>”</p>
  <p id="aCh">佛告须菩提言：<a id="a-Ci"></a>“菩萨摩诃萨行般若波罗蜜，<a id="a-Cj"></a>以沤和拘舍罗建立众生于檀，<a id="a-Ck"></a>建立已为说檀本末空，<a id="a-Cl"></a>为说所施及施者、<a id="a-Cm"></a>受者皆空，<a id="a-Cn"></a>受果报亦空，<a id="a-Co"></a>教言：<a id="a-Cp"></a>‘善男子，<a id="a-Cq"></a>莫作若干相，<a id="a-Cr"></a>汝所施及受者谓有果耶？<a id="a-Cs"></a>等一空耳，<a id="a-Ct"></a>皆入真际。<a id="a-Cu"></a>’教言：<a id="a-Cv"></a>‘善男子，<a id="a-Cw"></a>汝若不分别所施及受者及果报，<a id="a-Cx"></a>是则甘露施，<a id="a-Cy"></a>便逮甘露果。<a id="a-Cz"></a>莫以是施受色！<a id="a-D0"></a>’教言：<a id="a-D1"></a>‘善男子，<a id="a-D2"></a>莫以施受痛，<a id="a-D3"></a>莫以施受想、<a id="a-D4"></a>行、<a id="a-D5"></a>识。<a id="a-D6"></a>何以故？<a id="a-D7"></a>汝所施及施者、<a id="a-D8"></a>受者皆空，<a id="a-D9"></a>受报亦空。<a id="a-DA"></a>以空施有所求，<a id="a-DB"></a>诸所施不可得见。<a id="a-DC"></a>何以故？<a id="a-DD"></a>所有者从本至竟常自空故。<a id="a-DE"></a>’</p>
  <p id="aDF">“复次，<a id="a-DG"></a>须菩提，<a id="a-DH"></a>菩萨摩诃萨行般若波罗蜜，<a id="a-DI"></a>以沤和拘舍罗建立众生于尸，<a id="a-DJ"></a>教言：<a id="a-DK"></a>‘善男子，<a id="a-DL"></a>舍是十恶行，<a id="a-DM"></a>是诸恶法无有实。<a id="a-DN"></a>当谛自思惟，<a id="a-DO"></a>是十恶本无所有。<a id="a-DP"></a>’菩萨摩诃萨以是具足于沤和拘舍罗教授众生，<a id="a-DQ"></a>便以檀及尸教于众生，<a id="a-DR"></a>檀及尸果报皆自空无所有，<a id="a-DS"></a>亦不入中，<a id="a-DT"></a>便逮寂静，<a id="a-DU"></a>便生智慧，<a id="a-DV"></a>断诸蒙冥离诸苦恼，<a id="a-DW"></a>以世俗数般泥洹不以最第一义。<a id="a-DX"></a>何以故？<a id="a-DY"></a>从空中索般泥洹者无有，<a id="a-DZ"></a>空终不般泥洹，<a id="a-Da"></a>泥洹者亦自至竟空。</p>
  <p id="aDb">“复次，<a id="a-Dc"></a>须菩提，<a id="a-Dd"></a>菩萨见众生乱意、<a id="a-De"></a>志不定、<a id="a-Df"></a>斗诤、<a id="a-Dg"></a>怨恚，<a id="a-Dh"></a>便教令忍辱，<a id="a-Di"></a>教令习羼，<a id="a-Dj"></a>教人言：<a id="a-Dk"></a>‘汝所入陷溺皆是空无所有，<a id="a-Dl"></a>当熟思念言：<a id="a-Dm"></a>我空，<a id="a-Dn"></a>弊暴为我为是谁？<a id="a-Do"></a>空弊暴意从何所来？<a id="a-Dp"></a>空无有不空时，<a id="a-Dq"></a>是空亦非如来、<a id="a-Dr"></a>菩萨、<a id="a-Ds"></a>罗汉、<a id="a-Dt"></a>辟支佛所作，<a id="a-Du"></a>亦非诸三十三天、<a id="a-Dv"></a>龙、<a id="a-Dw"></a>阿须伦、<a id="a-Dx"></a>鬼、<a id="a-Dy"></a>神、<a id="a-Dz"></a>甄陀罗、<a id="a-E0"></a>摩睺勒所作，<a id="a-E1"></a>空自然空。<a id="a-E2"></a>’菩萨行般若波罗蜜，<a id="a-E3"></a>以空法建立众生令入空，<a id="a-E4"></a>虽有报应不离阿耨多罗三耶三菩，<a id="a-E5"></a>虽劝进众生求道，<a id="a-E6"></a>但是俗数非是最第一义。<a id="a-E7"></a>何以故？<a id="a-E8"></a>空性亦非逮觉，<a id="a-E9"></a>亦无有逮觉者，<a id="a-EA"></a>亦无有甫当逮觉者，<a id="a-EB"></a>是为真际性空。<a id="a-EC"></a>菩萨为众生故于中行般若波罗蜜，<a id="a-ED"></a>亦不得众生，<a id="a-EE"></a>亦不见其处。<a id="a-EF"></a>何以故？<a id="a-EG"></a>众生寂如诸法。</p>
  <p id="aEH">“复次，<a id="a-EI"></a>须菩提，<a id="a-EJ"></a>菩萨行般若波罗蜜，<a id="a-EK"></a>以沤和拘舍罗，<a id="a-EL"></a>见众生中有懈怠者，<a id="a-EM"></a>菩萨便劝助身意行精进：<a id="a-EN"></a>‘空无之法，<a id="a-EO"></a>于诸法无有懈怠，<a id="a-EP"></a>亦不见有懈怠，<a id="a-EQ"></a>空无法终不从空退转，<a id="a-ER"></a>莫于善法生懈怠意，<a id="a-ES"></a>莫于身意退，<a id="a-ET"></a>于六波罗蜜及四禅、<a id="a-EU"></a>四等、<a id="a-EV"></a>四空定莫退，<a id="a-EW"></a>于三十七品法及三脱门至佛十八法莫生懈怠念，<a id="a-EX"></a>莫于诸法作挂礙，<a id="a-EY"></a>观空无挂礙之法无有懈怠者。<a id="a-EZ"></a>’”</p>
  <p id="aEa">佛语须菩提：<a id="a-Eb"></a>“菩萨行般若波罗蜜，<a id="a-Ec"></a>以空性之法劝进众生令住空行，<a id="a-Ed"></a>虽住空行不以二事。<a id="a-Ee"></a>何以故？<a id="a-Ef"></a>空性者，<a id="a-Eg"></a>一无有二，<a id="a-Eh"></a>不二之法无可入处。</p>
  <p id="aEi">“复次，<a id="a-Ej"></a>须菩提，<a id="a-Ek"></a>菩萨行般若波罗蜜，<a id="a-El"></a>持空性之法教众生令精进，<a id="a-Em"></a>教告之言：<a id="a-En"></a>‘善男子，<a id="a-Eo"></a>当善精进于施、<a id="a-Ep"></a>于戒、<a id="a-Eq"></a>于忍、<a id="a-Er"></a>于进、<a id="a-Es"></a>于禅、<a id="a-Et"></a>于智，<a id="a-Eu"></a>随意所能于三十七品乃至佛十八法。<a id="a-Ev"></a>善男子，<a id="a-Ew"></a>莫于是法起二念亦不离二念。<a id="a-Ex"></a>何以故？<a id="a-Ey"></a>是法性空，<a id="a-Ez"></a>空性之法亦无有二亦不不二故。<a id="a-F0"></a>’须菩提，<a id="a-F1"></a>是为菩萨行般若波罗蜜，<a id="a-F2"></a>以沤和拘舍罗习菩萨之行，<a id="a-F3"></a>教授众生净佛国土，<a id="a-F4"></a>次建立众生于须陀洹、<a id="a-F5"></a>斯陀含、<a id="a-F6"></a>阿那含、<a id="a-F7"></a>阿罗汉、<a id="a-F8"></a>辟支佛，<a id="a-F9"></a>建立众生乃至阿耨多罗三耶三菩。</p>
  <p id="aFA">“复次，<a id="a-FB"></a>须菩提，<a id="a-FC"></a>菩萨行般若波罗蜜，<a id="a-FD"></a>以沤和拘舍罗祐利众生劝助之言：<a id="a-FE"></a>‘当念禅，<a id="a-FF"></a>一心莫生乱想，<a id="a-FG"></a>亦莫生三昧想。<a id="a-FH"></a>何以故？<a id="a-FI"></a>诸法性皆空，<a id="a-FJ"></a>空无法中亦无乱者，<a id="a-FK"></a>亦无有一心者，<a id="a-FL"></a>当住是三昧。<a id="a-FM"></a>身口意所作事，<a id="a-FN"></a>若六波罗蜜、<a id="a-FO"></a>三十七品、<a id="a-FP"></a>八惟无、<a id="a-FQ"></a>九次第禅、<a id="a-FR"></a>佛十力、<a id="a-FS"></a>四无所畏、<a id="a-FT"></a>四无礙慧、<a id="a-FU"></a>大慈大悲、<a id="a-FV"></a>佛十八法、<a id="a-FW"></a>八十种好，<a id="a-FX"></a>若声闻、<a id="a-FY"></a>辟支佛道、<a id="a-FZ"></a>菩萨道、<a id="a-Fa"></a>佛道，<a id="a-Fb"></a>若声闻果、<a id="a-Fc"></a>辟支佛果，<a id="a-Fd"></a>若萨云若，<a id="a-Fe"></a>若净佛土教化众生，<a id="a-Ff"></a>若行空者，<a id="a-Fg"></a>便得是诸善法事。<a id="a-Fh"></a>”</p>
  <p id="aFi">佛告须菩提：<a id="a-Fj"></a>“菩萨行般若波罗蜜，<a id="a-Fk"></a>以沤和拘舍罗祐利众生如是，<a id="a-Fl"></a>从初发意以来未尝不为众生多少作祐利时，<a id="a-Fm"></a>从一佛国至一佛国，<a id="a-Fn"></a>供养礼事诸佛世尊，<a id="a-Fo"></a>从诸佛所受法教，<a id="a-Fp"></a>至阿耨多罗三耶三菩终不忘失，<a id="a-Fq"></a>常得诸总持身口意行，<a id="a-Fr"></a>常具足无所乏少。<a id="a-Fs"></a>何以故？<a id="a-Ft"></a>善于萨云若念故。<a id="a-Fu"></a>以善萨云若者，<a id="a-Fv"></a>便善于诸道声闻、<a id="a-Fw"></a>辟支佛道及神通，<a id="a-Fx"></a>菩萨诸所可应行道终不废舍，<a id="a-Fy"></a>立于神通救护众生，<a id="a-Fz"></a>周旋五趣生死不耗减于神通。<a id="a-G0"></a>”</p>
  <p id="aG1">佛告须菩提：<a id="a-G2"></a>“菩萨行般若波罗蜜，<a id="a-G3"></a>住于空性祐利众生如是。</p>
  <p id="aG4">“复次，<a id="a-G5"></a>须菩提，<a id="a-G6"></a>菩萨行般若波罗蜜，<a id="a-G7"></a>以沤和拘舍罗住于空性祐利众生，<a id="a-G8"></a>以般若波罗蜜劝教众生言：<a id="a-G9"></a>‘诸仁者，<a id="a-GA"></a>净于身口意受甘露教，<a id="a-GB"></a>有受甘露教者终不离空性法。<a id="a-GC"></a>何以故？<a id="a-GD"></a>空性之法，<a id="a-GE"></a>亦非是有法，<a id="a-GF"></a>亦非是无法。<a id="a-GG"></a>’”</p>
  <p id="aGH">佛告须菩提：<a id="a-GI"></a>“菩萨行般若波罗蜜，<a id="a-GJ"></a>使众生作是入，<a id="a-GK"></a>作是学，<a id="a-GL"></a>未曾不精进时，<a id="a-GM"></a>自行十善劝人令行，<a id="a-GN"></a>自行五戒及八斋、<a id="a-GO"></a>四禅、<a id="a-GP"></a>四等、<a id="a-GQ"></a>四空定劝人令行，<a id="a-GR"></a>自行三十七道品法、<a id="a-GS"></a>十力、<a id="a-GT"></a>十八法劝人令行，<a id="a-GU"></a>自行八十种好劝人令行，<a id="a-GV"></a>自学须陀洹道慧复教人令学须陀洹，<a id="a-GW"></a>自不于中有所欲，<a id="a-GX"></a>自于罗汉法中取慧，<a id="a-GY"></a>亦教他人学阿罗汉、<a id="a-GZ"></a>辟支佛法，<a id="a-Ga"></a>自于内无所欲，<a id="a-Gb"></a>自发阿耨多罗三耶三菩复教他人学阿耨多罗三耶三菩。<a id="a-Gc"></a>”</p>
  <p id="aGd">佛告须菩提：<a id="a-Ge"></a>“菩萨摩诃萨习菩萨之行，<a id="a-Gf"></a>以沤和拘舍罗，<a id="a-Gg"></a>初无有懈怠时。<a id="a-Gh"></a>”</p>
  <p id="aGi">须菩提白佛言：<a id="a-Gj"></a>“假令诸法性本空，<a id="a-Gk"></a>众生亦不可得，<a id="a-Gl"></a>亦无有正法，<a id="a-Gm"></a>亦不见非法，<a id="a-Gn"></a>云何菩萨逮得萨云若慧事？<a id="a-Go"></a>”</p>
  <p id="aGp">佛告须菩提言：<a id="a-Gq"></a>“如是，<a id="a-Gr"></a>如是，<a id="a-Gs"></a>如汝所言，<a id="a-Gt"></a>一切诸法性皆空，<a id="a-Gu"></a>空法中亦无有众生，<a id="a-Gv"></a>亦无有正法，<a id="a-Gw"></a>亦无有非法。<a id="a-Gx"></a>若诸法性不空者，<a id="a-Gy"></a>菩萨不于空性中成阿耨多罗三耶三菩为空性说法说五阴性空。<a id="a-Gz"></a>是故菩萨行般若波罗蜜说五阴性空，<a id="a-H0"></a>以十八性空，<a id="a-H1"></a>以十二缘起性空故，<a id="a-H2"></a>为众生说法，<a id="a-H3"></a>说四禅、<a id="a-H4"></a>四等、<a id="a-H5"></a>四空定，<a id="a-H6"></a>说三十七品性空，<a id="a-H7"></a>说三脱门，<a id="a-H8"></a>说八惟无、<a id="a-H9"></a>九次第禅空、<a id="a-HA"></a>四无礙慧、<a id="a-HB"></a>四无所畏，<a id="a-HC"></a>说十八空、<a id="a-HD"></a>佛十八法、<a id="a-HE"></a>大慈大悲、<a id="a-HF"></a>八十种好空；<a id="a-HG"></a>以是故为众生说法，<a id="a-HH"></a>说声闻、<a id="a-HI"></a>辟支佛道，<a id="a-HJ"></a>说萨云若，<a id="a-HK"></a>说诸本习垢尽，<a id="a-HL"></a>以是空性说法若内空、<a id="a-HM"></a>外空及有无空。<a id="a-HN"></a>是性不空者，<a id="a-HO"></a>菩萨终不以空性说法若内空、<a id="a-HP"></a>外空及有无空。<a id="a-HQ"></a>非是性空者为坏败空矣，<a id="a-HR"></a>空不可坏亦不可上尊。<a id="a-HS"></a>何以故？<a id="a-HT"></a>空亦无有处亦不无处，<a id="a-HU"></a>亦不来亦不往，<a id="a-HV"></a>是故法常住，<a id="a-HW"></a>无有增减，<a id="a-HX"></a>无有起灭，<a id="a-HY"></a>无著无断。<a id="a-HZ"></a>菩萨住是法者，<a id="a-Ha"></a>为成阿耨多罗三耶三菩，<a id="a-Hb"></a>亦不见法有所逮，<a id="a-Hc"></a>亦不不有所逮，<a id="a-Hd"></a>亦不无所逮，<a id="a-He"></a>是为法之常住。<a id="a-Hf"></a>菩萨行般若波罗蜜者，<a id="a-Hg"></a>见诸法性皆空，<a id="a-Hh"></a>于阿耨多罗三耶三菩终不转还。<a id="a-Hi"></a>何以故？<a id="a-Hj"></a>不见诸法挂礙，<a id="a-Hk"></a>当何从有狐疑？<a id="a-Hl"></a>阿耨多罗三耶三菩者性空无有众生，<a id="a-Hm"></a>亦不见众生处，<a id="a-Hn"></a>亦不见有吾我、<a id="a-Ho"></a>寿命及知见事，<a id="a-Hp"></a>亦不见五阴，<a id="a-Hq"></a>乃至八十种好亦无所见。</p>
  <p id="aHr">“须菩提，<a id="a-Hs"></a>譬如化佛化作比丘、<a id="a-Ht"></a>比丘尼、<a id="a-Hu"></a>优婆塞、<a id="a-Hv"></a>优婆夷，<a id="a-Hw"></a>为说法至那述劫不断绝。<a id="a-Hx"></a>须菩提，<a id="a-Hy"></a>是化人于三乘法，<a id="a-Hz"></a>宁有所得不？<a id="a-I0"></a>”</p>
  <p id="aI1">须菩提言：<a id="a-I2"></a>“不也，<a id="a-I3"></a>世尊。<a id="a-I4"></a>”</p>
  <p id="aI5">“何以故？<a id="a-I6"></a>无形故。<a id="a-I7"></a>诸法亦无有形，<a id="a-I8"></a>何所众生为菩萨，<a id="a-I9"></a>入声闻、<a id="a-IA"></a>辟支佛者？<a id="a-IB"></a>但为著余堕颠倒者建立于顺。<a id="a-IC"></a>如是倒者为非颠倒，<a id="a-ID"></a>无有颠倒及诸念处，<a id="a-IE"></a>亦无众生，<a id="a-IF"></a>亦无吾我，<a id="a-IG"></a>亦无寿命，<a id="a-IH"></a>亦无知见之事，<a id="a-II"></a>亦无五阴，<a id="a-IJ"></a>亦无有道，<a id="a-IK"></a>是名为空性。<a id="a-IL"></a>菩萨于中行般若波罗蜜，<a id="a-IM"></a>度诸颠倒及有人相及众生相，<a id="a-IN"></a>度脱有色无色相，<a id="a-IO"></a>度脱有漏之法，<a id="a-IP"></a>以俗数度脱无漏之法，<a id="a-IQ"></a>非最第一之义。<a id="a-IR"></a>何等无漏？<a id="a-IS"></a>三十七品是亦无所有，<a id="a-IT"></a>亦无所生，<a id="a-IU"></a>亦不以行，<a id="a-IV"></a>是谓空性，<a id="a-IW"></a>诸佛世尊之道。<a id="a-IX"></a>诸佛之道者，<a id="a-IY"></a>亦无众生，<a id="a-IZ"></a>亦无我、<a id="a-Ia"></a>人、<a id="a-Ib"></a>寿命，<a id="a-Ic"></a>亦无知见，<a id="a-Id"></a>亦无五阴，<a id="a-Ie"></a>亦无三十二相、<a id="a-If"></a>八十种好。<a id="a-Ig"></a>是者真是如来之道，<a id="a-Ih"></a>亦不以菩萨道故发阿耨多罗三耶三菩，<a id="a-Ii"></a>但为空性故，<a id="a-Ij"></a>从本至竟及其中间无不空者，<a id="a-Ik"></a>常一空故。<a id="a-Il"></a>菩萨所以行空波罗蜜，<a id="a-Im"></a>以众生有众生相，<a id="a-In"></a>欲建立于萨云若故。<a id="a-Io"></a>是故菩萨行道慧，<a id="a-Ip"></a>以道慧事，<a id="a-Iq"></a>便能入诸道，<a id="a-Ir"></a>亦入三乘道。<a id="a-Is"></a>菩萨具足入诸道已，<a id="a-It"></a>教化众生净佛国土，<a id="a-Iu"></a>便住于有为中成阿耨多罗三耶三菩，<a id="a-Iv"></a>不断佛业及诸空性。<a id="a-Iw"></a>住空性者，<a id="a-Ix"></a>是诸去来今佛之道业，<a id="a-Iy"></a>生死之处及诸俗法不离于空性。<a id="a-Iz"></a>诸菩萨皆当入于诸佛所习行空性，<a id="a-J0"></a>虽行空性于萨云若而不堕落。<a id="a-J1"></a>”</p>
  <p id="aJ2">须菩提白佛言：<a id="a-J3"></a>“世尊，<a id="a-J4"></a>诸菩萨摩诃萨，<a id="a-J5"></a>甚奇！<a id="a-J6"></a>甚特！<a id="a-J7"></a>行于空事不分别空。<a id="a-J8"></a>何等为不分别空？<a id="a-J9"></a>不言色异、<a id="a-JA"></a>觉异、<a id="a-JB"></a>想异、<a id="a-JC"></a>行异、<a id="a-JD"></a>识异、<a id="a-JE"></a>空异，<a id="a-JF"></a>乃至于道亦不言异。<a id="a-JG"></a>空性则是道，<a id="a-JH"></a>道则是空性。<a id="a-JI"></a>”</p>
  <p id="aJJ">佛告须菩提：<a id="a-JK"></a>“假令空性异、<a id="a-JL"></a>五阴异者，<a id="a-JM"></a>菩萨终不逮觉萨云若。<a id="a-JN"></a>空性与五阴等无有异，<a id="a-JO"></a>菩萨知诸法性皆空，<a id="a-JP"></a>是故发阿耨多罗三耶三菩。<a id="a-JQ"></a>何以故？<a id="a-JR"></a>空性法，<a id="a-JS"></a>亦无坏者，<a id="a-JT"></a>亦不尊上。<a id="a-JU"></a>而世人迷惑言‘五阴是我所，<a id="a-JV"></a>我是五阴所’，<a id="a-JW"></a>便入五阴行吾我事，<a id="a-JX"></a>复入内外形便生五阴，<a id="a-JY"></a>便有生老病死、<a id="a-JZ"></a>忧悲勤苦，<a id="a-Ja"></a>堕五趣中不得度脱。<a id="a-Jb"></a>是故菩萨习行空波罗蜜，<a id="a-Jc"></a>不分别五阴，<a id="a-Jd"></a>不观五阴空以不空，<a id="a-Je"></a>乃至于道亦不观空以不空。<a id="a-Jf"></a>所以者何？<a id="a-Jg"></a>不以五阴空而现五阴，<a id="a-Jh"></a>亦不以道空而现道也。</p>
  <p id="aJi">“须菩提，<a id="a-Jj"></a>譬如虚空不分别空，<a id="a-Jk"></a>亦不分别内外空。<a id="a-Jl"></a>如是，<a id="a-Jm"></a>须菩提，<a id="a-Jn"></a>亦不以五阴空故现五阴，<a id="a-Jo"></a>亦不以道空故现道。<a id="a-Jp"></a>何以故？<a id="a-Jq"></a>空者无所有，<a id="a-Jr"></a>亦不分别是空、<a id="a-Js"></a>是不空，<a id="a-Jt"></a>乃至于道亦复如是。<a id="a-Ju"></a>”</p>
  <p id="aJv">须菩提白佛言：<a id="a-Jw"></a>“世尊，<a id="a-Jx"></a>假令诸法不可分别、<a id="a-Jy"></a>不可坏者，<a id="a-Jz"></a>云何菩萨发阿耨多罗三耶三菩？<a id="a-K0"></a>世尊，<a id="a-K1"></a>于道有二者不能发阿耨多罗三耶三菩。<a id="a-K2"></a>”</p>
  <p id="aK3">佛言：<a id="a-K4"></a>“如是，<a id="a-K5"></a>如是，<a id="a-K6"></a>须菩提，<a id="a-K7"></a>行二者无有道，<a id="a-K8"></a>道者无二亦非二也。<a id="a-K9"></a>菩萨学道不作二入，<a id="a-KA"></a>菩萨则是道，<a id="a-KB"></a>道则是菩萨，<a id="a-KC"></a>亦不行色、<a id="a-KD"></a>痛、<a id="a-KE"></a>想、<a id="a-KF"></a>行、<a id="a-KG"></a>识，<a id="a-KH"></a>亦不行道。<a id="a-KI"></a>何以故？<a id="a-KJ"></a>道亦不言‘汝当行五阴，<a id="a-KK"></a>汝当行道’，<a id="a-KL"></a>菩萨行道亦无所取。<a id="a-KM"></a>”</p>
  <p id="aKN">须菩提白佛言：<a id="a-KO"></a>“菩萨行道，<a id="a-KP"></a>亦不有所取，<a id="a-KQ"></a>亦不有所放，<a id="a-KR"></a>为作何等行？<a id="a-KS"></a>于何所行道？<a id="a-KT"></a>”</p>
  <p id="aKU">佛言：<a id="a-KV"></a>“于汝意云何？<a id="a-KW"></a>如来所作化，<a id="a-KX"></a>于何所行有取有放不？<a id="a-KY"></a>”</p>
  <p id="aKZ">须菩提言：<a id="a-Ka"></a>“世尊，<a id="a-Kb"></a>不也，<a id="a-Kc"></a>无取无放。<a id="a-Kd"></a>”</p>
  <p id="aKe">佛言：<a id="a-Kf"></a>“罗汉于梦中为有所取、<a id="a-Kg"></a>有所放不？<a id="a-Kh"></a>”</p>
  <p id="aKi">答言：<a id="a-Kj"></a>“不也。<a id="a-Kk"></a>”</p>
  <p id="aKl">须菩提言，<a id="a-Km"></a>“世尊，<a id="a-Kn"></a>罗汉尚不眠，<a id="a-Ko"></a>那得有梦？<a id="a-Kp"></a>”</p>
  <p id="aKq">佛言：<a id="a-Kr"></a>“如是，<a id="a-Ks"></a>如是，<a id="a-Kt"></a>须菩提，<a id="a-Ku"></a>菩萨所行，<a id="a-Kv"></a>亦无所取，<a id="a-Kw"></a>亦无所放。<a id="a-Kx"></a>”</p>
  <p id="aKy">须菩提言：<a id="a-Kz"></a>“世尊，<a id="a-L0"></a>菩萨意亦不于五阴、<a id="a-L1"></a>亦不于道有所取放者，<a id="a-L2"></a>菩萨为不行十住地所应行耶？<a id="a-L3"></a>不行六波罗蜜耶？<a id="a-L4"></a>不行三十七品、<a id="a-L5"></a>四禅、<a id="a-L6"></a>四等及四空定、<a id="a-L7"></a>八惟无、<a id="a-L8"></a>九次第，<a id="a-L9"></a>不行十力、<a id="a-LA"></a>四无所畏、<a id="a-LB"></a>三十二相、<a id="a-LC"></a>八十种好，<a id="a-LD"></a>不行五通净佛国土教化众生，<a id="a-LE"></a>不逮萨云若，<a id="a-LF"></a>可得成阿耨多罗三耶三菩不？<a id="a-LG"></a>”</p>
  <p id="aLH">佛言：<a id="a-LI"></a>“如是，<a id="a-LJ"></a>如是，<a id="a-LK"></a>须菩提，<a id="a-LL"></a>若菩萨不具足行十地，<a id="a-LM"></a>不具足六波罗蜜，<a id="a-LN"></a>不具足四禅、<a id="a-LO"></a>四等及四空定、<a id="a-LP"></a>八惟无禅、<a id="a-LQ"></a>九次第禅、<a id="a-LR"></a>三十七品，<a id="a-LS"></a>乃至八十种好不具足者，<a id="a-LT"></a>终不得成阿耨多罗三耶三菩，<a id="a-LU"></a>不具足者不能逮萨云若。<a id="a-LV"></a>灭五阴空相，<a id="a-LW"></a>灭道空性，<a id="a-LX"></a>是性已灭住于灭性，<a id="a-LY"></a>不为法作损益，<a id="a-LZ"></a>亦无所生，<a id="a-La"></a>亦无所灭，<a id="a-Lb"></a>亦无著断，<a id="a-Lc"></a>亦不逮觉，<a id="a-Ld"></a>须菩提，<a id="a-Le"></a>以世俗法教，<a id="a-Lf"></a>菩萨成阿耨多罗三耶三菩，<a id="a-Lg"></a>五阴及道以俗数故非最第一要义。<a id="a-Lh"></a>菩萨从初发意以来，<a id="a-Li"></a>虽行道意亦不灭，<a id="a-Lj"></a>众生亦不灭，<a id="a-Lk"></a>道亦不灭，<a id="a-Ll"></a>菩萨亦不灭。<a id="a-Lm"></a>于须菩提意云何？<a id="a-Ln"></a>汝等五阴除灭得无量三昧，<a id="a-Lo"></a>得须陀洹乃至罗汉时，<a id="a-Lp"></a>是时颇见意，<a id="a-Lq"></a>颇见道果不？<a id="a-Lr"></a>”</p>
  <p id="aLs">须菩提言：<a id="a-Lt"></a>“世尊，<a id="a-Lu"></a>不见也。<a id="a-Lv"></a>”</p>
  <p id="aLw">佛言：<a id="a-Lx"></a>“汝弟子等，<a id="a-Ly"></a>云何有言有所逮得？<a id="a-Lz"></a>”</p>
  <p id="aM0">须菩提言：<a id="a-M1"></a>“但以世俗数耳。<a id="a-M2"></a>”</p>
  <p id="aM3">佛言：<a id="a-M4"></a>“亦复以世俗数故，<a id="a-M5"></a>言有五阴，<a id="a-M6"></a>言有菩萨，<a id="a-M7"></a>言有萨云若。<a id="a-M8"></a>菩萨不于道有所得法，<a id="a-M9"></a>有所损益者，<a id="a-MA"></a>以法性故不得。<a id="a-MB"></a>诸法性尚不得诸法性，<a id="a-MC"></a>何况当得十住地及六波罗蜜、<a id="a-MD"></a>三十七品及三脱门乃至佛十八法？<a id="a-ME"></a>当有所得者，<a id="a-MF"></a>是者不然。<a id="a-MG"></a>是故，<a id="a-MH"></a>须菩提，<a id="a-MI"></a>菩萨摩诃萨行阿耨多罗三耶三菩，<a id="a-MJ"></a>得阿惟三佛祐利众生。<a id="a-MK"></a>”</p>
 </body>
</html>