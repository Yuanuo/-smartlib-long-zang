<!doctype html>
<html id="z3IBTBYBC" data-ver="980">
 <head>
  <meta charset="utf-8">
  <meta author="支娄迦谶">
  <meta library="龙藏">
  <meta catalog="大乘般若部">
  <meta period="后汉">
 </head>
 <body>
  <h1 id="a1">道行般若波罗蜜经卷第十</h1>
  <h2 id="a2">昙无竭菩萨品第二十九</h2>
  <p id="a3">“是时，<a id="a-4"></a>萨陀波伦菩萨安隐从三昧觉起，<a id="a-5"></a>并与五百女人共至昙无竭宫门外，<a id="a-6"></a>门外立，<a id="a-7"></a>自念言：<a id="a-8"></a>‘今我用经法起来，<a id="a-9"></a>师入在内，<a id="a-A"></a>我义不可卧，<a id="a-B"></a>不可坐。<a id="a-C"></a>须我师来出，<a id="a-D"></a>上高座说般若波罗蜜，<a id="a-E"></a>尔乃坐耳。<a id="a-F"></a>’及五百女人亦皆效萨陀波伦菩萨立。</p>
  <p id="aG">“是时，<a id="a-H"></a>昙无竭菩萨适教殿中诸女，<a id="a-I"></a>说经道已，<a id="a-J"></a>沐浴澡洗已更著新衣，<a id="a-K"></a>上般若波罗蜜之台坐思惟，<a id="a-L"></a>种种三昧悉入，<a id="a-M"></a>如是七岁不动不摇。<a id="a-N"></a>是时，<a id="a-O"></a>萨陀波伦菩萨及五百女人，<a id="a-P"></a>亦复常经行，<a id="a-Q"></a>七岁不坐不卧。<a id="a-R"></a>七岁已后，<a id="a-S"></a>天人于上虚空中，<a id="a-T"></a>语之言：<a id="a-U"></a>‘却后七日，<a id="a-V"></a>昙无竭菩萨当从三昧起。<a id="a-W"></a>’</p>
  <p id="aX">“是时，<a id="a-Y"></a>萨陀波伦菩萨闻天人语声，<a id="a-Z"></a>自念言：<a id="a-a"></a>‘今我当为师施座，<a id="a-b"></a>扫洒令净。<a id="a-c"></a>’萨陀波伦菩萨及五百女人，<a id="a-d"></a>共到说经处，<a id="a-e"></a>至已，<a id="a-f"></a>特为昙无竭菩萨施高座。<a id="a-g"></a>时，<a id="a-h"></a>五百女人各各自取著身衣布著座上。</p>
  <p id="ai">“当时，<a id="a-j"></a>弊魔自念言：<a id="a-k"></a>‘未尝有是，<a id="a-l"></a>未尝见是！<a id="a-m"></a>是萨陀波伦菩萨为昙无竭菩萨施高座，<a id="a-n"></a>持用恭敬索佛道，<a id="a-o"></a>精进勇健无有休懈，<a id="a-p"></a>得道者出我界，<a id="a-q"></a>度脱人不可计。<a id="a-r"></a>今我且中道坏之。<a id="a-s"></a>’是时，<a id="a-t"></a>弊魔悉坏诸菩萨所坐座，<a id="a-u"></a>皆令曲戾，<a id="a-v"></a>雨沙砾石、<a id="a-w"></a>荆蕀、<a id="a-x"></a>枯骨。</p>
  <p id="ay">“是时，<a id="a-z"></a>萨陀波伦菩萨及五百女人，<a id="a-10"></a>见座曲戾，<a id="a-11"></a>污泥不净，<a id="a-12"></a>自念言：<a id="a-13"></a>‘今昙无竭菩萨当坐说经，<a id="a-14"></a>及诸弟子皆当来听，<a id="a-15"></a>今我曹当更扫除整顿坐席。<a id="a-16"></a>’即共扫除整顿诸座已，<a id="a-17"></a>自念言：<a id="a-18"></a>‘今地大有土尘，<a id="a-19"></a>恐来坌师及诸菩萨，<a id="a-1A"></a>当共洒之。<a id="a-1B"></a>周行索水不能得。<a id="a-1C"></a>何以故？<a id="a-1D"></a>弊魔所作。<a id="a-1E"></a>自念言：<a id="a-1F"></a>‘今我曹索水了不能得，<a id="a-1G"></a>当自取身血洒之耳。<a id="a-1H"></a>’</p>
  <p id="a1I">“是时，<a id="a-1J"></a>萨陀波伦菩萨及五百女人各自取刀，<a id="a-1K"></a>处处刺身出血，<a id="a-1L"></a>持用洒地，<a id="a-1M"></a>用慈孝于经法故。</p>
  <p id="a1N">“是时，<a id="a-1O"></a>释提桓因自念言：<a id="a-1P"></a>‘世间乃有是人耶！<a id="a-1Q"></a>精进恭敬慈孝经师故。<a id="a-1R"></a>’</p>
  <p id="a1S">“是时，<a id="a-1T"></a>释提桓因到萨陀波伦菩萨所，<a id="a-1U"></a>嗟叹言：<a id="a-1V"></a>‘善哉！<a id="a-1W"></a>善哉！<a id="a-1X"></a>贤者精进诚难及。<a id="a-1Y"></a>用精进慈孝于师故，<a id="a-1Z"></a>今闻般若波罗蜜不复久。<a id="a-1a"></a>贤者，<a id="a-1b"></a>他所敕使愿相语。<a id="a-1c"></a>有是曹人者，<a id="a-1d"></a>我曹悉当护之，<a id="a-1e"></a>所欲得者悉当与之。<a id="a-1f"></a>’</p>
  <p id="a1g">“是时，<a id="a-1h"></a>萨陀波伦菩萨言：<a id="a-1i"></a>‘我欲所得者，<a id="a-1j"></a>释提桓因自当知之。<a id="a-1k"></a>’</p>
  <p id="a1l">“是时，<a id="a-1m"></a>释提桓因即化地悉使作琉璃，<a id="a-1n"></a>其上有金沙。<a id="a-1o"></a>释提桓因使萨陀波伦菩萨及五百女人身体完健平复如故，<a id="a-1p"></a>于座四面化作琉璃池水，<a id="a-1q"></a>周匝池边皆有珍宝栏楯，<a id="a-1r"></a>及七宝池陛，<a id="a-1s"></a>侠陛两边皆珍宝之树，<a id="a-1t"></a>若干百种罗列姝好。</p>
  <p id="a1u">“是时，<a id="a-1v"></a>萨陀波伦菩萨及五百女人，<a id="a-1w"></a>为诸菩萨储水。<a id="a-1x"></a>天雨文陀罗华、<a id="a-1y"></a>曼殊颜华、<a id="a-1z"></a>摩诃曼殊颜华，<a id="a-20"></a>都雨种种华凡四千石，<a id="a-21"></a>释提桓因持用与萨陀波伦菩萨，<a id="a-22"></a>语之言：<a id="a-23"></a>‘持是华供养般若波罗蜜，<a id="a-24"></a>及散昙无竭菩萨及诸菩萨上。<a id="a-25"></a>及天衣五百领，<a id="a-26"></a>昙无竭在座上坐，<a id="a-27"></a>持是上之。<a id="a-28"></a>’萨陀波伦菩萨即悉受之，<a id="a-29"></a>便为祝愿。</p>
  <p id="a2A">“是时，<a id="a-2B"></a>昙无竭菩萨七岁以后，<a id="a-2C"></a>从三昧觉起到高座上，<a id="a-2D"></a>并与四万亿菩萨共坐，<a id="a-2E"></a>有于前坐者甚众多。</p>
  <p id="a2F">“是时，<a id="a-2G"></a>萨陀波伦菩萨及五百女人，<a id="a-2H"></a>俱皆散华，<a id="a-2I"></a>并持栴檀捣香、<a id="a-2J"></a>蜜捣香、<a id="a-2K"></a>杂碎珍宝，<a id="a-2L"></a>都持散昙无竭菩萨及诸菩萨上。<a id="a-2M"></a>前持头面著足已，<a id="a-2N"></a>绕三匝却住，<a id="a-2O"></a>以微意视昙无竭菩萨。</p>
  <p id="a2P">“是时，<a id="a-2Q"></a>昙无竭菩萨都大会辟方四十里满其中人。<a id="a-2R"></a>是时，<a id="a-2S"></a>昙无竭菩萨四向视诸来会者、<a id="a-2T"></a>萨陀波伦菩萨及五百女人，<a id="a-2U"></a>用欲得经法故，<a id="a-2V"></a>即为萨陀波伦菩萨说般若波罗蜜言：<a id="a-2W"></a>‘善男子且听：<a id="a-2X"></a>诸经法悉等，<a id="a-2Y"></a>般若波罗蜜亦悉等如是，<a id="a-2Z"></a>诸经法本端不可计如是。<a id="a-2a"></a>怛萨阿竭智慧无所挂礙，<a id="a-2b"></a>般若波罗蜜亦无所挂礙如是。<a id="a-2c"></a>譬如幻人无形，<a id="a-2d"></a>般若波罗蜜亦无形如是。<a id="a-2e"></a>譬如风无所挂礙，<a id="a-2f"></a>般若波罗蜜亦无挂礙所有如是。<a id="a-2g"></a>本端不可计，<a id="a-2h"></a>般若波罗蜜亦不可计如是。<a id="a-2i"></a>一切我所悉断本净，<a id="a-2j"></a>般若波罗蜜亦本无如是。<a id="a-2k"></a>譬如梦中与女人通视之本无，<a id="a-2l"></a>般若波罗蜜亦本无如是。<a id="a-2m"></a>所名本无，<a id="a-2n"></a>般若波罗蜜亦本无如是。<a id="a-2o"></a>阿罗汉泥洹空无所生，<a id="a-2p"></a>般若波罗蜜亦空无所生如是。<a id="a-2q"></a>怛萨阿竭、<a id="a-2r"></a>般泥洹本等无有异，<a id="a-2s"></a>般若波罗蜜亦本等无有异如是。<a id="a-2t"></a>譬如燃火，<a id="a-2u"></a>火即时灭之，<a id="a-2v"></a>本无所从来，<a id="a-2w"></a>去亦无所至，<a id="a-2x"></a>般若波罗蜜本无从来、<a id="a-2y"></a>去亦无所至如是。<a id="a-2z"></a>譬如梦中见须弥山本无，<a id="a-30"></a>般若波罗蜜亦本无如是。<a id="a-31"></a>譬如佛现飞，<a id="a-32"></a>般若波罗蜜现无所有如是。<a id="a-33"></a>前于爱欲中相娱乐计之无所有，<a id="a-34"></a>般若波罗蜜计之亦无所有如是。<a id="a-35"></a>人名及声无所有，<a id="a-36"></a>怛萨阿竭亦无所有。<a id="a-37"></a>于前见者念所作因见，<a id="a-38"></a>般若波罗蜜念所作本无所有如是。<a id="a-39"></a>譬如幻师化作象本无所有，<a id="a-3A"></a>般若波罗蜜亦本无所有如是。<a id="a-3B"></a>譬如虚空适无所住，<a id="a-3C"></a>般若波罗蜜亦适无所住如是。<a id="a-3D"></a>譬如幻师学无所不至，<a id="a-3E"></a>般若波罗蜜亦无所不至如是。<a id="a-3F"></a>过去、<a id="a-3G"></a>当来、<a id="a-3H"></a>今现在亦不可合为一，<a id="a-3I"></a>般若波罗蜜无过现当作是知。<a id="a-3J"></a>名本无形字无有形，<a id="a-3K"></a>般若波罗蜜亦无所不至，<a id="a-3L"></a>亦无所不入，<a id="a-3M"></a>亦无所至，<a id="a-3N"></a>亦无所入。<a id="a-3O"></a>何以故？<a id="a-3P"></a>般若波罗蜜空无所有故。<a id="a-3Q"></a>譬如虚空，<a id="a-3R"></a>无所不至，<a id="a-3S"></a>无所不入，<a id="a-3T"></a>亦无所至，<a id="a-3U"></a>亦无所入。<a id="a-3V"></a>何以故？<a id="a-3W"></a>空本无色，<a id="a-3X"></a>般若波罗蜜如是。<a id="a-3Y"></a>般若波罗蜜如是，<a id="a-3Z"></a>般若波罗蜜者，<a id="a-3a"></a>亦入于地，<a id="a-3b"></a>亦入于水，<a id="a-3c"></a>亦入于火，<a id="a-3d"></a>亦入于风，<a id="a-3e"></a>亦入于空，<a id="a-3f"></a>亦入于彼，<a id="a-3g"></a>亦入于此，<a id="a-3h"></a>亦入于色，<a id="a-3i"></a>亦入于痛痒，<a id="a-3j"></a>亦入于思想，<a id="a-3k"></a>亦入于生死，<a id="a-3l"></a>亦入于识，<a id="a-3m"></a>亦入于人，<a id="a-3n"></a>亦入于寿命，<a id="a-3o"></a>亦入于生，<a id="a-3p"></a>亦入于有德，<a id="a-3q"></a>亦入于无德，<a id="a-3r"></a>亦入于欲，<a id="a-3s"></a>亦入于不欲，<a id="a-3t"></a>亦入于有，<a id="a-3u"></a>亦入于无，<a id="a-3v"></a>亦入于想，<a id="a-3w"></a>亦入于无想，<a id="a-3x"></a>亦入于愿中，<a id="a-3y"></a>亦入于无愿中，<a id="a-3z"></a>亦入于无生中，<a id="a-40"></a>亦入于不生中，<a id="a-41"></a>亦入于日月，<a id="a-42"></a>亦入于星宿，<a id="a-43"></a>亦入于阿须伦，<a id="a-44"></a>亦入于龙，<a id="a-45"></a>亦入于鬼神，<a id="a-46"></a>亦入于揵陀罗，<a id="a-47"></a>亦入于迦留勒，<a id="a-48"></a>亦入于甄陀罗，<a id="a-49"></a>亦入于摩睺勒，<a id="a-4A"></a>亦入于罗刹，<a id="a-4B"></a>亦入于鸠垣，<a id="a-4C"></a>亦入于薜荔，<a id="a-4D"></a>亦入于禽兽，<a id="a-4E"></a>亦入于泥犁，<a id="a-4F"></a>亦入于蜎飞，<a id="a-4G"></a>亦入于蠕动，<a id="a-4H"></a>亦入于蚑行，<a id="a-4I"></a>亦入于喘息，<a id="a-4J"></a>亦入于贫贱，<a id="a-4K"></a>亦入于富贵，<a id="a-4L"></a>亦入于贤者，<a id="a-4M"></a>亦入于仙人，<a id="a-4N"></a>亦入于须陀洹，<a id="a-4O"></a>亦入于斯陀含，<a id="a-4P"></a>亦入于阿那含，<a id="a-4Q"></a>亦入于阿罗汉，<a id="a-4R"></a>亦入于辟支佛，<a id="a-4S"></a>亦入于菩萨，<a id="a-4T"></a>亦入于佛，<a id="a-4U"></a>亦入于泥洹，<a id="a-4V"></a>亦入于四意止，<a id="a-4W"></a>亦入于四意断，<a id="a-4X"></a>亦入于五根，<a id="a-4Y"></a>亦入于五力，<a id="a-4Z"></a>亦入于七觉意，<a id="a-4a"></a>亦入于八道，<a id="a-4b"></a>亦入于有智，<a id="a-4c"></a>亦入于无智，<a id="a-4d"></a>亦入于十种力，<a id="a-4e"></a>亦入于四无所畏，<a id="a-4f"></a>亦入于佛经，<a id="a-4g"></a>亦入于世间经，<a id="a-4h"></a>亦入于巫祝，<a id="a-4i"></a>亦入于不巫祝，<a id="a-4j"></a>亦入于宿命，<a id="a-4k"></a>亦入于所行，<a id="a-4l"></a>亦入于展转生死中，<a id="a-4m"></a>亦入于勤苦，<a id="a-4n"></a>亦入于不勤苦，<a id="a-4o"></a>亦入于自在，<a id="a-4p"></a>亦入于不自在，<a id="a-4q"></a>亦入于度脱，<a id="a-4r"></a>亦入于不度脱，<a id="a-4s"></a>亦入于好中，<a id="a-4t"></a>亦入于不好中，<a id="a-4u"></a>亦入于善中，<a id="a-4v"></a>亦入于不善中，<a id="a-4w"></a>亦入于黠中，<a id="a-4x"></a>亦入于不黠中，<a id="a-4y"></a>亦入于明中，<a id="a-4z"></a>亦入于不明中，<a id="a-50"></a>亦入于过去，<a id="a-51"></a>亦入于当来，<a id="a-52"></a>亦入于今现在，<a id="a-53"></a>亦入于可见，<a id="a-54"></a>亦入于不可见，<a id="a-55"></a>亦入于教，<a id="a-56"></a>亦入于法，<a id="a-57"></a>亦入于有，<a id="a-58"></a>亦入于无所有，<a id="a-59"></a>亦入于一切有形，<a id="a-5A"></a>亦入于一切无形。<a id="a-5B"></a>’”</p>
  <p id="a5C">佛语须菩提：<a id="a-5D"></a>“如是比，<a id="a-5E"></a>昙无竭菩萨为萨陀波伦菩萨说般若波罗蜜所入处，<a id="a-5F"></a>如是说昼夜七日。<a id="a-5G"></a>是时，<a id="a-5H"></a>人听经呼如饭时顷。<a id="a-5I"></a>何以故？<a id="a-5J"></a>昙无竭菩萨力恩。</p>
  <p id="a5K">“是时，<a id="a-5L"></a>萨陀波伦菩萨闻说般若波罗蜜，<a id="a-5M"></a>大欢喜踊跃，<a id="a-5N"></a>及五百女人共持天衣及八百石杂宝，<a id="a-5O"></a>供养上昙无竭菩萨。<a id="a-5P"></a>释提桓因持天摩诃文陀罗华，<a id="a-5Q"></a>散昙无竭菩萨上，<a id="a-5R"></a>及散诸菩萨上，<a id="a-5S"></a>持用增益功德。</p>
  <p id="a5T">“是时，<a id="a-5U"></a>一佛境界中，<a id="a-5V"></a>一切树木、<a id="a-5W"></a>药树、<a id="a-5X"></a>果树、<a id="a-5Y"></a>诸杂宝树，<a id="a-5Z"></a>悉倾曲躬，<a id="a-5a"></a>为昙无竭菩萨作礼。<a id="a-5b"></a>天雨蜜香之华，<a id="a-5c"></a>其华之香闻一佛界中，<a id="a-5d"></a>一切人闻此华之香，<a id="a-5e"></a>各各遥见昙无竭菩萨在高座说经，<a id="a-5f"></a>并复见萨陀波伦菩萨及五百女人。<a id="a-5g"></a>一切人心皆柔弱欢喜，<a id="a-5h"></a>皆遥为昙无竭菩萨作礼。<a id="a-5i"></a>其国中悉震动。</p>
  <p id="a5j">“是时，<a id="a-5k"></a>数千巨亿万人悉得无央数经法，<a id="a-5l"></a>不可复计菩萨皆得阿惟越致。</p>
  <p id="a5m">“长者女及五百女人白萨陀波伦菩萨言：<a id="a-5n"></a>‘我曹辈愿为师作婢，<a id="a-5o"></a>愿持身命自归，<a id="a-5p"></a>愿为师给使，<a id="a-5q"></a>共持五百乘车珍宝所有以上师。<a id="a-5r"></a>何以故？<a id="a-5s"></a>今师为我故甚勤苦，<a id="a-5t"></a>我曹持师以当佛无有异。<a id="a-5u"></a>我曹蒙大恩，<a id="a-5v"></a>乃得闻尊经好语，<a id="a-5w"></a>既闻经已，<a id="a-5x"></a>无有狐疑大如毛发。<a id="a-5y"></a>今我曹持身为师给使，<a id="a-5z"></a>如是数千亿万劫，<a id="a-60"></a>尚未能报须臾之恩，<a id="a-61"></a>用得闻尊经故。<a id="a-62"></a>’</p>
  <p id="a63">“是时，<a id="a-64"></a>萨陀波伦菩萨悉受五百女人及五百乘车珍宝。<a id="a-65"></a>既受，<a id="a-66"></a>用道德故既受已，<a id="a-67"></a>萨陀波伦菩萨欲持上师，<a id="a-68"></a>白昙无竭菩萨言：<a id="a-69"></a>‘愿持身自上，<a id="a-6A"></a>及五百女人、<a id="a-6B"></a>五百乘车珍宝以上大师。<a id="a-6C"></a>哀我曹辈，<a id="a-6D"></a>愿当受之，<a id="a-6E"></a>当使我曹得功德。<a id="a-6F"></a>’</p>
  <p id="a6G">“是时，<a id="a-6H"></a>昙无竭菩萨欲使萨陀波伦菩萨成其功德故，<a id="a-6I"></a>悉受五百女人及五百乘车珍宝。<a id="a-6J"></a>既受已，<a id="a-6K"></a>复持反遗萨陀波伦菩萨，<a id="a-6L"></a>即自言：<a id="a-6M"></a>‘持五百女人为汝给使，<a id="a-6N"></a>及五百乘车珍宝。<a id="a-6O"></a>’</p>
  <p id="a6P">“是时，<a id="a-6Q"></a>忉利天上诸天人，<a id="a-6R"></a>各各而嗟叹言：<a id="a-6S"></a>‘善哉！<a id="a-6T"></a>善哉！<a id="a-6U"></a>萨陀波伦菩萨所有者悉施与师，<a id="a-6V"></a>是意难得。<a id="a-6W"></a>’</p>
  <p id="a6X">“是时，<a id="a-6Y"></a>数千巨亿天人共来到昙无竭菩萨所听经。</p>
  <p id="a6Z">“是时，<a id="a-6a"></a>萨陀波伦菩萨大欢喜踊跃，<a id="a-6b"></a>即于座上得六万三昧门。<a id="a-6c"></a>何等为三昧门？<a id="a-6d"></a>愿乐三昧，<a id="a-6e"></a>威仪三昧，<a id="a-6f"></a>劝德三昧，<a id="a-6g"></a>月盛满三昧，<a id="a-6h"></a>日光焰三昧，<a id="a-6i"></a>怛萨阿竭行三昧，<a id="a-6j"></a>悉念佛三昧，<a id="a-6k"></a>菩萨所生三昧，<a id="a-6l"></a>乐智慧三昧，<a id="a-6m"></a>度脱坚住三昧，<a id="a-6n"></a>诸境界中无所住三昧，<a id="a-6o"></a>国土种种严入三昧，<a id="a-6p"></a>怛萨阿竭相无相入三昧，<a id="a-6q"></a>十方人无形印封三昧，<a id="a-6r"></a>怛萨阿竭出坐三昧，<a id="a-6s"></a>无所畏乐三昧，<a id="a-6t"></a>弃捐珍宝三昧，<a id="a-6u"></a>怛萨阿竭力庄严三昧，<a id="a-6v"></a>诸经法悉明乐三昧，<a id="a-6w"></a>说无所从来解事三昧，<a id="a-6x"></a>净如梵人三昧，<a id="a-6y"></a>过去当来今现在悉等入三昧，<a id="a-6z"></a>本端当来端无所住三昧，<a id="a-70"></a>庄严佛藏三昧，<a id="a-71"></a>佛音声响悉成三昧，<a id="a-72"></a>如是三昧得六万门。</p>
  <p id="a73">“萨陀波伦菩萨从三昧觉得智慧力，<a id="a-74"></a>悉入诸菩萨经法中。<a id="a-75"></a>萨陀波伦菩萨白昙无竭菩萨言：<a id="a-76"></a>‘师愿说佛音声，<a id="a-77"></a>当何以知之？<a id="a-78"></a>’</p>
  <p id="a79">“昙无竭菩萨语萨陀波伦菩萨言：<a id="a-7A"></a>‘贤者明听，<a id="a-7B"></a>譬如箜篌不以一事成，<a id="a-7C"></a>有木，<a id="a-7D"></a>有柱，<a id="a-7E"></a>有弦，<a id="a-7F"></a>有人摇手鼓之，<a id="a-7G"></a>其音调好，<a id="a-7H"></a>自在欲作何等曲；<a id="a-7I"></a>贤者欲知佛音声亦如是，<a id="a-7J"></a>菩萨有本初发意，<a id="a-7K"></a>世世行作功德，<a id="a-7L"></a>世世教授，<a id="a-7M"></a>世世问佛事，<a id="a-7N"></a>合会是事乃成佛身。<a id="a-7O"></a>佛音声亦如是，<a id="a-7P"></a>其法皆从因缘起，<a id="a-7Q"></a>亦不可从菩萨行得，<a id="a-7R"></a>亦不可离菩萨行得，<a id="a-7S"></a>亦不可从佛身得，<a id="a-7T"></a>亦不可离佛身得；<a id="a-7U"></a>贤者欲知佛身音声，<a id="a-7V"></a>共合会是事乃得佛耳。<a id="a-7W"></a>复次，<a id="a-7X"></a>贤者，<a id="a-7Y"></a>譬如工吹长箫师，<a id="a-7Z"></a>其音调好与歌相入，<a id="a-7a"></a>箫者以竹为本，<a id="a-7b"></a>有人工吹，<a id="a-7c"></a>合会是事其声乃悲；<a id="a-7d"></a>成怛萨阿竭阿罗诃三耶三佛身，<a id="a-7e"></a>不以一事，<a id="a-7f"></a>不以二事成，<a id="a-7g"></a>以若干百千事，<a id="a-7h"></a>若世世作功德，<a id="a-7i"></a>本愿所致，<a id="a-7j"></a>亦复世世教人，<a id="a-7k"></a>用是故成佛身相，<a id="a-7l"></a>及诸好悉见如是。<a id="a-7m"></a>譬如佛般泥洹后有人作佛形像，<a id="a-7n"></a>人见佛形像无不跪拜供养者，<a id="a-7o"></a>其像端正姝好如佛无有异，<a id="a-7p"></a>人见莫不称叹，<a id="a-7q"></a>莫不持华香、<a id="a-7r"></a>缯彩供养者。<a id="a-7s"></a>贤者呼佛神在像中耶？<a id="a-7t"></a>’</p>
  <p id="a7u">“萨陀波伦菩萨报言：<a id="a-7v"></a>‘不在中。<a id="a-7w"></a>所以作佛像者，<a id="a-7x"></a>但欲使人得其福耳，<a id="a-7y"></a>不用一事成佛像，<a id="a-7z"></a>亦不用二事成，<a id="a-80"></a>有金，<a id="a-81"></a>有黠人，<a id="a-82"></a>若有见佛时人，<a id="a-83"></a>佛般泥洹后念佛故作像，<a id="a-84"></a>欲使世间人供养得其福。<a id="a-85"></a>’</p>
  <p id="a86">“萨陀波伦菩萨报师言：<a id="a-87"></a>‘用佛般泥洹后故作像耳。<a id="a-88"></a>’</p>
  <p id="a89">“昙无竭菩萨报言：<a id="a-8A"></a>‘如贤者所言，<a id="a-8B"></a>成佛身亦如是，<a id="a-8C"></a>不用一事，<a id="a-8D"></a>亦不用二事，<a id="a-8E"></a>用数千万事，<a id="a-8F"></a>有菩萨之行，<a id="a-8G"></a>有本索佛时人若有常见佛作功德，<a id="a-8H"></a>用是故成佛身，<a id="a-8I"></a>智慧变化飞行，<a id="a-8J"></a>及成诸相好，<a id="a-8K"></a>成佛如是。<a id="a-8L"></a>贤者复听，<a id="a-8M"></a>譬如鼓不用一事，<a id="a-8N"></a>不用二事成，<a id="a-8O"></a>有师，<a id="a-8P"></a>有革，<a id="a-8Q"></a>有桴，<a id="a-8R"></a>有人击之，<a id="a-8S"></a>其声乃出；<a id="a-8T"></a>贤者欲知佛，<a id="a-8U"></a>不用一事、<a id="a-8V"></a>二事，<a id="a-8W"></a>用若干千众事乃成之，<a id="a-8X"></a>有初发意，<a id="a-8Y"></a>有六波罗蜜行，<a id="a-8Z"></a>晓知本无，<a id="a-8a"></a>本无无所从生之事，<a id="a-8b"></a>坐于树下降伏于魔，<a id="a-8c"></a>诸经法悉晓知如幻无有异，<a id="a-8d"></a>用是故成佛身。<a id="a-8e"></a>贤者复听，<a id="a-8f"></a>譬如画师，<a id="a-8g"></a>有壁，<a id="a-8h"></a>有彩，<a id="a-8i"></a>有工师，<a id="a-8j"></a>有笔，<a id="a-8k"></a>合会是事乃成画人；<a id="a-8l"></a>欲知佛身，<a id="a-8m"></a>不用一事成，<a id="a-8n"></a>用数百千事，<a id="a-8o"></a>菩萨有本行布施，<a id="a-8p"></a>有持戒不犯十事，<a id="a-8q"></a>常随善师，<a id="a-8r"></a>常等心念十方人，<a id="a-8s"></a>无有能坏者，<a id="a-8t"></a>世世见佛，<a id="a-8u"></a>闻菩萨行事坚持不忘，<a id="a-8v"></a>世世不谀谄常行至诚，<a id="a-8w"></a>贤者欲知成佛身如是。<a id="a-8x"></a>贤者复听，<a id="a-8y"></a>譬如阿迦腻吒天上天人所止观殿，<a id="a-8z"></a>光耀悉照天上端正姝好，<a id="a-90"></a>如天上殿舍，<a id="a-91"></a>亦不自作，<a id="a-92"></a>亦无有持来者，<a id="a-93"></a>亦无有作者，<a id="a-94"></a>本无所从来，<a id="a-95"></a>去亦无所至，<a id="a-96"></a>因缘所生，<a id="a-97"></a>其天人本作功德所致，<a id="a-98"></a>用于此间布施故，<a id="a-99"></a>得生其上，<a id="a-9A"></a>在殿舍中解止，<a id="a-9B"></a>用是故，<a id="a-9C"></a>其人得宫观；<a id="a-9D"></a>贤者欲知佛身，<a id="a-9E"></a>因缘所生，<a id="a-9F"></a>用世间人欲得见佛故，<a id="a-9G"></a>其人前世有功德，<a id="a-9H"></a>其人远离八恶处生，<a id="a-9I"></a>其人黠慧信于佛。<a id="a-9J"></a>贤者欲知成佛身，<a id="a-9K"></a>本无所从来，<a id="a-9L"></a>去亦无所至，<a id="a-9M"></a>无有作者，<a id="a-9N"></a>亦无有持来者，<a id="a-9O"></a>本无有形，<a id="a-9P"></a>亦无所著，<a id="a-9Q"></a>如阿迦腻吒天上宫殿，<a id="a-9R"></a>佛所以现身者，<a id="a-9S"></a>欲度脱世间人故。<a id="a-9T"></a>贤者复听，<a id="a-9U"></a>譬如山中响声，<a id="a-9V"></a>不用一事，<a id="a-9W"></a>亦不用二事所能成，<a id="a-9X"></a>有山，<a id="a-9Y"></a>有人，<a id="a-9Z"></a>有呼，<a id="a-9a"></a>有耳听，<a id="a-9b"></a>合会是事乃成响声；<a id="a-9c"></a>贤者欲知成佛身，<a id="a-9d"></a>如是无有形，<a id="a-9e"></a>亦无有著，<a id="a-9f"></a>因缘所生，<a id="a-9g"></a>世世解空，<a id="a-9h"></a>习行空，<a id="a-9i"></a>一切生死、<a id="a-9j"></a>无死生为因缘，<a id="a-9k"></a>佛智悉晓，<a id="a-9l"></a>本无死生，<a id="a-9m"></a>本亦无般泥洹者，<a id="a-9n"></a>佛作是现世间，<a id="a-9o"></a>作是说，<a id="a-9p"></a>贤者欲知佛身如是。<a id="a-9q"></a>贤者复听，<a id="a-9r"></a>譬如幻师化作一人，<a id="a-9s"></a>端正姝好，<a id="a-9t"></a>譬如遮迦越罗无有异，<a id="a-9u"></a>所语众人闻之无不欢喜，<a id="a-9v"></a>人有从索金银珍宝者皆悉与之，<a id="a-9w"></a>有所爱重被服人索者悉与之，<a id="a-9x"></a>王在众人中，<a id="a-9y"></a>坐起行步皆安详，<a id="a-9z"></a>人有见者莫不恭敬作礼者，<a id="a-A0"></a>幻人不用一事、<a id="a-A1"></a>二事成，<a id="a-A2"></a>有幻祝，<a id="a-A3"></a>有聚会人，<a id="a-A4"></a>随人所喜各化现，<a id="a-A5"></a>中有黠者，<a id="a-A6"></a>同知是为化人作是现化，<a id="a-A7"></a>无所从来，<a id="a-A8"></a>去亦无所至，<a id="a-A9"></a>知之本空化所作，<a id="a-AA"></a>黠者恭敬作礼不著；<a id="a-AB"></a>贤者欲知成佛身如是，<a id="a-AC"></a>因缘所作，<a id="a-AD"></a>用数百千事乃共合成，<a id="a-AE"></a>有菩萨之行，<a id="a-AF"></a>有功德，<a id="a-AG"></a>有劝助德，<a id="a-AH"></a>令十方人使安隐，<a id="a-AI"></a>具足菩萨愿者，<a id="a-AJ"></a>欲知成佛身者如是。<a id="a-AK"></a>贤者欲知佛，<a id="a-AL"></a>为人故分布经，<a id="a-AM"></a>无数授与人，<a id="a-AN"></a>各各使行禅三昧，<a id="a-AO"></a>思惟分别，<a id="a-AP"></a>为人说经，<a id="a-AQ"></a>各各使学，<a id="a-AR"></a>如是诸天人民闻之莫不欢喜。<a id="a-AS"></a>中有自贡高者，<a id="a-AT"></a>中有不知惭者，<a id="a-AU"></a>中有淫乱者，<a id="a-AV"></a>中有悭贪者，<a id="a-AW"></a>中有强梁者，<a id="a-AX"></a>中有自用者，<a id="a-AY"></a>中有喜斗者，<a id="a-AZ"></a>中有不用谏者，<a id="a-Aa"></a>中有为淫怒痴所覆者，<a id="a-Ab"></a>中有行恶不可计者，<a id="a-Ac"></a>佛在众人中央端正姝好，<a id="a-Ad"></a>坐起行步安隐，<a id="a-Ae"></a>佛众恶已尽，<a id="a-Af"></a>但有诸德，<a id="a-Ag"></a>佛皆使人得安隐，<a id="a-Ah"></a>佛亦自行佛事，<a id="a-Ai"></a>佛本自空无所著，<a id="a-Aj"></a>如幻人所作。<a id="a-Ak"></a>菩萨现身如是，<a id="a-Al"></a>端正姝好，<a id="a-Am"></a>虽见之不著，<a id="a-An"></a>亦无诸想之意，<a id="a-Ao"></a>虽知之无所有，<a id="a-Ap"></a>恭敬作礼，<a id="a-Aq"></a>供养无极。<a id="a-Ar"></a>贤者欲知过去、<a id="a-As"></a>当来、<a id="a-At"></a>今现在诸佛，<a id="a-Au"></a>皆从数千万事各各有因缘而生。<a id="a-Av"></a>菩萨当作是念，<a id="a-Aw"></a>当作是习，<a id="a-Ax"></a>当作是守。<a id="a-Ay"></a>菩萨作是行，<a id="a-Az"></a>得佛疾。<a id="a-B0"></a>’</p>
  <p id="aB1">“是时，<a id="a-B2"></a>昙无竭菩萨说佛身时，<a id="a-B3"></a>四万八千菩萨即解得尽信之行，<a id="a-B4"></a>百亿菩萨悉得诸陀邻尼法，<a id="a-B5"></a>二百亿菩萨得无所挂礙问皆能报，<a id="a-B6"></a>四百亿菩萨皆得阿惟越致菩萨，<a id="a-B7"></a>八万亿菩萨皆得阿阇浮行住法。</p>
  <p id="aB8">“是时，<a id="a-B9"></a>天文陀罗华、<a id="a-BA"></a>摩诃文陀罗华雨散昙无竭菩萨及诸菩萨上。<a id="a-BB"></a>昙无竭菩萨持威神，<a id="a-BC"></a>都卢一佛之界，<a id="a-BD"></a>诸有音乐皆自作声。<a id="a-BE"></a>数千万天人从空中散天衣雨昙无竭菩萨及诸菩萨上，<a id="a-BF"></a>诸天于空中作音乐，<a id="a-BG"></a>共乐昙无竭菩萨，<a id="a-BH"></a>诸天衣皆行列覆一佛界中，<a id="a-BI"></a>天烧蜜香遍至，<a id="a-BJ"></a>其分散亦悉遍至。<a id="a-BK"></a>一佛界中地悉动，<a id="a-BL"></a>诸菩萨悉见十方无央数佛。</p>
  <p id="aBM">“是时，<a id="a-BN"></a>诸佛悉遥赞叹昙无竭菩萨言：<a id="a-BO"></a>‘善哉！<a id="a-BP"></a>善哉！<a id="a-BQ"></a>’</p>
  <p id="aBR">“是时，<a id="a-BS"></a>诸佛授萨陀波伦菩萨决当作佛时：<a id="a-BT"></a>‘汝却后当来世，<a id="a-BU"></a>作佛名迦摩迦提陀颇罗耶怛萨阿竭阿罗诃三耶三佛。<a id="a-BV"></a>汝作佛时，<a id="a-BW"></a>正当号如是。<a id="a-BX"></a>时五百女人却后稍稍皆当作佛。<a id="a-BY"></a>’</p>
  <p id="aBZ">“如是昙无竭菩萨世时，<a id="a-Ba"></a>五百女人即化作男子，<a id="a-Bb"></a>后世世生者常不离诸佛国。<a id="a-Bc"></a>萨陀波伦菩萨及五百人世世常高才，<a id="a-Bd"></a>常当教天下人。<a id="a-Be"></a>”</p>
  <p id="aBf">佛语须菩提：<a id="a-Bg"></a>“若有菩萨在事欲得佛者，<a id="a-Bh"></a>若见现在佛，<a id="a-Bi"></a>若佛般泥洹后，<a id="a-Bj"></a>欲索般若波罗蜜者，<a id="a-Bk"></a>常精进，<a id="a-Bl"></a>常当恭敬于般若波罗蜜，<a id="a-Bm"></a>当如是萨陀波伦菩萨。<a id="a-Bn"></a>”</p>
  <p data-pb></p>
  <h2 id="aBo">嘱累品第三十</h2>
  <p id="aBp">佛以手抚阿难肩三反，<a id="a-Bq"></a>佛语阿难：<a id="a-Br"></a>“我嘱累汝，<a id="a-Bs"></a>是般若波罗蜜谛持、<a id="a-Bt"></a>谛念、<a id="a-Bu"></a>谛受。<a id="a-Bv"></a>阿难，<a id="a-Bw"></a>是般若波罗蜜以相累，<a id="a-Bx"></a>当持谛了了取字，<a id="a-By"></a>谛了了念书，<a id="a-Bz"></a>作字莫使缺减，<a id="a-C0"></a>谛视书莫左右望，<a id="a-C1"></a>一切恐是有难，<a id="a-C2"></a>谛是经中莫令字少。</p>
  <p id="aC3">“我嘱累汝，<a id="a-C4"></a>阿难，<a id="a-C5"></a>是般若波罗蜜。<a id="a-C6"></a>何以故？<a id="a-C7"></a>是经，<a id="a-C8"></a>阿难，<a id="a-C9"></a>怛萨阿竭阿罗诃三耶三佛过去、<a id="a-CA"></a>当来、<a id="a-CB"></a>今现在无有尽经藏，<a id="a-CC"></a>是经镇，<a id="a-CD"></a>诸法悉从是经中出。</p>
  <p id="aCE">“诸所有，<a id="a-CF"></a>阿难，<a id="a-CG"></a>怛萨阿竭阿罗诃三耶三佛过去、<a id="a-CH"></a>当来、<a id="a-CI"></a>今现在所为人民说经，<a id="a-CJ"></a>所出不可计经卷，<a id="a-CK"></a>种种异慧，<a id="a-CL"></a>若干种经卷，<a id="a-CM"></a>所见人民若干种所喜，<a id="a-CN"></a>各各随所行人民道径所入慧所说，<a id="a-CO"></a>过去、<a id="a-CP"></a>当来、<a id="a-CQ"></a>今现在所说，<a id="a-CR"></a>是一切皆从是般若波罗蜜藏中出诸所有经法。</p>
  <p id="aCS">“阿难，<a id="a-CT"></a>若干种所见相，<a id="a-CU"></a>种种所行，<a id="a-CV"></a>若干种根，<a id="a-CW"></a>若干种黠，<a id="a-CX"></a>若干种痴，<a id="a-CY"></a>若干种慧，<a id="a-CZ"></a>人民辈所求尽所求慧，<a id="a-Ca"></a>怛萨阿竭，<a id="a-Cb"></a>悉都卢，<a id="a-Cc"></a>阿难，<a id="a-Cd"></a>悉从般若波罗蜜中出，<a id="a-Ce"></a>悉知晓如是。</p>
  <p id="aCf">“阿难，<a id="a-Cg"></a>般若波罗蜜是怛萨阿竭呵罗诃三耶三佛母，<a id="a-Ch"></a>是诸慧明，<a id="a-Ci"></a>是我身，<a id="a-Cj"></a>皆从是中出，<a id="a-Ck"></a>从是中生。<a id="a-Cl"></a>”</p>
  <p id="aCm">佛语阿难：<a id="a-Cn"></a>“汝敬我所语，<a id="a-Co"></a>敬我法若敬爱承事我，<a id="a-Cp"></a>汝自敬身于佛，<a id="a-Cq"></a>汝有慈于佛，<a id="a-Cr"></a>汝有孝于佛，<a id="a-Cs"></a>一切恭敬于佛所，<a id="a-Ct"></a>汝持是慈孝恭敬于般若波罗蜜中。<a id="a-Cu"></a>如是，<a id="a-Cv"></a>阿难，<a id="a-Cw"></a>汝恭敬于是中，<a id="a-Cx"></a>悉为供养诸佛已。</p>
  <p id="aCy">“持是嘱累汝，<a id="a-Cz"></a>阿难，<a id="a-D0"></a>汝所当作者悉为已。<a id="a-D1"></a>汝身亦有慈，<a id="a-D2"></a>口亦有慈，<a id="a-D3"></a>心亦有慈；<a id="a-D4"></a>汝有孝于佛，<a id="a-D5"></a>不言无有孝；<a id="a-D6"></a>汝常得佛时，<a id="a-D7"></a>不言不得时；<a id="a-D8"></a>汝常如法，<a id="a-D9"></a>不言不如法；<a id="a-DA"></a>汝心常净洁，<a id="a-DB"></a>无瑕秽；<a id="a-DC"></a>汝见佛，<a id="a-DD"></a>不言不见佛。<a id="a-DE"></a>汝如是，<a id="a-DF"></a>悉为报佛恩已。</p>
  <p id="aDG">“我语汝，<a id="a-DH"></a>阿难，<a id="a-DI"></a>是般若波罗蜜从中忘失一字，<a id="a-DJ"></a>汝舍，<a id="a-DK"></a>汝纵不书，<a id="a-DL"></a>汝都卢以无有慈孝于佛所，<a id="a-DM"></a>汝以不复见我。<a id="a-DN"></a>阿难，<a id="a-DO"></a>汝以不复恭敬于佛。<a id="a-DP"></a>阿难，<a id="a-DQ"></a>汝以不复随佛教。<a id="a-DR"></a>阿难，<a id="a-DS"></a>汝以不复承事用。<a id="a-DT"></a>”</p>
  <p id="aDU">佛言：<a id="a-DV"></a>“阿难，<a id="a-DW"></a>汝所恭敬于佛以来，<a id="a-DX"></a>为了无复有供养佛，<a id="a-DY"></a>设从是般若波罗蜜中忘一句一言，<a id="a-DZ"></a>若纵置以为背佛恩。<a id="a-Da"></a>”</p>
  <p id="aDb">佛语阿难：<a id="a-Dc"></a>“是般若波罗蜜，<a id="a-Dd"></a>汝谛受谛念。<a id="a-De"></a>用慈孝于佛故，<a id="a-Df"></a>承用佛教故，<a id="a-Dg"></a>都卢是过去、<a id="a-Dh"></a>当来、<a id="a-Di"></a>今现在佛天中天所施教，<a id="a-Dj"></a>用是供养，<a id="a-Dk"></a>若于萨和萨为极大慈，<a id="a-Dl"></a>见诸菩萨，<a id="a-Dm"></a>当视如见佛，<a id="a-Dn"></a>当恭敬诸佛法。<a id="a-Do"></a>汝以亲近持佛藏，<a id="a-Dp"></a>作是谛念，<a id="a-Dq"></a>是般若波罗蜜当谛取，<a id="a-Dr"></a>莫得失一字。<a id="a-Ds"></a>佛般泥洹后，<a id="a-Dt"></a>汝当护是经，<a id="a-Du"></a>莫令减少，<a id="a-Dv"></a>当持授与菩萨摩诃萨是诸佛经藏。</p>
  <p id="aDw">“阿难，<a id="a-Dx"></a>我手付汝，<a id="a-Dy"></a>汝当持授与菩萨摩诃萨。<a id="a-Dz"></a>持是，<a id="a-E0"></a>阿难，<a id="a-E1"></a>菩萨所作功德，<a id="a-E2"></a>勤苦死生牢狱悉破坏，<a id="a-E3"></a>诸无知者为系著悉得救解，<a id="a-E4"></a>诸魔官属无不降伏，<a id="a-E5"></a>诸所欲法悉除去，<a id="a-E6"></a>正上佛座作阿耨多罗三耶三菩以成佛道，<a id="a-E7"></a>诸人民无目者、<a id="a-E8"></a>愚痴者悉当开解。<a id="a-E9"></a>”</p>
  <p id="aEA">佛语阿难：<a id="a-EB"></a>“正第一大道无有两，<a id="a-EC"></a>正是阿耨多罗三耶三菩阿惟三佛慧，<a id="a-ED"></a>是为般若波罗蜜决。<a id="a-EE"></a>”</p>
  <p id="aEF">佛语阿难：<a id="a-EG"></a>“我般泥洹后，<a id="a-EH"></a>都卢三千大千国界，<a id="a-EI"></a>其中人民，<a id="a-EJ"></a>汝悉教入经法中，<a id="a-EK"></a>悉令成就得阿罗汉道，<a id="a-EL"></a>日日教乃尔所人，<a id="a-EM"></a>如是一劫、<a id="a-EN"></a>若百劫，<a id="a-EO"></a>悉为说经，<a id="a-EP"></a>令般泥洹，<a id="a-EQ"></a>虽尔汝常不具足承事我。<a id="a-ER"></a>汝不如持是般若波罗蜜中一句教菩萨学，<a id="a-ES"></a>如是为具足承事佛已，<a id="a-ET"></a>为具足供养。<a id="a-EU"></a>”</p>
  <p id="aEV">佛言：<a id="a-EW"></a>“我今于是称誉汝，<a id="a-EX"></a>嘱累般若波罗蜜，<a id="a-EY"></a>至一劫、<a id="a-EZ"></a>百劫不能竟，<a id="a-Ea"></a>我今粗演说耳。<a id="a-Eb"></a>”</p>
  <p id="aEc">佛语阿难：<a id="a-Ed"></a>“我今问汝，<a id="a-Ee"></a>汝当说。<a id="a-Ef"></a>”</p>
  <p id="aEg">佛从袈裟中出金色臂，<a id="a-Eh"></a>举右手著阿难头上，<a id="a-Ei"></a>摩阿难头，<a id="a-Ej"></a>持手著阿难肩上，<a id="a-Ek"></a>语阿难言：<a id="a-El"></a>“云何，<a id="a-Em"></a>阿难，<a id="a-En"></a>汝慈于佛不？<a id="a-Eo"></a>”</p>
  <p id="aEp">阿难言：<a id="a-Eq"></a>“佛天中天，<a id="a-Er"></a>自当知。<a id="a-Es"></a>”</p>
  <p id="aEt">如是至三，<a id="a-Eu"></a>佛复问阿难：<a id="a-Ev"></a>“云何，<a id="a-Ew"></a>阿难，<a id="a-Ex"></a>汝孝于佛不？<a id="a-Ey"></a>”</p>
  <p id="aEz">如是复三，<a id="a-F0"></a>阿难言：<a id="a-F1"></a>“佛天中天，<a id="a-F2"></a>自当知。<a id="a-F3"></a>”</p>
  <p id="aF4">佛言：<a id="a-F5"></a>“如是，<a id="a-F6"></a>阿难，<a id="a-F7"></a>汝有慈于佛，<a id="a-F8"></a>所以为报佛恩。</p>
  <p id="aF9">“阿难，<a id="a-FA"></a>汝极尊般若波罗蜜，<a id="a-FB"></a>致重敬慈于是句，<a id="a-FC"></a>心所念句，<a id="a-FD"></a>当令了了分明，<a id="a-FE"></a>心所念余悉弃之，<a id="a-FF"></a>一切心于是中，<a id="a-FG"></a>书是经正字头，<a id="a-FH"></a>有所持时学时，<a id="a-FI"></a>当谛授与菩萨摩诃萨，<a id="a-FJ"></a>与好长素卷善书令经上下句相得，<a id="a-FK"></a>书时当得好笔书好素上，<a id="a-FL"></a>当自归承事作礼供养好香、<a id="a-FM"></a>成捣杂香、<a id="a-FN"></a>泽香、<a id="a-FO"></a>缯彩、<a id="a-FP"></a>华盖、<a id="a-FQ"></a>旗幡，<a id="a-FR"></a>悉如天上所有香，<a id="a-FS"></a>著油麻中，<a id="a-FT"></a>所净洁油麻，<a id="a-FU"></a>好灯炷，<a id="a-FV"></a>自归头面著地，<a id="a-FW"></a>却燃灯炷，<a id="a-FX"></a>加敬作礼承事。<a id="a-FY"></a>”</p>
  <p id="aFZ">佛说是般若波罗蜜时，<a id="a-Fa"></a>在罗阅祇耆阇崛山中，<a id="a-Fb"></a>在众弟子中央坐。<a id="a-Fc"></a>佛年三十时佛十二月十五日过食后说经。<a id="a-Fd"></a>佛说经已，<a id="a-Fe"></a>诸弟子，<a id="a-Ff"></a>诸菩萨，<a id="a-Fg"></a>诸天，<a id="a-Fh"></a>诸阿须伦，<a id="a-Fi"></a>诸龙、<a id="a-Fj"></a>鬼、<a id="a-Fk"></a>神，<a id="a-Fl"></a>诸人民，<a id="a-Fm"></a>皆大欢欣，<a id="a-Fn"></a>为佛作礼而去。</p>
 </body>
</html>