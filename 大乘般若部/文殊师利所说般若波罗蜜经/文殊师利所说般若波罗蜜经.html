<!doctype html>
<html id="rXwynBF" data-ver="1540">
 <head>
  <meta charset="utf-8">
  <meta library="unknown">
  <meta period="梁">
  <meta author="僧伽娑罗">
  <meta priority="5">
  <meta searchable="all">
 </head>
 <body>
  <h1 style="text-align: center;" id="a1"><a id="a2">文殊师利所说般若波罗蜜经</a></h1>
  <p id="a3">如是我闻：<a id="a-4"></a>一时，<a id="a-5"></a>佛在舍卫国只树给孤独园，<a id="a-6"></a>与大比丘众一万人俱，<a id="a-7"></a>及诸菩萨摩诃萨十万人俱——皆悉住于不退转地，<a id="a-8"></a>久已供养无量诸佛，<a id="a-9"></a>于诸佛所深种善根，<a id="a-A"></a>成就众生净佛国土，<a id="a-B"></a>得陀罗尼，<a id="a-C"></a>获乐说辩，<a id="a-D"></a>成就智慧具足功德，<a id="a-E"></a>以自在神通游诸佛世界，<a id="a-F"></a>放无量光明，<a id="a-G"></a>说无尽妙法，<a id="a-H"></a>教诸菩萨入一相门，<a id="a-I"></a>得无所畏善降众魔，<a id="a-J"></a>教化度脱外道邪见，<a id="a-K"></a>若有众生乐声闻者说声闻乘，<a id="a-L"></a>乐缘觉者说缘觉乘，<a id="a-M"></a>乐世间者说世间乘，<a id="a-N"></a>以布施、<a id="a-O"></a>持戒、<a id="a-P"></a>忍辱、<a id="a-Q"></a>精进、<a id="a-R"></a>禅定、<a id="a-S"></a>智慧摄诸众生，<a id="a-T"></a>未度者度，<a id="a-U"></a>未脱者脱，<a id="a-V"></a>未安者安，<a id="a-W"></a>未泥洹者令得泥洹，<a id="a-X"></a>究竟菩萨所行，<a id="a-Y"></a>善入诸佛法藏，<a id="a-Z"></a>如是种种功德皆悉具足，<a id="a-a"></a>其名曰：<a id="a-b"></a>文殊师利法王子菩萨、<a id="a-c"></a>弥勒菩萨、<a id="a-d"></a>普光明菩萨、<a id="a-e"></a>不舍勇猛精进菩萨、<a id="a-f"></a>药王菩萨、<a id="a-g"></a>宝掌菩萨、<a id="a-h"></a>宝印菩萨、<a id="a-i"></a>月光菩萨、<a id="a-j"></a>日净菩萨、<a id="a-k"></a>大力菩萨、<a id="a-l"></a>无量力菩萨、<a id="a-m"></a>得勤精进菩萨、<a id="a-n"></a>力幢相菩萨、<a id="a-o"></a>法相菩萨、<a id="a-p"></a>自在王菩萨——如是等菩萨摩诃萨十万人俱，<a id="a-q"></a>并余天龙鬼神等一切大众，<a id="a-r"></a>皆悉来集。</p>
  <p id="as">尔时，<a id="a-t"></a>世尊于中夜时放大光明，<a id="a-u"></a>青黄赤白杂玻瓈色，<a id="a-v"></a>普照十方无量世界。<a id="a-w"></a>一切众生触此光者，<a id="a-x"></a>皆从卧起，<a id="a-y"></a>见此光明，<a id="a-z"></a>皆得法喜，<a id="a-10"></a>咸生疑惑：<a id="a-11"></a>“此光何来普遍世界，<a id="a-12"></a>令诸众生得安隐乐？<a id="a-13"></a>”作是念已，<a id="a-14"></a>于一一光复出大光明，<a id="a-15"></a>照耀殊特胜于前光，<a id="a-16"></a>如是展转乃至十重。<a id="a-17"></a>一切菩萨及诸比丘、<a id="a-18"></a>比丘尼、<a id="a-19"></a>优婆塞、<a id="a-1A"></a>优婆夷、<a id="a-1B"></a>天、<a id="a-1C"></a>龙、<a id="a-1D"></a>夜叉、<a id="a-1E"></a>乾闼婆、<a id="a-1F"></a>阿修罗、<a id="a-1G"></a>迦楼罗、<a id="a-1H"></a>紧那罗、<a id="a-1I"></a>摩睺罗伽、<a id="a-1J"></a>人非人等，<a id="a-1K"></a>咸皆踊跃得未曾有，<a id="a-1L"></a>各各思念：<a id="a-1M"></a>“必是如来放此光明！<a id="a-1N"></a>我等应当疾至佛所，<a id="a-1O"></a>礼拜亲近恭敬如来。<a id="a-1P"></a>”<br>　　是时，<a id="a-1Q"></a>文殊师利及诸菩萨摩诃萨众遇此光者，<a id="a-1R"></a>欢喜踊跃充遍身心，<a id="a-1S"></a>各从住处到只洹门。<a id="a-1T"></a>尔时，<a id="a-1U"></a>舍利弗、<a id="a-1V"></a>大目揵连、<a id="a-1W"></a>富楼那弥多罗尼子、<a id="a-1X"></a>摩诃迦叶、<a id="a-1Y"></a>摩诃迦旃延、<a id="a-1Z"></a>摩诃俱絺罗，<a id="a-1a"></a>皆从住处到只洹门。<a id="a-1b"></a>帝释、<a id="a-1c"></a>四天王上至阿迦尼吒天，<a id="a-1d"></a>亦睹光明叹未曾有，<a id="a-1e"></a>与其眷属赍妙天华、<a id="a-1f"></a>天香、<a id="a-1g"></a>天乐、<a id="a-1h"></a>天宝衣，<a id="a-1i"></a>一切皆悉到只洹门。<a id="a-1j"></a>其余比丘、<a id="a-1k"></a>比丘尼、<a id="a-1l"></a>优婆塞、<a id="a-1m"></a>优婆夷、<a id="a-1n"></a>天龙八部，<a id="a-1o"></a>遇光欢喜皆来到门。</p>
  <p id="a1p">尔时，<a id="a-1q"></a>世尊一切种智，<a id="a-1r"></a>知诸大众悉已在门，<a id="a-1s"></a>从住处起出至门外，<a id="a-1t"></a>自铺法座结跏趺坐，<a id="a-1u"></a>告舍利弗：<a id="a-1v"></a>“汝今晨朝来门外乎？<a id="a-1w"></a>”<br>　　舍利弗白佛言：<a id="a-1x"></a>“世尊，<a id="a-1y"></a>文殊师利等菩萨摩诃萨皆悉先至。<a id="a-1z"></a>”<br>　　尔时，<a id="a-20"></a>世尊告文殊师利：<a id="a-21"></a>“汝于晨朝先至门乎？<a id="a-22"></a>”<br>　　文殊师利白佛言：<a id="a-23"></a>“如是，<a id="a-24"></a>世尊。<a id="a-25"></a>我于中夜见大光明十重照耀，<a id="a-26"></a>得未曾有，<a id="a-27"></a>心怀欢喜，<a id="a-28"></a>踊跃无量，<a id="a-29"></a>故来礼拜亲近如来，<a id="a-2A"></a>并欲愿闻甘露妙法。<a id="a-2B"></a>”</p>
  <p id="a2C">尔时，<a id="a-2D"></a>世尊告文殊师利：<a id="a-2E"></a>“汝今真实见如来乎？<a id="a-2F"></a>”<br>　　文殊师利白佛言：<a id="a-2G"></a>“世尊，<a id="a-2H"></a>如来法身本不可见，<a id="a-2I"></a>我为众生故来见佛。<a id="a-2J"></a>佛法身者不可思议，<a id="a-2K"></a>无相无形，<a id="a-2L"></a>不来不去，<a id="a-2M"></a>非有非无，<a id="a-2N"></a>非见非不见，<a id="a-2O"></a>如如实际不去不来，<a id="a-2P"></a>非无非有，<a id="a-2Q"></a>非处非非处，<a id="a-2R"></a>非一非二，<a id="a-2S"></a>非净非垢，<a id="a-2T"></a>不生不灭。<a id="a-2U"></a>我见如来，<a id="a-2V"></a>亦复如是。<a id="a-2W"></a>”<br>　　佛告文殊师利：<a id="a-2X"></a>“汝今如是见如来乎？<a id="a-2Y"></a>”<br>　　文殊师利白佛言：<a id="a-2Z"></a>“世尊，<a id="a-2a"></a>我实无见，<a id="a-2b"></a>亦无见相。<a id="a-2c"></a>”</p>
  <p id="a2d">尔时，<a id="a-2e"></a>舍利弗白文殊师利：<a id="a-2f"></a>“我今不解汝之所说，<a id="a-2g"></a>云何如是见于如来？<a id="a-2h"></a>”<br>　　文殊师利答舍利弗：<a id="a-2i"></a>“大德舍利弗，<a id="a-2j"></a>我不如是见于如来。<a id="a-2k"></a>”<br>　　舍利弗白文殊师利：<a id="a-2l"></a>“如汝所说转不可解。<a id="a-2m"></a>”<br>　　文殊师利答舍利弗：<a id="a-2n"></a>“不可解者即般若波罗蜜，<a id="a-2o"></a>般若波罗蜜非是可解、<a id="a-2p"></a>非不可解。<a id="a-2q"></a>”<br>　　舍利弗白文殊师利：<a id="a-2r"></a>“汝于众生起慈悲心不？<a id="a-2s"></a>汝为众生行六波罗蜜，<a id="a-2t"></a>不复为众生入涅槃不？<a id="a-2u"></a>”<br>　　文殊师利答舍利弗：<a id="a-2v"></a>“如汝所说，<a id="a-2w"></a>我为众生起慈悲心，<a id="a-2x"></a>行六波罗蜜，<a id="a-2y"></a>入于涅槃，<a id="a-2z"></a>而众生实不可得，<a id="a-30"></a>无相无形，<a id="a-31"></a>不增不减。<a id="a-32"></a>舍利弗，<a id="a-33"></a>汝常作是念‘一一世界有恒河沙等诸佛，<a id="a-34"></a>住世恒河沙劫，<a id="a-35"></a>说一一法，<a id="a-36"></a>教化度脱恒河沙众生，<a id="a-37"></a>一一众生皆得灭度’，<a id="a-38"></a>汝有如是念不？<a id="a-39"></a>”<br>　　舍利弗言：<a id="a-3A"></a>“文殊师利，<a id="a-3B"></a>我常作是念。<a id="a-3C"></a>”<br>　　文殊师利答舍利弗：<a id="a-3D"></a>“如虚空无数，<a id="a-3E"></a>众生亦无数，<a id="a-3F"></a>虚空不可度，<a id="a-3G"></a>众生亦不可度。<a id="a-3H"></a>何以故？<a id="a-3I"></a>一切众生与虚空等故。<a id="a-3J"></a>”<br>　　舍利弗白文殊师利：<a id="a-3K"></a>“若一切众生与虚空等，<a id="a-3L"></a>汝何故为众生说法令得菩提？<a id="a-3M"></a>”<br>　　文殊师利答舍利弗：<a id="a-3N"></a>“菩提者实不可得，<a id="a-3O"></a>我当说何法使众生得乎？<a id="a-3P"></a>何以故？<a id="a-3Q"></a>舍利弗，<a id="a-3R"></a>菩提与众生不一不二，<a id="a-3S"></a>无异无为，<a id="a-3T"></a>无名无相，<a id="a-3U"></a>实无所有。<a id="a-3V"></a>”</p>
  <p id="a3W">尔时，<a id="a-3X"></a>世尊出大人相肉髻光明，<a id="a-3Y"></a>殊特希有不可称说，<a id="a-3Z"></a>入文殊师利菩萨摩诃萨法王子顶，<a id="a-3a"></a>还从顶出普照大众，<a id="a-3b"></a>照大众已乃遍十方一切世界。<br>　　是时，<a id="a-3c"></a>大众触此光明，<a id="a-3d"></a>身心快乐得未曾有，<a id="a-3e"></a>皆从座起瞻仰世尊及文殊师利，<a id="a-3f"></a>咸作是念：<a id="a-3g"></a>“今日如来放此奇特微妙光明，<a id="a-3h"></a>入文殊师利法王子顶，<a id="a-3i"></a>还从顶出普照大众，<a id="a-3j"></a>照大众已乃遍十方，<a id="a-3k"></a>非无因缘必说妙法。<a id="a-3l"></a>我等但当勤修精进，<a id="a-3m"></a>乐如说行。<a id="a-3n"></a>”如是念已，<a id="a-3o"></a>各白佛言：<a id="a-3p"></a>“世尊，<a id="a-3q"></a>如来今日放此光明，<a id="a-3r"></a>非无因缘必说妙法。<a id="a-3s"></a>我等渴仰，<a id="a-3t"></a>乐如说行。<a id="a-3u"></a>”如是白已，<a id="a-3v"></a>默然而住。</p>
  <p id="a3w">尔时，<a id="a-3x"></a>文殊师利白佛言：<a id="a-3y"></a>“世尊，<a id="a-3z"></a>如来放光加我神力，<a id="a-40"></a>此光希有，<a id="a-41"></a>非色非相，<a id="a-42"></a>不去不来，<a id="a-43"></a>不动不静，<a id="a-44"></a>非见非闻，<a id="a-45"></a>非觉非知，<a id="a-46"></a>一切众生无所观见，<a id="a-47"></a>无喜无畏，<a id="a-48"></a>无所分别。<a id="a-49"></a>我当承佛圣旨说此光明，<a id="a-4A"></a>令诸众生入无想慧。<a id="a-4B"></a>”<br>　　尔时，<a id="a-4C"></a>佛告文殊师利：<a id="a-4D"></a>“善哉！<a id="a-4E"></a>善哉！<a id="a-4F"></a>汝善快说，<a id="a-4G"></a>吾助尔喜。<a id="a-4H"></a>”<br>　　文殊师利白佛言：<a id="a-4I"></a>“世尊，<a id="a-4J"></a>此光明者是般若波罗蜜，<a id="a-4K"></a>般若波罗蜜者是如来，<a id="a-4L"></a>如来者是一切众生。<a id="a-4M"></a>世尊，<a id="a-4N"></a>我如是修般若波罗蜜。<a id="a-4O"></a>”</p>
  <p id="a4P">尔时，<a id="a-4Q"></a>佛告文殊师利言：<a id="a-4R"></a>“善男子，<a id="a-4S"></a>汝今如是说深般若波罗蜜。<a id="a-4T"></a>我今问汝，<a id="a-4U"></a>若有人问：<a id="a-4V"></a>‘汝有几众生界？<a id="a-4W"></a>’汝云何答？<a id="a-4X"></a>”<br>　　文殊师利白佛言：<a id="a-4Y"></a>“世尊，<a id="a-4Z"></a>若人作如是问，<a id="a-4a"></a>我当答言：<a id="a-4b"></a>‘众生界数，<a id="a-4c"></a>如如来界。<a id="a-4d"></a>’”<br>　　佛告文殊师利：<a id="a-4e"></a>“若人问：<a id="a-4f"></a>‘汝众生界广狭云何？<a id="a-4g"></a>’汝云何答？<a id="a-4h"></a>”<br>　　文殊师利白佛言：<a id="a-4i"></a>“世尊，<a id="a-4j"></a>若人作如是问，<a id="a-4k"></a>我当答言：<a id="a-4l"></a>‘如佛界广狭。<a id="a-4m"></a>’”<br>　　“文殊师利，<a id="a-4n"></a>若复问：<a id="a-4o"></a>‘汝众生界，<a id="a-4p"></a>系在何处？<a id="a-4q"></a>’当云何答？<a id="a-4r"></a>”<br>　　“世尊，<a id="a-4s"></a>我当答言：<a id="a-4t"></a>‘如如来系，<a id="a-4u"></a>众生亦尔。<a id="a-4v"></a>’”<br>　　“文殊师利，<a id="a-4w"></a>若复问：<a id="a-4x"></a>‘汝众生界，<a id="a-4y"></a>住在何处？<a id="a-4z"></a>’当云何答？<a id="a-50"></a>”<br>　　“世尊，<a id="a-51"></a>我当答言：<a id="a-52"></a>‘住涅槃界。<a id="a-53"></a>’”<br>　　佛告文殊师利：<a id="a-54"></a>“汝如是修般若波罗蜜，<a id="a-55"></a>般若波罗蜜有住处不？<a id="a-56"></a>”<br>　　文殊师利白佛言：<a id="a-57"></a>“世尊，<a id="a-58"></a>般若波罗蜜无有住处。<a id="a-59"></a>”<br>　　佛告文殊师利：<a id="a-5A"></a>“若般若波罗蜜无住处者，<a id="a-5B"></a>汝云何修？<a id="a-5C"></a>汝云何学？<a id="a-5D"></a>”<br>　　文殊师利白佛言：<a id="a-5E"></a>“世尊，<a id="a-5F"></a>若般若波罗蜜有住处者，<a id="a-5G"></a>我无所修，<a id="a-5H"></a>我无所学。<a id="a-5I"></a>”<br>　　佛告文殊师利：<a id="a-5J"></a>“汝修般若时，<a id="a-5K"></a>有善根增减不？<a id="a-5L"></a>”<br>　　文殊师利白佛言：<a id="a-5M"></a>“世尊，<a id="a-5N"></a>无有善根可增可减；<a id="a-5O"></a>若有增减，<a id="a-5P"></a>则非修般若波罗蜜。<a id="a-5Q"></a>世尊，<a id="a-5R"></a>不为法增，<a id="a-5S"></a>不为法减，<a id="a-5T"></a>是修般若波罗蜜。<a id="a-5U"></a>不断凡夫法，<a id="a-5V"></a>不取如来法，<a id="a-5W"></a>是修般若波罗蜜。<a id="a-5X"></a>何以故？<a id="a-5Y"></a>世尊，<a id="a-5Z"></a>般若波罗蜜不为得法故修，<a id="a-5a"></a>不为不得法故修，<a id="a-5b"></a>不为修法故修，<a id="a-5c"></a>不为不修法故修。<a id="a-5d"></a>世尊，<a id="a-5e"></a>无得无舍，<a id="a-5f"></a>是修般若波罗蜜。<a id="a-5g"></a>何以故？<a id="a-5h"></a>不为生死过患，<a id="a-5i"></a>不为涅槃功德故。<a id="a-5j"></a>世尊，<a id="a-5k"></a>若如是修，<a id="a-5l"></a>是修般若波罗蜜，<a id="a-5m"></a>不取不受、<a id="a-5n"></a>不舍不放、<a id="a-5o"></a>不增不减、<a id="a-5p"></a>不起不灭故。<a id="a-5q"></a>世尊，<a id="a-5r"></a>若善男子、<a id="a-5s"></a>善女人作是思惟‘此法上，<a id="a-5t"></a>此法中，<a id="a-5u"></a>此法下’，<a id="a-5v"></a>非修般若波罗蜜。<a id="a-5w"></a>何以故？<a id="a-5x"></a>无上中下法故。<a id="a-5y"></a>世尊，<a id="a-5z"></a>我如是修般若波罗蜜。<a id="a-60"></a>”<br>　　佛告文殊师利：<a id="a-61"></a>“一切佛法非增上耶？<a id="a-62"></a>”<br>　　文殊师利白佛言：<a id="a-63"></a>“世尊，<a id="a-64"></a>佛法、<a id="a-65"></a>菩萨法、<a id="a-66"></a>声闻、<a id="a-67"></a>缘觉法乃至凡夫法，<a id="a-68"></a>皆不可得。<a id="a-69"></a>何以故？<a id="a-6A"></a>毕竟空故。<a id="a-6B"></a>毕竟空中无佛法、<a id="a-6C"></a>凡夫法，<a id="a-6D"></a>佛法、<a id="a-6E"></a>凡夫法中无毕竟空。<a id="a-6F"></a>何以故？<a id="a-6G"></a>空、<a id="a-6H"></a>不空不可得故。<a id="a-6I"></a>”<br>　　佛告文殊师利：<a id="a-6J"></a>“佛法无上不？<a id="a-6K"></a>”<br>　　文殊师利白佛言：<a id="a-6L"></a>“世尊，<a id="a-6M"></a>无有一法如微尘许名为无上。<a id="a-6N"></a>何以故？<a id="a-6O"></a>檀波罗蜜檀波罗蜜空，<a id="a-6P"></a>乃至般若波罗蜜般若波罗蜜空，<a id="a-6Q"></a>十力十力空，<a id="a-6R"></a>四无所畏、<a id="a-6S"></a>十八不共法乃至萨婆若萨婆若空。<a id="a-6T"></a>空中无无上，<a id="a-6U"></a>无上中无空，<a id="a-6V"></a>空、<a id="a-6W"></a>不空毕竟不可得故。<a id="a-6X"></a>世尊，<a id="a-6Y"></a>不可思议法是般若波罗蜜。<a id="a-6Z"></a>”<br>　　佛告文殊师利：<a id="a-6a"></a>“汝不思惟佛法耶？<a id="a-6b"></a>”<br>　　文殊师利白佛言：<a id="a-6c"></a>“世尊，<a id="a-6d"></a>我若思惟佛法，<a id="a-6e"></a>我则见佛法无上。<a id="a-6f"></a>何以故？<a id="a-6g"></a>无生死故。<a id="a-6h"></a>世尊，<a id="a-6i"></a>五阴、<a id="a-6j"></a>十二入、<a id="a-6k"></a>十八界毕竟不可得，<a id="a-6l"></a>一切佛法亦不可得，<a id="a-6m"></a>不可得中无可得不可得故。<a id="a-6n"></a>世尊，<a id="a-6o"></a>般若波罗蜜中凡夫乃至佛，<a id="a-6p"></a>无法，<a id="a-6q"></a>无非法，<a id="a-6r"></a>我当思惟何等法乎？<a id="a-6s"></a>”<br>　　佛言：<a id="a-6t"></a>“善男子，<a id="a-6u"></a>若无思惟，<a id="a-6v"></a>汝不应说此凡夫法、<a id="a-6w"></a>此缘觉法，<a id="a-6x"></a>乃至不应说此是佛法。<a id="a-6y"></a>何以故？<a id="a-6z"></a>不可得故。<a id="a-70"></a>”<br>　　“世尊，<a id="a-71"></a>我实不说凡夫法乃至佛法。<a id="a-72"></a>何以故？<a id="a-73"></a>不修般若波罗蜜故。<a id="a-74"></a>”<br>　　佛言：<a id="a-75"></a>“善男子，<a id="a-76"></a>汝亦不应作如是意：<a id="a-77"></a>此欲界，<a id="a-78"></a>此色界，<a id="a-79"></a>此无色界。<a id="a-7A"></a>何以故？<a id="a-7B"></a>不可得故。<a id="a-7C"></a>”<br>　　“世尊，<a id="a-7D"></a>欲界欲界性空，<a id="a-7E"></a>乃至无色界无色界性空，<a id="a-7F"></a>空中无说，<a id="a-7G"></a>我亦无说。<a id="a-7H"></a>世尊，<a id="a-7I"></a>修般若波罗蜜，<a id="a-7J"></a>不见上，<a id="a-7K"></a>不见不上。<a id="a-7L"></a>何以故？<a id="a-7M"></a>世尊，<a id="a-7N"></a>修般若波罗蜜，<a id="a-7O"></a>不取佛法，<a id="a-7P"></a>不舍凡夫法。<a id="a-7Q"></a>何以故？<a id="a-7R"></a>毕竟空中无取舍故。<a id="a-7S"></a>”<br>　　佛告文殊师利：<a id="a-7T"></a>“善哉！<a id="a-7U"></a>善哉！<a id="a-7V"></a>汝能如是说深般若波罗蜜，<a id="a-7W"></a>此是菩萨摩诃萨印。<a id="a-7X"></a>文殊师利，<a id="a-7Y"></a>若善男子、<a id="a-7Z"></a>善女人，<a id="a-7a"></a>非于千万佛所深种善根得闻此法，<a id="a-7b"></a>乃于无量无边佛所深种善根乃得闻此甚深般若波罗蜜不生怖畏。<a id="a-7c"></a>”<br>　　文殊师利复白佛言：<a id="a-7d"></a>“世尊，<a id="a-7e"></a>我承佛威神当更说甚深般若波罗蜜。<a id="a-7f"></a>”<br>　　佛告文殊师利：<a id="a-7g"></a>“善哉！<a id="a-7h"></a>善哉！<a id="a-7i"></a>恣听汝说。<a id="a-7j"></a>”<br>　　文殊师利白佛言：<a id="a-7k"></a>“世尊，<a id="a-7l"></a>若不得法生，<a id="a-7m"></a>是修般若波罗蜜。<a id="a-7n"></a>何以故？<a id="a-7o"></a>诸法无有生故。<a id="a-7p"></a>若不得法住，<a id="a-7q"></a>是修般若波罗蜜。<a id="a-7r"></a>何以故？<a id="a-7s"></a>诸法如实故。<a id="a-7t"></a>若不得法灭，<a id="a-7u"></a>是修般若波罗蜜。<a id="a-7v"></a>何以故？<a id="a-7w"></a>诸法寂灭故。<br>　　“世尊，<a id="a-7x"></a>若不得色，<a id="a-7y"></a>是修般若波罗蜜，<a id="a-7z"></a>乃至不得识，<a id="a-80"></a>是修般若波罗蜜。<a id="a-81"></a>何以故？<a id="a-82"></a>一切诸法如幻如炎故。<br>　　“世尊，<a id="a-83"></a>若不得眼，<a id="a-84"></a>是修般若波罗蜜，<a id="a-85"></a>乃至不得意，<a id="a-86"></a>是修般若波罗蜜；<a id="a-87"></a>若不得色，<a id="a-88"></a>乃至不得法，<a id="a-89"></a>不得眼界、<a id="a-8A"></a>色界、<a id="a-8B"></a>眼识界，<a id="a-8C"></a>乃至不得法界、<a id="a-8D"></a>意识界，<a id="a-8E"></a>是修般若波罗蜜；<a id="a-8F"></a>若不得欲界，<a id="a-8G"></a>是修般若波罗蜜，<a id="a-8H"></a>乃至无色界亦如是。<br>　　“世尊，<a id="a-8I"></a>若不得檀波罗蜜，<a id="a-8J"></a>是修般若波罗蜜，<a id="a-8K"></a>乃至不得般若波罗蜜，<a id="a-8L"></a>是修般若波罗蜜；<a id="a-8M"></a>若不得佛十力、<a id="a-8N"></a>四无所畏乃至十八不共法，<a id="a-8O"></a>是修般若波罗蜜。<a id="a-8P"></a>何以故？<a id="a-8Q"></a>内空故，<a id="a-8R"></a>乃至无法有法空故。<br>　　“世尊，<a id="a-8S"></a>若得生、<a id="a-8T"></a>住、<a id="a-8U"></a>灭，<a id="a-8V"></a>非修般若波罗蜜；<a id="a-8W"></a>若得五阴、<a id="a-8X"></a>十二入、<a id="a-8Y"></a>十八界，<a id="a-8Z"></a>非修般若波罗蜜；<a id="a-8a"></a>若得欲界、<a id="a-8b"></a>色界、<a id="a-8c"></a>无色界，<a id="a-8d"></a>非修般若波罗蜜；<a id="a-8e"></a>若得檀乃至般若，<a id="a-8f"></a>若得佛十力乃至十八不共法，<a id="a-8g"></a>非修般若波罗蜜。<a id="a-8h"></a>何以故？<a id="a-8i"></a>以有得故。<br>　　“世尊，<a id="a-8j"></a>若善男子、<a id="a-8k"></a>善女人闻此甚深般若波罗蜜，<a id="a-8l"></a>不惊不疑，<a id="a-8m"></a>不怖不退，<a id="a-8n"></a>当知是人久于先佛深种善根。<a id="a-8o"></a>”<br>　　文殊师利复白佛言：<a id="a-8p"></a>“世尊，<a id="a-8q"></a>若不见垢法、<a id="a-8r"></a>净法，<a id="a-8s"></a>不见生死果，<a id="a-8t"></a>不见涅槃果，<a id="a-8u"></a>不见佛，<a id="a-8v"></a>不见菩萨，<a id="a-8w"></a>不见缘觉，<a id="a-8x"></a>不见声闻，<a id="a-8y"></a>不见凡夫，<a id="a-8z"></a>是修般若波罗蜜。<a id="a-90"></a>何以故？<a id="a-91"></a>一切诸法无垢无净，<a id="a-92"></a>乃至无凡夫故。<br>　　“世尊，<a id="a-93"></a>若见垢净乃至见凡夫，<a id="a-94"></a>非修般若波罗蜜。<a id="a-95"></a>世尊，<a id="a-96"></a>若见垢法差别、<a id="a-97"></a>净法差别，<a id="a-98"></a>乃至见佛差别、<a id="a-99"></a>凡夫差别，<a id="a-9A"></a>非修般若波罗蜜。<a id="a-9B"></a>何以故？<a id="a-9C"></a>般若波罗蜜无差别故。<a id="a-9D"></a>”<br>　　佛告文殊师利：<a id="a-9E"></a>“善哉！<a id="a-9F"></a>善哉！<a id="a-9G"></a>是真修行般若波罗蜜。<a id="a-9H"></a>文殊师利，<a id="a-9I"></a>汝云何供养佛？<a id="a-9J"></a>”<br>　　文殊师利白佛言：<a id="a-9K"></a>“世尊，<a id="a-9L"></a>若幻人心数灭，<a id="a-9M"></a>我则供养佛。<a id="a-9N"></a>”<br>　　佛告文殊师利：<a id="a-9O"></a>“汝不住佛法耶？<a id="a-9P"></a>”<br>　　文殊白佛：<a id="a-9Q"></a>“世尊，<a id="a-9R"></a>佛无法可住，<a id="a-9S"></a>我云何住？<a id="a-9T"></a>”<br>　　佛告文殊师利：<a id="a-9U"></a>“若无法可住，<a id="a-9V"></a>谁有佛法？<a id="a-9W"></a>”<br>　　文殊白佛言：<a id="a-9X"></a>“世尊，<a id="a-9Y"></a>无有有佛法者。<a id="a-9Z"></a>”<br>　　佛告文殊师利：<a id="a-9a"></a>“汝今已到无所著乎？<a id="a-9b"></a>”<br>　　文殊白佛：<a id="a-9c"></a>“无著则无到，<a id="a-9d"></a>云何世尊问已到无著？<a id="a-9e"></a>”<br>　　佛告文殊：<a id="a-9f"></a>“汝住菩提不？<a id="a-9g"></a>”<br>　　文殊白佛言：<a id="a-9h"></a>“世尊，<a id="a-9i"></a>佛尚不住菩提，<a id="a-9j"></a>何况我当住菩提乎？<a id="a-9k"></a>”<br>　　佛告文殊师利：<a id="a-9l"></a>“汝何所依，<a id="a-9m"></a>作如是说？<a id="a-9n"></a>”<br>　　文殊白佛：<a id="a-9o"></a>“我无所依，<a id="a-9p"></a>作如是说。<a id="a-9q"></a>”<br>　　佛告文殊：<a id="a-9r"></a>“汝若无依，<a id="a-9s"></a>为何所说？<a id="a-9t"></a>”<br>　　文殊白佛：<a id="a-9u"></a>“如是，<a id="a-9v"></a>世尊，<a id="a-9w"></a>我无所说。<a id="a-9x"></a>何以故？<a id="a-9y"></a>一切诸法无名字故。<a id="a-9z"></a>”</p>
  <p id="aA0">尔时，<a id="a-A1"></a>长老舍利弗白佛言：<a id="a-A2"></a>“世尊，<a id="a-A3"></a>若菩萨摩诃萨闻此深般若波罗蜜，<a id="a-A4"></a>不惊疑怖畏，<a id="a-A5"></a>必定得近阿耨多罗三藐三菩提不？<a id="a-A6"></a>”<br>　　尔时，<a id="a-A7"></a>弥勒菩萨白佛言：<a id="a-A8"></a>“世尊，<a id="a-A9"></a>若诸菩萨摩诃萨闻此深法，<a id="a-AA"></a>不惊疑怖畏，<a id="a-AB"></a>得近阿耨多罗三藐三菩提不？<a id="a-AC"></a>”<br>　　尔时，<a id="a-AD"></a>有天女名无缘，<a id="a-AE"></a>白佛言：<a id="a-AF"></a>“世尊，<a id="a-AG"></a>若善男子、<a id="a-AH"></a>善女人闻此深般若波罗蜜，<a id="a-AI"></a>不惊疑怖畏，<a id="a-AJ"></a>当得声闻法、<a id="a-AK"></a>缘觉法、<a id="a-AL"></a>菩萨法、<a id="a-AM"></a>佛法不？<a id="a-AN"></a>”<br>　　尔时，<a id="a-AO"></a>佛告舍利弗：<a id="a-AP"></a>“如是，<a id="a-AQ"></a>如是，<a id="a-AR"></a>舍利弗，<a id="a-AS"></a>若诸菩萨摩诃萨闻此深般若波罗蜜，<a id="a-AT"></a>不惊疑怖畏，<a id="a-AU"></a>必定当得阿耨多罗三藐三菩提。<a id="a-AV"></a>是善男子、<a id="a-AW"></a>善女人，<a id="a-AX"></a>当为大施主、<a id="a-AY"></a>第一施主、<a id="a-AZ"></a>胜施主、<a id="a-Aa"></a>无等施主，<a id="a-Ab"></a>当具足戒、<a id="a-Ac"></a>忍辱、<a id="a-Ad"></a>精进、<a id="a-Ae"></a>禅定、<a id="a-Af"></a>智慧，<a id="a-Ag"></a>当具诸功德成就相好，<a id="a-Ah"></a>自不怖畏令人不怖畏，<a id="a-Ai"></a>究竟般若波罗蜜，<a id="a-Aj"></a>以不可得、<a id="a-Ak"></a>无相、<a id="a-Al"></a>无为成就第一不可思议法故。<a id="a-Am"></a>”</p>
  <p id="aAn">佛告文殊师利：<a id="a-Ao"></a>“汝何所见，<a id="a-Ap"></a>何所乐，<a id="a-Aq"></a>求阿耨多罗三藐三菩提？<a id="a-Ar"></a>”<br>　　文殊师利白佛言：<a id="a-As"></a>“世尊，<a id="a-At"></a>我无见无乐故求菩提。<a id="a-Au"></a>”<br>　　佛告文殊师利：<a id="a-Av"></a>“若无见无乐，<a id="a-Aw"></a>亦应无求。<a id="a-Ax"></a>”<br>　　文殊师利白佛：<a id="a-Ay"></a>“如是，<a id="a-Az"></a>世尊，<a id="a-B0"></a>我实无求。<a id="a-B1"></a>何以故？<a id="a-B2"></a>若有求者，<a id="a-B3"></a>是凡夫相。<a id="a-B4"></a>”<br>　　佛告文殊师利：<a id="a-B5"></a>“汝今真实不求菩提耶？<a id="a-B6"></a>”<br>　　文殊白佛：<a id="a-B7"></a>“我真实不求菩提。<a id="a-B8"></a>何以故？<a id="a-B9"></a>求菩提者，<a id="a-BA"></a>是凡夫相。<a id="a-BB"></a>”<br>　　佛告文殊师利：<a id="a-BC"></a>“汝为定求？<a id="a-BD"></a>为定不求？<a id="a-BE"></a>”<br>　　文殊白佛：<a id="a-BF"></a>“若言定求、<a id="a-BG"></a>定不求、<a id="a-BH"></a>定求不求、<a id="a-BI"></a>定非求非不求，<a id="a-BJ"></a>是凡夫相。<a id="a-BK"></a>何以故？<a id="a-BL"></a>菩提无住处故。<a id="a-BM"></a>”<br>　　佛告文殊师利：<a id="a-BN"></a>“善哉！<a id="a-BO"></a>善哉！<a id="a-BP"></a>汝能如是说般若波罗蜜。<a id="a-BQ"></a>汝先已于无量佛所，<a id="a-BR"></a>深种善根，<a id="a-BS"></a>久修梵行。<a id="a-BT"></a>诸菩萨摩诃萨乐深法者，<a id="a-BU"></a>应当如所说学，<a id="a-BV"></a>如所说行。<a id="a-BW"></a>”<br>　　文殊白佛：<a id="a-BX"></a>“我不于无量佛所深种善根，<a id="a-BY"></a>不久修梵行。<a id="a-BZ"></a>何以故？<a id="a-Ba"></a>我若种善根则一切众生亦种善根，<a id="a-Bb"></a>我若修梵行则一切众生亦修梵行。<a id="a-Bc"></a>”<br>　　佛告文殊师利：<a id="a-Bd"></a>“汝何见何证说如是语？<a id="a-Be"></a>”<br>　　文殊白佛：<a id="a-Bf"></a>“我无见无证，<a id="a-Bg"></a>亦无所说。<a id="a-Bh"></a>世尊，<a id="a-Bi"></a>我不见凡夫，<a id="a-Bj"></a>不见学，<a id="a-Bk"></a>不见无学，<a id="a-Bl"></a>不见非学非无学，<a id="a-Bm"></a>不见故不证。<a id="a-Bn"></a>”</p>
  <p id="aBo">尔时，<a id="a-Bp"></a>舍利弗白文殊师利：<a id="a-Bq"></a>“汝见佛不？<a id="a-Br"></a>”<br>　　文殊答舍利弗：<a id="a-Bs"></a>“我尚不见声闻人，<a id="a-Bt"></a>何况当见佛？<a id="a-Bu"></a>何以故？<a id="a-Bv"></a>以不见诸法故，<a id="a-Bw"></a>谓为菩萨。<a id="a-Bx"></a>”<br>　　舍利弗白文殊师利：<a id="a-By"></a>“汝今决定不见诸法耶？<a id="a-Bz"></a>”<br>　　文殊师利答舍利弗：<a id="a-C0"></a>“大德大比丘，<a id="a-C1"></a>汝止，<a id="a-C2"></a>不须复说。<a id="a-C3"></a>”<br>　　舍利弗白文殊师利：<a id="a-C4"></a>“谓为佛者是谁语言？<a id="a-C5"></a>”<br>　　文殊师利答舍利弗：<a id="a-C6"></a>“佛、<a id="a-C7"></a>非佛不可得，<a id="a-C8"></a>无有言者，<a id="a-C9"></a>无有说者。<a id="a-CA"></a>舍利弗，<a id="a-CB"></a>菩提者不可以言说，<a id="a-CC"></a>何况有佛可言可说？<br>　　“复次，<a id="a-CD"></a>大德舍利弗，<a id="a-CE"></a>汝说佛者是谁语言？<a id="a-CF"></a>此语言不合不散，<a id="a-CG"></a>不生不灭，<a id="a-CH"></a>不去不来，<a id="a-CI"></a>无有一法可与相应，<a id="a-CJ"></a>无字无句。<a id="a-CK"></a>大德舍利弗，<a id="a-CL"></a>欲见佛者当如是学。<a id="a-CM"></a>”</p>
  <p id="aCN">尔时，<a id="a-CO"></a>舍利弗白佛言：<a id="a-CP"></a>“世尊，<a id="a-CQ"></a>此文殊师利所说，<a id="a-CR"></a>新发意菩萨所不能解。<a id="a-CS"></a>”<br>　　文殊师利答舍利弗：<a id="a-CT"></a>“如是，<a id="a-CU"></a>如是。<a id="a-CV"></a>大德舍利弗，<a id="a-CW"></a>菩提非可解，<a id="a-CX"></a>新发意者云何当解？<a id="a-CY"></a>”<br>　　舍利弗白文殊师利：<a id="a-CZ"></a>“诸佛如来不觉法界耶？<a id="a-Ca"></a>”<br>　　文殊师利答舍利弗：<a id="a-Cb"></a>“诸佛尚不可得，<a id="a-Cc"></a>云何有佛觉法界？<a id="a-Cd"></a>舍利弗，<a id="a-Ce"></a>法界尚不可得，<a id="a-Cf"></a>云何当有法界为诸佛所觉？<a id="a-Cg"></a>舍利弗，<a id="a-Ch"></a>法界者即是菩提，<a id="a-Ci"></a>菩提者即是法界。<a id="a-Cj"></a>何以故？<a id="a-Ck"></a>诸法无界故。<a id="a-Cl"></a>大德舍利弗，<a id="a-Cm"></a>法界、<a id="a-Cn"></a>佛境界无有差别，<a id="a-Co"></a>无差别者即是无作，<a id="a-Cp"></a>无作者即是无为，<a id="a-Cq"></a>无为者即是无说，<a id="a-Cr"></a>无说者即无所有。<a id="a-Cs"></a>”<br>　　舍利弗白文殊师利：<a id="a-Ct"></a>“一切法界及佛境界，<a id="a-Cu"></a>悉无所有耶？<a id="a-Cv"></a>”<br>　　文殊师利答舍利弗：<a id="a-Cw"></a>“无有，<a id="a-Cx"></a>无不有。<a id="a-Cy"></a>何以故？<a id="a-Cz"></a>有及不有，<a id="a-D0"></a>一相无相，<a id="a-D1"></a>无一无二故。<a id="a-D2"></a>”<br>　　舍利弗白文殊师利：<a id="a-D3"></a>“如是学者当得菩提耶？<a id="a-D4"></a>”<br>　　文殊师利答舍利弗：<a id="a-D5"></a>“如是学无所学，<a id="a-D6"></a>不生善道，<a id="a-D7"></a>不堕恶趣，<a id="a-D8"></a>不得菩提，<a id="a-D9"></a>不入泥洹。<a id="a-DA"></a>何以故？<a id="a-DB"></a>舍利弗，<a id="a-DC"></a>般若波罗蜜毕竟空故。<a id="a-DD"></a>毕竟空中，<a id="a-DE"></a>无一，<a id="a-DF"></a>无二，<a id="a-DG"></a>无三，<a id="a-DH"></a>无四，<a id="a-DI"></a>无有去来，<a id="a-DJ"></a>不可思议。<a id="a-DK"></a>大德舍利弗，<a id="a-DL"></a>若人言我得菩提道，<a id="a-DM"></a>是增上慢说。<a id="a-DN"></a>何以故？<a id="a-DO"></a>无得谓得故。<a id="a-DP"></a>如是增上慢人不堪受人信施，<a id="a-DQ"></a>有信人不应供养。<a id="a-DR"></a>”<br>　　舍利弗白文殊师利：<a id="a-DS"></a>“汝何所依，<a id="a-DT"></a>作如是说？<a id="a-DU"></a>”<br>　　文殊师利答舍利弗：<a id="a-DV"></a>“我无所依，<a id="a-DW"></a>作如是说。<a id="a-DX"></a>何以故？<a id="a-DY"></a>般若波罗蜜与诸法等故，<a id="a-DZ"></a>诸法无所依，<a id="a-Da"></a>以平等故。<a id="a-Db"></a>”<br>　　舍利弗白文殊师利：<a id="a-Dc"></a>“汝不以智慧除断烦恼耶？<a id="a-Dd"></a>”<br>　　文殊师利答舍利弗：<a id="a-De"></a>“汝是漏尽阿罗汉不？<a id="a-Df"></a>”<br>　　舍利弗言：<a id="a-Dg"></a>“不也。<a id="a-Dh"></a>”<br>　　文殊师利言：<a id="a-Di"></a>“我亦不以智慧除断烦恼。<a id="a-Dj"></a>”<br>　　舍利弗言：<a id="a-Dk"></a>“汝何所依，<a id="a-Dl"></a>作如是说不怖不畏？<a id="a-Dm"></a>”<br>　　文殊师利言：<a id="a-Dn"></a>“我尚不可得，<a id="a-Do"></a>当有何我而生怖畏？<a id="a-Dp"></a>”<br>　　舍利弗言：<a id="a-Dq"></a>“善哉！<a id="a-Dr"></a>善哉！<a id="a-Ds"></a>文殊师利，<a id="a-Dt"></a>快说如是甚深般若波罗蜜！<a id="a-Du"></a>”</p>
  <p id="aDv">尔时，<a id="a-Dw"></a>佛告文殊师利言：<a id="a-Dx"></a>“善男子，<a id="a-Dy"></a>有菩萨摩诃萨住菩提心求无上菩提不？<a id="a-Dz"></a>”<br>　　文殊师利白佛言：<a id="a-E0"></a>“世尊，<a id="a-E1"></a>无菩萨住菩提心求无上菩提。<a id="a-E2"></a>何以故？<a id="a-E3"></a>菩提心不可得，<a id="a-E4"></a>无上菩提亦不可得。<a id="a-E5"></a>五无间罪是菩提性，<a id="a-E6"></a>无有菩萨起无间心求无间罪果，<a id="a-E7"></a>云何有菩萨住菩提心求无上菩提？<a id="a-E8"></a>菩提者，<a id="a-E9"></a>是一切诸法。<a id="a-EA"></a>何以故？<a id="a-EB"></a>色非色不可得故，<a id="a-EC"></a>乃至识非识亦不可得，<a id="a-ED"></a>眼非眼不可得乃至意非意不可得，<a id="a-EE"></a>色非色不可得乃至法非法不可得，<a id="a-EF"></a>眼界非眼界乃至法界非法界亦不可得，<a id="a-EG"></a>生非生不可得乃至老死非老死亦不可得，<a id="a-EH"></a>檀波罗蜜非檀波罗蜜不可得乃至般若波罗蜜非般若波罗蜜亦不可得，<a id="a-EI"></a>佛十力非佛十力不可得乃至十八不共法非十八不共法亦不可得，<a id="a-EJ"></a>菩提心、<a id="a-EK"></a>无上菩提皆不可得。<a id="a-EL"></a>不可得中无可得、<a id="a-EM"></a>不可得。<a id="a-EN"></a>是故，<a id="a-EO"></a>世尊，<a id="a-EP"></a>无菩萨住菩提心求无上菩提者。<a id="a-EQ"></a>”<br>　　佛告文殊师利：<a id="a-ER"></a>“汝意谓如来是汝师不？<a id="a-ES"></a>”<br>　　文殊师利白佛言：<a id="a-ET"></a>“我无有意谓佛是我师。<a id="a-EU"></a>何以故？<a id="a-EV"></a>世尊，<a id="a-EW"></a>我尚不可得，<a id="a-EX"></a>何况当有意谓佛是我师？<a id="a-EY"></a>”<br>　　佛告文殊师利：<a id="a-EZ"></a>“汝于我有疑不？<a id="a-Ea"></a>”<br>　　文殊白佛言：<a id="a-Eb"></a>“世尊，<a id="a-Ec"></a>我尚无决定，<a id="a-Ed"></a>何况当有疑？<a id="a-Ee"></a>何以故？<a id="a-Ef"></a>先定后疑故。<a id="a-Eg"></a>”<br>　　佛告文殊师利：<a id="a-Eh"></a>“汝不定言如来生耶？<a id="a-Ei"></a>”<br>　　文殊白佛：<a id="a-Ej"></a>“如来若生，<a id="a-Ek"></a>法界亦应生。<a id="a-El"></a>何以故？<a id="a-Em"></a>法界、<a id="a-En"></a>如来一相无二相，<a id="a-Eo"></a>二相不可得故。<a id="a-Ep"></a>”<br>　　“文殊师利，<a id="a-Eq"></a>汝信诸佛如来入涅槃不？<a id="a-Er"></a>”<br>　　文殊师利言：<a id="a-Es"></a>“一切诸佛即涅槃相。<a id="a-Et"></a>涅槃相者，<a id="a-Eu"></a>无入，<a id="a-Ev"></a>无不入。<a id="a-Ew"></a>”<br>　　佛告文殊师利：<a id="a-Ex"></a>“汝言诸佛有流转不？<a id="a-Ey"></a>”<br>　　文殊师利白佛言：<a id="a-Ez"></a>“世尊，<a id="a-F0"></a>不流转尚不可得，<a id="a-F1"></a>何况流转当可得？<a id="a-F2"></a>”<br>　　佛告文殊师利：<a id="a-F3"></a>“如来无心，<a id="a-F4"></a>唯如来前可说此语，<a id="a-F5"></a>或漏尽阿罗汉及不退菩萨前可说此语。<a id="a-F6"></a>若余人闻此语，<a id="a-F7"></a>则不生信起惊疑。<a id="a-F8"></a>何以故？<a id="a-F9"></a>此甚深般若波罗蜜，<a id="a-FA"></a>难信难解故。<a id="a-FB"></a>”<br>　　文殊师利白佛言：<a id="a-FC"></a>“世尊，<a id="a-FD"></a>复何等人能信此甚深法？<a id="a-FE"></a>”<br>　　佛告文殊师利：<a id="a-FF"></a>“一切凡夫能信此法。<a id="a-FG"></a>何以故？<a id="a-FH"></a>如来无心，<a id="a-FI"></a>一切凡夫亦无心故。<a id="a-FJ"></a>”<br>　　文殊师利白佛言：<a id="a-FK"></a>“世尊，<a id="a-FL"></a>何故作如是说法？<a id="a-FM"></a>新发意菩萨及阿罗汉咸皆有疑，<a id="a-FN"></a>愿闻解说。<a id="a-FO"></a>”<br>　　佛告文殊：<a id="a-FP"></a>“如实相、<a id="a-FQ"></a>法性、<a id="a-FR"></a>法住、<a id="a-FS"></a>法位、<a id="a-FT"></a>实际中，<a id="a-FU"></a>有佛、<a id="a-FV"></a>有凡夫差别不？<a id="a-FW"></a>”<br>　　文殊白佛言：<a id="a-FX"></a>“不也，<a id="a-FY"></a>世尊。<a id="a-FZ"></a>”<br>　　佛告文殊：<a id="a-Fa"></a>“若无差别，<a id="a-Fb"></a>何故生疑？<a id="a-Fc"></a>”<br>　　文殊白佛言：<a id="a-Fd"></a>“世尊，<a id="a-Fe"></a>无差别中有佛、<a id="a-Ff"></a>有凡夫不？<a id="a-Fg"></a>”<br>　　佛言：<a id="a-Fh"></a>“有。<a id="a-Fi"></a>何以故？<a id="a-Fj"></a>佛与凡夫无二无差别，<a id="a-Fk"></a>一相无相故。<a id="a-Fl"></a>”<br>　　佛告文殊：<a id="a-Fm"></a>“汝信如来于一切众生中最胜不？<a id="a-Fn"></a>”<br>　　文殊师利白佛言：<a id="a-Fo"></a>“世尊，<a id="a-Fp"></a>我信如来于一切众生中最胜。<a id="a-Fq"></a>世尊，<a id="a-Fr"></a>若我信如来于一切众生中最胜，<a id="a-Fs"></a>则如来成不最胜。<a id="a-Ft"></a>”<br>　　佛告文殊：<a id="a-Fu"></a>“汝信如来成就一切不可思议法不？<a id="a-Fv"></a>”<br>　　文殊师利白佛言：<a id="a-Fw"></a>“世尊，<a id="a-Fx"></a>我信如来成就一切不可思议法。<a id="a-Fy"></a>世尊，<a id="a-Fz"></a>我若信如来成就一切不可思议法，<a id="a-G0"></a>如来则成可思议。<a id="a-G1"></a>”<br>　　佛告文殊师利：<a id="a-G2"></a>“汝信一切声闻是如来所教化不？<a id="a-G3"></a>”<br>　　“世尊，<a id="a-G4"></a>我信一切声闻是如来所教化。<a id="a-G5"></a>世尊，<a id="a-G6"></a>我若信一切声闻是如来所教化，<a id="a-G7"></a>则法界成可教化。<a id="a-G8"></a>”<br>　　佛告文殊师利：<a id="a-G9"></a>“汝信如来是无上福田不？<a id="a-GA"></a>”<br>　　“世尊，<a id="a-GB"></a>我信如来是无上福田。<a id="a-GC"></a>世尊，<a id="a-GD"></a>我若信如来是无上福田，<a id="a-GE"></a>如来则非福田。<a id="a-GF"></a>”<br>　　佛告文殊师利：<a id="a-GG"></a>“汝何所依，<a id="a-GH"></a>作如是答我？<a id="a-GI"></a>”<br>　　文殊白佛言：<a id="a-GJ"></a>“世尊，<a id="a-GK"></a>我无所依，<a id="a-GL"></a>作如是答。<a id="a-GM"></a>世尊，<a id="a-GN"></a>无所依中无胜无不胜、<a id="a-GO"></a>无可思议无不可思议、<a id="a-GP"></a>无教化无不教化、<a id="a-GQ"></a>无福田无非福田。<a id="a-GR"></a>”</p>
  <p id="aGS">是时，<a id="a-GT"></a>以佛神力地六种震动，<a id="a-GU"></a>一万六千比丘众以无可取心得解脱，<a id="a-GV"></a>七百比丘尼众、<a id="a-GW"></a>三千优婆塞、<a id="a-GX"></a>四万优婆夷众远尘离垢得法眼净，<a id="a-GY"></a>六万亿那由他诸天远尘离垢得法眼净。<br>　　是时，<a id="a-GZ"></a>长老阿难即从座起，<a id="a-Ga"></a>偏袒右肩，<a id="a-Gb"></a>右膝著地，<a id="a-Gc"></a>合掌恭敬白佛言：<a id="a-Gd"></a>“世尊，<a id="a-Ge"></a>何因何缘此地大动？<a id="a-Gf"></a>”<br>　　尔时，<a id="a-Gg"></a>佛告阿难：<a id="a-Gh"></a>“此说般若波罗蜜，<a id="a-Gi"></a>往古诸佛皆于此处说此法，<a id="a-Gj"></a>以是因缘故，<a id="a-Gk"></a>此地震动。<a id="a-Gl"></a>”</p>
  <p id="aGm">尔时，<a id="a-Gn"></a>长老舍利弗白佛言：<a id="a-Go"></a>“世尊，<a id="a-Gp"></a>此文殊师利所说不可思议。<a id="a-Gq"></a>”<br>　　尔时，<a id="a-Gr"></a>世尊告文殊师利：<a id="a-Gs"></a>“如舍利弗所说，<a id="a-Gt"></a>此文殊师利所说不可思议。<a id="a-Gu"></a>”<br>　　尔时，<a id="a-Gv"></a>文殊师利白佛言：<a id="a-Gw"></a>“世尊，<a id="a-Gx"></a>若不可思议则不可说，<a id="a-Gy"></a>若可说则可思议。<a id="a-Gz"></a>不可思议者无所有，<a id="a-H0"></a>彼一切声亦不可思议，<a id="a-H1"></a>不可思议者无声。<a id="a-H2"></a>”<br>　　佛告文殊师利：<a id="a-H3"></a>“汝入不可思议定不？<a id="a-H4"></a>”<br>　　文殊师利白佛言：<a id="a-H5"></a>“不也，<a id="a-H6"></a>世尊。<a id="a-H7"></a>若我入不可思议定者，<a id="a-H8"></a>我则成可思议。<a id="a-H9"></a>世尊，<a id="a-HA"></a>心无心，<a id="a-HB"></a>我当云何入不可思议定？<br>　　“复次，<a id="a-HC"></a>世尊，<a id="a-HD"></a>我初发菩萨意，<a id="a-HE"></a>言‘我当入不可思议定’，<a id="a-HF"></a>我今无此意当入不可思议定。<a id="a-HG"></a>世尊，<a id="a-HH"></a>如初学射，<a id="a-HI"></a>先作此意‘我当射堋’；<a id="a-HJ"></a>射堋成已，<a id="a-HK"></a>后作是念‘我当射皮’；<a id="a-HL"></a>射皮成已，<a id="a-HM"></a>复作是念‘我当射木’；<a id="a-HN"></a>射木成已，<a id="a-HO"></a>复作是念‘我当射铁’；<a id="a-HP"></a>射铁成已，<a id="a-HQ"></a>无复前念，<a id="a-HR"></a>随其箭中，<a id="a-HS"></a>皆能彻过。<a id="a-HT"></a>我亦如是，<a id="a-HU"></a>昔初发意，<a id="a-HV"></a>求入不可思议定。<a id="a-HW"></a>我于今日，<a id="a-HX"></a>无复此意当入不可思议定。<a id="a-HY"></a>何以故？<a id="a-HZ"></a>此定不可思议故。<a id="a-Ha"></a>”</p>
  <p id="aHb">尔时，<a id="a-Hc"></a>舍利弗白佛言：<a id="a-Hd"></a>“世尊，<a id="a-He"></a>文殊师利未应得住。<a id="a-Hf"></a>何以故？<a id="a-Hg"></a>离此不可思议定更有寂静定，<a id="a-Hh"></a>是其所应得故。<a id="a-Hi"></a>”<br>　　文殊师利白舍利弗言：<a id="a-Hj"></a>“汝云何知离此不可思议定更有寂静定？<a id="a-Hk"></a>大德舍利弗，<a id="a-Hl"></a>若此不可思议定可得者，<a id="a-Hm"></a>可离此定有寂静定。<a id="a-Hn"></a>若此不可思议定不可得者，<a id="a-Ho"></a>彼寂静定亦不可得。<a id="a-Hp"></a>何以故？<a id="a-Hq"></a>以此不可思议定不可得故，<a id="a-Hr"></a>彼亦不可得。<br>　　“复次，<a id="a-Hs"></a>大德舍利弗，<a id="a-Ht"></a>无有众生不得此定者，<a id="a-Hu"></a>一切众生皆得此定。<a id="a-Hv"></a>何以故？<a id="a-Hw"></a>一切诸心无心故，<a id="a-Hx"></a>彼无心性即是此定，<a id="a-Hy"></a>是故一切众生皆得此定。<a id="a-Hz"></a>”</p>
  <p id="aI0">尔时，<a id="a-I1"></a>世尊叹文殊师利：<a id="a-I2"></a>“善哉！<a id="a-I3"></a>善哉！<a id="a-I4"></a>如汝所说是最胜义。<a id="a-I5"></a>汝于久远无量佛所，<a id="a-I6"></a>深种善根，<a id="a-I7"></a>能作是说。<a id="a-I8"></a>文殊师利，<a id="a-I9"></a>汝作是念‘我住般若波罗蜜能说此言’不？<a id="a-IA"></a>”<br>　　文殊师利白佛言：<a id="a-IB"></a>“不也，<a id="a-IC"></a>世尊。<a id="a-ID"></a>我无此念。<a id="a-IE"></a>世尊，<a id="a-IF"></a>若我有此念‘住般若波罗蜜能说此言’者，<a id="a-IG"></a>我则住可得法。<a id="a-IH"></a>世尊，<a id="a-II"></a>我若住我相，<a id="a-IJ"></a>则有是念。<a id="a-IK"></a>是故，<a id="a-IL"></a>世尊，<a id="a-IM"></a>我不作此念‘住般若波罗蜜能说此言’。<a id="a-IN"></a>”<br>　　尔时，<a id="a-IO"></a>佛告文殊师利：<a id="a-IP"></a>“谁当信汝所说？<a id="a-IQ"></a>”<br>　　文殊师利白佛言：<a id="a-IR"></a>“世尊，<a id="a-IS"></a>若人不执生死及涅槃相，<a id="a-IT"></a>是人信我所说。<a id="a-IU"></a>又若人坚执有我，<a id="a-IV"></a>若人具三毒，<a id="a-IW"></a>此人不能信。<a id="a-IX"></a>何以故？<a id="a-IY"></a>见及烦恼无可灭故。<a id="a-IZ"></a>”<br>　　尔时，<a id="a-Ia"></a>世尊叹文殊师利：<a id="a-Ib"></a>“善哉！<a id="a-Ic"></a>善哉！<a id="a-Id"></a>汝能善说。<a id="a-Ie"></a>”</p>
  <p id="aIf">尔时，<a id="a-Ig"></a>长老摩诃迦叶白佛言：<a id="a-Ih"></a>“世尊，<a id="a-Ii"></a>未来世谁能信此深法？<a id="a-Ij"></a>谁乐听此法？<a id="a-Ik"></a>”<br>　　佛告迦叶：<a id="a-Il"></a>“即今日四众比丘、<a id="a-Im"></a>比丘尼、<a id="a-In"></a>优婆塞、<a id="a-Io"></a>优婆夷，<a id="a-Ip"></a>于未来世能信此法，<a id="a-Iq"></a>闻说此深般若波罗蜜，<a id="a-Ir"></a>当知此法，<a id="a-Is"></a>当求此法。<br>　　“迦叶，<a id="a-It"></a>譬如长者或长者子，<a id="a-Iu"></a>已失一大宝珠，<a id="a-Iv"></a>价直亿万两金，<a id="a-Iw"></a>大生忧恼，<a id="a-Ix"></a>今更还得，<a id="a-Iy"></a>生大欢喜，<a id="a-Iz"></a>忧恼悉灭。<a id="a-J0"></a>如是，<a id="a-J1"></a>迦叶，<a id="a-J2"></a>比丘、<a id="a-J3"></a>比丘尼、<a id="a-J4"></a>优婆塞、<a id="a-J5"></a>优婆夷于未来世闻此最深般若波罗蜜经，<a id="a-J6"></a>与般若相应，<a id="a-J7"></a>闻已生喜，<a id="a-J8"></a>心得安乐，<a id="a-J9"></a>无复忧恼，<a id="a-JA"></a>亦复如是，<a id="a-JB"></a>当作是言：<a id="a-JC"></a>‘我等今日得见如来，<a id="a-JD"></a>供养如来。<a id="a-JE"></a>’所以者何？<a id="a-JF"></a>以得闻此甚深微妙六波罗蜜故。<br>　　“迦叶，<a id="a-JG"></a>譬如三十三天见波利质多罗树初生疱时，<a id="a-JH"></a>作如是念：<a id="a-JI"></a>‘此疱不久必当开敷。<a id="a-JJ"></a>’如是，<a id="a-JK"></a>迦叶，<a id="a-JL"></a>比丘、<a id="a-JM"></a>比丘尼、<a id="a-JN"></a>优婆塞、<a id="a-JO"></a>优婆夷闻此般若波罗蜜经，<a id="a-JP"></a>心生欢喜亦复如是，<a id="a-JQ"></a>‘我于来世必得此法’。<br>　　“迦叶，<a id="a-JR"></a>此深般若波罗蜜如来灭后，<a id="a-JS"></a>当住不灭，<a id="a-JT"></a>处处流行。<a id="a-JU"></a>迦叶，<a id="a-JV"></a>以佛力故，<a id="a-JW"></a>未来世中，<a id="a-JX"></a>若善男子、<a id="a-JY"></a>善女人当得此深般若波罗蜜。<br>　　“迦叶，<a id="a-JZ"></a>如摩尼珠师见摩尼宝，<a id="a-Ja"></a>心生欢喜，<a id="a-Jb"></a>不假思量即知真伪。<a id="a-Jc"></a>何以故？<a id="a-Jd"></a>以惯见故。<a id="a-Je"></a>如是，<a id="a-Jf"></a>迦叶，<a id="a-Jg"></a>若人闻此般若波罗蜜相应法，<a id="a-Jh"></a>闻已欢喜生信乐心，<a id="a-Ji"></a>当知此人先世已闻此般若波罗蜜，<a id="a-Jj"></a>从久远劫来已曾供养诸佛。<a id="a-Jk"></a>”<br>　　迦叶白佛言：<a id="a-Jl"></a>“世尊，<a id="a-Jm"></a>此善男子、<a id="a-Jn"></a>善女人今闻此法，<a id="a-Jo"></a>于未来世转复信解。<a id="a-Jp"></a>”<br>　　佛告摩诃迦叶：<a id="a-Jq"></a>“如是，<a id="a-Jr"></a>如是，<a id="a-Js"></a>如汝所说。<a id="a-Jt"></a>”</p>
  <p id="aJu">尔时，<a id="a-Jv"></a>文殊师利白佛言：<a id="a-Jw"></a>“世尊，<a id="a-Jx"></a>此法无行无相，<a id="a-Jy"></a>说此法者亦无行无相，<a id="a-Jz"></a>云何世尊说有行相？<a id="a-K0"></a>”<br>　　佛告文殊师利：<a id="a-K1"></a>“善男子、<a id="a-K2"></a>善女人行相者，<a id="a-K3"></a>所谓信此法，<a id="a-K4"></a>受持此法，<a id="a-K5"></a>以无所得心故，<a id="a-K6"></a>行亦无所得，<a id="a-K7"></a>相亦无所得。<br>　　“文殊师利，<a id="a-K8"></a>若善男子、<a id="a-K9"></a>善女人乐此无所得，<a id="a-KA"></a>当听此般若波罗蜜；<a id="a-KB"></a>若善男子、<a id="a-KC"></a>善女人欲得不退转地，<a id="a-KD"></a>当听此般若波罗蜜；<a id="a-KE"></a>若善男子、<a id="a-KF"></a>善女人欲信一切诸法与法界等，<a id="a-KG"></a>当听此般若波罗蜜；<a id="a-KH"></a>若善男子、<a id="a-KI"></a>善女人欲知一切诸法，<a id="a-KJ"></a>当听此般若波罗蜜；<a id="a-KK"></a>若人得信此义，<a id="a-KL"></a>当听此般若波罗蜜；<a id="a-KM"></a>若人不乐念一切诸法，<a id="a-KN"></a>当听般若波罗蜜。<a id="a-KO"></a>何以故？<a id="a-KP"></a>此般若波罗蜜不见一切诸法故。<br>　　“文殊师利，<a id="a-KQ"></a>若善男子、<a id="a-KR"></a>善女人欲知一切诸法不净不秽，<a id="a-KS"></a>当听此般若波罗蜜；<a id="a-KT"></a>若善男子、<a id="a-KU"></a>善女人欲得无疑，<a id="a-KV"></a>当听此般若波罗蜜；<a id="a-KW"></a>若善男子、<a id="a-KX"></a>善女人欲慈悲遍覆一切众生，<a id="a-KY"></a>不住众生相，<a id="a-KZ"></a>不与世间诤，<a id="a-Ka"></a>当听此般若波罗蜜。<a id="a-Kb"></a>”</p>
  <p id="aKc">尔时，<a id="a-Kd"></a>文殊师利白佛言：<a id="a-Ke"></a>“世尊，<a id="a-Kf"></a>般若波罗蜜无我、<a id="a-Kg"></a>无我所、<a id="a-Kh"></a>无起无灭、<a id="a-Ki"></a>无因无果、<a id="a-Kj"></a>无可执持，<a id="a-Kk"></a>云何听受而得功德？<a id="a-Kl"></a>”<br>　　佛告文殊师利：<a id="a-Km"></a>“般若波罗蜜无作无灭，<a id="a-Kn"></a>非凡夫法非圣人法，<a id="a-Ko"></a>非生死法非离生死法，<a id="a-Kp"></a>非涅槃法非离涅槃法，<a id="a-Kq"></a>无得无失，<a id="a-Kr"></a>非可思议非不可思议。<a id="a-Ks"></a>若善男子、<a id="a-Kt"></a>善女人如是听受，<a id="a-Ku"></a>则与般若波罗蜜相应，<a id="a-Kv"></a>是为功德，<a id="a-Kw"></a>亦无功德。<br>　　“复次，<a id="a-Kx"></a>文殊师利，<a id="a-Ky"></a>若菩萨摩诃萨欲得菩萨定，<a id="a-Kz"></a>欲知一切诸佛名，<a id="a-L0"></a>欲见一切诸佛世界，<a id="a-L1"></a>欲闻一切诸佛所说法，<a id="a-L2"></a>欲行诸佛法，<a id="a-L3"></a>当学此般若波罗蜜。<a id="a-L4"></a>”</p>
  <p id="aL5">尔时，<a id="a-L6"></a>文殊师利白佛言：<a id="a-L7"></a>“世尊，<a id="a-L8"></a>何故名般若波罗蜜？<a id="a-L9"></a>”<br>　　佛告文殊师利：<a id="a-LA"></a>“般若波罗蜜者，<a id="a-LB"></a>无量无边，<a id="a-LC"></a>无方无处，<a id="a-LD"></a>无去无来，<a id="a-LE"></a>无作无为，<a id="a-LF"></a>即是一切诸佛法界，<a id="a-LG"></a>故名般若波罗蜜。<br>　　“文殊师利，<a id="a-LH"></a>此般若波罗蜜是菩萨摩诃萨行处，<a id="a-LI"></a>菩萨于此处行，<a id="a-LJ"></a>故名行处。<a id="a-LK"></a>何以故？<a id="a-LL"></a>以无处故。<a id="a-LM"></a>即是一切诸佛之母，<a id="a-LN"></a>一切诸佛所从生故。<a id="a-LO"></a>何以故？<a id="a-LP"></a>以无生故。<a id="a-LQ"></a>是故，<a id="a-LR"></a>文殊师利，<a id="a-LS"></a>若善男子、<a id="a-LT"></a>善女人欲行菩萨行，<a id="a-LU"></a>具足诸波罗蜜，<a id="a-LV"></a>当修此般若波罗蜜；<a id="a-LW"></a>若欲得坐道场成无上菩提，<a id="a-LX"></a>当修此般若波罗蜜；<a id="a-LY"></a>若欲以大慈大悲遍覆一切众生，<a id="a-LZ"></a>当修此般若波罗蜜；<a id="a-La"></a>若欲起一切定方便，<a id="a-Lb"></a>当修此般若波罗蜜；<a id="a-Lc"></a>若欲得一切三摩跋提，<a id="a-Ld"></a>当修此般若波罗蜜。<a id="a-Le"></a>何以故？<a id="a-Lf"></a>诸三摩跋无所为故。<a id="a-Lg"></a>一切诸法无出离、<a id="a-Lh"></a>无出离处，<a id="a-Li"></a>若人欲随逐此语，<a id="a-Lj"></a>当修般若波罗蜜；<a id="a-Lk"></a>一切诸法如实不可得，<a id="a-Ll"></a>若欲乐如是知，<a id="a-Lm"></a>当修般若波罗蜜；<a id="a-Ln"></a>一切众生为菩提故修菩提道，<a id="a-Lo"></a>而实无众生，<a id="a-Lp"></a>亦无菩提，<a id="a-Lq"></a>若人欲信乐此法，<a id="a-Lr"></a>当修般若波罗蜜。<a id="a-Ls"></a>何以故？<a id="a-Lt"></a>一切诸法如实与菩提等如，<a id="a-Lu"></a>非众生行不舍自性，<a id="a-Lv"></a>众生行无所有故。<a id="a-Lw"></a>彼众生行是非行，<a id="a-Lx"></a>彼非行是菩提，<a id="a-Ly"></a>彼菩提是法界，<a id="a-Lz"></a>若欲不著此法，<a id="a-M0"></a>当修般若波罗蜜。<br>　　“文殊师利，<a id="a-M1"></a>若比丘、<a id="a-M2"></a>比丘尼、<a id="a-M3"></a>优婆塞、<a id="a-M4"></a>优婆夷，<a id="a-M5"></a>若受持般若波罗蜜一四句偈为他人说，<a id="a-M6"></a>我说此人得不堕法，<a id="a-M7"></a>何况如实修行！<a id="a-M8"></a>当知彼善男子、<a id="a-M9"></a>善女人住佛境界。<br>　　“文殊师利，<a id="a-MA"></a>若善男子、<a id="a-MB"></a>善女人闻此甚深般若波罗蜜，<a id="a-MC"></a>不生怖畏，<a id="a-MD"></a>当知此人受佛法印。<a id="a-ME"></a>此法印者，<a id="a-MF"></a>是佛所造，<a id="a-MG"></a>是佛所贵。<a id="a-MH"></a>何以故？<a id="a-MI"></a>以此法印印无著法故。<a id="a-MJ"></a>若善男子、<a id="a-MK"></a>善女人为此印所印，<a id="a-ML"></a>当知是人随菩萨乘决定不退，<a id="a-MM"></a>不堕声闻、<a id="a-MN"></a>辟支佛地。<a id="a-MO"></a>”</p>
  <p id="aMP">尔时，<a id="a-MQ"></a>释提桓因及诸天子从三十三天，<a id="a-MR"></a>雨细末栴檀及细末金屑，<a id="a-MS"></a>又散郁波罗华、<a id="a-MT"></a>钵头摩华、<a id="a-MU"></a>拘物陀华、<a id="a-MV"></a>分陀利华及曼陀罗华，<a id="a-MW"></a>以供养般若波罗蜜。<a id="a-MX"></a>供养已作如是言：<a id="a-MY"></a>“我已供养无上无著最第一法，<a id="a-MZ"></a>愿我来世更闻此深般若波罗蜜。<a id="a-Ma"></a>若人已为此深般若波罗蜜印之所印，<a id="a-Mb"></a>愿其未来复得听受，<a id="a-Mc"></a>究竟成就萨婆若智。<a id="a-Md"></a>”<br>　　尔时，<a id="a-Me"></a>释提桓因白佛言：<a id="a-Mf"></a>“世尊，<a id="a-Mg"></a>若善男子、<a id="a-Mh"></a>善女人闻此般若波罗蜜，<a id="a-Mi"></a>一经于耳，<a id="a-Mj"></a>我为增长佛法故，<a id="a-Mk"></a>守护彼人，<a id="a-Ml"></a>面百由旬不令非人得其便也。<a id="a-Mm"></a>是善男子、<a id="a-Mn"></a>善女人究竟当得阿耨多罗三藐三菩提，<a id="a-Mo"></a>我当日日往到其所而设供养。<a id="a-Mp"></a>”<br>　　尔时，<a id="a-Mq"></a>佛告释提桓因：<a id="a-Mr"></a>“如是，<a id="a-Ms"></a>如是，<a id="a-Mt"></a>憍尸迦，<a id="a-Mu"></a>当知彼善男子、<a id="a-Mv"></a>善女人具足佛法，<a id="a-Mw"></a>必定得至阿耨多罗三藐三菩提。<a id="a-Mx"></a>”</p>
  <p id="aMy">尔时，<a id="a-Mz"></a>文殊师利白佛言：<a id="a-N0"></a>“唯愿世尊，<a id="a-N1"></a>以威神力持此般若波罗蜜久住于世，<a id="a-N2"></a>为欲饶益诸众生故。<a id="a-N3"></a>”文殊师利说此语时，<a id="a-N4"></a>以佛神力大地六种震动。<br>　　尔时，<a id="a-N5"></a>世尊即便微笑放大光明，<a id="a-N6"></a>遍照三千大千世界，<a id="a-N7"></a>以威神力持此般若波罗蜜令久住世。<br>　　尔时，<a id="a-N8"></a>文殊师利复白佛言：<a id="a-N9"></a>“世尊，<a id="a-NA"></a>放此光明是持般若波罗蜜相。<a id="a-NB"></a>”<br>　　佛告文殊师利：<a id="a-NC"></a>“如是，<a id="a-ND"></a>如是，<a id="a-NE"></a>文殊师利，<a id="a-NF"></a>我放此光明是持般若波罗蜜相。<a id="a-NG"></a>文殊师利，<a id="a-NH"></a>汝今当知，<a id="a-NI"></a>我已持此般若波罗蜜久住于世。<a id="a-NJ"></a>若有人不轻毁此法，<a id="a-NK"></a>不说其过，<a id="a-NL"></a>当知是人已为此深般若波罗蜜印之所印。<a id="a-NM"></a>是故，<a id="a-NN"></a>文殊师利，<a id="a-NO"></a>我于久远安住此印，<a id="a-NP"></a>若人已为此印所印，<a id="a-NQ"></a>当知是人不为魔王之所得便。<a id="a-NR"></a>”</p>
  <p id="aNS">佛告帝释：<a id="a-NT"></a>“汝当受持读诵此经，<a id="a-NU"></a>广宣流布，<a id="a-NV"></a>使未来世诸善男子、<a id="a-NW"></a>善女人得此法印。<a id="a-NX"></a>”复告阿难：<a id="a-NY"></a>“汝亦受持读诵，<a id="a-NZ"></a>广为人说。<a id="a-Na"></a>”<br>　　时，<a id="a-Nb"></a>天帝释及长老阿难白佛言：<a id="a-Nc"></a>“世尊，<a id="a-Nd"></a>当何名此经？<a id="a-Ne"></a>我等云何奉持？<a id="a-Nf"></a>”<br>　　佛言：<a id="a-Ng"></a>“此经名《文殊师利所说》，<a id="a-Nh"></a>亦名《般若波罗蜜》，<a id="a-Ni"></a>如是受持。<a id="a-Nj"></a>善男子、<a id="a-Nk"></a>善女人于恒沙劫，<a id="a-Nl"></a>以无价宝珠布施恒河沙等众生，<a id="a-Nm"></a>众生受已悉发道心，<a id="a-Nn"></a>是时，<a id="a-No"></a>施主随其所宜示教利喜，<a id="a-Np"></a>令得须陀洹果至阿罗汉果。<a id="a-Nq"></a>是人所得功德，<a id="a-Nr"></a>宁为多不？<a id="a-Ns"></a>”<br>　　阿难白佛言：<a id="a-Nt"></a>“甚多，<a id="a-Nu"></a>世尊。<a id="a-Nv"></a>”<br>　　佛言：<a id="a-Nw"></a>“善男子，<a id="a-Nx"></a>若人起一念心，<a id="a-Ny"></a>信此般若波罗蜜经不诽谤者，<a id="a-Nz"></a>比前功德，<a id="a-O0"></a>出过百倍、<a id="a-O1"></a>千倍、<a id="a-O2"></a>百千万亿倍，<a id="a-O3"></a>乃至算数譬喻所不能知，<a id="a-O4"></a>何况具足受持读诵为人解说！<a id="a-O5"></a>是人所得功德无量无边，<a id="a-O6"></a>诸佛如来说不能尽。<a id="a-O7"></a>何以故？<a id="a-O8"></a>能生一切诸佛萨婆若故。<a id="a-O9"></a>若虚空有尽，<a id="a-OA"></a>则此经功德尽。<a id="a-OB"></a>若法性有尽，<a id="a-OC"></a>则此经功德尽。<a id="a-OD"></a>是故，<a id="a-OE"></a>文殊师利，<a id="a-OF"></a>善男子、<a id="a-OG"></a>善女人应勤行精进守护此经，<a id="a-OH"></a>此经能灭生死一切怖畏，<a id="a-OI"></a>能摧天魔所立胜幢，<a id="a-OJ"></a>能将菩萨到涅槃果，<a id="a-OK"></a>示教训导离于二乘。<a id="a-OL"></a>”<br>　　尔时，<a id="a-OM"></a>帝释及以阿难俱白佛言：<a id="a-ON"></a>“世尊，<a id="a-OO"></a>如是，<a id="a-OP"></a>如是，<a id="a-OQ"></a>诚如佛言。<a id="a-OR"></a>我等当顶戴受持，<a id="a-OS"></a>广宣流布，<a id="a-OT"></a>唯愿如来不以为虑！<a id="a-OU"></a>”如是三白言：<a id="a-OV"></a>“愿不为虑！<a id="a-OW"></a>我等当顶戴受持。<a id="a-OX"></a>”</p>
  <p id="aOY">佛说此经竟，<a id="a-OZ"></a>文殊师利等诸菩萨摩诃萨，<a id="a-Oa"></a>舍利弗等比丘、<a id="a-Ob"></a>比丘尼、<a id="a-Oc"></a>优婆塞、<a id="a-Od"></a>优婆夷，<a id="a-Oe"></a>天、<a id="a-Of"></a>龙、<a id="a-Og"></a>夜叉、<a id="a-Oh"></a>乾闼婆、<a id="a-Oi"></a>阿修罗、<a id="a-Oj"></a>迦楼罗、<a id="a-Ok"></a>紧那罗、<a id="a-Ol"></a>摩睺罗伽、<a id="a-Om"></a>人非人等一切大众，<a id="a-On"></a>闻佛所说，<a id="a-Oo"></a>皆大欢喜，<a id="a-Op"></a>信受奉持。</p>
 </body>
</html>