<!doctype html>
<html id="rXwFs1C" data-ver="56">
 <head>
  <meta charset="utf-8">
  <meta library="unknown">
  <meta period="姚秦">
  <meta author="鸠摩罗什">
  <meta priority="5">
  <meta searchable="all">
 </head>
 <body>
  <h1 style="text-align: center;" id="a1"><a id="a2">摩诃般若波罗蜜大明咒经</a></h1>
  <p id="a3">观世音菩萨，<a id="a-4"></a>行深般若波罗蜜多时，<a id="a-5"></a>照见五阴空，<a id="a-6"></a>度一切苦厄。<br>　　舍利弗，<a id="a-7"></a>色空故，<a id="a-8"></a>无恼坏相；<a id="a-9"></a>受空故，<a id="a-A"></a>无受相；<a id="a-B"></a>想空故，<a id="a-C"></a>无知相；<a id="a-D"></a>行空故，<a id="a-E"></a>无作相；<a id="a-F"></a>识空故，<a id="a-G"></a>无觉相。<a id="a-H"></a>何以故？<a id="a-I"></a>舍利弗，<a id="a-J"></a>非色异空，<a id="a-K"></a>非空异色，<a id="a-L"></a>色即是空，<a id="a-M"></a>空即是色，<a id="a-N"></a>受想行识亦复如是。<br>　　舍利弗，<a id="a-O"></a>是诸法空相，<a id="a-P"></a>不生不灭，<a id="a-Q"></a>不垢不净，<a id="a-R"></a>不增不减。<a id="a-S"></a>是空法，<a id="a-T"></a>非过去，<a id="a-U"></a>非未来，<a id="a-V"></a>非现在。<a id="a-W"></a>是故空中，<a id="a-X"></a>无色，<a id="a-Y"></a>无受想行识，<a id="a-Z"></a>无眼耳鼻舌身意，<a id="a-a"></a>无色声香味触法，<a id="a-b"></a>无眼界乃至无意识界，<a id="a-c"></a>无无明亦无无明尽，<a id="a-d"></a>乃至无老死，<a id="a-e"></a>无老死尽，<a id="a-f"></a>无苦集灭道，<a id="a-g"></a>无智亦无得。<br>　　以无所得故，<a id="a-h"></a>菩萨依般若波罗蜜故，<a id="a-i"></a>心无挂碍；<a id="a-j"></a>无挂碍故，<a id="a-k"></a>无有恐怖，<a id="a-l"></a>离一切颠倒梦想苦恼，<a id="a-m"></a>究竟涅槃。<br>　　三世诸佛依般若波罗蜜故，<a id="a-n"></a>得阿耨多罗三藐三菩提。<br>　　故知般若波罗蜜是大明咒、<a id="a-o"></a>无上明咒、<a id="a-p"></a>无等等明咒，<a id="a-q"></a>能除一切苦，<a id="a-r"></a>真实不虚。<br>　　故说般若波罗蜜咒，<a id="a-s"></a>即说咒曰：</p>
  <p id="at">竭帝竭帝　波罗竭帝　波罗僧竭帝　菩提僧莎呵</p>
 </body>
</html>