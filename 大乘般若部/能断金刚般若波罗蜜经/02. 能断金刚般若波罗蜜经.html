<!doctype html>
<html id="z3IBTCuBa" data-ver="1076">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="大乘般若部">
  <meta period="唐">
 </head>
 <body>
  <h1 id="a1">能断金刚般若波罗蜜经</h1>
  <h2 id="a2">唐三藏法师义净奉制译</h2>
  <p id="a3">如是我闻：<a id="a-4"></a>一时，<a id="a-5"></a>薄伽梵在名称大城战胜林施孤独园，<a id="a-6"></a>与大苾刍众千二百五十人俱，<a id="a-7"></a>及大菩萨众。</p>
  <p id="a8">尔时，<a id="a-9"></a>世尊于日初分时，<a id="a-A"></a>著衣持钵，<a id="a-B"></a>入城乞食，<a id="a-C"></a>次第乞已，<a id="a-D"></a>还至本处。<a id="a-E"></a>饭食讫，<a id="a-F"></a>收衣钵，<a id="a-G"></a>洗足已，<a id="a-H"></a>于先设座跏趺端坐，<a id="a-I"></a>正念而住。</p>
  <p id="aJ">时，<a id="a-K"></a>诸苾刍来诣佛所，<a id="a-L"></a>顶礼双足，<a id="a-M"></a>右绕三匝，<a id="a-N"></a>退坐一面。</p>
  <p id="aO">尔时，<a id="a-P"></a>具寿妙生在大众中，<a id="a-Q"></a>承佛神力即从座起，<a id="a-R"></a>偏袒右肩，<a id="a-S"></a>右膝著地，<a id="a-T"></a>合掌恭敬白佛言：<a id="a-U"></a>“希有，<a id="a-V"></a>世尊！<a id="a-W"></a>希有，<a id="a-X"></a>善逝！<a id="a-Y"></a>如来、<a id="a-Z"></a>应、<a id="a-a"></a>正等觉，<a id="a-b"></a>能以最胜利益益诸菩萨，<a id="a-c"></a>能以最胜付嘱嘱诸菩萨。<a id="a-d"></a>世尊，<a id="a-e"></a>若有发趣菩萨乘者，<a id="a-f"></a>云何应住？<a id="a-g"></a>云何修行？<a id="a-h"></a>云何摄伏其心？<a id="a-i"></a>”</p>
  <p id="aj">佛告妙生：<a id="a-k"></a>“善哉！<a id="a-l"></a>善哉！<a id="a-m"></a>如是，<a id="a-n"></a>如是，<a id="a-o"></a>如汝所说，<a id="a-p"></a>如来以胜利益益诸菩萨，<a id="a-q"></a>以胜付嘱嘱诸菩萨。<a id="a-r"></a>妙生，<a id="a-s"></a>汝应谛听，<a id="a-t"></a>极善作意，<a id="a-u"></a>吾当为汝分别解说。<a id="a-v"></a>若有发趣菩萨乘者，<a id="a-w"></a>应如是住，<a id="a-x"></a>如是修行，<a id="a-y"></a>如是摄伏其心。<a id="a-z"></a>”</p>
  <p id="a10">妙生言：<a id="a-11"></a>“唯然，<a id="a-12"></a>世尊，<a id="a-13"></a>愿乐欲闻！<a id="a-14"></a>”</p>
  <p id="a15">佛告妙生：<a id="a-16"></a>“若有发趣菩萨乘者，<a id="a-17"></a>当生如是心：<a id="a-18"></a>‘所有一切众生之类，<a id="a-19"></a>若卵生、<a id="a-1A"></a>胎生、<a id="a-1B"></a>湿生、<a id="a-1C"></a>化生，<a id="a-1D"></a>若有色、<a id="a-1E"></a>无色、<a id="a-1F"></a>有想、<a id="a-1G"></a>无想、<a id="a-1H"></a>非有想非无想，<a id="a-1I"></a>尽诸世界所有众生，<a id="a-1J"></a>如是一切，<a id="a-1K"></a>我皆令入无余涅槃而灭度之。<a id="a-1L"></a>虽令如是无量众生证圆寂已，<a id="a-1M"></a>而无有一众生入圆寂者。<a id="a-1N"></a>’何以故？<a id="a-1O"></a>妙生，<a id="a-1P"></a>若菩萨有众生想者，<a id="a-1Q"></a>则不名菩萨。<a id="a-1R"></a>所以者何？<a id="a-1S"></a>由有我想、<a id="a-1T"></a>众生想、<a id="a-1U"></a>寿者想、<a id="a-1V"></a>更求趣想故。</p>
  <p id="a1W">“复次，<a id="a-1X"></a>妙生，<a id="a-1Y"></a>菩萨不住于事应行布施，<a id="a-1Z"></a>不住随处应行布施，<a id="a-1a"></a>不住色、<a id="a-1b"></a>声、<a id="a-1c"></a>香、<a id="a-1d"></a>味、<a id="a-1e"></a>触、<a id="a-1f"></a>法应行布施。<a id="a-1g"></a>妙生，<a id="a-1h"></a>菩萨如是布施，<a id="a-1i"></a>乃至相应亦不应住。<a id="a-1j"></a>何以故？<a id="a-1k"></a>由不住施福聚难量。<a id="a-1l"></a>妙生，<a id="a-1m"></a>于汝意云何？<a id="a-1n"></a>东方虚空可知量不？<a id="a-1o"></a>”</p>
  <p id="a1p">妙生言：<a id="a-1q"></a>“不尔，<a id="a-1r"></a>世尊。<a id="a-1s"></a>”</p>
  <p id="a1t">“南西北方，<a id="a-1u"></a>四维、<a id="a-1v"></a>上下，<a id="a-1w"></a>十方虚空，<a id="a-1x"></a>可知量不？<a id="a-1y"></a>”</p>
  <p id="a1z">妙生言：<a id="a-20"></a>“不尔，<a id="a-21"></a>世尊。<a id="a-22"></a>”</p>
  <p id="a23">“妙生，<a id="a-24"></a>菩萨行不住施，<a id="a-25"></a>所得福聚不可知量，<a id="a-26"></a>亦复如是。</p>
  <p id="a27">“妙生，<a id="a-28"></a>于汝意云何？<a id="a-29"></a>可以具足胜相观如来不？<a id="a-2A"></a>”</p>
  <p id="a2B">妙生言：<a id="a-2C"></a>“不尔，<a id="a-2D"></a>世尊。<a id="a-2E"></a>不应以胜相观于如来。<a id="a-2F"></a>何以故？<a id="a-2G"></a>如来说胜相，<a id="a-2H"></a>即非胜相。<a id="a-2I"></a>”</p>
  <p id="a2J">“妙生，<a id="a-2K"></a>所有胜相皆是虚妄，<a id="a-2L"></a>若无胜相即非虚妄，<a id="a-2M"></a>是故应以胜相无相观于如来。<a id="a-2N"></a>”</p>
  <p id="a2O">妙生言：<a id="a-2P"></a>“世尊，<a id="a-2Q"></a>颇有众生于当来世后五百岁正法灭时，<a id="a-2R"></a>闻说是经，<a id="a-2S"></a>生实信不？<a id="a-2T"></a>”</p>
  <p id="a2U">佛告妙生：<a id="a-2V"></a>“莫作是说：<a id="a-2W"></a>‘颇有众生于当来世后五百岁正法灭时，<a id="a-2X"></a>闻说是经，<a id="a-2Y"></a>生实信不？<a id="a-2Z"></a>’妙生，<a id="a-2a"></a>当来之世有诸菩萨，<a id="a-2b"></a>具戒，<a id="a-2c"></a>具德，<a id="a-2d"></a>具慧，<a id="a-2e"></a>而彼菩萨非于一佛承事供养植诸善根，<a id="a-2f"></a>已于无量百千佛所而行奉事植诸善根，<a id="a-2g"></a>是人乃能于此经典生一信心。</p>
  <p id="a2h">“妙生，<a id="a-2i"></a>如来悉知是人，<a id="a-2j"></a>悉见是人，<a id="a-2k"></a>彼诸菩萨当生当摄无量福聚。<a id="a-2l"></a>何以故？<a id="a-2m"></a>由彼菩萨无我想、<a id="a-2n"></a>众生想、<a id="a-2o"></a>寿者想、<a id="a-2p"></a>更求趣想，<a id="a-2q"></a>彼诸菩萨非法想、<a id="a-2r"></a>非非法想、<a id="a-2s"></a>非想、<a id="a-2t"></a>非无想。<a id="a-2u"></a>何以故？<a id="a-2v"></a>若彼菩萨有法想，<a id="a-2w"></a>即有我执，<a id="a-2x"></a>有情执、<a id="a-2y"></a>寿者执、<a id="a-2z"></a>更求趣执。<a id="a-30"></a>若有非法想，<a id="a-31"></a>彼亦有我执，<a id="a-32"></a>有情执、<a id="a-33"></a>寿者执、<a id="a-34"></a>更求趣执。<a id="a-35"></a>妙生，<a id="a-36"></a>是故菩萨不应取法，<a id="a-37"></a>不应取非法。<a id="a-38"></a>以是义故，<a id="a-39"></a>如来密意宣说筏喻法门。<a id="a-3A"></a>诸有智者，<a id="a-3B"></a>法尚应舍，<a id="a-3C"></a>何况非法！</p>
  <p id="a3D">“妙生，<a id="a-3E"></a>于汝意云何？<a id="a-3F"></a>如来于无上菩提有所证不？<a id="a-3G"></a>复有少法是所说不？<a id="a-3H"></a>”</p>
  <p id="a3I">妙生言：<a id="a-3J"></a>“如我解佛所说义，<a id="a-3K"></a>如来于无上菩提，<a id="a-3L"></a>实无所证，<a id="a-3M"></a>亦无所说。<a id="a-3N"></a>何以故？<a id="a-3O"></a>佛所说法，<a id="a-3P"></a>不可取，<a id="a-3Q"></a>不可说，<a id="a-3R"></a>彼非法，<a id="a-3S"></a>非非法。<a id="a-3T"></a>何以故？<a id="a-3U"></a>以诸圣者皆是无为所显现故。<a id="a-3V"></a>”</p>
  <p id="a3W">“妙生，<a id="a-3X"></a>于汝意云何？<a id="a-3Y"></a>若善男子、<a id="a-3Z"></a>善女人，<a id="a-3a"></a>以满三千大千世界七宝，<a id="a-3b"></a>持用布施得福多不？<a id="a-3c"></a>”</p>
  <p id="a3d">妙生言：<a id="a-3e"></a>“甚多，<a id="a-3f"></a>世尊。<a id="a-3g"></a>何以故？<a id="a-3h"></a>此福聚者，<a id="a-3i"></a>则非是聚，<a id="a-3j"></a>是故如来说为福聚福聚。<a id="a-3k"></a>”</p>
  <p id="a3l">“妙生，<a id="a-3m"></a>若有善男子、<a id="a-3n"></a>善女人，<a id="a-3o"></a>以满三千大千世界七宝，<a id="a-3p"></a>持用布施；<a id="a-3q"></a>若复有人能于此经乃至一四句颂，<a id="a-3r"></a>若自受持为他演说，<a id="a-3s"></a>以是因缘所生福聚极多于彼无量无数。<a id="a-3t"></a>何以故？<a id="a-3u"></a>妙生，<a id="a-3v"></a>由诸如来无上等觉从此经出，<a id="a-3w"></a>诸佛世尊从此经生。<a id="a-3x"></a>是故，<a id="a-3y"></a>妙生，<a id="a-3z"></a>佛法者，<a id="a-40"></a>如来说非佛法，<a id="a-41"></a>是名佛法。</p>
  <p id="a42">“妙生，<a id="a-43"></a>于汝意云何？<a id="a-44"></a>诸预流者颇作是念‘我得预流果’不？<a id="a-45"></a>”</p>
  <p id="a46">妙生言：<a id="a-47"></a>“不尔，<a id="a-48"></a>世尊。<a id="a-49"></a>何以故？<a id="a-4A"></a>诸预流者，<a id="a-4B"></a>无法可预，<a id="a-4C"></a>故名预流；<a id="a-4D"></a>不预色、<a id="a-4E"></a>声、<a id="a-4F"></a>香、<a id="a-4G"></a>味、<a id="a-4H"></a>触、<a id="a-4I"></a>法，<a id="a-4J"></a>故名预流。<a id="a-4K"></a>世尊，<a id="a-4L"></a>若预流者作是念‘我得预流果’者，<a id="a-4M"></a>则有我执，<a id="a-4N"></a>有情、<a id="a-4O"></a>寿者、<a id="a-4P"></a>更求趣执。<a id="a-4Q"></a>”</p>
  <p id="a4R">“妙生，<a id="a-4S"></a>于汝意云何？<a id="a-4T"></a>诸一来者颇作是念‘我得一来果’不？<a id="a-4U"></a>”</p>
  <p id="a4V">妙生言：<a id="a-4W"></a>“不尔，<a id="a-4X"></a>世尊。<a id="a-4Y"></a>何以故？<a id="a-4Z"></a>由彼无有少法证一来性，<a id="a-4a"></a>故名一来。<a id="a-4b"></a>”</p>
  <p id="a4c">“妙生，<a id="a-4d"></a>于汝意云何？<a id="a-4e"></a>诸不还者颇作是念‘我得不还果’不？<a id="a-4f"></a>”</p>
  <p id="a4g">妙生言：<a id="a-4h"></a>“不尔，<a id="a-4i"></a>世尊。<a id="a-4j"></a>何以故？<a id="a-4k"></a>由彼无有少法证不还性，<a id="a-4l"></a>故名不还。<a id="a-4m"></a>”</p>
  <p id="a4n">“妙生，<a id="a-4o"></a>于汝意云何？<a id="a-4p"></a>诸阿罗汉颇作是念‘我得阿罗汉果’不？<a id="a-4q"></a>”</p>
  <p id="a4r">妙生言：<a id="a-4s"></a>“不尔，<a id="a-4t"></a>世尊。<a id="a-4u"></a>由彼无有少法名阿罗汉。<a id="a-4v"></a>世尊，<a id="a-4w"></a>若阿罗汉作是念‘我得阿罗汉果’者，<a id="a-4x"></a>则有我执，<a id="a-4y"></a>有情、<a id="a-4z"></a>寿者、<a id="a-50"></a>更求趣执。<a id="a-51"></a>世尊，<a id="a-52"></a>如来说我得无诤住中最为第一。<a id="a-53"></a>世尊，<a id="a-54"></a>我是阿罗汉离于欲染，<a id="a-55"></a>而实未曾作如是念‘我是阿罗汉’。<a id="a-56"></a>世尊，<a id="a-57"></a>若作是念‘我得阿罗汉’者，<a id="a-58"></a>如来即不说我妙生得无诤住最为第一；<a id="a-59"></a>以都无所住，<a id="a-5A"></a>是故说我得无诤住。<a id="a-5B"></a>”</p>
  <p id="a5C">“妙生，<a id="a-5D"></a>于汝意云何？<a id="a-5E"></a>如来昔在燃灯佛所，<a id="a-5F"></a>颇有少法是可取不？<a id="a-5G"></a>”</p>
  <p id="a5H">妙生言：<a id="a-5I"></a>“不尔，<a id="a-5J"></a>世尊。<a id="a-5K"></a>如来于燃灯佛所实无可取。<a id="a-5L"></a>”</p>
  <p id="a5M">“妙生，<a id="a-5N"></a>若有菩萨作如是语‘我当成就庄严国土’者，<a id="a-5O"></a>此为妄语。<a id="a-5P"></a>何以故？<a id="a-5Q"></a>庄严佛土者，<a id="a-5R"></a>如来说非庄严，<a id="a-5S"></a>由此说为国土庄严。<a id="a-5T"></a>是故，<a id="a-5U"></a>妙生，<a id="a-5V"></a>菩萨不住于事，<a id="a-5W"></a>不住随处，<a id="a-5X"></a>不住色、<a id="a-5Y"></a>声、<a id="a-5Z"></a>香、<a id="a-5a"></a>味、<a id="a-5b"></a>触、<a id="a-5c"></a>法，<a id="a-5d"></a>应生其心。<a id="a-5e"></a>应生不住事心，<a id="a-5f"></a>应生不住随处心，<a id="a-5g"></a>应生不住色、<a id="a-5h"></a>声、<a id="a-5i"></a>香、<a id="a-5j"></a>味、<a id="a-5k"></a>触、<a id="a-5l"></a>法心。</p>
  <p id="a5m">“妙生，<a id="a-5n"></a>譬如有人身如妙高山王。<a id="a-5o"></a>于意云何？<a id="a-5p"></a>是身为大不？<a id="a-5q"></a>”</p>
  <p id="a5r">妙生言：<a id="a-5s"></a>“甚大，<a id="a-5t"></a>世尊。<a id="a-5u"></a>何以故？<a id="a-5v"></a>彼之大身，<a id="a-5w"></a>如来说为非身，<a id="a-5x"></a>以彼非有，<a id="a-5y"></a>说名为身。<a id="a-5z"></a>”</p>
  <p id="a60">“妙生，<a id="a-61"></a>于汝意云何？<a id="a-62"></a>如殑伽河中所有沙数，<a id="a-63"></a>复有如是沙等殑伽河，<a id="a-64"></a>此诸河沙宁为多不？<a id="a-65"></a>”</p>
  <p id="a66">妙生言：<a id="a-67"></a>“甚多，<a id="a-68"></a>世尊。<a id="a-69"></a>河尚无数，<a id="a-6A"></a>况复其沙！<a id="a-6B"></a>”</p>
  <p id="a6C">“妙生，<a id="a-6D"></a>我今实言告汝，<a id="a-6E"></a>若复有人以宝满此河沙数量世界，<a id="a-6F"></a>奉施如来，<a id="a-6G"></a>得福多不？<a id="a-6H"></a>”</p>
  <p id="a6I">妙生言：<a id="a-6J"></a>“甚多，<a id="a-6K"></a>世尊。<a id="a-6L"></a>”</p>
  <p id="a6M">“妙生，<a id="a-6N"></a>若复有人于此经中受持一颂并为他说，<a id="a-6O"></a>而此福聚胜前福聚无量无边。<a id="a-6P"></a>妙生，<a id="a-6Q"></a>若国土中有此法门，<a id="a-6R"></a>为他解说乃至四句伽陀，<a id="a-6S"></a>当知此地，<a id="a-6T"></a>即是制底，<a id="a-6U"></a>一切天、<a id="a-6V"></a>人、<a id="a-6W"></a>阿苏罗等，<a id="a-6X"></a>皆应右绕而为敬礼，<a id="a-6Y"></a>何况尽能受持读诵！<a id="a-6Z"></a>当知是人则为最上第一希有。<a id="a-6a"></a>又此方所即为有佛及尊重弟子。</p>
  <p id="a6b">“妙生，<a id="a-6c"></a>于汝意云何？<a id="a-6d"></a>颇有少法是如来所说不？<a id="a-6e"></a>”</p>
  <p id="a6f">妙生言：<a id="a-6g"></a>“不尔，<a id="a-6h"></a>世尊。<a id="a-6i"></a>无有少法是如来所说。<a id="a-6j"></a>”</p>
  <p id="a6k">“妙生，<a id="a-6l"></a>三千大千世界所有地尘是为多不？<a id="a-6m"></a>”</p>
  <p id="a6n">妙生言：<a id="a-6o"></a>“甚多，<a id="a-6p"></a>世尊。<a id="a-6q"></a>何以故？<a id="a-6r"></a>诸地尘，<a id="a-6s"></a>佛说非尘，<a id="a-6t"></a>故名地尘。<a id="a-6u"></a>此诸世界，<a id="a-6v"></a>佛说非界，<a id="a-6w"></a>故名世界。<a id="a-6x"></a>”</p>
  <p id="a6y">“妙生，<a id="a-6z"></a>于汝意云何？<a id="a-70"></a>可以三十二大丈夫相观如来不？<a id="a-71"></a>”</p>
  <p id="a72">妙生言：<a id="a-73"></a>“不尔，<a id="a-74"></a>世尊。<a id="a-75"></a>不应以三十二相观于如来。<a id="a-76"></a>何以故？<a id="a-77"></a>三十二相，<a id="a-78"></a>佛说非相，<a id="a-79"></a>是故说为大丈夫相。<a id="a-7A"></a>”</p>
  <p id="a7B">“妙生，<a id="a-7C"></a>若有男子、<a id="a-7D"></a>女人以殑伽河沙等身命布施，<a id="a-7E"></a>若复有人于此经中受持一颂并为他说，<a id="a-7F"></a>其福胜彼无量无数。<a id="a-7G"></a>”</p>
  <p id="a7H">尔时，<a id="a-7I"></a>妙生闻说是经，<a id="a-7J"></a>深解义趣，<a id="a-7K"></a>涕泪悲泣而白佛言：<a id="a-7L"></a>“希有，<a id="a-7M"></a>世尊！<a id="a-7N"></a>我从生智以来，<a id="a-7O"></a>未曾得闻如是深经。<a id="a-7P"></a>世尊，<a id="a-7Q"></a>当何名此经？<a id="a-7R"></a>我等云何奉持？<a id="a-7S"></a>”</p>
  <p id="a7T">佛告妙生：<a id="a-7U"></a>“是经名为《般若波罗蜜多》，<a id="a-7V"></a>如是应持。<a id="a-7W"></a>何以故？<a id="a-7X"></a>佛说般若波罗蜜多，<a id="a-7Y"></a>则非般若波罗蜜多。<a id="a-7Z"></a>”</p>
  <p id="a7a">“世尊，<a id="a-7b"></a>若复有人闻说是经生实想者，<a id="a-7c"></a>当知是人最上希有。<a id="a-7d"></a>世尊，<a id="a-7e"></a>此实想者，<a id="a-7f"></a>即非实想，<a id="a-7g"></a>是故如来说名实想实想。<a id="a-7h"></a>世尊，<a id="a-7i"></a>我闻是经，<a id="a-7j"></a>心生信解，<a id="a-7k"></a>未为希有；<a id="a-7l"></a>若当来世有闻是经能受持者，<a id="a-7m"></a>是人则为第一希有。<a id="a-7n"></a>何以故？<a id="a-7o"></a>彼人无我想、<a id="a-7p"></a>众生想、<a id="a-7q"></a>寿者想、<a id="a-7r"></a>更求趣想。<a id="a-7s"></a>所以者何？<a id="a-7t"></a>世尊，<a id="a-7u"></a>我想、<a id="a-7v"></a>众生想、<a id="a-7w"></a>寿者想、<a id="a-7x"></a>更求趣想即是非想。<a id="a-7y"></a>所以者何？<a id="a-7z"></a>诸佛世尊离诸想故。<a id="a-80"></a>”</p>
  <p id="a81">“妙生，<a id="a-82"></a>如是，<a id="a-83"></a>如是。<a id="a-84"></a>若复有人得闻是经，<a id="a-85"></a>不惊、<a id="a-86"></a>不怖、<a id="a-87"></a>不畏，<a id="a-88"></a>当知是人第一希有。<a id="a-89"></a>何以故？<a id="a-8A"></a>妙生，<a id="a-8B"></a>此最胜波罗蜜多，<a id="a-8C"></a>是如来所说诸波罗蜜多，<a id="a-8D"></a>如来说者即是无边佛所宣说，<a id="a-8E"></a>是故名为最胜波罗蜜多。</p>
  <p id="a8F">“妙生，<a id="a-8G"></a>如来说忍辱波罗蜜多，<a id="a-8H"></a>即非忍辱波罗蜜多。<a id="a-8I"></a>何以故？<a id="a-8J"></a>如我昔为羯陵伽王割截支体时，<a id="a-8K"></a>无我想、<a id="a-8L"></a>众生想、<a id="a-8M"></a>寿者想、<a id="a-8N"></a>更来趣想，<a id="a-8O"></a>我无是想，<a id="a-8P"></a>亦非无想。<a id="a-8Q"></a>所以者何？<a id="a-8R"></a>我有是想者，<a id="a-8S"></a>应生瞋恨。<a id="a-8T"></a>妙生，<a id="a-8U"></a>又念过去于五百世，<a id="a-8V"></a>作忍辱仙人，<a id="a-8W"></a>我于尔时无如是等想。<a id="a-8X"></a>是故应离诸想发趣无上菩提之心，<a id="a-8Y"></a>不应住色、<a id="a-8Z"></a>声、<a id="a-8a"></a>香、<a id="a-8b"></a>味、<a id="a-8c"></a>触、<a id="a-8d"></a>法，<a id="a-8e"></a>都无所住而生其心；<a id="a-8f"></a>不应住法，<a id="a-8g"></a>不应住非法，<a id="a-8h"></a>应生其心。<a id="a-8i"></a>何以故？<a id="a-8j"></a>若有所住，<a id="a-8k"></a>即为非住，<a id="a-8l"></a>是故佛说菩萨应无所住而行布施。<a id="a-8m"></a>妙生，<a id="a-8n"></a>菩萨为利益一切众生，<a id="a-8o"></a>应如是布施。<a id="a-8p"></a>此众生想即为非想，<a id="a-8q"></a>彼诸众生即非众生。<a id="a-8r"></a>何以故？<a id="a-8s"></a>诸佛如来离诸想故。</p>
  <p id="a8t">“妙生，<a id="a-8u"></a>如来是实语者、<a id="a-8v"></a>如语者、<a id="a-8w"></a>不诳语者、<a id="a-8x"></a>不异语者。<a id="a-8y"></a>妙生，<a id="a-8z"></a>如来所证法及所说法，<a id="a-90"></a>此即非实非妄。</p>
  <p id="a91">“妙生，<a id="a-92"></a>若菩萨心住于事而行布施，<a id="a-93"></a>如人入闇，<a id="a-94"></a>则无所见。<a id="a-95"></a>若不住事而行布施，<a id="a-96"></a>如人有目，<a id="a-97"></a>日光明照，<a id="a-98"></a>见种种色。<a id="a-99"></a>是故菩萨不住于事应行其施。</p>
  <p id="a9A">“妙生，<a id="a-9B"></a>若有善男子、<a id="a-9C"></a>善女人，<a id="a-9D"></a>能于此经受持读诵为他演说，<a id="a-9E"></a>如是之人佛以智眼悉知悉见，<a id="a-9F"></a>当生当摄无量福聚。</p>
  <p id="a9G">“妙生，<a id="a-9H"></a>若有善男子、<a id="a-9I"></a>善女人，<a id="a-9J"></a>初日分以殑伽河沙等身布施，<a id="a-9K"></a>中日分复以殑伽河沙等身布施，<a id="a-9L"></a>后日分亦以殑伽河沙等身布施，<a id="a-9M"></a>如是无量百千万亿劫以身布施；<a id="a-9N"></a>若复有人闻此经典不生毁谤，<a id="a-9O"></a>其福胜彼，<a id="a-9P"></a>何况书写、<a id="a-9Q"></a>受持读诵、<a id="a-9R"></a>为人解说！</p>
  <p id="a9S">“妙生，<a id="a-9T"></a>是经有不可思议、<a id="a-9U"></a>不可称量无边功德，<a id="a-9V"></a>如来为发大乘者说，<a id="a-9W"></a>为发最上乘者说。<a id="a-9X"></a>若有人能受持读诵广为他说，<a id="a-9Y"></a>如来悉知悉见是人，<a id="a-9Z"></a>皆得成就不可量、<a id="a-9a"></a>不可称、<a id="a-9b"></a>不可思议福业之聚，<a id="a-9c"></a>当知是人则为以肩荷负如来无上菩提。<a id="a-9d"></a>何以故？<a id="a-9e"></a>妙生，<a id="a-9f"></a>若乐小法者，<a id="a-9g"></a>则著我见、<a id="a-9h"></a>众生见、<a id="a-9i"></a>寿者见、<a id="a-9j"></a>更求趣见，<a id="a-9k"></a>是人若能读诵受持此经，<a id="a-9l"></a>无有是处。</p>
  <p id="a9m">“妙生，<a id="a-9n"></a>所在之处若有此经，<a id="a-9o"></a>当知此处则是制底，<a id="a-9p"></a>一切世间天、<a id="a-9q"></a>人、<a id="a-9r"></a>阿苏罗，<a id="a-9s"></a>所应恭敬作礼围绕，<a id="a-9t"></a>以诸香华供养其处。</p>
  <p id="a9u">“妙生，<a id="a-9v"></a>若有善男子、<a id="a-9w"></a>善女人，<a id="a-9x"></a>于此经典受持读诵演说之时，<a id="a-9y"></a>或为人轻辱。<a id="a-9z"></a>何以故？<a id="a-A0"></a>妙生，<a id="a-A1"></a>当知是人于前世中造诸恶业应堕恶道，<a id="a-A2"></a>由于现在得遭轻辱，<a id="a-A3"></a>此为善事，<a id="a-A4"></a>能尽恶业，<a id="a-A5"></a>速至菩提故。</p>
  <p id="aA6">“妙生，<a id="a-A7"></a>我忆过去过无数劫，<a id="a-A8"></a>在燃灯佛先得值八十四亿那庾多佛，<a id="a-A9"></a>悉皆供养承事无违背者。<a id="a-AA"></a>若复有人于后五百岁正法灭时，<a id="a-AB"></a>能于此经受持读诵、<a id="a-AC"></a>解其义趣、<a id="a-AD"></a>广为他说，<a id="a-AE"></a>所得功德，<a id="a-AF"></a>以前功德比此功德，<a id="a-AG"></a>百分不及一，<a id="a-AH"></a>千万亿分、<a id="a-AI"></a>算分、<a id="a-AJ"></a>势分、<a id="a-AK"></a>比数分、<a id="a-AL"></a>因分乃至譬喻亦不能及。</p>
  <p id="aAM">“妙生，<a id="a-AN"></a>我若具说受持读诵此经功德，<a id="a-AO"></a>或有人闻，<a id="a-AP"></a>心则狂乱，<a id="a-AQ"></a>疑惑不信。<a id="a-AR"></a>妙生，<a id="a-AS"></a>当知是经不可思议，<a id="a-AT"></a>其受持者应当希望不可思议所生福聚。<a id="a-AU"></a>”</p>
  <p id="aAV">复次，<a id="a-AW"></a>妙生白佛言：<a id="a-AX"></a>“世尊，<a id="a-AY"></a>若有发趣菩萨乘者，<a id="a-AZ"></a>应云何住？<a id="a-Aa"></a>云何修行？<a id="a-Ab"></a>云何摄伏其心？<a id="a-Ac"></a>”</p>
  <p id="aAd">佛告妙生：<a id="a-Ae"></a>“若有发趣菩萨乘者，<a id="a-Af"></a>当生如是心：<a id="a-Ag"></a>‘我当度脱一切众生，<a id="a-Ah"></a>悉皆令入无余涅槃，<a id="a-Ai"></a>虽有如是无量众生证于圆寂，<a id="a-Aj"></a>而无有一众生证圆寂者。<a id="a-Ak"></a>’何以故？<a id="a-Al"></a>妙生，<a id="a-Am"></a>若菩萨有众生想者，<a id="a-An"></a>则不名菩萨。<a id="a-Ao"></a>所以者何？<a id="a-Ap"></a>妙生，<a id="a-Aq"></a>实无有法，<a id="a-Ar"></a>可名发趣菩萨乘者。</p>
  <p id="aAs">“妙生，<a id="a-At"></a>于汝意云何？<a id="a-Au"></a>如来于燃灯佛所，<a id="a-Av"></a>颇有少法是所证不？<a id="a-Aw"></a>”</p>
  <p id="aAx">妙生言：<a id="a-Ay"></a>“如来于燃灯佛所，<a id="a-Az"></a>无法可证而得菩提。<a id="a-B0"></a>”</p>
  <p id="aB1">佛言：<a id="a-B2"></a>“如是，<a id="a-B3"></a>如是，<a id="a-B4"></a>妙生，<a id="a-B5"></a>实无有法如来于燃灯佛所有所证悟得大菩提。<a id="a-B6"></a>若证法者，<a id="a-B7"></a>燃灯佛则不与我授记：<a id="a-B8"></a>‘摩纳婆，<a id="a-B9"></a>汝于来世当得作佛，<a id="a-BA"></a>号释迦牟尼。<a id="a-BB"></a>’以无所得故，<a id="a-BC"></a>燃灯佛与我授记，<a id="a-BD"></a>当得作佛号释迦牟尼。<a id="a-BE"></a>何以故？<a id="a-BF"></a>妙生，<a id="a-BG"></a>言如来者，<a id="a-BH"></a>即是实性真如之异名也。<a id="a-BI"></a>妙生，<a id="a-BJ"></a>若言如来证得无上正等觉者，<a id="a-BK"></a>是为妄语。<a id="a-BL"></a>何以故？<a id="a-BM"></a>实无有法如来证得无上正觉。<a id="a-BN"></a>妙生，<a id="a-BO"></a>如来所得正觉之法，<a id="a-BP"></a>此即非实非虚，<a id="a-BQ"></a>是故佛说一切法者即是佛法。<a id="a-BR"></a>妙生，<a id="a-BS"></a>一切法一切法者，<a id="a-BT"></a>如来说为非法，<a id="a-BU"></a>是故如来说一切法者即是佛法。</p>
  <p id="aBV">“妙生，<a id="a-BW"></a>譬如丈夫其身长大。<a id="a-BX"></a>”</p>
  <p id="aBY">妙生言：<a id="a-BZ"></a>“世尊，<a id="a-Ba"></a>如来说为大身者，<a id="a-Bb"></a>即说为非身，<a id="a-Bc"></a>是名大身。<a id="a-Bd"></a>”</p>
  <p id="aBe">佛告妙生：<a id="a-Bf"></a>“如是，<a id="a-Bg"></a>如是，<a id="a-Bh"></a>若菩萨作是语‘我当度众生令寂灭’者，<a id="a-Bi"></a>则不名菩萨。<a id="a-Bj"></a>妙生，<a id="a-Bk"></a>颇有少法名菩萨不？<a id="a-Bl"></a>”</p>
  <p id="aBm">答言：<a id="a-Bn"></a>“不尔，<a id="a-Bo"></a>世尊。<a id="a-Bp"></a>”</p>
  <p id="aBq">“妙生，<a id="a-Br"></a>是故如来说一切法无我、<a id="a-Bs"></a>无众生、<a id="a-Bt"></a>无寿者、<a id="a-Bu"></a>无更求趣。<a id="a-Bv"></a>妙生，<a id="a-Bw"></a>若有菩萨言：<a id="a-Bx"></a>‘我当成就佛土严胜。<a id="a-By"></a>’佛土严胜者，<a id="a-Bz"></a>如来说为非是严胜，<a id="a-C0"></a>是故如来说为严胜。<a id="a-C1"></a>妙生，<a id="a-C2"></a>若有信解一切法无性一切法无性者，<a id="a-C3"></a>如来说名真是菩萨菩萨。</p>
  <p id="aC4">“妙生，<a id="a-C5"></a>于汝意云何？<a id="a-C6"></a>如来有肉眼不？<a id="a-C7"></a>”</p>
  <p id="aC8">妙生言：<a id="a-C9"></a>“如是，<a id="a-CA"></a>世尊，<a id="a-CB"></a>如来有肉眼。<a id="a-CC"></a>”</p>
  <p id="aCD">“如来有天眼不？<a id="a-CE"></a>”</p>
  <p id="aCF">“如是，<a id="a-CG"></a>世尊，<a id="a-CH"></a>如来有天眼。<a id="a-CI"></a>”</p>
  <p id="aCJ">“如来有慧眼不？<a id="a-CK"></a>”</p>
  <p id="aCL">“如是，<a id="a-CM"></a>世尊，<a id="a-CN"></a>如来有慧眼。<a id="a-CO"></a>”</p>
  <p id="aCP">“如来有法眼不？<a id="a-CQ"></a>”</p>
  <p id="aCR">“如是，<a id="a-CS"></a>世尊，<a id="a-CT"></a>如来有法眼。<a id="a-CU"></a>”</p>
  <p id="aCV">“如来有佛眼不？<a id="a-CW"></a>”</p>
  <p id="aCX">“如是，<a id="a-CY"></a>世尊，<a id="a-CZ"></a>如来有佛眼。<a id="a-Ca"></a>”</p>
  <p id="aCb">“妙生，<a id="a-Cc"></a>于汝意云何？<a id="a-Cd"></a>如殑伽河中所有沙数，<a id="a-Ce"></a>复有如是沙等殑伽河，<a id="a-Cf"></a>随诸河沙有尔所世界，<a id="a-Cg"></a>是为多不？<a id="a-Ch"></a>”</p>
  <p id="aCi">妙生言：<a id="a-Cj"></a>“甚多，<a id="a-Ck"></a>世尊。<a id="a-Cl"></a>”</p>
  <p id="aCm">“妙生，<a id="a-Cn"></a>此世界中所有众生种种性行其心流转，<a id="a-Co"></a>我悉了知。<a id="a-Cp"></a>何以故？<a id="a-Cq"></a>妙生，<a id="a-Cr"></a>心陀罗者，<a id="a-Cs"></a>如来说为无持，<a id="a-Ct"></a>由无持故心遂流转。<a id="a-Cu"></a>何以故？<a id="a-Cv"></a>妙生，<a id="a-Cw"></a>过去心不可得，<a id="a-Cx"></a>未来心不可得，<a id="a-Cy"></a>现在心不可得。</p>
  <p id="aCz">“妙生，<a id="a-D0"></a>于汝意云何？<a id="a-D1"></a>若人以满三千大千世界七宝布施，<a id="a-D2"></a>是人得福多不？<a id="a-D3"></a>”</p>
  <p id="aD4">妙生言：<a id="a-D5"></a>“甚多，<a id="a-D6"></a>世尊。<a id="a-D7"></a>”</p>
  <p id="aD8">“妙生，<a id="a-D9"></a>若此福聚是聚者，<a id="a-DA"></a>如来则不说为福聚福聚。</p>
  <p id="aDB">“妙生，<a id="a-DC"></a>于汝意云何？<a id="a-DD"></a>可以色身圆满观如来不？<a id="a-DE"></a>”</p>
  <p id="aDF">“不尔，<a id="a-DG"></a>世尊。<a id="a-DH"></a>不应以色身圆满观于如来。<a id="a-DI"></a>何以故？<a id="a-DJ"></a>色身圆满色身圆满者，<a id="a-DK"></a>如来说非圆满，<a id="a-DL"></a>是故名为色身圆满。<a id="a-DM"></a>”</p>
  <p id="aDN">“妙生，<a id="a-DO"></a>可以具相观如来不？<a id="a-DP"></a>”</p>
  <p id="aDQ">“不尔，<a id="a-DR"></a>世尊。<a id="a-DS"></a>不应以具相观于如来。<a id="a-DT"></a>何以故？<a id="a-DU"></a>诸具相者，<a id="a-DV"></a>如来说非具相，<a id="a-DW"></a>是故如来说名具相。<a id="a-DX"></a>”</p>
  <p id="aDY">“妙生，<a id="a-DZ"></a>于汝意云何？<a id="a-Da"></a>如来作是念‘我说法’耶？<a id="a-Db"></a>汝勿作是见。<a id="a-Dc"></a>若言如来有所说法者，<a id="a-Dd"></a>则为谤我。<a id="a-De"></a>何以故？<a id="a-Df"></a>言说法说法者，<a id="a-Dg"></a>无法可说，<a id="a-Dh"></a>是名说法。<a id="a-Di"></a>”</p>
  <p id="aDj">妙生白佛言：<a id="a-Dk"></a>“世尊，<a id="a-Dl"></a>于当来世，<a id="a-Dm"></a>颇有众生闻说是经生信心不？<a id="a-Dn"></a>”</p>
  <p id="aDo">佛告妙生：<a id="a-Dp"></a>“有生信者，<a id="a-Dq"></a>彼非众生，<a id="a-Dr"></a>非非众生。<a id="a-Ds"></a>何以故？<a id="a-Dt"></a>众生众生者，<a id="a-Du"></a>如来说非众生，<a id="a-Dv"></a>是名众生。</p>
  <p id="aDw">“妙生，<a id="a-Dx"></a>于汝意云何？<a id="a-Dy"></a>佛得无上正等觉时，<a id="a-Dz"></a>颇有少法所证不？<a id="a-E0"></a>”</p>
  <p id="aE1">妙生言：<a id="a-E2"></a>“实无有法是佛所证。<a id="a-E3"></a>”</p>
  <p id="aE4">佛告妙生：<a id="a-E5"></a>“如是，<a id="a-E6"></a>如是，<a id="a-E7"></a>此中无有少法可得故，<a id="a-E8"></a>名无上正等菩提。</p>
  <p id="aE9">“妙生，<a id="a-EA"></a>是法平等，<a id="a-EB"></a>无有高下故，<a id="a-EC"></a>名无上正等菩提。<a id="a-ED"></a>以无我、<a id="a-EE"></a>无众生、<a id="a-EF"></a>无寿者、<a id="a-EG"></a>无更求趣性，<a id="a-EH"></a>其性平等故，<a id="a-EI"></a>名无上正等菩提。<a id="a-EJ"></a>一切善法皆正觉了故，<a id="a-EK"></a>名无上正等正觉。<a id="a-EL"></a>妙生，<a id="a-EM"></a>善法者，<a id="a-EN"></a>如来说为非法，<a id="a-EO"></a>故名善法。</p>
  <p id="aEP">“妙生，<a id="a-EQ"></a>若三千大千世界中所有诸妙高山王，<a id="a-ER"></a>如是等七宝聚，<a id="a-ES"></a>有人持用布施；<a id="a-ET"></a>若复有人于此经中乃至一四句颂，<a id="a-EU"></a>若自受持及为他说，<a id="a-EV"></a>以前福聚比此福聚，<a id="a-EW"></a>假令分此以为百分，<a id="a-EX"></a>彼亦不能及一分，<a id="a-EY"></a>或千分、<a id="a-EZ"></a>亿分、<a id="a-Ea"></a>算分、<a id="a-Eb"></a>势分、<a id="a-Ec"></a>数分、<a id="a-Ed"></a>因分乃至譬喻亦不能及一。</p>
  <p id="aEe">“妙生，<a id="a-Ef"></a>于汝意云何？<a id="a-Eg"></a>如来度众生不？<a id="a-Eh"></a>汝莫作是见，<a id="a-Ei"></a>如来度众生。<a id="a-Ej"></a>何以故？<a id="a-Ek"></a>曾无有一众生是如来度者。<a id="a-El"></a>若有众生是如来度者，<a id="a-Em"></a>如来则有我见、<a id="a-En"></a>众生见、<a id="a-Eo"></a>寿者见、<a id="a-Ep"></a>更求趣见。<a id="a-Eq"></a>妙生，<a id="a-Er"></a>我等执者，<a id="a-Es"></a>如来说为非执，<a id="a-Et"></a>而诸愚夫妄为此执。<a id="a-Eu"></a>妙生，<a id="a-Ev"></a>愚夫众生，<a id="a-Ew"></a>如来说为非生，<a id="a-Ex"></a>故名愚夫众生。</p>
  <p id="aEy">“妙生，<a id="a-Ez"></a>于汝意云何？<a id="a-F0"></a>应以具相观如来不？<a id="a-F1"></a>”</p>
  <p id="aF2">“不尔，<a id="a-F3"></a>世尊。<a id="a-F4"></a>不应以具相观于如来。<a id="a-F5"></a>”</p>
  <p id="aF6">“妙生，<a id="a-F7"></a>若以具相观如来者，<a id="a-F8"></a>转轮圣王应是如来。<a id="a-F9"></a>是故不应以具相观于如来，<a id="a-FA"></a>应以诸相非相观于如来。<a id="a-FB"></a>”</p>
  <p id="aFC">尔时，<a id="a-FD"></a>世尊而说颂曰：</p>
  <p id="aFE">“若以色见我，<a id="a-FF"></a>以音声求我，</p>
  <p id="aFG">是人起邪观，<a id="a-FH"></a>不能当见我。</p>
  <p id="aFI">应观佛法性，<a id="a-FJ"></a>即导师法身，</p>
  <p id="aFK">法性非所识，<a id="a-FL"></a>故彼不能了。</p>
  <p id="aFM">“妙生，<a id="a-FN"></a>诸有发趣菩萨乘者，<a id="a-FO"></a>其所有法是断灭不？<a id="a-FP"></a>汝莫作是见。<a id="a-FQ"></a>何以故？<a id="a-FR"></a>趣菩萨乘者，<a id="a-FS"></a>其法不失。</p>
  <p id="aFT">“妙生，<a id="a-FU"></a>若有男子、<a id="a-FV"></a>女人，<a id="a-FW"></a>以满殑伽河沙世界七宝布施；<a id="a-FX"></a>若复有人，<a id="a-FY"></a>于无我理不生法中得忍解者，<a id="a-FZ"></a>所生福聚极多于彼无量无数。<a id="a-Fa"></a>妙生，<a id="a-Fb"></a>菩萨不应取其福聚。<a id="a-Fc"></a>”</p>
  <p id="aFd">妙生言：<a id="a-Fe"></a>“菩萨岂不取福聚耶？<a id="a-Ff"></a>”</p>
  <p id="aFg">佛告妙生：<a id="a-Fh"></a>“是应正取，<a id="a-Fi"></a>不应趣取，<a id="a-Fj"></a>是故说取。</p>
  <p id="aFk">“妙生，<a id="a-Fl"></a>如有说言‘如来若来、<a id="a-Fm"></a>若去、<a id="a-Fn"></a>若坐、<a id="a-Fo"></a>若卧’者，<a id="a-Fp"></a>是人不解我所说义。<a id="a-Fq"></a>何以故？<a id="a-Fr"></a>妙生，<a id="a-Fs"></a>都无去来，<a id="a-Ft"></a>故名如来。</p>
  <p id="aFu">“妙生，<a id="a-Fv"></a>若有男子、<a id="a-Fw"></a>女人，<a id="a-Fx"></a>以三千大千世界土地碎为墨尘。<a id="a-Fy"></a>妙生，<a id="a-Fz"></a>于汝意云何？<a id="a-G0"></a>是极微聚，<a id="a-G1"></a>宁为多不？<a id="a-G2"></a>”</p>
  <p id="aG3">妙生言：<a id="a-G4"></a>“甚多，<a id="a-G5"></a>世尊。<a id="a-G6"></a>何以故？<a id="a-G7"></a>若聚性是实者，<a id="a-G8"></a>如来不说为极微聚极微聚。<a id="a-G9"></a>何以故？<a id="a-GA"></a>极微聚者，<a id="a-GB"></a>世尊说为非极微聚，<a id="a-GC"></a>故名极微聚。<a id="a-GD"></a>世尊，<a id="a-GE"></a>如来所说三千大千世界，<a id="a-GF"></a>说为非世界，<a id="a-GG"></a>故名三千大千世界。<a id="a-GH"></a>何以故？<a id="a-GI"></a>若世界实有，<a id="a-GJ"></a>如来则有聚执。<a id="a-GK"></a>佛说聚执者，<a id="a-GL"></a>说为非聚执，<a id="a-GM"></a>是故说为聚执。<a id="a-GN"></a>”</p>
  <p id="aGO">“妙生，<a id="a-GP"></a>此聚执者，<a id="a-GQ"></a>是世言论，<a id="a-GR"></a>然其体性实无可说，<a id="a-GS"></a>但是愚夫异生之所妄执。</p>
  <p id="aGT">“妙生，<a id="a-GU"></a>如有说云‘佛说我见、<a id="a-GV"></a>众生见、<a id="a-GW"></a>寿者见、<a id="a-GX"></a>更求趣见’者，<a id="a-GY"></a>是为正说？<a id="a-GZ"></a>为不正耶？<a id="a-Ga"></a>”</p>
  <p id="aGb">妙生言：<a id="a-Gc"></a>“不尔，<a id="a-Gd"></a>世尊。<a id="a-Ge"></a>何以故？<a id="a-Gf"></a>若有我见如来说者，<a id="a-Gg"></a>即是非见，<a id="a-Gh"></a>故名我见。<a id="a-Gi"></a>”</p>
  <p id="aGj">“妙生，<a id="a-Gk"></a>诸有发趣菩萨乘者，<a id="a-Gl"></a>于一切法应如是知、<a id="a-Gm"></a>如是见、<a id="a-Gn"></a>如是解，<a id="a-Go"></a>如是解者乃至法相亦无所住。<a id="a-Gp"></a>何以故？<a id="a-Gq"></a>妙生，<a id="a-Gr"></a>法想法想者，<a id="a-Gs"></a>如来说为非想，<a id="a-Gt"></a>故名法想法想。</p>
  <p id="aGu">“妙生，<a id="a-Gv"></a>若有人以满无量无数世界七宝持用布施；<a id="a-Gw"></a>若复有人能于此经乃至受持读诵四句伽陀令其通利，<a id="a-Gx"></a>广为他人正说其义，<a id="a-Gy"></a>以是因缘所生福聚极多于彼无量无数。<a id="a-Gz"></a>云何正说？<a id="a-H0"></a>无法可说，<a id="a-H1"></a>是名正说。<a id="a-H2"></a>”</p>
  <p id="aH3">尔时，<a id="a-H4"></a>世尊说伽陀曰：</p>
  <p id="aH5">“一切有为法，<a id="a-H6"></a>如星翳灯幻，</p>
  <p id="aH7">露泡梦电云，<a id="a-H8"></a>应作如是观。<a id="a-H9"></a>”</p>
  <p id="aHA">尔时，<a id="a-HB"></a>薄伽梵说是经已，<a id="a-HC"></a>具寿妙生及诸菩萨摩诃萨、<a id="a-HD"></a>苾刍、<a id="a-HE"></a>苾刍尼、<a id="a-HF"></a>邬波索迦、<a id="a-HG"></a>邬波斯迦，<a id="a-HH"></a>一切世间天、<a id="a-HI"></a>人、<a id="a-HJ"></a>阿苏罗等，<a id="a-HK"></a>皆大欢喜，<a id="a-HL"></a>信受奉行。</p>
 </body>
</html>