<!doctype html>
<html id="z3IBWDd1DZ" data-ver="462">
 <head>
  <meta charset="utf-8">
  <meta author="马鸣菩萨">
  <meta library="龙藏">
  <meta catalog="宋元续入藏诸论">
  <meta period="unknown">
 </head>
 <body>
  <h1 id="a1">大宗地玄文本论卷第七</h1>
  <h2 id="a2">系缚地地品类不吉祥道路大决择分第二十七</h2>
  <p id="a3">如是已说摩诃宝轮王广大圆满无上地地大决择分。<a id="a-4"></a>次当说系缚地地品类不吉祥道路大决择分。<a id="a-5"></a>其相云何。<a id="a-6"></a>偈曰。</p>
  <p id="a7">系缚道路中　　亦有金刚位</p>
  <p id="a8">依位立转相　　则有四种法</p>
  <p id="a9">谓能所障果　　如是四种法</p>
  <p id="aA">皆悉有为量　　如法应观察</p>
  <p id="aB">论曰。<a id="a-C"></a>就系缚地地品类不吉祥道路分中。<a id="a-D"></a>亦有五十一金刚位。<a id="a-E"></a>依此诸位建立转相。<a id="a-F"></a>有四种法。<a id="a-G"></a>云何为四。<a id="a-H"></a>一者能证智法。<a id="a-I"></a>二者所证理法。<a id="a-J"></a>三者障碍事法。<a id="a-K"></a>四者证得果法。<a id="a-L"></a>是名为四。<a id="a-M"></a>如是四法皆有为量。<a id="a-N"></a>应审思择。<a id="a-O"></a>如偈系缚道路中亦有金刚位依位立转相则有四种法。<a id="a-P"></a>谓能所障果如是四种法皆悉有为量如法应观察故。<a id="a-Q"></a>如是四法各有几数。<a id="a-R"></a>其转形相当如何耶。<a id="a-S"></a>偈曰。</p>
  <p id="aT">各有二种法　　谓本始体相</p>
  <p id="aU">生灭及增减　　转相唯上上</p>
  <p id="aV">论曰。<a id="a-W"></a>四种法中各有二种。<a id="a-X"></a>云何二智。<a id="a-Y"></a>一者本古性德智。<a id="a-Z"></a>二者始今起德智。<a id="a-a"></a>是名为二。<a id="a-b"></a>云何二理。<a id="a-c"></a>一者体有实理。<a id="a-d"></a>二者相有实理。<a id="a-e"></a>是名为二。<a id="a-f"></a>云何二障。<a id="a-g"></a>一者本生本生障。<a id="a-h"></a>二者本灭本灭障。<a id="a-i"></a>是名为二。<a id="a-j"></a>云何二果。<a id="a-k"></a>一者增长功德果。<a id="a-l"></a>二者损减过患果。<a id="a-m"></a>是名为二。<a id="a-n"></a>如偈各有二种法。<a id="a-o"></a>谓本始体相生灭及增减故修行转相唯上上故。<a id="a-p"></a>如偈转相唯上上故。<a id="a-q"></a>障治证果对量差别。<a id="a-r"></a>形相如何。<a id="a-s"></a>偈曰。</p>
  <p id="at">本生体增对　　始灭相减对</p>
  <p id="au">从多亦通了　　如法应观察</p>
  <p id="av">论曰。<a id="a-w"></a>本古性德智。<a id="a-x"></a>断除本生本生障。<a id="a-y"></a>证得体有实理。<a id="a-z"></a>成就增长功德果。<a id="a-10"></a>如偈本生体增对故。<a id="a-11"></a>始今起德智。<a id="a-12"></a>断除本灭本灭障。<a id="a-13"></a>证得相有实理。<a id="a-14"></a>成就损减过患果。<a id="a-15"></a>如偈治灭相减对故。<a id="a-16"></a>如是四法。<a id="a-17"></a>五十一种真金位中皆悉具足。<a id="a-18"></a>应审思择。<a id="a-19"></a>唯一向转俱种转耶。<a id="a-1A"></a>俱种转故。<a id="a-1B"></a>如偈从多亦通了如法应观察故。<a id="a-1C"></a>生灭二障业用差别。<a id="a-1D"></a>形相如何。<a id="a-1E"></a>偈曰。</p>
  <p id="a1F">本主生灭时　　胜生胜灭故</p>
  <p id="a1G">论曰。<a id="a-1H"></a>功德善根出兴。<a id="a-1I"></a>对治转胜出兴。<a id="a-1J"></a>转胜对灭作逆事故。<a id="a-1K"></a>如偈本主生灭时胜生胜灭故。<a id="a-1L"></a>故大金刚山宝海会众修多罗中。<a id="a-1M"></a>作如是说。<a id="a-1N"></a>复次文殊师利。<a id="a-1O"></a>汝前所问。<a id="a-1P"></a>云何名为诸法无常一道一种。<a id="a-1Q"></a>第一转门者。<a id="a-1R"></a>以四无常故。<a id="a-1S"></a>我作如是唱。<a id="a-1T"></a>云何为四。<a id="a-1U"></a>一者智无常。<a id="a-1V"></a>二者理无常。<a id="a-1W"></a>三者无常无常。<a id="a-1X"></a>四者上果无常。<a id="a-1Y"></a>是名为四。<a id="a-1Z"></a>文殊师利。<a id="a-1a"></a>言智无常者。<a id="a-1b"></a>断烦恼故。<a id="a-1c"></a>言理无常者。<a id="a-1d"></a>智所证故言无常。<a id="a-1e"></a>无常者。<a id="a-1f"></a>被断除故。<a id="a-1g"></a>言果无常者。<a id="a-1h"></a>待因力故。<a id="a-1i"></a>乃至广说故。</p>
  <p data-pb></p>
  <h2 id="a1j">系缚地地自然本王摩诃[糸*為]品大决择分第二十八</h2>
  <p id="a1k">如是已说系缚地地品类不吉祥道路大决择分。<a id="a-1l"></a>次当说系缚地地自然本王摩诃[糸*為]品大决择分。<a id="a-1m"></a>其相云何。<a id="a-1n"></a>偈曰。</p>
  <p id="a1o">自然本王中　　有为无为法</p>
  <p id="a1p">具足圆满转　　此中具上下</p>
  <p id="a1q">论曰。<a id="a-1r"></a>就自然本王摩诃[糸*為]品分中。<a id="a-1s"></a>则有二转。<a id="a-1t"></a>云何为二。<a id="a-1u"></a>一者有为转。<a id="a-1v"></a>二者无为转。<a id="a-1w"></a>是名为二。<a id="a-1x"></a>如偈自然本王中有为无为法具足圆满转故。<a id="a-1y"></a>亦有二转。<a id="a-1z"></a>云何为二。<a id="a-20"></a>一者上转。<a id="a-21"></a>二者下转。<a id="a-22"></a>是名为二。<a id="a-23"></a>如偈此中具上下故。<a id="a-24"></a>有为无为各有几数。<a id="a-25"></a>上下转相当如何耶。<a id="a-26"></a>偈曰。</p>
  <p id="a27">无为唯有一　　有为有二种</p>
  <p id="a28">如次实本始　　上下无为主</p>
  <p id="a29">出生二有为　　转胜广大转</p>
  <p id="a2A">论曰。<a id="a-2B"></a>无为有一。<a id="a-2C"></a>有为有二。<a id="a-2D"></a>一谓有实故。<a id="a-2E"></a>二谓本始故。<a id="a-2F"></a>如偈无为唯有一。<a id="a-2G"></a>有为有二种。<a id="a-2H"></a>如次实本始故。<a id="a-2I"></a>如是三法五十一种金刚位中亦上亦下增长功德转相。<a id="a-2J"></a>云何谓上时中。<a id="a-2K"></a>一一位位无为法主。<a id="a-2L"></a>皆悉各各出生增长一万本始清妙觉慧其下时中。<a id="a-2M"></a>一一位位皆悉各各二亿本始清妙觉慧具足圆满出生增长。<a id="a-2N"></a>如是如是如如上下至小无量。<a id="a-2O"></a>如说本存眷属亦尔。<a id="a-2P"></a>如偈上下无为主出生二有为转胜广大转故。<a id="a-2Q"></a>如其次第。<a id="a-2R"></a>增数应知。<a id="a-2S"></a>品地经论修多罗中。<a id="a-2T"></a>作如是说。<a id="a-2U"></a>世间藏地本王海中。<a id="a-2V"></a>无常功德众多无数。<a id="a-2W"></a>常住功德其数微少。<a id="a-2X"></a>是故说言世间藏地乃至广说故。</p>
  <p data-pb></p>
  <h2 id="a2Y">自然本王广大转地无障无碍俱行道路大决择分第二十九</h2>
  <p id="a2Z">如是已说系缚地地自然本王摩诃[糸*為]品大决择分。<a id="a-2a"></a>次当说自然本王广大转地无障无碍俱行道路大决择分。<a id="a-2b"></a>其相云何。<a id="a-2c"></a>偈曰。</p>
  <p id="a2d">本王道路中　　依位渐渐转</p>
  <p id="a2e">一主生二伴　　至中无量故</p>
  <p id="a2f">数变皆悉通　　如法应观察</p>
  <p id="a2g">论曰。<a id="a-2h"></a>就自然本王广大转地无障无碍俱行道路分中。<a id="a-2i"></a>依五十一位。<a id="a-2j"></a>如其次第亦上亦下渐渐转行。<a id="a-2k"></a>无为法主生二有为。<a id="a-2l"></a>若上若下增中无量数。<a id="a-2m"></a>至中无量变故。<a id="a-2n"></a>如偈本王道路中依位渐渐转一主生二伴至中无量故数变皆悉通如法应观察故。<a id="a-2o"></a>部宗花品修多罗中。<a id="a-2p"></a>作如是说。<a id="a-2q"></a>行藏海中有一常德其数无量。<a id="a-2r"></a>行藏海中有二无常功德品类其数无量。<a id="a-2s"></a>亦升亦抃其数无量。<a id="a-2t"></a>乃至广说故。</p>
  <p data-pb></p>
  <h2 id="a2u">最极广大俱行山王无尽海海大决择分第三十</h2>
  <p id="a2v">如是已说自然本王广大转地无障无碍俱行道路决大择分。<a id="a-2w"></a>次当说最极广大俱行山王无尽海海大决择分。<a id="a-2x"></a>其相云何。<a id="a-2y"></a>偈曰。</p>
  <p id="a2z">无尽海海中　　依位渐渐转</p>
  <p id="a30">一主生二伴　　至大无量故</p>
  <p id="a31">数及变例前　　应广通达焉</p>
  <p id="a32">论曰。<a id="a-33"></a>就无尽海海藏中。<a id="a-34"></a>依五十一位。<a id="a-35"></a>如其次第亦上亦下无为法主出生增长二有为法。<a id="a-36"></a>增大无量数。<a id="a-37"></a>至大无量变故。<a id="a-38"></a>如偈无尽海海中依位渐渐转一主生二伴至大无量故数及变例前应广通达焉故。<a id="a-39"></a>彼修多罗中。<a id="a-3A"></a>作如是说。<a id="a-3B"></a>行常山王海中。<a id="a-3C"></a>有三种大无量。<a id="a-3D"></a>云何为三。<a id="a-3E"></a>一者常大无量。<a id="a-3F"></a>二者无常大无量。<a id="a-3G"></a>三者转变大无量。<a id="a-3H"></a>乃至广说故。</p>
  <p data-pb></p>
  <h2 id="a3I">出离系缚地清白解脱道路大决择分第三十一</h2>
  <p id="a3J">如是。<a id="a-3K"></a>已说最极广大俱行山王无尽海海。<a id="a-3L"></a>大决择分。<a id="a-3M"></a>次当说出离系缚地清白解脱道路大决择分。<a id="a-3N"></a>其相云何。<a id="a-3O"></a>偈曰。</p>
  <p id="a3P">解脱道路中　　有二十无为</p>
  <p id="a3Q">谓十空十有　　如是诸无为</p>
  <p id="a3R">五十一位中　　皆悉具足有</p>
  <p id="a3S">依法位立转　　有二重重超</p>
  <p id="a3T">论曰。<a id="a-3U"></a>就出离系缚地清白解脱道路分中。<a id="a-3V"></a>则有二十无为常法。<a id="a-3W"></a>所谓十空十有无为各差别故。<a id="a-3X"></a>云何名为十空无为一者广大虚空自然常住离造作空无为。<a id="a-3Y"></a>二者大虚空影空无为。<a id="a-3Z"></a>三者虚空影影空无为。<a id="a-3a"></a>四者破影无所有空无为。<a id="a-3b"></a>五者空空俱非空无为。<a id="a-3c"></a>六者离言绝说空无为。<a id="a-3d"></a>七者绝离未毕空无为。<a id="a-3e"></a>八者绝离心解空无为。<a id="a-3f"></a>九者绝离穷穷空无为。<a id="a-3g"></a>十者无障无碍大空大空空无为。<a id="a-3h"></a>是名为十。<a id="a-3i"></a>云何名为十有无为。<a id="a-3j"></a>一者一切言说决定常住无破非空无为。<a id="a-3k"></a>二者一切心识决定常住无破非空无为。<a id="a-3l"></a>三者一切大种决定常住无破非空无为。<a id="a-3m"></a>四者一切俱非决定常住无破非空无为。<a id="a-3n"></a>五者一切有实决定常住无破非空无为。<a id="a-3o"></a>六者一切性大决定常住无破非空无为。<a id="a-3p"></a>七者一切今光决定常住无破非空无为。<a id="a-3q"></a>八者一切有名决定常住无破非空无为。<a id="a-3r"></a>九者一切无名决定常住无破非空无为。<a id="a-3s"></a>十者广大圆满自性本有一切种有决定常住无破非空无为。<a id="a-3t"></a>是名为十。<a id="a-3u"></a>如偈解脱道路中有二十无为。<a id="a-3v"></a>谓十空十有故。<a id="a-3w"></a>如是二十种无为法。<a id="a-3x"></a>五十一种金刚位中。<a id="a-3y"></a>具足圆满无阙失转。<a id="a-3z"></a>如偈如是诸无为五十一位中皆悉具足有故。<a id="a-40"></a>依如是等二十无为。<a id="a-41"></a>五十一位建立转相。<a id="a-42"></a>则有二种。<a id="a-43"></a>云何为二。<a id="a-44"></a>一者重重该摄无障碍门。<a id="a-45"></a>二者次第乱转超过门。<a id="a-46"></a>是名为二。<a id="a-47"></a>如偈依法位立转有二重重超故。<a id="a-48"></a>且重重该摄无障碍门形相如何。<a id="a-49"></a>偈曰。</p>
  <p id="a4A">二十法一一　　各摄后二十</p>
  <p id="a4B">五十一种位　　一一皆各各</p>
  <p id="a4C">摄五十一位　　亦此相违摄</p>
  <p id="a4D">以此因缘故　　建立重重名</p>
  <p id="a4E">论曰。<a id="a-4F"></a>云何名为重重门相。<a id="a-4G"></a>谓该摄故。<a id="a-4H"></a>云何该摄。<a id="a-4I"></a>谓二十种无为常法信心具足。<a id="a-4J"></a>一一各各摄后诸位各二十种无为法故。<a id="a-4K"></a>如说信心余位亦尔。<a id="a-4L"></a>如偈二十法一一各摄后二十故。<a id="a-4M"></a>五十一种位。<a id="a-4N"></a>各摄五十一。<a id="a-4O"></a>亦无障碍。<a id="a-4P"></a>如偈五十一种位一一皆各各摄五十一位故。<a id="a-4Q"></a>亦一一法摄一切位。<a id="a-4R"></a>一一位位摄一切法。<a id="a-4S"></a>亦无障碍。<a id="a-4T"></a>如偈亦此相违摄故。<a id="a-4U"></a>以如是二种该摄门故。<a id="a-4V"></a>立重重名。<a id="a-4W"></a>如偈以此因缘故建立重重名故。<a id="a-4X"></a>如是已说重重该摄无障碍门。<a id="a-4Y"></a>次当说次第乱转超过门。<a id="a-4Z"></a>其相云何。<a id="a-4a"></a>偈曰。</p>
  <p id="a4b">五十一位中　　随一经五十</p>
  <p id="a4c">渐渐增法数　　周遍广大转</p>
  <p id="a4d">论曰。<a id="a-4e"></a>今此偈中为明何义。<a id="a-4f"></a>为欲现示五十一种金刚位中。<a id="a-4g"></a>以信为初经五十位。<a id="a-4h"></a>以发心住而为其初经五十位。<a id="a-4i"></a>乃至以最极地而为其初经五十位。<a id="a-4j"></a>若第一转。<a id="a-4k"></a>增四十一百数法位转。<a id="a-4l"></a>若第二转。<a id="a-4m"></a>增八十二百数法位转。<a id="a-4n"></a>乃至最后地故。<a id="a-4o"></a>如偈五十一位中随一经五十渐渐增法数周遍广大转故。<a id="a-4p"></a>蕴高山王品类修多罗中。<a id="a-4q"></a>作如是说。<a id="a-4r"></a>无破地地门中。<a id="a-4s"></a>有寂静宝其数众多。<a id="a-4t"></a>空寂静宝其数众多。<a id="a-4u"></a>若有行者入此门中。<a id="a-4v"></a>通达诸法无为大道。<a id="a-4w"></a>无所障碍无所疑畏。<a id="a-4x"></a>其心自在决定常住大安乐。<a id="a-4y"></a>渐渐增长常功德海。<a id="a-4z"></a>乃至广说故。</p>
  <p data-pb></p>
  <h2 id="a50">解脱山王根本地地无碍自在大决择分第三十二</h2>
  <p id="a51">如是已说出离系缚地清白解脱道路大决择分。<a id="a-52"></a>次当说解脱山王根本地地无碍自在大决择分。<a id="a-53"></a>其相云何。<a id="a-54"></a>偈曰。</p>
  <p id="a55">根本山王中　　空有互相生</p>
  <p id="a56">诸位相生故　　转胜广大转</p>
  <p id="a57">论曰。<a id="a-58"></a>今此偈中为明何义。<a id="a-59"></a>为欲现示十空无为。<a id="a-5A"></a>一一各各出生十有无为常法。<a id="a-5B"></a>十有无为。<a id="a-5C"></a>一一各各出生十空无为常法。<a id="a-5D"></a>五十一位。<a id="a-5E"></a>一一各各出生五十依重重等门。<a id="a-5F"></a>圆满广大转故。<a id="a-5G"></a>如偈根本山王中空有互相生诸位相生故转胜广大转故。<a id="a-5H"></a>摩诃衍海修多罗中。<a id="a-5I"></a>作如是说。<a id="a-5J"></a>解脱海中。<a id="a-5K"></a>亦有空有亦有有空其数众多。<a id="a-5L"></a>如是空有。<a id="a-5M"></a>唯是常灭非无常量。<a id="a-5N"></a>唯是功德非过患品。<a id="a-5O"></a>是故说言解脱藏海。<a id="a-5P"></a>乃至广说故。</p>
  <p data-pb></p>
  <h2 id="a5Q">解脱山王大道路大决择分第三十三</h2>
  <p id="a5R">如是已说解脱山王根本地地无碍自在大决择分。<a id="a-5S"></a>次当说解脱山王大道路大决择分。<a id="a-5T"></a>其相云何。<a id="a-5U"></a>偈曰。</p>
  <p id="a5V">山王道路中　　前所说量中</p>
  <p id="a5W">增空空有有　　位位转胜生</p>
  <p id="a5X">论曰。<a id="a-5Y"></a>就解脱山王大道路分中则有三转。<a id="a-5Z"></a>云何为三。<a id="a-5a"></a>一者空空转。<a id="a-5b"></a>十空无为一一各各生十空故。<a id="a-5c"></a>二者有有转。<a id="a-5d"></a>十有无为一一各各生十有故。<a id="a-5e"></a>三者位位转。<a id="a-5f"></a>五十一位一一各各生五十故。<a id="a-5g"></a>是名为三。<a id="a-5h"></a>取自相生非他相故。<a id="a-5i"></a>如偈山王道路中前所说量中增空空有有位位转胜生故。<a id="a-5j"></a>余种种门转转增数。<a id="a-5k"></a>应广通达。</p>
  <p data-pb></p>
  <h2 id="a5l">广大无尽解脱海海摩诃山王大决择分第三十四</h2>
  <p id="a5m">如是已说解脱山王大道路大决择分。<a id="a-5n"></a>次当说广大无尽解脱海海摩诃山王大决择分。<a id="a-5o"></a>其相云何。<a id="a-5p"></a>偈曰。</p>
  <p id="a5q">前所说诸转　　无有穷尽故</p>
  <p id="a5r">论曰。<a id="a-5s"></a>今此偈中为明何义。<a id="a-5t"></a>为欲现示空生自空无有穷尽。<a id="a-5u"></a>空生异空无有穷尽。<a id="a-5v"></a>空生诸有无有穷尽。<a id="a-5w"></a>有亦如是无有穷尽。<a id="a-5x"></a>位亦如是无有穷尽。<a id="a-5y"></a>重重无穷乱转无穷。<a id="a-5z"></a>无其边际无其始终。<a id="a-60"></a>甚深甚深周遍周遍广大转行。<a id="a-61"></a>则是解脱海海山王无碍自在体相用故。<a id="a-62"></a>如偈前所说诸转无有穷尽故故。</p>
  <p data-pb></p>
  <h2 id="a63">摩诃空尘海藏王道路大决择分第三十五</h2>
  <p id="a64">如是已说广大无尽解脱海海摩诃山王大决择分。<a id="a-65"></a>次当说摩诃空尘海藏王道路大决择分。<a id="a-66"></a>其相云何。<a id="a-67"></a>偈曰。</p>
  <p id="a68">海王道路中　　具足百自在</p>
  <p id="a69">以此因缘故　　建立海王名</p>
  <p id="a6A">论曰。<a id="a-6B"></a>今此偈中为明何义。<a id="a-6C"></a>为欲现示海王藏中无有别法。<a id="a-6D"></a>唯有自在故。<a id="a-6E"></a>有几自在。<a id="a-6F"></a>谓百种故。<a id="a-6G"></a>云何为百。<a id="a-6H"></a>一者时自在。<a id="a-6I"></a>三十二法。<a id="a-6J"></a>亦一时转亦异时转。<a id="a-6K"></a>亦转时中不转。<a id="a-6L"></a>亦不转时中转。<a id="a-6M"></a>亦远时转亦近时转。<a id="a-6N"></a>乃至无量故。<a id="a-6O"></a>二者处自在。<a id="a-6P"></a>一异等处转。<a id="a-6Q"></a>乃至无量故。<a id="a-6R"></a>三者物自在。<a id="a-6S"></a>为同异等用。<a id="a-6T"></a>乃至无量故。<a id="a-6U"></a>四者周遍自在。<a id="a-6V"></a>无所不通等。<a id="a-6W"></a>乃至无量故。<a id="a-6X"></a>五者大小自在。<a id="a-6Y"></a>极重极微等。<a id="a-6Z"></a>乃至无量故。<a id="a-6a"></a>六者有无自在。<a id="a-6b"></a>亦现亦隐等。<a id="a-6c"></a>乃至无量故。<a id="a-6d"></a>七者寂动自在。<a id="a-6e"></a>亦定亦散等。<a id="a-6f"></a>乃至无量故。<a id="a-6g"></a>八者甚深自在。<a id="a-6h"></a>不可思议等事。<a id="a-6i"></a>乃至无量故。<a id="a-6j"></a>九者不自在自在。<a id="a-6k"></a>以逆等事。<a id="a-6l"></a>乃至无量故。<a id="a-6m"></a>十者无碍自在。<a id="a-6n"></a>以逆顺事等。<a id="a-6o"></a>乃至无量故。<a id="a-6p"></a>乃至第百自在自在。<a id="a-6q"></a>无尽自在等皆悉自在。<a id="a-6r"></a>乃至无量故。<a id="a-6s"></a>如前所说三十二法。<a id="a-6t"></a>如是自在具足圆满无阙失转。<a id="a-6u"></a>以此义故立海王名。<a id="a-6v"></a>应审思择。<a id="a-6w"></a>如偈海王道路中具足百自在。<a id="a-6x"></a>以此因缘故建立海王名故。<a id="a-6y"></a>觉花修多罗中。<a id="a-6z"></a>作如是说。<a id="a-70"></a>第一广分大海门中。<a id="a-71"></a>若广说有一十方世界之尘量自在。<a id="a-72"></a>若略说有一百自在。<a id="a-73"></a>乃至广说故。</p>
  <p data-pb></p>
  <h2 id="a74">大不可思议重重不可称量阿说本王大决择分第三十六</h2>
  <p id="a75">如是已说摩诃空尘海藏王道路大决择分。<a id="a-76"></a>次当说大不可思议重重不可称量阿说本王大决择分。<a id="a-77"></a>其相云何。<a id="a-78"></a>偈曰。</p>
  <p id="a79">阿说本王中　　有十方尘量</p>
  <p id="a7A">十方空尘量　　三十三法海</p>
  <p id="a7B">论曰。<a id="a-7C"></a>今此偈中为明何义。<a id="a-7D"></a>为欲现示阿说海中具足圆满十方世界之尘数。<a id="a-7E"></a>十方世界之尘数。<a id="a-7F"></a>三十三法海。<a id="a-7G"></a>十方世界之尘数。<a id="a-7H"></a>十方虚空之尘数三十三法海故如偈阿说本王中有十方尘量十方空尘量三十三法海故。<a id="a-7I"></a>本王修多罗中。<a id="a-7J"></a>作如是说。</p>
  <p id="a7K">尔时世尊告大众言。<a id="a-7L"></a>我以三达智。<a id="a-7M"></a>通达一切法。<a id="a-7N"></a>无所障碍无所阙失。<a id="a-7O"></a>而有一海不可思议。<a id="a-7P"></a>不可思议不能穷了。<a id="a-7Q"></a>谓空尘本王性德圆满自在自在无尽藏海。<a id="a-7R"></a>乃至广说故。</p>
 </body>
</html>