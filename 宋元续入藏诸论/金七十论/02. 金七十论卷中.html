<!doctype html>
<html id="z3IBWDj1Dc" data-ver="1148">
 <head>
  <meta charset="utf-8">
  <meta author="迦毗罗仙人">
  <meta library="龙藏">
  <meta catalog="宋元续入藏诸论">
  <meta period="unknown">
 </head>
 <body>
  <h1 id="a1">金七十论卷中</h1>
  <p id="a2">外曰。<a id="a-3"></a>说大已竟。<a id="a-4"></a>慢相云何。<a id="a-5"></a>以偈答曰。</p>
  <p id="a6">我慢我所执　　从此生二种</p>
  <p id="a7">一十一根生　　二五唯五大</p>
  <p id="a8">我慢我所执者。<a id="a-9"></a>我慢有何相。<a id="a-A"></a>谓我声我触我色我味我香我福德可爱。<a id="a-B"></a>如是我所执名为我慢。<a id="a-C"></a>从此生二种者。<a id="a-D"></a>从此我慢有二种变异生。<a id="a-E"></a>何者二种。<a id="a-F"></a>一十一根生。<a id="a-G"></a>二五唯五大。<a id="a-H"></a>十一根五唯。<a id="a-I"></a>上已说其名。<a id="a-J"></a>我慢相已说。<a id="a-K"></a>我慢有三种。<a id="a-L"></a>随一生何法。<a id="a-M"></a>以偈答曰。</p>
  <p id="aN">十一萨埵种　　变异我慢生</p>
  <p id="aO">大初生闇唯　　炎炽生二种</p>
  <p id="aP">十一萨埵种变异我慢生者。<a id="a-Q"></a>若觉中喜增长。<a id="a-R"></a>则生我慢。<a id="a-S"></a>能伏通忧痴。<a id="a-T"></a>此我慢是喜种。<a id="a-U"></a>圣说名转变。<a id="a-V"></a>是转变我慢。<a id="a-W"></a>能生十一根。<a id="a-X"></a>云何得知。<a id="a-Y"></a>此以乐喜多故。<a id="a-Z"></a>轻光清净故能执于自尘故。<a id="a-a"></a>说此十一名为萨埵种。<a id="a-b"></a>大初生闇唯者。<a id="a-c"></a>若大中闇增长。<a id="a-d"></a>则生我慢。<a id="a-e"></a>能伏通喜忧。<a id="a-f"></a>此我慢是痴种故。<a id="a-g"></a>圣说名大初。<a id="a-h"></a>此我慢生五唯故。<a id="a-i"></a>五唯及五大。<a id="a-j"></a>悉闇痴种类。<a id="a-k"></a>炎炽生二种者。<a id="a-l"></a>若大中苦增长。<a id="a-m"></a>则生我慢。<a id="a-n"></a>能伏通喜闇。<a id="a-o"></a>此我慢是忧种故。<a id="a-p"></a>圣立名名炎炽。<a id="a-q"></a>此我慢生两种。<a id="a-r"></a>能生十一根。<a id="a-s"></a>亦生五唯等。<a id="a-t"></a>是萨埵种变异。<a id="a-u"></a>我慢能生诸根。<a id="a-v"></a>取炎炽我慢为伴侣。<a id="a-w"></a>云何如此。<a id="a-x"></a>炎炽有事故转变。<a id="a-y"></a>萨埵种无事故转变。<a id="a-z"></a>我慢若生十一根者。<a id="a-10"></a>必取炎炽我慢以为伴侣。<a id="a-11"></a>是大初我慢。<a id="a-12"></a>若生五唯五大等。<a id="a-13"></a>必取炎炽我慢以为伴侣。<a id="a-14"></a>云何如此。<a id="a-15"></a>闇痴我慢无有事。<a id="a-16"></a>炎炽有事故。<a id="a-17"></a>如是炎炽我慢。<a id="a-18"></a>能生十一根。<a id="a-19"></a>亦生五唯等。<a id="a-1A"></a>故说炎炽生二种。<a id="a-1B"></a>外曰。<a id="a-1C"></a>已说萨埵种生十一根。<a id="a-1D"></a>何者名十一根。<a id="a-1E"></a>以偈答曰。</p>
  <p id="a1F">耳皮眼舌鼻　　此五名知根</p>
  <p id="a1G">舌手足人根　　大遗五作根</p>
  <p id="a1H">耳皮眼舌鼻此五名知根者。<a id="a-1I"></a>云何说名根。<a id="a-1J"></a>此五能取声色等故说名知根。<a id="a-1K"></a>舌手足人根大遗五作根者。<a id="a-1L"></a>云何名作根。<a id="a-1M"></a>语言等诸事。<a id="a-1N"></a>是五能作故。<a id="a-1O"></a>故昔圣立名名为五作根。<a id="a-1P"></a>外曰。<a id="a-1Q"></a>此十根者云何为其事。<a id="a-1R"></a>耳根从声唯生。<a id="a-1S"></a>与空大同类。<a id="a-1T"></a>是故唯取声。<a id="a-1U"></a>皮根从触唯生。<a id="a-1V"></a>与风大同类。<a id="a-1W"></a>是故唯取触。<a id="a-1X"></a>眼根从色唯生。<a id="a-1Y"></a>与火大同类。<a id="a-1Z"></a>是故唯取色。<a id="a-1a"></a>舌根从味唯生。<a id="a-1b"></a>与水大同类。<a id="a-1c"></a>是故唯取味。<a id="a-1d"></a>鼻根从香唯生。<a id="a-1e"></a>与地大同类。<a id="a-1f"></a>是故唯取香。<a id="a-1g"></a>五作根有五事。<a id="a-1h"></a>是舌根与知根相应。<a id="a-1i"></a>能说名句味。<a id="a-1j"></a>手根与知根相应。<a id="a-1k"></a>能作工巧执捉等。<a id="a-1l"></a>足根与知根相应。<a id="a-1m"></a>能行平等高下路。<a id="a-1n"></a>人根与知根相应。<a id="a-1o"></a>能作戏乐及生儿子。<a id="a-1p"></a>大遗根与知根相应。<a id="a-1q"></a>能弃于粪秽。<a id="a-1r"></a>以是义故名为十根。<a id="a-1s"></a>外曰。<a id="a-1t"></a>心根云何。<a id="a-1u"></a>以偈答曰。</p>
  <p id="a1v">能分别为心　　根说有两种</p>
  <p id="a1w">三德转异故　　外别故各异</p>
  <p id="a1x">能分别为心根说有两种者。<a id="a-1y"></a>心根有二种分别是其体。<a id="a-1z"></a>云何如此。<a id="a-20"></a>此心根若与知根相应。<a id="a-21"></a>即名知根。<a id="a-22"></a>若与作根相应。<a id="a-23"></a>即名作根。<a id="a-24"></a>何以故。<a id="a-25"></a>是心根能分别知根事。<a id="a-26"></a>及分别作根事故。<a id="a-27"></a>譬如一人。<a id="a-28"></a>或名工巧。<a id="a-29"></a>或为能说。<a id="a-2A"></a>心根亦如是。<a id="a-2B"></a>此心云何说为根。<a id="a-2C"></a>与十根相似。<a id="a-2D"></a>十根从转变我慢生。<a id="a-2E"></a>心根亦如是。<a id="a-2F"></a>与十根同事。<a id="a-2G"></a>十根所作事。<a id="a-2H"></a>心根亦同作。<a id="a-2I"></a>是故得根名。<a id="a-2J"></a>外曰。<a id="a-2K"></a>诸根事各异心根有别不。<a id="a-2L"></a>答曰。<a id="a-2M"></a>能分别者即是其事。<a id="a-2N"></a>譬如有人。<a id="a-2O"></a>闻某处有财食。<a id="a-2P"></a>即作心言。<a id="a-2Q"></a>我当往彼应得美食及以利养。<a id="a-2R"></a>如此分别是心根别事。<a id="a-2S"></a>以其同生同事别分别故名之为根。<a id="a-2T"></a>是故诸根唯十一种。<a id="a-2U"></a>外曰。<a id="a-2V"></a>是十一根谁之能作。<a id="a-2W"></a>若言云何有此疑者。<a id="a-2X"></a>圣执不同故。<a id="a-2Y"></a>有说。<a id="a-2Z"></a>人我所作。<a id="a-2a"></a>有说。<a id="a-2b"></a>自在所作。<a id="a-2c"></a>有说。<a id="a-2d"></a>有之所作。<a id="a-2e"></a>如是等执各不同。<a id="a-2f"></a>以是事故故我生疑。<a id="a-2g"></a>是根尘中十一种决从有智生。<a id="a-2h"></a>云何知如此。<a id="a-2i"></a>是十一根能取十一境。<a id="a-2j"></a>自性大我慢无有知故不应有此能。<a id="a-2k"></a>如路歌夜多论说。<a id="a-2l"></a>此云世入。</p>
  <p id="a2m">能生鹅白色　　鹦鹉生绿色</p>
  <p id="a2n">孔雀生杂色　　我亦从此生</p>
  <p id="a2o">是故我今疑十一从何生。<a id="a-2p"></a>答曰。<a id="a-2q"></a>此论中我非作者。<a id="a-2r"></a>自在亦非作者。<a id="a-2s"></a>无有别法名为有。<a id="a-2t"></a>是故汝所说不生十一根。<a id="a-2u"></a>外曰。<a id="a-2v"></a>若尔何法能生。<a id="a-2w"></a>答曰。<a id="a-2x"></a>三德转异故外别故各异。<a id="a-2y"></a>三德在我慢中。<a id="a-2z"></a>随我意故转作十一根。<a id="a-30"></a>我意云何。<a id="a-31"></a>是十一外尘各各不同。<a id="a-32"></a>若生一根不能遍取。<a id="a-33"></a>是故转生十一根。<a id="a-34"></a>各各取诸尘。<a id="a-35"></a>是故十一根差别各异。<a id="a-36"></a>复次汝言无知不能生多者。<a id="a-37"></a>是义不然。<a id="a-38"></a>无知见有多能故。<a id="a-39"></a>此论中当说。</p>
  <p id="a3A">为长养犊子　　无知牛生乳</p>
  <p id="a3B">为解脱人我　　无知生根尔</p>
  <p id="a3C">是故三德无知能生十一根。<a id="a-3D"></a>外曰。<a id="a-3E"></a>我今已知十一根从我慢生。<a id="a-3F"></a>此十一根安置各异。<a id="a-3G"></a>谁之所为。<a id="a-3H"></a>眼最居上能看远色。<a id="a-3I"></a>耳各一边能闻远声。<a id="a-3J"></a>鼻在一处能取至到香。<a id="a-3K"></a>舌在口中能取来到味。<a id="a-3L"></a>皮根在内外至触皆知。<a id="a-3M"></a>舌在口中能说名句味。<a id="a-3N"></a>手居左右而能执捉。<a id="a-3O"></a>足在下分能行脐下。<a id="a-3P"></a>二根居隐处。<a id="a-3Q"></a>为离他恒见。<a id="a-3R"></a>能生除戏乐。<a id="a-3S"></a>意根无定所。<a id="a-3T"></a>能作分别事。<a id="a-3U"></a>安置此诸根为是谁所作。<a id="a-3V"></a>我作自在作。<a id="a-3W"></a>为有别因作。<a id="a-3X"></a>答曰。<a id="a-3Y"></a>此论中说。<a id="a-3Z"></a>我亦非因。<a id="a-3a"></a>自在亦非因。<a id="a-3b"></a>自性为正因。<a id="a-3c"></a>自性生三德及我慢。<a id="a-3d"></a>我慢随我意转。<a id="a-3e"></a>由是三德安置诸根。<a id="a-3f"></a>故说三德转异故外别故各异。<a id="a-3g"></a>根近远事有二意。<a id="a-3h"></a>一为避离。<a id="a-3i"></a>二为护身。<a id="a-3j"></a>为避离者。<a id="a-3k"></a>远见远闻逆舍离故。<a id="a-3l"></a>为护身者。<a id="a-3m"></a>八尘到根方乃得知。<a id="a-3n"></a>为欲料理自身使增益故。<a id="a-3o"></a>外曰。<a id="a-3p"></a>此十一根为作何事。<a id="a-3q"></a>以偈答曰。</p>
  <p id="a3r">唯见色等尘　　是五知根事</p>
  <p id="a3s">言执步戏除　　是五作根事</p>
  <p id="a3t">唯见色等尘是五知根事者。<a id="a-3u"></a>眼唯见色。<a id="a-3v"></a>尘是眼事。<a id="a-3w"></a>唯见不能分别捉执。<a id="a-3x"></a>余根亦如是。<a id="a-3y"></a>各各自境中唯照是其事。<a id="a-3z"></a>知根能照境作根能执用。<a id="a-40"></a>知根事已说。<a id="a-41"></a>次说作根事。<a id="a-42"></a>言说是舌根境。<a id="a-43"></a>持是手境。<a id="a-44"></a>行步为足境。<a id="a-45"></a>戏乐及生子。<a id="a-46"></a>为人根境。<a id="a-47"></a>除弃是大遗境。<a id="a-48"></a>作根事已说。<a id="a-49"></a>次当说大我慢心境事。</p>
  <p id="a4A">三自相为事　　十三不共境</p>
  <p id="a4B">诸根共同事　　波那等五风</p>
  <p id="a4C">大事计我为慢相。<a id="a-4D"></a>此相即慢事。<a id="a-4E"></a>分别为心相。<a id="a-4F"></a>是相即心事。<a id="a-4G"></a>十三不共境者。<a id="a-4H"></a>十根各各境及大慢心相各各所作故。<a id="a-4I"></a>故说不同事。<a id="a-4J"></a>诸根共同事波那等五风者。<a id="a-4K"></a>若说不共事义至知应有共事。<a id="a-4L"></a>不共事者。<a id="a-4M"></a>如人人各一妇。<a id="a-4N"></a>共事者。<a id="a-4O"></a>如众人共一婢。<a id="a-4P"></a>何者共事。<a id="a-4Q"></a>若五种风。<a id="a-4R"></a>一者波那。<a id="a-4S"></a>二者阿波那。<a id="a-4T"></a>三者优陀那。<a id="a-4U"></a>四者婆那。<a id="a-4V"></a>五者婆摩那。<a id="a-4W"></a>是五风。<a id="a-4X"></a>一切根同一事。<a id="a-4Y"></a>波那风者。<a id="a-4Z"></a>口鼻是其路。<a id="a-4a"></a>取外尘是其事。<a id="a-4b"></a>谓我止我行。<a id="a-4c"></a>是其作事。<a id="a-4d"></a>外曰。<a id="a-4e"></a>是波那何根能作。<a id="a-4f"></a>答曰。<a id="a-4g"></a>是十三根共一事。<a id="a-4h"></a>譬如笼中鸟。<a id="a-4i"></a>鸟动故笼动。<a id="a-4j"></a>诸根亦尔。<a id="a-4k"></a>以波那风动故。<a id="a-4l"></a>十三根皆动。<a id="a-4m"></a>是故十三根同其事。<a id="a-4n"></a>阿波那风者。<a id="a-4o"></a>见可畏事即缩避之。<a id="a-4p"></a>是风若多。<a id="a-4q"></a>令人怯弱。<a id="a-4r"></a>优陀那风者。<a id="a-4s"></a>我欲上山。<a id="a-4t"></a>我胜他不如。<a id="a-4u"></a>我能作此。<a id="a-4v"></a>是风若多。<a id="a-4w"></a>令人自高。<a id="a-4x"></a>谓我胜我富等。<a id="a-4y"></a>是优陀那事。<a id="a-4z"></a>婆那风者。<a id="a-50"></a>遍满于身。<a id="a-51"></a>亦极离身。<a id="a-52"></a>是风若多。<a id="a-53"></a>令人离他不得安乐。<a id="a-54"></a>是风若稍稍离。<a id="a-55"></a>分分如死离尽便卒。<a id="a-56"></a>婆摩那风者。<a id="a-57"></a>住在心处。<a id="a-58"></a>能摄持是其事。<a id="a-59"></a>是风若多。<a id="a-5A"></a>令人悭惜觅财觅伴。<a id="a-5B"></a>是五风事。<a id="a-5C"></a>并十三根所作。<a id="a-5D"></a>是十三根不共及事已说。<a id="a-5E"></a>今当说一时俱起事及次第起。<a id="a-5F"></a>以偈说曰。</p>
  <p id="a5G">觉慢心及根　　或俱次第起</p>
  <p id="a5H">已见未见境　　三起先依根</p>
  <p id="a5I">觉慢心及根或俱次第起者。<a id="a-5J"></a>若见色者一时大慢心眼根俱起取一境。<a id="a-5K"></a>如眼余根亦如是。<a id="a-5L"></a>一时四俱起。<a id="a-5M"></a>同共取一境。<a id="a-5N"></a>次第起者。<a id="a-5O"></a>如人行路。<a id="a-5P"></a>忽见高物即起疑心。<a id="a-5Q"></a>为人为杌。<a id="a-5R"></a>若见鸟集。<a id="a-5S"></a>或见藤绕。<a id="a-5T"></a>或见鹿近。<a id="a-5U"></a>即觉是杌。<a id="a-5V"></a>若见摇衣。<a id="a-5W"></a>或见伸屈。<a id="a-5X"></a>便觉是人。<a id="a-5Y"></a>如是觉慢心根次第而起。<a id="a-5Z"></a>如眼所见。<a id="a-5a"></a>耳等诸根应知次第亦如是。<a id="a-5b"></a>已见未见境三起先依根者。<a id="a-5c"></a>已见法三种依根次第起已说。<a id="a-5d"></a>今当说未见法三种亦依根次第起。<a id="a-5e"></a>如偈所说。</p>
  <p id="a5f">最后由伽时　　当有如是人</p>
  <p id="a5g">依邪见邪行　　诽谤佛法僧</p>
  <p id="a5h">先邪化父母　　朋友及眷属</p>
  <p id="a5i">开四恶道路　　将他入此中</p>
  <p id="a5j">如未来过去亦如是。<a id="a-5k"></a>依耳根次第起三法。<a id="a-5l"></a>如是三法先依外根故而起。<a id="a-5m"></a>外曰。<a id="a-5n"></a>是十三作具是无知。<a id="a-5o"></a>若不与人及自在相依者。<a id="a-5p"></a>云何各各取自境。<a id="a-5q"></a>以偈答曰。</p>
  <p id="a5r">十三不由他　　能作自用事</p>
  <p id="a5s">我意是因缘　　无有别教作</p>
  <p id="a5t">十三不由他能作自用事者。<a id="a-5u"></a>此论中自在及。<a id="a-5v"></a>我非作者前已说。<a id="a-5w"></a>是故十三作具如自境界自能作不由他。<a id="a-5x"></a>如一梵行婆罗门。<a id="a-5y"></a>问言某处有皮陀师能教弟子如意受学。<a id="a-5z"></a>我今决定当往彼学。<a id="a-60"></a>此即是大作此觉知。<a id="a-61"></a>是我慢得大意已作如是计。<a id="a-62"></a>一切婆罗门所有校具。<a id="a-63"></a>我悉将去。<a id="a-64"></a>为欲往彼使心不散。<a id="a-65"></a>是心得我慢意已。<a id="a-66"></a>作是分别。<a id="a-67"></a>我当先学何皮陀。<a id="a-68"></a>为学娑摩皮陀。<a id="a-69"></a>为学夜[隹/(至-土)]皮陀及力皮陀耶。<a id="a-6A"></a>外根知心分别已。<a id="a-6B"></a>眼能看路。<a id="a-6C"></a>耳闻他语。<a id="a-6D"></a>手持澡灌。<a id="a-6E"></a>足能蹈路。<a id="a-6F"></a>各各作事。<a id="a-6G"></a>譬如贼主作号令言。<a id="a-6H"></a>出入进止皆须听我。<a id="a-6I"></a>是贼群众悉已从令。<a id="a-6J"></a>如是诸根亦复如是。<a id="a-6K"></a>觉譬贼主。<a id="a-6L"></a>余根譬贼众。<a id="a-6M"></a>已知觉意故。<a id="a-6N"></a>各各作自事。<a id="a-6O"></a>外曰。<a id="a-6P"></a>此十三作具。<a id="a-6Q"></a>各各捉前境。<a id="a-6R"></a>为是自为。<a id="a-6S"></a>为是为他。<a id="a-6T"></a>答曰。<a id="a-6U"></a>我意是因缘。<a id="a-6V"></a>无有别教作。<a id="a-6W"></a>是义前已说。<a id="a-6X"></a>我事者应作故。<a id="a-6Y"></a>三德生诸根为我显了捉执诸尘。<a id="a-6Z"></a>若汝说是诸根无知云何得作者。<a id="a-6a"></a>答曰。<a id="a-6b"></a>是诸根无别自在来依此中以教其作。<a id="a-6c"></a>唯有我与自性和合。<a id="a-6d"></a>起作如是意。<a id="a-6e"></a>汝应显现令我独存。<a id="a-6f"></a>因是我意。<a id="a-6g"></a>是故三德能生诸根。<a id="a-6h"></a>各各作事随我意故。<a id="a-6i"></a>离我意者。<a id="a-6j"></a>无别他教。<a id="a-6k"></a>外曰。<a id="a-6l"></a>二十四中有几名义。<a id="a-6m"></a>得为作具。<a id="a-6n"></a>以偈答曰。</p>
  <p id="a6o">作具数十三　　能作牵执照</p>
  <p id="a6p">其事有十种　　应引持照了</p>
  <p id="a6q">作具数十三者。<a id="a-6r"></a>此论中处处说作具。<a id="a-6s"></a>决定唯十三。<a id="a-6t"></a>五知根五作根及觉慢心等。<a id="a-6u"></a>此十三作何事。<a id="a-6v"></a>能作牵执照。<a id="a-6w"></a>其事有十种。<a id="a-6x"></a>声等五尘语言等五事。<a id="a-6y"></a>此十是其事。<a id="a-6z"></a>是事有三种。<a id="a-70"></a>一应牵二应照三应执。<a id="a-71"></a>是中三有所牵。<a id="a-72"></a>五知具所照。<a id="a-73"></a>五作具执持。<a id="a-74"></a>因此三事故立十三根。<a id="a-75"></a>故说应引持照了。<a id="a-76"></a>外曰几根取三世尘。<a id="a-77"></a>几根取现在尘。<a id="a-78"></a>以偈答曰。</p>
  <p id="a79">内作具有三　　十外具三尘</p>
  <p id="a7A">外具取现尘　　内取三世尘</p>
  <p id="a7B">内作具有三者。<a id="a-7C"></a>觉慢心三种。<a id="a-7D"></a>是名内作具。<a id="a-7E"></a>不取外尘故。<a id="a-7F"></a>是故立名内。<a id="a-7G"></a>能成就我意方便故。<a id="a-7H"></a>是故说名具。<a id="a-7I"></a>十外具三尘者。<a id="a-7J"></a>十外具者。<a id="a-7K"></a>五知五作根。<a id="a-7L"></a>能取外尘故。<a id="a-7M"></a>故名为外具。<a id="a-7N"></a>三尘者。<a id="a-7O"></a>是觉慢心根。<a id="a-7P"></a>十具为其尘。<a id="a-7Q"></a>譬如其主使役下人。<a id="a-7R"></a>如是三根能使十具。<a id="a-7S"></a>亦复如是。<a id="a-7T"></a>外具取现尘者。<a id="a-7U"></a>是十种根现在尘为境。<a id="a-7V"></a>云何知取。<a id="a-7W"></a>耳根但取现世声。<a id="a-7X"></a>二世不闻故。<a id="a-7Y"></a>如耳乃至鼻根亦如是。<a id="a-7Z"></a>舌根者能说现在名句味语。<a id="a-7a"></a>未来过去则不能说。<a id="a-7b"></a>如舌根余四亦如是。<a id="a-7c"></a>内取三世尘者。<a id="a-7d"></a>觉慢心三种。<a id="a-7e"></a>能取三世尘。<a id="a-7f"></a>觉者能取现世瓶盆等。<a id="a-7g"></a>亦能取过去。<a id="a-7h"></a>如取往昔顶生王等。<a id="a-7i"></a>亦能取未来。<a id="a-7j"></a>如说当有破诸人慢亦如是。<a id="a-7k"></a>以三世尘计为我所。<a id="a-7l"></a>心根亦如是。<a id="a-7m"></a>分别三世尘。<a id="a-7n"></a>求未来忆过去故。<a id="a-7o"></a>说内取三世尘。<a id="a-7p"></a>外曰。<a id="a-7q"></a>几根取差别尘。<a id="a-7r"></a>几根取无差别尘。<a id="a-7s"></a>以偈答曰。</p>
  <p id="a7t">十三中知根　　取异无异尘</p>
  <p id="a7u">舌唯声为尘　　余四悉五尘</p>
  <p id="a7v">十三中知根取异无异尘者。<a id="a-7w"></a>是十三具中有五知根。<a id="a-7x"></a>能取有差别无差别尘。<a id="a-7y"></a>差别者。<a id="a-7z"></a>具三德。<a id="a-80"></a>无差别者。<a id="a-81"></a>唯一德。<a id="a-82"></a>如天上有五尘。<a id="a-83"></a>谓声触色味香。<a id="a-84"></a>是五尘无差别同乐为体故。<a id="a-85"></a>是天五尘无有忧痴。<a id="a-86"></a>人道中五尘有差别。<a id="a-87"></a>具有乐苦痴相应所成故。<a id="a-88"></a>诸天知根取无差别尘。<a id="a-89"></a>人即知根能取有差别尘。<a id="a-8A"></a>谓乐苦痴等尘。<a id="a-8B"></a>是故知根能取异无异等尘。<a id="a-8C"></a>舌唯声为尘者。<a id="a-8D"></a>天舌及人舌。<a id="a-8E"></a>唯以声为尘。<a id="a-8F"></a>能说名句味。<a id="a-8G"></a>余四悉五尘者。<a id="a-8H"></a>是手根体具五尘。<a id="a-8I"></a>能捉五尘境。<a id="a-8J"></a>如手捉瓶。<a id="a-8K"></a>如手余根亦如是。<a id="a-8L"></a>如是四根五尘安立悉取五尘。<a id="a-8M"></a>复次根有别相。<a id="a-8N"></a>以偈说曰。</p>
  <p id="a8O">觉与内具共　　能取一切尘</p>
  <p id="a8P">故具三有门　　诸根悉是门</p>
  <p id="a8Q">觉与内具共能取一切尘者。<a id="a-8R"></a>觉与我慢及心根恒相应故。<a id="a-8S"></a>说觉与内具共。<a id="a-8T"></a>能取三世间尘及三世尘故。<a id="a-8U"></a>说能取一切尘。<a id="a-8V"></a>故三具有门者。<a id="a-8W"></a>是觉等三具。<a id="a-8X"></a>能为诸门主。<a id="a-8Y"></a>若觉等三具相应在眼根。<a id="a-8Z"></a>是眼根能显照色余根不能。<a id="a-8a"></a>是三随集一根能取三世间尘及以三世。<a id="a-8b"></a>故说此三为十作具。<a id="a-8c"></a>余根悉是门者。<a id="a-8d"></a>谓五知五作根开闭随三故。<a id="a-8e"></a>若三在眼眼门则开能取前境。<a id="a-8f"></a>余门则闭不能知尘。<a id="a-8g"></a>以随他故但门非实具。<a id="a-8h"></a>如是十根与三具相应。<a id="a-8i"></a>能取一切三世间尘。<a id="a-8j"></a>复次偈曰。</p>
  <p id="a8k">诸具犹如灯　　随德更互异</p>
  <p id="a8l">照三世间尘　　为我还付觉</p>
  <p id="a8m">诸具犹如灯者。<a id="a-8n"></a>谓五知五作我慢及心根。<a id="a-8o"></a>如灯在一处。<a id="a-8p"></a>平等照诸物。<a id="a-8q"></a>如是诸具能照三世间尘故。<a id="a-8r"></a>说犹如灯。<a id="a-8s"></a>随德更互异者。<a id="a-8t"></a>更互不相似。<a id="a-8u"></a>耳者取声不取色。<a id="a-8v"></a>眼则取色不取声。<a id="a-8w"></a>乃至鼻但取香不取味。<a id="a-8x"></a>如是五知根。<a id="a-8y"></a>根定对尘异故。<a id="a-8z"></a>说更互异。<a id="a-90"></a>作根亦如是。<a id="a-91"></a>舌但说言语。<a id="a-92"></a>不能作余事。<a id="a-93"></a>乃至觉但作决知。<a id="a-94"></a>慢唯作执着。<a id="a-95"></a>心唯作分别。<a id="a-96"></a>故说更互异。<a id="a-97"></a>此异义云何。<a id="a-98"></a>随三德故生三德。<a id="a-99"></a>生我慢不同故我慢生五唯及诸根悉不同。<a id="a-9A"></a>照三世间尘为我还付觉者。<a id="a-9B"></a>是十二根照世间尘。<a id="a-9C"></a>悉还付觉者。<a id="a-9D"></a>譬如国土一切吏民取国财物悉付国主。<a id="a-9E"></a>如是诸尘。<a id="a-9F"></a>由十二根将还付觉故觉令我见。<a id="a-9G"></a>故说为我还付觉。<a id="a-9H"></a>外曰。<a id="a-9I"></a>何故诸根不自照尘令我得见。<a id="a-9J"></a>以偈答曰。</p>
  <p id="a9K">我一切用事　　以觉能成就</p>
  <p id="a9L">复令后时见　　自性我细异</p>
  <p id="a9M">我一切用事以觉能成就者。<a id="a-9N"></a>我事用一切处不同。<a id="a-9O"></a>或人道或天道或兽道中。<a id="a-9P"></a>十尘用乃至八种自在用。<a id="a-9Q"></a>知根作根。<a id="a-9R"></a>十外具照此尘付嘱于觉。<a id="a-9S"></a>觉收以付人。<a id="a-9T"></a>令人得受用。<a id="a-9U"></a>因此次第觉。<a id="a-9V"></a>能令我如意受。<a id="a-9W"></a>用得自在乐。<a id="a-9X"></a>乃至智慧未生时。<a id="a-9Y"></a>复令后时见自性我细异者后时者。<a id="a-9Z"></a>谓智慧生时。<a id="a-9a"></a>我与自性有别异。<a id="a-9b"></a>此别异者。<a id="a-9c"></a>未修圣行人不能见故。<a id="a-9d"></a>故说为细微。<a id="a-9e"></a>此别异中门者。<a id="a-9f"></a>于十三中唯觉令我见。<a id="a-9g"></a>见者何相。<a id="a-9h"></a>谓见我与自性异三德异觉异我慢异十一根异五唯异五大异身异。<a id="a-9i"></a>如是等异觉令我知故。<a id="a-9j"></a>故我得解脱。<a id="a-9k"></a>如前说。<a id="a-9l"></a>若知二十五随处随道住。<a id="a-9m"></a>编发髻剃头平等得解脱。<a id="a-9n"></a>是故唯一觉。<a id="a-9o"></a>是我真作具。<a id="a-9p"></a>外曰。<a id="a-9q"></a>已说前偈诸根能取有差别无差别尘。<a id="a-9r"></a>何者差别无差别。<a id="a-9s"></a>以偈答曰。</p>
  <p id="a9t">五唯无差别　　从此生五大</p>
  <p id="a9u">大尘有差别　　谓寂静畏痴</p>
  <p id="a9v">五唯无差别者。<a id="a-9w"></a>汝说何者差别无差别者。<a id="a-9x"></a>今当答。<a id="a-9y"></a>从我慢生五唯细微寂静。<a id="a-9z"></a>以喜乐为相。<a id="a-A0"></a>此即诸天尘。<a id="a-A1"></a>无有差别。<a id="a-A2"></a>天无忧痴故。<a id="a-A3"></a>从此生五大大尘有差别者。<a id="a-A4"></a>从声唯生空。<a id="a-A5"></a>乃至从香唯生地。<a id="a-A6"></a>是五大有差别。<a id="a-A7"></a>是差别有何相。<a id="a-A8"></a>一者寂静。<a id="a-A9"></a>二者令怖。<a id="a-AA"></a>三者闇痴。<a id="a-AB"></a>此五大是人尘。<a id="a-AC"></a>空大三相何必如大富人入内密室受五欲乐。<a id="a-AD"></a>或上高楼远观空大。<a id="a-AE"></a>由空受乐故空寂静。<a id="a-AF"></a>或在高楼空中冷风所触空则生苦。<a id="a-AG"></a>或复有人行在旷路。<a id="a-AH"></a>唯见有空不见聚落。<a id="a-AI"></a>无所止泊则生闇痴。<a id="a-AJ"></a>余大亦如是。<a id="a-AK"></a>如是诸天以五唯为尘。<a id="a-AL"></a>一向寂静故无差别。<a id="a-AM"></a>人取大为尘大有三德是故有差别。<a id="a-AN"></a>外曰。<a id="a-AO"></a>是差别已如别说。<a id="a-AP"></a>但有是事复有差别耶。<a id="a-AQ"></a>答曰。<a id="a-AR"></a>复有别差别。<a id="a-AS"></a>如偈所说。</p>
  <p id="aAT">微细父母生　　大异三差别</p>
  <p id="aAU">三中细常住　　余别有退生</p>
  <p id="aAV">微细父母生大异三差别者。<a id="a-AW"></a>一切三世间。<a id="a-AX"></a>初生微细身。<a id="a-AY"></a>但有五唯。<a id="a-AZ"></a>此微细身生入胎中。<a id="a-Aa"></a>赤白和合增益细身。<a id="a-Ab"></a>是母六种饮食味浸润资养增益粗身。<a id="a-Ac"></a>是母子饮食路二处相应故得资益。<a id="a-Ad"></a>犹如树根有容水路故浸润增长。<a id="a-Ae"></a>如是饮食味随其行路浸益粗身亦复如是。<a id="a-Af"></a>如细身形量。<a id="a-Ag"></a>粗身亦如是。<a id="a-Ah"></a>细身名为内。<a id="a-Ai"></a>粗身名为外。<a id="a-Aj"></a>此细身中手足头面腹背形量人相具足。<a id="a-Ak"></a>四皮陀中有诸仙人说如是言。<a id="a-Al"></a>粗身有六依。<a id="a-Am"></a>血肉筋三种从母生。<a id="a-An"></a>白毛骨三种从父生。<a id="a-Ao"></a>是六依身。<a id="a-Ap"></a>以外粗身益内细身。<a id="a-Aq"></a>是内细身粗身所资益。<a id="a-Ar"></a>将出胎时及至已出。<a id="a-As"></a>以外五大为其住处。<a id="a-At"></a>譬如王子他为起舍种种殿堂。<a id="a-Au"></a>是处应住是处应食是处应眠。<a id="a-Av"></a>自性亦如是。<a id="a-Aw"></a>为细身及粗身作依止处能生五大。<a id="a-Ax"></a>一生空大。<a id="a-Ay"></a>为无碍处。<a id="a-Az"></a>二生地大。<a id="a-B0"></a>为时着处。<a id="a-B1"></a>三生水大。<a id="a-B2"></a>为清净处。<a id="a-B3"></a>四生火大。<a id="a-B4"></a>为销食处。<a id="a-B5"></a>五生风大。<a id="a-B6"></a>能令动散。<a id="a-B7"></a>如是三种差别。<a id="a-B8"></a>一微细。<a id="a-B9"></a>二父母生。<a id="a-BA"></a>三共和合。<a id="a-BB"></a>谓寂静可畏闇痴等。<a id="a-BC"></a>是三名别差别。<a id="a-BD"></a>外曰。<a id="a-BE"></a>是三差别几常几无常耶。<a id="a-BF"></a>答曰。<a id="a-BG"></a>三中细常住。<a id="a-BH"></a>余别有退生。<a id="a-BI"></a>此三中五唯所现。<a id="a-BJ"></a>微细差别能生初身是常住。<a id="a-BK"></a>若粗身退没时。<a id="a-BL"></a>细身若与非法相应。<a id="a-BM"></a>则受四生。<a id="a-BN"></a>一四足。<a id="a-BO"></a>二有翅。<a id="a-BP"></a>三胸行。<a id="a-BQ"></a>四傍形。<a id="a-BR"></a>若与法相应。<a id="a-BS"></a>则受四生。<a id="a-BT"></a>一梵二天三世主四人道。<a id="a-BU"></a>如是细身则为定常。<a id="a-BV"></a>乃至智厌未生轮转八处。<a id="a-BW"></a>智厌若起便离此身者解脱故说微细差别常。<a id="a-BX"></a>余粗差别退生不名常。<a id="a-BY"></a>临死细身弃舍粗身。<a id="a-BZ"></a>此粗身父母所生。<a id="a-Ba"></a>或鸟啖食或复烂坏或火所烧。<a id="a-Bb"></a>痴者细身轮转生死。<a id="a-Bc"></a>外曰。<a id="a-Bd"></a>汝说父母身退没。<a id="a-Be"></a>后何身能轮转生死。<a id="a-Bf"></a>以偈答曰。</p>
  <p id="aBg">前生身无著　　大慢及五唯</p>
  <p id="aBh">轮转无执尘　　有薰习细相</p>
  <p id="aBi">前生身无著者。<a id="a-Bj"></a>昔时自性者。<a id="a-Bk"></a>回转生世间。<a id="a-Bl"></a>细身最初生。<a id="a-Bm"></a>从自性生觉。<a id="a-Bn"></a>从觉生我慢。<a id="a-Bo"></a>从我慢生五唯。<a id="a-Bp"></a>此七名细身。<a id="a-Bq"></a>细身相何如。<a id="a-Br"></a>如梵天形容能受诸尘。<a id="a-Bs"></a>后时是身得解脱故。<a id="a-Bt"></a>无著者如圣传。<a id="a-Bu"></a>此细身若在兽人天道中。<a id="a-Bv"></a>山石壁等所不能碍。<a id="a-Bw"></a>以微细故又不变易。<a id="a-Bx"></a>乃至智慧未起恒不相离。<a id="a-By"></a>是名为常。<a id="a-Bz"></a>大慢及五唯者。<a id="a-C0"></a>此身因几物得成。<a id="a-C1"></a>因七种细物。<a id="a-C2"></a>乃至十六种粗物。<a id="a-C3"></a>是身何所作。<a id="a-C4"></a>轮转无执尘。<a id="a-C5"></a>此细身与十一根相应。<a id="a-C6"></a>或在于四生。<a id="a-C7"></a>轮转三世间。<a id="a-C8"></a>无执尘者。<a id="a-C9"></a>若与十一根不相应。<a id="a-CA"></a>若离父母所生粗身无能执尘力。<a id="a-CB"></a>有薰习细相者。<a id="a-CC"></a>是细身有三种。<a id="a-CD"></a>有之所薰习。<a id="a-CE"></a>是三有后当说。<a id="a-CF"></a>三种有者。<a id="a-CG"></a>一善成有。<a id="a-CH"></a>二性得有。<a id="a-CI"></a>三变异有。<a id="a-CJ"></a>此三有薰习细身。<a id="a-CK"></a>细相者非圣不见故。<a id="a-CL"></a>此细身能轮转生死。<a id="a-CM"></a>外曰。<a id="a-CN"></a>是十三根足轮转生死何假细微身。<a id="a-CO"></a>以偈答曰。</p>
  <p id="aCP">如画不离壁　　离杌等无影</p>
  <p id="aCQ">若离五唯身　　十三无依住</p>
  <p id="aCR">如画不离壁离杌等无影者。<a id="a-CS"></a>是世间中能依所依二法相应已见不相离。<a id="a-CT"></a>如画色依壁。<a id="a-CU"></a>离壁无别住。<a id="a-CV"></a>是故离细身十三不得住。<a id="a-CW"></a>复次离杌影无依处。<a id="a-CX"></a>离火则无光。<a id="a-CY"></a>离水则无冷。<a id="a-CZ"></a>离风则无触。<a id="a-Ca"></a>离空威仪处不得成。<a id="a-Cb"></a>如是离细身。<a id="a-Cc"></a>是粗相无依止不得住。<a id="a-Cd"></a>故说若离五唯身十三无依住。<a id="a-Ce"></a>外曰。<a id="a-Cf"></a>是细身与十三轮转生死何所为。<a id="a-Cg"></a>以偈答曰。</p>
  <p id="aCh">我意用为因　　由因依因故</p>
  <p id="aCi">随自性遍能　　如伎转异相</p>
  <p id="aCj">我意用为因者。<a id="a-Ck"></a>我意用应作故自性变异。<a id="a-Cl"></a>意用有二种。<a id="a-Cm"></a>一者受用声等尘为初。<a id="a-Cn"></a>二者见三德人中间为最后。<a id="a-Co"></a>梵天处等人我与声等尘应。<a id="a-Cp"></a>令相应后时应令解脱故。<a id="a-Cq"></a>自性变异作细身。<a id="a-Cr"></a>此细身何因得轮转。<a id="a-Cs"></a>由因依因故。<a id="a-Ct"></a>因者谓清等八种后当说。<a id="a-Cu"></a>即说偈言。</p>
  <p id="aCv">因善法向上　　因非法向下</p>
  <p id="aCw">因智厌解脱　　翻此则系缚</p>
  <p id="aCx">此因依因复何因成。<a id="a-Cy"></a>自性遍能故。<a id="a-Cz"></a>譬如国王于自国中随意能作。<a id="a-D0"></a>自性亦如是。<a id="a-D1"></a>能作天人兽等生故。<a id="a-D2"></a>说如伎转异相。<a id="a-D3"></a>譬如伎儿或现天相或现王相或现龙鬼等相。<a id="a-D4"></a>种种不同。<a id="a-D5"></a>细身亦如是。<a id="a-D6"></a>与十三相应。<a id="a-D7"></a>或入象马等胎。<a id="a-D8"></a>转为象马等身。<a id="a-D9"></a>或入人天等胎。<a id="a-DA"></a>转为人天身。<a id="a-DB"></a>故说随自性遍能如伎转异相。<a id="a-DC"></a>外曰。<a id="a-DD"></a>是三有所薰。<a id="a-DE"></a>十三根轮转生死前已说。<a id="a-DF"></a>何等为三有。<a id="a-DG"></a>以偈答曰。</p>
  <p id="aDH">因善自性成　　变异得三有</p>
  <p id="aDI">已见依内具　　依细迦罗等</p>
  <p id="aDJ">因善自性成变异得三有者。<a id="a-DK"></a>众物名诸物有三种。<a id="a-DL"></a>一因善成就。<a id="a-DM"></a>二由自性成就。<a id="a-DN"></a>三从变异得。<a id="a-DO"></a>因善成就者。<a id="a-DP"></a>如迦毗罗仙人初生共四德生。<a id="a-DQ"></a>一法二智三离欲四自在。<a id="a-DR"></a>是四种德因善得成就。<a id="a-DS"></a>故此四德依善成就有。<a id="a-DT"></a>何者自性成就。<a id="a-DU"></a>自性成就者。<a id="a-DV"></a>如皮陀传说。<a id="a-DW"></a>昔时梵王生有四子。<a id="a-DX"></a>一名娑那歌。<a id="a-DY"></a>二名娑难陀那。<a id="a-DZ"></a>三名娑那多那。<a id="a-Da"></a>四名娑难鸠摩罗。<a id="a-Db"></a>此四子已具足具事有身。<a id="a-Dc"></a>十六岁时四有自然成。<a id="a-Dd"></a>谓法智离欲自在。<a id="a-De"></a>譬如见物藏自然而得。<a id="a-Df"></a>此四物不由因得故。<a id="a-Dg"></a>故说自性成。<a id="a-Dh"></a>变异得有者。<a id="a-Di"></a>师身名变异。<a id="a-Dj"></a>因师身故弟子恭敬亲近听闻得智慧。<a id="a-Dk"></a>因智慧得离欲。<a id="a-Dl"></a>因离欲得善法。<a id="a-Dm"></a>因善法得八自在。<a id="a-Dn"></a>是弟子四德从师身得故说变异得。<a id="a-Do"></a>此四德薰习大等内具能轮转生死。<a id="a-Dp"></a>是四德与对治。<a id="a-Dq"></a>凡八种。<a id="a-Dr"></a>是八法依何处住。<a id="a-Ds"></a>答曰。<a id="a-Dt"></a>已见依内具。<a id="a-Du"></a>依细歌罗等。<a id="a-Dv"></a>内具者。<a id="a-Dw"></a>谓大等。<a id="a-Dx"></a>此大有八物。<a id="a-Dy"></a>依大四住。<a id="a-Dz"></a>已如前说。</p>
  <p id="aE0">决智名为大　　法智慧离欲</p>
  <p id="aE1">自在萨埵相　　翻此是多摩</p>
  <p id="aE2">是八种依内具得成。<a id="a-E3"></a>是八法得天眼圣人所见故。<a id="a-E4"></a>故说名已见。<a id="a-E5"></a>依细歌罗等者。<a id="a-E6"></a>谓八种物。<a id="a-E7"></a>一名歌罗啰。<a id="a-E8"></a>二名阿浮陀。<a id="a-E9"></a>三名闭尸。<a id="a-EA"></a>四名伽那。<a id="a-EB"></a>五名婴孩。<a id="a-EC"></a>六名童子。<a id="a-ED"></a>七名少壮。<a id="a-EE"></a>八名衰老。<a id="a-EF"></a>是八种由四食味故得增长。<a id="a-EG"></a>一者因母六味增长四身。<a id="a-EH"></a>二者因乳味故增婴孩身。<a id="a-EI"></a>三者因乳哺故长童子身。<a id="a-EJ"></a>四者因饮食味增后二身。<a id="a-EK"></a>是八种身。<a id="a-EL"></a>依细身成。<a id="a-EM"></a>是十六物薰习内具及微细身轮转生死。<a id="a-EN"></a>外曰。<a id="a-EO"></a>前已说由因依因故如伎转异相。<a id="a-EP"></a>何者为由因。<a id="a-EQ"></a>何者名依因。<a id="a-ER"></a>答曰。<a id="a-ES"></a>因善法向上。<a id="a-ET"></a>因非法向下。<a id="a-EU"></a>因智厌解脱。<a id="a-EV"></a>翻此则系缚。<a id="a-EW"></a>世间中若人能作夜摩尼夜摩等法。<a id="a-EX"></a>因此法临受生微细身向上生八处。<a id="a-EY"></a>一梵。<a id="a-EZ"></a>二世主。<a id="a-Ea"></a>三天。<a id="a-Eb"></a>四乾闼婆。<a id="a-Ec"></a>五夜叉。<a id="a-Ed"></a>六罗刹。<a id="a-Ee"></a>七阎摩罗。<a id="a-Ef"></a>八鬼神。<a id="a-Eg"></a>是八处由法故得生。<a id="a-Eh"></a>若翻此十法而作非法者。<a id="a-Ei"></a>临受生时向下五处生。<a id="a-Ej"></a>一四足。<a id="a-Ek"></a>二飞行。<a id="a-El"></a>三胸行。<a id="a-Em"></a>四傍形。<a id="a-En"></a>五不行。<a id="a-Eo"></a>是五处非法所生因智厌解脱者。<a id="a-Ep"></a>因细身得智慧因。<a id="a-Eq"></a>智慧得厌离。<a id="a-Er"></a>因厌离舍弃细身。<a id="a-Es"></a>真我独存故名解脱。<a id="a-Et"></a>翻此则系缚者。<a id="a-Eu"></a>翻智者名无智。<a id="a-Ev"></a>如人执言。<a id="a-Ew"></a>我可怜我可爱。<a id="a-Ex"></a>我可爱者。<a id="a-Ey"></a>由慢故计我。<a id="a-Ez"></a>是名无知。<a id="a-F0"></a>此无知系缚自身令在人天兽等中。<a id="a-F1"></a>系缚有三种。<a id="a-F2"></a>一者自性缚。<a id="a-F3"></a>二者变异缚。<a id="a-F4"></a>三者布施缚。<a id="a-F5"></a>此三后当说。<a id="a-F6"></a>故说由因及依因。<a id="a-F7"></a>善法名为因。<a id="a-F8"></a>向上为依因。<a id="a-F9"></a>非法名为因。<a id="a-FA"></a>向下为依因。<a id="a-FB"></a>智厌名为因。<a id="a-FC"></a>解脱为依因。<a id="a-FD"></a>无智厌为因。<a id="a-FE"></a>系缚为依因。<a id="a-FF"></a>四因四依因已说。<a id="a-FG"></a>复有四因四依因。<a id="a-FH"></a>今当说。</p>
  <p id="aFI">离欲故没性　　忧欲故生死</p>
  <p id="aFJ">由自在无碍　　翻此故有碍</p>
  <p id="aFK">离欲故没性者。<a id="a-FL"></a>有一婆罗门出家学道。<a id="a-FM"></a>能制十一根。<a id="a-FN"></a>远离十一尘。<a id="a-FO"></a>护持夜摩尼。<a id="a-FP"></a>夜摩等十法。<a id="a-FQ"></a>即得厌离。<a id="a-FR"></a>有厌故离欲。<a id="a-FS"></a>无有二十五实智。<a id="a-FT"></a>是故无解脱。<a id="a-FU"></a>是人死时但没八性。<a id="a-FV"></a>八性者。<a id="a-FW"></a>谓自性觉我慢及五唯。<a id="a-FX"></a>在八性中未得解脱计为解脱。<a id="a-FY"></a>后轮转时于三世间更受粗身。<a id="a-FZ"></a>故说厌离故没自性中。<a id="a-Fa"></a>是名自性缚。<a id="a-Fb"></a>忧欲故生死者。<a id="a-Fc"></a>忧欲者如有人计。<a id="a-Fd"></a>我今行大施作大祠天事。<a id="a-Fe"></a>今饮须摩味。<a id="a-Ff"></a>于后世间我应受乐因。<a id="a-Fg"></a>此忧欲受生生死。<a id="a-Fh"></a>谓梵处等乃至兽生是名布施缚。<a id="a-Fi"></a>由自在无阂者。<a id="a-Fj"></a>自在者喜乐种类有八分微细轻光等。<a id="a-Fk"></a>由此自在故。<a id="a-Fl"></a>故在梵王等处所有八种无碍。<a id="a-Fm"></a>此八种自在与觉相应故。<a id="a-Fn"></a>故名变异系缚。<a id="a-Fo"></a>翻此故有阂者。<a id="a-Fp"></a>翻自在者即不自在。<a id="a-Fq"></a>由不自在故一切处所皆有障碍。<a id="a-Fr"></a>此障碍亦变异系缚。<a id="a-Fs"></a>是闇痴法故故。<a id="a-Ft"></a>此偈说四种因依因。<a id="a-Fu"></a>离欲者为因。<a id="a-Fv"></a>没性为依因。<a id="a-Fw"></a>忧欲名为因。<a id="a-Fx"></a>生死为依因。<a id="a-Fy"></a>自在名为因。<a id="a-Fz"></a>无碍为依因。<a id="a-G0"></a>非自在为因。<a id="a-G1"></a>障碍为依因。<a id="a-G2"></a>如是八因八依因。<a id="a-G3"></a>是十六生已说竟。<a id="a-G4"></a>外曰。<a id="a-G5"></a>是十六因依因生。<a id="a-G6"></a>何者为其体。<a id="a-G7"></a>以偈答曰。</p>
  <p id="aG8">生因觉为体　　疑无能喜成</p>
  <p id="aG9">思量德不平　　觉生五十分</p>
  <p id="aGA">生因觉为体者。<a id="a-GB"></a>生者或十六或八种依因。<a id="a-GC"></a>若十六种八因八依因。<a id="a-GD"></a>以觉通为体。<a id="a-GE"></a>或八种者。<a id="a-GF"></a>八依因名为生。<a id="a-GG"></a>八因为其体。<a id="a-GH"></a>故说十六生名。<a id="a-GI"></a>因觉为体。<a id="a-GJ"></a>已如前偈说。<a id="a-GK"></a>决知名为大法。<a id="a-GL"></a>智慧离欲自在萨埵相。<a id="a-GM"></a>翻此名多摩。<a id="a-GN"></a>疑无能喜成者。<a id="a-GO"></a>此十六生分为四分。<a id="a-GP"></a>一疑。<a id="a-GQ"></a>二无能。<a id="a-GR"></a>三欢喜。<a id="a-GS"></a>四成就。<a id="a-GT"></a>如一婆罗门与四弟子从大国王还其本处。<a id="a-GU"></a>在于行路日未出时。<a id="a-GV"></a>其一弟子即白师言。<a id="a-GW"></a>大师。<a id="a-GX"></a>我见道中有一种物。<a id="a-GY"></a>不知是杌为是凶人。<a id="a-GZ"></a>是弟子于杌生疑。<a id="a-Ga"></a>师语第二弟子。<a id="a-Gb"></a>汝往谛看。<a id="a-Gc"></a>为人为杌。<a id="a-Gd"></a>是人因师言。<a id="a-Ge"></a>己即便遥看。<a id="a-Gf"></a>不敢近彼。<a id="a-Gg"></a>即白师言。<a id="a-Gh"></a>大师。<a id="a-Gi"></a>我不能近彼。<a id="a-Gj"></a>是第二人有无能。<a id="a-Gk"></a>次语第三弟子言。<a id="a-Gl"></a>汝可好看。<a id="a-Gm"></a>定是何物。<a id="a-Gn"></a>看已白师。<a id="a-Go"></a>大师。<a id="a-Gp"></a>何用看此。<a id="a-Gq"></a>是日已出有大宗侣可相随去。<a id="a-Gr"></a>是第三人虽未辩人杌已生喜心。<a id="a-Gs"></a>次语第四弟子。<a id="a-Gt"></a>汝当往看。<a id="a-Gu"></a>是人眼根净故。<a id="a-Gv"></a>见藤缠绕上有鸟集。<a id="a-Gw"></a>往彼脚触。<a id="a-Gx"></a>还白师言。<a id="a-Gy"></a>大师。<a id="a-Gz"></a>此物是杌。<a id="a-H0"></a>此第四人乃得成就。<a id="a-H1"></a>故十六生分为四分。<a id="a-H2"></a>思量德不平者。<a id="a-H3"></a>德有三种。<a id="a-H4"></a>谓喜乐忧苦闇痴。<a id="a-H5"></a>此三互相违。<a id="a-H6"></a>若喜乐增长。<a id="a-H7"></a>则能伏忧痴。<a id="a-H8"></a>譬如日光能伏星火等。<a id="a-H9"></a>忧痴增长亦复如是。<a id="a-HA"></a>若思量三德不平等觉生五十分。<a id="a-HB"></a>五十分者今当说。</p>
  <p id="aHC">疑倒有五分　　无能二十八</p>
  <p id="aHD">由具不具故　　喜九成八分</p>
  <p id="aHE">疑倒有五分者。<a id="a-HF"></a>疑倒前已说。<a id="a-HG"></a>今当说五分。<a id="a-HH"></a>一闇。<a id="a-HI"></a>二痴。<a id="a-HJ"></a>三大痴。<a id="a-HK"></a>四重闇。<a id="a-HL"></a>五盲闇。<a id="a-HM"></a>今未说无能。<a id="a-HN"></a>先明五疑分。</p>
  <p id="aHO">说闇有八分　　痴八大痴十</p>
  <p id="aHP">重闇有十八　　盲闇亦如是</p>
  <p id="aHQ">说闇有八分者。<a id="a-HR"></a>若人不因知离欲没八性中。<a id="a-HS"></a>谓自性觉慢及五唯。<a id="a-HT"></a>此人未得解脱作已得相。<a id="a-HU"></a>由不见此八种系缚故。<a id="a-HV"></a>故说不见八种名之为闇。<a id="a-HW"></a>闇者无明别名。<a id="a-HX"></a>痴八者。<a id="a-HY"></a>自在有八种。<a id="a-HZ"></a>前已说。<a id="a-Ha"></a>此中诸天等生执着缚不得解脱。<a id="a-Hb"></a>由着自在轮转生死故说痴八分。<a id="a-Hc"></a>前八名自性缚。<a id="a-Hd"></a>后八名变异缚。<a id="a-He"></a>大痴十者。<a id="a-Hf"></a>有五唯喜乐为相。<a id="a-Hg"></a>是诸天尘。<a id="a-Hh"></a>是五尘与五大相应。<a id="a-Hi"></a>三德为相。<a id="a-Hj"></a>此十尘中梵及人兽等。<a id="a-Hk"></a>生执着缚。<a id="a-Hl"></a>谓离此外无别胜尘。<a id="a-Hm"></a>因此执着不平等智及解脱法。<a id="a-Hn"></a>皆执着尘不求解脱。<a id="a-Ho"></a>故名大痴。<a id="a-Hp"></a>重闇有十八者。<a id="a-Hq"></a>八种自在及十种尘。<a id="a-Hr"></a>已退生时。<a id="a-Hs"></a>是时贫人作是计言。<a id="a-Ht"></a>我今贫穷。<a id="a-Hu"></a>自在诸尘并皆失尽。<a id="a-Hv"></a>分别此事。<a id="a-Hw"></a>起十八苦。<a id="a-Hx"></a>此苦名重闇。<a id="a-Hy"></a>盲闇亦十八者。<a id="a-Hz"></a>如前说。<a id="a-I0"></a>自在有八。<a id="a-I1"></a>尘有十种。<a id="a-I2"></a>有人具此十八。<a id="a-I3"></a>临退死时作如是计。<a id="a-I4"></a>我今舍八自在及以十尘。<a id="a-I5"></a>狱卒缚我就阎王所。<a id="a-I6"></a>因此计生苦。<a id="a-I7"></a>不及得听僧佉义。<a id="a-I8"></a>故名盲闇。<a id="a-I9"></a>如是闇者分别五分有六十二。<a id="a-IA"></a>今说无能分者。</p>
  <p id="aIB">十一根损坏　　智害名无能</p>
  <p id="aIC">智害有十七　　翻喜成就故</p>
  <p id="aID">十一根损坏者。<a id="a-IE"></a>谓聋盲瓮爽癞癫狂哑戾跛石女黄门秘上。<a id="a-IF"></a>是十一根损坏云何说无能。<a id="a-IG"></a>不能听闻故。<a id="a-IH"></a>乃至不能得解脱。<a id="a-II"></a>譬如聋人能加一病。<a id="a-IJ"></a>语善友言我困苦当何所作。<a id="a-IK"></a>善友语言当受僧佉智慧。<a id="a-IL"></a>至苦尽苦边即得解脱。<a id="a-IM"></a>答言。<a id="a-IN"></a>我今不能受持僧佉智慧。<a id="a-IO"></a>不闻师语。<a id="a-IP"></a>既不闻说。<a id="a-IQ"></a>慧何从生。<a id="a-IR"></a>如聋盲等亦如是。<a id="a-IS"></a>为根坏故无学慧能。<a id="a-IT"></a>及不能得解脱。<a id="a-IU"></a>智害名无能。<a id="a-IV"></a>智害有十七者后当说。</p>
 </body>
</html>