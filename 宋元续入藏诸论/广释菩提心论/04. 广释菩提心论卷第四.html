<!doctype html>
<html id="z3IBWDr1Dh" data-ver="298">
 <head>
  <meta charset="utf-8">
  <meta author="莲花戒">
  <meta library="龙藏">
  <meta catalog="宋元续入藏诸论">
  <meta period="unknown">
 </head>
 <body>
  <h1 id="a1">广释菩提心论卷第四</h1>
  <p id="a2"></p>
  <p id="a3">复次此中如宝云经说。<a id="a-4"></a>菩萨云何得大乘法。<a id="a-5"></a>谓若菩萨善学一切法。<a id="a-6"></a>彼虽有学而于学时。<a id="a-7"></a>及所学法悉不可得。<a id="a-8"></a>虽于学中决定无所得。<a id="a-9"></a>亦不于彼因缘法中而起断见。</p>
  <p id="aA">如圣法集经说。<a id="a-B"></a>云何是诸菩萨所行。<a id="a-C"></a>谓若菩萨于身语意诸所行中。<a id="a-D"></a>长时不舍一切众生。<a id="a-E"></a>内心发起大悲增上。<a id="a-F"></a>为欲利乐诸众生故。<a id="a-G"></a>应作是念。<a id="a-H"></a>若我现行及已行行。<a id="a-I"></a>悉与一切众生。<a id="a-J"></a>施作广大利益安乐。<a id="a-K"></a>菩萨虽观诸蕴如幻。<a id="a-L"></a>亦不于中而生厌舍。<a id="a-M"></a>一切所行悉无障碍。<a id="a-N"></a>处如空聚。<a id="a-O"></a>亦不于中而生厌舍。<a id="a-P"></a>一切所行悉无障碍。<a id="a-Q"></a>界如蛇毒。<a id="a-R"></a>亦不于中而生厌舍。<a id="a-S"></a>一切所行悉无障碍。<a id="a-T"></a>又复虽观色如聚沫。<a id="a-U"></a>亦不舍离如来色身相好。<a id="a-V"></a>受如浮泡。<a id="a-W"></a>亦不于诸如来禅定三摩地三摩钵底出生妙乐中不起方便。<a id="a-X"></a>想如阳焰。<a id="a-Y"></a>亦不于诸如来智中不起胜想。<a id="a-Z"></a>行如芭蕉。<a id="a-a"></a>亦不于一切佛法行中而无所行。<a id="a-b"></a>识如幻士。<a id="a-c"></a>亦不于如来三业智为先导中而无所行。<a id="a-d"></a>如是一切所行。<a id="a-e"></a>悉无障碍。</p>
  <p id="af">复次诸经皆说。<a id="a-g"></a>应知慧及方便。<a id="a-h"></a>是诸菩萨正所行行。<a id="a-i"></a>是故诸菩萨于彼无数一切行中。<a id="a-j"></a>常所发起慧及方便。<a id="a-k"></a>观想修作长时无间。<a id="a-l"></a>如是即得十二分位。<a id="a-m"></a>是诸地位得安立已。<a id="a-n"></a>彼彼位中胜上功德皆悉具足。<a id="a-o"></a>所言十二分位者。<a id="a-p"></a>谓信解行地乃至佛地。<a id="a-q"></a>此等地中但除佛地。<a id="a-r"></a>自余皆是异生及菩萨摄。<a id="a-s"></a>此中信解行地者。<a id="a-t"></a>未能证得二无我理。<a id="a-u"></a>一向发起坚固信解。<a id="a-v"></a>魔不能动。<a id="a-w"></a>彼信解力亦未能观唯识实性。<a id="a-x"></a>但于坚固信解法中。<a id="a-y"></a>立解行地。<a id="a-z"></a>又诸地中。<a id="a-10"></a>随应各具无数三摩地总持解脱神通等诸功德。</p>
  <p id="a11">如宝云经说。<a id="a-12"></a>安立四种顺决择分。<a id="a-13"></a>而彼四位。<a id="a-14"></a>有软中上智光明出。<a id="a-15"></a>此四皆观诸法无我。<a id="a-16"></a>是中若有软品智光明生。<a id="a-17"></a>是为暖位。<a id="a-18"></a>彼所证定名为明得。<a id="a-19"></a>若有中品智光明生。<a id="a-1A"></a>是为顶位。<a id="a-1B"></a>彼所证定名为明增。<a id="a-1C"></a>若有最上外无对碍智光明生。<a id="a-1D"></a>于心分位离能取相。<a id="a-1E"></a>是名忍位。<a id="a-1F"></a>彼所证定名一分入。<a id="a-1G"></a>若于能取所取相中悉无所得。<a id="a-1H"></a>以无二智。<a id="a-1I"></a>决定印彼二取相空。<a id="a-1J"></a>是为世第一位。<a id="a-1K"></a>彼所证定名为无间。<a id="a-1L"></a>从此无间入唯识性。<a id="a-1M"></a>此中总略。<a id="a-1N"></a>如是等说。<a id="a-1O"></a>皆是信解行地所摄。</p>
  <p id="a1P">复次十地即十分位。<a id="a-1Q"></a>彼初地者。<a id="a-1R"></a>从前世第一法无间初心得入见道。<a id="a-1S"></a>既获圣性生大欢喜。<a id="a-1T"></a>是故说此名欢喜地。<a id="a-1U"></a>此能分证二无我理。<a id="a-1V"></a>得法无性真实智生。<a id="a-1W"></a>一切分别戏论悉离。<a id="a-1X"></a>此中能断一百一十二见所断惑。<a id="a-1Y"></a>余修所断三界总有一十六惑如应而断。<a id="a-1Z"></a>此位菩萨得平等智。<a id="a-1a"></a>自利利他。<a id="a-1b"></a>于施波罗蜜多而得圆满。<a id="a-1c"></a>安住三摩地。<a id="a-1d"></a>乃至未能远离微细毁犯垢染。<a id="a-1e"></a>若能分得进居二地。</p>
  <p id="a1f">彼二地者。<a id="a-1g"></a>能离一切犯戒垢染。<a id="a-1h"></a>是故说此名离垢地。<a id="a-1i"></a>此位菩萨能正远离微细犯戒垢染。<a id="a-1j"></a>于戒波罗蜜多而得圆满。<a id="a-1k"></a>乃至未能成就胜三摩地三摩钵底及闻总持。<a id="a-1l"></a>若能分得进居三地。<a id="a-1m"></a>彼三地者。<a id="a-1n"></a>能发无量胜智光明。<a id="a-1o"></a>是故说此名发光地。<a id="a-1p"></a>此位菩萨普尽获得胜三摩地及闻总持。<a id="a-1q"></a>堪忍诸苦。<a id="a-1r"></a>于忍波罗蜜多而得圆满已。<a id="a-1s"></a>于一切三摩钵底爱心中舍。<a id="a-1t"></a>乃至未能广修菩提分法。<a id="a-1u"></a>若能分得进居四地。</p>
  <p id="a1v">彼四地者。<a id="a-1w"></a>菩提分法慧焰。<a id="a-1x"></a>能烧诸烦恼薪。<a id="a-1y"></a>是故说此名焰慧地。<a id="a-1z"></a>此位菩萨已离缺减语意分别。<a id="a-20"></a>善修无缺减菩提分法。<a id="a-21"></a>于精进波罗蜜多而得圆满。<a id="a-22"></a>乃至未能作四谛观。<a id="a-23"></a>若能分得进居五地。</p>
  <p id="a24">彼五地者。<a id="a-25"></a>于生死涅槃。<a id="a-26"></a>以善方便观察平等。<a id="a-27"></a>极难中胜是胜修习。<a id="a-28"></a>是故说此名难胜地。<a id="a-29"></a>此位菩萨于四圣谛中。<a id="a-2A"></a>能善观察多所修作。<a id="a-2B"></a>于定波罗蜜多而得圆满。<a id="a-2C"></a>从顺决择分出至此地中。<a id="a-2D"></a>始得无相之行。<a id="a-2E"></a>乃至未能作缘生观。<a id="a-2F"></a>若能分得进居六地。</p>
  <p id="a2G">彼六地者胜慧具已。<a id="a-2H"></a>而能随转一切佛法胜现前门。<a id="a-2I"></a>是故说此名现前地。<a id="a-2J"></a>此位菩萨能善观察缘生之法。<a id="a-2K"></a>于慧波罗蜜多而得圆满。<a id="a-2L"></a>获无相行。<a id="a-2M"></a>乃至未能圆满是行。<a id="a-2N"></a>若能分得进居七地。<a id="a-2O"></a>彼七地者。<a id="a-2P"></a>于无功用方便道中。<a id="a-2Q"></a>虽未能具。<a id="a-2R"></a>以涉远故。<a id="a-2S"></a>是故说此名远行地。<a id="a-2T"></a>此位菩萨观一切相皆如化事。<a id="a-2U"></a>真实了知相用所行悉无违碍。<a id="a-2V"></a>彼能成就无相之行。<a id="a-2W"></a>于方便波罗蜜多而得圆满。<a id="a-2X"></a>乃至未具无功用行。<a id="a-2Y"></a>若能分得进居八地。</p>
  <p id="a2Z">彼八地者。<a id="a-2a"></a>诸相用等悉不能动。<a id="a-2b"></a>是故说此名不动地。<a id="a-2c"></a>此位菩萨善得无相功用行。<a id="a-2d"></a>于愿波罗蜜多而得圆满。<a id="a-2e"></a>乃至未能分别一切相说法自在。<a id="a-2f"></a>若能分得进居九地。</p>
  <p id="a2g">彼九地者。<a id="a-2h"></a>具最胜慧善说诸法。<a id="a-2i"></a>是故说此名善慧地。<a id="a-2j"></a>此位菩萨得彼最胜四无碍解慧力相应。<a id="a-2k"></a>于力波罗蜜多而得圆满。<a id="a-2l"></a>乃至未能于佛刹会中随应化现说法利生自在圆满。<a id="a-2m"></a>若能分得进居十地。</p>
  <p id="a2n">彼十地者。<a id="a-2o"></a>能于无边一切世界。<a id="a-2p"></a>布大法云洒甘露雨。<a id="a-2q"></a>是故说此名法云地。<a id="a-2r"></a>此位菩萨胜智相应说法利生。<a id="a-2s"></a>作诸化事悉得自在。<a id="a-2t"></a>乃至未能于一切所知一切相中获无碍智。<a id="a-2u"></a>若能分得进居佛地。</p>
  <p id="a2v">如上诸地所有建立行相。<a id="a-2w"></a>如和合解脱经说。<a id="a-2x"></a>又此诸地所有广说。<a id="a-2y"></a>蕴等清净及分位相。<a id="a-2z"></a>余处有文恐繁且止。</p>
  <p id="a30">复次佛地即一分位。<a id="a-31"></a>此佛地者。<a id="a-32"></a>一切胜相皆悉具足。<a id="a-33"></a>一切功德皆悉圆满。<a id="a-34"></a>已能普尽一切边际。<a id="a-35"></a>过此无别胜上分位。<a id="a-36"></a>而佛地中所有功德。<a id="a-37"></a>正使诸佛以妙言词。<a id="a-38"></a>而亦不能称扬一分。<a id="a-39"></a>是故当知。<a id="a-3A"></a>诸佛功德无量无边不可称计。<a id="a-3B"></a>唯佛世尊自然智观自证知故。<a id="a-3C"></a>如华严经中所说功德。<a id="a-3D"></a>亦即一分未能穷尽故。<a id="a-3E"></a>况复我今造此论者。<a id="a-3F"></a>敢以言词具赞说耶。<a id="a-3G"></a>又佛地中所有功德。<a id="a-3H"></a>总摄一切殊胜之义。<a id="a-3I"></a>具如楞伽经说。</p>
  <p id="a3J">复次颂曰。</p>
  <p id="a3K">应当了知三身者　　普摄诸佛一切身</p>
  <p id="a3L">最上胜义法所依　　是故开显三身相</p>
  <p id="a3M">自性身及正报身　　化身等三最胜上</p>
  <p id="a3N">分别诸佛所有身　　初身与二为依止</p>
  <p id="a3O">已修难行希有行　　百种炼磨安忍心</p>
  <p id="a3P">所有一切众善门　　普能积集无遗弃</p>
  <p id="a3Q">无量劫来久修习　　大乘最上妙法门</p>
  <p id="a3R">一切障碍悉蠲除　　尽灭无余得清净</p>
  <p id="a3S">因中所有微细障　　果中智力悉拔除</p>
  <p id="a3T">譬如妙宝始开函　　放净光明照一切</p>
  <p id="a3U">随顺世间现有生　　历苦勤求菩提果</p>
  <p id="a3V">说法化利百千门　　遍一切处善施作</p>
  <p id="a3W">如来高显复不动　　安住世间大圣尊</p>
  <p id="a3X">如彼须弥众山王　　观仰巍巍最高胜</p>
  <p id="a3Y">大以悲心为根本　　三摩地门善出生</p>
  <p id="a3Z">遍三有中现其身　　一切无不示生处</p>
  <p id="a3a">如净日轮放一光　　普遍世间悉照耀</p>
  <p id="a3b">诸佛圣智妙光明　　能知诸法亦如是</p>
  <p id="a3c">诸声闻人所证果　　出离世间为最胜</p>
  <p id="a3d">而彼声闻所得中　　又复不如缘觉地</p>
  <p id="a3e">缘觉若比菩萨地　　于诸分中不及一</p>
  <p id="a3f">菩萨较计佛如来　　倍多分中不及一</p>
  <p id="a3g">如来所证菩提果　　无量功德不思议</p>
  <p id="a3h">如其时处所应行　　随顺方便而善转</p>
  <p id="a3i">果中所证最胜上　　五根清净妙用成</p>
  <p id="a3j">十二位中功德门　　彼一切义皆能转</p>
  <p id="a3k">果中所证最胜上　　一切意道皆清净</p>
  <p id="a3l">如其所证悉应知　　一切无垢无分别</p>
  <p id="a3m">果中所证最胜上　　摄诸义利皆清净</p>
  <p id="a3n">佛刹清净如所应　　一切自在而出现</p>
  <p id="a3o">果中所证最胜上　　一切分别悉清净</p>
  <p id="a3p">所作不坏常时中　　善修一切智事业</p>
  <p id="a3q">果中所证最胜上　　一切清净善安住</p>
  <p id="a3r">已得无住大涅槃　　圆满诸佛清净句</p>
  <p id="a3s">果中所证最胜上　　一切染法已清净</p>
  <p id="a3t">不杂烦恼本无瑕　　常入诸佛妙乐行</p>
  <p id="a3u">果中所证最胜上　　想如虚空悉清净</p>
  <p id="a3v">积集广大胜义门　　离诸色相而观察</p>
  <p id="a3w">如来化相极广大　　此无量行皆清净</p>
  <p id="a3x">成所作智妙难思　　诸佛无垢胜依止</p>
  <p id="a3y">此中当知。<a id="a-3z"></a>清净法界即一切法真如。<a id="a-40"></a>为一切法无颠倒自性正因。<a id="a-41"></a>而能出生诸佛及诸佛智。<a id="a-42"></a>离诸障染。<a id="a-43"></a>建立三摩地总持法门。<a id="a-44"></a>及余无量福智诸行。<a id="a-45"></a>成就一切众生利乐等事。<a id="a-46"></a>乃至成熟一切正法闻知种子。<a id="a-47"></a>如是等相皆得成就。<a id="a-48"></a>所言诸佛智者。<a id="a-49"></a>谓即四智。<a id="a-4A"></a>初大圆镜智。<a id="a-4B"></a>是智远离我我所相。<a id="a-4C"></a>及离能取所取分别。<a id="a-4D"></a>不杂一切烦恼垢染。<a id="a-4E"></a>于一切所缘所行所知相中。<a id="a-4F"></a>不忘不愚。<a id="a-4G"></a>智影相生现种依持。<a id="a-4H"></a>彼一切智所依清净。<a id="a-4I"></a>是即真如所缘无分别智。<a id="a-4J"></a>二平等性智。<a id="a-4K"></a>得胜上所缘。<a id="a-4L"></a>是智能观自他平等。<a id="a-4M"></a>已能安处无住涅槃。<a id="a-4N"></a>起大慈悲随往一切现身现上以善方便毕竟相应。<a id="a-4O"></a>三妙观察智。<a id="a-4P"></a>普摄一切三摩地三摩钵底总持法门。<a id="a-4Q"></a>于一切所知分位。<a id="a-4R"></a>无碍而转及能发生胜功德宝。<a id="a-4S"></a>方便现身善断众疑。<a id="a-4T"></a>如其所应能善说法。<a id="a-4U"></a>四成所作智。<a id="a-4V"></a>能以种种不思议方便。<a id="a-4W"></a>为他成熟一切所作。<a id="a-4X"></a>如应化度一切众生。<a id="a-4Y"></a>如是等相是为四智。</p>
  <p id="a4Z">复次颂曰。</p>
  <p id="a4a">三身分位二二一　　二法二报一化身</p>
  <p id="a4b">诸佛清净法界中　　若一若多性不立</p>
  <p id="a4c">此中意者。<a id="a-4d"></a>清净法身犹如虚空而无形相。<a id="a-4e"></a>从是身中流出一切法。<a id="a-4f"></a>此等皆是妙无比喻最胜白法。<a id="a-4g"></a>清净真理大利乐因。<a id="a-4h"></a>出生佛地最上善乐。<a id="a-4i"></a>而能圆满无尽法海。<a id="a-4j"></a>复能具足清净妙慧。<a id="a-4k"></a>即能成就大菩提心。<a id="a-4l"></a>如上所释菩提心义。<a id="a-4m"></a>于诸经中略集要文。<a id="a-4n"></a>唯佛菩萨能尽知见。</p>
 </body>
</html>