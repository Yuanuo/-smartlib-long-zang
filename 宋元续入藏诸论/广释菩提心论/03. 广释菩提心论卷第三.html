<!doctype html>
<html id="z3IBWDq1Dg" data-ver="435">
 <head>
  <meta charset="utf-8">
  <meta author="莲花戒">
  <meta library="龙藏">
  <meta catalog="宋元续入藏诸论">
  <meta period="unknown">
 </head>
 <body>
  <h1 id="a1">广释菩提心论卷第三</h1>
  <p id="a2"></p>
  <p id="a3">复次此中次第应修彼诸禅定。<a id="a-4"></a>谓若得离欲爱所有喜乐。<a id="a-5"></a>内心清净住正相应。<a id="a-6"></a>有寻有伺是初禅定。<a id="a-7"></a>又复此中无寻唯伺。<a id="a-8"></a>名中间禅。<a id="a-9"></a>初禅地爱若得离已。<a id="a-A"></a>所有喜乐内心清净住正相应。<a id="a-B"></a>是二禅定。<a id="a-C"></a>二禅地爱若得离已。<a id="a-D"></a>乐舍正知住正相应。<a id="a-E"></a>是三禅定。<a id="a-F"></a>三禅地爱若得离已。<a id="a-G"></a>舍念相应。<a id="a-H"></a>是四禅定。<a id="a-I"></a>所有无色定等行相应知。<a id="a-J"></a>是中诸所缘相如应分别。<a id="a-K"></a>于所缘中令心坚固。<a id="a-L"></a>如理所作以慧观察。<a id="a-M"></a>智光明生破无明种。<a id="a-N"></a>毕竟得断即正相应。<a id="a-O"></a>异此皆是外道所修。<a id="a-P"></a>非正三摩地。<a id="a-Q"></a>不能断烦恼。</p>
  <p id="aR">如诸经说。<a id="a-S"></a>所有正修三摩地时。<a id="a-T"></a>若我想生。<a id="a-U"></a>是即还复发起烦恼。<a id="a-V"></a>尔时住心当如止水。<a id="a-W"></a>入三摩地相应观行。</p>
  <p id="aX">如楞伽经说。<a id="a-Y"></a>总略而言。<a id="a-Z"></a>正慧观行唯心静住外无分别。<a id="a-a"></a>若住真如所缘是心应过。<a id="a-b"></a>心若过已彼无对碍而亦应过。<a id="a-c"></a>无对碍中若相应住是大乘观。<a id="a-d"></a>彼无发悟最胜寂静。<a id="a-e"></a>即胜无我智无对碍观。</p>
  <p id="af">此中意者。<a id="a-g"></a>如实观察心外必无色法分别。<a id="a-h"></a>是即最上相应胜行。<a id="a-i"></a>若尔识之与色云何有异。<a id="a-j"></a>或不异者识亦应有对碍义耶不然如梦分位所见不实。<a id="a-k"></a>是故识外如实伺察。<a id="a-l"></a>极微量色取不可得。<a id="a-m"></a>以不可得故如是成唯识。<a id="a-n"></a>无复一切外义可有。<a id="a-o"></a>唯心静住外无分别。<a id="a-p"></a>于伺察中以离色法故有所得相。<a id="a-q"></a>而为得者毕竟无所得。<a id="a-r"></a>是故于诸色法应观无色。<a id="a-s"></a>彼若唯心无实能取亦无所取。<a id="a-t"></a>是二取性实不可得。<a id="a-u"></a>离取舍故即心无二。<a id="a-v"></a>如是伺察亦无二相。<a id="a-w"></a>于真如所缘中是心亦过。<a id="a-x"></a>彼所取相亦复过已。<a id="a-y"></a>二无对碍。<a id="a-z"></a>于是无二智中住如实义。<a id="a-10"></a>所言唯心过已二无对碍。<a id="a-11"></a>是智于中而亦应离。<a id="a-12"></a>是故自性他性中诸有生性而不可得。<a id="a-13"></a>如应伺察诸众生性亦不和合。<a id="a-14"></a>若取若舍二不实性悉应远离。<a id="a-15"></a>当知一切物性诸有取著。<a id="a-16"></a>于无二智中皆应舍离。<a id="a-17"></a>于无对碍无二智中若如是住。<a id="a-18"></a>即于一切法如实觉了无有自性。<a id="a-19"></a>彼即能入最上实性。<a id="a-1A"></a>入无分别三摩地门。<a id="a-1B"></a>又若于是无对碍无二智中相应住者。<a id="a-1C"></a>是即最上实性中住。<a id="a-1D"></a>是大乘见。<a id="a-1E"></a>如是亦见最上实性。<a id="a-1F"></a>以见最上实性故。<a id="a-1G"></a>即于一切法慧眼观空。<a id="a-1H"></a>智光明中皆如实见。</p>
  <p id="a1I">如诸经说。<a id="a-1J"></a>云何见胜义谛。<a id="a-1K"></a>谓一切法无见。<a id="a-1L"></a>此中如是。<a id="a-1M"></a>所言无见者。<a id="a-1N"></a>是胜意乐真实无见。<a id="a-1O"></a>非如世间诸生盲者及瞑目人。<a id="a-1P"></a>缘阙故或不作意故而皆不见。<a id="a-1Q"></a>彼等有性颠倒种子悉不能断。<a id="a-1R"></a>此即不然。<a id="a-1S"></a>又如入无想定。<a id="a-1T"></a>后或出时还复生起有性取著。<a id="a-1U"></a>贪等根本诸烦恼聚而不解脱。<a id="a-1V"></a>所言有性取著贪等根本烦恼行相。<a id="a-1W"></a>如圣二谛等经说。<a id="a-1X"></a>若复有言入无分别总持法门。<a id="a-1Y"></a>无分别法中离色等相。<a id="a-1Z"></a>以决定慧于无色中。<a id="a-1a"></a>观无所得亦无作意。<a id="a-1b"></a>是胜义乐。<a id="a-1c"></a>非如无想定等。<a id="a-1d"></a>于诸色等取著法中作意而离。<a id="a-1e"></a>是故当知如前所说。<a id="a-1f"></a>诸色等中作意离相。<a id="a-1g"></a>若无正慧即不能断疑惑种子。<a id="a-1h"></a>譬如世间火若存时诸物烧然。<a id="a-1i"></a>云何能离思之一法。<a id="a-1j"></a>若不调止所有邪。<a id="a-1k"></a>妄分别刺等。<a id="a-1l"></a>何能拔除。</p>
  <p id="a1m">复次此中云何能离疑惑种子。<a id="a-1n"></a>谓于相应定中。<a id="a-1o"></a>以慧眼观彼种子空。<a id="a-1p"></a>如先所说。<a id="a-1q"></a>于色等中若以其所得相而为得者。<a id="a-1r"></a>毕竟无得。<a id="a-1s"></a>如人迷绳谓蛇。<a id="a-1t"></a>智了无异。<a id="a-1u"></a>色中离疑其义亦然。<a id="a-1v"></a>以慧眼观诸境不实邪妄计执。<a id="a-1w"></a>如人处于暗室复还掩闭。<a id="a-1x"></a>总一暗冥都无所见。<a id="a-1y"></a>又如瓶等器中盛满诸物。<a id="a-1z"></a>以盖覆故亦无所见。<a id="a-20"></a>此中意者。<a id="a-21"></a>是暗室等虽无所见。<a id="a-22"></a>然色等有性疑惑取着亦不能离。<a id="a-23"></a>以不离故彼虽无见不断过失。<a id="a-24"></a>如是等人诸取着心毕竟云何而能除断。<a id="a-25"></a>是故应以三摩地。<a id="a-26"></a>手执极微妙快利慧刀。<a id="a-27"></a>断彼思色等。<a id="a-28"></a>邪妄分别种子。<a id="a-29"></a>如是真实断故。<a id="a-2A"></a>譬如拔树连根悉除。<a id="a-2B"></a>地既无根不复生长。<a id="a-2C"></a>邪思种子既得断已。<a id="a-2D"></a>一切过失悉不复生。<a id="a-2E"></a>此中如是。<a id="a-2F"></a>断障等义是奢摩他毗钵舍那相应法门。<a id="a-2G"></a>即修行者所行之道。<a id="a-2H"></a>如世尊言。<a id="a-2I"></a>此相应门是无分别正智因性。<a id="a-2J"></a>故经颂云。</p>
  <p id="a2K">先安住戒次得定　　得彼定已慧当修 清净圆明智慧成　　智净先由戒具足</p>
  <p id="a2L">由此当知。<a id="a-2M"></a>所有奢摩他诸所缘中。<a id="a-2N"></a>心住坚固如理所作。<a id="a-2O"></a>以慧伺察智光明生。<a id="a-2P"></a>明现暗除智生障灭。<a id="a-2Q"></a>如人二目随量无差。<a id="a-2R"></a>于诸分位照明无异。<a id="a-2S"></a>智光明出亦复如是。<a id="a-2T"></a>非光明中有冥暗性。<a id="a-2U"></a>明暗二法互相违故。<a id="a-2V"></a>当知三摩地中离冥暗性亦复如是。<a id="a-2W"></a>若不尔者。<a id="a-2X"></a>云何能住心一境相。<a id="a-2Y"></a>是故若于三摩呬多中如实了知。<a id="a-2Z"></a>即能一向随顺正慧。<a id="a-2a"></a>此中所说悉不相违。</p>
  <p id="a2b">复次三摩呬多中。<a id="a-2c"></a>应以慧观都无色相。<a id="a-2d"></a>于一切法悉无所得。<a id="a-2e"></a>彼诸相应分位相中。<a id="a-2f"></a>无所进趣无所发悟。<a id="a-2g"></a>若自若他悉见无性。<a id="a-2h"></a>有性分别戏论相等一切息灭。<a id="a-2i"></a>如是即于正慧所观无相性中而得相应。<a id="a-2j"></a>有心分别悉不能立。<a id="a-2k"></a>即彼无性亦不可得。<a id="a-2l"></a>若于是中或谓有性而可见者。<a id="a-2m"></a>是见应止。<a id="a-2n"></a>如是止已。<a id="a-2o"></a>若于无性分别转者。<a id="a-2p"></a>此亦不然。<a id="a-2q"></a>设使有性三时相应。<a id="a-2r"></a>以慧眼观无相无得。<a id="a-2s"></a>又何止邪。<a id="a-2t"></a>如实义者。<a id="a-2u"></a>有性无性不应分别。<a id="a-2v"></a>一性异性亦不可分别。<a id="a-2w"></a>是中若离性与无性二分别者。<a id="a-2x"></a>悉能照达诸分别空。<a id="a-2y"></a>即彼能照及所照性亦无所有。<a id="a-2z"></a>如是乃得最上最胜无分别相应。<a id="a-30"></a>此中若住如是相应。<a id="a-31"></a>即一切分别悉能断灭。<a id="a-32"></a>所有烦恼障智障而亦能断。<a id="a-33"></a>于彼烦恼障不生不灭性中。<a id="a-34"></a>而性等颠倒根本悉除。</p>
  <p id="a35">如圣二谛等经说。<a id="a-36"></a>如是相应行中。<a id="a-37"></a>一切性等分别断已。<a id="a-38"></a>普尽性等颠倒无明自性烦恼障根本即断。<a id="a-39"></a>彼根本断已诸烦恼障而悉能断。</p>
  <p id="a3A">又如圣二谛经中。<a id="a-3B"></a>问妙吉祥菩萨言。<a id="a-3C"></a>云何能得烦恼调伏。<a id="a-3D"></a>云何而能了知烦恼。<a id="a-3E"></a>妙吉祥言。<a id="a-3F"></a>胜义谛中毕竟不生。<a id="a-3G"></a>彼一切法无生性中。<a id="a-3H"></a>世俗皆是不实颠倒。<a id="a-3I"></a>应当止息一切性等所起颠倒思惟分别。<a id="a-3J"></a>若彼思惟分别不止息者即有我共相。<a id="a-3K"></a>既有我共相即起立诸见。<a id="a-3L"></a>若见起立即烦恼转。<a id="a-3M"></a>天子若能了知胜义谛中一切法毕竟无生。<a id="a-3N"></a>即胜义谛具十种无颠倒。<a id="a-3O"></a>若胜义谛中无颠倒即无分别。<a id="a-3P"></a>若无分别得灭相应。<a id="a-3Q"></a>若灭相应彼我共相即不能得。<a id="a-3R"></a>若我共相既不能得。<a id="a-3S"></a>而彼诸见不能起立。<a id="a-3T"></a>乃至胜义谛中涅槃之见亦复不起。<a id="a-3U"></a>由如是故即于无生行中一切烦恼毕竟调伏。<a id="a-3V"></a>天子当知。<a id="a-3W"></a>诸烦恼于胜义谛无碍智中。<a id="a-3X"></a>毕竟空毕竟无相毕竟无性。<a id="a-3Y"></a>如是知者是为了知烦恼。<a id="a-3Z"></a>天子譬如毒蛇为咒所害。<a id="a-3a"></a>彼烦恼种亦复如是。<a id="a-3b"></a>天子又问云何为烦恼种。<a id="a-3c"></a>妙吉祥言天子彼胜义谛毕竟无生性中若于一切法起分别时。<a id="a-3d"></a>此即是为诸烦恼种。<a id="a-3e"></a>由是起诸性等颠倒。<a id="a-3f"></a>于颠倒中不能照达。<a id="a-3g"></a>是故若于所断法中一切颠倒悉能断者。<a id="a-3h"></a>所有智障能正决定而悉除遣。<a id="a-3i"></a>智障断已无相续性。<a id="a-3j"></a>譬如日光出时离诸云翳。<a id="a-3k"></a>于一切处照明无碍。<a id="a-3l"></a>而彼智光清净照明。<a id="a-3m"></a>若色若心一切自性亦复如是。<a id="a-3n"></a>诸物实性决定常住。<a id="a-3o"></a>于无相续性中。<a id="a-3p"></a>真实了如一切物性如实义者。<a id="a-3q"></a>此中物性。<a id="a-3r"></a>云何能以言词宣说。<a id="a-3s"></a>是故于彼胜义世俗谛中。<a id="a-3t"></a>如如所说如实了知一切色相及诸物性已。<a id="a-3u"></a>即得一切智。<a id="a-3v"></a>如是所说断障等义。<a id="a-3w"></a>是证一切智最上胜道。<a id="a-3x"></a>非彼声闻等道。<a id="a-3y"></a>彼诸颠倒不能尽除。<a id="a-3z"></a>亦复不能正断二障。</p>
  <p id="a40">如楞伽经说。<a id="a-41"></a>大慧。<a id="a-42"></a>彼声闻人起别异因有所住著。<a id="a-43"></a>彼见法已取为涅槃自谓得佛。<a id="a-44"></a>而不能见法无我理。<a id="a-45"></a>大慧。<a id="a-46"></a>此非解脱。<a id="a-47"></a>如是声闻人自智所证未真出离。<a id="a-48"></a>谓得出离。<a id="a-49"></a>异见转故而彼所作非此相应。<a id="a-4A"></a>彼所行道非真解脱。<a id="a-4B"></a>世尊但说一乘之法。<a id="a-4C"></a>不说声闻等道。<a id="a-4D"></a>彼声闻人但于蕴中观察无我。<a id="a-4E"></a>而彼所得谓人无我。<a id="a-4F"></a>此中不然。<a id="a-4G"></a>应观三界一切唯识。<a id="a-4H"></a>若说识外有义得无我者。<a id="a-4I"></a>如是即于无二智无我中。<a id="a-4J"></a>而不得入。<a id="a-4K"></a>以他性得入故。<a id="a-4L"></a>若他性得入者。<a id="a-4M"></a>彼即非入唯识性故。</p>
  <p id="a4N">又如此经圣出世品中说。<a id="a-4O"></a>复次佛子当知。<a id="a-4P"></a>三界唯心所现是心。<a id="a-4Q"></a>亦无中边可得。<a id="a-4R"></a>若言有边即有所生。<a id="a-4S"></a>若言有中即有所住。<a id="a-4T"></a>一切皆是分别相故。<a id="a-4U"></a>若心无中边。<a id="a-4V"></a>是故能入彼无二智。<a id="a-4W"></a>如是入者是真实入。</p>
  <p id="a4X">此中有问。<a id="a-4Y"></a>若如是者诸相应分位当云何生。<a id="a-4Z"></a>答由彼清净胜愿力故。<a id="a-4a"></a>菩萨发起大悲。<a id="a-4b"></a>普为众生作利益事。<a id="a-4c"></a>从彼愿力。<a id="a-4d"></a>出生胜上诸布施等明白善行。<a id="a-4e"></a>彼即真实清净所生。<a id="a-4f"></a>又复菩萨大悲。<a id="a-4g"></a>若一切众生未能尽入诸法无性清净智中。<a id="a-4h"></a>菩萨乃至随入轮回。<a id="a-4i"></a>亦复不染轮回过失。<a id="a-4j"></a>而岂住于彼无发悟寂静法中。<a id="a-4k"></a>如经颂云。</p>
  <p id="a4l">无对碍中见　　最胜无我智</p>
  <p id="a4m">是故若于无二相中说无二语。<a id="a-4n"></a>是为最胜。<a id="a-4o"></a>即胜义谛中真胜意乐。<a id="a-4p"></a>于无二无对碍智中。<a id="a-4q"></a>毕竟无我无有自性。<a id="a-4r"></a>即得所见相应。<a id="a-4s"></a>彼所有见无别异见。<a id="a-4t"></a>一切无分别及无发悟。<a id="a-4u"></a>一切寂静。<a id="a-4v"></a>又问若尔云何能起诸相应行。<a id="a-4w"></a>答不然若或有见彼实。<a id="a-4x"></a>不能随顺胜义。<a id="a-4y"></a>何以故。<a id="a-4z"></a>是中无有主宰自在相应相故。<a id="a-50"></a>而何有见。<a id="a-51"></a>但以世俗法中随顺色等境界相故。<a id="a-52"></a>若智生起。<a id="a-53"></a>识亦随顺世间所行。<a id="a-54"></a>是故应知此彼智者。<a id="a-55"></a>智中冥会说有所见。<a id="a-56"></a>且非实有主宰等相。<a id="a-57"></a>若无二无对碍智生起时如实开晓。<a id="a-58"></a>乃能于是智中得如实见。<a id="a-59"></a>非谓一切法于胜义谛中无有自性。<a id="a-5A"></a>而世俗谛决定相应。<a id="a-5B"></a>若异此说。<a id="a-5C"></a>是诸异生狭劣之智。</p>
  <p id="a5D">如圣二谛经说。<a id="a-5E"></a>胜义谛中毕竟无性。<a id="a-5F"></a>世俗道中随亦应观。<a id="a-5G"></a>若异此者。<a id="a-5H"></a>彼愚夫异生声闻缘觉菩萨及佛等诸分位。<a id="a-5I"></a>当云何立。<a id="a-5J"></a>谓世俗无因故。<a id="a-5K"></a>世俗无生故。<a id="a-5L"></a>今此不然。<a id="a-5M"></a>世俗道中随应观故。<a id="a-5N"></a>于胜义谛实无所生。<a id="a-5O"></a>胜义谛中若有所得如兔角等。<a id="a-5P"></a>诸世俗法如幻如影及如响等。<a id="a-5Q"></a>由如是故。<a id="a-5R"></a>世俗缘生与胜义谛。<a id="a-5S"></a>是中物性非不和合。<a id="a-5T"></a>彼审思察无改转性。<a id="a-5U"></a>此中如是。<a id="a-5V"></a>当知世间一切如幻。<a id="a-5W"></a>诸烦恼业即是幻因。<a id="a-5X"></a>诸众生生即是幻转。<a id="a-5Y"></a>所有相应福智诸行亦是幻因。<a id="a-5Z"></a>如是相应智即于幻中转。</p>
  <p id="a5a">如般若波罗蜜多经说。<a id="a-5b"></a>须菩提所有声闻如化缘觉如化。<a id="a-5c"></a>菩萨如化如来如化。<a id="a-5d"></a>烦恼如化业如化。<a id="a-5e"></a>须菩提以是缘故。<a id="a-5f"></a>一切法如化。<a id="a-5g"></a>此如是等差别诸行及异生等。<a id="a-5h"></a>皆如幻相。<a id="a-5i"></a>于彼幻中如所了知。<a id="a-5j"></a>皆是不实取著。<a id="a-5k"></a>若能如是知。<a id="a-5l"></a>是即相应者。<a id="a-5m"></a>若执实取著即愚夫异生。<a id="a-5n"></a>如是所说实不相违。</p>
  <p id="a5o">如圣法集经颂云。</p>
  <p id="a5p">如幻所作事　　从化起解脱</p>
  <p id="a5q">此如前了知　　非化中有著</p>
  <p id="a5r">说三有如化　　佛菩萨悉知</p>
  <p id="a5s">知已被胜铠　　作世间利益</p>
  <p id="a5t">如是等诸所行中。<a id="a-5u"></a>应观实性。<a id="a-5v"></a>如前所说奢摩他中。<a id="a-5w"></a>若沉下高举心等起时。<a id="a-5x"></a>应观一切法皆无自性。<a id="a-5y"></a>尔时应离高下作意智得成就。<a id="a-5z"></a>彼奢摩他毗钵舍那相应行者所行之道。<a id="a-60"></a>即得具足。<a id="a-61"></a>乃至能起信解力等。<a id="a-62"></a>住解行地。<a id="a-63"></a>观后欲起时还复思惟。<a id="a-64"></a>胜义谛中无有自性。<a id="a-65"></a>彼世俗谛亦如是住。</p>
  <p id="a66">如宝云经说。<a id="a-67"></a>菩萨云何得无我理。<a id="a-68"></a>善男子。<a id="a-69"></a>菩萨应以正智观察色受想行识。<a id="a-6A"></a>彼观察时是色生不可得。<a id="a-6B"></a>集不可得。<a id="a-6C"></a>灭不可得。<a id="a-6D"></a>如是受想行识若生若集若灭皆不可得。<a id="a-6E"></a>彼胜义谛中了知无生行已。<a id="a-6F"></a>起慧观察。<a id="a-6G"></a>不复所行而有取著。<a id="a-6H"></a>由是愚无智者。<a id="a-6I"></a>于如是等无自性中。<a id="a-6J"></a>执为有性。<a id="a-6K"></a>颠倒取著。<a id="a-6L"></a>是故生死循环无尽。<a id="a-6M"></a>现受众苦无有休息。<a id="a-6N"></a>菩萨大悲如是常起。<a id="a-6O"></a>无间思念现前为作。<a id="a-6P"></a>悲愍利益发胜愿行。<a id="a-6Q"></a>如我所行随得一切智已。<a id="a-6R"></a>于是法性如实觉了。<a id="a-6S"></a>然后于一切佛菩萨等供养称赞。<a id="a-6T"></a>成所作已。<a id="a-6U"></a>从空悲藏。<a id="a-6V"></a>发生一切施等福行。</p>
  <p id="a6W">如圣法集经说。<a id="a-6X"></a>若诸菩萨如实显示者。<a id="a-6Y"></a>谓于一切众生中以大悲转。<a id="a-6Z"></a>我此三摩地乐。<a id="a-6a"></a>一切法中如实显示。<a id="a-6b"></a>一切众生为作所成。<a id="a-6c"></a>由是大悲所开发时。<a id="a-6d"></a>即得增上戒定慧等。<a id="a-6e"></a>诸学圆满。<a id="a-6f"></a>成就阿耨多罗三藐三菩提。<a id="a-6g"></a>此中应知。<a id="a-6h"></a>慧及方便是诸菩萨所行相应胜道。<a id="a-6i"></a>不断世俗谛。<a id="a-6j"></a>显示胜义谛。<a id="a-6k"></a>若不断世俗即能以大悲而为先导。<a id="a-6l"></a>善为众生作利益事。<a id="a-6m"></a>远离颠倒。<a id="a-6n"></a>彼即名为善能建立出世间慧。<a id="a-6o"></a>由此乃为顺行方便。<a id="a-6p"></a>于诸方便所行时中。<a id="a-6q"></a>了如幻相亦不颠倒。<a id="a-6r"></a>以出世智。<a id="a-6s"></a>如如善修最胜方便。<a id="a-6t"></a>能于真实句义之中。<a id="a-6u"></a>发勇悍意出生胜慧。<a id="a-6v"></a>菩萨得是慧方便已。<a id="a-6w"></a>乃住相应所行胜道。</p>
  <p id="a6x">如无尽意经说。<a id="a-6y"></a>禅定无尽而能出生慧及方便。<a id="a-6z"></a>其所出生应知即是相应行者。<a id="a-70"></a>所行胜道。</p>
 </body>
</html>