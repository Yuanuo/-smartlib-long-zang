<!doctype html>
<html id="z3IBWDm1De" data-ver="375">
 <head>
  <meta charset="utf-8">
  <meta author="莲花戒">
  <meta library="龙藏">
  <meta catalog="宋元续入藏诸论">
  <meta period="unknown">
 </head>
 <body>
  <h1 id="a1">广释菩提心论卷第一</h1>
  <p id="a2"></p>
  <p id="a3">归命三世一切佛　　略集大乘诸法行</p>
  <p id="a4">建立最初胜事业　　我今广释菩提心</p>
  <p id="a5">此中云何。<a id="a-6"></a>若欲速证一切智者。<a id="a-7"></a>总略标心住于三处。<a id="a-8"></a>出生悲心。<a id="a-9"></a>从悲发生大菩提心。<a id="a-A"></a>所有最胜一切佛法。<a id="a-B"></a>皆由悲心而为根本。<a id="a-C"></a>此悲所因为观众生故。<a id="a-D"></a>如圣法集经云。<a id="a-E"></a>尔时观自在菩萨摩诃萨。<a id="a-F"></a>白佛言世尊。<a id="a-G"></a>诸菩萨不应修学多种法门。<a id="a-H"></a>但于一法而自勤行。<a id="a-I"></a>即于一切法如掌中得。<a id="a-J"></a>何等一法所谓大悲。<a id="a-K"></a>诸菩萨乘此大悲。<a id="a-L"></a>即于一切佛法如掌中得。<a id="a-M"></a>世尊譬如转轮圣王轮宝行处。<a id="a-N"></a>即得一切力聚。<a id="a-O"></a>而诸菩萨亦复如是。<a id="a-P"></a>大悲行处。<a id="a-Q"></a>即能成就一切佛法力聚。<a id="a-R"></a>世尊又如士夫命根坚固。<a id="a-S"></a>即能令诸根而得转故。<a id="a-T"></a>而诸菩萨亦复如是。<a id="a-U"></a>大悲坚固。<a id="a-V"></a>乃能令诸菩提行法而得转故。</p>
  <p id="aW">如无尽意经云。<a id="a-X"></a>复次舍利子。<a id="a-Y"></a>当知诸菩萨大悲无尽。<a id="a-Z"></a>何以故与一切法为先导故。<a id="a-a"></a>舍利子譬如士夫所有命根与出入息而为先导。<a id="a-b"></a>大乘法门广大普集亦复如是。<a id="a-c"></a>菩萨大悲为先导故。<a id="a-d"></a>如象头经云。<a id="a-e"></a>尔时有一天子。<a id="a-f"></a>问妙吉祥菩萨言。<a id="a-g"></a>当云何能发起一切菩萨胜行。<a id="a-h"></a>复云何住。<a id="a-i"></a>妙吉祥言。<a id="a-j"></a>天子大悲乃能发起一切菩萨胜行。<a id="a-k"></a>菩萨缘诸众生为境界住。<a id="a-l"></a>是故菩萨常起爱念一切众生。<a id="a-m"></a>而于己身无所顾惜。<a id="a-n"></a>纯一为他长养利益。<a id="a-o"></a>于长时中难作能作。<a id="a-p"></a>发生诸行。</p>
  <p id="aq">如信力法门经云。<a id="a-r"></a>彼诸菩萨悲心坚固。<a id="a-s"></a>为救度一切众生。<a id="a-t"></a>时而无少分苦想。<a id="a-u"></a>若得度已亦无所度之想。<a id="a-v"></a>不舍一切难行苦行。<a id="a-w"></a>如是不久诸行圆满。<a id="a-x"></a>成本所愿证一切智。<a id="a-y"></a>得一切佛法。<a id="a-z"></a>如是皆由悲为根本。<a id="a-10"></a>所有佛世尊现证一切智。<a id="a-11"></a>大悲普摄。<a id="a-12"></a>广为世间作最胜利益。<a id="a-13"></a>安住无住涅槃。<a id="a-14"></a>如是佛所行。<a id="a-15"></a>悉以大悲而为其因。<a id="a-16"></a>诸佛因中设有苦恼。<a id="a-17"></a>尔时乃缘众生作意。<a id="a-18"></a>转复多作增长不退。<a id="a-19"></a>如佛于诸经中说。<a id="a-1A"></a>一切众生于诸趣中有种种苦。<a id="a-1B"></a>如其所应极大苦恼。<a id="a-1C"></a>菩萨常为众生悲愍观察。<a id="a-1D"></a>所谓地狱趣中有种种苦。<a id="a-1E"></a>业火烧然长时无间苦恼无尽。<a id="a-1F"></a>如世盗贼种种治罚。<a id="a-1G"></a>系缚捶打铁叉驱逐。<a id="a-1H"></a>断截身分受诸苦恼。<a id="a-1I"></a>此苦亦然。<a id="a-1J"></a>饿鬼趣中有其种种极饥渴苦。<a id="a-1K"></a>身体干枯。<a id="a-1L"></a>为伺求食故互相残害。<a id="a-1M"></a>虽常伺求纵经百岁。<a id="a-1N"></a>终不能得少分残弃及不净等。<a id="a-1O"></a>又有饿鬼自力劣薄依他胜者。<a id="a-1P"></a>虽复依止而无所得。<a id="a-1Q"></a>设有所得。<a id="a-1R"></a>转为强力诸鬼。<a id="a-1S"></a>欺陵逼夺埵打治罚。<a id="a-1T"></a>受如是等无量苦恼。<a id="a-1U"></a>受是苦者。<a id="a-1V"></a>是昔人中富乐自在等类。<a id="a-1W"></a>由起诸恶故堕是趣中。<a id="a-1X"></a>畜生趣中受无数苦。<a id="a-1Y"></a>起恚害心互相食啖。<a id="a-1Z"></a>或有穿通其鼻或破裂其身。<a id="a-1a"></a>或打缚等极不自在。<a id="a-1b"></a>遍身楚痛。<a id="a-1c"></a>实无少分可爱乐处。<a id="a-1d"></a>如人负重尝无懈倦。<a id="a-1e"></a>虽复长时不念疲乏。<a id="a-1f"></a>又诸畜生于广野中一心肆逸。<a id="a-1g"></a>此彼奔驰曾无暂住。<a id="a-1h"></a>互相残害互起怖畏。<a id="a-1i"></a>于此趣中复有是苦。<a id="a-1j"></a>如是地狱饿鬼畜生诸趣。<a id="a-1k"></a>由起种种烦恼恶业。<a id="a-1l"></a>为其因故。<a id="a-1m"></a>彼彼趣中受诸苦恼。<a id="a-1n"></a>如人堕于崖险之处。<a id="a-1o"></a>苦恼亦然。<a id="a-1p"></a>彼人趣中有种种苦。<a id="a-1q"></a>如余处说。<a id="a-1r"></a>复次欲界诸天。<a id="a-1s"></a>欲火烧然心意散乱。<a id="a-1t"></a>欲令自心于刹那间定聚一处。<a id="a-1u"></a>竟不能得。<a id="a-1v"></a>当知欲乐坏时苦即现前。<a id="a-1w"></a>如贫苦者云何有乐。<a id="a-1x"></a>此欲天中常所堕灭。<a id="a-1y"></a>怖畏忧恼及破坏等亦非其乐。<a id="a-1z"></a>所有色界诸天。<a id="a-20"></a>谓由诸行常所迁转。<a id="a-21"></a>彼天报尽。<a id="a-22"></a>或复堕于地狱等趣。<a id="a-23"></a>如是等诸趣类中。<a id="a-24"></a>烦恼业等常所缠缚不得自在。<a id="a-25"></a>由是生诸苦恼。<a id="a-26"></a>是故当知苦火炽盛。<a id="a-27"></a>烧然世间而不休息。<a id="a-28"></a>菩萨见是苦已即起悲心。<a id="a-29"></a>普观一切众生。<a id="a-2A"></a>又复菩萨见诸众生受种种苦时。<a id="a-2B"></a>无怨无亲起悲愍心。<a id="a-2C"></a>平等观察而为救度。<a id="a-2D"></a>又一切众生无始已来轮回流转。<a id="a-2E"></a>菩萨未尝于一众生不起亲友之想。<a id="a-2F"></a>起是平等心故。<a id="a-2G"></a>即以是行。<a id="a-2H"></a>于十方一切众生普遍观察。<a id="a-2I"></a>若见一众生有苦恼者。<a id="a-2J"></a>菩萨爱之如子。<a id="a-2K"></a>即当代受不令众生受是苦恼。<a id="a-2L"></a>以是悲心转故。<a id="a-2M"></a>能令一切众生苦恼息灭。<a id="a-2N"></a>乃得成就大悲胜行。</p>
  <p id="a2O">如无尽意经云。<a id="a-2P"></a>此悲观行。<a id="a-2Q"></a>世尊于阿毗达磨经最初演说。<a id="a-2R"></a>为欲救度一切有情故。<a id="a-2S"></a>起悲愿等力。<a id="a-2T"></a>趣求阿耨多罗三藐三菩提。<a id="a-2U"></a>若不为度众生我即不发是菩提心。</p>
  <p id="a2V">如十地经云。<a id="a-2W"></a>一切众生中。<a id="a-2X"></a>诸无救护者无归趣者。<a id="a-2Y"></a>无依止者无知见者。<a id="a-2Z"></a>菩萨见已即生悲念。<a id="a-2a"></a>乃发阿耨多罗三藐三菩提心。<a id="a-2b"></a>若不为他开导教示。<a id="a-2c"></a>菩萨即不发阿耨多罗三藐三菩提心。<a id="a-2d"></a>是故当知诸菩萨。<a id="a-2e"></a>勇发阿耨多罗三藐三菩提心者。<a id="a-2f"></a>谓即悲心坚固。</p>
  <p id="a2g">如如来智印三摩地胜上经云。<a id="a-2h"></a>菩提心所行能坏轮回苦。</p>
  <p id="a2i">如弥勒解脱经云。<a id="a-2j"></a>善男子譬如有人不取大金刚宝。<a id="a-2k"></a>别得一切金庄严具。<a id="a-2l"></a>而亦不舍大金刚宝。<a id="a-2m"></a>于贫穷者而能普济。<a id="a-2n"></a>善男子。<a id="a-2o"></a>菩萨亦复如是。<a id="a-2p"></a>不取一切智心大金刚宝。<a id="a-2q"></a>别得一切声闻缘觉功德金庄严具。<a id="a-2r"></a>而亦不舍彼菩萨行。<a id="a-2s"></a>所有一切轮回贫穷者而能普济。<a id="a-2t"></a>菩萨能于一切种一切学。<a id="a-2u"></a>平等而修。<a id="a-2v"></a>是为无量胜行。<a id="a-2w"></a>是故从菩提心出生方便。<a id="a-2x"></a>成就大菩提果。</p>
  <p id="a2y">如如来示教胜军王经云。<a id="a-2z"></a>佛言大王。<a id="a-30"></a>若汝所作多种事业。<a id="a-31"></a>于一切种一切处。<a id="a-32"></a>应共布施波罗蜜多乃至般若波罗蜜多相应而学。<a id="a-33"></a>是故大王汝应如是于正等觉。<a id="a-34"></a>起欲信求愿趣向等心。<a id="a-35"></a>若住若行若卧若立。<a id="a-36"></a>若饮若食若诸所作。<a id="a-37"></a>决定常时思念作意。<a id="a-38"></a>观想一切佛菩萨缘觉声闻。<a id="a-39"></a>诸愚夫异生及己身等。<a id="a-3A"></a>所有过去未来现在。<a id="a-3B"></a>一切善根合集一处。<a id="a-3C"></a>发胜上心自当随喜已。<a id="a-3D"></a>普于一切佛菩萨缘觉声闻众中。<a id="a-3E"></a>供养承事所有功德。<a id="a-3F"></a>与一切众生共之。<a id="a-3G"></a>普愿众生乃至得一切智。<a id="a-3H"></a>一切佛法皆悉圆满若日日三时。<a id="a-3I"></a>回向阿耨多罗三藐三菩提。<a id="a-3J"></a>大王汝所作事皆得清净。<a id="a-3K"></a>菩提行等亦悉成就。<a id="a-3L"></a>复次大王。<a id="a-3M"></a>阿耨多罗三藐三菩提心。<a id="a-3N"></a>所生善根果报无数。<a id="a-3O"></a>若生人中或生天上。<a id="a-3P"></a>于一切处常得最胜。<a id="a-3Q"></a>而汝大王亦如是作。<a id="a-3R"></a>斯为广大。<a id="a-3S"></a>又复大王大菩提心最上最胜。<a id="a-3T"></a>若复所行真实。<a id="a-3U"></a>即能成就大菩提果。</p>
  <p id="a3V">如无畏抚问经云。<a id="a-3W"></a>发菩提心所生诸福如虚空界。<a id="a-3X"></a>广大胜上无有穷尽。<a id="a-3Y"></a>正使有人以殑伽沙数佛刹。<a id="a-3Z"></a>满中珍宝供养世尊。<a id="a-3a"></a>若有人能合掌至诚。<a id="a-3b"></a>一发阿耨多罗三藐三菩提心者。<a id="a-3c"></a>而此福德胜前福德不可较计。</p>
  <p id="a3d">如华严经云。<a id="a-3e"></a>善男子从菩提心生一切佛法。<a id="a-3f"></a>广大胜上庄严。<a id="a-3g"></a>菩提心有其一种。<a id="a-3h"></a>一者愿心二者分位心。<a id="a-3i"></a>又彼经云。<a id="a-3j"></a>善男子一切众生极难得者。<a id="a-3k"></a>所谓阿耨多罗三藐三菩提。<a id="a-3l"></a>若广起行愿。<a id="a-3m"></a>即得阿耨多罗三藐三菩提现前安住。<a id="a-3n"></a>普尽世间能作利益。<a id="a-3o"></a>善男子我得成佛。<a id="a-3p"></a>谓由发起求菩提心乘本愿心。<a id="a-3q"></a>后以所行诸行。<a id="a-3r"></a>从先所起彼一切行。<a id="a-3s"></a>而悉普摄成分位心。<a id="a-3t"></a>是故行愿等力若悉成立。<a id="a-3u"></a>即得善知识现前摄受。<a id="a-3v"></a>舍去一切不实境相。<a id="a-3w"></a>如妙吉祥菩萨于上衣王所发菩提心。<a id="a-3x"></a>菩萨如是发菩提心已。<a id="a-3y"></a>自行布施等诸波罗蜜多相应胜行。<a id="a-3z"></a>若人自不能调伏。<a id="a-40"></a>何能调伏他人。<a id="a-41"></a>是故当知菩萨若不自修诸行。<a id="a-42"></a>而何能得大菩提果。</p>
  <p id="a43">又如象头经云。<a id="a-44"></a>诸菩萨所行真实故得菩提。<a id="a-45"></a>非诸所行不真实故。</p>
  <p id="a46">如三摩地王经云。<a id="a-47"></a>童子如我所行得真实故。<a id="a-48"></a>而汝童子应如是学。<a id="a-49"></a>何以故童子。<a id="a-4A"></a>若所行真实。<a id="a-4B"></a>即不难得阿耨多罗三藐三菩提。</p>
  <p id="a4C">如是菩萨诸所行行。<a id="a-4D"></a>若以十波罗蜜多四无量四摄法等。<a id="a-4E"></a>广分别者。<a id="a-4F"></a>如无尽意经宝云等经说。<a id="a-4G"></a>又学有二种。<a id="a-4H"></a>谓世间出世间。<a id="a-4I"></a>云何世间学。<a id="a-4J"></a>谓技能功巧等。<a id="a-4K"></a>云何出世间学。<a id="a-4L"></a>谓禅定等。<a id="a-4M"></a>余复云何。<a id="a-4N"></a>谓利益众生所作一切事业。<a id="a-4O"></a>此中应知诸菩萨所行。<a id="a-4P"></a>要略而言谓慧及方便。<a id="a-4Q"></a>而此二法无令减少。</p>
  <p id="a4R">如维摩诘经云。<a id="a-4S"></a>菩萨无方便慧缚。<a id="a-4T"></a>有方便慧解。<a id="a-4U"></a>无慧方便缚。<a id="a-4V"></a>有慧方便解。<a id="a-4W"></a>又如象头经云。<a id="a-4X"></a>诸菩萨总略而言有二种道。<a id="a-4Y"></a>于是二道若具足者。<a id="a-4Z"></a>诸菩萨即能速证阿耨多罗三藐三菩提。<a id="a-4a"></a>何等为二所谓慧及方便。<a id="a-4b"></a>若离般若波罗蜜多行。<a id="a-4c"></a>诸波罗蜜多四摄法等。<a id="a-4d"></a>云何能严净佛土大富自在。<a id="a-4e"></a>成熟有情作诸化事。<a id="a-4f"></a>普摄诸法善巧方便。<a id="a-4g"></a>是故此慧与彼方便。<a id="a-4h"></a>为无颠倒性。<a id="a-4i"></a>有分别因。<a id="a-4j"></a>由此因故起正方便。<a id="a-4k"></a>如所说诸法。<a id="a-4l"></a>起无颠倒思惟分别。<a id="a-4m"></a>而能毕竟利乐自他。<a id="a-4n"></a>能令烦恼不起。<a id="a-4o"></a>犹如诸毒为咒所害。<a id="a-4p"></a>又此经云。<a id="a-4q"></a>智慧摄方便。<a id="a-4r"></a>此是有分别智。</p>
  <p id="a4s">又如信力法门经云。<a id="a-4t"></a>云何为善巧方便。<a id="a-4u"></a>谓摄一切法。<a id="a-4v"></a>云何为慧。<a id="a-4w"></a>谓于一切法无破坏善。</p>
  <p id="a4x">如是慧及方便二种。<a id="a-4y"></a>遍入诸地一切时常行。<a id="a-4z"></a>不得于中令其减少。<a id="a-50"></a>所有十地诸菩萨。<a id="a-51"></a>行十波罗蜜多乃至广行诸行。<a id="a-52"></a>如十地经广说。<a id="a-53"></a>所有八地菩萨。<a id="a-54"></a>从佛威仪起住止息行故。<a id="a-55"></a>彼经云。<a id="a-56"></a>复次佛子菩萨摩诃萨。<a id="a-57"></a>应当依先所起大愿加持善根力住。<a id="a-58"></a>诸佛世尊亦从是法门。<a id="a-59"></a>流出大智圆满诸所作。<a id="a-5A"></a>此即是为最上忍门。<a id="a-5B"></a>一切佛法由此而集。<a id="a-5C"></a>又善男子不应如是起止息行。<a id="a-5D"></a>如我所得十力四无所畏十八不共。<a id="a-5E"></a>诸神通等一切佛法。<a id="a-5F"></a>而汝未具当发精进。<a id="a-5G"></a>起诸愿求相应而行。<a id="a-5H"></a>是故汝于如是忍门。<a id="a-5I"></a>不应舍离。<a id="a-5J"></a>善男子汝岂不观察诸愚夫异生等。<a id="a-5K"></a>积集种种烦恼。<a id="a-5L"></a>起种种寻求相续不断。<a id="a-5M"></a>云何欲起止息之行。<a id="a-5N"></a>又善男子。<a id="a-5O"></a>当知诸法法性而自常住。<a id="a-5P"></a>以法性常住故。<a id="a-5Q"></a>如来即无生。<a id="a-5R"></a>谓诸声闻缘觉。<a id="a-5S"></a>不了一切法无分别无生故。<a id="a-5T"></a>如来以善方便出现世间。<a id="a-5U"></a>又善男子。<a id="a-5V"></a>汝见我身无量智无量。<a id="a-5W"></a>佛刹无量圆光无量。<a id="a-5X"></a>智现前门无量清净无量如是等诸广大法。<a id="a-5Y"></a>是故汝乘本愿行。<a id="a-5Z"></a>应常思念利益众生。<a id="a-5a"></a>即得如是不思议智门。</p>
  <p id="a5b">如十地经所说行相。<a id="a-5c"></a>与维摩诘经相违故。<a id="a-5d"></a>彼经云妙吉祥若人于如来所说法起轻谤者。<a id="a-5e"></a>是人虽出谤言。<a id="a-5f"></a>如我所说亦得清净。<a id="a-5g"></a>此中理事亦不相违。</p>
  <p id="a5h">如象头经云。<a id="a-5i"></a>佛言慈氏诸菩萨为菩提故。<a id="a-5j"></a>积集六波罗蜜多。<a id="a-5k"></a>或有痴人作如是言。<a id="a-5l"></a>般若波罗蜜多是菩萨学。<a id="a-5m"></a>云何复学余波罗蜜多。<a id="a-5n"></a>或有闻已于方便等诸波罗蜜多起舍离意。<a id="a-5o"></a>慈氏于汝意云何。<a id="a-5p"></a>如迦尸王取自身肉而救于鸽。<a id="a-5q"></a>是王岂愚痴耶。<a id="a-5r"></a>慈氏白言不也世尊。<a id="a-5s"></a>佛言慈氏我修菩萨行时。<a id="a-5t"></a>广修六波罗蜜多相应善根。<a id="a-5u"></a>应无利益耶。<a id="a-5v"></a>慈氏白言不也世尊。<a id="a-5w"></a>佛言如是慈氏。<a id="a-5x"></a>如汝于六十劫中积集。<a id="a-5y"></a>布施等诸波罗蜜多。<a id="a-5z"></a>乃至六十劫中积集。<a id="a-60"></a>般若波罗蜜多亦复如是。<a id="a-61"></a>彼中广说行。<a id="a-62"></a>相应知。</p>
 </body>
</html>