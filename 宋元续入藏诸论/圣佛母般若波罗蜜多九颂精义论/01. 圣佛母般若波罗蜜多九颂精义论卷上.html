<!DOCTYPE html>
<html>
<head>
  <meta charset="utf-8"/>
  <meta name="author" content="赤衣菩萨/古印度"/>
  <meta name="library" content="龙藏"/>
  <meta name="catalog" content="龙藏/宋元续入藏诸论"/>
  <title>圣佛母般若波罗蜜多九颂精义论卷上</title>
</head>
<body>
  <h1 class="head">圣佛母般若波罗蜜多九颂精义论卷上</h1>
  <p class="l-js-7c">般若波罗蜜多智　　体积善宝功德聚</p>
  <p class="l-js-7c">所有一切波罗蜜　　而彼本来性常住</p>
  <p class="l-js-7c">离诸戏论无对碍　　离诸分别得安隐</p>
  <p class="l-js-7c">最上微妙无自性　　离诸所有名相等</p>
  <p class="l-js-7c">方便宣说三乘法　　而彼三乘所得相</p>
  <p class="l-js-7c">皆是一切智智因　　稽首般若波罗蜜</p>
  <p class="l-js-7c">所有胜慧到彼岸　　若人乐欲正观者</p>
  <p class="l-js-7c">应当于彼九颂义　　总略如理而思择</p>
  <p>其九颂曰。</p>
  <p class="l-js-5c">从业增上生　　所谓六处相</p>
  <p class="l-js-5c">即此说复生　　所因如影现</p>
  <p class="l-js-5c">如幻所化城　　能观者亦化</p>
  <p class="l-js-5c">如彼所见色　　业化世亦然</p>
  <p class="l-js-5c">诸有说法声　　即是闻境界</p>
  <p class="l-js-5c">一切如对响　　缘成能所闻</p>
  <p class="l-js-5c">嗅香及了味　　触等境爱著</p>
  <p class="l-js-5c">此一切如梦　　虽得无所有</p>
  <p class="l-js-5c">如幻轮成人　　诸行作无实</p>
  <p class="l-js-5c">此如彼行作　　身轮亦无我</p>
  <p class="l-js-5c">若种种所得　　彼极刹那生</p>
  <p class="l-js-5c">此与阳焰等　　见即坏无相</p>
  <p class="l-js-5c">所取如影像　　无始从心生</p>
  <p class="l-js-5c">而彼相及识　　互相如影像</p>
  <p class="l-js-5c">观自净种中　　若智月出现</p>
  <p class="l-js-5c">彼如水中月　　现前无所有</p>
  <p class="l-js-5c">若相应者智　　彼即虚空相</p>
  <p class="l-js-5c">是故智所知　　皆如虚空相</p>
  <p>如前颂言。</p>
  <p class="l-js-7c">所有胜慧到彼岸　　若人乐欲正观者</p>
  <p class="l-js-7c">应当于彼九颂义　　总略如理而思择</p>
  <p>所言胜慧者。谓闻思修等相。彼岸者边际义。到者往到谓到毕竟边际离诸分别处所。如是乃至此义终竟。正观者。谓不颠倒相。乐欲者。所谓作意希望为性。彼义者。谓彼九颂说时所有之义。义即义门。思择者。谓思惟决择何所思邪。颂言总略。总略者。谓包总含略。</p>
  <p>此中应问何故总略说邪。答为令钝根之者能解其义故。</p>
  <p>前标九颂次第今释。</p>
  <p>第一颂言。</p>
  <p class="l-js-5c">从业增上生　　所谓六处相</p>
  <p class="l-js-5c">即此说复生　　所因如影现</p>
  <p>业谓善不善业。增上者谓业增上。由彼诸业增上力故彼即有生。何所生邪。颂言六处相。处谓识所依所生之处故名为处。此复云何谓眼等内六处。颂言相者标表为义。若此六处相有所生故。即彼如是复生诸法。此如是说是义终竟决定成就。</p>
  <p>问于胜义谛中云何自性。颂自释言所因如影现。由取影现而为喻故。于影现中诸有作者作业及所作事悉离性空。此义终竟。</p>
  <p>复次于外色等六处自性所生。今当一一次第显示。</p>
  <p>第二颂言。</p>
  <p class="l-js-5c">如幻所化城　　能观者亦化</p>
  <p class="l-js-5c">如彼所见色　　业化世亦然</p>
  <p>犹如幻法所化城邑。后能观者亦即是化。彼二非有。何以故。不实生性故。然能见所见彼二色相。外有对碍皆是业化。世间三界所见此犹彼故。其义亦然。此如是化与彼所化无差别性故。下颂言如声对响。为证成此义故。</p>
  <p>第三颂言。</p>
  <p class="l-js-5c">诸有说法声　　即是闻境界</p>
  <p class="l-js-5c">一切如对响　　缘成能所闻</p>
  <p>所言说法即能说者增上所生。彼所对声是闻境界。若闻境界此如是故。自余诸法皆如是生。是故取喻如声对响。此声对响与余法同。此中如是无差别言。乃云一切所言。缘成者。谓即闻等缘成故。闻若彼所有皆所作性。是故能闻所闻有所得中悉是缘成。所以有声皆如对响。如是所说此义毕竟。故下颂云一切如梦。为证成此义故。</p>
  <p>第四颂言。</p>
  <p class="l-js-5c">嗅香及了味　　触等境爱著</p>
  <p class="l-js-5c">此一切如梦　　虽得无所有</p>
  <p>言嗅香者。谓鼻识境界。诸所作性所嗅香等。了味者谓舌识境界。了诸味等。触谓身识境界觉诸触等。于如是等诸境界中所求所乐而生爱著。于彼彼境各各系属随所系属。香味触等别别所受。若于彼等境中起有所得相即不可得。是故颂言一切如梦。一切者此即无差别意。</p>
  <p>然眼等内处色等外处亦非不有。若不尔者云何发起作者所行。为破此疑故。</p>
  <p>第五颂言。</p>
  <p class="l-js-5c">如幻轮成人　　诸行作无实</p>
  <p class="l-js-5c">此如彼行作　　身轮亦无我</p>
  <p>譬如幻轮法用成人身相。彼幻所成人种种行作皆悉具有。亦复如人假有作者及所作用。又复亦有所行作事去来等相。颂言诸者。种种分类所作之义。何所作邪。谓幻所成身。若如是身幻法成故。即彼幻身而实无我。无者离义。我谓主宰。此言无我谓离我故。所以此中无其作者。于胜义谛中都无所有。是故颂言。诸行作无实。无实者谓无力能义。今此如是无其力能。谓此作者无主宰故。若幻所成人无其主宰。虽所显示而无其实。诸法亦然毕竟无实。此中应知无差别意故。下颂言与阳焰等。为证成此义故。</p>
  <p>第六颂言。</p>
  <p class="l-js-5c">若种种所得　　彼极刹那生</p>
  <p class="l-js-5c">此与阳焰等　　见即坏无相</p>
  <p>种种者。谓多种类。所得者。谓差别遍计所取境相。彼所取境极刹那生。刹那刹那名极刹那。生者起义。谓极刹那有所生起。若极刹那有所生故。彼彼诸法从极刹那之所生者悉是无常此义终竟。</p>
</body></html>