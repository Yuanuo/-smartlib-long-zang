<!doctype html>
<html id="z3IBWFD1EG" data-ver="167">
 <head>
  <meta charset="utf-8">
  <meta author="胜德赤衣菩萨">
  <meta library="龙藏">
  <meta catalog="宋元续入藏诸论">
  <meta period="unknown">
 </head>
 <body>
  <h1 id="a1">圣佛母般若波罗蜜多九颂精义论卷上</h1>
  <p id="a2">般若波罗蜜多智　　体积善宝功德聚</p>
  <p id="a3">所有一切波罗蜜　　而彼本来性常住</p>
  <p id="a4">离诸戏论无对碍　　离诸分别得安隐</p>
  <p id="a5">最上微妙无自性　　离诸所有名相等</p>
  <p id="a6">方便宣说三乘法　　而彼三乘所得相</p>
  <p id="a7">皆是一切智智因　　稽首般若波罗蜜</p>
  <p id="a8">所有胜慧到彼岸　　若人乐欲正观者</p>
  <p id="a9">应当于彼九颂义　　总略如理而思择</p>
  <p id="aA">其九颂曰。</p>
  <p id="aB">从业增上生　　所谓六处相</p>
  <p id="aC">即此说复生　　所因如影现</p>
  <p id="aD">如幻所化城　　能观者亦化</p>
  <p id="aE">如彼所见色　　业化世亦然</p>
  <p id="aF">诸有说法声　　即是闻境界</p>
  <p id="aG">一切如对响　　缘成能所闻</p>
  <p id="aH">嗅香及了味　　触等境爱着</p>
  <p id="aI">此一切如梦　　虽得无所有</p>
  <p id="aJ">如幻轮成人　　诸行作无实</p>
  <p id="aK">此如彼行作　　身轮亦无我</p>
  <p id="aL">若种种所得　　彼极刹那生</p>
  <p id="aM">此与阳焰等　　见即坏无相</p>
  <p id="aN">所取如影像　　无始从心生</p>
  <p id="aO">而彼相及识　　互相如影像</p>
  <p id="aP">观自净种中　　若智月出现</p>
  <p id="aQ">彼如水中月　　现前无所有</p>
  <p id="aR">若相应者智　　彼即虚空相</p>
  <p id="aS">是故智所知　　皆如虚空相</p>
  <p id="aT">如前颂言。</p>
  <p id="aU">所有胜慧到彼岸　　若人乐欲正观者</p>
  <p id="aV">应当于彼九颂义　　总略如理而思择</p>
  <p id="aW">所言胜慧者。<a id="a-X"></a>谓闻思修等相。<a id="a-Y"></a>彼岸者边际义。<a id="a-Z"></a>到者往到谓到毕竟边际离诸分别处所。<a id="a-a"></a>如是乃至此义终竟。<a id="a-b"></a>正观者。<a id="a-c"></a>谓不颠倒相。<a id="a-d"></a>乐欲者。<a id="a-e"></a>所谓作意希望为性。<a id="a-f"></a>彼义者。<a id="a-g"></a>谓彼九颂说时所有之义。<a id="a-h"></a>义即义门。<a id="a-i"></a>思择者。<a id="a-j"></a>谓思惟决择何所思邪。<a id="a-k"></a>颂言总略。<a id="a-l"></a>总略者。<a id="a-m"></a>谓包总含略。</p>
  <p id="an">此中应问何故总略说邪。<a id="a-o"></a>答为令钝根之者能解其义故。</p>
  <p id="ap">前标九颂次第今释。</p>
  <p id="aq">第一颂言。</p>
  <p id="ar">从业增上生　　所谓六处相</p>
  <p id="as">即此说复生　　所因如影现</p>
  <p id="at">业谓善不善业。<a id="a-u"></a>增上者谓业增上。<a id="a-v"></a>由彼诸业增上力故彼即有生。<a id="a-w"></a>何所生邪。<a id="a-x"></a>颂言六处相。<a id="a-y"></a>处谓识所依所生之处故名为处。<a id="a-z"></a>此复云何谓眼等内六处。<a id="a-10"></a>颂言相者标表为义。<a id="a-11"></a>若此六处相有所生故。<a id="a-12"></a>即彼如是复生诸法。<a id="a-13"></a>此如是说是义终竟决定成就。</p>
  <p id="a14">问于胜义谛中云何自性。<a id="a-15"></a>颂自释言所因如影现。<a id="a-16"></a>由取影现而为喻故。<a id="a-17"></a>于影现中诸有作者作业及所作事悉离性空。<a id="a-18"></a>此义终竟。</p>
  <p id="a19">复次于外色等六处自性所生。<a id="a-1A"></a>今当一一次第显示。</p>
  <p id="a1B">第二颂言。</p>
  <p id="a1C">如幻所化城　　能观者亦化</p>
  <p id="a1D">如彼所见色　　业化世亦然</p>
  <p id="a1E">犹如幻法所化城邑。<a id="a-1F"></a>后能观者亦即是化。<a id="a-1G"></a>彼二非有。<a id="a-1H"></a>何以故。<a id="a-1I"></a>不实生性故。<a id="a-1J"></a>然能见所见彼二色相。<a id="a-1K"></a>外有对碍皆是业化。<a id="a-1L"></a>世间三界所见此犹彼故。<a id="a-1M"></a>其义亦然。<a id="a-1N"></a>此如是化与彼所化无差别性故。<a id="a-1O"></a>下颂言如声对响。<a id="a-1P"></a>为证成此义故。</p>
  <p id="a1Q">第三颂言。</p>
  <p id="a1R">诸有说法声　　即是闻境界</p>
  <p id="a1S">一切如对响　　缘成能所闻</p>
  <p id="a1T">所言说法即能说者增上所生。<a id="a-1U"></a>彼所对声是闻境界。<a id="a-1V"></a>若闻境界此如是故。<a id="a-1W"></a>自余诸法皆如是生。<a id="a-1X"></a>是故取喻如声对响。<a id="a-1Y"></a>此声对响与余法同。<a id="a-1Z"></a>此中如是无差别言。<a id="a-1a"></a>乃云一切所言。<a id="a-1b"></a>缘成者。<a id="a-1c"></a>谓即闻等缘成故。<a id="a-1d"></a>闻若彼所有皆所作性。<a id="a-1e"></a>是故能闻所闻有所得中悉是缘成。<a id="a-1f"></a>所以有声皆如对响。<a id="a-1g"></a>如是所说此义毕竟。<a id="a-1h"></a>故下颂云一切如梦。<a id="a-1i"></a>为证成此义故。</p>
  <p id="a1j">第四颂言。</p>
  <p id="a1k">嗅香及了味　　触等境爱着</p>
  <p id="a1l">此一切如梦　　虽得无所有</p>
  <p id="a1m">言嗅香者。<a id="a-1n"></a>谓鼻识境界。<a id="a-1o"></a>诸所作性所嗅香等。<a id="a-1p"></a>了味者谓舌识境界。<a id="a-1q"></a>了诸味等。<a id="a-1r"></a>触谓身识境界觉诸触等。<a id="a-1s"></a>于如是等诸境界中所求所乐而生爱着。<a id="a-1t"></a>于彼彼境各各系属随所系属。<a id="a-1u"></a>香味触等别别所受。<a id="a-1v"></a>若于彼等境中起有所得相即不可得。<a id="a-1w"></a>是故颂言一切如梦。<a id="a-1x"></a>一切者此即无差别意。</p>
  <p id="a1y">然眼等内处色等外处亦非不有。<a id="a-1z"></a>若不尔者云何发起作者所行。<a id="a-20"></a>为破此疑故。</p>
  <p id="a21">第五颂言。</p>
  <p id="a22">如幻轮成人　　诸行作无实</p>
  <p id="a23">此如彼行作　　身轮亦无我</p>
  <p id="a24">譬如幻轮法用成人身相。<a id="a-25"></a>彼幻所成人种种行作皆悉具有。<a id="a-26"></a>亦复如人假有作者及所作用。<a id="a-27"></a>又复亦有所行作事去来等相。<a id="a-28"></a>颂言诸者。<a id="a-29"></a>种种分类所作之义。<a id="a-2A"></a>何所作邪。<a id="a-2B"></a>谓幻所成身。<a id="a-2C"></a>若如是身幻法成故。<a id="a-2D"></a>即彼幻身而实无我。<a id="a-2E"></a>无者离义。<a id="a-2F"></a>我谓主宰。<a id="a-2G"></a>此言无我谓离我故。<a id="a-2H"></a>所以此中无其作者。<a id="a-2I"></a>于胜义谛中都无所有。<a id="a-2J"></a>是故颂言。<a id="a-2K"></a>诸行作无实。<a id="a-2L"></a>无实者谓无力能义。<a id="a-2M"></a>今此如是无其力能。<a id="a-2N"></a>谓此作者无主宰故。<a id="a-2O"></a>若幻所成人无其主宰。<a id="a-2P"></a>虽所显示而无其实。<a id="a-2Q"></a>诸法亦然毕竟无实。<a id="a-2R"></a>此中应知无差别意故。<a id="a-2S"></a>下颂言与阳焰等。<a id="a-2T"></a>为证成此义故。</p>
  <p id="a2U">第六颂言。</p>
  <p id="a2V">若种种所得　　彼极刹那生</p>
  <p id="a2W">此与阳焰等　　见即坏无相</p>
  <p id="a2X">种种者。<a id="a-2Y"></a>谓多种类。<a id="a-2Z"></a>所得者。<a id="a-2a"></a>谓差别遍计所取境相。<a id="a-2b"></a>彼所取境极刹那生。<a id="a-2c"></a>刹那刹那名极刹那。<a id="a-2d"></a>生者起义。<a id="a-2e"></a>谓极刹那有所生起。<a id="a-2f"></a>若极刹那有所生故。<a id="a-2g"></a>彼彼诸法从极刹那之所生者悉是无常此义终竟。</p>
 </body>
</html>