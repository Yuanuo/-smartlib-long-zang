<!doctype html>
<html id="z3IBWD71DQ" data-ver="354">
 <head>
  <meta charset="utf-8">
  <meta author="法称菩萨">
  <meta library="龙藏">
  <meta catalog="宋元续入藏诸论">
  <meta period="unknown">
 </head>
 <body>
  <h1 id="a1">大乘集菩萨学论卷第二十三</h1>
  <h2 id="a2">念三宝品第十八之二</h2>
  <p id="a3">论曰。<a id="a-4"></a>由信等故。<a id="a-5"></a>则能缘念诸佛功德。<a id="a-6"></a>如护国尊者所问经偈云。</p>
  <p id="a7">稽首调御真金色　　面如满月净无垢</p>
  <p id="a8">功德圣智实难思　　于三有中无与等</p>
  <p id="a9">牟尼螺髻绀青色　　高显清净如须弥</p>
  <p id="aA">眉间毫相普照明　　乌瑟柅沙无见者</p>
  <p id="aB">如来目净若青莲　　譬军那花及珂月</p>
  <p id="aC">怜悯观视诸有情　　是故我今稽首礼</p>
  <p id="aD">如来舌相类铜色　　修广而能覆面轮</p>
  <p id="aE">演甘露法润群生　　是故我今稽首礼</p>
  <p id="aF">如来四十齿齐密　　洁白坚利若金刚</p>
  <p id="aG">出真实语发光辉　　是故我今稽首礼</p>
  <p id="aH">如来色相最殊特　　威光照耀百千刹</p>
  <p id="aI">释梵护世及诸天　　所有光明无复睹</p>
  <p id="aJ">如来双腨逾鹿王　　胸臆广袤如师子</p>
  <p id="aK">俯视安行侔象王　　大地山川俱震动</p>
  <p id="aL">如来身相极端严　　灿若金光而润泽</p>
  <p id="aM">于诸世间无比伦　　众生见者不厌舍</p>
  <p id="aN">如来往昔百千劫　　于所爱乐皆能施</p>
  <p id="aO">慈悲哀念诸有情　　是故我今稽首礼</p>
  <p id="aP">如来志乐修诸度　　戒檀忍进善坚固</p>
  <p id="aQ">禅定胜惠悉圆明　　是故我今稽首礼</p>
  <p id="aR">如来众中师子吼　　勇猛能摧诸异论</p>
  <p id="aS">三毒垢秽尽无余　　是故我今稽首礼</p>
  <p id="aT">牟尼三业超三有　　譬塞灲蕖不着水</p>
  <p id="aU">迦陵频伽净妙声　　是故我今稽具礼</p>
  <p id="aV">了知世间皆幻化　　如俳优者易形色</p>
  <p id="aW">亦如阳焰及梦中　　无我无人无寿者</p>
  <p id="aX">法本空寂无有生　　不能悟解随流转</p>
  <p id="aY">大慈普导诸群迷　　方便随机宣正法</p>
  <p id="aZ">观察世间诸苦恼　　贪等众病镇相萦</p>
  <p id="aa">如来无上大医王　　各各对治令解脱</p>
  <p id="ab">示生老死忧悲苦　　爱别离等诸过患</p>
  <p id="ac">牟尼救护于世间　　咸令厌离皆除断</p>
  <p id="ad">地狱鬼畜险恶趣　　诸有情辈随轮转</p>
  <p id="ae">悯彼无亲无道师　　指示愚迷登正路</p>
  <p id="af">过去诸佛出世间　　自在咸宣深法义</p>
  <p id="ag">如是世尊同彼说　　悉使众生证圣道</p>
  <p id="ah">佛声深远过梵天　　响润清彻生众善</p>
  <p id="ai">乾闼婆与紧那罗　　所出乐声皆不现</p>
  <p id="aj">积集清净诸功德　　演说无边真实语</p>
  <p id="ak">百千那由他众生　　闻已各发三乘意</p>
  <p id="al">若能供养于如来　　当获胜妙诸快乐</p>
  <p id="am">富贵自在众所钦　　后于世间为帝王</p>
  <p id="an">或作轮王御四洲　　具足七宝皆殊异</p>
  <p id="ao">常以十善利众生　　由于如来兴净业</p>
  <p id="ap">或为忉利诸天主　　或夜摩王睹史陀</p>
  <p id="aq">乃至他化大梵天　　皆因供养如来故</p>
  <p id="ar">如是见佛供养已　　及所闻法生信敬</p>
  <p id="as">皆能永断诸苦因　　得证寂静离尘垢</p>
  <p id="at">世尊了知道非道　　而能止恶咸归善</p>
  <p id="au">令诸众生获吉祥　　咸皆安住于圣道</p>
  <p id="av">若人求福供养佛　　常获无尽胜福藏</p>
  <p id="aw">于俱胝劫不可量　　乃至当证菩提果</p>
  <p id="ax">微妙刹土胜庄严　　如他化天极可爱</p>
  <p id="ay">随其愿力住其中　　身口意业常清净</p>
  <p id="az">如是种种妙福报　　皆由供养于如来</p>
  <p id="a10">是人虽处于世间　　如受龙宫天上乐</p>
  <p id="a11">如来具广大名称　　一切刹土悉闻知</p>
  <p id="a12">常于无边大众中　　十方诸佛皆称赞</p>
  <p id="a13">永离世间诸热恼　　显示大悲无与等</p>
  <p id="a14">最上寂静人中尊　　是故我今稽首礼</p>
  <p id="a15">我今获得五神通　　住立虚空伸赞叹</p>
  <p id="a16">稽首勇猛大导师　　分别诸法净无垢</p>
  <p id="a17">今于天人大集会　　称扬善逝诸功德</p>
  <p id="a18">所有广大胜福田　　同与众生成正觉</p>
  <p id="a19">又如法集经说。<a id="a-1A"></a>复次善男子。<a id="a-1B"></a>诸佛世尊具大福智而为庄严。<a id="a-1C"></a>以大慈悲为所行境。<a id="a-1D"></a>于诸世间为救护者。<a id="a-1E"></a>作大医王善拔毒箭。<a id="a-1F"></a>常住寂静妙三摩地。<a id="a-1G"></a>不着生死及与涅槃。<a id="a-1H"></a>乃至于诸有情犹如父母。<a id="a-1I"></a>以大慈心平等怜愍一切世间无有过者。<a id="a-1J"></a>以相应智为世照明。<a id="a-1K"></a>大智有情之所围绕。<a id="a-1L"></a>一切人民常乐承事。<a id="a-1M"></a>远离自乐息除他苦。<a id="a-1N"></a>住持正法。<a id="a-1O"></a>以法为主。<a id="a-1P"></a>得法自在。<a id="a-1Q"></a>以法为食。<a id="a-1R"></a>以法为药。<a id="a-1S"></a>以法为施。<a id="a-1T"></a>一切皆舍。<a id="a-1U"></a>以智拣择常不放逸。<a id="a-1V"></a>于险难处为作桥梁。<a id="a-1W"></a>如王者道平坦无障。<a id="a-1X"></a>乃至清净色身见者无厌。<a id="a-1Y"></a>诸佛世尊有如是等无量功德。<a id="a-1Z"></a>我当成就彼诸义利。<a id="a-1a"></a>此说名为菩萨念佛。<a id="a-1b"></a>云何念法。<a id="a-1c"></a>菩萨了知诸佛世尊无边功德。<a id="a-1d"></a>皆从法生。<a id="a-1e"></a>从法所化。<a id="a-1f"></a>从法所得。<a id="a-1g"></a>从法增上。<a id="a-1h"></a>从法而有。<a id="a-1i"></a>从法境界。<a id="a-1j"></a>从法依止。<a id="a-1k"></a>从法成就。<a id="a-1l"></a>乃至所有世出世间诸快乐事。<a id="a-1m"></a>亦从法生。<a id="a-1n"></a>从法成就。<a id="a-1o"></a>是故我求诸佛菩提。<a id="a-1p"></a>应尊重法。<a id="a-1q"></a>依法境界。<a id="a-1r"></a>依法所归。<a id="a-1s"></a>依法决定。<a id="a-1t"></a>依法坚固。<a id="a-1u"></a>依法修行。<a id="a-1v"></a>此说是名菩萨念法。<a id="a-1w"></a>复次菩萨于诸众生应当平等而为说法。<a id="a-1x"></a>以法无高下故。<a id="a-1y"></a>我同彼法其心平等。<a id="a-1z"></a>法无面从而为宣说。<a id="a-20"></a>以法无相党故。<a id="a-21"></a>我同彼法其心平等。<a id="a-22"></a>法无时节而为宣说。<a id="a-23"></a>以法内心领受故。<a id="a-24"></a>我同彼法其心平等。<a id="a-25"></a>法非于胜而为宣说。<a id="a-26"></a>于其劣者不为宣说。<a id="a-27"></a>以法各能入解故。<a id="a-28"></a>我同彼法其心平等。<a id="a-29"></a>法非于净而为宣说。<a id="a-2A"></a>于不净者不为宣说。<a id="a-2B"></a>以法离染污故。<a id="a-2C"></a>我同彼法其心平等。<a id="a-2D"></a>又法非于圣人而为宣说。<a id="a-2E"></a>于凡夫者不为宣说。<a id="a-2F"></a>以法离诸见故。<a id="a-2G"></a>我同彼法其心平等。<a id="a-2H"></a>法非尽说而夜不说。<a id="a-2I"></a>亦非夜说而昼不说。<a id="a-2J"></a>以法常所加持故。<a id="a-2K"></a>我同彼法其心平等。<a id="a-2L"></a>法非调伏亦无违越。<a id="a-2M"></a>以法无所取着故。<a id="a-2N"></a>我同彼法其心平等。<a id="a-2O"></a>法非减失亦非增长。<a id="a-2P"></a>以法如虚空故。<a id="a-2Q"></a>我同彼法其心平等。<a id="a-2R"></a>法不厌众生众生能护法。<a id="a-2S"></a>我同彼法其心平等。<a id="a-2T"></a>法非求所归与世作归依。<a id="a-2U"></a>我同彼法其心平等。<a id="a-2V"></a>法无损恼。<a id="a-2W"></a>以法离所害相故。<a id="a-2X"></a>我同彼法其心平等。<a id="a-2Y"></a>法无怨嫉。<a id="a-2Z"></a>以法离诸结使故。<a id="a-2a"></a>我同彼法其心平等。<a id="a-2b"></a>法非怖轮回。<a id="a-2c"></a>亦不乐涅槃。<a id="a-2d"></a>以法无分别故。<a id="a-2e"></a>我同彼法其心平等。<a id="a-2f"></a>菩萨如是积集正念。<a id="a-2g"></a>是为念法。<a id="a-2h"></a>云何念僧。<a id="a-2i"></a>此中复说。<a id="a-2j"></a>是说法者。<a id="a-2k"></a>是行法者。<a id="a-2l"></a>是思惟法者。<a id="a-2m"></a>是法福田者。<a id="a-2n"></a>是任持法者。<a id="a-2o"></a>是依止法者。<a id="a-2p"></a>是供养法者。<a id="a-2q"></a>是如法所作者。<a id="a-2r"></a>是法境界者。<a id="a-2s"></a>是法行处者。<a id="a-2t"></a>是成就法者。<a id="a-2u"></a>是自性质直者。<a id="a-2v"></a>是自性清净者。<a id="a-2w"></a>是随顺教诲者。<a id="a-2x"></a>是发起大悲者。<a id="a-2y"></a>是能拣择智境界者。<a id="a-2z"></a>是常修习白净法者。</p>
  <p id="a30">论曰。<a id="a-31"></a>菩萨如是念僧。<a id="a-32"></a>则能成办一切众生真实功德。<a id="a-33"></a>如无垢称经偈云。</p>
  <p id="a34">或示老病死　　成就诸群生</p>
  <p id="a35">了知如幻化　　通达无有碍</p>
  <p id="a36">或现劫烧尽　　天地皆洞然</p>
  <p id="a37">众人有常想　　照令知无常</p>
  <p id="a38">无数亿众生　　俱来请菩萨</p>
  <p id="a39">一时到其舍　　化令向佛道</p>
  <p id="a3A">经书禁咒术　　工巧诸伎艺</p>
  <p id="a3B">尽现行此事　　饶益诸群生</p>
  <p id="a3C">世间众道法　　悉于中出家</p>
  <p id="a3D">因以解人惑　　而不堕邪见</p>
  <p id="a3E">或作日月天　　梵王世界主</p>
  <p id="a3F">或时作地水　　或复作风火</p>
  <p id="a3G">劫中有疾疫　　现作诸药草</p>
  <p id="a3H">若有服之者　　除病消众毒</p>
  <p id="a3I">劫中有饥馑　　现身作饮食</p>
  <p id="a3J">先救彼饥渴　　却以法语人</p>
  <p id="a3K">劫中有刀兵　　为之起慈悲</p>
  <p id="a3L">化彼诸众生　　令住无诤地</p>
  <p id="a3M">若有大战阵　　立之以等力</p>
  <p id="a3N">菩萨现威势　　降伏使和安</p>
  <p id="a3O">一切国土中　　诸有地狱处</p>
  <p id="a3P">辄往到于彼　　免济其苦恼</p>
  <p id="a3Q">一切国土中　　畜生相食啖</p>
  <p id="a3R">皆现生于彼　　为之作利益</p>
  <p id="a3S">示受于五欲　　亦复现行禅</p>
  <p id="a3T">令魔心愦乱　　不能得其便</p>
  <p id="a3U">火中生莲花　　是可谓希有</p>
  <p id="a3V">在欲而行禅　　希有亦如是</p>
  <p id="a3W">或现作淫女　　引诸好色者</p>
  <p id="a3X">先以欲钩牵　　后令入佛智</p>
  <p id="a3Y">或为邑中主　　或作商人导</p>
  <p id="a3Z">国师及大臣　　以祐利众生</p>
  <p id="a3a">诸有贫穷者　　现作无尽藏</p>
  <p id="a3b">因以劝导之　　令发菩提心</p>
  <p id="a3c">我心憍慢者　　为现大力士</p>
  <p id="a3d">消伏诸贡高　　令住无上道</p>
  <p id="a3e">其有恐惧众　　居前而安慰</p>
  <p id="a3f">先以施无畏　　后令发道心</p>
  <p id="a3g">或现离淫欲　　为五通仙人</p>
  <p id="a3h">开导诸群生　　令住戒忍慈</p>
  <p id="a3i">见须供事者　　现为作僮仆</p>
  <p id="a3j">既悦可其意　　乃发以道心</p>
  <p id="a3k">随彼之所须　　得入于佛道</p>
  <p id="a3l">以善方便力　　皆能给足之</p>
  <p id="a3m">如是道无量　　所行无有涯</p>
  <p id="a3n">智惠无边际　　度脱无数众</p>
  <p id="a3o">假令一切佛　　于无数亿劫</p>
  <p id="a3p">赞叹其功德　　犹尚不能尽</p>
  <p id="a3q">菩萨修习供养功德。<a id="a-3r"></a>如宝光明陀罗尼经偈云。</p>
  <p id="a3s">放大光明鬘庄严　　种种微妙鬘云海</p>
  <p id="a3t">如是妙鬘普周遍　　广大供养作佛事</p>
  <p id="a3u">放大光明香庄严　　种种微妙香云海</p>
  <p id="a3v">如是妙香普周遍　　广大供养作佛事</p>
  <p id="a3w">放大光明花庄严　　种种微妙花云海</p>
  <p id="a3x">如是妙花普周遍　　广大供养作佛事</p>
  <p id="a3y">放大光明璎珞严　　种种璎珞妙云海</p>
  <p id="a3z">如是璎珞普周遍　　广大供养行佛事</p>
  <p id="a40">放大光明现宝幢　　青黄赤白相间饰</p>
  <p id="a41">种种珍宝共合成　　而用庄严于佛刹</p>
  <p id="a42">摩尼宝网色交映　　悬众缯幡以为盖</p>
  <p id="a43">垂珠璎珞演佛音　　庄严而覆如来上</p>
  <p id="a44">于一如来伸供养　　掌中涌施诸严具</p>
  <p id="a45">无量诸佛亦同然　　自在变现三摩地</p>
  <p id="a46">神通智力妙难思　　广能化利诸含识</p>
  <p id="a47">最上神变三摩地　　而现百千方便门</p>
  <p id="a48">于诸如来供养门　　一切能舍布施门</p>
  <p id="a49">杜多功德持戒门　　无尽不动忍辱门</p>
  <p id="a4A">勤行勇猛精进门　　安住寂静禅定门</p>
  <p id="a4B">达诸义趣胜惠门　　净修梵行神通门</p>
  <p id="a4C">行四摄事欢喜门　　积集福智利他门</p>
  <p id="a4D">四谛缘生解脱门　　修习根力胜道门</p>
  <p id="a4E">悟声闻乘解脱门　　观缘觉乘清净门</p>
  <p id="a4F">修最上乘神变门　　或现无常苦恼门</p>
  <p id="a4G">了知无我寿者门　　作不净观离贪门</p>
  <p id="a4H">证真常乐三昧门　　如是种种方便门</p>
  <p id="a4I">平等普共诸众生　　皆能证彼解脱门</p>
  <p id="a4J">现诸形类应群机　　神通说法难思议</p>
  <p id="a4K">随顺成熟诸有情　　各生爱敬咸安乐</p>
  <p id="a4L">常思出离世间因　　求证清净三摩地</p>
  <p id="a4M">若逢饥馑众难时　　随其所欲而周给</p>
  <p id="a4N">广能怜愍诸有情　　离诸忧怖常安隐</p>
  <p id="a4O">及以上妙诸饮食　　种种衣服诸库藏</p>
  <p id="a4P">国城所爱悉能捐　　于彼世间兴大施</p>
  <p id="a4Q">或现身相极殊特　　种种庄严具威势</p>
  <p id="a4R">涂香巧妙众花鬘　　巍巍色相无与等</p>
  <p id="a4S">如是形色及威仪　　各各见已乐瞻奉</p>
  <p id="a4T">为其方便演法音　　普使群生发道意</p>
  <p id="a4U">或现迦陵频伽声　　俱计罗及俱拏声</p>
  <p id="a4V">紧那罗众妙鼓声　　皆演如来解脱义</p>
  <p id="a4W">佛出世间所宣说　　八万四千真法藏</p>
  <p id="a4X">如是分别诸法门　　悉与众生作饶益</p>
  <p id="a4Y">或现苦恼或快乐　　及作义利非义利</p>
  <p id="a4Z">随宜引导令发心　　皆能与彼同修作</p>
  <p id="a4a">或见障难诸危厄　　种种逼迫难堪忍</p>
  <p id="a4b">当以勇悍大悲心　　代彼众生而受苦</p>
  <p id="a4c">若处无有解脱法　　亦无阿兰若出离</p>
  <p id="a4d">以王福力其兴崇　　令彼皆生于净信</p>
  <p id="a4e">若离在家贪爱缚　　则为超越世间因</p>
  <p id="a4f">于诸欲境尽蠲除　　是为世间照明者</p>
  <p id="a4g">若能具足诸功德　　是名行法大丈夫</p>
  <p id="a4h">牟尼妙行悉能修　　是人得生极乐土</p>
  <p id="a4i">寿命长远不可涯　　受胜妙乐消诸惑</p>
  <p id="a4j">生老病苦不能侵　　于无常中得自在</p>
  <p id="a4k">显示贪嗔诸过失　　炽然烧煮无暂停</p>
  <p id="a4l">如是四相亦复然　　普使群迷令觉悟</p>
  <p id="a4m">如来十力四无畏　　十八不共诸功德</p>
  <p id="a4n">我今称赞誓归依　　常于世间作义利</p>
  <p id="a4o">譬如种种诸幻士　　而能变现众形相</p>
  <p id="a4p">如来出现于世间　　神通示化亦如是</p>
  <p id="a4q">能以权巧善方便　　广行饶益诸有情</p>
  <p id="a4r">清净意乐叵思议　　譬若莲花超浊水</p>
  <p id="a4s">或现戏论诸言词　　璎珞庄严舞旋转</p>
  <p id="a4t">种种伎艺众所观　　显诸色相皆如幻</p>
  <p id="a4u">或为村营聚落主　　或为长者或商贾</p>
  <p id="a4v">或为辅相及宰臣　　辩论无伦大智者</p>
  <p id="a4w">或于旷野作大树　　或为无尽珍宝藏</p>
  <p id="a4x">如意摩尼随所须　　于迷方所为引导</p>
  <p id="a4y">或现所作诸事业　　种种彩绘及工巧</p>
  <p id="a4z">经营播植竞希求　　令悟世间非久住</p>
  <p id="a50">或现冤亲无憎爱　　咸令安隐获吉祥</p>
  <p id="a51">洞明方药济群生　　方便教示牟尼道</p>
  <p id="a52">或演最上牟尼法　　普使人天离痴惑</p>
  <p id="a53">令诸异道出家人　　发心归向一切智</p>
  <p id="a54">如是苦行诸外道　　常持不语乔答摩</p>
  <p id="a55">裸形离系号沙门　　各能依奉师尊教</p>
  <p id="a56">或有常持舍身行　　执为最胜无过上</p>
  <p id="a57">辫发长髻童子戒　　各能依奉师尊教</p>
  <p id="a58">或有五热而炙身　　或受狗牛等禁戒</p>
  <p id="a59">或有常被鹿皮衣　　各能依奉师尊教</p>
  <p id="a5A">或有常乐天中智　　无善无恶及无因</p>
  <p id="a5B">唯餐根果及清泉　　各能依奉师尊教</p>
  <p id="a5C">或有蹲坐或翘足　　或卧荆棘或涂灰</p>
  <p id="a5D">执杖令心不异缘　　各能依奉师尊教</p>
  <p id="a5E">乃至一一诸外道　　彼能猛利修苦行</p>
  <p id="a5F">化令永断诸苦因　　悉使深心求解脱</p>
  <p id="a5G">如是世间诸异见　　皆由依止于师尊</p>
  <p id="a5H">我今为接彼邪徒　　开示如来真实义</p>
  <p id="a5I">或演大乘微妙句　　或宣秘密真言句</p>
  <p id="a5J">或现直说显了句　　或乐天中言说句</p>
  <p id="a5K">或以文字分别句　　决定妙义金刚句</p>
  <p id="a5L">以智摧诸异论句　　弃背非法言论句</p>
  <p id="a5M">或示人中明咒句　　或现诸天胜妙句</p>
  <p id="a5N">诸龙夜叉乾闼婆　　阿苏啰及步多句</p>
  <p id="a5O">紧那罗与誐噜拏　　摩睺罗等所说句</p>
  <p id="a5P">各能入解彼言词　　宣畅如来解脱法</p>
  <p id="a5Q">谓由得悟真实义　　于佛法中心决定</p>
  <p id="a5R">语言智境妙难思　　此为最上三摩地</p>
  <p id="a5S">谓由获彼三摩地　　而能普放净光明</p>
  <p id="a5T">其光摄化诸机宜　　令获轻安常寂静</p>
  <p id="a5U">或放光明名善见　　众生蒙光而起信</p>
  <p id="a5V">悉能观察众善因　　具足不空无上智</p>
  <p id="a5W">由是光明普照已　　获睹无边佛法僧</p>
  <p id="a5X">如来塔庙众灵踪　　一一称扬伸供养</p>
  <p id="a5Y">又放光明名胜灯　　其光晃耀无能比</p>
  <p id="a5Z">为欲严净于世间　　能破微尘诸黑暗</p>
  <p id="a5a">彼光照瞩众生已　　各各持灯而奉献</p>
  <p id="a5b">如来供养不思议　　复以众灯而用施</p>
  <p id="a5c">或以酥灯及油灯　　或以松脂及竹苇</p>
  <p id="a5d">乃至众香妙宝灯　　施已愿授然灯记</p>
  <p id="a5e">又放光明名钩召　　悉能警集诸有情</p>
  <p id="a5f">由斯教诲彼群迷　　解脱轮回爱有海</p>
  <p id="a5g">如是慈光普照已　　各使众生得开悟</p>
  <p id="a5h">当令永离四瀑流　　现除忧恼常安乐</p>
 </body>
</html>