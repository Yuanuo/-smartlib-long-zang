<!doctype html>
<html id="z3IBWD11DL" data-ver="411">
 <head>
  <meta charset="utf-8">
  <meta author="法称菩萨">
  <meta library="龙藏">
  <meta catalog="宋元续入藏诸论">
  <meta period="unknown">
 </head>
 <body>
  <h1 id="a1">大乘集菩萨学论卷第十八</h1>
  <h2 id="a2">自性清净品第十四之二</h2>
  <p id="a3">大王。<a id="a-4"></a>是外地界坚硬性者。<a id="a-5"></a>尔时世间初建梵天所居宫殿。<a id="a-6"></a>大宝所成。<a id="a-7"></a>复生他化自在诸天所居宫殿。<a id="a-8"></a>皆七宝成。<a id="a-9"></a>大王。<a id="a-A"></a>若无地界坚硬性生。<a id="a-B"></a>彼何所来。<a id="a-C"></a>复成大地厚八万四千踰缮那。<a id="a-D"></a>纵广六万踰缮那。<a id="a-E"></a>复生轮围大轮围山。<a id="a-F"></a>坚固安住同一金刚。<a id="a-G"></a>复生苏弥卢山庾健陀山[寧*頁]泯陀山伊舍陀山乃至黑山。<a id="a-H"></a>如是三千大千世界次第成已。<a id="a-I"></a>坚固安住。<a id="a-J"></a>若无地界坚硬性生。<a id="a-K"></a>彼何所来。<a id="a-L"></a>大王。<a id="a-M"></a>又此世界欲坏灭时。<a id="a-N"></a>或为火焚成为水漂或为风吹。<a id="a-O"></a>而此大地为火烧时。<a id="a-P"></a>譬然酥油其焰弥炽。<a id="a-Q"></a>乃至煤烬不复可见。<a id="a-R"></a>若为水漂如投盐水中。<a id="a-S"></a>寻即消坏。<a id="a-T"></a>若为毗岚风所吹时。<a id="a-U"></a>彼三千大千世界悉皆散坏。<a id="a-V"></a>净尽无余。<a id="a-W"></a>大王。<a id="a-X"></a>此外地界生时本空。<a id="a-Y"></a>灭时亦空。<a id="a-Z"></a>自性空故。<a id="a-a"></a>无有男相亦无女相。<a id="a-b"></a>但唯言说之所显示。<a id="a-c"></a>如是地界与地界性。<a id="a-d"></a>皆不可得。<a id="a-e"></a>如实正慧而能了知。<a id="a-f"></a>云何内水界。<a id="a-g"></a>若此身内所有执受湿润等性。<a id="a-h"></a>彼复云何。<a id="a-i"></a>所谓涎汗涕唾脂髓脓血溲便等物。<a id="a-j"></a>为内水界。<a id="a-k"></a>大王。<a id="a-l"></a>若时忽见亲爱人等眼中流泪。<a id="a-m"></a>或为苦恼所逼流泪。<a id="a-n"></a>或闻深法信重流泪。<a id="a-o"></a>或为寒风所吹流泪。<a id="a-p"></a>如是水界从何所来。<a id="a-q"></a>水相干时复何所去。<a id="a-r"></a>乃至此界坏时遍兴黑云。<a id="a-s"></a>三十二重弥覆三千大千世界。<a id="a-t"></a>于虚空中降澍洪雨。<a id="a-u"></a>点大如象。<a id="a-v"></a>昼夜倾注相续不绝。<a id="a-w"></a>如是时分经五中劫。<a id="a-x"></a>其水积满上至梵世。<a id="a-y"></a>大王。<a id="a-z"></a>此大水界从何所来。<a id="a-10"></a>又此世界将欲坏时。<a id="a-11"></a>有二日出。<a id="a-12"></a>二日出已。<a id="a-13"></a>小河泉源悉皆干竭。<a id="a-14"></a>三日出时。<a id="a-15"></a>无热恼池流出四河亦皆枯涸。<a id="a-16"></a>四日出时。<a id="a-17"></a>大海水减一踰缮那。<a id="a-18"></a>或二或三渐次减少至十踰缮那或二十踰缮那。<a id="a-19"></a>次第枯竭至八十踰缮那。<a id="a-1A"></a>有余水在。<a id="a-1B"></a>或深一多罗树。<a id="a-1C"></a>或深至胸臆。<a id="a-1D"></a>或深如牛迹。<a id="a-1E"></a>乃至少水深一指面。<a id="a-1F"></a>当尔之时。<a id="a-1G"></a>大海中水悉皆干竭。<a id="a-1H"></a>净尽无余。<a id="a-1I"></a>大王。<a id="a-1J"></a>此水界相。<a id="a-1K"></a>生无所来灭无所去。<a id="a-1L"></a>生时本空。<a id="a-1M"></a>灭时亦空。<a id="a-1N"></a>自性空故。<a id="a-1O"></a>无有男相亦无女相。<a id="a-1P"></a>但唯言说之所显示。<a id="a-1Q"></a>如是水界与水界性。<a id="a-1R"></a>皆不可得。<a id="a-1S"></a>云何身内火界。<a id="a-1T"></a>若此身中所有执受温热等性。<a id="a-1U"></a>彼复云何。<a id="a-1V"></a>所谓温暖蒸热。<a id="a-1W"></a>咀嚼饮食成熟变坏。<a id="a-1X"></a>使令安乐入热数者。<a id="a-1Y"></a>名内火界。<a id="a-1Z"></a>云何外火界谓不执受温热相生。<a id="a-1a"></a>若复有人于旷野中寻求火缘。<a id="a-1b"></a>或以蒿艾。<a id="a-1c"></a>或牛粪屑。<a id="a-1d"></a>或兜罗绵。<a id="a-1e"></a>引火生已。<a id="a-1f"></a>或烧草木山林聚落。<a id="a-1g"></a>及余方处皆为所烧。<a id="a-1h"></a>大王。<a id="a-1i"></a>如是火界。<a id="a-1j"></a>生无所来灭无所去。<a id="a-1k"></a>从本已来自性离故。<a id="a-1l"></a>云何身内风界。<a id="a-1m"></a>轻动等性。<a id="a-1n"></a>彼复云何。<a id="a-1o"></a>谓此内风。<a id="a-1p"></a>或时上行。<a id="a-1q"></a>或时下行。<a id="a-1r"></a>或住腹间。<a id="a-1s"></a>或胁或背。<a id="a-1t"></a>或发隐疹。<a id="a-1u"></a>或聚成块。<a id="a-1v"></a>或如刀裂。<a id="a-1w"></a>或如针刺。<a id="a-1x"></a>出入息等遍满身肢。<a id="a-1y"></a>外风界者。<a id="a-1z"></a>谓若此风从四方来。<a id="a-20"></a>或紧如箭。<a id="a-21"></a>或利如刃。<a id="a-22"></a>若狂暴起。<a id="a-23"></a>摧折林木堕裂山峰。<a id="a-24"></a>若微细起飘举身衣动多罗树。<a id="a-25"></a>名外风界。<a id="a-26"></a>余如前说。<a id="a-27"></a>云何内空界。<a id="a-28"></a>若此身内皮肉血等显现增长离质碍性。<a id="a-29"></a>彼复云何。<a id="a-2A"></a>谓若眼窍耳穴面门咽喉。<a id="a-2B"></a>咽啖饮食所引滋味。<a id="a-2C"></a>于肠胃间通彻而出。<a id="a-2D"></a>若时业缘引生六处。<a id="a-2E"></a>诸处生已围绕空界。<a id="a-2F"></a>此说名入内空界数。<a id="a-2G"></a>然彼空界从何所来。<a id="a-2H"></a>若复外所显现离质碍性。<a id="a-2I"></a>名外空界。<a id="a-2J"></a>大王。<a id="a-2K"></a>若色变坏一切皆空。<a id="a-2L"></a>所以者何。<a id="a-2M"></a>是虚空界本无尽故。<a id="a-2N"></a>安住不动犹如涅盘。<a id="a-2O"></a>遍一切处无有障碍。<a id="a-2P"></a>大王。<a id="a-2Q"></a>譬如有人于彼高原穿凿池井。<a id="a-2R"></a>于意云何。<a id="a-2S"></a>是池井中所有空相。<a id="a-2T"></a>从何所来。<a id="a-2U"></a>王言。<a id="a-2V"></a>无所从来。<a id="a-2W"></a>佛言。<a id="a-2X"></a>大王。<a id="a-2Y"></a>设使彼人复填以土。<a id="a-2Z"></a>于意云何。<a id="a-2a"></a>空何所去。<a id="a-2b"></a>王言。<a id="a-2c"></a>空无所去。<a id="a-2d"></a>所以者何。<a id="a-2e"></a>是虚空界无去来故。<a id="a-2f"></a>不住男相不住女相。<a id="a-2g"></a>大王。<a id="a-2h"></a>外虚空界本来无动。<a id="a-2i"></a>所以者何。<a id="a-2j"></a>自性离故。<a id="a-2k"></a>如实正慧而能了知。</p>
  <p id="a2l">复次大王。<a id="a-2m"></a>云何识界。<a id="a-2n"></a>谓若眼根为主各别所缘显色形色及以表色。<a id="a-2o"></a>名眼识界。<a id="a-2p"></a>若六根为主缘于六境各别建立。<a id="a-2q"></a>名六识界。<a id="a-2r"></a>又此识界不着于根不住境界。<a id="a-2s"></a>非内非外及二中间。<a id="a-2t"></a>然此识界各各了别彼彼事已。<a id="a-2u"></a>即便灭谢。<a id="a-2v"></a>生无所来灭无所去。<a id="a-2w"></a>大王。<a id="a-2x"></a>识生时空灭时亦空。<a id="a-2y"></a>自性空故。<a id="a-2z"></a>不住男相亦非女相。<a id="a-30"></a>但唯言说之所显示。<a id="a-31"></a>如是识界与识界性皆不可得。<a id="a-32"></a>如实正慧而能了知。<a id="a-33"></a>大王。<a id="a-34"></a>云何眼处。<a id="a-35"></a>谓四大种地界水界火界风界所造净色。<a id="a-36"></a>若地界清净则眼处清净。<a id="a-37"></a>若水火风界清净则眼处清净。<a id="a-38"></a>何以故。<a id="a-39"></a>由地界清净眼处得生。<a id="a-3A"></a>是中无有少法可得。<a id="a-3B"></a>如是乃至由风界清净眼处得生。<a id="a-3C"></a>是中无有少法可得。<a id="a-3D"></a>何以故。<a id="a-3E"></a>无主宰故。<a id="a-3F"></a>无造作故。<a id="a-3G"></a>犹如涅盘自性净故。<a id="a-3H"></a>大王。<a id="a-3I"></a>如是眼处各各寻求。<a id="a-3J"></a>皆不可得。<a id="a-3K"></a>所以者何。<a id="a-3L"></a>由地界空故则地界清净。<a id="a-3M"></a>乃至风界空故则风界清净。<a id="a-3N"></a>若诸法自性本空则彼界何有清净。<a id="a-3O"></a>亦无忿诤。<a id="a-3P"></a>若净若诤皆不可得。<a id="a-3Q"></a>复有何色而可见耶。<a id="a-3R"></a>当知眼处毕竟空故自性亦空。<a id="a-3S"></a>前际后际皆不可得。<a id="a-3T"></a>未来所造亦不可得。<a id="a-3U"></a>何以故。<a id="a-3V"></a>自性离故。<a id="a-3W"></a>若自性无有则无男相亦无女相。<a id="a-3X"></a>何有爱乐若生爱乐是魔境界。<a id="a-3Y"></a>若无爱乐是佛境界。<a id="a-3Z"></a>何以故。<a id="a-3a"></a>若无爱乐则能远离一切诸法。</p>
  <p id="a3b">大王。<a id="a-3c"></a>云何耳处。<a id="a-3d"></a>谓四大种所造净色。<a id="a-3e"></a>乃至大王。<a id="a-3f"></a>诸法解脱决定现前如法界空。<a id="a-3g"></a>不可施设不可显示。<a id="a-3h"></a>不可记别无所希望。<a id="a-3i"></a>大王。<a id="a-3j"></a>诸根各各乐着境界。<a id="a-3k"></a>眼缘色时而生乐着。<a id="a-3l"></a>是故说色为眼境界。<a id="a-3m"></a>又此眼根缘于色境有三种相瞩。<a id="a-3n"></a>可爱色起于贪想。<a id="a-3o"></a>不可爱色起于嗔想。<a id="a-3p"></a>非爱非恶而起舍想。<a id="a-3q"></a>如是乃至意着法处为意境界。<a id="a-3r"></a>若彼意处缘可爱色极生乐着。<a id="a-3s"></a>为彼所牵引生贪行。<a id="a-3t"></a>不可爱色生于嗔行。<a id="a-3u"></a>于爱非爱起于痴行。<a id="a-3v"></a>如是声等三种攀缘领纳等相。<a id="a-3w"></a>准前应说。<a id="a-3x"></a>大王。<a id="a-3y"></a>当知诸根如幻境界如梦。<a id="a-3z"></a>譬如有人于睡梦中与诸婇女共相娱乐。<a id="a-40"></a>大王。<a id="a-41"></a>于意云何。<a id="a-42"></a>彼梦觉已。<a id="a-43"></a>忆念梦中婇女娱乐为实有不。<a id="a-44"></a>王言。<a id="a-45"></a>不也世尊。<a id="a-46"></a>大王。<a id="a-47"></a>于意云何。<a id="a-48"></a>是人所梦执谓为实为智者不。<a id="a-49"></a>不也世尊。<a id="a-4A"></a>何以故。<a id="a-4B"></a>梦中所见。<a id="a-4C"></a>众人婇女毕竟无有。<a id="a-4D"></a>何况与之共相娱乐。<a id="a-4E"></a>当知是人徒自疲劳。<a id="a-4F"></a>念梦中境不复可得。<a id="a-4G"></a>佛言。<a id="a-4H"></a>大王。<a id="a-4I"></a>如是如是。<a id="a-4J"></a>愚痴异生眼见色已。<a id="a-4K"></a>心生爱乐复起执着。<a id="a-4L"></a>为彼所牵造贪业行。<a id="a-4M"></a>身业三种语业四种意业三种。<a id="a-4N"></a>最初造作刹那灭谢。<a id="a-4O"></a>不依东方南西北方四维上下中间而住。<a id="a-4P"></a>于死边际命根灭时。<a id="a-4Q"></a>自分业报皆悉现前。<a id="a-4R"></a>犹如梦觉念梦中事。<a id="a-4S"></a>大王识为其主。<a id="a-4T"></a>业为攀缘。<a id="a-4U"></a>二种相因初识生起。<a id="a-4V"></a>或趣地狱。<a id="a-4W"></a>或堕傍生琰摩罗界及阿苏啰若人若天。<a id="a-4X"></a>初识生名。<a id="a-4Y"></a>各受其报。<a id="a-4Z"></a>同分心品相续随转。<a id="a-4a"></a>最后识灭名为死蕴。<a id="a-4b"></a>最初识起名为生蕴。<a id="a-4c"></a>大王当知。<a id="a-4d"></a>无有少法从于此世得至他世。<a id="a-4e"></a>所以者何。<a id="a-4f"></a>性生灭故。<a id="a-4g"></a>大王。<a id="a-4h"></a>身识生时。<a id="a-4i"></a>无所从来灭无所去。<a id="a-4j"></a>彼业生时。<a id="a-4k"></a>无所从来灭无所去。<a id="a-4l"></a>初识生时。<a id="a-4m"></a>无所从来灭无所去。<a id="a-4n"></a>何以故。<a id="a-4o"></a>自性离故。<a id="a-4p"></a>如是了知身识身识空。<a id="a-4q"></a>自业自业空。<a id="a-4r"></a>初识初识空。<a id="a-4s"></a>若灭灭空。<a id="a-4t"></a>若生生空。<a id="a-4u"></a>了知业缚无有作者亦无受者但名想耳。<a id="a-4v"></a>复次大王。<a id="a-4w"></a>譬若有人于睡梦中与诸冤对共相斗战。<a id="a-4x"></a>于意云何。<a id="a-4y"></a>是人觉已。<a id="a-4z"></a>忆念梦中斗战等事。<a id="a-50"></a>为实有不。<a id="a-51"></a>王言。<a id="a-52"></a>不也世尊。<a id="a-53"></a>佛言。<a id="a-54"></a>大王。<a id="a-55"></a>于意云何。<a id="a-56"></a>是人所梦执谓为实。<a id="a-57"></a>为智者不。<a id="a-58"></a>不也世尊。<a id="a-59"></a>何以故。<a id="a-5A"></a>梦中毕竟无有冤对。<a id="a-5B"></a>何况与之共相斗战。<a id="a-5C"></a>是人徒自忧恼都无有实。<a id="a-5D"></a>佛言。<a id="a-5E"></a>大王。<a id="a-5F"></a>如是如是。<a id="a-5G"></a>愚痴异生眼见恶色即生于恼。<a id="a-5H"></a>厌离破坏毁呰过失造嗔业行。<a id="a-5I"></a>余同前说。<a id="a-5J"></a>复次大王。<a id="a-5K"></a>譬若有人于睡梦中为毗舍遮之所娆害。<a id="a-5L"></a>心生怖畏痴迷闷绝。<a id="a-5M"></a>大王。<a id="a-5N"></a>于意云何。<a id="a-5O"></a>是人觉已。<a id="a-5P"></a>忆念梦中为鬼所娆。<a id="a-5Q"></a>为实尔不。<a id="a-5R"></a>不也世尊。<a id="a-5S"></a>梦中毕竟无鬼所恼。<a id="a-5T"></a>况痴迷耶。<a id="a-5U"></a>佛言。<a id="a-5V"></a>大王。<a id="a-5W"></a>如是如是。<a id="a-5X"></a>愚痴异生眼见是色。<a id="a-5Y"></a>痴迷不了造痴业行。<a id="a-5Z"></a>余如前说。<a id="a-5a"></a>复次大王。<a id="a-5b"></a>譬如梦中得闻众人美妙歌声箜篌弦管诸音乐等。<a id="a-5c"></a>大王。<a id="a-5d"></a>于意云何。<a id="a-5e"></a>是人觉已。<a id="a-5f"></a>忆念梦中所有歌乐。<a id="a-5g"></a>为实尔不。<a id="a-5h"></a>王曰。<a id="a-5i"></a>不也世尊。<a id="a-5j"></a>佛言。<a id="a-5k"></a>大王。<a id="a-5l"></a>于意云何。<a id="a-5m"></a>是人所梦执谓为实。<a id="a-5n"></a>是为智不。<a id="a-5o"></a>不也世尊。<a id="a-5p"></a>何以故。<a id="a-5q"></a>梦中众人尚不可得。<a id="a-5r"></a>何况美妙诸乐音声。<a id="a-5s"></a>是人徒自疲劳毕竟无有。<a id="a-5t"></a>佛言。<a id="a-5u"></a>大王。<a id="a-5v"></a>如是如是。<a id="a-5w"></a>愚痴异生闻可意声。<a id="a-5x"></a>闻已适悦复生乐着造贪业行。<a id="a-5y"></a>如是香等各各三种。<a id="a-5z"></a>准前应知。<a id="a-60"></a>乃至大王。<a id="a-61"></a>于此法中善自安意应作是念。<a id="a-62"></a>我当云何于人天中为作眼目为大灯炬而作照明。<a id="a-63"></a>为作船师令渡彼岸。<a id="a-64"></a>为大商主引至宝处。<a id="a-65"></a>未解脱者令得解脱。<a id="a-66"></a>未安隐者令其安隐。<a id="a-67"></a>未涅盘者令证涅盘。<a id="a-68"></a>大王当知。<a id="a-69"></a>诸根如幻境界如梦。<a id="a-6A"></a>凡夫缚着无有厌足。<a id="a-6B"></a>乃往过去无量世时。<a id="a-6C"></a>有转轮王名无量称。<a id="a-6D"></a>威德名闻富贵自在。<a id="a-6E"></a>统四大洲独为尊胜。<a id="a-6F"></a>随所意乐而得受用。<a id="a-6G"></a>一切林树常有花果。<a id="a-6H"></a>时世人民安隐无恼。<a id="a-6I"></a>复能降雨众妙香水。<a id="a-6J"></a>金银珍宝种种资具。<a id="a-6K"></a>诸有所须普皆充足。<a id="a-6L"></a>忽于一时升忉利天。<a id="a-6M"></a>帝释天主分座令坐。<a id="a-6N"></a>贪欲无厌欲侵其位。<a id="a-6O"></a>作是念已即便退没。<a id="a-6P"></a>群臣围绕咸共见之。<a id="a-6Q"></a>譬如生酥置热沙中不得久住。<a id="a-6R"></a>将趣命终。<a id="a-6S"></a>尔时有王名曰作爱。<a id="a-6T"></a>见是事已而作是言。<a id="a-6U"></a>我当云何于诸世间善说斯事。<a id="a-6V"></a>时无量称语作爱言。<a id="a-6W"></a>汝于未来当如是说。<a id="a-6X"></a>彼无量称贪无厌故自取命终。<a id="a-6Y"></a>乃至是故大王。<a id="a-6Z"></a>诸根如幻境界如梦。<a id="a-6a"></a>当自安意勿生信顺。<a id="a-6b"></a>身如阳焰自性无有。<a id="a-6c"></a>色受想行自性不实亦复如是。</p>
 </body>
</html>