<!doctype html>
<html id="z3IBWBr1D4" data-ver="484">
 <head>
  <meta charset="utf-8">
  <meta author="法称菩萨">
  <meta library="龙藏">
  <meta catalog="宋元续入藏诸论">
  <meta period="unknown">
 </head>
 <body>
  <h1 id="a1">大乘集菩萨学论卷第一</h1>
  <h2 id="a2">集布施学品第一之一</h2>
  <p id="a3">我闻地狱大险怖　　无穷猛苦镇烧然</p>
  <p id="a4">谓昔曾无寂静心　　故乐多闻亲大法</p>
  <p id="a5">闻已远离诸罪恶　　悔先所造尽无余</p>
  <p id="a6">我于善利未尝获　　斯少分中几减失</p>
  <p id="a7">菩萨妙乐胜无尽　　唯佛具证平等理</p>
  <p id="a8">希有难思法宝中　　愿乐刹那听我说</p>
  <p id="a9">三有所来成就主　　龙天八部诸眷属</p>
  <p id="aA">咸生渴仰起慈心　　欢喜谛受安隐语</p>
  <p id="aB">如来正法及佛子　　善入佛戒所生身</p>
  <p id="aC">我今集解大仙言　　遍乐投诚恭敬礼</p>
  <p id="aD">我于往昔无少解　　无教无言非善巧</p>
  <p id="aE">亦无利乐及含生　　唯自一心为法友</p>
  <p id="aF">然我意乐清净法　　为令长养诸善根</p>
  <p id="aG">如我等比睹斯文　　于义未习应为说</p>
  <p id="aH">论曰。<a id="a-I"></a>谓欲成就士夫义者。<a id="a-J"></a>于刹那顷具足难得。<a id="a-K"></a>若不思惟是安隐处。<a id="a-L"></a>此正等行当云何有。<a id="a-M"></a>如华严经云。<a id="a-N"></a>善财于胜热婆罗门。<a id="a-O"></a>而作是念。<a id="a-P"></a>得人身难。<a id="a-Q"></a>脱诸难难。<a id="a-R"></a>得无难难。<a id="a-S"></a>刹那具足清净难。<a id="a-T"></a>值佛出世难。<a id="a-U"></a>诸根具足难。<a id="a-V"></a>听闻佛法难。<a id="a-W"></a>得遇善人难。<a id="a-X"></a>逢真实善知识难。<a id="a-Y"></a>受如理正教难。<a id="a-Z"></a>得正命难。</p>
  <p id="aa">论曰。<a id="a-b"></a>此若干种正行知已。<a id="a-c"></a>若有大士如是观察。<a id="a-d"></a>我意于他脱诸苦怖。<a id="a-e"></a>不乐己身斯何殊妙。<a id="a-f"></a>唯护尸罗尽有情界拔诸苦本。<a id="a-g"></a>希妙乐行竖菩提因。<a id="a-h"></a>发坚固意不坏信根。<a id="a-i"></a>如宝光明陀罗尼所说偈云。<a id="a-j"></a>信顺诸佛及佛法。<a id="a-k"></a>亦信佛子所行道。<a id="a-l"></a>信于无上大菩提。<a id="a-m"></a>菩萨以斯初发心信为先导功德母。<a id="a-n"></a>长养一切胜善法。<a id="a-o"></a>断除疑网竭爱流。<a id="a-p"></a>信能显示安忍行。<a id="a-q"></a>信无浊染令心净。<a id="a-r"></a>弃除我慢恭敬本。<a id="a-s"></a>信如净手摄持因。<a id="a-t"></a>七圣法财无上行。<a id="a-u"></a>信能一切欢喜舍。<a id="a-v"></a>由信喜故入佛法。<a id="a-w"></a>是信出生智功德随佛所说皆通达。<a id="a-x"></a>信根光净极锋锐如实永断烦恼本。<a id="a-y"></a>信力坚固无能坏。<a id="a-z"></a>唯一谛信佛功德。<a id="a-10"></a>信于相应非相应刹那远离诸染着。<a id="a-11"></a>信能超出诸魔境显示最上解脱道。<a id="a-12"></a>信为不坏功德种。<a id="a-13"></a>谓能增长菩提苗。<a id="a-14"></a>信为出生胜智门。<a id="a-15"></a>应现十方诸觉者。<a id="a-16"></a>若常信重于佛宝。<a id="a-17"></a>非戒非学皆远离。<a id="a-18"></a>若能远离非戒学。<a id="a-19"></a>是人深赞佛功德。<a id="a-1A"></a>若常信重于法宝。<a id="a-1B"></a>则闻佛法无厌足。<a id="a-1C"></a>若闻佛法无厌足。<a id="a-1D"></a>于法信解不思议。<a id="a-1E"></a>若常信重于僧宝。<a id="a-1F"></a>则于净众无懈退若于净众无懈退。<a id="a-1G"></a>则于信力无能动。<a id="a-1H"></a>若于信力无能动。<a id="a-1I"></a>则得诸根净明利。<a id="a-1J"></a>若得诸根净明利。<a id="a-1K"></a>彼人远离诸恶友。<a id="a-1L"></a>若人远离诸恶友。<a id="a-1M"></a>为善法友之摄受。<a id="a-1N"></a>若善法友摄受已。<a id="a-1O"></a>则常修习广大善。<a id="a-1P"></a>若常修习广大善。<a id="a-1Q"></a>则得成办大因力。<a id="a-1R"></a>若得成办大因力。<a id="a-1S"></a>彼人信解最殊胜。<a id="a-1T"></a>若得信解最殊胜。<a id="a-1U"></a>即为诸佛常护念。<a id="a-1V"></a>若为诸佛常护念。<a id="a-1W"></a>则能发起菩提心。<a id="a-1X"></a>若能发起菩提心。<a id="a-1Y"></a>于佛功德勤修习。<a id="a-1Z"></a>若佛功德勤修习。<a id="a-1a"></a>则得生在如来家。<a id="a-1b"></a>若得生在如来家。<a id="a-1c"></a>于着无著俱解脱。<a id="a-1d"></a>于着无著解脱已。<a id="a-1e"></a>则得深心信清净。<a id="a-1f"></a>若得深心信清净。<a id="a-1g"></a>则得最上最殊胜。<a id="a-1h"></a>若得最上殊胜已。<a id="a-1i"></a>常行深妙波罗蜜。<a id="a-1j"></a>若行深妙波罗蜜。<a id="a-1k"></a>则能悟入摩诃衍。<a id="a-1l"></a>若能悟入摩诃衍。<a id="a-1m"></a>则知如法供养佛。<a id="a-1n"></a>若知如法供养佛。<a id="a-1o"></a>则得念佛心无动。<a id="a-1p"></a>若得念佛心无动。<a id="a-1q"></a>则常观佛不思议。<a id="a-1r"></a>若常观佛不思议。<a id="a-1s"></a>于佛无生无所住。<a id="a-1t"></a>若佛无生无所住。<a id="a-1u"></a>则知是法永不灭。</p>
  <p id="a1v">论曰。<a id="a-1w"></a>是中初发信根功德广大无量。<a id="a-1x"></a>于总聚中少略而说。<a id="a-1y"></a>又诸有情异生生身等。<a id="a-1z"></a>于如是法难生信解。<a id="a-20"></a>若深心清净植福资粮。<a id="a-21"></a>是信因力得住十佛刹微尘数众生劫。<a id="a-22"></a>受诸妙乐胜善福报。<a id="a-23"></a>于如是法当生信解。<a id="a-24"></a>如十法经所说偈云。<a id="a-25"></a>信为最胜乘。<a id="a-26"></a>运载成正觉。<a id="a-27"></a>是故信等事。<a id="a-28"></a>智者应亲近。<a id="a-29"></a>若人无信根。<a id="a-2A"></a>不生诸白法。<a id="a-2B"></a>譬如焦谷种。<a id="a-2C"></a>亦不生芽茎。<a id="a-2D"></a>又大善诱经云。<a id="a-2E"></a>尔时如来敕阿难言。<a id="a-2F"></a>于信法中如其了知。<a id="a-2G"></a>应当奉行。</p>
  <p id="a2H">论曰。<a id="a-2I"></a>行是信者于刹那顷得信根坚固。<a id="a-2J"></a>即菩提心坚固而能摄受一切福报。<a id="a-2K"></a>如师子王所问经云。<a id="a-2L"></a>尔时星贺那太子白佛言。<a id="a-2M"></a>世尊。<a id="a-2N"></a>云何令诸众生在所生处常得爱乐摄受诸法。<a id="a-2O"></a>佛言。<a id="a-2P"></a>欲解脱诸众生者。<a id="a-2Q"></a>常生谦敬发菩提心。<a id="a-2R"></a>是则名为常得爱乐摄受诸法。<a id="a-2S"></a>又如华严经云。<a id="a-2T"></a>善男子。<a id="a-2U"></a>菩提心者犹如种子。<a id="a-2V"></a>能生一切诸佛法故。<a id="a-2W"></a>菩提心者犹如良田。<a id="a-2X"></a>能长众生白净法故。<a id="a-2Y"></a>犹如大地。<a id="a-2Z"></a>一切世间所依持故。<a id="a-2a"></a>乃至菩提心者犹如慈父。<a id="a-2b"></a>训导守护诸菩萨故如毗沙门。<a id="a-2c"></a>能断一切贫穷苦故。<a id="a-2d"></a>如摩尼珠。<a id="a-2e"></a>成就一切诸义利故。<a id="a-2f"></a>菩提心者犹如贤瓶。<a id="a-2g"></a>圆满一切善希求故。<a id="a-2h"></a>如独钴杵。<a id="a-2i"></a>毕竟能摧烦恼冤故。<a id="a-2j"></a>犹如正法。<a id="a-2k"></a>能断深心诸作意故。<a id="a-2l"></a>犹如利剑。<a id="a-2m"></a>能断一切烦恼首故。<a id="a-2n"></a>菩提心者犹如利斧。<a id="a-2o"></a>能伐一切诸苦树故。<a id="a-2p"></a>犹如兵仗。<a id="a-2q"></a>防御一切极苦难故。<a id="a-2r"></a>犹如钩竿。<a id="a-2s"></a>于轮回海拔众生故。<a id="a-2t"></a>如大风轮。<a id="a-2u"></a>能疾飘偃一切障碍云雾草故。<a id="a-2v"></a>菩提心者犹如丛林。<a id="a-2w"></a>积集菩萨诸行愿故。<a id="a-2x"></a>如佛塔庙一切世间天人阿修罗等所尊重故。<a id="a-2y"></a>善男子。<a id="a-2z"></a>菩提心者成就如是无量殊胜功德。</p>
  <p id="a30">论曰。<a id="a-31"></a>云何复知诸异生等发菩提心。<a id="a-32"></a>是中引圣言量非一经所明。<a id="a-33"></a>如维摩诘所说经云。<a id="a-34"></a>虽起身见如须弥山。<a id="a-35"></a>犹能发起大菩提心生佛法矣。<a id="a-36"></a>又宝箧经说此异生菩萨义云。<a id="a-37"></a>佛告文殊师利。<a id="a-38"></a>譬如迦陵频伽鸟鶵未出卵时。<a id="a-39"></a>已能作于美妙音声文殊师利。<a id="a-3A"></a>是菩萨亦复如是。<a id="a-3B"></a>虽未断我见不出三界处无明[穀-禾+卵]。<a id="a-3C"></a>已能作于诸佛妙音。<a id="a-3D"></a>所谓空无相无愿解脱等音。<a id="a-3E"></a>又随说诸法经云。<a id="a-3F"></a>尔时胜慧菩萨于地龛中入涅盘时。<a id="a-3G"></a>于大城邑而获受生。<a id="a-3H"></a>彼于空性信解作对治故。<a id="a-3I"></a>又入定不定印经云。<a id="a-3J"></a>佛告文殊师利。<a id="a-3K"></a>云何名羊车行菩萨。<a id="a-3L"></a>譬如有人欲过五佛刹微尘数世界。<a id="a-3M"></a>是人乘彼羊车随路而去。<a id="a-3N"></a>过久远世行百踰缮那遇大风轮。<a id="a-3O"></a>以是缘故却退八万踰缮那。<a id="a-3P"></a>后是人于彼世界乘是羊车。<a id="a-3Q"></a>乃至不可说不可说劫能越一世界不。<a id="a-3R"></a>文殊师利言。<a id="a-3S"></a>不也世尊。<a id="a-3T"></a>佛言。<a id="a-3U"></a>若大乘者发菩提心已。<a id="a-3V"></a>不应受持读诵声闻乘教。<a id="a-3W"></a>或与诸声闻共住修习于声闻乘。<a id="a-3X"></a>或自深心为他所教于如是乘。<a id="a-3Y"></a>乃至悟解得彼智慧以是缘故于无上道即便退失。<a id="a-3Z"></a>是菩萨于菩提心所得慧根慧眼彼悉破坏。<a id="a-3a"></a>文殊师利。<a id="a-3b"></a>我说是名羊车行菩萨。</p>
  <p id="a3c">论曰。<a id="a-3d"></a>若菩萨爱乐大乘信解空性。<a id="a-3e"></a>于信解行而获圆满。<a id="a-3f"></a>此圣言量唯信解行菩萨见如是事。<a id="a-3g"></a>如宝云经说。<a id="a-3h"></a>以无数总持三摩地门神通游戏解脱智明无边法聚。<a id="a-3i"></a>平等超越一切愚夫行报。<a id="a-3j"></a>乃至后际不为利养。<a id="a-3k"></a>于俱胝劫世间所得受用资具。<a id="a-3l"></a>心无贪着亦不分别。<a id="a-3m"></a>如莲华敷具足庄严。<a id="a-3n"></a>又于无量百千俱胝那庾多劫安住大乘照了胜义。<a id="a-3o"></a>福智资粮希无减失。<a id="a-3p"></a>于其出离先所修习百千相应行门皆悉具足。</p>
  <p id="a3q">论曰。<a id="a-3r"></a>云何了义。<a id="a-3s"></a>谓初发菩提心者说住此地。<a id="a-3t"></a>不了义者少分标相得无疑惑。<a id="a-3u"></a>此圣言量信解行法所生言义。<a id="a-3v"></a>如中广略了信解行。<a id="a-3w"></a>复次如来秘密经云。<a id="a-3x"></a>尔时阿阇世王白佛言。<a id="a-3y"></a>世尊。<a id="a-3z"></a>彼菩提心当云何发。<a id="a-40"></a>佛言。<a id="a-41"></a>大王。<a id="a-42"></a>谓深心不退。<a id="a-43"></a>王言。<a id="a-44"></a>世尊。<a id="a-45"></a>云何深心不退。<a id="a-46"></a>佛言。<a id="a-47"></a>大王。<a id="a-48"></a>谓能发起大悲。<a id="a-49"></a>王言。<a id="a-4A"></a>世尊。<a id="a-4B"></a>云何能发大钴。<a id="a-4C"></a>佛言。<a id="a-4D"></a>大王。<a id="a-4E"></a>谓于诸众生不起厌舍之心。<a id="a-4F"></a>王言。<a id="a-4G"></a>世尊。<a id="a-4H"></a>云何于诸众生得无厌舍。<a id="a-4I"></a>佛言。<a id="a-4J"></a>大王。<a id="a-4K"></a>谓若不着己乐得无厌舍。</p>
  <p id="a4L">论曰。<a id="a-4M"></a>是中菩提心者。<a id="a-4N"></a>谓劝发大悲。<a id="a-4O"></a>欢喜敬爱义故。<a id="a-4P"></a>若不依如来教中相应。<a id="a-4Q"></a>是人无有出离。<a id="a-4R"></a>此菩提心见可呵厌。<a id="a-4S"></a>如是不名发菩提心者。<a id="a-4T"></a>如十法经云。<a id="a-4U"></a>善男子。<a id="a-4V"></a>若诸菩萨体性发菩提心时。<a id="a-4W"></a>得值如来及声闻众教化劝发阿耨多罗三藐三菩提心。<a id="a-4X"></a>是名最初喜乐发菩提心相。<a id="a-4Y"></a>若闻说菩提及菩提心已。<a id="a-4Z"></a>即发阿耨多罗三藐三菩提心者。<a id="a-4a"></a>是名第二喜乐发菩提心相。<a id="a-4b"></a>若彼众生无归无救见是二种住大悲心。<a id="a-4c"></a>乃至发阿耨多罗三藐三菩提心者。<a id="a-4d"></a>是名第三喜乐发菩提心相。<a id="a-4e"></a>若见如来众相圆满即生敬爱。<a id="a-4f"></a>乃至是名第四发菩提心相。</p>
  <p id="a4g">论曰。<a id="a-4h"></a>菩提心者。<a id="a-4i"></a>此有二种。<a id="a-4j"></a>一者愿菩提心。<a id="a-4k"></a>二者住菩提心。<a id="a-4l"></a>如华严经云。<a id="a-4m"></a>善男子。<a id="a-4n"></a>复有众生于众生界愿证难得阿耨多罗三藐三菩提心。<a id="a-4o"></a>复有众生住是难得阿耨多罗三藐三菩提心。</p>
  <p id="a4p">论曰。<a id="a-4q"></a>一者愿证作佛。<a id="a-4r"></a>一者愿住受生。<a id="a-4s"></a>又首楞严经说。<a id="a-4t"></a>因于某甲佛所发菩提心。<a id="a-4u"></a>云何复作少善根耶。<a id="a-4v"></a>如贤劫经云。<a id="a-4w"></a>昔星宿王如来于施音如来所初发菩提心时。<a id="a-4x"></a>为牧牛人以耽步罗叶施彼佛故。<a id="a-4y"></a>无量名称如来于电光如来所初发菩提心时。<a id="a-4z"></a>为织氎师以上妙衣施彼佛故。<a id="a-50"></a>焰光如来于无量光如来所初发菩提心时。<a id="a-51"></a>住城邑中以草灯炬施彼佛故。<a id="a-52"></a>难胜如来于坚固步如来所初发菩提心时。<a id="a-53"></a>为采樵者以少齿木施彼佛故。<a id="a-54"></a>功德幢如来于妙吉祥称如来所初发菩提心时。<a id="a-55"></a>为攻医师以一庵摩罗果施彼佛故。</p>
  <p id="a56">论曰。<a id="a-57"></a>此初发菩提心非满足行。<a id="a-58"></a>此阿厌事犹能解脱轮转得无量乐如慈氏解脱经云。<a id="a-59"></a>善男子。<a id="a-5A"></a>譬如有宝名曰金刚。<a id="a-5B"></a>能断一切贫穷苦故。<a id="a-5C"></a>善男子。<a id="a-5D"></a>此一切智心亦复如是。<a id="a-5E"></a>能断一切轮回苦故。</p>
  <p id="a5F">论曰。<a id="a-5G"></a>唯此发菩提心者得近彼果。<a id="a-5H"></a>应如是知。<a id="a-5I"></a>又善谏经云。<a id="a-5J"></a>佛言。<a id="a-5K"></a>大王。<a id="a-5L"></a>汝若谓多种作中能多种作者未。<a id="a-5M"></a>若我一切行中行一切行。<a id="a-5N"></a>一切处中利一切处。<a id="a-5O"></a>谓学布施波罗蜜多。<a id="a-5P"></a>如是乃至学般若波罗蜜多。<a id="a-5Q"></a>大王。<a id="a-5R"></a>是故汝于三藐三菩提亦复如是。<a id="a-5S"></a>乐欲发生净信意愿利他。<a id="a-5T"></a>行住坐卧。<a id="a-5U"></a>若梦觉时。<a id="a-5V"></a>若饮食时。<a id="a-5W"></a>而常具足随念作意。<a id="a-5X"></a>观察诸佛菩萨声闻缘觉诸异生身等积集过去未来现在一切善根。<a id="a-5Y"></a>称量已和合已。<a id="a-5Z"></a>应随喜者而自现前随喜。<a id="a-5a"></a>乃至遍虚空界遍涅槃界亦自随喜。<a id="a-5b"></a>又复随喜一切诸佛菩萨缘觉及声闻众供养事业。<a id="a-5c"></a>平等回向一切众生。<a id="a-5d"></a>乃至令诸众生得一切智智。<a id="a-5e"></a>普皆圆满诸佛善法。<a id="a-5f"></a>日日三时回向阿耨多罗三藐三菩提。<a id="a-5g"></a>大王。<a id="a-5h"></a>汝以如是正行得名王者。<a id="a-5i"></a>不捐宝位求菩提行亦获圆满。<a id="a-5j"></a>说是报者。<a id="a-5k"></a>大王。<a id="a-5l"></a>汝于彼时由发菩提心故。<a id="a-5m"></a>善根业报经无量数常生天上。<a id="a-5n"></a>于诸天中作天帝释。<a id="a-5o"></a>或生人间为人中王。<a id="a-5p"></a>大王。<a id="a-5q"></a>唯一发菩提心善根力故。<a id="a-5r"></a>余无别业。<a id="a-5s"></a>应知圆满或未圆满。<a id="a-5t"></a>以要言之。<a id="a-5u"></a>佛言。<a id="a-5v"></a>大王。<a id="a-5w"></a>唯一发菩提心者救度一切众生故。<a id="a-5x"></a>解脱一切众生故。<a id="a-5y"></a>安隐一切众生故。<a id="a-5z"></a>究竟令诸众生至涅槃故。<a id="a-60"></a>得生无量无数诸善根故。<a id="a-61"></a>大王。<a id="a-62"></a>复何说是多种作中能多种作耶。</p>
  <p id="a63">论曰。<a id="a-64"></a>此菩提心行相者。<a id="a-65"></a>经说。<a id="a-66"></a>过现缘起。<a id="a-67"></a>如是愿菩提心说入何地菩萨得戒。<a id="a-68"></a>有云。<a id="a-69"></a>九地。<a id="a-6A"></a>虚空藏经云。<a id="a-6B"></a>名闻利养是诸罪本。<a id="a-6C"></a>十地经云。<a id="a-6D"></a>说初地中于彼利养无有少分亲近希求若诸众生来至我所。<a id="a-6E"></a>一切所须倍多给与。</p>
  <p id="a6F">论曰。<a id="a-6G"></a>如其所言则极喜地菩萨得善住不动相应。<a id="a-6H"></a>复说生如来家。<a id="a-6I"></a>决定趣向成等正觉。<a id="a-6J"></a>又虚空藏经说。<a id="a-6K"></a>声闻乘而不能得如是。<a id="a-6L"></a>唯除乐大乘者。<a id="a-6M"></a>如最上授所问经云。<a id="a-6N"></a>是悭嫉法正说名缚。<a id="a-6O"></a>具表此学说极喜地。<a id="a-6P"></a>远离我想我执不起。<a id="a-6Q"></a>云何复执一切所须。<a id="a-6R"></a>如说施头目等。</p>
  <p id="a6S">论曰。<a id="a-6T"></a>如是等经。<a id="a-6U"></a>入地已去正表此学。<a id="a-6V"></a>若遍论菩萨彼相应修习中。<a id="a-6W"></a>或复遮止不应顿作。<a id="a-6X"></a>菩萨未能学故。<a id="a-6Y"></a>应知此二种遍诸学处。<a id="a-6Z"></a>又一种学于成就作用不能学故。<a id="a-6a"></a>虽不修习亦无过失。<a id="a-6b"></a>无尽意经云。<a id="a-6c"></a>行广大布施时。<a id="a-6d"></a>舍净尸罗不为懈怠。<a id="a-6e"></a>以先未说亦不集行。<a id="a-6f"></a>如力亲近故。<a id="a-6g"></a>又十地经说。<a id="a-6h"></a>设犯欲邪行戒惑染轻微。<a id="a-6i"></a>由乐菩提心故。<a id="a-6j"></a>舍利子。<a id="a-6k"></a>说菩萨别解脱戒成就四法。<a id="a-6l"></a>谓是菩萨于修习中得真实语。<a id="a-6m"></a>舍利子。<a id="a-6n"></a>若善男子善女人发阿耨多罗三藐三菩提心已。<a id="a-6o"></a>志乐精进勤求善法。<a id="a-6p"></a>习诸议论坚持禁戒。<a id="a-6q"></a>于菩萨学具足修习。<a id="a-6r"></a>由亲近于他如是戒学。<a id="a-6s"></a>或时违越轻毁师尊。<a id="a-6t"></a>极惭愧故起大怖惧。<a id="a-6u"></a>彼复受用尊重爱乐。<a id="a-6v"></a>圆成如是平等戒法。<a id="a-6w"></a>是菩萨于诸佛如来现前戒学发生乐欲正行应别授学。<a id="a-6x"></a>彼或无有善知识者。<a id="a-6y"></a>向十方现在佛菩萨前。<a id="a-6z"></a>专念作观随力称量。<a id="a-70"></a>已坚持是戒。<a id="a-71"></a>勿复欺诳十方一切佛菩萨众及彼世间诸天人等。<a id="a-72"></a>正法念处经说。<a id="a-73"></a>先少思惟已后竞不施堕饿鬼趣。<a id="a-74"></a>语已不施堕地狱趣。<a id="a-75"></a>况复无上菩提具足许施。<a id="a-76"></a>无余世间诸众生故。<a id="a-77"></a>如法集经云。<a id="a-78"></a>善男子。<a id="a-79"></a>菩萨应当尊重实谛。<a id="a-7A"></a>何以故。<a id="a-7B"></a>善男子。<a id="a-7C"></a>以集实谛名为法集。<a id="a-7D"></a>善男子。<a id="a-7E"></a>云何名实谛。<a id="a-7F"></a>若菩萨发阿耨多罗三藐三菩提心。<a id="a-7G"></a>乃至弃舍身命不舍是心。<a id="a-7H"></a>不舍诸众生故。<a id="a-7I"></a>是名菩萨实谛。<a id="a-7J"></a>若菩萨发阿耨多罗三藐三菩提心已。<a id="a-7K"></a>复于后时弃舍是心。<a id="a-7L"></a>及舍诸众生者。<a id="a-7M"></a>是菩萨为大妄语。<a id="a-7N"></a>实可呵厌。<a id="a-7O"></a>又海意菩萨所问净印法门经云。<a id="a-7P"></a>佛言。<a id="a-7Q"></a>海意。<a id="a-7R"></a>譬如世间若王王臣欲饷一切城邑人民。<a id="a-7S"></a>集已弃舍。<a id="a-7T"></a>若饮若食不为办设。<a id="a-7U"></a>于诸人民则为虚诳。<a id="a-7V"></a>而于饮食少不可得。<a id="a-7W"></a>高声呵责忿恚而出。<a id="a-7X"></a>佛言。<a id="a-7Y"></a>海意。<a id="a-7Z"></a>是菩萨亦复如是。<a id="a-7a"></a>于诸众生未度者令度。<a id="a-7b"></a>不应但修捷语利辩。<a id="a-7c"></a>乃至而不勤修多闻积集诸善菩提分法。<a id="a-7d"></a>彼菩萨者则为虚诳诸天世人。<a id="a-7e"></a>如先佛说。<a id="a-7f"></a>是圣所呵厌。<a id="a-7g"></a>于智大智无上胜智俱极难得。<a id="a-7h"></a>是故当知。<a id="a-7i"></a>菩萨不应但以语言虚诳一切天人世间。<a id="a-7j"></a>复次海意。<a id="a-7k"></a>或有人来劝请说法施作义利时。<a id="a-7l"></a>彼菩萨随言为说。<a id="a-7m"></a>乃至弃舍己身修菩萨行不复虚诳一切众生。<a id="a-7n"></a>当如是知。</p>
 </body>
</html>