<!doctype html>
<html id="z3IBWD51DO" data-ver="427">
 <head>
  <meta charset="utf-8">
  <meta author="法称菩萨">
  <meta library="龙藏">
  <meta catalog="宋元续入藏诸论">
  <meta period="unknown">
 </head>
 <body>
  <h1 id="a1">大乘集菩萨学论卷第二十一</h1>
  <h2 id="a2">增长胜力品第十六之二</h2>
  <p id="a3">论曰。<a id="a-4"></a>云何名为深心觉了。<a id="a-5"></a>无尽意经云。<a id="a-6"></a>复次是心于诸所作离欺诈故。<a id="a-7"></a>离欺诈者。<a id="a-8"></a>不起谄故。<a id="a-9"></a>不起谄者。<a id="a-A"></a>能决定故。<a id="a-B"></a>能决定者。<a id="a-C"></a>除诳幻故。<a id="a-D"></a>除诳幻者。<a id="a-E"></a>住清净故。<a id="a-F"></a>住清净者。<a id="a-G"></a>常正直故。<a id="a-H"></a>常正直者。<a id="a-I"></a>无邪曲故。<a id="a-J"></a>无邪曲者。<a id="a-K"></a>性明了故。<a id="a-L"></a>性明了者。<a id="a-M"></a>善悟解故。<a id="a-N"></a>善悟解者。<a id="a-O"></a>得真实故。<a id="a-P"></a>得真实者。<a id="a-Q"></a>不可坏故。<a id="a-R"></a>不可坏者。<a id="a-S"></a>获坚牢故。<a id="a-T"></a>获坚牢者。<a id="a-U"></a>得不动故。<a id="a-V"></a>得不动者。<a id="a-W"></a>不舍众生。<a id="a-X"></a>故此说是为深心觉了。<a id="a-Y"></a>是经复说。<a id="a-Z"></a>最上殊胜深心修习。<a id="a-a"></a>安住寂静慈覆众生。<a id="a-b"></a>于贤善者恭敬尊重。<a id="a-c"></a>非贤善者悲心济拔。<a id="a-d"></a>无捄护者为作捄护。<a id="a-e"></a>无依归者为作依归。<a id="a-f"></a>于漂泊者为作洲渚。<a id="a-g"></a>无主宰者为作主宰。<a id="a-h"></a>无伴侣者为作伴侣。<a id="a-i"></a>于邪曲者使令正直。<a id="a-j"></a>于暴恶者使令柔顺。<a id="a-k"></a>于谄谀者使令中正。<a id="a-l"></a>于虚诳者使令诚谛。<a id="a-m"></a>于奸宄者使令淳质。<a id="a-n"></a>不知恩者使令知恩。<a id="a-o"></a>于苦恼者令得安隐。<a id="a-p"></a>不饶益者为作饶益。<a id="a-q"></a>于我慢者使令谦下。<a id="a-r"></a>于毁訾者使令赞美。<a id="a-s"></a>于错谬者为作教诏。<a id="a-t"></a>无守护者为作守护。<a id="a-u"></a>于相违者不见过咎。<a id="a-v"></a>于诸师尊起清净行。<a id="a-w"></a>方便善巧等心恭敬。<a id="a-x"></a>于所教诲忆持不忘。</p>
  <p id="ay">论曰。<a id="a-z"></a>如是渐次深心修作。<a id="a-10"></a>则能增长胜力大悲现前。<a id="a-11"></a>如法集经云。<a id="a-12"></a>尔时观世音菩萨白佛言。<a id="a-13"></a>世尊。<a id="a-14"></a>菩萨修学不须多法。<a id="a-15"></a>若持一法则能善知一切佛法。<a id="a-16"></a>是一法者。<a id="a-17"></a>所谓大悲。<a id="a-18"></a>若诸菩萨能行大悲。<a id="a-19"></a>则能摄取一切佛法如在掌中。<a id="a-1A"></a>世尊。<a id="a-1B"></a>如转轮王所有轮宝随其所至皆悉随从。<a id="a-1C"></a>菩萨若起大悲则于诸佛法自然获得亦复如是。<a id="a-1D"></a>世尊。<a id="a-1E"></a>譬如日出光照世间诸有情类所作事业皆得成办。<a id="a-1F"></a>菩萨若以大悲照于一切菩提分法则易修作亦复如是。<a id="a-1G"></a>世尊。<a id="a-1H"></a>譬如诸根以意为本。<a id="a-1I"></a>悉能取于自分境界。<a id="a-1J"></a>菩萨住于大悲则于一切菩提分法各各修作如理而行。<a id="a-1K"></a>世尊。<a id="a-1L"></a>譬如依彼命根有余诸根。<a id="a-1M"></a>菩萨若有大悲则能修诸菩提分法。<a id="a-1N"></a>又无尽意经云。<a id="a-1O"></a>譬如人之命根以出入息而为其本。<a id="a-1P"></a>如是菩萨修学大乘即以大悲而为其本。<a id="a-1Q"></a>又如长者唯有一子爱念情重未曾暂舍。<a id="a-1R"></a>菩萨获得大悲于诸众生爱之若子亦复如是。</p>
  <p id="a1S">论曰。<a id="a-1T"></a>此云何观。<a id="a-1U"></a>谓以慈修心。<a id="a-1V"></a>于诸众生爱犹己子。<a id="a-1W"></a>过去世时无量苦恼。<a id="a-1X"></a>现生之中病苦大海。<a id="a-1Y"></a>未来长时轮回险难。<a id="a-1Z"></a>如十地经说。<a id="a-1a"></a>无智愚痴异生之类。<a id="a-1b"></a>有无数身已灭现灭当灭。<a id="a-1c"></a>如是灭已。<a id="a-1d"></a>不能于身而生厌患。<a id="a-1e"></a>转更增长众苦机关。<a id="a-1f"></a>随生死流不能出离。<a id="a-1g"></a>不能弃舍。<a id="a-1h"></a>诸蕴执藏。<a id="a-1i"></a>不能远离大种毒蛇。<a id="a-1j"></a>不能观察六处空聚。<a id="a-1k"></a>不能断除我及我所。<a id="a-1l"></a>不能拔出见慢毒箭。<a id="a-1m"></a>不能息灭贪恚痴火。<a id="a-1n"></a>不能破坏无明黑暗。<a id="a-1o"></a>不能枯涸渴爱巨浪。<a id="a-1p"></a>不求十力大圣导师。<a id="a-1q"></a>入邪稠林随逐魔党。<a id="a-1r"></a>于轮回海一向漂没。<a id="a-1s"></a>无明卵谷厚膜缠裹。<a id="a-1t"></a>老病死苦常所逼切。<a id="a-1u"></a>我今为愍诸有情等而作救护。<a id="a-1v"></a>积集无量福智资粮。<a id="a-1w"></a>以是善根。<a id="a-1x"></a>皆悉令得究竟清净。<a id="a-1y"></a>彼经复说。<a id="a-1z"></a>是诸有情驰骋生死险难恶道地狱傍生琰魔罗界。<a id="a-20"></a>愚痴暗蔽阙大导师。<a id="a-21"></a>乃至没于爱河洄澓流转。<a id="a-22"></a>不暇省灭欲恚害寻。<a id="a-23"></a>无由弃舍贪欲习气。<a id="a-24"></a>身见罗刹之所执持。<a id="a-25"></a>我慢洲渚无所依怙。<a id="a-26"></a>不能超越六处聚落。<a id="a-27"></a>无少善根而能济渡。<a id="a-28"></a>是故我今以大悲力拔彼众生。<a id="a-29"></a>令脱苦难离垢寂静。<a id="a-2A"></a>当令安住一切智智大宝洲故。<a id="a-2B"></a>是诸有情忧悲苦恼随转连缚。<a id="a-2C"></a>贪爱桎梏之所检系。<a id="a-2D"></a>无明谄诳长时覆翳。<a id="a-2E"></a>于三界狱不求出离。<a id="a-2F"></a>我皆令脱种种怖畏现前苦恼。<a id="a-2G"></a>使无障碍得安隐乐。</p>
  <p id="a2H">论曰。<a id="a-2I"></a>如是于他坚固深心。<a id="a-2J"></a>则能增长大悲福行。<a id="a-2K"></a>又最上问经云。<a id="a-2L"></a>昼夜六时着新净衣。<a id="a-2M"></a>礼敬诸佛常生尊重。<a id="a-2N"></a>次第修作成普贤行。<a id="a-2O"></a>又三聚经说。<a id="a-2P"></a>头面接足礼敬诸佛。<a id="a-2Q"></a>则能忏除一切罪垢。<a id="a-2R"></a>三聚者。<a id="a-2S"></a>谓忏悔劝请随喜福等。<a id="a-2T"></a>又优波离所问经中但明劝请一种义利。<a id="a-2U"></a>解诸魔网。<a id="a-2V"></a>悟无常故。<a id="a-2W"></a>又等行礼敬一切诸佛。<a id="a-2X"></a>如无尽意经说。<a id="a-2Y"></a>自他忏悔所获福行。<a id="a-2Z"></a>如普贤行四伽陀中说。<a id="a-2a"></a>随喜福行。<a id="a-2b"></a>如月灯经随喜品说。<a id="a-2c"></a>自余经中具明三种。<a id="a-2d"></a>次明广大供养回向行相。<a id="a-2e"></a>如宝云经云。<a id="a-2f"></a>若诸菩萨以所生花及诸焚香。<a id="a-2g"></a>栴檀香树劫树宝树。<a id="a-2h"></a>乃至无主宰者无执持者昼夜六时运心供养佛菩萨等。<a id="a-2i"></a>又三三昧耶经云。<a id="a-2j"></a>十方世界国土所有地生宝山水生宝山一切妙药诸清净水上妙饮食及诸金宝乃至北俱卢洲林藤地味自然香稻最上爱乐所受用者。<a id="a-2k"></a>长时运心如前供养。</p>
  <p id="a2l">论曰。<a id="a-2m"></a>如上所明广大亲近承事供养佛菩萨等。<a id="a-2n"></a>如是闻已。<a id="a-2o"></a>毕竟一心依教而行发愿回向。<a id="a-2p"></a>如普贤行经见金刚幢经或十地经中说。<a id="a-2q"></a>复次菩萨摩诃萨住极喜地。<a id="a-2r"></a>引发十种广大誓愿。<a id="a-2s"></a>所谓承事供养一切如来。<a id="a-2t"></a>而能成就清净胜解。<a id="a-2u"></a>如是行相尽虚空界同等法性。<a id="a-2v"></a>穷未来际一切劫数。<a id="a-2w"></a>所有诸佛出兴于世。<a id="a-2x"></a>作大供养无有休息。<a id="a-2y"></a>是为发起第一大愿。</p>
  <p id="a2z">为欲受持一切如来所说法眼善能守护诸佛正教。<a id="a-30"></a>尽虚空界同等法性。<a id="a-31"></a>穷未来际一切劫数。<a id="a-32"></a>摄受正法无有休息。<a id="a-33"></a>是为发起第二大愿。</p>
  <p id="a34">为于诸佛出现于世。<a id="a-35"></a>最初安住兜率天宫降神托阴住胎诞生长年出家修行苦行坐菩提场降伏诸魔转正法轮示涅盘相。<a id="a-36"></a>最先加行往诣供养。<a id="a-37"></a>于一切处同时而转最上法轮。<a id="a-38"></a>尽虚空界同等法性。<a id="a-39"></a>穷未来际一切劫数。<a id="a-3A"></a>所有诸佛出现世间。<a id="a-3B"></a>请转法轮无有休息。<a id="a-3C"></a>是为发起第三大愿。</p>
  <p id="a3D">为欲引发广大无量诸菩萨行。<a id="a-3E"></a>及无分别诸波罗蜜圆满清净。<a id="a-3F"></a>所摄诸地总相别相。<a id="a-3G"></a>同相异相。<a id="a-3H"></a>成相坏相。<a id="a-3I"></a>如实无倒。<a id="a-3J"></a>显示教诫诸菩萨行。<a id="a-3K"></a>使令发心。<a id="a-3L"></a>尽虚空界同等法性。<a id="a-3M"></a>穷未来际一切劫数。<a id="a-3N"></a>所行正行无有休息。<a id="a-3O"></a>是为发起第四大愿。</p>
  <p id="a3P">为欲成熟诸有情界。<a id="a-3Q"></a>有色无色。<a id="a-3R"></a>有想无想。<a id="a-3S"></a>非有想非无想。<a id="a-3T"></a>卵生胎生湿生化生。<a id="a-3U"></a>三界六趣之所系属。<a id="a-3V"></a>名色所摄使令永断。<a id="a-3W"></a>一切趣数皆悉入于诸佛法中。<a id="a-3X"></a>毕竟安住一切智智使无遗余尽虚空界同等法性。<a id="a-3Y"></a>穷未来际一切劫数。<a id="a-3Z"></a>成熟有情无有休息。<a id="a-3a"></a>是为发起第五大愿。</p>
  <p id="a3b">为欲入解十方世界。<a id="a-3c"></a>若广若狭若粗若细。<a id="a-3d"></a>或覆或仰杂乱而住。<a id="a-3e"></a>犹如帝网分位各异。<a id="a-3f"></a>以相应智现前了知。<a id="a-3g"></a>尽虚空界同等法性。<a id="a-3h"></a>穷未来际一切劫数。<a id="a-3i"></a>悉能入解如是世界无有休息。<a id="a-3j"></a>是为发起第六大愿。</p>
  <p id="a3k">为欲严净诸佛国土。<a id="a-3l"></a>从一佛刹至一佛刹。<a id="a-3m"></a>皆以光明周遍莹饰。<a id="a-3n"></a>离诸烦恼成清净土。<a id="a-3o"></a>大智有情充满其中。<a id="a-3p"></a>普入诸佛广大境界。<a id="a-3q"></a>随诸有情意乐归向。<a id="a-3r"></a>平等显示皆令欢喜。<a id="a-3s"></a>尽虚空界同等法性。<a id="a-3t"></a>穷未来际一切劫数。<a id="a-3u"></a>及佛刹数普令严净无有休息。<a id="a-3v"></a>是为发起第七大愿。</p>
  <p id="a3w">为欲与诸大菩萨众同一意乐积集善根。<a id="a-3x"></a>同一所缘住平等性。<a id="a-3y"></a>常得值遇诸佛菩萨。<a id="a-3z"></a>随其所欲不相舍离。<a id="a-40"></a>示佛威力等同发心。<a id="a-41"></a>而复获得不退神通。<a id="a-42"></a>即能往诣一切世界。<a id="a-43"></a>于大众中现同类身。<a id="a-44"></a>乐修菩萨所行正行。<a id="a-45"></a>悟不思议大乘妙法。<a id="a-46"></a>尽虚空界同等法性。<a id="a-47"></a>穷未来际一切劫数。<a id="a-48"></a>等诸菩萨悟入大乘无有休息。<a id="a-49"></a>是为发起第八大愿。</p>
  <p id="a4A">为欲乘御不退转轮诸菩萨行。<a id="a-4B"></a>身语意业皆不唐捐。<a id="a-4C"></a>若暂见所作于佛法中便得决定。<a id="a-4D"></a>暂闻言音即生净信。<a id="a-4E"></a>能起正智永断烦恼。<a id="a-4F"></a>愿令是身如大药树救诸疾苦。<a id="a-4G"></a>如如意宝济诸贫乏。<a id="a-4H"></a>广利众生修菩萨行。<a id="a-4I"></a>尽虚空界同等法性。<a id="a-4J"></a>穷未来际一切劫数。<a id="a-4K"></a>不虚所行无有休息。<a id="a-4L"></a>是为发起第九大愿。</p>
  <p id="a4M">为于十方一切世界当证无上正等菩提。<a id="a-4N"></a>于其所化毛道众生或一或多。<a id="a-4O"></a>皆能显示降生出家成等正觉转大法轮入般涅盘。<a id="a-4P"></a>示佛境界智惠威力。<a id="a-4Q"></a>随诸有情之所意乐。<a id="a-4R"></a>于刹那顷普令觉悟。<a id="a-4S"></a>尽众生界真实回向。<a id="a-4T"></a>唯一菩提广大涅盘。<a id="a-4U"></a>咸以一音宣说法要。<a id="a-4V"></a>令诸有情心皆悦豫。<a id="a-4W"></a>以神通力悉能充满一切世界。<a id="a-4X"></a>示大智力则能建立一切诸法。<a id="a-4Y"></a>示大涅盘而不泯绝一切诸行。<a id="a-4Z"></a>尽虚空界同等法性。<a id="a-4a"></a>穷未来际一切劫数。<a id="a-4b"></a>成三菩提无有休息。<a id="a-4c"></a>是为菩萨引发十种广大誓愿。</p>
  <p id="a4d">论曰。<a id="a-4e"></a>如是观想深心精进。<a id="a-4f"></a>于一切处作是回向。<a id="a-4g"></a>如观音解脱经云。<a id="a-4h"></a>以我所作一切善根平等回向。<a id="a-4i"></a>令诸众生离堕落怖。<a id="a-4j"></a>令诸众生脱诸眷属恩爱怖。<a id="a-4k"></a>令诸众生灭愚痴怖。<a id="a-4l"></a>令诸众生断系缚怖。<a id="a-4m"></a>令诸众生离断命怖。<a id="a-4n"></a>令诸众生离贫穷怖。<a id="a-4o"></a>令诸众生离夭寿怖。<a id="a-4p"></a>令诸众生离毁谤怖。<a id="a-4q"></a>令诸众生离轮回怖。<a id="a-4r"></a>令诸众生离大众威德怖。<a id="a-4s"></a>令诸众生离诸死怖。<a id="a-4t"></a>令诸众生离恶趣怖。<a id="a-4u"></a>令诸众生离黑闇怖。<a id="a-4v"></a>令诸众生离冤憎会怖。<a id="a-4w"></a>令诸众生离爱别离怖。<a id="a-4x"></a>令诸众生离憎嫉怖。<a id="a-4y"></a>令诸众生离身心逼恼怖。<a id="a-4z"></a>令诸众生断除忧悲苦恼怖。<a id="a-50"></a>又此略明回向。<a id="a-51"></a>如普贤行经中偈云。</p>
  <p id="a52">清净勇猛文殊尊　　普贤胜得亦如是</p>
  <p id="a53">彼二大士说回向　　我当随顺而修学</p>
  <p id="a54">十方三世诸如来　　所说回向清净教</p>
  <p id="a55">我今积集诸善根　　悉同最上普贤行</p>
  <p data-pb></p>
  <h2 id="a56">恭敬作礼品第十七</h2>
  <p id="a57">论曰。<a id="a-58"></a>此明次第礼敬诸佛增长福行。<a id="a-59"></a>当云何知。<a id="a-5A"></a>如观察世间经偈云。</p>
  <p id="a5B">若一刹那顷　　承事于诸佛</p>
  <p id="a5C">我说所得报　　永离八无暇</p>
  <p id="a5D">形色极殊好　　成就相庄严</p>
  <p id="a5E">安住佛法中　　无复诸懈怠</p>
  <p id="a5F">是人于现在　　受用皆充足</p>
  <p id="a5G">常为众所尊　　无病身光洁</p>
  <p id="a5H">后生长者家　　尊崇无与等</p>
  <p id="a5I">广兴于惠施　　珍宝无悭吝</p>
  <p id="a5J">复作转轮王　　统御四天下</p>
  <p id="a5K">人民咸善顺　　国土皆丰乐</p>
  <p id="a5L">威德力具足　　七宝皆殊绝</p>
  <p id="a5M">于一切时中　　而勤修供养</p>
  <p id="a5N">得生忉利宫　　自在弥卢顶</p>
  <p id="a5O">为帝释天主　　奉持清净教</p>
  <p id="a5P">若人于佛塔　　合掌而右旋</p>
  <p id="a5Q">于俱胝劫中　　受福无穷尽</p>
  <p id="a5R">又复于佛塔　　发心而致礼</p>
  <p id="a5S">于无量劫中　　离生盲跛躄</p>
  <p id="a5T">坚固诸善根　　具勇猛精进</p>
  <p id="a5U">速得成菩提　　斯由礼佛塔</p>
  <p id="a5V">若于恶世中　　向佛暂归命</p>
  <p id="a5W">则为已亲近　　百千俱胝佛</p>
  <p id="a5X">是人于世间　　最胜无过上</p>
  <p id="a5Y">自在人中仙　　端正无伦匹</p>
  <p id="a5Z">若人以花鬘　　奉施于佛塔</p>
  <p id="a5a">从此人中没　　生三十三天</p>
  <p id="a5b">乘上妙辇舆　　珍宝而严饰</p>
  <p id="a5c">宫殿楼阁中　　天女常围绕</p>
  <p id="a5d">有清净池沼　　八德水盈溢</p>
  <p id="a5e">底布以金砂　　琉璃玻璃岸</p>
  <p id="a5f">受上妙快乐　　惠命皆长久</p>
  <p id="a5g">从此天中没　　得生豪贵家</p>
  <p id="a5h">于百千亿劫　　受胜福无极</p>
  <p id="a5i">常以妙花鬘　　处处而供养</p>
  <p id="a5j">为转轮圣王　　及帝释天主</p>
  <p id="a5k">大自在天子　　世主大梵王</p>
  <p id="a5l">由作是施故　　获如上功德</p>
  <p id="a5m">以上妙细氎　　施佛大导师</p>
  <p id="a5n">是人于世间　　义利皆成就</p>
  <p id="a5o">又复以衣鬘　　持以施佛塔</p>
  <p id="a5p">远离下种族　　永不生于彼</p>
  <p id="a5q">眷属常围绕　　无别离苦恼</p>
  <p id="a5r">常得大国王　　供养而称赞</p>
  <p id="a5s">或生天龙中　　及世间智者</p>
  <p id="a5t">具勇猛威神　　福报无与等</p>
  <p id="a5u">若国城种族　　于世尊塔庙</p>
  <p id="a5v">是人以少香　　其微如芥子</p>
  <p id="a5w">以决定信心　　而兴于供养</p>
  <p id="a5x">所获之功德　　今当听我说</p>
  <p id="a5y">永离诸垢秽　　坚固清净心</p>
  <p id="a5z">除病恼忧悲　　容仪极高爽</p>
  <p id="a60">得作转轮王　　具大智威德</p>
  <p id="a61">随其所至处　　福力皆成就</p>
  <p id="a62">若王若人民　　咸乐常尊奉</p>
  <p id="a63">以上妙衣服　　奉施于佛塔</p>
  <p id="a64">是人于当生　　身肢极光洁</p>
  <p id="a65">哥尸迦天衣　　俱时而显现</p>
  <p id="a66">常出适意香　　闻者生欢悦</p>
  <p id="a67">又复以金缕　　织成殊胜衣</p>
  <p id="a68">巧妙善安布　　师子众形相</p>
  <p id="a69">后生于天中　　所愿无不果</p>
  <p id="a6A">珍宝众缨络　　随念于掌生</p>
  <p id="a6B">若人以妙幡　　悬施于佛塔</p>
  <p id="a6C">随彼所意乐　　往生诸佛国</p>
  <p id="a6D">当获金色身　　众相悉具足</p>
  <p id="a6E">上馔众甘味　　咸乐持奉献</p>
  <p id="a6F">又复以缯氎　　茸毳诸珍服</p>
  <p id="a6G">兜罗哥尸迦　　作幢而施佛</p>
  <p id="a6H">是人于当生　　库藏皆充溢</p>
  <p id="a6I">离眷属恼害　　坚固无量智</p>
  <p id="a6J">上下悉端严　　众乐常瞻奉</p>
  <p id="a6K">不为火所烧　　及刀杖加害</p>
  <p id="a6L">若持一灯明　　供养于佛塔</p>
  <p id="a6M">由作是施故　　获寿命长久</p>
  <p id="a6N">清净心明了　　形色皆圆满</p>
  <p id="a6O">是人于后身　　生金河净刹</p>
  <p id="a6P">妙臂出光明　　有大坚固力</p>
  <p id="a6Q">游行于世间　　而无诸恐怖</p>
  <p id="a6R">假使那由他　　若干诸佛刹</p>
  <p id="a6S">芥子满其中　　称量可知数</p>
  <p id="a6T">我说是福报　　穷劫不能尽</p>
  <p id="a6U">以广大缯盖　　持以施佛塔</p>
  <p id="a6V">是人不久得　　具三十二相</p>
  <p id="a6W">常出妙光明　　无比难思议</p>
  <p id="a6X">其光常晃耀　　莹彻若金河</p>
  <p id="a6Y">犹俱苏摩花　　开敷相间饰</p>
  <p id="a6Z">名称普周遍　　具殊特神通</p>
  <p id="a6a">受用无有边　　得最上安隐</p>
  <p id="a6b">常得诸天人　　亲近而承事</p>
  <p id="a6c">少欲具威仪　　坚持于净戒</p>
  <p id="a6d">住寂静林中　　乐修诸禅定</p>
  <p id="a6e">智惠无所减　　不舍菩提心</p>
  <p id="a6f">知足无希求　　等行于慈行</p>
  <p id="a6g">若人作音乐　　供养人中尊</p>
  <p id="a6h">离烦恼忧戚　　获声相圆满</p>
  <p id="a6i">眼目极明显　　谛视无杂乱</p>
  <p id="a6j">耳常闻妙声　　清净心如悦</p>
  <p id="a6k">鼻高修且直　　严相皆具足</p>
  <p id="a6l">其舌常嫩滑　　红润若珊瑚</p>
  <p id="a6m">音响如天人　　闻一俱胝量</p>
  <p id="a6n">离无舌丑报　　永不生蛇中</p>
  <p id="a6o">最上殊胜身　　端直无跛曲</p>
  <p id="a6p">常生善净意　　暂无少间断</p>
  <p id="a6q">诸天人龙神　　摩睺罗迦等</p>
  <p id="a6r">随所行世间　　安慰而守护</p>
  <p id="a6s">由作是施故　　获如上福报</p>
 </body>
</html>