<!doctype html>
<html id="z3IBWCQ1D9" data-ver="634">
 <head>
  <meta charset="utf-8">
  <meta author="法称菩萨">
  <meta library="龙藏">
  <meta catalog="宋元续入藏诸论">
  <meta period="unknown">
 </head>
 <body>
  <h1 id="a1">大乘集菩萨学论卷第六</h1>
  <h2 id="a2">空品第四之三</h2>
  <p id="a3">亦如月上童女所问经云。<a id="a-4"></a>尔时月上童女见诸人等欲来亲近。<a id="a-5"></a>即时住虚空中高一多罗树。<a id="a-6"></a>为诸人等说伽陀曰。<a id="a-7"></a>汝当观我身。<a id="a-8"></a>晃耀真金色。<a id="a-9"></a>非因染欲心。<a id="a-A"></a>感斯清净质。<a id="a-B"></a>欲生于境界。<a id="a-C"></a>如火坑焰然。<a id="a-D"></a>忍欲调六根。<a id="a-E"></a>净修诸梵行。<a id="a-F"></a>设见他妇女。<a id="a-G"></a>皆生母妹想。<a id="a-H"></a>后获端正身。<a id="a-I"></a>他人常喜见。<a id="a-J"></a>我诸毛孔中。<a id="a-K"></a>妙香遍城郭。<a id="a-L"></a>不从贪染心。<a id="a-M"></a>薰修斯善果。<a id="a-N"></a>贪心本不生。<a id="a-O"></a>无欲何生欲。<a id="a-P"></a>牟尼现证明。<a id="a-Q"></a>如实不虚诳。<a id="a-R"></a>汝昔或我父。<a id="a-S"></a>我或为汝母。<a id="a-T"></a>迭为父母身。<a id="a-U"></a>情何生染欲。<a id="a-V"></a>我或尝害汝。<a id="a-W"></a>他复害我来。<a id="a-X"></a>怨朋互杀仇。<a id="a-Y"></a>情何生染欲。<a id="a-Z"></a>端正非贪得。<a id="a-a"></a>贪非生善趣。<a id="a-b"></a>贪非出离因。<a id="a-c"></a>是故皆弃舍。<a id="a-d"></a>又此贪欲因。<a id="a-e"></a>速堕三恶道。<a id="a-f"></a>夜叉毗舍阇。<a id="a-g"></a>及阿修罗众。<a id="a-h"></a>鸠盘茶鬼等。<a id="a-i"></a>皆由贪欲故。<a id="a-j"></a>或聋盲喑哑。<a id="a-k"></a>跰挛丑陋身。<a id="a-l"></a>世间诸过患。<a id="a-m"></a>皆由贪欲行。<a id="a-n"></a>或得转轮王。<a id="a-o"></a>及帝释天主。<a id="a-p"></a>梵王大自在。<a id="a-q"></a>广因修梵行。<a id="a-r"></a>若象马牛虎。<a id="a-s"></a>驼驴猪狗等。<a id="a-t"></a>性本瞢亲疏。<a id="a-u"></a>而常希染欲。<a id="a-v"></a>刹利及王臣。<a id="a-w"></a>或信士长者。<a id="a-x"></a>丰饶富乐门。<a id="a-y"></a>广因修梵行。<a id="a-z"></a>若枷锁系闭。<a id="a-10"></a>水火诸苦难。<a id="a-11"></a>或挑目截耳。<a id="a-12"></a>及断于手足。<a id="a-13"></a>乃至为奴仆。<a id="a-14"></a>此由贪欲故。<a id="a-15"></a>又曰子王所问经诃欲义偈云。<a id="a-16"></a>说是着欲者。<a id="a-17"></a>如蝇见疮血。<a id="a-18"></a>亦如猪犬等。<a id="a-19"></a>奔臭肉不净。<a id="a-1A"></a>无知乐女人。<a id="a-1B"></a>奔驰亦如是。<a id="a-1C"></a>愚童不明了。<a id="a-1D"></a>舌舐于秽恶。<a id="a-1E"></a>如痴乐女人。<a id="a-1F"></a>具足诸黑闇。<a id="a-1G"></a>现住魔境界。<a id="a-1H"></a>死当堕恶道。<a id="a-1I"></a>又若厕中虫。<a id="a-1J"></a>着味生乐想。<a id="a-1K"></a>犹如画屎瓶庄严观外相。<a id="a-1L"></a>亦如风槖中。<a id="a-1M"></a>满盛诸秽恶。<a id="a-1N"></a>谓眵洟涎唾。<a id="a-1O"></a>及便利不净。<a id="a-1P"></a>身如臭漏囊。<a id="a-1Q"></a>愚夫谓为美。<a id="a-1R"></a>举身唯有骨。<a id="a-1S"></a>皮肉之所覆。<a id="a-1T"></a>唯生一面门。<a id="a-1U"></a>譬若大痈疽。<a id="a-1V"></a>亦如疮孔中。<a id="a-1W"></a>种种诸虫满。<a id="a-1X"></a>及余不净器。<a id="a-1Y"></a>此身相亦尔。<a id="a-1Z"></a>腹如犬疱等。<a id="a-1a"></a>内生藏熟藏。<a id="a-1b"></a>及头骨肋脉。<a id="a-1c"></a>涂污诸血髓。<a id="a-1d"></a>有八万种虫。<a id="a-1e"></a>潜处于身内。<a id="a-1f"></a>堕痴网笼中。<a id="a-1g"></a>故愚夫不见。<a id="a-1h"></a>又于九窍中。<a id="a-1i"></a>流臭恶不净。<a id="a-1j"></a>或若见若言。<a id="a-1k"></a>愚夫生取相。<a id="a-1l"></a>一切秽恶处。<a id="a-1m"></a>由乐不觉知。<a id="a-1n"></a>涎涕以为食。<a id="a-1o"></a>斯愚夫境界。<a id="a-1p"></a>或两腋汗流。<a id="a-1q"></a>秽恶实可厌。<a id="a-1r"></a>乐斯诃厌事。<a id="a-1s"></a>如蝇见疮等。<a id="a-1t"></a>于下劣法中。<a id="a-1u"></a>嗜欲斯最下。<a id="a-1v"></a>造斯恶业者。<a id="a-1w"></a>死当堕恶道。<a id="a-1x"></a>堕无间狱已。<a id="a-1y"></a>受诸大苦报。<a id="a-1z"></a>佛说诸女人。<a id="a-20"></a>臭中极臭恶。<a id="a-21"></a>是故于合集。<a id="a-22"></a>破斯下劣想。<a id="a-23"></a>又若起执着。<a id="a-24"></a>唯愚者奔竞。<a id="a-25"></a>造斯恶业故。<a id="a-26"></a>当获如是果。<a id="a-27"></a>彼经又云。<a id="a-28"></a>如是行相苦求所须。<a id="a-29"></a>以自活命封着不舍。<a id="a-2A"></a>乃至衣弊贫穷乞丐饮食。<a id="a-2B"></a>为诸女人之所降伏所持所魅。<a id="a-2C"></a>譬若僮仆自在役使。<a id="a-2D"></a>由于女人贪乐养育。<a id="a-2E"></a>必不能修布施持戒及余善品。<a id="a-2F"></a>又复为诸女人恶骂要勒系缚。<a id="a-2G"></a>由心取着悉能忍伏。<a id="a-2H"></a>或诣女人里舍。<a id="a-2I"></a>起贪很[仁-二+戾]审观姿貌。<a id="a-2J"></a>由欲因缘自在而转。<a id="a-2K"></a>佛言。<a id="a-2L"></a>大王。<a id="a-2M"></a>嗜欲爱者是不清净。<a id="a-2N"></a>是极臭恶于。<a id="a-2O"></a>世间行尚为过失。<a id="a-2P"></a>乃至偈云。<a id="a-2Q"></a>于女人合集。<a id="a-2R"></a>见作共随喜。<a id="a-2S"></a>闻已意乐观。<a id="a-2T"></a>彼人无出离。<a id="a-2U"></a>亲近诸苦欲。<a id="a-2V"></a>说此实厌贱。<a id="a-2W"></a>由闻是法故。<a id="a-2X"></a>善说及痴说。<a id="a-2Y"></a>是心奔女人。<a id="a-2Z"></a>无异鼠逐猫。<a id="a-2a"></a>或闻佛所说。<a id="a-2b"></a>暂时得省解。<a id="a-2c"></a>后复于是贪。<a id="a-2d"></a>如喝罗罗毒。<a id="a-2e"></a>又如猪见粪。<a id="a-2f"></a>发生于爱乐。<a id="a-2g"></a>暂得须臾间。<a id="a-2h"></a>转复生厌怖。<a id="a-2i"></a>着乐诸愚夫。<a id="a-2j"></a>远离于佛教。<a id="a-2k"></a>亲近下劣欲。<a id="a-2l"></a>死当堕恶道。<a id="a-2m"></a>乐耽湎醉欲。<a id="a-2n"></a>毁戒破净命。<a id="a-2o"></a>造作诸罪业。<a id="a-2p"></a>死当堕恶道。<a id="a-2q"></a>若于是正法。<a id="a-2r"></a>了知诸欲境。<a id="a-2s"></a>不生放逸心。<a id="a-2t"></a>常生净天趣。<a id="a-2u"></a>于无上菩提。<a id="a-2v"></a>此不为难得。<a id="a-2w"></a>若闻是法已。<a id="a-2x"></a>刹那获正慧。<a id="a-2y"></a>悟出家法门。<a id="a-2z"></a>远离诸欲事。</p>
  <p id="a30">论曰。<a id="a-31"></a>复说是难。<a id="a-32"></a>寂静决定神变经云。<a id="a-33"></a>佛告文殊师利。<a id="a-34"></a>设若有人于阎浮提一切有情。<a id="a-35"></a>劫诸财宝悉坏命根。<a id="a-36"></a>文殊师利。<a id="a-37"></a>若善男子善女人于菩萨所断一善心即近堕傍生趣。<a id="a-38"></a>于所取时如同彼堕。<a id="a-39"></a>断善根故是罪过前阿僧祇数。<a id="a-3A"></a>所以者何。<a id="a-3B"></a>断善根者。<a id="a-3C"></a>即是断灭佛出世故。<a id="a-3D"></a>佛告文殊师利。<a id="a-3E"></a>又他种类于菩萨所起悭嫉时。<a id="a-3F"></a>以是因缘应知即是求三种怖。<a id="a-3G"></a>何等为三。<a id="a-3H"></a>谓堕地狱怖。<a id="a-3I"></a>及生盲怖。<a id="a-3J"></a>边地难怖。<a id="a-3K"></a>彼经又云。<a id="a-3L"></a>若得为人语不诚实而乐诽谤。<a id="a-3M"></a>恶口愤恚娆恼于人。<a id="a-3N"></a>后复于此身坏命终堕大地狱。<a id="a-3O"></a>生无足身受诸苦恼。<a id="a-3P"></a>宛转五百踰缮那量。<a id="a-3Q"></a>为诸小虫咂食其肉。<a id="a-3R"></a>是蛇可畏具五千头。<a id="a-3S"></a>由诽谤故。<a id="a-3T"></a>彼一一头有五百舌。<a id="a-3U"></a>彼一一舌口出五百炽焰铁犁。<a id="a-3V"></a>是语业罪。<a id="a-3W"></a>为猛火聚炽然烧煮。<a id="a-3X"></a>又若起不调柔逼恼菩萨者。<a id="a-3Y"></a>是人于畜生道尚为难得。<a id="a-3Z"></a>堕大地狱经百千俱胝那庾多劫。<a id="a-3a"></a>于彼死已为大毒蛇惨恶可畏。<a id="a-3b"></a>饥渴所逼造众恶业。<a id="a-3c"></a>设得饮食而无饱足。<a id="a-3d"></a>于此死已。<a id="a-3e"></a>设生人中亦复生盲。<a id="a-3f"></a>无有智慧恶心不息。<a id="a-3g"></a>恶言诃毁不敬圣贤。<a id="a-3h"></a>人中死已复堕恶道。<a id="a-3i"></a>经千俱胝劫生不见佛。<a id="a-3j"></a>彼经又云。<a id="a-3k"></a>文殊师利菩萨于菩萨所乃至发明净心时。<a id="a-3l"></a>而心或轻易。<a id="a-3m"></a>乃至多劫住大地狱如被铠甲。<a id="a-3n"></a>文殊师利。<a id="a-3o"></a>是菩萨业必不能堕。<a id="a-3p"></a>唯除诽谤。<a id="a-3q"></a>是菩萨者。<a id="a-3r"></a>文殊师利。<a id="a-3s"></a>譬若金刚摩尼宝。<a id="a-3t"></a>无有木石能破坏者。<a id="a-3u"></a>文殊师利。<a id="a-3v"></a>是菩萨业亦复如是。<a id="a-3w"></a>必不能堕。<a id="a-3x"></a>唯除诽谤是菩萨者信力财入印经中亦作是说。<a id="a-3y"></a>佛告文殊师利。<a id="a-3z"></a>若复有人于十方一切世界诸众生等起嗔恚缚。<a id="a-40"></a>堕黑暗处。<a id="a-41"></a>文殊师利。<a id="a-42"></a>若于菩萨所远住其前。<a id="a-43"></a>屈伸臂顷起嗔恚心。<a id="a-44"></a>是罪过前阿僧祇数。<a id="a-45"></a>文殊师利。<a id="a-46"></a>又若有人于诸阎浮提一切财物剽掠皆尽。<a id="a-47"></a>若于菩萨所辄生骂辱。<a id="a-48"></a>是罪过前阿僧祇数。<a id="a-49"></a>彼经又云。<a id="a-4A"></a>佛告文殊师利。<a id="a-4B"></a>设若有人以殑伽沙等诸佛塔庙。<a id="a-4C"></a>悉皆焚毁。<a id="a-4D"></a>若于信解大乘菩萨摩诃萨起嗔恚心。<a id="a-4E"></a>加诸骂辱或增诽谤。<a id="a-4F"></a>是罪过前阿僧祇数。<a id="a-4G"></a>所以者何。<a id="a-4H"></a>从诸菩萨。<a id="a-4I"></a>出生诸佛世尊故。<a id="a-4J"></a>从彼诸佛有塔庙故。<a id="a-4K"></a>生诸利乐及诸天等。<a id="a-4L"></a>若轻毁诸菩萨者。<a id="a-4M"></a>即是轻毁诸如来故。<a id="a-4N"></a>若有恭敬诸菩萨者。<a id="a-4O"></a>即是恭敬诸如来故。<a id="a-4P"></a>欲求最上供养者。<a id="a-4Q"></a>应当供养诸菩萨等。<a id="a-4R"></a>即是供养诸如来等。</p>
  <p id="a4S">论曰。<a id="a-4T"></a>此供养福报。<a id="a-4U"></a>如寂静决定神变经云。<a id="a-4V"></a>若人护法及说法者。<a id="a-4W"></a>即是远离一切恶道。<a id="a-4X"></a>获天帝释及梵世主夜摩兜率自在天等。<a id="a-4Y"></a>后生人中为转轮圣王长者居士。<a id="a-4Z"></a>具大财宝念慧相应。<a id="a-4a"></a>安隐无畏。</p>
  <p id="a4b">论曰。<a id="a-4c"></a>何等菩萨于菩萨所于善作中起恶心故。<a id="a-4d"></a>谓异生等。<a id="a-4e"></a>又如信力财入印经云。<a id="a-4f"></a>文殊师利。<a id="a-4g"></a>设若有人于一切世界微尘数众生。<a id="a-4h"></a>日日以天百味饮食及天衣服。<a id="a-4i"></a>于殑伽沙劫海如是布施。<a id="a-4j"></a>若有善男子善女人。<a id="a-4k"></a>于成就十善供养如是。<a id="a-4l"></a>说声闻者。<a id="a-4m"></a>说辟支佛者。<a id="a-4n"></a>说大乘者。<a id="a-4o"></a>住大乘人戒德相应乐说辩才与彼无智戏论之者。<a id="a-4p"></a>而为咨禀听受皆应供养。<a id="a-4q"></a>乃至得几罪灭。<a id="a-4r"></a>佛言。<a id="a-4s"></a>善男子。<a id="a-4t"></a>譬如有人以初日分满阎浮提诸大珍宝施佛弟子。<a id="a-4u"></a>以中日分及后日分亦复如是。<a id="a-4v"></a>满百千岁如是布施。<a id="a-4w"></a>是人彼所得福宁为多不。<a id="a-4x"></a>白言。<a id="a-4y"></a>甚多世尊。<a id="a-4z"></a>是人福聚无量无数。<a id="a-50"></a>于是福聚无有能称量者。<a id="a-51"></a>唯除如来乃能知之。<a id="a-52"></a>佛言。<a id="a-53"></a>善男子。<a id="a-54"></a>若有真善刹帝利王。<a id="a-55"></a>乃至如前所说。<a id="a-56"></a>彼所得福宁为多不。<a id="a-57"></a>如是广略过前福报无量阿僧祇数。<a id="a-58"></a>佛言。<a id="a-59"></a>于后五百岁护正法眼。<a id="a-5A"></a>善护自他及护他世。<a id="a-5B"></a>于我教中作弟子者。<a id="a-5C"></a>是器非器剃除须发被袈裟衣皆应善护勿生恼害。<a id="a-5D"></a>乃至自他国土皆得丰乐灭除罪垢。<a id="a-5E"></a>诸天诸仙增益守护寿命长远。<a id="a-5F"></a>自他烦恼亦皆殄灭。<a id="a-5G"></a>住正觉道六波罗蜜离诸罪恶。<a id="a-5H"></a>于轮回海不久沉溺。<a id="a-5I"></a>常离恶友近善知识。<a id="a-5J"></a>共事诸佛大菩萨众。<a id="a-5K"></a>乐诸佛刹。<a id="a-5L"></a>非久如得阿耨多罗三藐三菩提果。<a id="a-5M"></a>尔时众中一切业道一优婆塞。<a id="a-5N"></a>于一日中能施饮食。<a id="a-5O"></a>于佛弟子如是布施。<a id="a-5P"></a>过前福报阿僧祇数。<a id="a-5Q"></a>文殊师利又若于一切世界微尘数成就十善业道诸优婆塞。<a id="a-5R"></a>日日以天百味饮食及天衣服。<a id="a-5S"></a>于殑伽沙劫海如是布施。<a id="a-5T"></a>若复有人于一比丘。<a id="a-5U"></a>若一日中能施饮食。<a id="a-5V"></a>过前福报阿僧祇数。<a id="a-5W"></a>入定不定印经云。<a id="a-5X"></a>佛告文殊师利。<a id="a-5Y"></a>假使十方一切世界诸有情类。<a id="a-5Z"></a>皆被挑目至满一劫。<a id="a-5a"></a>复有善男子善女人于诸有情起慈愍心。<a id="a-5b"></a>令眼平复还满一劫。<a id="a-5c"></a>文殊师利。<a id="a-5d"></a>若复有人于信解大乘菩萨所。<a id="a-5e"></a>以清净心而往瞻觐。<a id="a-5f"></a>过前福报无量阿僧祇数。<a id="a-5g"></a>文殊师利。<a id="a-5h"></a>假使有人能令十方一切牢狱系闭众生皆得脱已。<a id="a-5i"></a>复受转轮圣王妙乐或梵天乐。<a id="a-5j"></a>若复有人于信解大乘菩萨所。<a id="a-5k"></a>以清净心瞻觐赞叹。<a id="a-5l"></a>过前福报无量阿僧祇数。<a id="a-5m"></a>又地藏经云。<a id="a-5n"></a>世尊。<a id="a-5o"></a>若真善刹帝利王。<a id="a-5p"></a>真善居士。<a id="a-5q"></a>真善宰官。<a id="a-5r"></a>真善沙门。<a id="a-5s"></a>真善婆罗门等。<a id="a-5t"></a>自护护他及护他世。<a id="a-5u"></a>于佛弟子是器非器乃至剃除须发被少分袈裟衣者。<a id="a-5v"></a>皆应守护天主及天眷属乃至毕舍遮主。<a id="a-5w"></a>与其眷属皆从座起。<a id="a-5x"></a>合掌恭敬而白佛言。<a id="a-5y"></a>世尊。<a id="a-5z"></a>若未来世乃至后五百岁真善刹帝利王。<a id="a-60"></a>真善居士。<a id="a-61"></a>真善宰官。<a id="a-62"></a>真善沙门。<a id="a-63"></a>真善婆罗门等。<a id="a-64"></a>如是守护正法绍三宝种皆令炽盛。<a id="a-65"></a>以要言之。<a id="a-66"></a>所有我诸眷属。<a id="a-67"></a>真善刹帝利王。<a id="a-68"></a>真善居士宰官等。<a id="a-69"></a>于十种事守护增长。<a id="a-6A"></a>何等为十。<a id="a-6B"></a>一者增益寿命。<a id="a-6C"></a>二者广持正法。<a id="a-6D"></a>三者常无病恼。<a id="a-6E"></a>四者眷属广多。<a id="a-6F"></a>五者仓库盈溢。<a id="a-6G"></a>六者寿命无乏。<a id="a-6H"></a>七者富贵自在。<a id="a-6I"></a>八者名称普闻。<a id="a-6J"></a>九者得为善友。<a id="a-6K"></a>十者智慧具足。<a id="a-6L"></a>是名十种广如彼说。</p>
  <p id="a6M">论曰。<a id="a-6N"></a>应知此广大报如是入圣地者。<a id="a-6O"></a>故观音经云。<a id="a-6P"></a>发正觉心者善利一切众生故。<a id="a-6Q"></a>若唯右绕佛塔。<a id="a-6R"></a>我犹说此功德广大。<a id="a-6S"></a>汝诸佛子。<a id="a-6T"></a>若人不爱诸天远离善人。<a id="a-6U"></a>是地狱境界。<a id="a-6V"></a>广如前说。</p>
  <p id="a6W">论曰。<a id="a-6X"></a>未能于余开示。<a id="a-6Y"></a>且止此分别。<a id="a-6Z"></a>净诸业障经云。<a id="a-6a"></a>凡说障碍皆名为难。<a id="a-6b"></a>佛告文殊师利言。<a id="a-6c"></a>云何说名障碍。<a id="a-6d"></a>谓贪为障嗔为障痴为障。<a id="a-6e"></a>布施为障持戒忍辱精进禅定智慧皆为障碍。<a id="a-6f"></a>所以者何。<a id="a-6g"></a>愚夫异生于布施时为悭惜者不起净信。<a id="a-6h"></a>由不净信发损害心。<a id="a-6i"></a>由损害故生悔恼罪堕大地狱。<a id="a-6j"></a>彼护戒者。<a id="a-6k"></a>为破戒人加诸诽谤不为称赞。<a id="a-6l"></a>令诸人等闻过失已。<a id="a-6m"></a>不生净信。<a id="a-6n"></a>由不信故即堕恶道。<a id="a-6o"></a>彼修忍者由忍倨傲。<a id="a-6p"></a>是忍惛醉浑浊于心。<a id="a-6q"></a>由忍惛醉为放逸本即堕苦处。<a id="a-6r"></a>发精进者便起我慢。<a id="a-6s"></a>云余比丘修行懈怠。<a id="a-6t"></a>不共信施之食及饮水具。<a id="a-6u"></a>由发精进起我慢故。<a id="a-6v"></a>轻贱于他如彼愚夫。<a id="a-6w"></a>安禅定者。<a id="a-6x"></a>由于净虑三摩钵底发生爱乐。<a id="a-6y"></a>彼便如是我得三摩地行。<a id="a-6z"></a>余诸比丘心行散乱。<a id="a-70"></a>由何得佛。<a id="a-71"></a>广如彼说又随转诸法经云。<a id="a-72"></a>教招菩萨除业障罪。<a id="a-73"></a>远得菩提。<a id="a-74"></a>教招威仪。<a id="a-75"></a>远得菩提。<a id="a-76"></a>教招威仪道行。<a id="a-77"></a>远得菩提。<a id="a-78"></a>然彼菩萨于菩萨所生下劣想。<a id="a-79"></a>己身发高大想。<a id="a-7A"></a>谓我少除业障故。<a id="a-7B"></a>此菩萨于彼菩萨或说教令应住佛想。<a id="a-7C"></a>菩萨于菩萨所勿起毁訾之心。<a id="a-7D"></a>彼不舍菩提故。<a id="a-7E"></a>佛言。<a id="a-7F"></a>天子。<a id="a-7G"></a>菩萨如是不断少分善根。<a id="a-7H"></a>如菩萨不二行中。<a id="a-7I"></a>设不发菩提心者。<a id="a-7J"></a>下至聪利菩萨。<a id="a-7K"></a>尚不起於陵蔑。<a id="a-7L"></a>何况发菩提心者。<a id="a-7M"></a>如首楞严三昧经云。<a id="a-7N"></a>佛语坚意菩萨言。<a id="a-7O"></a>云何未发菩提心者而与授记。<a id="a-7P"></a>若人得生五趣轮回或天人傍生地狱琰魔罗界。<a id="a-7Q"></a>是人诸根猛利广大信解。<a id="a-7R"></a>如来于彼了知是人乃至若干百千俱胝那庾多劫当发阿耨多罗三藐三菩提心。<a id="a-7S"></a>乃至如是百千阿僧祇劫得菩提果。<a id="a-7T"></a>以要言之。<a id="a-7U"></a>佛言。<a id="a-7V"></a>坚意。<a id="a-7W"></a>说此菩萨名未发菩提心者而与授记。<a id="a-7X"></a>尔时尊者大迦葉波前白佛言。<a id="a-7Y"></a>世尊。<a id="a-7Z"></a>从是已后当于一切众生起世尊想。<a id="a-7a"></a>所以者何。<a id="a-7b"></a>我等无有如是智慧。<a id="a-7c"></a>何等众生此有成熟菩提根者。<a id="a-7d"></a>何等是无。<a id="a-7e"></a>世尊。<a id="a-7f"></a>我等不知如是行相。<a id="a-7g"></a>若于众生起下劣想则为自伤。<a id="a-7h"></a>佛言。<a id="a-7i"></a>善哉大迦葉波。<a id="a-7j"></a>快说此语。<a id="a-7k"></a>以是义故。<a id="a-7l"></a>自在正观。<a id="a-7m"></a>我于所说如是法中。<a id="a-7n"></a>不妄称量出家在家男子女人。<a id="a-7o"></a>若妄称量则自伤也。<a id="a-7p"></a>唯有如来应量众生等者。<a id="a-7q"></a>大迦葉波若诸声闻及菩萨。<a id="a-7r"></a>说当于一切众生起世尊想。</p>
  <p id="a7s">论曰。<a id="a-7t"></a>菩萨于诸补特伽罗。<a id="a-7u"></a>何有少分不作化度不护身者。<a id="a-7v"></a>见有如是。<a id="a-7w"></a>幖相决定得菩提故。<a id="a-7x"></a>于彼佛子不应陵蔑。<a id="a-7y"></a>应当守护。<a id="a-7z"></a>如妙法莲华经云。<a id="a-80"></a>或有起石庙。<a id="a-81"></a>旃檀及沉水。<a id="a-82"></a>木櫁并余材。<a id="a-83"></a>塼瓦泥土等。<a id="a-84"></a>若于旷野中。<a id="a-85"></a>积土成佛庙。<a id="a-86"></a>乃至童子戏。<a id="a-87"></a>聚沙为佛塔。<a id="a-88"></a>如是诸人等。<a id="a-89"></a>皆已成佛道。<a id="a-8A"></a>乃至彩画作佛像。<a id="a-8B"></a>百福庄严相。<a id="a-8C"></a>自作若使人。<a id="a-8D"></a>皆已成。<a id="a-8E"></a>佛道乃至童子戏。<a id="a-8F"></a>若草木及笔。<a id="a-8G"></a>或以指。<a id="a-8H"></a>爪甲。<a id="a-8I"></a>而画作佛像。<a id="a-8J"></a>如是诸人等。<a id="a-8K"></a>皆已成佛道。<a id="a-8L"></a>若人于塔庙。<a id="a-8M"></a>宝像及画像。<a id="a-8N"></a>以华香幡盖。<a id="a-8O"></a>敬心而供养。<a id="a-8P"></a>若使人作乐。<a id="a-8Q"></a>击鼓吹角贝。<a id="a-8R"></a>箫笛琴箜篌。<a id="a-8S"></a>琵琶铙铜钹。<a id="a-8T"></a>如是众妙音。<a id="a-8U"></a>尽持以供养。<a id="a-8V"></a>或以欢喜心。<a id="a-8W"></a>歌呗颂佛德。<a id="a-8X"></a>乃至一小音。<a id="a-8Y"></a>皆已成佛道。<a id="a-8Z"></a>若人散乱心。<a id="a-8a"></a>乃至以一华。<a id="a-8b"></a>供养于画像。<a id="a-8c"></a>渐见无数佛。<a id="a-8d"></a>或有人礼拜。<a id="a-8e"></a>或复但合掌。<a id="a-8f"></a>乃至举一手。<a id="a-8g"></a>或复小低头。<a id="a-8h"></a>以此供养像。<a id="a-8i"></a>渐见无量佛。<a id="a-8j"></a>又云。<a id="a-8k"></a>若人散乱心。<a id="a-8l"></a>入于塔庙中。<a id="a-8m"></a>一称南无佛。<a id="a-8n"></a>皆已成佛道。<a id="a-8o"></a>于诸过去佛。<a id="a-8p"></a>在世或灭后。<a id="a-8q"></a>若有闻是法。<a id="a-8r"></a>皆已成佛道。<a id="a-8s"></a>又大悲经云。<a id="a-8t"></a>佛告阿难。<a id="a-8u"></a>譬如渔师为得鱼故。<a id="a-8v"></a>于大水池中安置钩饵。<a id="a-8w"></a>令鱼吞食。<a id="a-8x"></a>鱼吞食已。<a id="a-8y"></a>所以者何。<a id="a-8z"></a>然知此鱼尚在池中不久当出。<a id="a-90"></a>复如是知为彼坚钩竿绳所中系岸树上。<a id="a-91"></a>时捕鱼师既到其所。<a id="a-92"></a>即验竿绳知得鱼已。<a id="a-93"></a>便拽钩绳敷置岸上。<a id="a-94"></a>如其所欲而受用之。<a id="a-95"></a>佛告阿难。<a id="a-96"></a>我今亦复如是。<a id="a-97"></a>令诸众生于佛世尊心生净信植诸善本。<a id="a-98"></a>乃至以一信心。<a id="a-99"></a>彼诸众生虽余恶业之所覆障。<a id="a-9A"></a>刹那堕落。<a id="a-9B"></a>若佛世尊于彼众生。<a id="a-9C"></a>以菩提智执摄事绳。<a id="a-9D"></a>于轮回海拔诸众生置涅盘岸。</p>
  <p id="a9E">论曰。<a id="a-9F"></a>是故皆作佛想礼敬。<a id="a-9G"></a>应知此尚意中作礼。<a id="a-9H"></a>若初发菩提心者以身礼敬。<a id="a-9I"></a>如善财童子于宝云大菩萨所初发道意以身敬礼。<a id="a-9J"></a>一切斯为了义。<a id="a-9K"></a>如深心教诫经云。<a id="a-9L"></a>为诸菩萨于所度生恭敬作礼。<a id="a-9M"></a>而或所说何一处所礼不礼故而无相违。<a id="a-9N"></a>于是礼敬展转系属。<a id="a-9O"></a>不如是礼者而无福报。<a id="a-9P"></a>由何一礼得睹诸佛。<a id="a-9Q"></a>无有是处。</p>
  <p id="a9R">论曰。<a id="a-9S"></a>谓此是菩萨学处此非菩萨学处。<a id="a-9T"></a>俱谤正法说为是难。<a id="a-9U"></a>故集诸法方广经中说言。<a id="a-9V"></a>佛告文殊师利。<a id="a-9W"></a>云何于如来所说少分法中。<a id="a-9X"></a>或起净想及不净想。<a id="a-9Y"></a>俱谤正法。<a id="a-9Z"></a>谤正法者。<a id="a-9a"></a>即是毁谤轻慢诸佛法僧。<a id="a-9b"></a>又说此是解脱。<a id="a-9c"></a>此非解脱。<a id="a-9d"></a>俱谤正法。<a id="a-9e"></a>我非别说有法属声闻乘属缘觉乘属于大乘。<a id="a-9f"></a>彼愚痴者于我此法中种种施作说言此是声闻。<a id="a-9g"></a>此是缘觉。<a id="a-9h"></a>此是菩萨。<a id="a-9i"></a>由起种种想故便谤正法。<a id="a-9j"></a>云此是菩萨学处。<a id="a-9k"></a>此非菩萨学处。<a id="a-9l"></a>谤正法者。<a id="a-9m"></a>云此说法师有是辩才。<a id="a-9n"></a>无是辩才。<a id="a-9o"></a>亦名谤法。<a id="a-9p"></a>又说此是法说。<a id="a-9q"></a>此非法。<a id="a-9r"></a>俱名谤法。<a id="a-9s"></a>云过去佛出世无有总持可得。<a id="a-9t"></a>亦名谤法。<a id="a-9u"></a>于说法师亦无总持。<a id="a-9v"></a>悉名谤法。<a id="a-9w"></a>于说法师是过失行。<a id="a-9x"></a>亦名谤法。<a id="a-9y"></a>谓说法师无此具足辩才。<a id="a-9z"></a>是名谤法。<a id="a-A0"></a>教示放逸。<a id="a-A1"></a>是名谤法。<a id="a-A2"></a>教示威仪道行。<a id="a-A3"></a>亦名谤法。<a id="a-A4"></a>教不正戒。<a id="a-A5"></a>是名谤法。<a id="a-A6"></a>缺减辩才。<a id="a-A7"></a>是名谤法。<a id="a-A8"></a>于光明法而不了知。<a id="a-A9"></a>亦名谤法。<a id="a-AA"></a>于持明召请不悟所说。<a id="a-AB"></a>是名谤法。<a id="a-AC"></a>于如来教唯文字想而无入解。<a id="a-AD"></a>皆名谤法。</p>
 </body>
</html>