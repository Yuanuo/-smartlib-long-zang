<!doctype html>
<html id="z3IBWD01DK" data-ver="206">
 <head>
  <meta charset="utf-8">
  <meta author="法称菩萨">
  <meta library="龙藏">
  <meta catalog="宋元续入藏诸论">
  <meta period="unknown">
 </head>
 <body>
  <h1 id="a1">大乘集菩萨学论卷第十七</h1>
  <h2 id="a2">念处品第十三之二</h2>
  <p id="a3">论曰。<a id="a-4"></a>此略说受念处。<a id="a-5"></a>次明心念处者。<a id="a-6"></a>如宝积经说。<a id="a-7"></a>佛言。<a id="a-8"></a>迦葉波。<a id="a-9"></a>谓于此心或生爱乐或起厌患或多封着。<a id="a-A"></a>于彼三际云何伺察。<a id="a-B"></a>若过去则已灭。<a id="a-C"></a>现在不住。<a id="a-D"></a>未来未至。<a id="a-E"></a>非内非外亦非中间。<a id="a-F"></a>皆不可得。<a id="a-G"></a>又此心者不可色见。<a id="a-H"></a>非所诠表亦非对治。<a id="a-I"></a>非观非照无住无著。<a id="a-J"></a>然此心者一切如来尚无所见。<a id="a-K"></a>余何能观。<a id="a-L"></a>无别境界唯法想转。<a id="a-M"></a>迦葉波。<a id="a-N"></a>是心如幻遍计不实。<a id="a-O"></a>由所取故种种得生。<a id="a-P"></a>心如虚空为诸烦恼及随烦恼客尘所覆。<a id="a-Q"></a>心如河流生灭不住。<a id="a-R"></a>心如灯光因缘所起。<a id="a-S"></a>心如击电刹那不住。<a id="a-T"></a>心如恶友能生诸苦。<a id="a-U"></a>心如渔师苦为乐想。<a id="a-V"></a>心如鬼魅作诸娆恼。<a id="a-W"></a>心如药叉伺啖精气。<a id="a-X"></a>心如狂贼坏诸善根。<a id="a-Y"></a>心如灯蛾常眄其色。<a id="a-Z"></a>心如鼙鼓唯警斗战。<a id="a-a"></a>心如婢仆贪嗜残味。<a id="a-b"></a>是心如蝇触膻腻器。<a id="a-c"></a>是心如猪于不净中谓为香洁。<a id="a-d"></a>佛言。<a id="a-e"></a>迦葉波。<a id="a-f"></a>求是心者了不可得。<a id="a-g"></a>由不可得故无所得。<a id="a-h"></a>于过现未来皆不可得。<a id="a-i"></a>则能超越三世有非有等。<a id="a-j"></a>又宝髻经云。<a id="a-k"></a>然此心者非外所有。<a id="a-l"></a>故不可见。<a id="a-m"></a>于蕴处界亦不可见。<a id="a-n"></a>如是寻求不可见者。<a id="a-o"></a>由何所缘数数得起。<a id="a-p"></a>谓彼彼心缘如是事。<a id="a-q"></a>云何说为心不可见。<a id="a-r"></a>应知是心如利剑刃何能自断。<a id="a-s"></a>又复此心亦如指端指岂能说。<a id="a-t"></a>心不可见亦复如是。<a id="a-u"></a>乃至如人远行其身轻转迅疾如风。<a id="a-v"></a>所至境界无能障碍。<a id="a-w"></a>善男子。<a id="a-x"></a>若人于此六处境界自他系属。<a id="a-y"></a>心无爱着身不散乱。<a id="a-z"></a>则于奢摩他心一境性得无障碍。<a id="a-10"></a>是为心念处。<a id="a-11"></a>又无尽意经说。<a id="a-12"></a>以相应行修习庄严。<a id="a-13"></a>于法性心而不减失。<a id="a-14"></a>云何庄严彼法性心同于幻化。<a id="a-15"></a>谓若自舍一切所有。<a id="a-16"></a>而能回向彼法性心。<a id="a-17"></a>是为严净诸佛刹土。<a id="a-18"></a>法念处者。<a id="a-19"></a>亦如彼说。<a id="a-1A"></a>菩萨于法不观法行法无可观故。<a id="a-1B"></a>若非佛法非菩提道。<a id="a-1C"></a>则一切法皆非出离。<a id="a-1D"></a>了知此已得大悲三摩地。<a id="a-1E"></a>于一切法非有烦恼非无烦恼。<a id="a-1F"></a>得三轮无想。<a id="a-1G"></a>所以者何。<a id="a-1H"></a>了诸法性无有二相。<a id="a-1I"></a>是诸烦恼无积聚性。<a id="a-1J"></a>无贪性无嗔性无痴性。<a id="a-1K"></a>若能如是悟菩提者。<a id="a-1L"></a>了烦恼性即菩提性。<a id="a-1M"></a>是为法念处。<a id="a-1N"></a>又宝髻经云。<a id="a-1O"></a>善男子。<a id="a-1P"></a>菩萨以法观法念处。<a id="a-1Q"></a>若法起即生。<a id="a-1R"></a>法谢即灭。<a id="a-1S"></a>谓于法尔我人众生寿者养者士夫补特伽罗意生儒童生老死等。<a id="a-1T"></a>若集即集行。<a id="a-1U"></a>若不集即不集行。<a id="a-1V"></a>若善不善及不动行。<a id="a-1W"></a>未有少法无其因缘而得生起。<a id="a-1X"></a>乃至于是法处深所伺察。<a id="a-1Y"></a>不舍一切智菩提心故。<a id="a-1Z"></a>如大戏乐经云。<a id="a-1a"></a>此有为行唯心造作。<a id="a-1b"></a>犹若坯瓶无常散坏。<a id="a-1c"></a>行如空城为雨沮坏。<a id="a-1d"></a>泥涂不坚渐当磨灭。<a id="a-1e"></a>亦如河岸积沙所成自性怯弱为水流荡。<a id="a-1f"></a>行如风灯生灭不住。<a id="a-1g"></a>行如聚沫不可撮持。<a id="a-1h"></a>行如芭蕉中无有实。<a id="a-1i"></a>复如空拳诳示愚騃。<a id="a-1j"></a>乃至或草葛等搓捻为绳。<a id="a-1k"></a>依瓶辘轳而能汲引。<a id="a-1l"></a>未尝独一有彼作用。<a id="a-1m"></a>一切有支互相依止聚集而转。<a id="a-1n"></a>是前后际亦不可得。<a id="a-1o"></a>如人钻火二手与木勤劬不息火乃得生。<a id="a-1p"></a>众缘若离火势随灭。<a id="a-1q"></a>于如是行印所印已。<a id="a-1r"></a>若自若他即能超越断常等行。<a id="a-1s"></a>如智商人于诸险道。<a id="a-1t"></a>所至方隅而得通达。</p>
  <p id="a1u">论曰。<a id="a-1v"></a>由无明爱等烦恼业缘之所招集成蕴处界。<a id="a-1w"></a>于胜义中皆不可得。</p>
  <p data-pb></p>
  <h2 id="a1x">自性清净品第十四</h2>
  <p id="a1y">论曰。<a id="a-1z"></a>说念处已。<a id="a-20"></a>次复入解补特伽罗。<a id="a-21"></a>决定成就相应空性断根本已。<a id="a-22"></a>余烦恼等不复集行。<a id="a-23"></a>又如来秘密经云。<a id="a-24"></a>佛言。<a id="a-25"></a>寂慧。<a id="a-26"></a>譬如有树名钵罗奢。<a id="a-27"></a>若断其根即一切枝叶悉皆枯瘁。<a id="a-28"></a>寂慧。<a id="a-29"></a>此亦如是。<a id="a-2A"></a>若断身见即能除灭一切烦恼。</p>
  <p id="a2B">论曰。<a id="a-2C"></a>分别空性有无量行相。<a id="a-2D"></a>如月灯经偈云。</p>
  <p id="a2E">若人信解如来教　　于佛戒学无毁犯</p>
  <p id="a2F">悉能远离诸女人　　知法自性常空寂</p>
  <p id="a2G">拔除一切忧苦箭　　或施医药令安稳</p>
  <p id="a2H">速得成斯二足尊　　知法自性常空寂</p>
  <p id="a2I">若于身命断支节　　杖木捶打无恚恼</p>
  <p id="a2J">忍力最上人中月　　知法自性常空寂</p>
  <p id="a2K">设百生中堕恶道　　常得任持妙色相</p>
  <p id="a2L">亦复获是五神通　　而常安住诸佛所</p>
  <p id="a2M">又般若经云。<a id="a-2N"></a>复次舍利子。<a id="a-2O"></a>菩萨摩诃萨欲成就佛身三十二大人相及八十种好者。<a id="a-2P"></a>于一切生中当念菩提心无令损坏。<a id="a-2Q"></a>于菩萨行得无忘失。<a id="a-2R"></a>离恶知识及诸过咎。<a id="a-2S"></a>亲近一切佛菩萨众善知识等。<a id="a-2T"></a>为欲降伏诸天魔众。<a id="a-2U"></a>净诸业障。<a id="a-2V"></a>于一切法得无障碍。<a id="a-2W"></a>当学般若波罗蜜多。<a id="a-2X"></a>复次舍利子。<a id="a-2Y"></a>菩萨摩诃萨如是发一念心。<a id="a-2Z"></a>悉能超越东方殑伽沙等世界一切方所当学般若波罗蜜多。<a id="a-2a"></a>复次舍利子。<a id="a-2b"></a>菩萨摩诃萨设住十方佛刹当学般若波罗蜜多亦如是说。<a id="a-2c"></a>乃至广如诸法无我。<a id="a-2d"></a>灭业障缚则见诸法自性无灭。<a id="a-2e"></a>如父子合集经云。<a id="a-2f"></a>佛言。<a id="a-2g"></a>大王。<a id="a-2h"></a>如是六界及六触处十八意所伺察。<a id="a-2i"></a>是补噜沙为缘得生。<a id="a-2j"></a>云何六界。<a id="a-2k"></a>所谓地界水界火界风界空界识界。<a id="a-2l"></a>云何六触处。<a id="a-2m"></a>谓眼触处而见于色。<a id="a-2n"></a>若耳触处得闻其声。<a id="a-2o"></a>若鼻触处能嗅于香。<a id="a-2p"></a>若舌触处悉尝于味。<a id="a-2q"></a>若身触处亲觉其触。<a id="a-2r"></a>若意触处则知于法。<a id="a-2s"></a>云何十八意所伺察。<a id="a-2t"></a>谓眼见色已。<a id="a-2u"></a>若生适悦若生忧恼若住于舍。<a id="a-2v"></a>如是六根各各缘彼适悦等三。<a id="a-2w"></a>是名十八意所伺察。<a id="a-2x"></a>大王。<a id="a-2y"></a>云何为内地界。<a id="a-2z"></a>谓于内身所生硬涩发毛爪齿等若内地界不生亦无有灭则无集行。<a id="a-30"></a>大王。<a id="a-31"></a>若时女人而于内身如所思惟彼补噜沙。<a id="a-32"></a>彼补噜沙亦生爱乐。<a id="a-33"></a>由二和合羯逻蓝生。<a id="a-34"></a>又复如所思惟相似和合而得生者。<a id="a-35"></a>无有是处。<a id="a-36"></a>若二女人无有是处。<a id="a-37"></a>二补噜沙亦无是处。<a id="a-38"></a>若彼彼思惟而得生者。<a id="a-39"></a>亦无是处。<a id="a-3A"></a>自体无实非相应故。<a id="a-3B"></a>云何说此为坚硬性。<a id="a-3C"></a>大王。<a id="a-3D"></a>此坚硬性相似而立。<a id="a-3E"></a>毕竟此身溃烂散灭。<a id="a-3F"></a>唯冢圹间是所归趣。<a id="a-3G"></a>彼坚硬性从何所来。<a id="a-3H"></a>亦非四方上下而去。<a id="a-3I"></a>大王。<a id="a-3J"></a>此内地界应如是知。</p>
 </body>
</html>