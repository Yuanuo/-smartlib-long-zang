<!doctype html>
<html id="z3IBWCh1DD" data-ver="472">
 <head>
  <meta charset="utf-8">
  <meta author="法称菩萨">
  <meta library="龙藏">
  <meta catalog="宋元续入藏诸论">
  <meta period="unknown">
 </head>
 <body>
  <h1 id="a1">大乘集菩萨学论卷第十</h1>
  <h2 id="a2">护受用福品第七之二</h2>
  <p id="a3">宝积经云。<a id="a-4"></a>佛言。<a id="a-5"></a>迦葉波。<a id="a-6"></a>若菩萨具此四法。<a id="a-7"></a>则未生善法令灭。<a id="a-8"></a>已生善法亦不增长。<a id="a-9"></a>何等为四。<a id="a-A"></a>谓于世间深着过慢。<a id="a-B"></a>巧构言辞耽着利养。<a id="a-C"></a>乐观种姓嫌赞菩萨。<a id="a-D"></a>于未说未闻契经而辄生诽谤。<a id="a-E"></a>又说一切有部云。<a id="a-F"></a>如是发毛爪塔及诸身分。<a id="a-G"></a>见已净信发恭敬心。<a id="a-H"></a>是大德比丘比丘尼等。<a id="a-I"></a>从此地面下过八万四千踰缮那至金轮际。<a id="a-J"></a>是比丘所有若干沙数千倍转轮圣王受用福报。<a id="a-K"></a>乃至具寿优波离向如来前合掌恭敬。<a id="a-L"></a>而白佛言。<a id="a-M"></a>世尊。<a id="a-N"></a>若佛所说是比丘善根。<a id="a-O"></a>如是广大。<a id="a-P"></a>世尊。<a id="a-Q"></a>云何有是善根。<a id="a-R"></a>言汝于此尚能散灭。<a id="a-S"></a>佛言。<a id="a-T"></a>优波离。<a id="a-U"></a>谓忍此动乱而随彼见。<a id="a-V"></a>如彼梵行而亲梵行。<a id="a-W"></a>优波离。<a id="a-X"></a>由斯善根亦复广大。<a id="a-Y"></a>然汝于此尚能散灭。<a id="a-Z"></a>优波离。<a id="a-a"></a>是故当如是学。<a id="a-b"></a>又若积薪所焚。<a id="a-c"></a>心可无坏。<a id="a-d"></a>况彼识身等。<a id="a-e"></a>文殊神变经云。<a id="a-f"></a>所对害者。<a id="a-g"></a>谓百劫中积修其善。<a id="a-h"></a>有所减失说为对害。<a id="a-i"></a>华严经说。<a id="a-j"></a>普捄众生妙德夜神因缘。<a id="a-k"></a>如前已说。</p>
  <p id="al">论曰。<a id="a-m"></a>当于是时互相诽谤。<a id="a-n"></a>增不善本减失寿量。<a id="a-o"></a>色力安隐悉皆减少。<a id="a-p"></a>无有少分示饶益者。<a id="a-q"></a>唯说追求名闻利养作高举事。<a id="a-r"></a>如宝云经说。<a id="a-s"></a>佛言。<a id="a-t"></a>善男子。<a id="a-u"></a>菩萨得珍宝聚量若须弥。<a id="a-v"></a>而取彼施。<a id="a-w"></a>或得弊陋之物。<a id="a-x"></a>亦取彼施。<a id="a-y"></a>所以者何。<a id="a-z"></a>彼如是思惟。<a id="a-10"></a>由此众生悭贪嫉妒惜自他物而常斗诤。<a id="a-11"></a>以是因缘处生死海之所沉溺。<a id="a-12"></a>我欲于彼令长夜中利益安乐。<a id="a-13"></a>故受彼施。<a id="a-14"></a>然竟不作己有。<a id="a-15"></a>亦复不起贪着之心。<a id="a-16"></a>唯为供养诸佛法僧。<a id="a-17"></a>亦复转施一切众生。<a id="a-18"></a>如贫苦者得活身命。<a id="a-19"></a>亦令施者极生欢喜。<a id="a-1A"></a>具如彼说。<a id="a-1B"></a>得施无憍慢。<a id="a-1C"></a>彼复又云。<a id="a-1D"></a>设有人来以施因缘歌颂称赞。<a id="a-1E"></a>是人不生高举。<a id="a-1F"></a>逮无憍慢。<a id="a-1G"></a>又若于我歌颂称赞。<a id="a-1H"></a>谓起即灭非久如间。<a id="a-1I"></a>设使再三于诸时处歌颂称赞。<a id="a-1J"></a>当生何智。<a id="a-1K"></a>谓诸法无常无住无强无力。<a id="a-1L"></a>令心卑下勿生高举。<a id="a-1M"></a>逮无憍慢。<a id="a-1N"></a>如是菩萨于名闻利养歌颂称赞等事。<a id="a-1O"></a>悉住正念。<a id="a-1P"></a>彼复又云。<a id="a-1Q"></a>譬若旃陀罗子游行世间。<a id="a-1R"></a>卑下其意得离憍慢。<a id="a-1S"></a>随所住已生乞食想。<a id="a-1T"></a>复如彼说。<a id="a-1U"></a>善男子。<a id="a-1V"></a>一者菩萨若舍家出家。<a id="a-1W"></a>为诸亲眷朋属之所弃舍。<a id="a-1X"></a>犹若死尸。<a id="a-1Y"></a>以是因缘摧伏我慢。<a id="a-1Z"></a>二者已毁形好被坏色衣身貌异俗。<a id="a-1a"></a>以是因缘摧伏我慢。<a id="a-1b"></a>三者剃除须发手持应器。<a id="a-1c"></a>于亲非亲游行乞食。<a id="a-1d"></a>以是因缘摧伏我慢。<a id="a-1e"></a>四者如旃陀罗子卑下其心游行乞食。<a id="a-1f"></a>以是因缘摧伏我慢。<a id="a-1g"></a>五者由乞食故得遂生成为他系属。<a id="a-1h"></a>以是因缘摧伏我慢。<a id="a-1i"></a>六者虽为他毁。<a id="a-1j"></a>为乞食故亦受彼施。<a id="a-1k"></a>以是因缘摧伏我慢。<a id="a-1l"></a>七者尊重供献阿阇梨等。<a id="a-1m"></a>以是因缘摧伏我慢。<a id="a-1n"></a>八者行住威仪安详平正。<a id="a-1o"></a>令梵行者见已欢喜。<a id="a-1p"></a>以是因缘。<a id="a-1q"></a>摧伏我慢。<a id="a-1r"></a>九者于诸佛法所未得者愿此当得。<a id="a-1s"></a>以是因缘摧伏我慢。<a id="a-1t"></a>十者于嗔忿心有情之中多行忍辱。<a id="a-1u"></a>以是因缘摧伏我慢。<a id="a-1v"></a>又海意经云。<a id="a-1w"></a>若菩萨得身清净。<a id="a-1x"></a>具相庄严手足柔软。<a id="a-1y"></a>殊妙可爱成福生身。<a id="a-1z"></a>诸根不减身分圆满。<a id="a-20"></a>然于形好亦无醉傲。<a id="a-21"></a>不以严身而求触乐。<a id="a-22"></a>若诸众生种种色相。<a id="a-23"></a>菩萨尔时为求法故谦下恭敬。<a id="a-24"></a>彼经又云。<a id="a-25"></a>譬如大海处地卑下。<a id="a-26"></a>所有一切江河及诸细流速疾趣入。<a id="a-27"></a>世尊。<a id="a-28"></a>菩萨敬重师尊心不高举亦复如是。<a id="a-29"></a>一切甚深法门及微细善。<a id="a-2A"></a>于其耳根速疾趣入。<a id="a-2B"></a>世尊。<a id="a-2C"></a>是故菩萨安住正念。<a id="a-2D"></a>若高举我慢不重师尊。<a id="a-2E"></a>亦不恭敬礼拜。<a id="a-2F"></a>当知菩萨是为魔钩所制。<a id="a-2G"></a>又如出世间品云。<a id="a-2H"></a>佛言。<a id="a-2I"></a>佛子。<a id="a-2J"></a>菩萨有十种魔事。<a id="a-2K"></a>何等为十。<a id="a-2L"></a>一者于和尚阿阇梨父母沙门婆罗门住于正行向正道者不起尊重。<a id="a-2M"></a>是为魔事。<a id="a-2N"></a>二者谓诸法师说殊胜法说广大法。<a id="a-2O"></a>于大乘中知涅槃道。<a id="a-2P"></a>及余契经得总持王无有休息。<a id="a-2Q"></a>然于法师不起尊重。<a id="a-2R"></a>及于所闻不作善巧。<a id="a-2S"></a>是为魔事。<a id="a-2T"></a>三者然于会中闻说大法。<a id="a-2U"></a>于法师所不乐赞美。<a id="a-2V"></a>况起净信。<a id="a-2W"></a>是为魔事。<a id="a-2X"></a>四者好起过慢自执己见陵蔑他人。<a id="a-2Y"></a>罔知己短心无拣择。<a id="a-2Z"></a>是为魔事。<a id="a-2a"></a>五者好起过慢自无知觉。<a id="a-2b"></a>于阿罗汉补特伽罗。<a id="a-2c"></a>隐蔽覆藏他实有德谓不如己。<a id="a-2d"></a>应赞不赞。<a id="a-2e"></a>是为魔事。<a id="a-2f"></a>六者了知是法是律真为佛语。<a id="a-2g"></a>为嫌其人颇嫌其法。<a id="a-2h"></a>谤正法已于别受持。<a id="a-2i"></a>是为魔事。<a id="a-2j"></a>七者自求高座。<a id="a-2k"></a>谓言我行道法不应亲近执事。<a id="a-2l"></a>于他久修梵行大德耆旧不起承迎。<a id="a-2m"></a>是为魔事。<a id="a-2n"></a>八者貌不温恭复多颦蹙。<a id="a-2o"></a>言极粗犷心伺过恶。<a id="a-2p"></a>是为魔事。<a id="a-2q"></a>九者由增上慢喜调戏故。<a id="a-2r"></a>不亲有德不生恭敬。<a id="a-2s"></a>亦不咨问何者是善何者不善。<a id="a-2t"></a>何者应作何者不作。<a id="a-2u"></a>又何所作于长夜中而得安乐利益。<a id="a-2v"></a>又何所作于长夜中而不能得安乐利益。<a id="a-2w"></a>痴冥顽很为慢所持不明出要。<a id="a-2x"></a>是为魔事。<a id="a-2y"></a>十者由慢所覆。<a id="a-2z"></a>设过佛出亦复远离。<a id="a-30"></a>坏夙善根竟无新起。<a id="a-31"></a>说不应说多起斗诤。<a id="a-32"></a>谓此法行返为是处堕大邪恶。<a id="a-33"></a>于菩提心根力圣财斯不可得。<a id="a-34"></a>百千劫中常不值佛。<a id="a-35"></a>况复闻法。<a id="a-36"></a>是为十种魔事。<a id="a-37"></a>佛言。<a id="a-38"></a>佛子。<a id="a-39"></a>菩萨舍此十种魔事得十种智业。</p>
  <p id="a3A">论曰。<a id="a-3B"></a>此中智业者。<a id="a-3C"></a>说善住化度一切众生等。<a id="a-3D"></a>护国经云。<a id="a-3E"></a>彼人堕蔑戾车罪恶边地贫贱中生。<a id="a-3F"></a>聋盲闇钝而无威德。<a id="a-3G"></a>亲近愚蒙执着我慢。<a id="a-3H"></a>又如法集经说。<a id="a-3I"></a>谓诸菩萨欲取佛土者。<a id="a-3J"></a>即众生土是为佛土。<a id="a-3K"></a>由是得诸佛法。<a id="a-3L"></a>不坏正行。<a id="a-3M"></a>谓诸善行恶行无不依止众生而转。<a id="a-3N"></a>故恶行者依罪恶起。<a id="a-3O"></a>彼善行者依人天等。<a id="a-3P"></a>宝光明陀罗尼经云。<a id="a-3Q"></a>佛言。<a id="a-3R"></a>佛子。<a id="a-3S"></a>此初发心菩萨先于一切众生发十种心。<a id="a-3T"></a>何等为十。<a id="a-3U"></a>所谓利益心。<a id="a-3V"></a>安乐心。<a id="a-3W"></a>怜愍心。<a id="a-3X"></a>润泽心。<a id="a-3Y"></a>爱乐心。<a id="a-3Z"></a>摄取心。<a id="a-3a"></a>守护心。<a id="a-3b"></a>平等心。<a id="a-3c"></a>教授心。<a id="a-3d"></a>称赞心。<a id="a-3e"></a>是十种发心为若此入解信力。<a id="a-3f"></a>财印经云。<a id="a-3g"></a>我已得住一切众生作弟子者。<a id="a-3h"></a>亦令他住一切众生作弟子故。<a id="a-3i"></a>俱获安隐。<a id="a-3j"></a>以要言之。<a id="a-3k"></a>我已先住恭敬礼拜。<a id="a-3l"></a>亦化一切众生当住恭敬礼拜。<a id="a-3m"></a>又如维摩诘所说经云。<a id="a-3n"></a>若乐说世间清净无难故。<a id="a-3o"></a>则随所化调伏一切有情。<a id="a-3p"></a>来生净佛国土。</p>
  <p id="a3q">论曰。<a id="a-3r"></a>若踞座洗足思惟。<a id="a-3s"></a>应何所作爱乐尊重等事。<a id="a-3t"></a>故华严经云。<a id="a-3u"></a>尔时有王名法音盖。<a id="a-3v"></a>于大众中处师子座。<a id="a-3w"></a>有诸人众一时合掌住立其前。<a id="a-3x"></a>如是恭敬为王作礼。<a id="a-3y"></a>乃至尔时法音盖王见诸乞者。<a id="a-3z"></a>生大欢喜具大悲愍。<a id="a-40"></a>假使三千界内俱为转轮圣王经无数劫。<a id="a-41"></a>所得妙乐过于前说。<a id="a-42"></a>乃至净居天王于无际劫行寂静解脱门。<a id="a-43"></a>亦过前说。<a id="a-44"></a>善男子。<a id="a-45"></a>譬若有人唯行爱育父母兄弟姊妹朋属男女妻妾时久乖离。<a id="a-46"></a>后于旷野欻然值遇。<a id="a-47"></a>更相慰问。<a id="a-48"></a>极生爱重瞻视无厌。<a id="a-49"></a>善男子。<a id="a-4A"></a>此法音盖王亦复如是。<a id="a-4B"></a>见来乞者具大爱乐。<a id="a-4C"></a>心生喜乐发起最上大希有心。<a id="a-4D"></a>乃至于诸乞者生一子想。<a id="a-4E"></a>生父母想。<a id="a-4F"></a>生福田想。<a id="a-4G"></a>善知识想。<a id="a-4H"></a>坚固力想。<a id="a-4I"></a>极难得想。<a id="a-4J"></a>难行能行想。<a id="a-4K"></a>多作想。<a id="a-4L"></a>最上成办想。<a id="a-4M"></a>近住菩提道想。<a id="a-4N"></a>阿阇梨教诫想。<a id="a-4O"></a>如其来者知众生性之所承事。<a id="a-4P"></a>平等无碍一切舍。<a id="a-4Q"></a>施设弃己身如其所欲。<a id="a-4R"></a>复次选地清净涂拭庄严。<a id="a-4S"></a>舍自利乐等。</p>
  <p id="a4T">论曰。<a id="a-4U"></a>若乃主者净信。<a id="a-4V"></a>则侍从等亦当净信。<a id="a-4W"></a>教令具足饶益。<a id="a-4X"></a>应如是作意。<a id="a-4Y"></a>向来比丘身有疾病。<a id="a-4Z"></a>昔佛世尊尚为承事。<a id="a-4a"></a>如比丘杂诵律云。<a id="a-4b"></a>佛言。<a id="a-4c"></a>佛子。<a id="a-4d"></a>汝勿嫌弃是病比丘。<a id="a-4e"></a>我于比丘中尊尚为承事。<a id="a-4f"></a>持此病比丘衣。<a id="a-4g"></a>乃至洗盥。<a id="a-4h"></a>如是言已。<a id="a-4i"></a>时具寿阿难陀白佛言。<a id="a-4j"></a>世尊。<a id="a-4k"></a>如来勿应洗此病比丘衣覆不净故。<a id="a-4l"></a>我当为洗。<a id="a-4m"></a>佛告阿难。<a id="a-4n"></a>汝应洗此病比丘衣。<a id="a-4o"></a>如来当以亲手盥水。<a id="a-4p"></a>尔时具寿阿难陀于病者比丘为浣彼衣。<a id="a-4q"></a>如来尚以亲手盥水。<a id="a-4r"></a>乃至总略。<a id="a-4s"></a>时具寿阿难陀如彼病比丘所唱言。<a id="a-4t"></a>善哉汝当为起。<a id="a-4u"></a>我今侍汝于外出。<a id="a-4v"></a>外住已。<a id="a-4w"></a>如来亦复亲手盥水。<a id="a-4x"></a>语阿难言。</p>
  <p id="a4y">汝广大承事　　济度生欢喜</p>
  <p id="a4z">为忧苦损恼　　舍离于众生</p>
  <p id="a50">若人此净信　　成就良福田</p>
  <p id="a51">所有世间中　　非余众生类</p>
  <p id="a52">譬如意贤瓶　　欲悕醇乳汁</p>
  <p id="a53">尊重彼天言　　是故生恭敬</p>
  <p id="a54">亦如新妇法　　承事无暂舍</p>
  <p id="a55">救无量众生　　后当获出离</p>
  <p id="a56">又若现前尊　　任持于顶上</p>
  <p id="a57">置众生髻中　　一心故无动</p>
  <p id="a58">设堕阿鼻狱　　若今造当造</p>
  <p id="a59">诸广大度门　　修行如是善</p>
  <p id="a5A">自我为主宰　　我义不可得</p>
  <p id="a5B">于彼彼造作　　不为慢所使</p>
  <p id="a5C">喜乐净诸根　　苦故入烦恼</p>
  <p id="a5D">由喜默诸根　　为作斯化度</p>
  <p id="a5E">众生若在苦　　举身如焰然</p>
  <p id="a5F">于诸欲悦意　　有方便怜愍</p>
  <p id="a5G">愍诸造苦者　　故我求是苦</p>
  <p id="a5H">若倦于忍默　　如罪当忏悔</p>
  <p id="a5I">设于世尊所　　顶足俱散坏</p>
  <p id="a5J">我舍诸世间　　承事如来故</p>
  <p id="a5K">我造诸众生　　怜愍无疑惑</p>
  <p id="a5L">见如是等人　　由何不尊敬</p>
  <p id="a5M">我亲事如来　　正成于自利</p>
  <p id="a5N">为除世间苦　　故我持净戒</p>
  <p id="a5O">假若一强人　　摧坏于大众</p>
  <p id="a5P">愿长睹众生　　使无能作者</p>
  <p id="a5Q">又若众强人　　一一如王力</p>
  <p id="a5R">况无如是威　　何容行酷罚</p>
  <p id="a5S">设逢暴主时　　治官狱卒等</p>
  <p id="a5T">力行悲愍心　　拯济于群有</p>
  <p id="a5U">极怒何所为　　宁同地狱苦</p>
  <p id="a5V">若恼逼众生　　造此亦当受</p>
  <p id="a5W">大喜何所施　　岂容获正觉</p>
  <p id="a5X">若悦豫众生　　造此亦当受</p>
  <p id="a5Y">汝后当作佛　　出济诸众生</p>
  <p id="a5Z">云何不暂观　　现住称赞者</p>
  <p id="a5a">巍昂清净身　　及寿量长远</p>
  <p id="a5b">逮得生死忍　　转轮王妙乐</p>
  <p id="a5c">若慈心供养　　名大身众生</p>
  <p id="a5d">以佛净福报　　为佛大身者</p>
  <p id="a5e">论曰。<a id="a-5f"></a>修慈心观。<a id="a-5g"></a>如月灯经云。<a id="a-5h"></a>乃至供养无量无数百千万亿不可称量歌罗频婆罗等诸佛刹土。<a id="a-5i"></a>如是供养已。<a id="a-5j"></a>不如以一慈心。<a id="a-5k"></a>如是次第供养恭敬。<a id="a-5l"></a>常得远离高举不如理作意。</p>
  <p id="a5m">论曰。<a id="a-5n"></a>一心人解是事。<a id="a-5o"></a>如宝云经说。<a id="a-5p"></a>善男子。<a id="a-5q"></a>云何菩萨不如理作意。<a id="a-5r"></a>为是菩萨独处闲静住无杂乱。<a id="a-5s"></a>发如是心。<a id="a-5t"></a>我由独处闲静住无杂乱故。<a id="a-5u"></a>唯我能顺如来法律。<a id="a-5v"></a>汝诸沙门婆罗门等皆住杂乱。<a id="a-5w"></a>于轮回行多所耽着。<a id="a-5x"></a>不能随顺如来法律。<a id="a-5y"></a>是为菩萨得不如理作意。<a id="a-5z"></a>彼经复说。<a id="a-60"></a>菩萨起精进时。<a id="a-61"></a>于此精进不拒教诲。<a id="a-62"></a>谓不自矜己德。<a id="a-63"></a>亦不陵蔑他人。<a id="a-64"></a>如是名为善惠发生。<a id="a-65"></a>然于自所修习。<a id="a-66"></a>亦求他诲。<a id="a-67"></a>如是菩萨得谦下精进。</p>
  <p id="a68">论曰。<a id="a-69"></a>已略说此护受用福。<a id="a-6A"></a>若回向菩提。<a id="a-6B"></a>如无尽意经云。<a id="a-6C"></a>佛言。<a id="a-6D"></a>舍利子。<a id="a-6E"></a>若人以少善根回向菩提。<a id="a-6F"></a>乃至坐菩提场终无散灭。<a id="a-6G"></a>譬如一渧之水堕大海中乃至住劫边际终无散灭。</p>
  <p data-pb></p>
  <h2 id="a6H">清净品第八之一</h2>
  <p id="a6I">论曰。<a id="a-6J"></a>护身等说。<a id="a-6K"></a>有三种清净。<a id="a-6L"></a>今当说是义。<a id="a-6M"></a>云何谓己身受用清净俱获安隐。<a id="a-6N"></a>若人于身示现净饮食。<a id="a-6O"></a>成熟正等菩提。<a id="a-6P"></a>如秘密大乘经云。<a id="a-6Q"></a>复次菩萨于大城邑大冢圹间。<a id="a-6R"></a>以无数百千众生充满其中。<a id="a-6S"></a>而菩萨摩诃萨示死灭相现旁生趣大身众生。<a id="a-6T"></a>乃至令食身肉。<a id="a-6U"></a>于命终时得生天界及余。<a id="a-6V"></a>善趣。<a id="a-6W"></a>以是因缘。<a id="a-6X"></a>乃至最后入于涅盘。<a id="a-6Y"></a>所谓菩萨宿愿清净。<a id="a-6Z"></a>于此长夜酬其宿愿作利益事。<a id="a-6a"></a>临命终时。<a id="a-6b"></a>令食身肉。<a id="a-6c"></a>以是因缘得生天界。<a id="a-6d"></a>乃至最后入于涅盘。<a id="a-6e"></a>谓若成就持戒。<a id="a-6f"></a>成就思惟。<a id="a-6g"></a>成就希求。<a id="a-6h"></a>宿愿如是。<a id="a-6i"></a>彼经复说。<a id="a-6j"></a>现法身光为诸众生作利益事。<a id="a-6k"></a>寂惠当知。<a id="a-6l"></a>譬如活命医王集诸妙药捣筛和合成女人相。<a id="a-6m"></a>姝妙端正人所乐见。<a id="a-6n"></a>而善安立施作等事。<a id="a-6o"></a>行住坐卧如其分别。<a id="a-6p"></a>诸有国王王子大臣官长长者居士。<a id="a-6q"></a>而或来诣活命医王。<a id="a-6r"></a>时彼妙药所成女人相与给侍。<a id="a-6s"></a>由给侍故。<a id="a-6t"></a>一切轻安得无病恼。<a id="a-6u"></a>佛言寂惠。<a id="a-6v"></a>汝且观是活命医王。<a id="a-6w"></a>深植妙乐除世间病。<a id="a-6x"></a>然余医师无有是智。<a id="a-6y"></a>寂惠。<a id="a-6z"></a>现法身光菩萨亦复如是。<a id="a-70"></a>乃至男子女人童男童女及余众生。<a id="a-71"></a>为贪嗔痴遍触其身炽然烧煮。<a id="a-72"></a>若弹指顷一切烦恼远离烧煮。<a id="a-73"></a>身获轻安。<a id="a-74"></a>所谓菩萨宿愿极清净故。</p>
  <p id="a75">论曰。<a id="a-76"></a>此身清净义者。<a id="a-77"></a>譬如苗稼为草所覆而不滋茂。<a id="a-78"></a>是菩提芽为烦恼覆亦不增胜若不行对治思惟悕求。<a id="a-79"></a>何容解脱令彼增长。<a id="a-7A"></a>汝诸世间一心伺察。<a id="a-7B"></a>罪业清净则身器清净。<a id="a-7C"></a>说为正觉。<a id="a-7D"></a>复次罪清净者。<a id="a-7E"></a>四法经云。<a id="a-7F"></a>佛言。<a id="a-7G"></a>慈氏。<a id="a-7H"></a>若菩萨摩诃萨成就四法。<a id="a-7I"></a>灭先所造久积过罪。<a id="a-7J"></a>何等为四。<a id="a-7K"></a>所谓悔过行。<a id="a-7L"></a>对治行。<a id="a-7M"></a>制止力。<a id="a-7N"></a>依止力复次悔过行者。<a id="a-7O"></a>于不善业行多所改悔。<a id="a-7P"></a>二对治行者。<a id="a-7Q"></a>谓造不善业已极为善业。<a id="a-7R"></a>及余利益之所对待。<a id="a-7S"></a>三制止力者。<a id="a-7T"></a>由读诵禁戒得无毁犯。<a id="a-7U"></a>四依止力者。<a id="a-7V"></a>谓归依佛法僧宝。<a id="a-7W"></a>亦不弃舍菩提之心。<a id="a-7X"></a>由能依止是力。<a id="a-7Y"></a>决定灭彼罪等。<a id="a-7Z"></a>佛言。<a id="a-7a"></a>慈氏。<a id="a-7b"></a>是为菩萨摩诃萨成就四法灭先所造久积过罪。</p>
 </body>
</html>