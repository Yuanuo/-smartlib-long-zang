<!doctype html>
<html id="z3IBWD31DN" data-ver="328">
 <head>
  <meta charset="utf-8">
  <meta author="法称菩萨">
  <meta library="龙藏">
  <meta catalog="宋元续入藏诸论">
  <meta period="unknown">
 </head>
 <body>
  <h1 id="a1">大乘集菩萨学论卷第二十</h1>
  <h2 id="a2">正命受用品第十五之二</h2>
  <p id="a3">论曰。<a id="a-4"></a>此复明尸罗清净。<a id="a-5"></a>如虚空藏经云。<a id="a-6"></a>远离声闻辟支佛心。<a id="a-7"></a>于菩提心不生退转。<a id="a-8"></a>则于尸罗而得清净。<a id="a-9"></a>善男子。<a id="a-A"></a>譬如虚空体性清净。<a id="a-B"></a>菩萨持戒清净亦尔。<a id="a-C"></a>虚空无垢。<a id="a-D"></a>菩萨持戒无垢亦尔。<a id="a-E"></a>虚空寂静菩萨持戒寂静亦尔。<a id="a-F"></a>虚空无坏。<a id="a-G"></a>菩萨持戒无坏亦尔。<a id="a-H"></a>又如虚空无能过胜。<a id="a-I"></a>菩萨持戒于有情中无有胜者。<a id="a-J"></a>又如虚空清净平等。<a id="a-K"></a>菩萨行忍于诸有情平等和合清净亦尔。<a id="a-L"></a>譬如有人手持利斧入娑罗林断其枝叶。<a id="a-M"></a>当知彼树无有嗔恚。<a id="a-N"></a>不生分别谁能断者。<a id="a-O"></a>亦不分别谁所断者。<a id="a-P"></a>菩萨行忍亦复如是。<a id="a-Q"></a>是为菩萨最上忍辱犹如虚空。<a id="a-R"></a>又宝髻经说。<a id="a-S"></a>身精进清净。<a id="a-T"></a>谓若此身犹如影响。<a id="a-U"></a>所有言说自性无记。<a id="a-V"></a>了知是心毕竟空寂。<a id="a-W"></a>当以大悲被慈甲胄。<a id="a-X"></a>具足诸行深修禅定。<a id="a-Y"></a>于功德法无令缺减。<a id="a-Z"></a>以菩提心观诸众生无有缺减。<a id="a-a"></a>乐行布施乃至方便无有缺减。<a id="a-b"></a>于慈悲喜舍深心相应无有缺减。<a id="a-c"></a>于布施爱语利行同事无有缺减。<a id="a-d"></a>于正念正知无有缺减。<a id="a-e"></a>于念处正勤神足根力觉支圣道无有缺减。<a id="a-f"></a>乃至于奢摩他毗钵舍那无有缺减。<a id="a-g"></a>舍业烦恼自性无知。<a id="a-h"></a>修检其身无令纵逸。<a id="a-i"></a>常勤佛事成熟有情。<a id="a-j"></a>咸得清凉安住寂静。<a id="a-k"></a>善男子。<a id="a-l"></a>是名菩萨修禅波罗蜜多行清净。<a id="a-m"></a>如是乃至智慧波罗蜜多当如是知。</p>
  <p data-pb></p>
  <h2 id="an">增长胜力品第十六之一</h2>
  <p id="ao">论曰。<a id="a-p"></a>此明三种增长胜力。<a id="a-q"></a>谓于所行行常无厌足。<a id="a-r"></a>所度众生不生懈退。<a id="a-s"></a>求佛妙智坚固勇猛。<a id="a-t"></a>是三种力非诸声闻所能行故。<a id="a-u"></a>如宝云经说。<a id="a-v"></a>以诸众生自性怯弱。<a id="a-w"></a>唯除菩萨显现增长。<a id="a-x"></a>又如来秘密经说。<a id="a-y"></a>时阿阇世王复白佛言。<a id="a-z"></a>世尊。<a id="a-10"></a>菩萨具修几法即能获得如是胜力。<a id="a-11"></a>佛言。<a id="a-12"></a>大王菩萨若修十法获斯胜利。<a id="a-13"></a>何等为十。<a id="a-14"></a>一者菩萨宁舍身命终不弃舍无上正法。<a id="a-15"></a>二者于一切众生作谦下想不增慢心。<a id="a-16"></a>三者于彼劣弱众生起愍念心不生损害。<a id="a-17"></a>四者见饥渴众生施妙饮食。<a id="a-18"></a>五者见怖畏众生施其无畏。<a id="a-19"></a>六者见疾病众生施药救疗。<a id="a-1A"></a>七者见贫乏众生惠令满足。<a id="a-1B"></a>八者见佛塔庙形像图拭圆净。<a id="a-1C"></a>九者出欢喜言安慰众生。<a id="a-1D"></a>十者见彼负重疲困苦恼众生为除重担。<a id="a-1E"></a>菩萨若具如是十法。<a id="a-1F"></a>即能获得如是最胜之力。<a id="a-1G"></a>又海意经说。<a id="a-1H"></a>菩萨若能发起精进。<a id="a-1I"></a>常所坚固勤行乐欲。<a id="a-1J"></a>所起精进无有休息。<a id="a-1K"></a>而诸菩萨即于阿耨多罗三藐三菩提不为难得。<a id="a-1L"></a>何以故。<a id="a-1M"></a>海意。<a id="a-1N"></a>由精进故乃得菩提。<a id="a-1O"></a>若懈怠者于佛菩提远中复远。<a id="a-1P"></a>无懈怠者能行布施。<a id="a-1Q"></a>乃至无懈怠者能集智慧。<a id="a-1R"></a>如月灯经云。<a id="a-1S"></a>犹如水中生优钵罗花。<a id="a-1T"></a>应知次第而得增长。<a id="a-1U"></a>当渐修学布施等行。<a id="a-1V"></a>如能断金刚经云。<a id="a-1W"></a>若菩萨善住布施。<a id="a-1X"></a>所获福聚不可称量。<a id="a-1Y"></a>又如大般若说。<a id="a-1Z"></a>复次舍利子。<a id="a-1a"></a>若菩萨摩诃萨乐欲修习般若波罗蜜多。<a id="a-1b"></a>非少布施而得圆满。<a id="a-1c"></a>应当施与一切众生金银珍宝园林舍宅种种所须随其意乐。<a id="a-1d"></a>以一切相智方便善巧。<a id="a-1e"></a>而能回向无量阿僧祇一切众生。<a id="a-1f"></a>当学般若波罗蜜多。</p>
  <p id="a1g">论曰。<a id="a-1h"></a>此明大悲空藏自性清净受用福聚速疾增长。<a id="a-1i"></a>若无大悲非菩萨行。<a id="a-1j"></a>建立诸善此为根本。<a id="a-1k"></a>如是深心坚固大悲现前。<a id="a-1l"></a>勇猛修作诸相应行。<a id="a-1m"></a>则能获得尸罗清净。<a id="a-1n"></a>故有颂云。</p>
  <p id="a1o">如人善斗战　　利器心坚勇</p>
  <p id="a1p">若小有懈退　　则为彼所执</p>
  <p id="a1q">又如善财往诣圣慈善知识所。<a id="a-1r"></a>即自念言。<a id="a-1s"></a>而我此身于过去世。<a id="a-1t"></a>无勇猛心。<a id="a-1u"></a>无坚固意。<a id="a-1v"></a>无清净因。<a id="a-1w"></a>受诸轮转。<a id="a-1x"></a>心乐流荡颠倒分别。<a id="a-1y"></a>自邪思惟乐习欲行。<a id="a-1z"></a>取着世间无利事业。<a id="a-20"></a>或于自身所获义利。<a id="a-21"></a>起不平等悉皆弃舍。<a id="a-22"></a>于现在世起大勇悍。<a id="a-23"></a>拣择分别真实思惟。<a id="a-24"></a>于诸菩萨所行正行当勤修作。<a id="a-25"></a>于诸众生起增上心多所饶益。<a id="a-26"></a>于诸佛所发大精进作大善利。<a id="a-27"></a>庄严诸根增长愿力。<a id="a-28"></a>读诵经典心净信解。<a id="a-29"></a>摄持身心不生高举。<a id="a-2A"></a>常乐出离生老病死忧恼苦海。<a id="a-2B"></a>而于后际乐行菩萨所行之行。<a id="a-2C"></a>应当往诣一切佛刹。<a id="a-2D"></a>敬受如来之所教诲。<a id="a-2E"></a>亲近供养善说法师。<a id="a-2F"></a>乐求相应诸佛正法。<a id="a-2G"></a>承事供给诸善知识。<a id="a-2H"></a>开示演说一切佛法。<a id="a-2I"></a>菩萨若能如是思惟观察。<a id="a-2J"></a>则能增长愿力智身。<a id="a-2K"></a>度脱众生植众德本。<a id="a-2L"></a>如无尽意经说。<a id="a-2M"></a>菩萨独一无侣勇猛坚固毕竟摄取阿耨多罗三藐三菩提。<a id="a-2N"></a>深心自修不假他作。<a id="a-2O"></a>以精进铠而自庄严。<a id="a-2P"></a>如诸众生所作善业。<a id="a-2Q"></a>我亦如是悉当作之。<a id="a-2R"></a>及诸菩萨从初发心所修诸行。<a id="a-2S"></a>我亦当行。<a id="a-2T"></a>施非我伴我是施伴。<a id="a-2U"></a>戒忍精进禅定智慧。<a id="a-2V"></a>非是我伴。<a id="a-2W"></a>我是彼伴。<a id="a-2X"></a>诸波罗蜜不能使我。<a id="a-2Y"></a>而我能使诸波罗蜜。<a id="a-2Z"></a>一切善根皆亦如是。<a id="a-2a"></a>乃至于金刚坐道场坏诸魔众。<a id="a-2b"></a>一刹那顷以平等相应慧得成阿耨多罗三藐三菩提如金刚幢经说。<a id="a-2c"></a>如日天子出现世间独一无侣。<a id="a-2d"></a>所历境界而无退转。<a id="a-2e"></a>于生盲者不生厌患。<a id="a-2f"></a>于罗睺阿修罗王不生厌患。<a id="a-2g"></a>于乾闼婆城不生厌患。<a id="a-2h"></a>于阎浮提方处秽恶不生厌患。<a id="a-2i"></a>于四天下地界微尘不生厌患。<a id="a-2j"></a>于诸高山烟云等障皆无厌患。<a id="a-2k"></a>菩萨摩诃萨出现世间亦复如是。<a id="a-2l"></a>以无分别智正念了知。<a id="a-2m"></a>若为众生之所损害。<a id="a-2n"></a>不生厌患心无退转。<a id="a-2o"></a>若于菩萨广大善根而生嫉妒。<a id="a-2p"></a>菩萨于彼不生厌患心无退转。<a id="a-2q"></a>若复众生为邪见垢之所染污。<a id="a-2r"></a>菩萨于彼不生厌患心无退转。<a id="a-2s"></a>若见众生常为嗔恚之所缠缚。<a id="a-2t"></a>菩萨于彼亦不远离。<a id="a-2u"></a>若见众生愚痴覆障烦恼垢重。<a id="a-2v"></a>而复破坏菩提种子。<a id="a-2w"></a>一切世间无能救护。<a id="a-2x"></a>菩萨于彼不生轻慢。<a id="a-2y"></a>何以故。<a id="a-2z"></a>菩萨大悲不见众生有过失故。<a id="a-30"></a>犹如日轮出现世间。<a id="a-31"></a>皆令明显无有曀障。<a id="a-32"></a>若复众生愚痴所覆。<a id="a-33"></a>不信诸佛不闻正法不识僧田。<a id="a-34"></a>自所造作种种苦因。<a id="a-35"></a>或堕地狱傍生鬼界。<a id="a-36"></a>是时菩萨见彼众生造是业已。<a id="a-37"></a>心不动乱亦不拣择无有惊畏。<a id="a-38"></a>发坚勇心不生退转。<a id="a-39"></a>决定代彼受诸苦恼。<a id="a-3A"></a>所以者何。<a id="a-3B"></a>我当荷负彼诸众生。<a id="a-3C"></a>乃至世间生老病死苦恼之难。<a id="a-3D"></a>八无暇难。<a id="a-3E"></a>诸轮回难。<a id="a-3F"></a>诸恶见难。<a id="a-3G"></a>坏善法难。<a id="a-3H"></a>生无智难。<a id="a-3I"></a>我当毕竟令脱是难。<a id="a-3J"></a>是诸众生无明所蔽。<a id="a-3K"></a>爱网所著。<a id="a-3L"></a>有结所缚。<a id="a-3M"></a>诸苦笼絷不生觉了无求出离。<a id="a-3N"></a>常怀疑惑与愿相违。<a id="a-3O"></a>于轮回海一向漂没。<a id="a-3P"></a>我当安住一切智王。<a id="a-3Q"></a>令诸众生成就义利皆得解脱。<a id="a-3R"></a>唯我一人能为救护。<a id="a-3S"></a>假使一切世界悉为恶趣。<a id="a-3T"></a>受苦众生充满其中。<a id="a-3U"></a>以我所集一切善根。<a id="a-3V"></a>平等回向无不与者。<a id="a-3W"></a>乃至最后边际所经时分。<a id="a-3X"></a>一一恶趣消灭无余。<a id="a-3Y"></a>一一众生皆得解脱。<a id="a-3Z"></a>若使一人未离苦者。<a id="a-3a"></a>我当以身质而出之。<a id="a-3b"></a>愿诸众生因我身故得尽苦际获安隐乐。<a id="a-3c"></a>各各乐出真实语言。<a id="a-3d"></a>勿相欺诳不生损害。<a id="a-3e"></a>我当令发一切智心离五欲境行菩萨行。<a id="a-3f"></a>毕竟安住无上正等菩提。<a id="a-3g"></a>所以者何。<a id="a-3h"></a>是诸众生由着欲故摄属魔境。<a id="a-3i"></a>诸佛世尊之所诃毁。<a id="a-3j"></a>当知贪欲众苦之本。<a id="a-3k"></a>以是缘故。<a id="a-3l"></a>或作诤讼。<a id="a-3m"></a>或相斗战。<a id="a-3n"></a>起诸烦恼。<a id="a-3o"></a>后堕地狱饿鬼畜生。<a id="a-3p"></a>乃至断生天业远离诸佛。<a id="a-3q"></a>何由能发无上智王。<a id="a-3r"></a>是诸众生为欲所没。<a id="a-3s"></a>炽然烧煮无量过患。<a id="a-3t"></a>我以善根平等回向。<a id="a-3u"></a>令诸众生皆悉舍离。<a id="a-3v"></a>乐求佛智得涅盘乐。<a id="a-3w"></a>我当为彼作大导师。<a id="a-3x"></a>以方便智令达彼岸。<a id="a-3y"></a>又如日出照四大洲。<a id="a-3z"></a>于诸境界咸令显现。<a id="a-40"></a>若王宫殿聚落城邑人民往来所作事业。<a id="a-41"></a>成熟苗稼滋荣草木。<a id="a-42"></a>是日天子光明威德。<a id="a-43"></a>独出世间决定无二。<a id="a-44"></a>如是菩萨从初发心。<a id="a-45"></a>见诸众生不种善根。<a id="a-46"></a>即作是念。<a id="a-47"></a>我当救护一切众生。<a id="a-48"></a>我当解脱一切众生。<a id="a-49"></a>我当照明一切众生。<a id="a-4A"></a>我当教诲一切众生。<a id="a-4B"></a>我当入解一切众生。<a id="a-4C"></a>我当摄受一切众生。<a id="a-4D"></a>我当成熟一切众生皆令安隐断诸疑惑。<a id="a-4E"></a>又如日轮出现世间。<a id="a-4F"></a>光明普照不假他求。<a id="a-4G"></a>菩萨摩诃萨亦复如是。<a id="a-4H"></a>出现世间见苦众生。<a id="a-4I"></a>不待他请而方救护。<a id="a-4J"></a>无少善根而不回向。<a id="a-4K"></a>以诸众生而为庄严。<a id="a-4L"></a>又无尽意经云。<a id="a-4M"></a>菩萨不计劫数而求菩提。<a id="a-4N"></a>从生死本至于今日。<a id="a-4O"></a>所经时分不可称量。<a id="a-4P"></a>于若干劫而作庄严。<a id="a-4Q"></a>乃至一睹诸佛一发道心。<a id="a-4R"></a>所经诸佛如殑伽沙。<a id="a-4S"></a>承事供养无有懈倦。<a id="a-4T"></a>方能解了一切众生心之所行。<a id="a-4U"></a>是名菩萨无尽庄严。<a id="a-4V"></a>如是修习檀波罗蜜菩提分法。<a id="a-4W"></a>而能具足相好庄严。<a id="a-4X"></a>又宝云经云。<a id="a-4Y"></a>菩萨见诸众生盲无慧眼。<a id="a-4Z"></a>[怡-台+龍]悷难调破戒懒堕众恶悉具。<a id="a-4a"></a>是时菩萨深起厌离求生净土。<a id="a-4b"></a>愿我不闻诸恶之名。<a id="a-4c"></a>作是念已。<a id="a-4d"></a>复更思惟。<a id="a-4e"></a>是诸众生愚痴喑哑无涅盘分。<a id="a-4f"></a>不生信心远离诸佛。<a id="a-4g"></a>我当调伏而救拔之。<a id="a-4h"></a>发是心时。<a id="a-4i"></a>一切魔宫悉皆震动。<a id="a-4j"></a>十方诸佛同声赞叹。<a id="a-4k"></a>是人不久坐于道场得阿耨多罗三藐三菩提。</p>
  <p id="a4l">论曰。<a id="a-4m"></a>如是渐次思惟观察。<a id="a-4n"></a>则能增长无量福聚。<a id="a-4o"></a>应当质直深心坚固修作。<a id="a-4p"></a>如法集经说。<a id="a-4q"></a>于佛法中质直为本。<a id="a-4r"></a>若诸菩萨无质直心。<a id="a-4s"></a>则是远离一切佛法。<a id="a-4t"></a>若是具足深心坚固。<a id="a-4u"></a>于未曾闻深妙之法而生渴仰。<a id="a-4v"></a>或于空中山林树间。<a id="a-4w"></a>自然出于深妙法音而得解了。<a id="a-4x"></a>是故菩萨当如是行。<a id="a-4y"></a>如人有足则能游行。<a id="a-4z"></a>菩萨若具质直深心。<a id="a-50"></a>而能修行一切佛法。<a id="a-51"></a>如人有身则有寿命。<a id="a-52"></a>菩萨若具质直深心。<a id="a-53"></a>则能获得诸佛菩提。<a id="a-54"></a>如人有命则有财利。<a id="a-55"></a>菩萨若具质直深心。<a id="a-56"></a>而能获得诸佛圣财。<a id="a-57"></a>譬如大炬其焰炽然。<a id="a-58"></a>菩萨若具质直深心。<a id="a-59"></a>于诸佛法则能明了。<a id="a-5A"></a>譬如有云则能降雨。<a id="a-5B"></a>菩萨若具质直深心。<a id="a-5C"></a>则能宣布诸佛法雨。<a id="a-5D"></a>是故菩萨应当了知质直深心善自守护。<a id="a-5E"></a>譬如树根腐败则不能生枝叶花果。<a id="a-5F"></a>菩萨若无质直深心。<a id="a-5G"></a>于诸善法不复生长。<a id="a-5H"></a>亦不能取诸佛菩提。</p>
 </body>
</html>