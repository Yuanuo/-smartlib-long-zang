<!doctype html>
<html id="z3IBWCE1D6" data-ver="533">
 <head>
  <meta charset="utf-8">
  <meta author="法称菩萨">
  <meta library="龙藏">
  <meta catalog="宋元续入藏诸论">
  <meta period="unknown">
 </head>
 <body>
  <h1 id="a1">大乘集菩萨学论卷第三</h1>
  <h2 id="a2">集布施学品第一之三</h2>
  <p id="a3">如圣所说无尽意经云。<a id="a-4"></a>菩萨当观自身于诸众生应何所作。<a id="a-5"></a>谓四大种地水火风有种种门种种所作种种系属种种器具种种受用。<a id="a-6"></a>随众生行或全或分。<a id="a-7"></a>然我此身四大所集亦复如是。<a id="a-8"></a>有种种门种种所作种种系属种种器具种种受用。<a id="a-9"></a>于诸众生作大依住如其观察为利众生。<a id="a-A"></a>设身有苦不生疲厌。</p>
  <p id="aB">论曰。<a id="a-C"></a>舍受用福。<a id="a-D"></a>如金刚幢经云。<a id="a-E"></a>菩萨以种种布施十方无量贫穷困苦。<a id="a-F"></a>受施之者。<a id="a-G"></a>信菩萨行闻菩萨声缘菩萨语。<a id="a-H"></a>悉以来集。<a id="a-I"></a>然菩萨布施先发誓愿。<a id="a-J"></a>由闻菩萨心所愿言。<a id="a-K"></a>一切舍施意喜无厌。<a id="a-L"></a>令乞丐者遂心满足。<a id="a-M"></a>随其来者发心忏谢。<a id="a-N"></a>如彼偈云。<a id="a-O"></a>我应诣彼施。<a id="a-P"></a>汝知不可得。<a id="a-Q"></a>诸从远方来。<a id="a-R"></a>得无疲劳耶。<a id="a-S"></a>如是于乞丐者头顶礼敬忏谢慰喻。<a id="a-T"></a>澡浴身秽为设敷具。<a id="a-U"></a>如其所须一切给与。<a id="a-V"></a>所谓或末尼车。<a id="a-W"></a>阎浮提中柔善女宝众具圆满。<a id="a-X"></a>或施金车侍卫仆从清净女宝众具圆满。<a id="a-Y"></a>吠琉璃车。<a id="a-Z"></a>最上可爱歌咏音乐如前圆满。<a id="a-a"></a>玻胝迦车。<a id="a-b"></a>于四方面现四宝女。<a id="a-c"></a>执妙庄严色相无比。<a id="a-d"></a>亦复圆满。<a id="a-e"></a>如前所说。<a id="a-f"></a>末尼车者。<a id="a-g"></a>垂诸宝网弥覆其上。<a id="a-h"></a>驾以白象及御象者无量严饰。<a id="a-i"></a>其宝轮相与车相称。<a id="a-j"></a>又于其上置诸妙宝师子之座乃至设众宝盖遍覆其上。<a id="a-k"></a>庄严宝帐周匝围绕。<a id="a-l"></a>于四方面植妙幢幡烧种种香。<a id="a-m"></a>诸妙坚香以为涂拭。<a id="a-n"></a>散诸妙花遍覆庄严。<a id="a-o"></a>又于其上百千妓女宝绳交络。<a id="a-p"></a>彼善御者正等和合。<a id="a-q"></a>行无错乱。<a id="a-r"></a>乃至以诸粖香变异和合。<a id="a-s"></a>虽闻此香意乐第一。<a id="a-t"></a>令彼男女性行调适。<a id="a-u"></a>复如彼说。<a id="a-v"></a>为诸众生当舍己身。<a id="a-w"></a>承事诸佛之所摄受。<a id="a-x"></a>或舍转轮王位国城宫殿一切胜庄严具。<a id="a-y"></a>如其乞者舍诸眷属男女妻妾舍宅人民乃至或全或分一切舍施。<a id="a-z"></a>如是饮食滋味。<a id="a-10"></a>而菩萨具舍种种净妙饮膳苦辣咸淡种种上味。<a id="a-11"></a>遍滋大种柔滑光泽。<a id="a-12"></a>调适身心安住色力。<a id="a-13"></a>乃至诸所至处愈诸疾病。<a id="a-14"></a>悉令安乐。<a id="a-15"></a>如是灯明粖香涂香华鬘衣服床敷几案房舍卧具病缘医药。<a id="a-16"></a>而菩萨随其给与。<a id="a-17"></a>乃至种种广大器具。<a id="a-18"></a>谓无量无数金银铜钵满中珍宝。<a id="a-19"></a>供佛世尊起不思议尊重信解等心。<a id="a-1A"></a>或施菩萨善知识等发希有心。<a id="a-1B"></a>或施住佛教者一切圣众声闻缘觉补特伽罗发清净心。<a id="a-1C"></a>或施父母诸阿阇梨及余师尊。<a id="a-1D"></a>发起尊重亲近承事求学等心。<a id="a-1E"></a>或施歉乏困苦之者。<a id="a-1F"></a>于诸众生作无碍眼发慈愍心。<a id="a-1G"></a>以要言之。<a id="a-1H"></a>若菩萨乐施象乘。<a id="a-1I"></a>七支安住高六十尺。<a id="a-1J"></a>六牙具足面目清净如莲华色。<a id="a-1K"></a>金绳交络庄严身相。<a id="a-1L"></a>种种杂宝巧妙间饰。<a id="a-1M"></a>其鼻举掷金色殊妙。<a id="a-1N"></a>行千踰缮那观者无厌。<a id="a-1O"></a>若施马乘。<a id="a-1P"></a>随行四方其步平正。<a id="a-1Q"></a>身得安隐控御仆从饮食具足如天庄严。<a id="a-1R"></a>施百千等。<a id="a-1S"></a>或施尊重诸善知识父母师长乃至歉乏困苦一切世间可受施者。<a id="a-1T"></a>心无吝惜亦无执着。<a id="a-1U"></a>大悲大舍是菩萨深心清净。<a id="a-1V"></a>发生如是无量功德。<a id="a-1W"></a>乃至菩萨或施床座。<a id="a-1X"></a>谓贤王座及吠琉璃承足宝几安师子床。<a id="a-1Y"></a>金绳宝网处处垂下。<a id="a-1Z"></a>柔软茵褥无量严饰。<a id="a-1a"></a>熏诸妙香。<a id="a-1b"></a>大摩尼宝建妙高幢。<a id="a-1c"></a>无量百千俱胝。<a id="a-1d"></a>那踰多宝而用庄严。<a id="a-1e"></a>垂诸宝网。<a id="a-1f"></a>一一网孔悬众宝铃。<a id="a-1g"></a>香风摇击。<a id="a-1h"></a>出和悦声。<a id="a-1i"></a>或施大座仰目高视。<a id="a-1j"></a>无数行列盖诸大地。<a id="a-1k"></a>一切国王大自在主。<a id="a-1l"></a>坐已灌顶。<a id="a-1m"></a>及于是座得无碍轮。<a id="a-1n"></a>教令诸小王等随教奉行。<a id="a-1o"></a>如是乃至菩萨施大宝盖。<a id="a-1p"></a>亦以大宝而庄校之。<a id="a-1q"></a>宝茎宝铃宝绳宝网垂过耳颈。<a id="a-1r"></a>又于周遍吠琉璃宝末尼珠等结妙璎珞。<a id="a-1s"></a>又诸网中如难祢天出妙音响。<a id="a-1t"></a>清净和雅庄严宝炬。<a id="a-1u"></a>其数百千如集宝藏。<a id="a-1v"></a>又于周遍烧无价香。<a id="a-1w"></a>旃檀沉水百千俱胝那由他坚妙诸香。<a id="a-1x"></a>复有清净宝盖。<a id="a-1y"></a>如阎浮檀金光聚。<a id="a-1z"></a>亦以无量百千俱胝那庾多庄校严饰。<a id="a-20"></a>以如是无数百千俱胝那庾多盖。<a id="a-21"></a>以心布施诸来乞者。<a id="a-22"></a>住于人前随其给与。<a id="a-23"></a>或施真实。<a id="a-24"></a>诸佛灭后庄严塔庙。<a id="a-25"></a>或施求法菩萨诸善知识及现生菩萨法师。<a id="a-26"></a>若父母僧宝奉诸佛教乃至一切可受施者。<a id="a-27"></a>皆以如是善根回向。<a id="a-28"></a>如其最初诸有善时皆当亲近。<a id="a-29"></a>发如是愿说此善根。<a id="a-2A"></a>于诸世间得常依住。<a id="a-2B"></a>于清净法得正自在。<a id="a-2C"></a>若诸众生以此善根。<a id="a-2D"></a>地狱罪报皆得除灭。<a id="a-2E"></a>畜生琰摩罗界息诸苦聚。<a id="a-2F"></a>彼以如是善根回向。<a id="a-2G"></a>我于善根亦复如是。<a id="a-2H"></a>居房舍时。<a id="a-2I"></a>愿诸众生灭诸苦聚。<a id="a-2J"></a>遇拯救时。<a id="a-2K"></a>愿诸众生脱诸烦恼。<a id="a-2L"></a>遇依怙时。<a id="a-2M"></a>愿诸众生离诸怖畏。<a id="a-2N"></a>若行去时。<a id="a-2O"></a>愿诸众生至一切地。<a id="a-2P"></a>若对向时。<a id="a-2Q"></a>愿诸众生得毕竟忍。<a id="a-2R"></a>见光明时。<a id="a-2S"></a>愿诸众生得无暗慧。<a id="a-2T"></a>睹电光时。<a id="a-2U"></a>愿诸众生破无明暗。<a id="a-2V"></a>得灯炬时。<a id="a-2W"></a>愿诸众生毕竟净住。<a id="a-2X"></a>遇勇健时。<a id="a-2Y"></a>愿诸众生于不思议法深入正理。<a id="a-2Z"></a>遇勇将时。<a id="a-2a"></a>愿诸众生而得无碍智蕴。<a id="a-2b"></a>乃至言无虚饰。<a id="a-2c"></a>深固意回向一境心回向。<a id="a-2d"></a>欢喜心回向。<a id="a-2e"></a>极喜心回向。<a id="a-2f"></a>柔软心回向。<a id="a-2g"></a>大慈心回向。<a id="a-2h"></a>爱乐心回向。<a id="a-2i"></a>摄受心回向。<a id="a-2j"></a>守护心回向。<a id="a-2k"></a>安隐心回向。<a id="a-2l"></a>以如是回向。<a id="a-2m"></a>又我此善根。<a id="a-2n"></a>愿诸众生得净所趣成就。<a id="a-2o"></a>得净所生成就。<a id="a-2p"></a>得净福相严身成就。<a id="a-2q"></a>得无损坏成就。<a id="a-2r"></a>得广大施成就。<a id="a-2s"></a>得久远心成就。<a id="a-2t"></a>得无失念成就。<a id="a-2u"></a>得通达惠解成就。<a id="a-2v"></a>得无量觉悟成就。<a id="a-2w"></a>得身业意业一切功德庄严圆满成就。<a id="a-2x"></a>又以无量善根与诸众生供养诸佛。<a id="a-2y"></a>由供养已得无损减。<a id="a-2z"></a>于佛世尊忏诸罪恶。<a id="a-30"></a>亲近如来应供正等正觉。<a id="a-31"></a>闻所说法闻已离诸疑惑。<a id="a-32"></a>如闻受持而得相续具足正行。<a id="a-33"></a>由供养如来故得成事业。<a id="a-34"></a>心勤修习无诸罪恶。<a id="a-35"></a>又我植此善本毕竟离诸贫穷于七圣财而得圆满。<a id="a-36"></a>随诸佛学得胜善根普能成就广大信解入一切智智。<a id="a-37"></a>于诸世间作无碍眼。<a id="a-38"></a>具相严身清净摄受一切功德。<a id="a-39"></a>庄严语故成就诸根。<a id="a-3A"></a>十力系心分别之所积集。<a id="a-3B"></a>于游止行无不圆满。<a id="a-3C"></a>又诸如来成妙乐处。<a id="a-3D"></a>愿诸众生亦复皆得。<a id="a-3E"></a>如六十回向仪轨中说。<a id="a-3F"></a>愿诸众生获得智食。<a id="a-3G"></a>不应食者心遍了知。<a id="a-3H"></a>决定不拣择食乐不肉食。<a id="a-3I"></a>乃至不生爱欲。<a id="a-3J"></a>愿诸众生如云降雨得法一味。<a id="a-3K"></a>愿诸众生得诸上味。<a id="a-3L"></a>于最上法乐止息充满。<a id="a-3M"></a>一切佛法极善思惟。<a id="a-3N"></a>不生执相。<a id="a-3O"></a>谓不坏乘。<a id="a-3P"></a>最上乘。<a id="a-3Q"></a>最胜乘。<a id="a-3R"></a>速疾乘。<a id="a-3S"></a>大力乘等。<a id="a-3T"></a>愿诸众生乐睹诸佛得无厌足。<a id="a-3U"></a>愿诸众生见善知识得无间断。<a id="a-3V"></a>愿诸众生见无毒药。<a id="a-3W"></a>愿诸众生息除烦恼。<a id="a-3X"></a>愿诸众生睹净日轮愿诸众生。<a id="a-3Y"></a>破黑暗已随乐为说。<a id="a-3Z"></a>如是身相照了自性愿诸众生。<a id="a-3a"></a>睹胜光明不见恼害唯见适悦。<a id="a-3b"></a>贤善爱乐希望极喜诣诸佛所。<a id="a-3c"></a>愿诸众生具足戒香。<a id="a-3d"></a>于菩萨波罗蜜多戒而不毁禁。<a id="a-3e"></a>愿诸众生熏修布施。<a id="a-3f"></a>遍舍一切。<a id="a-3g"></a>愿诸众生熏修忍辱。<a id="a-3h"></a>得心不动。<a id="a-3i"></a>愿诸众生。<a id="a-3j"></a>熏修精进被大精进铠。<a id="a-3k"></a>愿诸众生熏修静虑。<a id="a-3l"></a>依现在佛前得三摩地。<a id="a-3m"></a>愿诸众生熏修菩萨回向。<a id="a-3n"></a>愿诸众生熏修一切白法。<a id="a-3o"></a>解脱诸不善法。<a id="a-3p"></a>愿诸众生获天资具。<a id="a-3q"></a>愿诸众生起大智行获圣资具。<a id="a-3r"></a>愿诸众生以菩提心熏诸异生得妙乐具。<a id="a-3s"></a>愿诸众生离诸轮回行苦获安隐资具。<a id="a-3t"></a>愿诸众生得住净佛国土证诸法触。<a id="a-3u"></a>谓功德住。<a id="a-3v"></a>相应住。<a id="a-3w"></a>广大不动最上诸佛住。<a id="a-3x"></a>愿诸众生得近佛游止愿诸众生得无量光照诸佛法。<a id="a-3y"></a>愿诸众生得无碍光能以一光照诸法界。<a id="a-3z"></a>愿诸众生得安乐身获如来身。<a id="a-40"></a>愿诸众生犹如药王毕竟能别方论。<a id="a-41"></a>愿诸众生犹如药树得无损害。<a id="a-42"></a>愿诸众生如世良医灭除疾病。<a id="a-43"></a>得一切智至安乐处。<a id="a-44"></a>愿诸众生为世良药。<a id="a-45"></a>如其深心捣筛和合。<a id="a-46"></a>愿诸众生除诸病恼。<a id="a-47"></a>愿诸众生得大势力身。<a id="a-48"></a>愿诸众生得碎诸轮围山力。<a id="a-49"></a>愿诸众生得无限量器尽虚空界广大念根。<a id="a-4A"></a>世出世间一切所说普摄。<a id="a-4B"></a>印持得无忘念。<a id="a-4C"></a>愿诸众生得善净器。<a id="a-4D"></a>了悟三世诸佛分别清净无坚执着。<a id="a-4E"></a>愿诸众生所欲至向得一切处行佛地上。<a id="a-4F"></a>愿诸众生于余一切众生得心无损害。<a id="a-4G"></a>愿诸众生一刹那心缘诸法界。<a id="a-4H"></a>及诣一切世界无疲无倦。<a id="a-4I"></a>由无厌倦得身通轮。<a id="a-4J"></a>愿诸众生得妙乐行。<a id="a-4K"></a>同诸菩萨行诣道场。<a id="a-4L"></a>愿诸众生于善知识及无量善根得心无舍离。<a id="a-4M"></a>知恩报恩随所守护。<a id="a-4N"></a>愿诸众生与善知识同一利乐。<a id="a-4O"></a>愿诸众生深心欢喜惟善摄受。<a id="a-4P"></a>与善知识安乐共住随修福行。<a id="a-4Q"></a>愿诸众生于善知识所有善根清净业报。<a id="a-4R"></a>同一大愿。<a id="a-4S"></a>愿诸众生住大乘行永离忧暗。<a id="a-4T"></a>于一切智得无穷尽。<a id="a-4U"></a>愿诸众生深覆善根。<a id="a-4V"></a>为诸如来之所守护。<a id="a-4W"></a>愿诸众生覆护智德。<a id="a-4X"></a>解脱世间一切惑染。<a id="a-4Y"></a>愿诸众生具足白法不起散乱。<a id="a-4Z"></a>于佛法中得不坏行。<a id="a-4a"></a>愿诸众生张十力盖覆荫一切。<a id="a-4b"></a>愿诸众生得大深心毕竟觉了。<a id="a-4c"></a>愿诸众生踞师子座得佛神通。<a id="a-4d"></a>于诸世间如是观察。<a id="a-4e"></a>又虚空藏经云。<a id="a-4f"></a>我所积集善根法智善巧。<a id="a-4g"></a>无不与诸众生而为依住。</p>
  <p id="a4h">论曰。<a id="a-4i"></a>舍过未受用。<a id="a-4j"></a>如无尽意经云。<a id="a-4k"></a>若善心心所法念念回向菩提。<a id="a-4l"></a>是为善巧。<a id="a-4m"></a>若未来善根决定菩提。<a id="a-4n"></a>现前于诸事业所起善心。<a id="a-4o"></a>皆用回向阿耨多罗三藐三菩提。</p>
  <p id="a4p">论曰。<a id="a-4q"></a>如是心心所法修习。<a id="a-4r"></a>信解圆满一切舍施。<a id="a-4s"></a>又心所行及身方便舍诸摄受。<a id="a-4t"></a>此言摄受者。<a id="a-4u"></a>即是解脱三有苦本。<a id="a-4v"></a>是中于无量阿僧祇劫种种所造。<a id="a-4w"></a>应招世出世间无量富乐。<a id="a-4x"></a>于身自然如意受用。<a id="a-4y"></a>我应以财利钩拔诸众生置彼岸处。<a id="a-4z"></a>菩萨于菩提道布施。<a id="a-50"></a>余如宝云经说。</p>
  <p data-pb></p>
  <h2 id="a51">护持正法戒品第二之一</h2>
  <p id="a52">论曰。<a id="a-53"></a>是人于身虽舍。<a id="a-54"></a>复何名护。<a id="a-55"></a>谓若以自受用施诸众生。<a id="a-56"></a>云何受用。<a id="a-57"></a>何等名施。<a id="a-58"></a>若无受用亦无守护。<a id="a-59"></a>是故护自身者。<a id="a-5A"></a>应以受用利益众生。<a id="a-5B"></a>菩萨别解脱经云。<a id="a-5C"></a>舍利子。<a id="a-5D"></a>应知护他者即是护身。<a id="a-5E"></a>舍利子。<a id="a-5F"></a>如是行相。<a id="a-5G"></a>若菩萨成就护他。<a id="a-5H"></a>设遇丧命因缘。<a id="a-5I"></a>我于是业悉不应作。<a id="a-5J"></a>又无畏授所问经云。<a id="a-5K"></a>复如大车负极重等。<a id="a-5L"></a>唯诸智者于法觉了。<a id="a-5M"></a>无尽意经亦作是说。<a id="a-5N"></a>为护诸众生者。<a id="a-5O"></a>设身有苦不生疲厌。<a id="a-5P"></a>况舍善知识耶。<a id="a-5Q"></a>故华严经云。<a id="a-5R"></a>善男子。<a id="a-5S"></a>菩萨由善知识任持不堕恶趣。<a id="a-5T"></a>由善知识具足超越菩萨学处。<a id="a-5U"></a>由善知识教导而得出离世间。<a id="a-5V"></a>由善知识而得亲近菩萨无忘失行。<a id="a-5W"></a>由善知识而得摄受菩萨一切希有行故。<a id="a-5X"></a>由善知识依正觉道除业惑障出生死城至清净处。<a id="a-5Y"></a>善男子。<a id="a-5Z"></a>是故亲近承事善知识者。<a id="a-5a"></a>应如是作意。<a id="a-5b"></a>谓心如地荷负一切。<a id="a-5c"></a>无疲倦故。<a id="a-5d"></a>心如金刚。<a id="a-5e"></a>志愿不可坏故。<a id="a-5f"></a>心如轮围山。<a id="a-5g"></a>设遇诸苦无倾动故。<a id="a-5h"></a>心如仆使。<a id="a-5i"></a>随诸作务不厌贱故。<a id="a-5j"></a>心如佣人。<a id="a-5k"></a>洗涤尘秽离憍慢故。<a id="a-5l"></a>心如大车。<a id="a-5m"></a>运重致远不倾坏故。<a id="a-5n"></a>心如良马。<a id="a-5o"></a>不暴恶故。<a id="a-5p"></a>心如舡筏。<a id="a-5q"></a>往来不倦故。<a id="a-5r"></a>心如孝子。<a id="a-5s"></a>于诸亲友承顺颜色故。<a id="a-5t"></a>又善男子。<a id="a-5u"></a>应于自身起病苦想。<a id="a-5v"></a>于善知识起医王想。<a id="a-5w"></a>随所教令作良药想。<a id="a-5x"></a>所修正行作除病想。<a id="a-5y"></a>又善男子。<a id="a-5z"></a>应于自身作怖畏想。<a id="a-60"></a>于善知识作勇健想。<a id="a-61"></a>随所教令作器仗想。<a id="a-62"></a>所修正行作破怨想。<a id="a-63"></a>复次解脱观优婆夷言。<a id="a-64"></a>善男子。<a id="a-65"></a>菩萨于善知识随所教令应思供养诸佛世尊。<a id="a-66"></a>菩萨于善知识言无违逆。<a id="a-67"></a>得近一切智故于善知识言无疑惑。<a id="a-68"></a>得近诸善知识不离作意。<a id="a-69"></a>得诸现在利益。<a id="a-6A"></a>又如善财诣坚固幢比丘所。<a id="a-6B"></a>头面礼足右绕百千匝却住一面。<a id="a-6C"></a>时坚固幢比丘观察礼敬。<a id="a-6D"></a>更复谛观亦复礼敬。<a id="a-6E"></a>如是思惟遍观察已。<a id="a-6F"></a>谓言从何所来作是相者。<a id="a-6G"></a>于现前功德利益求念坚固无量行愿。<a id="a-6H"></a>不舍是意希望见相及音声取。<a id="a-6I"></a>乃至作礼而去。<a id="a-6J"></a>如其诣善知识见一切智涕泪悲泣。<a id="a-6K"></a>至海云比丘所作礼而去。<a id="a-6L"></a>又菩萨别解脱经云。<a id="a-6M"></a>舍利子。<a id="a-6N"></a>菩萨乐善法欲世间珍宝无不弃舍。<a id="a-6O"></a>以身承事无不恭敬。<a id="a-6P"></a>供给走使及余语业无不勇捍。<a id="a-6Q"></a>于和尚阿阇梨极生尊重。<a id="a-6R"></a>乃至所以者何。<a id="a-6S"></a>为断系缚求如是法。<a id="a-6T"></a>为断生老病死忧悲苦恼求如是法。<a id="a-6U"></a>发心如宝。<a id="a-6V"></a>除诸众生贫穷困苦。<a id="a-6W"></a>求如是法。<a id="a-6X"></a>发心如药。<a id="a-6Y"></a>安乐一切众生。<a id="a-6Z"></a>求如是法。<a id="a-6a"></a>最上授所问经云。<a id="a-6b"></a>复次长者。<a id="a-6c"></a>或于菩萨所闻一四句偈。<a id="a-6d"></a>受持读诵为他人说。<a id="a-6e"></a>及积集菩萨布施持戒忍辱精进禅定智惠相应之行。<a id="a-6f"></a>彼于阿阇梨法应生尊重。<a id="a-6g"></a>乃至以名句文说偈赞叹。<a id="a-6h"></a>若一劫中于阿阇梨亲近承事。<a id="a-6i"></a>常行正直。<a id="a-6j"></a>一切财利受用供养长者。<a id="a-6k"></a>于阿阇梨尊重尚未圆满。</p>
  <p id="a6l">论曰。<a id="a-6m"></a>云何于法尊重。<a id="a-6n"></a>八千颂般若波罗蜜多经云。<a id="a-6o"></a>善男子。<a id="a-6p"></a>汝于善知识应起尊重爱乐。<a id="a-6q"></a>尔时常惨菩萨摩诃萨如是行相尊重作意。<a id="a-6r"></a>次诣一城。<a id="a-6s"></a>入是中已。<a id="a-6t"></a>我为供养法上菩萨摩诃萨故。<a id="a-6u"></a>当自卖身随取其直。<a id="a-6v"></a>然我于长夜中为欲因缘受生死身。<a id="a-6w"></a>流转诸趣无量无边。<a id="a-6x"></a>未尝为法及利众生。<a id="a-6y"></a>时常惨菩萨高声唱言。<a id="a-6z"></a>从其听闻。<a id="a-70"></a>谁买此人谁买此人。<a id="a-71"></a>以要言之。<a id="a-72"></a>时魔波旬即从座起。<a id="a-73"></a>令诸婆罗门长者等不闻其声。<a id="a-74"></a>欲自卖身了不可得。<a id="a-75"></a>彼一诣已皆无闻者。<a id="a-76"></a>即自悲泣。<a id="a-77"></a>唱言。<a id="a-78"></a>怪哉。<a id="a-79"></a>于其财利斯何难得如是。<a id="a-7A"></a>我自卖身尚不可得。<a id="a-7B"></a>时有天主。<a id="a-7C"></a>名烁迦罗。<a id="a-7D"></a>作梵志身。<a id="a-7E"></a>乃至白常惨菩萨言。<a id="a-7F"></a>善男子。<a id="a-7G"></a>汝何住此悲泣忧恼。<a id="a-7H"></a>常惨菩萨白言。<a id="a-7I"></a>梵志。<a id="a-7J"></a>我今乐善法欲为供养法。<a id="a-7K"></a>当自卖身竟无买者。<a id="a-7L"></a>尔时梵志语常惨菩萨言。<a id="a-7M"></a>我不须人无所施作。<a id="a-7N"></a>要当人身心血骨髓。<a id="a-7O"></a>乃至于此卖否。<a id="a-7P"></a>时常惨菩萨自念。<a id="a-7Q"></a>获大善利我今圆满。<a id="a-7R"></a>定知般若波罗蜜多方便善巧。<a id="a-7S"></a>我身尚卖何得吝惜心血骨髓。<a id="a-7T"></a>发踊跃心。<a id="a-7U"></a>善分别心。<a id="a-7V"></a>极欢喜心。<a id="a-7W"></a>白梵志言。<a id="a-7X"></a>是身随意。<a id="a-7Y"></a>乃至常惨菩萨右执利刃。<a id="a-7Z"></a>刺臂出血去臂肉已破骨而往。<a id="a-7a"></a>是时有长者女。<a id="a-7b"></a>处高楼阁遥见是事。<a id="a-7c"></a>乃至诣彼谓常惨菩萨言。<a id="a-7d"></a>汝何如是于身苦楚。<a id="a-7e"></a>乃至童女闻供养已复语。<a id="a-7f"></a>善男子。<a id="a-7g"></a>彼有何等功德善利。<a id="a-7h"></a>白言。<a id="a-7i"></a>童女。<a id="a-7j"></a>彼菩男者为我善说般若波罗蜜多方便善巧得如是学。<a id="a-7k"></a>如是学者为诸众生作所归趣。<a id="a-7l"></a>以要言之。<a id="a-7m"></a>复次童女语常惨菩萨言。<a id="a-7n"></a>善男子。<a id="a-7o"></a>于阿阇梨为求如是广大法者。<a id="a-7p"></a>如是于二法义。<a id="a-7q"></a>于殑伽沙数劫当舍是身。<a id="a-7r"></a>为求如是广大法故。<a id="a-7s"></a>善男子。<a id="a-7t"></a>我今具有金银末尼珠宝吠琉璃等。<a id="a-7u"></a>乃至汝于法上菩萨广作善利。<a id="a-7v"></a>时童女与五百眷属俱诣法上菩萨所。<a id="a-7w"></a>尔时法上菩萨摩诃萨。<a id="a-7x"></a>即从坐起诣已住舍。<a id="a-7y"></a>于七岁中如是入妙三摩地。<a id="a-7z"></a>常惨菩萨亦七岁中不起欲寻。<a id="a-80"></a>不起谤寻。<a id="a-81"></a>不起害寻。<a id="a-82"></a>不着滋味。<a id="a-83"></a>但念法上菩萨当于何时出三摩地。<a id="a-84"></a>如是诣法座前。<a id="a-85"></a>于此说法尽地方所。<a id="a-86"></a>散种种花诸妙珍宝。<a id="a-87"></a>时长者女与现前五百眷属。<a id="a-88"></a>于常惨菩萨威仪进止亦如是学。<a id="a-89"></a>时虚空天响报常惨菩萨言。<a id="a-8A"></a>是法上菩萨后当七日出三摩地诣彼城中随宜说法。<a id="a-8B"></a>尔时常惨菩萨闻是声已。<a id="a-8C"></a>生极喜乐及适悦意。<a id="a-8D"></a>扫地严净。<a id="a-8E"></a>时长者女与五百眷属。<a id="a-8F"></a>于法座前以智善巧七宝间饰。<a id="a-8G"></a>复次常惨菩萨于地方所严持扫洒。<a id="a-8H"></a>周遍求水了不可得。<a id="a-8I"></a>而于是处有魔波旬。<a id="a-8J"></a>名曰饮浆。<a id="a-8K"></a>隐蔽诸水为令菩萨心生苦恼退失道意增不善本。<a id="a-8L"></a>时常惨菩萨知魔蔽已。<a id="a-8M"></a>我应刺身出血洒地。<a id="a-8N"></a>所以者何。<a id="a-8O"></a>是地方所多尘土界。<a id="a-8P"></a>于法上菩萨身或坌污我今为法设破己身斯何吝惜。<a id="a-8Q"></a>又我往昔为欲因缘。<a id="a-8R"></a>往复无际轮回生死。<a id="a-8S"></a>不曾为法舍自身命。<a id="a-8T"></a>作是念已。<a id="a-8U"></a>即执利刀刺身出血遍洒其地。<a id="a-8V"></a>诸女眷属亦如是学。<a id="a-8W"></a>时魔波旬皆不得便。<a id="a-8X"></a>故大乘四法经云。<a id="a-8Y"></a>佛告诸比丘。<a id="a-8Z"></a>菩萨尽其形寿乃至或遇丧命因缘。<a id="a-8a"></a>毕竟不得舍善知识。</p>
 </body>
</html>