<!doctype html>
<html id="z3IBWDA1DS" data-ver="364">
 <head>
  <meta charset="utf-8">
  <meta author="法称菩萨">
  <meta library="龙藏">
  <meta catalog="宋元续入藏诸论">
  <meta period="unknown">
 </head>
 <body>
  <h1 id="a1">大乘集菩萨学论卷第二十五</h1>
  <h2 id="a2">念三宝品第十八之四</h2>
  <p id="a3">论曰。<a id="a-4"></a>谓诸菩萨或以因缘遇诸难事。<a id="a-5"></a>正念对治不生惊怖。<a id="a-6"></a>如般若经说。<a id="a-7"></a>复次舍利子。<a id="a-8"></a>若菩萨摩诃萨设于恶兽难中。<a id="a-9"></a>不生惊恼亦无怖畏。<a id="a-A"></a>何以故是菩萨即作是念。<a id="a-B"></a>我当利益诸众生故一切皆舍。<a id="a-C"></a>若诸恶兽欲啖我者。<a id="a-D"></a>我当施与速得圆满施波罗蜜。<a id="a-E"></a>愿我当成阿耨多罗三藐三菩提时。<a id="a-F"></a>国土清净不闻诸恶虫兽之名。<a id="a-G"></a>复次舍利子。<a id="a-H"></a>若菩萨摩诃萨于怨贼难中不生惊恼亦无怖畏。<a id="a-I"></a>何以故。<a id="a-J"></a>是菩萨若己所有皆悉能捐。<a id="a-K"></a>即作是念。<a id="a-L"></a>若诸怨贼来欲所须。<a id="a-M"></a>我当与之。<a id="a-N"></a>乃至劫取断我命根。<a id="a-O"></a>身语意业亦无嗔恨。<a id="a-P"></a>速得圆满戒波罗蜜。<a id="a-Q"></a>及得具足忍波罗蜜。<a id="a-R"></a>愿我当成阿耨多罗三藐三菩提时。<a id="a-S"></a>国土清净不闻如是怨贼之名。<a id="a-T"></a>复次舍利子。<a id="a-U"></a>若菩萨摩诃萨于渴乏难中。<a id="a-V"></a>亦无怖畏。<a id="a-W"></a>何以故。<a id="a-X"></a>是菩萨得法利益而无忧恼。<a id="a-Y"></a>即作是念。<a id="a-Z"></a>我今当为一切众生宣说法要断除渴爱。<a id="a-a"></a>设我此身为渴所逼趣命终者。<a id="a-b"></a>复于后世起大悲心。<a id="a-c"></a>嗟此众生薄福德故。<a id="a-d"></a>还复生此无水难中。<a id="a-e"></a>令修正行具足胜惠。<a id="a-f"></a>而能圆满精进波罗蜜多。<a id="a-g"></a>愿我当得阿耨多罗三藐三菩提时。<a id="a-h"></a>国土清净不闻如是渴乏之名。<a id="a-i"></a>其中众生具足福德。<a id="a-j"></a>自然而有八功德水。<a id="a-k"></a>复次舍利子。<a id="a-l"></a>若菩萨摩诃萨于饥馑难中。<a id="a-m"></a>不生惊怖。<a id="a-n"></a>何以故。<a id="a-o"></a>是菩萨被精进铠坚固无懈。<a id="a-p"></a>作如是念。<a id="a-q"></a>今此众生受饥馑苦深可怜愍。<a id="a-r"></a>愿我当成阿耨多罗三藐三菩提。<a id="a-s"></a>国土无有饥馑之名。<a id="a-t"></a>所化众生适悦安隐。<a id="a-u"></a>如忉利天自然快乐。<a id="a-v"></a>一切所欲随心即现。<a id="a-w"></a>寿命坚固安住寂静。</p>
  <p id="ax">论曰。<a id="a-y"></a>如是所作。<a id="a-z"></a>则能增长广大福因最上境界。<a id="a-10"></a>亦同清净经中所说。<a id="a-11"></a>若以法施不生希望所获胜报。<a id="a-12"></a>见深心教戒经。<a id="a-13"></a>若人不希名闻财利。<a id="a-14"></a>能以法施获二十种慈心功德。<a id="a-15"></a>一者安住正念。<a id="a-16"></a>二者能生觉悟三者发趣胜道。<a id="a-17"></a>四者任持诸善。<a id="a-18"></a>五者增长惠命。<a id="a-19"></a>六者达出世智。<a id="a-1A"></a>七者除贪过失。<a id="a-1B"></a>八者除嗔过失。<a id="a-1C"></a>九者除痴过失。<a id="a-1D"></a>十者魔不得便。<a id="a-1E"></a>十一者诸佛加持。<a id="a-1F"></a>十二者诸天守护容色光泽。<a id="a-1G"></a>十三者非人恶友不得其便。<a id="a-1H"></a>十四者善友知识常所爱敬。<a id="a-1I"></a>十五者所言真实。<a id="a-1J"></a>十六者得无所畏。<a id="a-1K"></a>十七者意常悦豫。<a id="a-1L"></a>十八者善名流布。<a id="a-1M"></a>十九者明记无忘。<a id="a-1N"></a>二十者常乐法施此说是名慈心功德。<a id="a-1O"></a>又般若经云。<a id="a-1P"></a>复次阿难。<a id="a-1Q"></a>若声闻人。<a id="a-1R"></a>以声闻法普为三千大千世界一切众生如其所证而为演说。<a id="a-1S"></a>悉令获得阿罗汉果。<a id="a-1T"></a>阿难。<a id="a-1U"></a>若菩萨摩诃萨。<a id="a-1V"></a>能以般若波罗蜜多相应句义。<a id="a-1W"></a>为一众生开示演说过前三千大千世界一切众生证阿罗汉所得功德。<a id="a-1X"></a>又复于彼诸阿罗汉积集布施持戒功德。<a id="a-1Y"></a>于意云何。<a id="a-1Z"></a>是为多不阿难白言。<a id="a-1a"></a>甚多世尊。<a id="a-1b"></a>甚多善逝。<a id="a-1c"></a>佛言。<a id="a-1d"></a>阿难。<a id="a-1e"></a>彼福虽多不如菩萨以此般若波罗蜜多相应法门为他演说其福胜彼。<a id="a-1f"></a>又菩萨摩诃萨于此般若波罗蜜多甚深法门。<a id="a-1g"></a>能一日中为人分别。<a id="a-1h"></a>如是乃至一时一刻一须臾顷善宣说者。<a id="a-1i"></a>阿难。<a id="a-1j"></a>彼菩萨如是法施。<a id="a-1k"></a>不可以声闻缘觉所有善根而相比喻。<a id="a-1l"></a>何以故。<a id="a-1m"></a>是菩萨摩诃萨于阿耨多罗三藐三菩提得不退转故。<a id="a-1n"></a>又以法施。<a id="a-1o"></a>如妙法莲华经偈云。</p>
  <p id="a1p">菩萨有时　　入于静室　　以正忆念</p>
  <p id="a1q">随义观法　　菩萨常乐　　安隐说法</p>
  <p id="a1r">于清净地　　而施床座　　以油涂身</p>
  <p id="a1s">澡浴尘秽　　着新净衣　　内外俱净</p>
  <p id="a1t">安处法座　　随问为说　　若有比丘</p>
  <p id="a1u">及比丘尼　　除懒堕意　　及懈怠想</p>
  <p id="a1v">离诸忧恼　　慈心说法　　昼夜常说</p>
  <p id="a1w">无上道教　　以诸因缘　　无量譬喻</p>
  <p id="a1x">开示众生　　咸令欢喜　　衣服卧具</p>
  <p id="a1y">饮食医药　　而于其中　　无所希望</p>
  <p id="a1z">但一心念　　说法因缘　　愿成佛道</p>
  <p id="a20">令众亦尔　　是则大利　　安乐供养</p>
  <p id="a21">是经复说。<a id="a-22"></a>以顺法故不多不少。<a id="a-23"></a>乃至深爱法者亦不为多说。<a id="a-24"></a>又月灯经偈云。</p>
  <p id="a25">若耆宿请问　　欲求于法施</p>
  <p id="a26">应先谓彼言　　我学习不广</p>
  <p id="a27">又复作是说　　尊者甚聪惠</p>
  <p id="a28">岂于大德前　　而能辄宣说</p>
  <p id="a29">说时勿仓卒　　当择器非器</p>
  <p id="a2A">既审其机已　　不请亦为说</p>
  <p id="a2B">若于大众中　　见诸毁禁者</p>
  <p id="a2C">勿复叹持戒　　当叹施等行</p>
  <p id="a2D">若见少欲者　　与持戒相应</p>
  <p id="a2E">起于大悲心　　赞少欲持戒</p>
  <p id="a2F">得彼胜俦侣　　便可赞持戒</p>
  <p id="a2G">论曰。<a id="a-2H"></a>如是法师。<a id="a-2I"></a>应当澡浴着新净衣。<a id="a-2J"></a>以慈修身为众演说。<a id="a-2K"></a>一切魔罗不得其便。<a id="a-2L"></a>见海意经陀罗尼。</p>
  <p id="a2M">怛[寧*也](切身)他(引一)设弥(引二)设摩嚩底(三)设弥多设咄噜(二合四)盎酤哩(引五)摩(引)啰[口*爾]底(六)葛啰(引)腻(引七)枳(引)踰哩(引八)乌朅嚩底(九)乌呼(引)葛野底(十)尾输(引)驮儞(十一)儞哩摩(二合)梨(引十二)摩罗(引)钵那曳(引十三)乌渴哩(引十四)渴噜(引)誐啰(二合)细(引十五)钵啰(二合)萨儞(引十六)系(引)目契(引十七)阿(引)目契(引十八)设曳多(引)儞萨哩嚩(二合)怛啰(二合)誐啰(二合)贺满驮那(引)儞(十九)屹哩(二合)系(引)多萨哩嚩(二合)波啰钵啰(二合)嚩(引)祢那(二十)尾目讫多(二合引)摩(引)啰播(引)舍(二十一)塞他(二合引)必多(引)没驮母捺啰(二合引二十二)三母捺伽(二合引)底多萨哩嚩(二合)摩啰(二十三)阿都[黍-禾+利]多钵捺钵哩戍[亭*夜](切身引二十四)尾誐蹉底萨哩嚩(二合)摩(引)啰葛哩摩(二合引)尼(二十五)</p>
  <p id="a2N">彼说法师。<a id="a-2O"></a>以此真言作持诵已。<a id="a-2P"></a>处于法座。<a id="a-2Q"></a>普观众会广运慈心。<a id="a-2R"></a>当于己身起医王想如法药想。<a id="a-2S"></a>于听法者起病人想。<a id="a-2T"></a>于诸如来起正士想。<a id="a-2U"></a>于正法眼起久住想。<a id="a-2V"></a>由此真言现前施作于正理法如应为说。<a id="a-2W"></a>是时周匝百由旬内。<a id="a-2X"></a>诸魔天众悉不能来作诸魔事。<a id="a-2Y"></a>设诸魔王至法会所。<a id="a-2Z"></a>亦复不能作诸障难。</p>
  <p id="a2a">论曰。<a id="a-2b"></a>如是平等法施。<a id="a-2c"></a>则能增长大菩提心。<a id="a-2d"></a>如宝箧经云。<a id="a-2e"></a>文殊师利。<a id="a-2f"></a>譬如林木枝叶繁茂。<a id="a-2g"></a>皆因四大而得生长。<a id="a-2h"></a>文殊师利。<a id="a-2i"></a>如是菩萨以种种门集诸善根。<a id="a-2j"></a>一切皆摄在菩提心。<a id="a-2k"></a>于一切智回向菩提以为增长。</p>
  <p id="a2l">论曰。<a id="a-2m"></a>若诸菩萨为欲广大显示修学佛之境界。<a id="a-2n"></a>最初安住正念正知。<a id="a-2o"></a>如是则能成就正断及不放逸谓由发起精进乐欲。<a id="a-2p"></a>而于未生恶不善法防护不起。<a id="a-2q"></a>于其已生恶不善法。<a id="a-2r"></a>则能永断使令清净。<a id="a-2s"></a>未生善法令其发起。<a id="a-2t"></a>已生善法更复增长。<a id="a-2u"></a>于不放逸而常安住。<a id="a-2v"></a>诸善法中此为根本。<a id="a-2w"></a>如月灯经偈云。</p>
  <p id="a2x">如我所说诸善法　　谓戒闻舍及忍辱</p>
  <p id="a2y">以不放逸为根本　　是名善逝最胜财</p>
  <p id="a2z">云何名放逸。<a id="a-30"></a>谓于邪教及恶朋友。<a id="a-31"></a>虚妄推求而得生起。<a id="a-32"></a>如人执持王所饮药。<a id="a-33"></a>盛满器中行险滑路。<a id="a-34"></a>当知是人恐怖忧恼。<a id="a-35"></a>何有放逸。<a id="a-36"></a>又如来秘密经说。<a id="a-37"></a>云何不放逸谓能最初调摄诸根。<a id="a-38"></a>眼见色等不取于相不着于好。<a id="a-39"></a>如是乃至意法亦然。<a id="a-3A"></a>了知是已皆不取着不生染爱常求出离。<a id="a-3B"></a>又于自心善调伏已。<a id="a-3C"></a>亦能随应摄护他心。<a id="a-3D"></a>善能息彼烦恼染爱。<a id="a-3E"></a>此名不放逸。<a id="a-3F"></a>若人信解不放逸法。<a id="a-3G"></a>则能随顺诸精进事。<a id="a-3H"></a>亦复积集净信功德。<a id="a-3I"></a>由修净信及不放逸精进法故。<a id="a-3J"></a>则能修作正念正知。<a id="a-3K"></a>以正念正知故。<a id="a-3L"></a>则于一切菩提分法而不坏失。<a id="a-3M"></a>若具净信不放逸精进正念正知者。<a id="a-3N"></a>则能勤修深固之法。<a id="a-3O"></a>菩萨若于深固法中善了知者。<a id="a-3P"></a>则能于有于无如实觉了。<a id="a-3Q"></a>乃至于世俗谛中说眼等为有。<a id="a-3R"></a>彼经偈云。</p>
  <p id="a3S">常不放逸甘露法　　利众生发菩提心</p>
  <p id="a3T">深固寂静心亦然　　诸乐根本无所取</p>
  <p id="a3U">论曰。<a id="a-3V"></a>若能积集诸相应行。<a id="a-3W"></a>则于自他增长胜福。<a id="a-3X"></a>而说颂曰。</p>
  <p id="a3Y">学自他平等　　坚固菩提心</p>
  <p id="a3Z">对自成于他　　展转无有实</p>
  <p id="a3a">亦犹立彼岸　　由此而对待</p>
  <p id="a3b">彼既本来无　　我性何所有</p>
  <p id="a3c">若苦不防护　　则为苦所著</p>
  <p id="a3d">如是行法者　　云何而不护</p>
  <p id="a3e">起邪妄分别　　执我以为常</p>
  <p id="a3f">若我本如然　　何现有生灭</p>
  <p id="a3g">彼若别有生　　为谁修福业</p>
  <p id="a3h">营求于财利　　及受诸快乐</p>
  <p id="a3i">现见身衰老　　不久而殒灭</p>
  <p id="a3j">复生为婴儿　　童子及年少</p>
  <p id="a3k">于刹那时分　　速朽而变坏</p>
  <p id="a3l">何处名为身　　爪发皆离散</p>
  <p id="a3m">初识托母胎　　生已为孩孺</p>
  <p id="a3n">盛年衰老相　　最后为灰烬</p>
  <p id="a3o">此明身自性　　分位假安布</p>
  <p id="a3p">毕竟无一尘　　形相那久住</p>
  <p id="a3q">又复此身者　　不说当自知</p>
  <p id="a3r">为异相所迁　　思惟我何有</p>
  <p id="a3s">由分位和合　　世俗而显现</p>
  <p id="a3t">于佛正理中　　随相应所断</p>
  <p id="a3u">彼若无有识　　则不能建立</p>
  <p id="a3v">亦无贪恚痴　　云何有功德</p>
  <p id="a3w">余九种世间　　各各有三种</p>
  <p id="a3x">无识与衣等　　何能生彼乐</p>
  <p id="a3y">衣不能生乐　　当知从因生</p>
  <p id="a3z">若乐生于衣　　彼相何曾有</p>
  <p id="a40">是故正教理　　说诸行无常</p>
  <p id="a41">现证及思惟　　由因缘和合</p>
  <p id="a42">见自己眷属　　云何说有常</p>
  <p id="a43">于方所推求　　无一微尘许</p>
  <p id="a44">如燃灯油尽　　彼油知何往</p>
  <p id="a45">如是观察已　　刹那不可住</p>
  <p id="a46">聚集诸眷属　　严饰而行列</p>
  <p id="a47">妄计为我有　　于乐他可知</p>
  <p id="a48">了知彼众生　　无一可积集</p>
  <p id="a49">自他既有殊　　于苦亦无得</p>
  <p id="a4A">如是不相应　　彼我何处有</p>
  <p id="a4B">或如自力能　　数数而开示</p>
  <p id="a4C">世间诸众生　　多苦常逼切</p>
  <p id="a4D">当起大悲心　　为怜愍于彼</p>
  <p id="a4E">善作是观察　　平等而救度</p>
  <p id="a4F">假使入阿鼻　　如鹅泛莲沼</p>
  <p id="a4G">为令诸有情　　常处欢喜海</p>
  <p id="a4H">自不乐解脱　　救彼常无厌</p>
  <p id="a4I">作是利益已　　而不生恃赖</p>
  <p id="a4J">亦无有疲劳　　不希于果报</p>
  <p id="a4K">若十方福聚　　彼我定获得</p>
  <p id="a4L">不生嫉妒心　　他乐同己想</p>
  <p id="a4M">又复若自他　　同修于忏悔</p>
  <p id="a4N">劝请佛世尊　　及随喜福业</p>
  <p id="a4O">作如是回向　　平等无差别</p>
  <p id="a4P">随其福所施　　无尽众生界</p>
  <p id="a4Q">菩萨行是行　　则多所饶益</p>
  <p id="a4R">增长大悲心　　获最上安隐</p>
  <p id="a4S">得彼金刚手　　及诸佛世尊</p>
  <p id="a4T">常作于护持　　群魔咸惊悸</p>
  <p id="a4U">是法王之子　　诸天咸赞扬</p>
  <p id="a4V">住菩提心车　　善游履胜道</p>
  <p id="a4W">众生善修习　　息除自他苦</p>
  <p id="a4X">故我无所著　　一切皆当舍</p>
  <p id="a4Y">若人为爱缚　　则苦无穷极</p>
  <p id="a4Z">烦恼由之生　　损坏徒后悔</p>
  <p id="a4a">若火烧众生　　炽然皆普遍</p>
  <p id="a4b">下至爪分量　　于己亦无乐</p>
  <p id="a4c">谓一切我爱　　第一之苦本</p>
  <p id="a4d">烧然使无余　　为利诸含识</p>
  <p id="a4e">乐妻子眷属　　毕竟皆弃捐</p>
  <p id="a4f">思惟因缘生　　于身亦无爱</p>
  <p id="a4g">诸有具智人　　于彼二皆舍</p>
  <p id="a4h">了知身与心　　刹那差别起</p>
  <p id="a4i">谓常无有常　　离垢本无垢</p>
  <p id="a4j">自得于菩提　　彼亦成正觉</p>
  <p id="a4k">不思以世法　　而利于众生</p>
  <p id="a4l">法药及佛像　　如是我当施</p>
  <p id="a4m">以惠自拣择　　所作事相应</p>
  <p id="a4n">摄护于己财　　积已而能散</p>
  <p id="a4o">或自身他身　　若少苦多苦</p>
  <p id="a4p">如是皆令得　　诸上妙快乐</p>
  <p id="a4q">众生于欲境　　防护生障恼</p>
  <p id="a4r">如蛇处窟穴　　毕竟令清净</p>
  <p id="a4s">犹如净良田　　成熟诸稼穑</p>
  <p id="a4t">能除饥热恼　　满足其福报</p>
  <p id="a4u">若人不远离　　名利及五欲</p>
  <p id="a4v">所说亦无诚　　于彼不须怒</p>
  <p id="a4w">彼既失自利　　怒之忍何有</p>
  <p id="a4x">于是不生嗔　　利他而不断</p>
  <p id="a4y">善行真实忍　　如观麝有香</p>
  <p id="a4z">己物为他侵　　返遭猎者损</p>
  <p id="a50">以方便思惟　　无主宰快乐</p>
  <p id="a51">自既非受用　　彼何无教诲</p>
  <p id="a52">如是彼佛子　　念念除烦恼</p>
  <p id="a53">了诸根境界　　譬若大疮疱</p>
  <p id="a54">念彼忿恚者　　饶益而开诱</p>
  <p id="a55">自性离调柔　　处苦乐何得</p>
  <p id="a56">又彼五大种　　示之以强名</p>
  <p id="a57">乃至住有情　　皆成于义利</p>
  <p id="a58">若利生无懈　　则不造诸恶</p>
  <p id="a59">故我勤修习　　六界无衰恼</p>
  <p id="a5A">至虚空究竟　　及世间边际</p>
  <p id="a5B">我住利众生　　令智心成熟</p>
  <p id="a5C">身为阿阇梨　　善学离诸苦</p>
  <p id="a5D">不问自力能　　何所非防护</p>
  <p id="a5E">若自作苦恼　　何因生恐怖</p>
  <p id="a5F">随自师了知　　我慢诸过失</p>
  <p id="a5G">住大悲境界　　不贪于果报</p>
  <p id="a5H">常近事修学　　平等何有我</p>
  <p id="a5I">见痴狂盲者　　行步多错误</p>
  <p id="a5J">或堕险道中　　自他常忧恼</p>
  <p id="a5K">为寻求彼故　　同难而救护</p>
  <p id="a5L">如是行相应　　则见大功德</p>
  <p id="a5M">我过失非一　　其深如巨海</p>
  <p id="a5N">若自他复造　　何由得解脱</p>
  <p id="a5O">若彼善教诫　　羞耻诸过咎</p>
  <p id="a5P">常顶受他言　　一切皆当学</p>
  <p id="a5Q">闻彼冤生怖　　慎勿于余说</p>
  <p id="a5R">彼我心命同　　若喜则无耻</p>
  <p id="a5S">诸烦恼冤敌　　我独能斗战</p>
  <p id="a5T">若此于心中　　损坏无安隐</p>
  <p id="a5U">归命观自在　　大悲无与等</p>
  <p id="a5V">绀发簇旋螺　　复如鬘垂下</p>
  <p id="a5W">于十方刹土　　指端流乳海</p>
  <p id="a5X">救地狱鬼趣　　轮回诸极苦</p>
  <p id="a5Y">复于善众生　　亦寻声救护</p>
  <p id="a5Z">婆雉阿修罗　　得脱彼冤害</p>
  <p id="a5a">极最胜庄严　　世所未曾睹</p>
  <p id="a5b">愚智诸有情　　瞻奉咸忻庆</p>
  <p id="a5c">又复虔信礼　　妙吉祥大士</p>
  <p id="a5d">所集正法藏　　能利乐世间</p>
  <p id="a5e">无比大医王　　善消诸毒难</p>
  <p id="a5f">施乐及寿命　　故我今稽首</p>
  <p id="a5g">无边苦热恼　　现广大清泉</p>
  <p id="a5h">令众悦其心　　当除诸渴爱</p>
  <p id="a5i">十方诸世界　　各现劫罗波</p>
  <p id="a5j">众生满所求　　普现青莲目</p>
  <p id="a5k">无量诸菩萨　　称赞身毛耸</p>
  <p id="a5l">归命文殊尊　　最胜无过上</p>
  <p id="a5m">一切希有菩萨行　　结集所有诸功德</p>
  <p id="a5n">自他当获福无穷　　皆作文殊真佛子</p>
  <p id="a5o">书写此正法　　我所有微善</p>
  <p id="a5p">为愍有情故　　令增长胜惠</p>
  <p id="a5q">诸法从缘生　　缘谢法即灭</p>
  <p id="a5r">我师大沙门　　常作如是说</p>
 </body>
</html>