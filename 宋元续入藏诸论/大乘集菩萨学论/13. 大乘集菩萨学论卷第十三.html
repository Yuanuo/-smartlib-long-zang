<!doctype html>
<html id="z3IBWCq1DG" data-ver="447">
 <head>
  <meta charset="utf-8">
  <meta author="法称菩萨">
  <meta library="龙藏">
  <meta catalog="宋元续入藏诸论">
  <meta period="unknown">
 </head>
 <body>
  <h1 id="a1">大乘集菩萨学论卷第十三</h1>
  <h2 id="a2">精进波罗蜜多品第十</h2>
  <p id="a3">论曰。<a id="a-4"></a>虽闻住如是忍发生精进。<a id="a-5"></a>然于此未闻尚起毁犯。<a id="a-6"></a>如月灯经偈云。</p>
  <p id="a7">傲法不护戒　　为得几多福</p>
  <p id="a8">破戒纵多闻　　无能免恶道</p>
  <p id="a9">论曰。<a id="a-A"></a>由闻具胜能者。<a id="a-B"></a>那罗延所问经云。<a id="a-C"></a>善男子。<a id="a-D"></a>如所闻解得胜惠性。<a id="a-E"></a>若闻息除烦恼。<a id="a-F"></a>令烦恼魔皆不得便。<a id="a-G"></a>是中广如最上大仙本起经云。<a id="a-H"></a>菩萨摩诃萨具足深心尊重法欲。<a id="a-I"></a>住余世界现诸佛前随所闻法。<a id="a-J"></a>若菩萨摩诃萨精进法欲。<a id="a-K"></a>于山林中贮法伏藏。<a id="a-L"></a>得无量经典法门如置掌中。<a id="a-M"></a>又诸菩萨精进法欲而得佛现前。<a id="a-N"></a>及诸天等与佛辩才。<a id="a-O"></a>乃至命欲将尽。<a id="a-P"></a>为佛世尊及诸天等增益寿命及与色力。<a id="a-Q"></a>住命千岁非本所求。<a id="a-R"></a>为佛诸天共加持故。<a id="a-S"></a>乃至求住一劫。<a id="a-T"></a>又诸菩萨生法尊重。<a id="a-U"></a>为佛世尊除老病苦。<a id="a-V"></a>得授正念及通达辩才。<a id="a-W"></a>乃至得授正见随见能说。<a id="a-X"></a>又若菩萨摩诃萨精进法欲无他一切冤敌等怖。<a id="a-Y"></a>是故精进多闻资粮善巧菩萨修习得如是等。</p>
  <p id="aZ">论曰。<a id="a-a"></a>菩萨闻几种行入解毗奈耶。<a id="a-b"></a>如无尽意经云。<a id="a-c"></a>由闻八十种行而能入解。<a id="a-d"></a>所谓欲行。<a id="a-e"></a>深心行。<a id="a-f"></a>深固心行。<a id="a-g"></a>极相应行。<a id="a-h"></a>无倨傲行。<a id="a-i"></a>不放逸行。<a id="a-j"></a>恭敬行。<a id="a-k"></a>极尊重行。<a id="a-l"></a>离名相行。<a id="a-m"></a>善言行。<a id="a-n"></a>承事行。<a id="a-o"></a>闻利益行。<a id="a-p"></a>作意行。<a id="a-q"></a>不散乱行。<a id="a-r"></a>无住行。<a id="a-s"></a>宝想行。<a id="a-t"></a>药想行。<a id="a-u"></a>消除一切疾病行。<a id="a-v"></a>念器行。<a id="a-w"></a>达解行。<a id="a-x"></a>意喜行。<a id="a-y"></a>悟入行。<a id="a-z"></a>听闻佛法无厌行。<a id="a-10"></a>广舍行了知调伏行。<a id="a-11"></a>亲近多闻行。<a id="a-12"></a>喜乐容受所作行。<a id="a-13"></a>身踊跃行。<a id="a-14"></a>心悦乐行。<a id="a-15"></a>闻不懈退行。<a id="a-16"></a>闻义行。<a id="a-17"></a>闻法行。<a id="a-18"></a>闻威仪行。<a id="a-19"></a>闻他说行。<a id="a-1A"></a>闻所未闻妙法行。<a id="a-1B"></a>闻神通行。<a id="a-1C"></a>不乐余乘行。<a id="a-1D"></a>闻诸波罗蜜多行。<a id="a-1E"></a>闻菩萨藏行。<a id="a-1F"></a>闻摄事行。<a id="a-1G"></a>闻方便善巧行。<a id="a-1H"></a>闻梵行行。<a id="a-1I"></a>闻正念正知行。<a id="a-1J"></a>闻已生善巧行。<a id="a-1K"></a>闻未生善巧行。<a id="a-1L"></a>观不净行。<a id="a-1M"></a>观慈行。<a id="a-1N"></a>观缘生行。<a id="a-1O"></a>观无常行。<a id="a-1P"></a>观苦行。<a id="a-1Q"></a>观无我行。<a id="a-1R"></a>观寂灭行。<a id="a-1S"></a>观空无相无愿行。<a id="a-1T"></a>无作行。<a id="a-1U"></a>善作行。<a id="a-1V"></a>建立真实行。<a id="a-1W"></a>无减失行。<a id="a-1X"></a>单己行。<a id="a-1Y"></a>守护自心行。<a id="a-1Z"></a>精进不懈行。<a id="a-1a"></a>谛察诸法行。<a id="a-1b"></a>对治烦恼行。<a id="a-1c"></a>希求自分善法行。<a id="a-1d"></a>降伏他分烦恼行。<a id="a-1e"></a>依止七财行。<a id="a-1f"></a>断诸贫穷行。<a id="a-1g"></a>赞诸有智行。<a id="a-1h"></a>欣乐智者行。<a id="a-1i"></a>众圣平等行。<a id="a-1j"></a>非圣净信行。<a id="a-1k"></a>见谛行。<a id="a-1l"></a>远离诸蕴过失行。<a id="a-1m"></a>称量有为过失行。<a id="a-1n"></a>依义行。<a id="a-1o"></a>依法行。<a id="a-1p"></a>一切恶作行。<a id="a-1q"></a>利益自他行。<a id="a-1r"></a>于善修作不发余业行。<a id="a-1s"></a>趣向殊胜行。<a id="a-1t"></a>所得一切佛法行。<a id="a-1u"></a>彼经又云。<a id="a-1v"></a>若于助法相应则得如是智业。<a id="a-1w"></a>云何助法相应。<a id="a-1x"></a>谓若少务少求。<a id="a-1y"></a>慎语慎行。<a id="a-1z"></a>初夜后夜闻诸世间顺理相应者。<a id="a-20"></a>称量利他数数推求。<a id="a-21"></a>心无浊染除诸盖障。<a id="a-22"></a>于余罪犯以智出离不起恶作。<a id="a-23"></a>发起趣向。<a id="a-24"></a>坚固正行。<a id="a-25"></a>乐法敬法为法奥府。<a id="a-26"></a>具足精进如救头然。<a id="a-27"></a>希求智惠为游止处。<a id="a-28"></a>不堕禁戒不舍重负。<a id="a-29"></a>趣发殊胜舍无益众。<a id="a-2A"></a>乐单己行于阿兰若现前作意及圣种子杜多功德。<a id="a-2B"></a>喜足不乱欣乐法乐。<a id="a-2C"></a>不念世间语言。<a id="a-2D"></a>求出世法要。<a id="a-2E"></a>及无妄念通达义利。<a id="a-2F"></a>随顺真道。<a id="a-2G"></a>知持戒缘惭愧庄严。<a id="a-2H"></a>以坚实智破坏无智。<a id="a-2I"></a>以胜惠眼极妙清净。<a id="a-2J"></a>觉了无明痴暗系缚。<a id="a-2K"></a>谓广大觉了。<a id="a-2L"></a>无邪曲觉了。<a id="a-2M"></a>分别觉了。<a id="a-2N"></a>现证觉了。<a id="a-2O"></a>不从他得。<a id="a-2P"></a>持自功德赞他功德。<a id="a-2Q"></a>善所修作不堕业报。<a id="a-2R"></a>是为智业清净。<a id="a-2S"></a>又般若中说。<a id="a-2T"></a>应何所闻于方广经论。<a id="a-2U"></a>当如是学。<a id="a-2V"></a>非义利者亦应远离。<a id="a-2W"></a>所谓世间处论。<a id="a-2X"></a>鞭扑论。<a id="a-2Y"></a>蛊毒论。<a id="a-2Z"></a>默置论。<a id="a-2a"></a>童子戏剧论。<a id="a-2b"></a>乃至所有别部解脱等论。<a id="a-2c"></a>成就痴冥。<a id="a-2d"></a>善住一切菩萨乘者。<a id="a-2e"></a>悉应远离。<a id="a-2f"></a>又如无尽意经云。<a id="a-2g"></a>有四种施。<a id="a-2h"></a>于说法师为智资粮而得成就。<a id="a-2i"></a>何等为四。<a id="a-2j"></a>一者谓纸笔墨经。<a id="a-2k"></a>二者严饰法座。<a id="a-2l"></a>三者具诸名闻利养。<a id="a-2m"></a>四者为摄受法不以谄诈称赞。<a id="a-2n"></a>复有四护。<a id="a-2o"></a>何等为四。<a id="a-2p"></a>一者谓护己身。<a id="a-2q"></a>二者护善。<a id="a-2r"></a>三者护诸世间。<a id="a-2s"></a>四者护利益事。<a id="a-2t"></a>乃至复有四住。<a id="a-2u"></a>为智资粮而得成就。<a id="a-2v"></a>何等为四。<a id="a-2w"></a>一者住说法师。<a id="a-2x"></a>二者住法。<a id="a-2y"></a>三者住利养。<a id="a-2z"></a>四者住觉悟。<a id="a-30"></a>是名四种。<a id="a-31"></a>又华楼阁经云。<a id="a-32"></a>若人以须弥量七宝聚。<a id="a-33"></a>布施在家菩萨者。<a id="a-34"></a>不如能以千钱奉施出家菩萨。<a id="a-35"></a>或以信解出家功德。<a id="a-36"></a>施一指节修难行施。<a id="a-37"></a>若诸所有。<a id="a-38"></a>唯除出家得是大果。<a id="a-39"></a>如来最上最圣非在家者有如是理。<a id="a-3A"></a>况复在家无智心不具足。<a id="a-3B"></a>如最上问经云。<a id="a-3C"></a>谓若一心于他眷属等罪而能远离。<a id="a-3D"></a>说为无罪。<a id="a-3E"></a>彼若不能远离性难调故。<a id="a-3F"></a>于在家者建立是罪。</p>
  <p data-pb></p>
  <h2 id="a3G">说阿兰若品第十一之一</h2>
  <p id="a3H">如最上授所问经说。<a id="a-3I"></a>依止住阿兰若。<a id="a-3J"></a>次第居家者。<a id="a-3K"></a>性过失故。<a id="a-3L"></a>又如月灯经偈云。</p>
  <p id="a3M">不起着欲　　远离眷属　　弃舍在家</p>
  <p id="a3N">得无上道　　若离于欲　　如避火坑</p>
  <p id="a3O">怖畏在家　　远离眷属　　无上菩提</p>
  <p id="a3P">斯不难得　　未有三世　　诸佛如来</p>
  <p id="a3Q">由常在家　　住于欲地　　而能获得</p>
  <p id="a3R">胜妙菩提　　捐舍王位　　如弃欬涶</p>
  <p id="a3S">安住空闲　　远离诸欲　　断除烦恼</p>
  <p id="a3T">降伏魔冤　　离垢无为　　悟菩提道</p>
  <p id="a3U">饮食衣服　　妙花涂香　　而得承事</p>
  <p id="a3V">人中圣尊　　如出家已　　奉行正法</p>
  <p id="a3W">若有如是　　求菩提者　　善利众生</p>
  <p id="a3X">厌有为事　　趣向空闲　　至行七步</p>
  <p id="a3Y">所获福报　　最胜无比　　若复值遇</p>
  <p id="a3Z">非众同分　　乐处众会　　悕财利者</p>
  <p id="a3a">众生随行　　离彼方所　　是愚闇难</p>
  <p id="a3b">彼经又云。</p>
  <p id="a3c">智不为愚诤　　猛利应当舍</p>
  <p id="a3d">离此极恶心　　勿竞愚者法</p>
  <p id="a3e">智不近于愚　　了知愚本性</p>
  <p id="a3f">能使久相亲　　后当成怨嫉</p>
  <p id="a3g">智不保于愚　　了知愚本性</p>
  <p id="a3h">谓体性痴冥　　自当求破坏</p>
  <p id="a3i">由是诸异生　　何有善知识</p>
  <p id="a3j">若法共言说　　不顺嗔过咎</p>
  <p id="a3k">斯愚法碜毒　　故智者不保</p>
  <p id="a3l">愚与愚者合　　如粪投不净</p>
  <p id="a3m">智复与智俱　　如酥置酥内</p>
  <p id="a3n">彼经又云。</p>
  <p id="a3o">常于世间　　最极乐处　　无有少分</p>
  <p id="a3p">若乐不乐　　唯乐林泉　　随得受用</p>
  <p id="a3q">沙门胜乐　　若于所有　　一切都无</p>
  <p id="a3r">无有纤毫　　所系属者　　如风转空</p>
  <p id="a3s">如独觉行　　乃至世间　　诸最乐事</p>
  <p id="a3t">心常如风　　无所系着　　若乐不乐</p>
  <p id="a3u">不有合集　　谓此苦恼　　不乐安住</p>
  <p id="a3v">谓若乐彼　　无苦无违　　离二边故</p>
  <p id="a3w">唯此法乐　　非人中乐</p>
  <p id="a3x">彼经又云。</p>
  <p id="a3y">彼得常时　　微作相应　　离别众失</p>
  <p id="a3z">不诤少分　　彼相应理　　住阿兰若</p>
  <p id="a40">获是功德　　而常获得　　不悕有为</p>
  <p id="a41">不乐世间　　不增有漏　　住山林者</p>
  <p id="a42">获是胜能　　不起过分　　常乐近寂</p>
  <p id="a43">身语意密　　及远离行　　住空闲者</p>
  <p id="a44">获多功德　　得彼厌离　　速悟解脱</p>
  <p id="a45">寂静解脱　　住山林者　　即住解脱</p>
  <p id="a46">诸阿兰若　　获是功德　　栖止林泉</p>
  <p id="a47">而常远离　　城邑聚落　　乐远离已</p>
  <p id="a48">常如独觉　　无有伴侣　　非久如间</p>
  <p id="a49">得斯胜定</p>
  <p id="a4A">又护国经所说偈云。</p>
  <p id="a4B">弃舍在家　　无量过咎　　亦常不爱</p>
  <p id="a4C">深险思虑　　得乐山林　　诸根妙乐</p>
  <p id="a4D">寂静功德　　无有男女　　戏笑言论</p>
  <p id="a4E">设有人来　　如独觉行　　心净无垢</p>
  <p id="a4F">不喜财利　　意不耽着　　处处少欲</p>
  <p id="a4G">当远离此　　谄求恭敬</p>
  <p id="a4H">最上问经云。<a id="a-4I"></a>我应不作众生合集。<a id="a-4J"></a>非为于一众生而起善根。<a id="a-4K"></a>或先所闻具刹那顷。<a id="a-4L"></a>系着财利心不净者。<a id="a-4M"></a>若天若人咸悉舍去。<a id="a-4N"></a>设一天人亦复舍去。<a id="a-4O"></a>又如宝楼阁经云。<a id="a-4P"></a>佛言。<a id="a-4Q"></a>迦葉波。<a id="a-4R"></a>譬若有人泛大水中为渴而死。<a id="a-4S"></a>迦葉波。<a id="a-4T"></a>此沙门婆罗门亦复如是。<a id="a-4U"></a>然于多法受持读诵。<a id="a-4V"></a>而不能断贪嗔痴渴。<a id="a-4W"></a>游大法海为诸烦恼渴爱而死。<a id="a-4X"></a>后堕恶道。</p>
  <p id="a4Y">论曰。<a id="a-4Z"></a>是故决定依阿兰若及相似处。<a id="a-4a"></a>又宝云经说。<a id="a-4b"></a>若住所依之处。<a id="a-4c"></a>得行乞食。<a id="a-4d"></a>不近不远。<a id="a-4e"></a>流泉浴池清净无垢少怖畏处。<a id="a-4f"></a>树叶花果皆悉具足。<a id="a-4g"></a>远离险恶多诸龛窟寂静第一。<a id="a-4h"></a>菩萨如是当依此处。<a id="a-4i"></a>应先昼夜六时自诵经典声不高下。<a id="a-4j"></a>善闭诸根心不外驰。<a id="a-4k"></a>于此净命系念所受。<a id="a-4l"></a>善取其相不着睡眠。<a id="a-4m"></a>若王王臣刹利婆罗门及余官属。<a id="a-4n"></a>或亲来诣阿兰若处。<a id="a-4o"></a>彼比丘应作是言。<a id="a-4p"></a>善来大王。<a id="a-4q"></a>如所施设可就此座。<a id="a-4r"></a>王若坐时。<a id="a-4s"></a>比丘亦坐。<a id="a-4t"></a>王若不坐。<a id="a-4u"></a>比丘亦立。<a id="a-4v"></a>王若诸根动乱。<a id="a-4w"></a>应当赞言。<a id="a-4x"></a>大王。<a id="a-4y"></a>得大善利。<a id="a-4z"></a>王之境土有诸具戒具德多闻沙门婆罗门。<a id="a-50"></a>安住其中。<a id="a-51"></a>不为恶人冤贼恼害。<a id="a-52"></a>王若诸根善净堪为说法。<a id="a-53"></a>即当为说善巧之法。<a id="a-54"></a>审若不乐善巧则当为说厌离之法。<a id="a-55"></a>审若不乐厌离则当令知如来有大慈悲具大威德。<a id="a-56"></a>为诸来者刹利婆罗门及余官属。<a id="a-57"></a>随其所宜为作化度。<a id="a-58"></a>彼若多闻堪任法器者。<a id="a-59"></a>使闻妙法降伏其心。<a id="a-5A"></a>彼等众生信乐是法得大欢喜。<a id="a-5B"></a>最上授所问经云。<a id="a-5C"></a>复次长者。<a id="a-5D"></a>出家菩萨住阿兰若。<a id="a-5E"></a>应如是观察是义。<a id="a-5F"></a>云何我住阿兰若中。<a id="a-5G"></a>非独沙门相者而多猛恶[怡-台+龍]悷。<a id="a-5H"></a>非密非静非律仪非相应非愿求之所共住。<a id="a-5I"></a>所谓非人诸恶鸟兽盗贼旃陀罗等之所共住。<a id="a-5J"></a>彼不具足沙门功德。<a id="a-5K"></a>尔时我住阿兰若处。<a id="a-5L"></a>我应圆满是沙门义。<a id="a-5M"></a>乃至复次长者。<a id="a-5N"></a>出家菩萨阿兰若行。<a id="a-5O"></a>应如是观察。<a id="a-5P"></a>我以何义至阿兰若。<a id="a-5Q"></a>我当为此怖畏。<a id="a-5R"></a>云何怖畏。<a id="a-5S"></a>谓处众愦闹怖。<a id="a-5T"></a>合集怖。<a id="a-5U"></a>贪嗔痴怖。<a id="a-5V"></a>憍慢覆很怖。<a id="a-5W"></a>悭嫉财利怖。<a id="a-5X"></a>色香味触怖。<a id="a-5Y"></a>蕴魔怖。<a id="a-5Z"></a>烦恼魔怖。<a id="a-5a"></a>死魔怖。<a id="a-5b"></a>天魔怖。<a id="a-5c"></a>无常计常颠倒怖。<a id="a-5d"></a>无我为我颠倒怖。<a id="a-5e"></a>不净为净颠倒怖。<a id="a-5f"></a>执苦为乐颠倒怖。<a id="a-5g"></a>心意识怖。<a id="a-5h"></a>离障起障怖。<a id="a-5i"></a>身见怖。<a id="a-5j"></a>我我所怖。<a id="a-5k"></a>疑三世怖。<a id="a-5l"></a>恶友怖。<a id="a-5m"></a>恶属怖。<a id="a-5n"></a>名闻利养怖。<a id="a-5o"></a>不见言见怖。<a id="a-5p"></a>不闻言闻怖。<a id="a-5q"></a>不觉言觉怖。<a id="a-5r"></a>不知言知怖。<a id="a-5s"></a>沙门垢秽怖。<a id="a-5t"></a>互相嗔忿怖。<a id="a-5u"></a>三界怖。<a id="a-5v"></a>诸有趣生怖。<a id="a-5w"></a>三恶道怖。<a id="a-5x"></a>总略一切不善作意怖。<a id="a-5y"></a>我为如是此恶怖畏行相诣阿兰若住。<a id="a-5z"></a>乃至复次长者。<a id="a-60"></a>出家菩萨住阿兰若。<a id="a-61"></a>当如是学。<a id="a-62"></a>若怖生时。<a id="a-63"></a>一切皆由我执所起。<a id="a-64"></a>以要言之。<a id="a-65"></a>复次住阿兰若远离我执则无我无我所无我相无我爱无我想无我见。<a id="a-66"></a>不为我所持。<a id="a-67"></a>不为我所计。<a id="a-68"></a>舍离于我不为守护。<a id="a-69"></a>住阿兰若此非利益。<a id="a-6A"></a>复次长者。<a id="a-6B"></a>住空闲者。<a id="a-6C"></a>无己想无他想。<a id="a-6D"></a>若于诸法无说则于诸法无杂。<a id="a-6E"></a>以要言之。<a id="a-6F"></a>长者。<a id="a-6G"></a>譬如阿兰若处药草树林不惊不怖不畏。<a id="a-6H"></a>亦无惊慑毛竖。<a id="a-6I"></a>此出家菩萨住阿兰若行亦复如是。<a id="a-6J"></a>于身发起药草树林墙壁瓦砾之想。<a id="a-6K"></a>心如幻化。<a id="a-6L"></a>所生何有。<a id="a-6M"></a>分别及有怖畏惊慑毛竖。<a id="a-6N"></a>如是深心于身观察。<a id="a-6O"></a>是身无有我人众生寿者养者意生儒童虚妄遍计。<a id="a-6P"></a>此怖畏者但有假名。<a id="a-6Q"></a>虚妄遍计不应分别。<a id="a-6R"></a>如彼阿兰若处药草树林无有主宰亦无摄属。<a id="a-6S"></a>此阿兰若无有摄属亦复如是。<a id="a-6T"></a>于一切法如是知已。<a id="a-6U"></a>应起是行。<a id="a-6V"></a>所以者何。<a id="a-6W"></a>住空闲者。<a id="a-6X"></a>犹若强尸无有主宰亦无摄属。<a id="a-6Y"></a>乃至复次长者。<a id="a-6Z"></a>出家菩萨如住空闲。<a id="a-6a"></a>于此知已依佛所说住阿兰若。<a id="a-6b"></a>即得圆满白法深植善根。<a id="a-6c"></a>然后出诣聚落国邑。<a id="a-6d"></a>入于王宫而为说法。<a id="a-6e"></a>复次长者。<a id="a-6f"></a>出家菩萨读诵演说解其义趣。<a id="a-6g"></a>入彼众中而得恭敬。<a id="a-6h"></a>亲近和尚阿阇梨及耆旧中。<a id="a-6i"></a>而新学比丘亦应尊敬亦无懈怠。<a id="a-6j"></a>悉自营办无令他恼。<a id="a-6k"></a>亦应勿使尊重承事。<a id="a-6l"></a>当如是观察。<a id="a-6m"></a>又如来应等正觉为诸天人魔梵沙门婆罗门及诸众生尊重供养。<a id="a-6n"></a>乃至诸有所作悉自营办不怖承事。<a id="a-6o"></a>况复我今欲求无学。<a id="a-6p"></a>如是承事一切众生。<a id="a-6q"></a>若我承事于他一切供给。<a id="a-6r"></a>则我诸有所作悉自成办。<a id="a-6s"></a>不复悕求承事供给。<a id="a-6t"></a>所以者何。<a id="a-6u"></a>长者。<a id="a-6v"></a>此尊重承事者。<a id="a-6w"></a>于比丘功德法中摄取毁犯。<a id="a-6x"></a>造此摄取者。<a id="a-6y"></a>因得承事故。<a id="a-6z"></a>我勿由是法造此摄取。<a id="a-70"></a>彼经又说。<a id="a-71"></a>复次长者。<a id="a-72"></a>彼阿兰若菩萨法。<a id="a-73"></a>若见若闻和尚阿阇梨疾病者。<a id="a-74"></a>虽处迥野应往问讯。<a id="a-75"></a>谓若旦时诣彼。<a id="a-76"></a>应发是心。<a id="a-77"></a>设复为他所请读诵解说令住僧坊者。<a id="a-78"></a>如阿兰若。<a id="a-79"></a>心勿受着。<a id="a-7A"></a>如是住阿兰若。<a id="a-7B"></a>求法无厌。<a id="a-7C"></a>于一切事皆空闲想。</p>
 </body>
</html>