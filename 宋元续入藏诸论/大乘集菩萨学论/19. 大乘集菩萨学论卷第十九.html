<!doctype html>
<html id="z3IBWD21DM" data-ver="360">
 <head>
  <meta charset="utf-8">
  <meta author="法称菩萨">
  <meta library="龙藏">
  <meta catalog="宋元续入藏诸论">
  <meta period="unknown">
 </head>
 <body>
  <h1 id="a1">大乘集菩萨学论卷第十九</h1>
  <h2 id="a2">自性清净品第十四之三</h2>
  <p id="a3">论曰。<a id="a-4"></a>此说依世俗胜义建立诸法。<a id="a-5"></a>当如是知。<a id="a-6"></a>若时世尊以一切智观察世间。<a id="a-7"></a>现证了知依世俗说则有六趣。<a id="a-8"></a>若天若人及阿苏啰地狱饿鬼傍生。<a id="a-9"></a>上下种族受报贫富。<a id="a-A"></a>衰盛苦乐及以毁誉。<a id="a-B"></a>色无色等种种相生。<a id="a-C"></a>若时如来出现世间。<a id="a-D"></a>诸众生等于善逝所。<a id="a-E"></a>发生净信乐胜义说。<a id="a-F"></a>是时如来为利众生如证而说。<a id="a-G"></a>诸法之实无有造作。<a id="a-H"></a>无有分别。<a id="a-I"></a>无有知觉。<a id="a-J"></a>无有显示。<a id="a-K"></a>亦无言说。<a id="a-L"></a>如是诸法一切皆空。<a id="a-M"></a>若如是者。<a id="a-N"></a>云何世尊复说受记无上正等菩提。<a id="a-O"></a>于此法中以何为色。<a id="a-P"></a>复何名为受想行识。<a id="a-Q"></a>而能记别无上正等菩提。<a id="a-R"></a>由是了知色本无故。<a id="a-S"></a>则菩提无生。<a id="a-T"></a>乃至识本无故亦同是说。<a id="a-U"></a>于诸法中。<a id="a-V"></a>皆无所得。<a id="a-W"></a>何名为佛。<a id="a-X"></a>何名菩提。<a id="a-Y"></a>何名菩萨。<a id="a-Z"></a>何名受记。<a id="a-a"></a>若色色空。<a id="a-b"></a>乃至若识识空。<a id="a-c"></a>但依世俗刹那建立。<a id="a-d"></a>如是言说但名想耳。<a id="a-e"></a>智者于此勿生嗔恼。<a id="a-f"></a>如世尊说。<a id="a-g"></a>诸法实际毕竟无尽。<a id="a-h"></a>彼乐变化天不解深义。<a id="a-i"></a>执我为有亦无障碍。<a id="a-j"></a>世尊复说。<a id="a-k"></a>诸法菩提自性离故。<a id="a-l"></a>若能觉了即是亲近无量菩提。<a id="a-m"></a>所以者何。<a id="a-n"></a>若离菩提则无涅盘。<a id="a-o"></a>若无涅盘乐欲则无轮回可怖。<a id="a-p"></a>世尊。<a id="a-q"></a>如乐变化天所执有。<a id="a-r"></a>我不可得故。<a id="a-s"></a>况复实际而可得耶。<a id="a-t"></a>时娑婆界主闻佛说已即生领解。<a id="a-u"></a>说伽陀曰。</p>
  <p id="av">如人梦中饥所逼　　纵食百味饱何有</p>
  <p id="aw">了斯梦相本来空　　诸法自性亦如是</p>
  <p id="ax">如人善说诸言论　　闻已咸生于爱乐</p>
  <p id="ay">若言若爱二皆无　　是中不得生疑惑</p>
  <p id="az">譬如琴瑟发妙音　　彼声自性无所有</p>
  <p id="a10">了知蕴爱亦同然　　妙慧推之不可得</p>
  <p id="a11">譬如商珂大音响　　闻已寻求何所生</p>
  <p id="a12">彼声自性本来空　　则了大仙一切法</p>
  <p id="a13">譬如上味诸肴膳　　食已资身使充实</p>
  <p id="a14">如是身味本来无　　则了大仙一切法</p>
  <p id="a15">譬如天帝现宝幢　　诸天咸睹生爱乐</p>
  <p id="a16">了知是相本来空　　则了大仙一切法</p>
  <p id="a17">譬如有人分地界　　强名城邑本来无</p>
  <p id="a18">亦若身城自性空　　则了大仙一切法</p>
  <p id="a19">譬如集会人击鼓　　众共闻已生忻悦</p>
  <p id="a1A">彼声自性本来空　　则了大仙一切法</p>
  <p id="a1B">又如击鼓藉缘生　　若无湿润声弥震</p>
  <p id="a1C">寻求是相何所来　　则了大仙一切法</p>
  <p id="a1D">复如击鼓出洪音　　彼无思虑及呼召</p>
  <p id="a1E">如是分别本来无　　则了大仙一切法</p>
  <p id="a1F">论曰。<a id="a-1G"></a>此复明前义。<a id="a-1H"></a>谓眼等诸法自性无有。<a id="a-1I"></a>若诸法无有则无成办。<a id="a-1J"></a>若无成办则无生灭。<a id="a-1K"></a>乃至眼根所缘三相爱非爱等皆不可得。<a id="a-1L"></a>无有言说亦无表示。<a id="a-1M"></a>譬如空拳举示小儿。<a id="a-1N"></a>但诳于彼都无有实。<a id="a-1O"></a>至于名量亦不可得。<a id="a-1P"></a>此胜义空决定无有。<a id="a-1Q"></a>如人梦中为彼大仙现威猛相而断其首。<a id="a-1R"></a>智者觉已。<a id="a-1S"></a>了知一切皆自识现。<a id="a-1T"></a>由是解脱。<a id="a-1U"></a>如大树紧那罗王问世尊言。<a id="a-1V"></a>若所说法悉皆是空。<a id="a-1W"></a>云何世尊与我受记。<a id="a-1X"></a>我亦不知。<a id="a-1Y"></a>自住楼阁不增不灭。<a id="a-1Z"></a>亦不散坏受用无尽。<a id="a-1a"></a>是相云何。<a id="a-1b"></a>佛言。<a id="a-1c"></a>汝当了知彼一切法自性清净法界本空。<a id="a-1d"></a>犹如镜中现其影像。<a id="a-1e"></a>如造车轮聚集而显。<a id="a-1f"></a>我说作业自性亦尔。<a id="a-1g"></a>又如林树由风所吹两相摩击而发于火。<a id="a-1h"></a>如是思惟。<a id="a-1i"></a>火何所得。<a id="a-1j"></a>我说作业亦复如是。<a id="a-1k"></a>如说有人寿满百岁。<a id="a-1l"></a>应知无有积聚年岁而可见也。<a id="a-1m"></a>又如法集经说。<a id="a-1n"></a>眼之与色本无有诤。<a id="a-1o"></a>如是耳声乃至意法亦无有诤。<a id="a-1p"></a>云何眼色无有所诤。<a id="a-1q"></a>以二和合不相违故。<a id="a-1r"></a>乃至意法二相和合亦复如是。<a id="a-1s"></a>若不和合则有所诤。<a id="a-1t"></a>世尊。<a id="a-1u"></a>法无有二。<a id="a-1v"></a>是故不诤。<a id="a-1w"></a>诸法无二各不相知。<a id="a-1x"></a>由不相知则无分别。<a id="a-1y"></a>若离分别则无生灭。<a id="a-1z"></a>无有增减。<a id="a-20"></a>不生爱乐亦无厌患。<a id="a-21"></a>不住轮回不着涅盘。<a id="a-22"></a>世尊。<a id="a-23"></a>若于诸法不乐不厌。<a id="a-24"></a>应知则无染净等相。<a id="a-25"></a>世尊。<a id="a-26"></a>若言如是我知如是我觉。<a id="a-27"></a>皆是虚妄之所分别。<a id="a-28"></a>世尊。<a id="a-29"></a>若复于此眼等诸法。<a id="a-2A"></a>善了知已。<a id="a-2B"></a>不作是念。<a id="a-2C"></a>我能分别。<a id="a-2D"></a>当知是人不与物诤则能随顺沙门道行。<a id="a-2E"></a>为见法者。<a id="a-2F"></a>为见佛者。<a id="a-2G"></a>为见众生者。<a id="a-2H"></a>为见空性者。<a id="a-2I"></a>世尊。<a id="a-2J"></a>见无所见。<a id="a-2K"></a>是名诸法无见。<a id="a-2L"></a>彼经又云。<a id="a-2M"></a>无所发菩萨问曰。<a id="a-2N"></a>如如空者。<a id="a-2O"></a>于法何说。<a id="a-2P"></a>佛言。<a id="a-2Q"></a>彼如如空不生不灭。<a id="a-2R"></a>若如是者。<a id="a-2S"></a>诸法皆空。<a id="a-2T"></a>时无所发菩萨言。<a id="a-2U"></a>如是如是。<a id="a-2V"></a>是故世尊说一切法皆无生灭。<a id="a-2W"></a>世尊。<a id="a-2X"></a>何故复说有为诸法悉皆生灭。<a id="a-2Y"></a>若如是者。<a id="a-2Z"></a>则佛之塔庙决定生灭。<a id="a-2a"></a>善男子。<a id="a-2b"></a>如来大悲为除世间众生惊怖。<a id="a-2c"></a>随顺宣说生灭之法。<a id="a-2d"></a>是中无有少法可得。<a id="a-2e"></a>况生灭耶。<a id="a-2f"></a>如般若经云。<a id="a-2g"></a>具寿须菩提。<a id="a-2h"></a>无生法者。<a id="a-2i"></a>何名无生。<a id="a-2j"></a>须菩提言。<a id="a-2k"></a>舍利子。<a id="a-2l"></a>生无所生是无生法。</p>
  <p id="a2m">论曰。<a id="a-2n"></a>此名积集清净福行而成菩提。<a id="a-2o"></a>以清净慈缘于有情。<a id="a-2p"></a>善观察已无众生相。<a id="a-2q"></a>若复供养十方善逝。<a id="a-2r"></a>彼二足尊已离垢染亦不可见。<a id="a-2s"></a>应当供养苦恼众生。<a id="a-2t"></a>是调御师之所教敕。<a id="a-2u"></a>人中上供而以施之。<a id="a-2v"></a>以大悲心拔除众苦。<a id="a-2w"></a>获安隐乐发生净慧断除烦恼。<a id="a-2x"></a>于此正理善了知已当离疑惑。<a id="a-2y"></a>如是供养果不难得。<a id="a-2z"></a>了佛正教如教观身念八圣道断诸痴染。<a id="a-30"></a>当舍己身承事诸佛。<a id="a-31"></a>不希世间诸天妙乐。<a id="a-32"></a>修奢摩他毗钵舍那若寂遍寂。<a id="a-33"></a>为出苦道。</p>
  <p id="a34">云何建立世俗诸法。<a id="a-35"></a>谓于虚妄处和合相应凡夫迷倒。<a id="a-36"></a>谓为子想依止成就。<a id="a-37"></a>说胜义空处则无是相。<a id="a-38"></a>以一切法本无生故。<a id="a-39"></a>如无垢称经说。<a id="a-3A"></a>文殊师利问维摩诘曰。<a id="a-3B"></a>虚妄分别以何为本。<a id="a-3C"></a>曰颠倒想为本。<a id="a-3D"></a>又曰。<a id="a-3E"></a>颠倒想孰为本。<a id="a-3F"></a>曰无住为本。<a id="a-3G"></a>又问。<a id="a-3H"></a>无住孰为本。<a id="a-3I"></a>曰无住则无本。<a id="a-3J"></a>文殊师利从无住本则能建立一切诸法。<a id="a-3K"></a>又般若经云。<a id="a-3L"></a>应当舍家安住勇猛断除烦恼。<a id="a-3M"></a>心净平等修习般若波罗蜜多。<a id="a-3N"></a>又法集经云。<a id="a-3O"></a>善解空者。<a id="a-3P"></a>心不依止世间所有利衰称讥忻戚毁誉。<a id="a-3Q"></a>于诸苦恼不生厌患。<a id="a-3R"></a>于诸快乐不生爱着。<a id="a-3S"></a>不为世法之所破坏。<a id="a-3T"></a>善解空者。<a id="a-3U"></a>则了空性无有少法而生取舍。<a id="a-3V"></a>若无取舍则无贪厌。<a id="a-3W"></a>此则名为善见空者善知空者。<a id="a-3X"></a>于一切法无有执着。<a id="a-3Y"></a>若无执着。<a id="a-3Z"></a>则于诸法无有所诤。</p>
  <p id="a3a">论曰。<a id="a-3b"></a>此明刹那心得清净。<a id="a-3c"></a>谓由我慢轻舍众生。<a id="a-3d"></a>了知我见本来无有。<a id="a-3e"></a>彼若一心专注能断。<a id="a-3f"></a>是人速疾心得清净。<a id="a-3g"></a>如是观察于一切处诸众生所。<a id="a-3h"></a>常乐尊重离于攀缘及所分别自他平等何有相违。<a id="a-3i"></a>如是行学斯不为难。<a id="a-3j"></a>譬若如意摩尼宝珠人所爱乐非能自贵。<a id="a-3k"></a>是故于他当生尊重。<a id="a-3l"></a>谓由颠倒分别执着。<a id="a-3m"></a>于有情边。<a id="a-3n"></a>而生悭吝或生毁訾。<a id="a-3o"></a>皆由我慢之所缠缚。<a id="a-3p"></a>以是缘故。<a id="a-3q"></a>多生赞毁增长热恼如何鼻燃。<a id="a-3r"></a>是声无心于赞。<a id="a-3s"></a>何有此妄慧起彼适悦生。<a id="a-3t"></a>何于他言而生于爱。<a id="a-3u"></a>他喜若生非我有故。<a id="a-3v"></a>常乐平等自取安静。<a id="a-3w"></a>解分别缚离赞毁相。<a id="a-3x"></a>如是了知都无果利。<a id="a-3y"></a>又于财利多生喜恼。<a id="a-3z"></a>惯习悭嫉机巧希求。<a id="a-40"></a>顺违二种俱获重罪。<a id="a-41"></a>随顺正理当起对治。<a id="a-42"></a>摧我慢峰心速清净。<a id="a-43"></a>离语言过专乐寂默。<a id="a-44"></a>唯除教诲相续显示。<a id="a-45"></a>了诸妄法无有坚实。<a id="a-46"></a>生苦之本不得久住。</p>
  <p data-pb></p>
  <h2 id="a47">正命受用品第十五之一</h2>
  <p id="a48">复次长者。<a id="a-49"></a>若在家菩萨当乐正命平等受用。<a id="a-4A"></a>远离非法邪活命等。<a id="a-4B"></a>如宝云经说。<a id="a-4C"></a>云何菩萨于施者所不以身业假现威仪。<a id="a-4D"></a>若举足时不诈徐步。<a id="a-4E"></a>若下足时不作瞻视。<a id="a-4F"></a>现思惟相。<a id="a-4G"></a>云何菩萨语不矫诈不为利养。<a id="a-4H"></a>而现细语柔软语爱语随顺语。<a id="a-4I"></a>云何菩萨心不谄曲不为利养。<a id="a-4J"></a>语现少欲心广贪求内怀热恼。<a id="a-4K"></a>云何菩萨善能舍离。<a id="a-4L"></a>为利养故而现异相。<a id="a-4M"></a>若见施者终不自言我乏衣服卧具饮食病缘医药愿垂惠施。<a id="a-4N"></a>云何菩萨善能舍离。<a id="a-4O"></a>为利养故虚言鼓动。<a id="a-4P"></a>若见施者不作诈言。<a id="a-4Q"></a>某甲施主持如是物而施于我。<a id="a-4R"></a>我以某物而报彼恩。<a id="a-4S"></a>又言。<a id="a-4T"></a>以我少欲持戒多闻故施。<a id="a-4U"></a>我起悲心而摄受之。<a id="a-4V"></a>乃至身行恶者。<a id="a-4W"></a>为利养故奔走往来而破禁戒。<a id="a-4X"></a>若见余人同梵行者所得利养。<a id="a-4Y"></a>兴心损坏。<a id="a-4Z"></a>是名菩萨离于险恶而求利养。<a id="a-4a"></a>云何舍离非法利养。<a id="a-4b"></a>谓此菩萨不以斗秤而行欺诳。<a id="a-4c"></a>他所委信不生侵损。<a id="a-4d"></a>云何舍离不净利养。<a id="a-4e"></a>谓此菩萨于窣堵波若法若僧所有之物不作互用。<a id="a-4f"></a>若有所得亦不肯受。<a id="a-4g"></a>云何舍离耽着利养。<a id="a-4h"></a>谓此菩萨所得之物。<a id="a-4i"></a>不摄于己不自炫富亦不积聚。<a id="a-4j"></a>随时而施沙门梵志婆罗门等。<a id="a-4k"></a>或施父母亲眷朋属。<a id="a-4l"></a>或自受用。<a id="a-4m"></a>若受用时不生染着。<a id="a-4n"></a>若时菩萨不获利养。<a id="a-4o"></a>心不生苦亦无热恼。<a id="a-4p"></a>或复施者无有所施。<a id="a-4q"></a>菩萨于彼不生嗔心。<a id="a-4r"></a>又无尽意经说。<a id="a-4s"></a>无有众生不堪受施如其所许持用施之。<a id="a-4t"></a>有来乞者。<a id="a-4u"></a>不起恼施。<a id="a-4v"></a>不为他人逼迫而施。<a id="a-4w"></a>无劳倦施。<a id="a-4x"></a>无异相施。<a id="a-4y"></a>无轻易施。<a id="a-4z"></a>无背面施。<a id="a-50"></a>无弃掷施。<a id="a-51"></a>无不敬施。<a id="a-52"></a>无分别施。<a id="a-53"></a>无不自手施。<a id="a-54"></a>无不依时施。<a id="a-55"></a>无不平等施。<a id="a-56"></a>无恼众生施。<a id="a-57"></a>又如最上授所问经云。<a id="a-58"></a>菩萨行布施波罗蜜多时。<a id="a-59"></a>若有人求乞所须物。<a id="a-5A"></a>当依我作而给与之。<a id="a-5B"></a>若乐酒者使生正念。<a id="a-5C"></a>即与其饮后复令断。<a id="a-5D"></a>如是菩萨清净方便摄受众生。<a id="a-5E"></a>若其内心爱乐不舍。<a id="a-5F"></a>菩萨即为种种诃毁。<a id="a-5G"></a>酒之过失如利刀剑。<a id="a-5H"></a>决定远离不令相续。<a id="a-5I"></a>如是施者则无过咎。</p>
  <p id="a5J">论曰。<a id="a-5K"></a>此说施行清净渐令趣入。<a id="a-5L"></a>如余经中广明制断。<a id="a-5M"></a>如虚空藏经云。<a id="a-5N"></a>所谓我清净施。<a id="a-5O"></a>我所清净施。<a id="a-5P"></a>因清净施。<a id="a-5Q"></a>见清净施。<a id="a-5R"></a>相清净施。<a id="a-5S"></a>种种性清净施。<a id="a-5T"></a>刹那果报清净施。<a id="a-5U"></a>心等如空清净施。<a id="a-5V"></a>乃至譬如虚空无有边际。<a id="a-5W"></a>菩萨行施亦复如是。<a id="a-5X"></a>譬如虚空宽广无碍。<a id="a-5Y"></a>菩萨行施广大回向亦复如是。<a id="a-5Z"></a>譬如虚空无有色相。<a id="a-5a"></a>菩萨如是离色行施亦复如是。<a id="a-5b"></a>譬如虚空无想无作无表无相。<a id="a-5c"></a>菩萨行施亦复如是。<a id="a-5d"></a>譬如虚空遍诸佛刹。<a id="a-5e"></a>菩萨大慈缘诸有情广大行施亦复如是。<a id="a-5f"></a>譬如虚空含容一切。<a id="a-5g"></a>菩萨行施摄诸有情亦复如是。<a id="a-5h"></a>乃至如变化人施变化者。<a id="a-5i"></a>无有受用亦无分别。<a id="a-5j"></a>意达诸法无所希求。<a id="a-5k"></a>离我我所自性清净。<a id="a-5l"></a>以胜智慧断诸烦恼。<a id="a-5m"></a>以方便智不舍有情。<a id="a-5n"></a>是为菩萨修行布施波罗蜜多犹若虚空。</p>
 </body>
</html>