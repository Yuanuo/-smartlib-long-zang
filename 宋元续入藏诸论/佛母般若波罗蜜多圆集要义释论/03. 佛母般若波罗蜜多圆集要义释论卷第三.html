<!doctype html>
<html id="z3IBWE51Do" data-ver="537">
 <head>
  <meta charset="utf-8">
  <meta author="三宝尊菩萨">
  <meta author="大域龙菩萨">
  <meta library="龙藏">
  <meta catalog="宋元续入藏诸论">
  <meta period="unknown">
 </head>
 <body>
  <h1 id="a1">佛母般若波罗蜜多圆集要义释论卷第三</h1>
  <p id="a2">所言四种清净者。<a id="a-3"></a>一自性清净。<a id="a-4"></a>二离垢清净。<a id="a-5"></a>三所缘清净。<a id="a-6"></a>四平等清净。<a id="a-7"></a>初自性清净者。<a id="a-8"></a>即是无差别无二之智。<a id="a-9"></a>行相云何自性者。<a id="a-A"></a>谓本性不虚假。<a id="a-B"></a>即真我性。<a id="a-C"></a>于自性中有如是相。<a id="a-D"></a>如摩尼宝映现和合。<a id="a-E"></a>如佛所言一切众生即如来藏。<a id="a-F"></a>彼一切法与善逝等而无自性。<a id="a-G"></a>此如是说即自性清净。<a id="a-H"></a>二离垢清净者离垢者。<a id="a-I"></a>即离诸垢染。<a id="a-J"></a>清净之义。<a id="a-K"></a>已如前释。<a id="a-L"></a>行相云何。<a id="a-M"></a>谓所行对治诸有。<a id="a-N"></a>观力随生相应无二之智。<a id="a-O"></a>此所作已所有世尊增上意乐事等。<a id="a-P"></a>即彼实际真如法界。<a id="a-Q"></a>此如是说。<a id="a-R"></a>即离垢清净。<a id="a-S"></a>三所缘清净者。<a id="a-T"></a>所缘者。<a id="a-U"></a>谓即所有普尽般若波罗蜜多义等一切所缘境界作用。<a id="a-V"></a>又彼所得性或所成性。<a id="a-W"></a>亦是所缘。<a id="a-X"></a>于是所缘中而得清净。<a id="a-Y"></a>清净之义已如前释。<a id="a-Z"></a>此如是说。<a id="a-a"></a>即所缘清净。<a id="a-b"></a>四平等清净者。<a id="a-c"></a>平等者。<a id="a-d"></a>齐等无差义。<a id="a-e"></a>即是平等微妙清净法界大法光明。<a id="a-f"></a>彼平等性乃名平等。<a id="a-g"></a>于是平等中而得清净。<a id="a-h"></a>清净之义已如前释。<a id="a-i"></a>此如是说。<a id="a-j"></a>即平等清净。<a id="a-k"></a>如是总说四种清净。<a id="a-l"></a>即圆成自性。<a id="a-m"></a>是故说此般若波罗蜜多诸有行相。<a id="a-n"></a>如是言义此如是等和合作已。<a id="a-o"></a>离虚假法。<a id="a-p"></a>所以颂言。<a id="a-q"></a>般若波罗蜜。<a id="a-r"></a>此中云何。<a id="a-s"></a>谓即所有般若波罗蜜多诸有所说言义。<a id="a-t"></a>自性谓佛世尊一切如是。<a id="a-u"></a>当知皆依三种相说。<a id="a-v"></a>非离依他等自性别有所成义。<a id="a-w"></a>此中所说行相云何。<a id="a-x"></a>谓若幻喻等见边说已。<a id="a-y"></a>即是说彼依他起性。<a id="a-z"></a>而无别异。<a id="a-10"></a>若依他起性说者。<a id="a-11"></a>即是幻喻等见边。<a id="a-12"></a>何以故。<a id="a-13"></a>无复有法故。<a id="a-14"></a>如是余处亦然应知。<a id="a-15"></a>复次此中若说止门所有行相。<a id="a-16"></a>即是说彼遍计之性而无别异。<a id="a-17"></a>若遍计性说者。<a id="a-18"></a>即是所说止门。<a id="a-19"></a>何以故。<a id="a-1A"></a>此法无故。<a id="a-1B"></a>间圆成实性中。<a id="a-1C"></a>云何可有彼言说门。<a id="a-1D"></a>以彼法中无有性故。<a id="a-1E"></a>如是随其所生分位。<a id="a-1F"></a>即彼如是所说分位而亦无实。<a id="a-1G"></a>所以颂言。</p>
  <p id="a1H">十分别散乱　　对治如次说</p>
  <p id="a1I">此三种知已　　若即若离说</p>
  <p id="a1J">此言十分别散乱对治如次说等者。<a id="a-1K"></a>谓即所有十种分别散乱。<a id="a-1L"></a>今此次第说彼对治。<a id="a-1M"></a>即相违对治及能所对治。<a id="a-1N"></a>所言三种者。<a id="a-1O"></a>谓遍计依他圆成实性。<a id="a-1P"></a>如是三种如其次第知已者。<a id="a-1Q"></a>谓了知已所言。<a id="a-1R"></a>若即若离说者。<a id="a-1S"></a>谓般若波罗蜜多教中。<a id="a-1T"></a>有即有离故。<a id="a-1U"></a>此中总意。<a id="a-1V"></a>若如是了知已。<a id="a-1W"></a>彼遍计依他等所有诸事相。<a id="a-1X"></a>或即或离。<a id="a-1Y"></a>彼一一相如其所说。<a id="a-1Z"></a>显明开示。<a id="a-1a"></a>问此中云何若即若离说遍计等。<a id="a-1b"></a>所以颂言。</p>
  <p id="a1c">如初语圆成　　依他及遍计</p>
  <p id="a1d">无相分别色　　彼散乱止遣</p>
  <p id="a1e">此言如初语等者。<a id="a-1f"></a>如者指法。<a id="a-1g"></a>谓此如是八千颂般若教中最初语言。<a id="a-1h"></a>如彼经云。<a id="a-1i"></a>须菩提。<a id="a-1j"></a>随汝乐说诸菩萨摩诃萨般若波罗蜜多。<a id="a-1k"></a>应当发起如菩萨摩诃萨般若波罗蜜多出生等。<a id="a-1l"></a>此如是语。<a id="a-1m"></a>即最初语。<a id="a-1n"></a>此语依彼圆成依他遍计三性而说。<a id="a-1o"></a>如所说相即圆成性等自色相非无。<a id="a-1p"></a>若于如是自色相中。<a id="a-1q"></a>起色无相分别散乱者。<a id="a-1r"></a>世尊于此皆悉止遣。<a id="a-1s"></a>问复次此义云何了知。<a id="a-1t"></a>答如彼最初语中依三种义说。<a id="a-1u"></a>所有彼语今于此中略指其义。<a id="a-1v"></a>如彼经云。<a id="a-1w"></a>如菩萨摩诃萨般若波罗蜜多出生等。<a id="a-1x"></a>出者即出离义。<a id="a-1y"></a>又出生义。<a id="a-1z"></a>或得无上道义。<a id="a-20"></a>以要言之。<a id="a-21"></a>或为种种义界。<a id="a-22"></a>此如是说。<a id="a-23"></a>由此出生一切义故。<a id="a-24"></a>此中复能出生称赞等事。<a id="a-25"></a>谓佛菩萨等所有称赞。<a id="a-26"></a>彼称赞相如前已说。<a id="a-27"></a>又如经言。<a id="a-28"></a>须菩提。<a id="a-29"></a>随汝乐说诸菩萨摩诃萨般若波罗蜜多。<a id="a-2A"></a>应当发起诸境界事。<a id="a-2B"></a>所言乐说者。<a id="a-2C"></a>谓得乐说慧及得乐说光明。<a id="a-2D"></a>故名乐说。<a id="a-2E"></a>此如是等一段经文。<a id="a-2F"></a>即依他起性所说事相。<a id="a-2G"></a>若如彼经从须菩提乃至出生等全段经文。<a id="a-2H"></a>其中若有说彼实义。<a id="a-2I"></a>即是依彼遍计性说。<a id="a-2J"></a>又如经言。<a id="a-2K"></a>如菩萨摩诃萨般若波罗蜜多出生等。<a id="a-2L"></a>此一段经文。<a id="a-2M"></a>即圆成实性所说事相。<a id="a-2N"></a>此中总意由此因故。<a id="a-2O"></a>依三种义宣说般若波罗蜜多。<a id="a-2P"></a>是故所说有即有离。<a id="a-2Q"></a>复次颂言。</p>
  <p id="a2R">彼佛亦菩提　　不见说者等</p>
  <p id="a2S">至了毕此知　　止遣遍计性</p>
  <p id="a2T">此言彼者。<a id="a-2U"></a>谓即彼因。<a id="a-2V"></a>此中云何。<a id="a-2W"></a>谓诸愚者于般若波罗蜜多教中。<a id="a-2X"></a>取着句义执实。<a id="a-2Y"></a>能知所知起诸遍计故此止遣。<a id="a-2Z"></a>问何法能止邪。<a id="a-2a"></a>答止法应知。<a id="a-2b"></a>问何人是说者。<a id="a-2c"></a>颂自答言。<a id="a-2d"></a>彼佛亦菩提不见说者等。<a id="a-2e"></a>此中云何。<a id="a-2f"></a>谓如所应安立句义。<a id="a-2g"></a>能觉了者即是佛故。<a id="a-2h"></a>菩提者。<a id="a-2i"></a>谓离烦恼所知二障之智。<a id="a-2j"></a>等即等摄菩萨声闻。<a id="a-2k"></a>所言说者。<a id="a-2l"></a>即是佛等。<a id="a-2m"></a>谓若有于蕴等自性中。<a id="a-2n"></a>颠倒遍计者。<a id="a-2o"></a>佛为说彼止遣法故。<a id="a-2p"></a>此中如是即有彼说者。<a id="a-2q"></a>颂言不见者。<a id="a-2r"></a>如理应知。<a id="a-2s"></a>问而彼所说何等是其分限。<a id="a-2t"></a>颂自答言至了毕。<a id="a-2u"></a>谓此般若波罗蜜多教中。<a id="a-2v"></a>自初至末而悉周毕。<a id="a-2w"></a>是为分限。<a id="a-2x"></a>颂言止遣遍计性者。<a id="a-2y"></a>谓此所说佛及菩提不见等义。<a id="a-2z"></a>皆是止遣有相分别遍计性故。<a id="a-30"></a>问云何此中但止遍计性。<a id="a-31"></a>不止圆成邪。<a id="a-32"></a>颂自通言。</p>
  <p id="a33">自性空彼色　　俱相何所有</p>
  <p id="a34">此别异语中　　了知已彼止</p>
  <p id="a35">此言自性等者。<a id="a-36"></a>自性者。<a id="a-37"></a>即本性义。<a id="a-38"></a>空彼色者。<a id="a-39"></a>谓色自性空。<a id="a-3A"></a>若彼智相见有色故。<a id="a-3B"></a>即有所取。<a id="a-3C"></a>如是一切计色有实彼为对碍。<a id="a-3D"></a>于俱相中而有增相。<a id="a-3E"></a>还成分别。<a id="a-3F"></a>所分别相其云何有所以。<a id="a-3G"></a>颂言。<a id="a-3H"></a>俱相何所有。<a id="a-3I"></a>俱相者。<a id="a-3J"></a>即二俱相。<a id="a-3K"></a>谓色自性于胜义谛中无所取分位。<a id="a-3L"></a>譬如人角。<a id="a-3M"></a>其义应知。<a id="a-3N"></a>是故但止遍计不止圆成。<a id="a-3O"></a>何以故。<a id="a-3P"></a>胜义谛中非有性故。<a id="a-3Q"></a>颂言。<a id="a-3R"></a>此别异语中了知已彼止者。<a id="a-3S"></a>此者。<a id="a-3T"></a>因义。<a id="a-3U"></a>了知者。<a id="a-3V"></a>解了义。<a id="a-3W"></a>谓由于彼别异语中。<a id="a-3X"></a>善了知已。<a id="a-3Y"></a>即能远离。<a id="a-3Z"></a>所言彼止者。<a id="a-3a"></a>止谓止遣。<a id="a-3b"></a>谓即止彼所有遍计。<a id="a-3c"></a>此如是等当知。<a id="a-3d"></a>皆是止遣俱相分别散乱后。<a id="a-3e"></a>当止遣毁谤分别散乱。<a id="a-3f"></a>如彼颂言。</p>
  <p id="a3g">此不空故空　　如是语所说</p>
  <p id="a3h">诸毁谤分别　　一切说皆止</p>
  <p id="a3i">所言此不空故空等者。<a id="a-3j"></a>谓佛世尊于般若波罗蜜多本母中。<a id="a-3k"></a>宣说如是不空故空。<a id="a-3l"></a>所言如是语所说者。<a id="a-3m"></a>谓即说此如是语故。<a id="a-3n"></a>所说云何。<a id="a-3o"></a>所谓不空故空。<a id="a-3p"></a>空性离故。<a id="a-3q"></a>所言诸毁谤分别者。<a id="a-3r"></a>若有于此不空故空中。<a id="a-3s"></a>取空自性者。<a id="a-3t"></a>是即毁谤分别。<a id="a-3u"></a>今悉止遣。<a id="a-3v"></a>所言一切说皆止者。<a id="a-3w"></a>一切者。<a id="a-3x"></a>谓一切处一切种类。<a id="a-3y"></a>说谓言说。<a id="a-3z"></a>谓佛世尊不但此中止遣遍计分别。<a id="a-40"></a>于一切处执空之言。<a id="a-41"></a>皆悉止遣。<a id="a-42"></a>复次颂言。</p>
  <p id="a43">如幻亦然佛　　彼如梦亦然</p>
  <p id="a44">如是如次知　　智语边决定</p>
  <p id="a45">此言如幻亦然佛彼如梦亦然等者。<a id="a-46"></a>当知此说亦是止遣毁谤分别。<a id="a-47"></a>如幻者。<a id="a-48"></a>以幻喻法故。<a id="a-49"></a>名如幻何者如幻。<a id="a-4A"></a>谓即佛故。<a id="a-4B"></a>亦然者。<a id="a-4C"></a>相续说义。<a id="a-4D"></a>如梦亦然者。<a id="a-4E"></a>谓即彼佛亦复如梦。<a id="a-4F"></a>此中若有说佛之言。<a id="a-4G"></a>当知皆是说无二智。<a id="a-4H"></a>而彼自性与异生等相续有故。<a id="a-4I"></a>但为无明幻等之所覆故。<a id="a-4J"></a>而诸愚者乃于自相隐而不现。<a id="a-4K"></a>颂言如是如次知智语边决定者。<a id="a-4L"></a>谓如是所说如其次第如理而知。<a id="a-4M"></a>知谓了知。<a id="a-4N"></a>问何人能知。<a id="a-4O"></a>颂答言智。<a id="a-4P"></a>智即智者。<a id="a-4Q"></a>问何等是语边决定。<a id="a-4R"></a>答所谓一切法如幻。<a id="a-4S"></a>问此中止遣毁谤分别。<a id="a-4T"></a>如是知已。<a id="a-4U"></a>后复云何有所开示。<a id="a-4V"></a>所以颂言。</p>
  <p id="a4W">诸同等所作　　此说佛如幻</p>
  <p id="a4X">幻喻等言等　　此说依他性</p>
  <p id="a4Y">此言诸同等所作此说佛如幻等者。<a id="a-4Z"></a>同所作者。<a id="a-4a"></a>谓同其幻。<a id="a-4b"></a>此中意者。<a id="a-4c"></a>若一切处无二智中无所生者。<a id="a-4d"></a>彼诸同等所作说不相应。<a id="a-4e"></a>何所以邪。<a id="a-4f"></a>以诸幻等皆有性故。<a id="a-4g"></a>此中如是佛亦有性。<a id="a-4h"></a>是故颂言。<a id="a-4i"></a>说佛如幻。<a id="a-4j"></a>颂言。<a id="a-4k"></a>幻喻等言等此说依他性者。<a id="a-4l"></a>上言等者等摄梦等。<a id="a-4m"></a>复言等者。<a id="a-4n"></a>即是因义。<a id="a-4o"></a>说谓言说。<a id="a-4p"></a>若说幻喻等言即是说彼依他起性。<a id="a-4q"></a>此依他性佛所说故。<a id="a-4r"></a>依他者谓依属于他故。<a id="a-4s"></a>名依他。<a id="a-4t"></a>此依他者。<a id="a-4u"></a>即无明自体。<a id="a-4v"></a>此等分位有所依止。<a id="a-4w"></a>即此如幻说。<a id="a-4x"></a>佛亦然。<a id="a-4y"></a>是故应知非一切种一切无性。<a id="a-4z"></a>以自性清净故。<a id="a-50"></a>彼等幻喻佛等所说。<a id="a-51"></a>一切皆然。<a id="a-52"></a>如是等说若有毁谤分别者。<a id="a-53"></a>彼非如来藏一切众生非无二智。<a id="a-54"></a>何以故。<a id="a-55"></a>于一切有中毁谤分别故。<a id="a-56"></a>由如是故。<a id="a-57"></a>于所成义而悉不成。<a id="a-58"></a>亦不和合。<a id="a-59"></a>问若胜义谛中无二之智。<a id="a-5A"></a>即是如来者。<a id="a-5B"></a>云何此中说异生智邪。<a id="a-5C"></a>为破此疑。<a id="a-5D"></a>所以颂言。</p>
  <p id="a5E">若诸异生智　　彼自性清净</p>
  <p id="a5F">故说彼佛言　　菩萨亦如佛</p>
  <p id="a5G">此言若诸异生智彼自性清净者。<a id="a-5H"></a>即诸异生本性清净体即自性清净之智。<a id="a-5I"></a>所云说彼佛言者。<a id="a-5J"></a>谓说彼佛如实无二智故。<a id="a-5K"></a>此说异生智。<a id="a-5L"></a>亦复同等。<a id="a-5M"></a>问若以所行相中如是说者。<a id="a-5N"></a>其复何如。<a id="a-5O"></a>颂自答言。<a id="a-5P"></a>菩萨亦如佛以无二智所生如是义故。<a id="a-5Q"></a>是故菩萨亦即如佛。<a id="a-5R"></a>由此因故。<a id="a-5S"></a>佛及菩萨说无别异。<a id="a-5T"></a>问若异生若诸佛于如实智中有所生者。<a id="a-5U"></a>云何前言无所得邪。<a id="a-5V"></a>颂自通言。</p>
  <p id="a5W">自性自色覆　　彼无明因作</p>
  <p id="a5X">如幻别异现　　果如梦弃舍</p>
  <p id="a5Y">此言自性自色覆彼无明因作者。<a id="a-5Z"></a>谓诸异生和合自识自性无二。<a id="a-5a"></a>由彼无明为因所作起我我所。<a id="a-5b"></a>我谓自性。<a id="a-5c"></a>我所谓自色。<a id="a-5d"></a>以自色覆故。<a id="a-5e"></a>别异所现故。<a id="a-5f"></a>起二相。<a id="a-5g"></a>是相无二亦无有实。<a id="a-5h"></a>此复何如。<a id="a-5i"></a>颂言。<a id="a-5j"></a>如幻。<a id="a-5k"></a>于是如幻无自性中。<a id="a-5l"></a>取实物性。<a id="a-5m"></a>而彼所取与无二智而为对碍。<a id="a-5n"></a>问若此无二智自性与异生智。<a id="a-5o"></a>自性平等说者。<a id="a-5p"></a>何故异生识中无所出现。<a id="a-5q"></a>答以能取所取颠倒之性所隐覆故。<a id="a-5r"></a>然如来识中于一切时。<a id="a-5s"></a>常所出现以清净性故。<a id="a-5t"></a>问若诸异生清净性中而无有果。<a id="a-5u"></a>真实出现者。<a id="a-5v"></a>即一切时无明坚着。<a id="a-5w"></a>其复云何。<a id="a-5x"></a>是故颂文破此疑言。<a id="a-5y"></a>果如梦弃舍。<a id="a-5z"></a>弃舍者。<a id="a-60"></a>即不取着义。<a id="a-61"></a>此中意者。<a id="a-62"></a>所有自性清净智中非无果性。<a id="a-63"></a>但为无明所隐覆故。<a id="a-64"></a>如闻思等慧和合所作。<a id="a-65"></a>其所得果而无实义。<a id="a-66"></a>此中亦然。<a id="a-67"></a>如梦中果觉无实义。<a id="a-68"></a>无相可表。<a id="a-69"></a>虽和合而作。<a id="a-6A"></a>似有所得得已弃舍。<a id="a-6B"></a>此说决定是为正理。<a id="a-6C"></a>复次颂言。</p>
  <p id="a6D">无二别异说　　果等定毁谤</p>
  <p id="a6E">毁谤诸分别　　彼毁谤此说</p>
  <p id="a6F">此言无二别异说等者。<a id="a-6G"></a>谓诸愚夫于无二智中。<a id="a-6H"></a>别异所现起颠倒见。<a id="a-6I"></a>着于二种境界之相。<a id="a-6J"></a>颂言果等定毁谤者。<a id="a-6K"></a>果等者。<a id="a-6L"></a>谓于果等境界真如相中。<a id="a-6M"></a>决定毁谤。<a id="a-6N"></a>今此止遣。<a id="a-6O"></a>颂言毁谤诸分别等者。<a id="a-6P"></a>谓毁谤故起诸分别。<a id="a-6Q"></a>而彼毁谤诸分别等今悉止遣。<a id="a-6R"></a>颂言此说者。<a id="a-6S"></a>为止遣故。<a id="a-6T"></a>今此说言不空故空为令弃舍彼虚假说。<a id="a-6U"></a>应知此中色即是空。<a id="a-6V"></a>复次此中一性分别有所起现。<a id="a-6W"></a>此复云何。<a id="a-6X"></a>谓般若波罗蜜多本母中说。<a id="a-6Y"></a>若色空即非色。<a id="a-6Z"></a>作此如是和合所说。<a id="a-6a"></a>为令止遣。<a id="a-6b"></a>一性分别决定语义。<a id="a-6c"></a>所以颂言。</p>
  <p id="a6d">色空非和合　　彼互相违碍</p>
  <p id="a6e">无色无空名　　色相自和合</p>
  <p id="a6f">此言色空非和合者。<a id="a-6g"></a>谓色与空不和合故。<a id="a-6h"></a>不和合者。<a id="a-6i"></a>不相应义。<a id="a-6j"></a>问何故不和合。<a id="a-6k"></a>颂自答言。<a id="a-6l"></a>彼互相违碍。<a id="a-6m"></a>谓色空二互相害故。<a id="a-6n"></a>相违行相此中云何。<a id="a-6o"></a>颂言无色无空名。<a id="a-6p"></a>谓若无色即无空。<a id="a-6q"></a>以无自性故。<a id="a-6r"></a>譬如虚空莲华。<a id="a-6s"></a>其义应知。<a id="a-6t"></a>颂言名者。<a id="a-6u"></a>即印可义。<a id="a-6v"></a>印可此说无自性故。<a id="a-6w"></a>颂言色相自和合者。<a id="a-6x"></a>谓青黄赤白众色之相。<a id="a-6y"></a>而自和合。<a id="a-6z"></a>此中总意彼有自性及无自性。<a id="a-70"></a>应知二种决定相违。<a id="a-71"></a>复次颂言。</p>
  <p id="a72">此一性分别　　对治种种性</p>
  <p id="a73">空不异彼色　　彼空何所有</p>
  <p id="a74">所言此一性分别等者。<a id="a-75"></a>此者。<a id="a-76"></a>因义。<a id="a-77"></a>由是因故。<a id="a-78"></a>谓即表示对治止遣一性分别。<a id="a-79"></a>是故此般若波罗蜜多教中所说。<a id="a-7A"></a>若色空即非色。<a id="a-7B"></a>此中如是为令止遣一性分别故。<a id="a-7C"></a>所以颂言。<a id="a-7D"></a>空不异彼色彼空何所有。<a id="a-7E"></a>如上颂言。<a id="a-7F"></a>对治种种性者。<a id="a-7G"></a>谓即止遣种种性中有所分别。<a id="a-7H"></a>是故此般若波罗蜜多本母中。<a id="a-7I"></a>作如是说。<a id="a-7J"></a>所谓空不异色。<a id="a-7K"></a>此如是语云何所作。<a id="a-7L"></a>以空碍色故。<a id="a-7M"></a>问何所止邪。<a id="a-7N"></a>答止遣种种性分别。<a id="a-7O"></a>此复何因。<a id="a-7P"></a>所谓彼空不异色蕴之相。<a id="a-7Q"></a>色何所有。<a id="a-7R"></a>是故此说色即是空。<a id="a-7S"></a>离空无有少色可得。<a id="a-7T"></a>以无所有故。<a id="a-7U"></a>如是所说悉为止遣种种性分别散乱。<a id="a-7V"></a>问此复何因离空无色。<a id="a-7W"></a>所以颂言。</p>
  <p id="a7X">此无实所现　　彼无明所起</p>
  <p id="a7Y">此无实能表　　彼说无明故</p>
  <p id="a7Z">所言此无实所现等者。<a id="a-7a"></a>无实者。<a id="a-7b"></a>谓无所有。<a id="a-7c"></a>此所出现而为对碍。<a id="a-7d"></a>颂言彼无明所起者。<a id="a-7e"></a>谓所有色彼色自性有所执着。<a id="a-7f"></a>无明所起。<a id="a-7g"></a>执著者。<a id="a-7h"></a>盖障义。<a id="a-7i"></a>若于如是不实所现中。<a id="a-7j"></a>取著有性者。<a id="a-7k"></a>是为盖障。<a id="a-7l"></a>是故此中增上意说。<a id="a-7m"></a>空不异色。<a id="a-7n"></a>问所有诸异生自性清净智。<a id="a-7o"></a>云何彼中说无明言。<a id="a-7p"></a>是故颂文破此疑言。<a id="a-7q"></a>此无实能表彼说无明故。<a id="a-7r"></a>无实者。<a id="a-7s"></a>谓不实句义。<a id="a-7t"></a>表即表了。<a id="a-7u"></a>能谓力能。<a id="a-7v"></a>为无实故。<a id="a-7w"></a>非所能表。<a id="a-7x"></a>此中总意说无明故非胜义谛。<a id="a-7y"></a>复次颂言。</p>
  <p id="a7z">此如是说色　　般若波罗蜜</p>
  <p id="a80">无二二如是　　二分别对治</p>
  <p id="a81">所言此如是说色般若波罗蜜等者。<a id="a-82"></a>谓此般若波罗蜜多所说色义。<a id="a-83"></a>即自性清净智。<a id="a-84"></a>而能遣除能取所取隐覆性故。<a id="a-85"></a>般若中所说者。<a id="a-86"></a>即慧力故。<a id="a-87"></a>问若无明相分别起现。<a id="a-88"></a>彼以何对治。<a id="a-89"></a>颂自答言。<a id="a-8A"></a>无二二如是二分别对治。<a id="a-8B"></a>此中意者。<a id="a-8C"></a>若彼如是二有所现。<a id="a-8D"></a>即以胜义相中无二自性清净之智。<a id="a-8E"></a>而为对治。<a id="a-8F"></a>即对治彼有性无性二分别相。<a id="a-8G"></a>复由闻思修慧和合对治。<a id="a-8H"></a>如是对治彼二相已。<a id="a-8I"></a>此如是义是即真实如理对治。<a id="a-8J"></a>如旷野中见其阳焰妄生水想。<a id="a-8K"></a>其义应知。<a id="a-8L"></a>此中如是如来最上真实了知故。<a id="a-8M"></a>于般若波罗蜜多本母中。<a id="a-8N"></a>如实而说。<a id="a-8O"></a>复次当知。<a id="a-8P"></a>此般若波罗蜜多中所说十种分别散乱。<a id="a-8Q"></a>皆以无分别智而为对治。<a id="a-8R"></a>问若如是者。<a id="a-8S"></a>何故总摄但说二种分别对治。<a id="a-8T"></a>岂非过失邪答此亦无过。<a id="a-8U"></a>谓即如是于此二中。<a id="a-8V"></a>而能隐摄。<a id="a-8W"></a>亦能止遣余诸分别。<a id="a-8X"></a>是故此意总摄二种。<a id="a-8Y"></a>又问。<a id="a-8Z"></a>若此二种已能隐摄余分别者。<a id="a-8a"></a>何故世尊复说多种分别散乱邪。<a id="a-8b"></a>答此中意者。<a id="a-8c"></a>但为众生意差别故。<a id="a-8d"></a>义自和合。<a id="a-8e"></a>且止斯论。</p>
 </body>
</html>