<!doctype html>
<html id="z3IBWE51Dn" data-ver="573">
 <head>
  <meta charset="utf-8">
  <meta author="三宝尊菩萨">
  <meta author="大域龙菩萨">
  <meta library="龙藏">
  <meta catalog="宋元续入藏诸论">
  <meta period="unknown">
 </head>
 <body>
  <h1 id="a1">佛母般若波罗蜜多圆集要义释论卷第二</h1>
  <p id="a2">复说后空如彼颂言。</p>
  <p id="a3">彼我等见断　　大士毕竟作</p>
  <p id="a4">而彼人无我　　佛一切处说</p>
  <p id="a5">此言我等见者。<a id="a-6"></a>即说我等见断。<a id="a-7"></a>我者。<a id="a-8"></a>谓遍计所执。<a id="a-9"></a>所有蕴等。<a id="a-A"></a>等者。<a id="a-B"></a>等摄人及众生寿者。<a id="a-C"></a>此中行相等。<a id="a-D"></a>谓所等是我所有等释义应知。<a id="a-E"></a>见者谓取着之见。<a id="a-F"></a>此中总意。<a id="a-G"></a>于我等境。<a id="a-H"></a>界中彼我等见断。<a id="a-I"></a>断者坏义。<a id="a-J"></a>作者谓毕竟作故。<a id="a-K"></a>问何人作邪。<a id="a-L"></a>答言。<a id="a-M"></a>菩萨。<a id="a-N"></a>又问。<a id="a-O"></a>若菩萨者。<a id="a-P"></a>何故言大士。<a id="a-Q"></a>答大士者。<a id="a-R"></a>即大有情。<a id="a-S"></a>此大有情普遍轮回相续而作此。<a id="a-T"></a>即是菩萨若此中如是复何所说。<a id="a-U"></a>所以颂言。<a id="a-V"></a>而彼人无我佛一切处说。<a id="a-W"></a>谓佛于一切处如是决定说人无我。<a id="a-X"></a>如是等说无性空竟复说后空。<a id="a-Y"></a>如彼颂言。</p>
  <p id="aZ">一切法不生　　此所说亦然</p>
  <p id="aa">宣说法无我　　一切处实说</p>
  <p id="ab">此言一切法不生等者。<a id="a-c"></a>一切者。<a id="a-d"></a>普尽义。<a id="a-e"></a>法即是色等法。<a id="a-f"></a>一切即法释义。<a id="a-g"></a>应知彼一切法悉不生故。<a id="a-h"></a>此言不生者。<a id="a-i"></a>即止其生此中意者。<a id="a-j"></a>即本来不生性。<a id="a-k"></a>非如彼相聚集。<a id="a-l"></a>所得有其实性。<a id="a-m"></a>颂言此所说亦然者。<a id="a-n"></a>此谓如是说者。<a id="a-o"></a>表示义亦然者。<a id="a-p"></a>亦复说故。<a id="a-q"></a>颂言宣说法无我者。<a id="a-r"></a>法谓色等诸法。<a id="a-s"></a>无我即无自性。<a id="a-t"></a>问若尔将何表示。<a id="a-u"></a>颂自答言。<a id="a-v"></a>一切处实说。<a id="a-w"></a>一切处者。<a id="a-x"></a>即遍一切种。<a id="a-y"></a>实谓真实。<a id="a-z"></a>即法无我真如说。<a id="a-10"></a>谓了知了知者。<a id="a-11"></a>遮防为义。<a id="a-12"></a>此说真如遮余法故。<a id="a-13"></a>又问。<a id="a-14"></a>何人实说邪。<a id="a-15"></a>答谓佛世尊。<a id="a-16"></a>如是等说不同外道所说空故。<a id="a-17"></a>如是等说无性自性空竟。<a id="a-18"></a>复次后说二种空义。<a id="a-19"></a>如彼颂言。</p>
  <p id="a1A">有罪及无罪　　不增亦不减</p>
  <p id="a1B">诸有为无为　　所有诸善止</p>
  <p id="a1C">此言有罪及无罪等者。<a id="a-1D"></a>罪谓过失过随罪转故名有罪。<a id="a-1E"></a>离罪及过。<a id="a-1F"></a>即名无罪。<a id="a-1G"></a>若罪无罪所有诸法不增亦不减。<a id="a-1H"></a>此言不增者。<a id="a-1I"></a>虽有所得而无增长。<a id="a-1J"></a>亦不减者。<a id="a-1K"></a>谓得无尽法出生无减。<a id="a-1L"></a>是故菩萨如实知彼无尽法故。<a id="a-1M"></a>所言有为者。<a id="a-1N"></a>谓诸有所作故。<a id="a-1O"></a>名有为。<a id="a-1P"></a>行相云何。<a id="a-1Q"></a>谓即因缘所生诸行。<a id="a-1R"></a>无为者。<a id="a-1S"></a>简非有为行相。<a id="a-1T"></a>云何谓择灭等。<a id="a-1U"></a>颂言所有诸善者。<a id="a-1V"></a>问而彼有为无为所有诸善。<a id="a-1W"></a>复云何说。<a id="a-1X"></a>答此中当知。<a id="a-1Y"></a>有为诸善无为诸善。<a id="a-1Z"></a>若如次修若不如次修悉得无增减。<a id="a-1a"></a>此中意者。<a id="a-1b"></a>但于胜义谛中无实取法。<a id="a-1c"></a>所言止者。<a id="a-1d"></a>止谓止遣。<a id="a-1e"></a>止彼所有无相之言。<a id="a-1f"></a>如是等说有为空无为空竟。<a id="a-1g"></a>复说后空。<a id="a-1h"></a>如彼颂言。</p>
  <p id="a1i">诸善空性中　　彼出亦无尽</p>
  <p id="a1j">此遍计分别　　彼普摄为空</p>
  <p id="a1k">此言诸善空性等者。<a id="a-1l"></a>诸善者。<a id="a-1m"></a>即诸善法。<a id="a-1n"></a>谓空性中有诸善法而非无性。<a id="a-1o"></a>何以故。<a id="a-1p"></a>颂言。<a id="a-1q"></a>彼出亦无尽。<a id="a-1r"></a>彼谓于彼声中含诸善法故。<a id="a-1s"></a>出谓出生。<a id="a-1t"></a>亦者。<a id="a-1u"></a>相续说义。<a id="a-1v"></a>此中总意由诸善法如理出生性无尽故。<a id="a-1w"></a>彼即无减。<a id="a-1x"></a>诸菩萨事亦不间断。<a id="a-1y"></a>颂言此遍计分别者。<a id="a-1z"></a>谓智者应当如实了知。<a id="a-20"></a>如是所说遣遍计性。<a id="a-21"></a>颂言彼普摄为空者。<a id="a-22"></a>普谓普尽。<a id="a-23"></a>摄谓总摄。<a id="a-24"></a>谓此八千颂般若经中分别广说诸空种类。<a id="a-25"></a>此中如是相续所说。<a id="a-26"></a>普遍圆集而总摄故。<a id="a-27"></a>故名普摄。<a id="a-28"></a>如是此中总摄空故。<a id="a-29"></a>问如是空行相此云何和合。<a id="a-2A"></a>答此所说空但遣遍计所热法相。<a id="a-2B"></a>此如是言即毕竟义。<a id="a-2C"></a>于是言中理自和合总集。<a id="a-2D"></a>如是所说空已。<a id="a-2E"></a>后复无空语义可说。<a id="a-2F"></a>复次当知。<a id="a-2G"></a>此中如是所说诸空。<a id="a-2H"></a>但为止遣有情取着。<a id="a-2I"></a>分别非说实性。<a id="a-2J"></a>何以故。<a id="a-2K"></a>而彼实性中说二种空故。<a id="a-2L"></a>所谓人空一切法空。<a id="a-2M"></a>如是等说无散空竟。<a id="a-2N"></a>问何名无散。<a id="a-2O"></a>答散谓离散。<a id="a-2P"></a>此散不散故名无散。<a id="a-2Q"></a>无散体者。<a id="a-2R"></a>谓诸菩萨所有善法乃至无余依涅槃界中。<a id="a-2S"></a>彼亦不散彼亦无尽故。<a id="a-2T"></a>名无散。<a id="a-2U"></a>如是总说十六空竟。</p>
  <p id="a2V">如辩中边论慈氏菩萨说如是义。<a id="a-2W"></a>显明开示故。<a id="a-2X"></a>彼颂言。</p>
  <p id="a2Y">内外受彼身　　安住物皆空</p>
  <p id="a2Z">彼等智如见　　所有义彼空</p>
  <p id="a2a">获得二种善　　常利益有情</p>
  <p id="a2b">处生死作利　　彼善法无尽</p>
  <p id="a2c">种性等清净　　获得诸相好</p>
  <p id="a2d">清净诸佛法　　菩萨亦成就</p>
  <p id="a2e">人及一切法　　此中无性空</p>
  <p id="a2f">无性中有性　　彼性亦复空</p>
  <p id="a2g">复次此中今说除遣十种分别散乱法。<a id="a-2h"></a>当知此即起修行相。<a id="a-2i"></a>问何等是彼十种分别散乱。<a id="a-2j"></a>复云何止。<a id="a-2k"></a>所以颂言。</p>
  <p id="a2l">十种心散乱　　心散乱异处</p>
  <p id="a2m">愚不得相应　　无二智不成</p>
  <p id="a2n">此言十种心散乱等者。<a id="a-2o"></a>谓新发意菩萨等有十种分别散乱。<a id="a-2p"></a>所谓无相分别散乱。<a id="a-2q"></a>有相分别散乱。<a id="a-2r"></a>俱相分别散乱。<a id="a-2s"></a>毁谤分别散乱。<a id="a-2t"></a>一性分别散乱。<a id="a-2u"></a>种种性分别散乱。<a id="a-2v"></a>自性分别散乱。<a id="a-2w"></a>差别分别散乱。<a id="a-2x"></a>如名于义分别散乱。<a id="a-2y"></a>如义于名分别散乱。<a id="a-2z"></a>此如是等十种。<a id="a-30"></a>分别令心散乱。<a id="a-31"></a>此心心所散乱。<a id="a-32"></a>异处散乱者。<a id="a-33"></a>谓散异动乱故名散乱。<a id="a-34"></a>所言异处者。<a id="a-35"></a>谓别异处有分位等。<a id="a-36"></a>动乱所引。<a id="a-37"></a>是故彼心不得相应。<a id="a-38"></a>问何人不得相应邪。<a id="a-39"></a>颂自答言。<a id="a-3A"></a>愚不得相应。<a id="a-3B"></a>愚即愚夫。<a id="a-3C"></a>异生愚者。<a id="a-3D"></a>谓若损若益及真实法悉不知故。<a id="a-3E"></a>问不得何法相应。<a id="a-3F"></a>颂自答言。<a id="a-3G"></a>无二智。<a id="a-3H"></a>无二者。<a id="a-3I"></a>无有二相名为无二。<a id="a-3J"></a>不着二之智名无二智。<a id="a-3K"></a>成就者。<a id="a-3L"></a>所谓成办即决定成办。<a id="a-3M"></a>此中如是所有理义。<a id="a-3N"></a>如颂所言不成者。<a id="a-3O"></a>谓诸愚夫异生心有散乱。<a id="a-3P"></a>于彼色声香味触等诸境中。<a id="a-3Q"></a>心生取着。<a id="a-3R"></a>是故于彼清净妙智不得成就。<a id="a-3S"></a>即不相应。<a id="a-3T"></a>问若无二智不相应者。<a id="a-3U"></a>此中复说何义。<a id="a-3V"></a>所以颂言。</p>
  <p id="a3W">彼止息互相　　为能所对治</p>
  <p id="a3X">于般若教中　　彼圆集所说</p>
  <p id="a3Y">此言彼止息等者。<a id="a-3Z"></a>彼者即彼十种分别散乱。<a id="a-3a"></a>止息谓止遣。<a id="a-3b"></a>问何处止耶。<a id="a-3c"></a>颂自答言。<a id="a-3d"></a>般若教中。<a id="a-3e"></a>谓十万颂般若波罗蜜多等教中。<a id="a-3f"></a>一切皆说如是止言。<a id="a-3g"></a>问止彼何法。<a id="a-3h"></a>颂自答言。<a id="a-3i"></a>互相为能所对治。<a id="a-3j"></a>互相者。<a id="a-3k"></a>此彼更互义。<a id="a-3l"></a>能所对治者。<a id="a-3m"></a>谓有相无相互。<a id="a-3n"></a>为能所对治行相。<a id="a-3o"></a>云何谓如所有有相为能对治。<a id="a-3p"></a>即无相为所对治。<a id="a-3q"></a>若无相为能对治。<a id="a-3r"></a>即有相为所对治。<a id="a-3s"></a>此如是等是为行相。<a id="a-3t"></a>问彼般若教中当如何说。<a id="a-3u"></a>颂自答言。<a id="a-3v"></a>彼圆集所说。<a id="a-3w"></a>谓此佛母般若波罗蜜多教中。<a id="a-3x"></a>如是圆集总聚要略。<a id="a-3y"></a>摄此十种分别散乱。<a id="a-3z"></a>说谓言说。<a id="a-40"></a>此如是说是即如来如是最上真实了知。<a id="a-41"></a>圆集普摄。<a id="a-42"></a>于佛母般若波罗蜜多中。<a id="a-43"></a>如是宣说。<a id="a-44"></a>问所说云何。<a id="a-45"></a>是故颂言。</p>
  <p id="a46">若有菩萨有　　此无相分别</p>
  <p id="a47">散乱止息师　　说彼世俗蕴</p>
  <p id="a48">此言菩萨有此无相分别等者。<a id="a-49"></a>菩提及萨埵是即菩提萨埵。<a id="a-4A"></a>有谓不无。<a id="a-4B"></a>此如是说谓即有此无相分别。<a id="a-4C"></a>无相分别者。<a id="a-4D"></a>谓色无相分别。<a id="a-4E"></a>彼如是散乱即痴所作性。<a id="a-4F"></a>问有此散乱。<a id="a-4G"></a>其复云何。<a id="a-4H"></a>颂答言止息。<a id="a-4I"></a>问何人能止邪。<a id="a-4J"></a>颂答言师。<a id="a-4K"></a>师者。<a id="a-4L"></a>谓如来大师。<a id="a-4M"></a>善能调伏诸烦恼冤。<a id="a-4N"></a>又能救度恶趣等怖。<a id="a-4O"></a>故名为师。<a id="a-4P"></a>颂言说彼世俗蕴者。<a id="a-4Q"></a>世俗谓世间。<a id="a-4R"></a>其世俗蕴谓色受等。<a id="a-4S"></a>说彼蕴者。<a id="a-4T"></a>谓令了知。<a id="a-4U"></a>有此蕴故除遣无相分别散乱。<a id="a-4V"></a>如是所说意者。<a id="a-4W"></a>世尊悲愍新发意菩萨等。<a id="a-4X"></a>是故为说世俗诸蕴。<a id="a-4Y"></a>使令了知为除断见。<a id="a-4Z"></a>止彼无相分别非说实性。<a id="a-4a"></a>此八千颂般若波罗蜜多教中。<a id="a-4b"></a>说如是义。<a id="a-4c"></a>即诸般若波罗蜜多本母义理相应。<a id="a-4d"></a>复次颂言。</p>
  <p id="a4e">此八千颂等　　从初语次第</p>
  <p id="a4f">至了毕皆止　　说无相分别</p>
  <p id="a4g">此言八千颂等者。<a id="a-4h"></a>此者如是义。<a id="a-4i"></a>如是八千颂本母所说故。<a id="a-4j"></a>等者等摄十万颂。<a id="a-4k"></a>所言从初语次等者。<a id="a-4l"></a>即初语所成。<a id="a-4m"></a>谓从经初所起语言行相云何。<a id="a-4n"></a>如经言。<a id="a-4o"></a>须菩提随汝乐说。<a id="a-4p"></a>诸菩萨摩诃萨般若波罗蜜多。<a id="a-4q"></a>应当发起如菩萨摩诃萨般若波罗蜜多出生等。<a id="a-4r"></a>颂言至了毕皆止者。<a id="a-4s"></a>谓从经初乃至经末。<a id="a-4t"></a>于中所说悉周竟故。<a id="a-4u"></a>颂言皆止者。<a id="a-4v"></a>止谓止遣。<a id="a-4w"></a>即于其中止彼无相分别毁谤之言。<a id="a-4x"></a>颂言说无相分别者。<a id="a-4y"></a>谓色无相分别。<a id="a-4z"></a>以彼分别色无相故。<a id="a-50"></a>而堕于空。<a id="a-51"></a>以断有色故。<a id="a-52"></a>所言说者。<a id="a-53"></a>其义云何。<a id="a-54"></a>说谓依法而说。<a id="a-55"></a>此依法说。<a id="a-56"></a>说事相故。<a id="a-57"></a>行相云何。<a id="a-58"></a>谓由初语言而为发起。<a id="a-59"></a>乃至了毕其中所说多种语言。<a id="a-5A"></a>于彼言中成立别异发起行相。<a id="a-5B"></a>谓诸菩萨及帝释天主上首等。<a id="a-5C"></a>此如是等当知皆是止其断见。<a id="a-5D"></a>问若此等所说语言分位有所发起者。<a id="a-5E"></a>复有何等道理。<a id="a-5F"></a>依法而说。<a id="a-5G"></a>遣除无相分别毁谤之言。<a id="a-5H"></a>故颂破言。</p>
  <p id="a5I">因言不如是　　此唯说事相</p>
  <p id="a5J">梵网等经中　　知一切如理</p>
  <p id="a5K">此云因言不如是等者。<a id="a-5L"></a>因者道理义。<a id="a-5M"></a>不如是者。<a id="a-5N"></a>此道理言非成就言。<a id="a-5O"></a>何所以邪。<a id="a-5P"></a>颂自释言。<a id="a-5Q"></a>此唯说事相。<a id="a-5R"></a>事者谓有所作事。<a id="a-5S"></a>有所修事。<a id="a-5T"></a>说谓言说。<a id="a-5U"></a>此中如是义唯说事相故。<a id="a-5V"></a>若尔即今和合道理义不成就。<a id="a-5W"></a>云何能令诸有智者于中观察生欢喜邪。<a id="a-5X"></a>故颂通言梵网等经中知一切如理。<a id="a-5Y"></a>此中云何。<a id="a-5Z"></a>即梵网等所有诸经。<a id="a-5a"></a>且言等者。<a id="a-5b"></a>等摄云轮等经。<a id="a-5c"></a>彼诸经中皆如理说。<a id="a-5d"></a>何人所说。<a id="a-5e"></a>谓佛世尊。<a id="a-5f"></a>于一切处依如实理。<a id="a-5g"></a>自如是说。<a id="a-5h"></a>如是说者。<a id="a-5i"></a>自义成就。<a id="a-5j"></a>所言知者。<a id="a-5k"></a>知谓了知。<a id="a-5l"></a>了知此说如理如量。<a id="a-5m"></a>若如是说真实语义。<a id="a-5n"></a>是决定义。<a id="a-5o"></a>此复云何。<a id="a-5p"></a>若如前言道理说者。<a id="a-5q"></a>虽能除遣无相分别。<a id="a-5r"></a>彼有相分别旋即生起。<a id="a-5s"></a>是故今当如应开示彼相违门。<a id="a-5t"></a>如其颂言。</p>
  <p id="a5u">菩萨我不见　　而此等广大</p>
  <p id="a5v">世尊此止遣　　有相分别乱</p>
  <p id="a5w">此言菩萨我不见而此等广大者。<a id="a-5x"></a>谓由最初起遍计性。<a id="a-5y"></a>于菩萨相而生取着。<a id="a-5z"></a>彼所取相于实性中。<a id="a-60"></a>我不可见亦不可得。<a id="a-61"></a>我者己义。<a id="a-62"></a>此等广大者。<a id="a-63"></a>广大即包广义。<a id="a-64"></a>此菩萨者。<a id="a-65"></a>其义广大。<a id="a-66"></a>是故菩萨我不可见亦不可得。<a id="a-67"></a>般若波罗蜜多亦不可见不可得。<a id="a-68"></a>如是等所说为令止遣有相分别散乱。<a id="a-69"></a>颂言有相分别乱者。<a id="a-6A"></a>相谓色等相。<a id="a-6B"></a>乱即动乱。<a id="a-6C"></a>分别者。<a id="a-6D"></a>谓于色等相中有所分别。<a id="a-6E"></a>于不如义中取着如义性。<a id="a-6F"></a>此如是等疑惑动乱。<a id="a-6G"></a>于胜义谛中无有实性。<a id="a-6H"></a>问何人止遣邪。<a id="a-6I"></a>颂自答言。<a id="a-6J"></a>世尊。<a id="a-6K"></a>此止遣问何所止邪。<a id="a-6L"></a>所以颂言。</p>
  <p id="a6M">若不见彼名　　境界行亦然</p>
  <p id="a6N">彼蕴一切处　　皆不见菩萨</p>
  <p id="a6O">此言若不见彼名等者。<a id="a-6P"></a>若谓若有不见即不可得。<a id="a-6Q"></a>问何法不见邪。<a id="a-6R"></a>答此菩萨名而不可见。<a id="a-6S"></a>若说如是名彼说不可得。<a id="a-6T"></a>且止此说。<a id="a-6U"></a>颂言境界者。<a id="a-6V"></a>如实当知非唯菩萨名不可得。<a id="a-6W"></a>诸境界等亦不可得。<a id="a-6X"></a>境界者。<a id="a-6Y"></a>谓所行境界。<a id="a-6Z"></a>是诸菩萨所行般若波罗蜜多。<a id="a-6a"></a>如是道相行亦然者。<a id="a-6b"></a>行谓普遍。<a id="a-6c"></a>诸行即所修所行。<a id="a-6d"></a>而此诸行亦不可得。<a id="a-6e"></a>所言彼蕴一切处者。<a id="a-6f"></a>蕴谓色受等。<a id="a-6g"></a>一切处者。<a id="a-6h"></a>谓遍一切处及一切种。<a id="a-6i"></a>此中意者。<a id="a-6j"></a>如实当知。<a id="a-6k"></a>以清净妙慧于是一切处求菩萨相。<a id="a-6l"></a>了不可得。<a id="a-6m"></a>以是因故。<a id="a-6n"></a>菩萨不可见。<a id="a-6o"></a>是故颂言。<a id="a-6p"></a>皆不见菩萨。<a id="a-6q"></a>此中如是所说意者。<a id="a-6r"></a>但遣愚者。<a id="a-6s"></a>于佛世尊无染智中执有实名及境界等。<a id="a-6t"></a>彼不可得。<a id="a-6u"></a>非正了知而菩萨相。<a id="a-6v"></a>于圆成实性中亦不可舍离。<a id="a-6w"></a>若取舍离相者。<a id="a-6x"></a>彼无相分别还复生起。<a id="a-6y"></a>此义略说故有问言。<a id="a-6z"></a>若今如是于实性中无菩萨者。<a id="a-70"></a>岂非前言有相违邪。<a id="a-71"></a>颂自通言。</p>
  <p id="a72">此止遣遍计　　普摄此所说</p>
  <p id="a73">乘一切智因　　慧分别诸相</p>
  <p id="a74">此言止遣遍计等者。<a id="a-75"></a>遍计者。<a id="a-76"></a>谓诸有情所起颠倒之见。<a id="a-77"></a>行相云何。<a id="a-78"></a>谓于蕴处界中执有实性。<a id="a-79"></a>今止彼故。<a id="a-7A"></a>不于清净妙智中而有所止。<a id="a-7B"></a>颂言普摄此所说者。<a id="a-7C"></a>此者如是义。<a id="a-7D"></a>普摄说者。<a id="a-7E"></a>即作者。<a id="a-7F"></a>普摄而说。<a id="a-7G"></a>此普摄说是胜意乐。<a id="a-7H"></a>当知此等般若波罗蜜多义。<a id="a-7I"></a>如是普摄而说是为决定。<a id="a-7J"></a>即彼如是获得究竟。<a id="a-7K"></a>问以何义故而作此说。<a id="a-7L"></a>颂自答言。<a id="a-7M"></a>乘一切智。<a id="a-7N"></a>因此如是义如理显示。<a id="a-7O"></a>乘谓乘驭。<a id="a-7P"></a>一切者普尽义。<a id="a-7Q"></a>智因者。<a id="a-7R"></a>以了别智而为因故。<a id="a-7S"></a>问何人乘驭邪。<a id="a-7T"></a>颂答言慧。<a id="a-7U"></a>慧者。<a id="a-7V"></a>大慧即是佛故。<a id="a-7W"></a>问何所说邪。<a id="a-7X"></a>颂自答言。<a id="a-7Y"></a>分别诸相。<a id="a-7Z"></a>相者所谓普集作用。<a id="a-7a"></a>故名为相。<a id="a-7b"></a>是相无对碍。<a id="a-7c"></a>问是何等相。<a id="a-7d"></a>颂言分别。<a id="a-7e"></a>即分别显示诸行相故。<a id="a-7f"></a>非说实性。<a id="a-7g"></a>此如是等所说之义。<a id="a-7h"></a>如实观察。<a id="a-7i"></a>乃至无有极微尘量外义。<a id="a-7j"></a>自性可得成立。<a id="a-7k"></a>是故世尊乘彼智聚。<a id="a-7l"></a>开示分别所有一切作用行相。<a id="a-7m"></a>问得何义故。<a id="a-7n"></a>乃能如是。<a id="a-7o"></a>所以颂言。</p>
  <p id="a7p">般若波罗蜜　　说三种依止</p>
  <p id="a7q">谓遍计依他　　及圆成实性</p>
  <p id="a7r">此言般若波罗蜜等者。<a id="a-7s"></a>当知般若波罗蜜多有二种法。<a id="a-7t"></a>一者胜上。<a id="a-7u"></a>二者所行。<a id="a-7v"></a>胜上者。<a id="a-7w"></a>谓离烦恼所知二障之智。<a id="a-7x"></a>所行者。<a id="a-7y"></a>谓名句文言说之相。<a id="a-7z"></a>彼胜上者。<a id="a-80"></a>即般若波罗蜜多。<a id="a-81"></a>自性所说。<a id="a-82"></a>彼所行者。<a id="a-83"></a>即说法言义。<a id="a-84"></a>是自性作用。<a id="a-85"></a>问其所作用。<a id="a-86"></a>此中云何。<a id="a-87"></a>颂自答言。<a id="a-88"></a>说三种依止。<a id="a-89"></a>三种依止者。<a id="a-8A"></a>此复云何。<a id="a-8B"></a>如颂所言。<a id="a-8C"></a>谓遍计依他及圆成实性。<a id="a-8D"></a>遍计者。<a id="a-8E"></a>谓诸愚夫于无二清净智中。<a id="a-8F"></a>遍计诸相执着对碍。<a id="a-8G"></a>此说名为遍计性。<a id="a-8H"></a>依他性者。<a id="a-8I"></a>谓无二智自性安住。<a id="a-8J"></a>无明种子二有对碍。<a id="a-8K"></a>而彼无明依他起故。<a id="a-8L"></a>此即说为依他起性。<a id="a-8M"></a>圆成实性者。<a id="a-8N"></a>谓即无二之智。<a id="a-8O"></a>即是圆成实性。<a id="a-8P"></a>问云何说为三种依止。<a id="a-8Q"></a>所以颂言。</p>
  <p id="a8R">无此等说句　　一切遍计止</p>
  <p id="a8S">幻喻等见边　　此说依他性</p>
  <p id="a8T">此言无此等说句一切遍计止等者。<a id="a-8U"></a>无谓无所有。<a id="a-8V"></a>此句者。<a id="a-8W"></a>谓如是等诸所说句。<a id="a-8X"></a>等谓等其说法者。<a id="a-8Y"></a>彼止言无。<a id="a-8Z"></a>问此中行相其复云何。<a id="a-8a"></a>故颂答言。<a id="a-8b"></a>一切遍计止。<a id="a-8c"></a>一切者即普尽义。<a id="a-8d"></a>遍计者。<a id="a-8e"></a>谓虚妄巧异执着造作。<a id="a-8f"></a>止谓止遣。<a id="a-8g"></a>此如是等所说意者。<a id="a-8h"></a>谓若有闻一切说者。<a id="a-8i"></a>说止遣言。<a id="a-8j"></a>智者应当毕竟了知。<a id="a-8k"></a>一切皆是止遣。<a id="a-8l"></a>遍计有相执着。<a id="a-8m"></a>颂言幻喻等见边此说依他性等者幻谓帝网。<a id="a-8n"></a>等者等摄乾闼婆城等诸幻法。<a id="a-8o"></a>幻者由他假法有所成故。<a id="a-8p"></a>今取彼幻喻此法故。<a id="a-8q"></a>乃名幻喻。<a id="a-8r"></a>见边者。<a id="a-8s"></a>谓由彼喻晓如是法故。<a id="a-8t"></a>名见边。<a id="a-8u"></a>此中意者。<a id="a-8v"></a>谓若有闻说幻喻等诸见边义。<a id="a-8w"></a>智者当知。<a id="a-8x"></a>此即是说依他起性。<a id="a-8y"></a>此中当知。<a id="a-8z"></a>由彼幻等已见边故。<a id="a-90"></a>是故世尊有所宣说。<a id="a-91"></a>问彼依他自性云何了知。<a id="a-92"></a>圆成自性云何说事。<a id="a-93"></a>所以颂言。</p>
  <p id="a94">有四种清净　　说圆成实性</p>
  <p id="a95">般若波罗蜜　　佛无别异说</p>
  <p id="a96">此言有四种清净说圆成实性等者。<a id="a-97"></a>说谓表示。<a id="a-98"></a>谓以四种清净表示所有圆成自性。<a id="a-99"></a>四种者。<a id="a-9A"></a>即有四种类。<a id="a-9B"></a>清净者。<a id="a-9C"></a>无染义。<a id="a-9D"></a>谓由得彼四种净故。<a id="a-9E"></a>乃名清净。</p>
 </body>
</html>