<!doctype html>
<html id="z3IBWEH1Dv" data-ver="437">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元续入藏诸论">
  <meta period="宋">
 </head>
 <body>
  <h1 id="a1">大乘宝要义论卷第六</h1>
  <p id="a2">如宝积经云。<a id="a-3"></a>假使满三界中一切有情。<a id="a-4"></a>是诸有情各各造立如来塔庙。<a id="a-5"></a>如是色相一一高显。<a id="a-6"></a>犹如须弥山王。<a id="a-7"></a>而诸有情经于殑伽沙数劫中。<a id="a-8"></a>各各尊重供养是塔。<a id="a-9"></a>若有不离一切智心菩萨。<a id="a-A"></a>但置一华而为供养。<a id="a-B"></a>此获福蕴胜前福蕴。<a id="a-C"></a>其数倍多。<a id="a-D"></a>彼经又云。<a id="a-E"></a>假使三千大千世界。<a id="a-F"></a>一切有情悉住大乘。<a id="a-G"></a>而复皆成转轮圣王。<a id="a-H"></a>设以香油如大海水。<a id="a-I"></a>积燃灯草等须弥量。<a id="a-J"></a>各各燃是广大灯明。<a id="a-K"></a>供养如来所有塔庙。<a id="a-L"></a>若有出家菩萨取燃灯草投少分油。<a id="a-M"></a>于佛塔前燃灯供养。<a id="a-N"></a>此获福蕴倍胜于前灯明布施。<a id="a-O"></a>百分不及一。<a id="a-P"></a>乃至乌波尼杀昙分亦不及一。<a id="a-Q"></a>又若彼诸转轮圣王。<a id="a-R"></a>各于佛及苾刍众所。<a id="a-S"></a>普施一切受用乐具。<a id="a-T"></a>若有出家菩萨。<a id="a-U"></a>以自持钵所乞之食。<a id="a-V"></a>先减施人然后自食。<a id="a-W"></a>此获福蕴胜前福蕴最上广大。<a id="a-X"></a>又若彼诸转轮圣王。<a id="a-Y"></a>积以妙衣如须弥量。<a id="a-Z"></a>普施佛及诸苾刍众。<a id="a-a"></a>若有出家菩萨。<a id="a-b"></a>但以三衣。<a id="a-c"></a>或施十信心菩萨。<a id="a-d"></a>或施佛及诸苾刍众。<a id="a-e"></a>或施如来塔庙之中。<a id="a-f"></a>此获福蕴比前所施。<a id="a-g"></a>极为殊胜。<a id="a-h"></a>又若彼诸转轮圣王。<a id="a-i"></a>一一皆以满阎浮提布设妙华。<a id="a-j"></a>广为供养如来塔庙。<a id="a-k"></a>若有出家菩萨。<a id="a-l"></a>下至但取一华供养如来塔庙者。<a id="a-m"></a>此获福蕴比前所施。<a id="a-n"></a>百分不及一。<a id="a-o"></a>乃至乌波尼杀昙分亦不及一。<a id="a-p"></a>次第出生经云。<a id="a-q"></a>当观菩萨有其四种贤善称赞。<a id="a-r"></a>应于如来策勤供养。<a id="a-s"></a>何等为四。<a id="a-t"></a>一者自作最上布施供养。<a id="a-u"></a>令他有情亦如是作供养胜行。<a id="a-v"></a>二者勤诚供养诸如来已。<a id="a-w"></a>转复坚固大菩提心。<a id="a-x"></a>三者现前瞻睹三十二种大丈夫相。<a id="a-y"></a>四者种植善根而得增胜。<a id="a-z"></a>此等四法。<a id="a-10"></a>是为最上承事供养诸佛如来。<a id="a-11"></a>海慧问经云。<a id="a-12"></a>佛言。<a id="a-13"></a>海慧。<a id="a-14"></a>有三种最上承事供养如来之法。<a id="a-15"></a>何等为三。<a id="a-16"></a>一者发生大菩提心。<a id="a-17"></a>二者摄受如来正法。<a id="a-18"></a>三者广为有情起大悲心。<a id="a-19"></a>此等是为胜义供养之行。<a id="a-1A"></a>慈氏师子吼经云。<a id="a-1B"></a>无佛可想。<a id="a-1C"></a>无佛可观。<a id="a-1D"></a>何况有佛可供养邪。<a id="a-1E"></a>有所得者无有是处。<a id="a-1F"></a>此中何等是供养佛。<a id="a-1G"></a>所谓真供养者。<a id="a-1H"></a>应起无想无相之心。<a id="a-1I"></a>若无心心所作意。<a id="a-1J"></a>无佛想无法想无众想。<a id="a-1K"></a>无补特伽罗想。<a id="a-1L"></a>无自他想。<a id="a-1M"></a>如是供养者。<a id="a-1N"></a>是真供养诸佛如来。<a id="a-1O"></a>般若波罗蜜多经云。<a id="a-1P"></a>佛言。<a id="a-1Q"></a>天主。<a id="a-1R"></a>假使殑伽沙数世界之中积满如来舍利置于刹幢之上。<a id="a-1S"></a>若有人书写般若波罗蜜多经。<a id="a-1T"></a>俱为献施。<a id="a-1U"></a>汝于二分之中当取何分。<a id="a-1V"></a>帝释白佛言。<a id="a-1W"></a>世尊。<a id="a-1X"></a>我于此二分中。<a id="a-1Y"></a>当取般若波罗蜜多分。<a id="a-1Z"></a>何以故。<a id="a-1a"></a>般若能生如来舍利故。<a id="a-1b"></a>若有供养修习般若波罗蜜多者。<a id="a-1c"></a>是即供养如来舍利。<a id="a-1d"></a>佛言。<a id="a-1e"></a>帝释。<a id="a-1f"></a>若诸有情信解如来如实涅盘者。<a id="a-1g"></a>极为难得。<a id="a-1h"></a>此中何等是诸如来如实涅槃。<a id="a-1i"></a>无数经中作如是说。<a id="a-1j"></a>如来兴显经云。<a id="a-1k"></a>佛言。<a id="a-1l"></a>佛子。<a id="a-1m"></a>若诸菩萨乐欲了知诸佛如来大涅槃者。<a id="a-1n"></a>以慧观察。<a id="a-1o"></a>先当了知法自性性。<a id="a-1p"></a>法自性者。<a id="a-1q"></a>谓即真如实际。<a id="a-1r"></a>法界虚空界。<a id="a-1s"></a>自性清净际。<a id="a-1t"></a>无相际我自性际。<a id="a-1u"></a>一切法自性如如涅槃。<a id="a-1v"></a>应如是了知如来如实涅槃。<a id="a-1w"></a>何以故。<a id="a-1x"></a>佛子。<a id="a-1y"></a>诸法本来如是无生无所生。<a id="a-1z"></a>若法本来如是无生无所生。<a id="a-20"></a>是故无有少法可得。<a id="a-21"></a>然佛如来有所生者。<a id="a-22"></a>但为有情喜乐相续乃有生故。<a id="a-23"></a>如来入涅槃者。<a id="a-24"></a>亦为有情厌倦生故。<a id="a-25"></a>而实如来本无所生亦无涅槃。<a id="a-26"></a>是诸如来常住法界。<a id="a-27"></a>佛子。<a id="a-28"></a>譬如日轮光明出现。<a id="a-29"></a>普遍照耀一切世界。<a id="a-2A"></a>各于清净水器之中见日光影。<a id="a-2B"></a>亦非日轮遍一切处。<a id="a-2C"></a>随入器中乃有所现。<a id="a-2D"></a>若复彼彼清净水器。<a id="a-2E"></a>或破坏时。<a id="a-2F"></a>或浑浊时。<a id="a-2G"></a>或减少时。<a id="a-2H"></a>彼日光明而悉不见。<a id="a-2I"></a>然日光影虽于器中而不显现非日之咎。<a id="a-2J"></a>以彼净器自破坏故。<a id="a-2K"></a>佛子。<a id="a-2L"></a>如来亦复如是。<a id="a-2M"></a>法界日轮广大光明。<a id="a-2N"></a>从法界中常所出现。<a id="a-2O"></a>普遍照耀随顺一切世间。<a id="a-2P"></a>若诸有情清净心相续。<a id="a-2Q"></a>如来即为出现影像。<a id="a-2R"></a>一切有情虽常睹见如来日轮影像。<a id="a-2S"></a>亦非如来遍一切处随为出现。<a id="a-2T"></a>若复有情如彼坏器。<a id="a-2U"></a>不清净心相续业烦恼覆故。<a id="a-2V"></a>不见如来日光影像。<a id="a-2W"></a>彼诸有情即起如来入涅槃想。<a id="a-2X"></a>然以如来入涅槃者。<a id="a-2Y"></a>非如来咎。<a id="a-2Z"></a>但为有情相续善根有破坏故。<a id="a-2a"></a>又复应以大涅槃法所可化度诸有情故。<a id="a-2b"></a>是故如来现入涅槃。<a id="a-2c"></a>而实如来无来无去亦无所住。<a id="a-2d"></a>佛子。<a id="a-2e"></a>譬如一切世间悉作火事。<a id="a-2f"></a>或复后时别异聚落国土城邑火事息灭。<a id="a-2g"></a>且非普尽一切世间火事皆息。<a id="a-2h"></a>佛子。<a id="a-2i"></a>如来亦复如是。<a id="a-2j"></a>普尽一切世界。<a id="a-2k"></a>随顺施作一切佛事。<a id="a-2l"></a>若余佛刹中作佛事已现入涅槃。<a id="a-2m"></a>亦非一切世界诸佛悉入涅槃。<a id="a-2n"></a>如巧幻师善学幻法。<a id="a-2o"></a>诸明咒力而悉洞晓。<a id="a-2p"></a>于一切三千大千世界中。<a id="a-2q"></a>普现其身作诸幻事。<a id="a-2r"></a>一切聚落国土城邑。<a id="a-2s"></a>悉遍显示。<a id="a-2t"></a>随其幻力。<a id="a-2u"></a>若住一劫若过一劫。<a id="a-2v"></a>若余聚落或城邑中。<a id="a-2w"></a>作幻事已隐自身相。<a id="a-2x"></a>亦非一切世间幻事皆隐。<a id="a-2y"></a>佛子。<a id="a-2z"></a>如来亦复如是。<a id="a-30"></a>以无量如幻之智。<a id="a-31"></a>善学方便胜慧智明。<a id="a-32"></a>示现一切法界幻事。<a id="a-33"></a>如来随现。<a id="a-34"></a>然如来身毕竟安住。<a id="a-35"></a>法界及虚空界一切有情。<a id="a-36"></a>平等事业。<a id="a-37"></a>别别刹土随顺作已示现涅槃。<a id="a-38"></a>亦非一佛刹中入涅槃故。<a id="a-39"></a>一切法界如来悉入涅槃。<a id="a-3A"></a>佛子。<a id="a-3B"></a>诸有菩萨应如是知。<a id="a-3C"></a>诸佛如来大涅槃故。<a id="a-3D"></a>所知无量毕竟无著。<a id="a-3E"></a>法界无边亦复无中。<a id="a-3F"></a>如虚空界自性广大。<a id="a-3G"></a>真如无生而亦无灭安住实际。<a id="a-3H"></a>然以方便随时示现。<a id="a-3I"></a>是故当知。<a id="a-3J"></a>一切世间勿生疲厌。<a id="a-3K"></a>随先行愿而自安住。<a id="a-3L"></a>一切世间一切刹土。<a id="a-3M"></a>成办所有诸胜法行。<a id="a-3N"></a>般若波罗蜜多经云。<a id="a-3O"></a>大涅槃者。<a id="a-3P"></a>所谓自性空。<a id="a-3Q"></a>妙法莲华经云。<a id="a-3R"></a>佛言。<a id="a-3S"></a>迦葉。<a id="a-3T"></a>若能觉了彼一切法平等之性。<a id="a-3U"></a>是大涅槃。<a id="a-3V"></a>彼经又云。<a id="a-3W"></a>佛言。<a id="a-3X"></a>善男子。<a id="a-3Y"></a>如来诸所作事而皆作已。<a id="a-3Z"></a>成佛已来极甚久远寿命无量。<a id="a-3a"></a>如来常住不入涅槃。<a id="a-3b"></a>为度有情故示现涅槃。<a id="a-3c"></a>何以故。<a id="a-3d"></a>应以如是缘成熟有情故。<a id="a-3e"></a>大悲经云。<a id="a-3f"></a>佛言。<a id="a-3g"></a>大梵。<a id="a-3h"></a>如是此世业尽烦恼尽苦尽。<a id="a-3i"></a>苦缘息灭寂然出离。<a id="a-3j"></a>此说是为涅槃。<a id="a-3k"></a>大梵。<a id="a-3l"></a>此中无复有人了是涅槃。<a id="a-3m"></a>谓业烦恼尽自性清净。<a id="a-3n"></a>出世品云。<a id="a-3o"></a>诸佛方便开示无边涅槃之法。<a id="a-3p"></a>梵王问经云。<a id="a-3q"></a>梵王白佛言。<a id="a-3r"></a>世尊。<a id="a-3s"></a>诸出家者。<a id="a-3t"></a>于随所乐一切相中若能止息。<a id="a-3u"></a>此说是为涅槃。<a id="a-3v"></a>佛言。<a id="a-3w"></a>大梵。<a id="a-3x"></a>此互为缘所成立故。<a id="a-3y"></a>觉智方广经云。<a id="a-3z"></a>佛言。<a id="a-40"></a>大目干连。<a id="a-41"></a>过去有佛号名称高显。<a id="a-42"></a>彼佛刹中唯声闻众。<a id="a-43"></a>是时有一苾刍名等。<a id="a-44"></a>观诸所缘住大乘行。<a id="a-45"></a>是人曾于无量俱胝那庾多佛所种植善根。<a id="a-46"></a>于阿耨多罗三藐三菩提心曾无退转。<a id="a-47"></a>安住无上大乘法中。<a id="a-48"></a>欲令严净不可说不可说佛刹。<a id="a-49"></a>其佛刹中无别有情发菩提心。<a id="a-4A"></a>是时彼苾刍虽广植善根。<a id="a-4B"></a>然于甚深法中生轻慢心。<a id="a-4C"></a>以是缘故当生长寿天。<a id="a-4D"></a>时名称高显如来如其所应作佛事已。<a id="a-4E"></a>即时普观一切佛刹。<a id="a-4F"></a>何等刹中有情不作佛事。<a id="a-4G"></a>还自观见我刹土中。<a id="a-4H"></a>有一苾刍住大乘行。<a id="a-4I"></a>是菩提器。<a id="a-4J"></a>然彼苾刍有障难事。<a id="a-4K"></a>以生长寿天故。<a id="a-4L"></a>彼之身器不能堪任令其种植菩提善根。<a id="a-4M"></a>是人命终之后。<a id="a-4N"></a>当堕阿鼻大地狱中。<a id="a-4O"></a>亦复不能堪任种植菩提善根。<a id="a-4P"></a>地狱出已生于人中而复聋哑。<a id="a-4Q"></a>诸有所作举手示物。<a id="a-4R"></a>或假他缘方晓其事。<a id="a-4S"></a>是时名称高显如来为欲化度彼苾刍故。<a id="a-4T"></a>以善方便。<a id="a-4U"></a>于六十俱胝那庾多生中。<a id="a-4V"></a>捍劳忍苦作诸化事。<a id="a-4W"></a>使令成熟。<a id="a-4X"></a>佛言。<a id="a-4Y"></a>大目干连。<a id="a-4Z"></a>汝且观彼如来大悲心故。<a id="a-4a"></a>为一有情经如是时受其劳苦。<a id="a-4b"></a>乃至彼苾刍机缘成熟安住不退转地。<a id="a-4c"></a>大目干连。<a id="a-4d"></a>于汝意云何。<a id="a-4e"></a>彼时名称高显如来者。<a id="a-4f"></a>岂异人乎。<a id="a-4g"></a>即现一切义如来是。<a id="a-4h"></a>彼等观诸所缘苾刍者。<a id="a-4i"></a>即无量光如来是。<a id="a-4j"></a>父子合集经先行品云。<a id="a-4k"></a>佛言。<a id="a-4l"></a>妙吉祥。<a id="a-4m"></a>彼过去世轮回之中。<a id="a-4n"></a>无量阿僧祇不思议无等比无初际。<a id="a-4o"></a>时有如来名曰帝幢。<a id="a-4p"></a>经于殑伽沙数等世界佛刹。<a id="a-4q"></a>是诸佛刹中诸有情类。<a id="a-4r"></a>皆悉得其五种乐事。<a id="a-4s"></a>或有有情得其欲乐。<a id="a-4t"></a>或得出离乐。<a id="a-4u"></a>或得禅定乐。<a id="a-4v"></a>或得三摩地乐。<a id="a-4w"></a>或得阿耨多罗三藐三菩提乐。<a id="a-4x"></a>而彼有情虽受诸乐然无系着。<a id="a-4y"></a>譬如飞鸟腾翔空中而得自在。<a id="a-4z"></a>彼诸有情受乐亦然。<a id="a-50"></a>悉无所著。<a id="a-51"></a>妙吉祥白佛言。<a id="a-52"></a>世尊。<a id="a-53"></a>彼时帝幢如来者。<a id="a-54"></a>即我世尊释迦牟尼佛是。<a id="a-55"></a>入楞伽经颂云。</p>
  <p id="a56">我不观寂静　　亦不起行相</p>
  <p id="a57">复无分别心　　故我证涅槃</p>
  <p id="a58">此中当知。<a id="a-59"></a>于一乘信解极为难得。<a id="a-5A"></a>此一乘者。<a id="a-5B"></a>而诸经中皆作是说。<a id="a-5C"></a>妙法莲华经云。<a id="a-5D"></a>我发起一乘为有情说法。<a id="a-5E"></a>所谓佛乘无二无三。<a id="a-5F"></a>十方一切世界法尔如是。<a id="a-5G"></a>何以故。<a id="a-5H"></a>若过去世十方一切世界诸佛如来。<a id="a-5I"></a>皆发起一乘为有情说法。<a id="a-5J"></a>若未来世十方一切世界诸佛如来。<a id="a-5K"></a>亦发起一乘为有情说法。<a id="a-5L"></a>若今现在十方一切世界诸佛如来。<a id="a-5M"></a>复发起一乘为有情说法。<a id="a-5N"></a>所谓佛乘。<a id="a-5O"></a>以是缘故十方世界尚无二乘而可建立。<a id="a-5P"></a>何况有三。<a id="a-5Q"></a>真实品云。<a id="a-5R"></a>佛言。<a id="a-5S"></a>妙吉祥。<a id="a-5T"></a>由昔因中一乘境界能具足故。<a id="a-5U"></a>今佛刹中唯一乘法而为出离。<a id="a-5V"></a>而无声闻缘觉二乘建立。<a id="a-5W"></a>何以故。<a id="a-5X"></a>如来已离种种想故。<a id="a-5Y"></a>若有人言。<a id="a-5Z"></a>如来或说大乘之法。<a id="a-5a"></a>或说缘觉乘。<a id="a-5b"></a>或说声闻乘者。<a id="a-5c"></a>是人于如来所起不清净心不平等心取着之心。<a id="a-5d"></a>大悲经云。<a id="a-5e"></a>佛言。<a id="a-5f"></a>我若说有种种想者。<a id="a-5g"></a>即于法中自生谄曲。<a id="a-5h"></a>然我为诸有情所说诸法。<a id="a-5i"></a>皆悉令于菩提乐欲得大乘法一切智摄。<a id="a-5j"></a>使诸有情同到一切智智之地。<a id="a-5k"></a>是故无彼诸乘分位而可建立。<a id="a-5l"></a>亦无诸地我所建立。<a id="a-5m"></a>亦不建立补特伽罗事。<a id="a-5n"></a>亦无少行及无量行之所建立。<a id="a-5o"></a>复无三乘而可分别。<a id="a-5p"></a>彼无分别性入法界门。<a id="a-5q"></a>但为世俗谛故开示引导方便宣说。<a id="a-5r"></a>胜义谛中唯一乘法。<a id="a-5s"></a>而无有二。<a id="a-5t"></a>般若波罗蜜多经云。<a id="a-5u"></a>佛言。<a id="a-5v"></a>天主。<a id="a-5w"></a>若诸天子未发阿耨多罗三藐三菩提心者。<a id="a-5x"></a>我当令发阿耨多罗三藐三菩提心。<a id="a-5y"></a>若复不能决定发菩提心者。<a id="a-5z"></a>我亦当令随喜发于阿耨多罗三藐三菩提心。<a id="a-60"></a>何以故。<a id="a-61"></a>彼于生死流中相续不断故。<a id="a-62"></a>我意不欲令彼诸善根分有所隐没。<a id="a-63"></a>当令于彼最胜法中而有所得。<a id="a-64"></a>大集会品云。<a id="a-65"></a>一乘普摄彼一切乘。<a id="a-66"></a>以其一乘摄诸乘故。<a id="a-67"></a>同归一理。<a id="a-68"></a>普入法界无分别性。<a id="a-69"></a>总持自在王问经云。<a id="a-6A"></a>佛不说有种种之想。<a id="a-6B"></a>然佛出世。<a id="a-6C"></a>诸所作事悉同一味。<a id="a-6D"></a>法界而无障碍。<a id="a-6E"></a>容受一切有情。<a id="a-6F"></a>自成正觉已。<a id="a-6G"></a>复令诸有情而亦觉了。<a id="a-6H"></a>然后转妙法轮。<a id="a-6I"></a>所谓不退转轮。<a id="a-6J"></a>譬如治宝之师。<a id="a-6K"></a>于其宝所但取假色琉璃。<a id="a-6L"></a>先以灰水磨淬令洁。<a id="a-6M"></a>次用黑腻之发而复治之。<a id="a-6N"></a>然其宝师会无疲倦。<a id="a-6O"></a>后以肉汁及以缯帛。<a id="a-6P"></a>重复磨治。<a id="a-6Q"></a>又用大药汁及细妙衣。<a id="a-6R"></a>次第精治。<a id="a-6S"></a>然后莹洁去其假色同真琉璃。<a id="a-6T"></a>如来亦复如是。<a id="a-6U"></a>知有情界本不清净。<a id="a-6V"></a>乃为宣说无常苦无我不净之法。<a id="a-6W"></a>令于轮回起厌离想。<a id="a-6X"></a>后以圣法调伏方便开导。<a id="a-6Y"></a>如来亦不暂生疲倦。<a id="a-6Z"></a>后为宣说空无相无愿之法。<a id="a-6a"></a>令其开觉如来之眼。<a id="a-6b"></a>如来亦不暂生疲倦。<a id="a-6c"></a>后为宣说不退转轮。<a id="a-6d"></a>及说三轮清净。<a id="a-6e"></a>引导有情令入如来境界之中。<a id="a-6f"></a>平等超越种种因性。<a id="a-6g"></a>咸证如来清净法性。<a id="a-6h"></a>此说是为世间究竟得无上果。<a id="a-6i"></a>阿惟越致经云。<a id="a-6j"></a>不退转轮平等故。<a id="a-6k"></a>诸佛说法亦平等。<a id="a-6l"></a>是故如来为下劣信解诸有情类不能解了一乘法故。<a id="a-6m"></a>乃出娑婆世界五浊时中。<a id="a-6n"></a>以善方便为彼有情。<a id="a-6o"></a>建立佛事使成佛果。<a id="a-6p"></a>胜鬘师子吼经云。<a id="a-6q"></a>诸佛如来方便宣说此涅槃法。<a id="a-6r"></a>从三乘中出生诸乘。<a id="a-6s"></a>然由一乘之法取证阿耨多罗三藐三菩提。<a id="a-6t"></a>入楞伽经云。<a id="a-6u"></a>诸烦恼种子入三摩地三摩钵底。<a id="a-6v"></a>如实觉了住无漏界。<a id="a-6w"></a>复入声闻缘觉无漏界中。<a id="a-6x"></a>出世胜行圆满成办。<a id="a-6y"></a>得不思议法身自在如来。<a id="a-6z"></a>为所化有情成诸善行故。<a id="a-70"></a>以善方便说种种乘。<a id="a-71"></a>是故诸如来于种种界中非但说三乘。<a id="a-72"></a>亦说余乘法。</p>
 </body>
</html>