<!doctype html>
<html id="z3IBWEA1Dq" data-ver="440">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元续入藏诸论">
  <meta period="宋">
 </head>
 <body>
  <h1 id="a1">大乘宝要义论卷第一</h1>
  <p id="a2">归命十方无边际　　所住一切世界中</p>
  <p id="a3">过未现在诸如来　　菩萨声闻缘觉等</p>
  <p id="a4">智者当知。<a id="a-5"></a>人身难得。<a id="a-6"></a>于刹那间。<a id="a-7"></a>成诸胜行亦复为难。<a id="a-8"></a>若于此中不起思惟作利益事。<a id="a-9"></a>此生虚来。<a id="a-A"></a>云何能于如来清净言教。<a id="a-B"></a>发勤勇心领纳听受。<a id="a-C"></a>此有二事。<a id="a-D"></a>谓人身难得。<a id="a-E"></a>正法难闻。<a id="a-F"></a>值佛出世复甚为难。</p>
  <p id="aG">问此中以何而为印证值佛甚难。<a id="a-H"></a>答无数经中皆作是说。<a id="a-I"></a>斯为定量。<a id="a-J"></a>且依妙法莲华经云。<a id="a-K"></a>佛言。<a id="a-L"></a>诸苾刍。<a id="a-M"></a>如来应供正等正觉。<a id="a-N"></a>经于百千俱胝那庾多劫。<a id="a-O"></a>如是等旷远世时。<a id="a-P"></a>或有或无。<a id="a-Q"></a>如来出世斯为甚难。<a id="a-R"></a>如优昙华时一现尔。<a id="a-S"></a>决定王经云。<a id="a-T"></a>佛言。<a id="a-U"></a>阿难。<a id="a-V"></a>诸佛出世。<a id="a-W"></a>彼优昙华。<a id="a-X"></a>俱时而现。<a id="a-Y"></a>其华如金有净妙光。<a id="a-Z"></a>开敷异香遍由旬内。<a id="a-a"></a>是华光明能破冥暗。<a id="a-b"></a>能令念者即得清净。<a id="a-c"></a>能息病苦。<a id="a-d"></a>能作明照。<a id="a-e"></a>能去恶香。<a id="a-f"></a>能施妙香。<a id="a-g"></a>彼香能息四界增损。<a id="a-h"></a>其华亦非随转轮王遍处皆出。<a id="a-i"></a>唯金轮王乃可应现。<a id="a-j"></a>况复破戒诸有情类。<a id="a-k"></a>唯佛出世是华俱出。<a id="a-l"></a>此中云何能知彼优昙华于旷远时或有或无。<a id="a-m"></a>如有缘起中说。<a id="a-n"></a>无热恼大池北面有山名五峰。<a id="a-o"></a>而彼山上有优昙华林。<a id="a-p"></a>若佛世尊从兜率天宫没降生人间入母胎时。<a id="a-q"></a>彼优昙华而方含蕊。<a id="a-r"></a>若佛世尊出母胎时。<a id="a-s"></a>是华增长有开敷相。<a id="a-t"></a>若佛世尊成阿耨多罗三藐三菩提果时。<a id="a-u"></a>彼优昙华开敷茂盛。<a id="a-v"></a>若佛世尊弃舍寿命及缘行时。<a id="a-w"></a>是华萎瘁。<a id="a-x"></a>若佛世尊入涅槃时。<a id="a-y"></a>是华枝叶及以华果。<a id="a-z"></a>皆悉凋落。<a id="a-10"></a>其华分量大若车轮。<a id="a-11"></a>觉智方广经云。<a id="a-12"></a>大名称仙王谓诸仙众言。<a id="a-13"></a>诸仁者。<a id="a-14"></a>若菩萨暂时得值如来出世说法化利。<a id="a-15"></a>是即相应。<a id="a-16"></a>华严经云。<a id="a-17"></a>于俱胝劫中值佛出世。<a id="a-18"></a>听受正法尊重信奉。<a id="a-19"></a>此真实见甚为难得。<a id="a-1A"></a>贤劫经云。<a id="a-1B"></a>此贤劫后六十五劫无佛出世。<a id="a-1C"></a>其后有劫号大名称。<a id="a-1D"></a>彼一劫中有十千佛出现于世。<a id="a-1E"></a>大名称劫后八十千劫无佛出世。<a id="a-1F"></a>其后有劫号曰星喻。<a id="a-1G"></a>彼一劫中有八十千佛出现于世。<a id="a-1H"></a>星喻劫后经三百劫无佛出世。<a id="a-1I"></a>其后有劫名功德庄严。<a id="a-1J"></a>彼一劫中有八万四千佛出现于世。</p>
  <p id="a1K">此中问言。<a id="a-1L"></a>云何能知人身难得。<a id="a-1M"></a>答诸契经中皆作是说。<a id="a-1N"></a>如杂阿含经云。<a id="a-1O"></a>佛言。<a id="a-1P"></a>诸苾刍。<a id="a-1Q"></a>譬如大地流水充满有人取木开一孔穴置于水中。<a id="a-1R"></a>是木轻浮随风飘流。<a id="a-1S"></a>东风西向西风东向。<a id="a-1T"></a>南北所吹亦复如是。<a id="a-1U"></a>有一眼龟居其水内寿命无数百岁。<a id="a-1V"></a>凡经百岁自水一浮投木孔中。<a id="a-1W"></a>诸苾刍。<a id="a-1X"></a>于汝意云何。<a id="a-1Y"></a>彼一眼龟如是寿极长远。<a id="a-1Z"></a>百岁一浮可能得值浮木孔邪。<a id="a-1a"></a>诸苾刍言。<a id="a-1b"></a>不也世尊。<a id="a-1c"></a>佛言。<a id="a-1d"></a>诸苾刍。<a id="a-1e"></a>值佛出世说法化度觉了正道得至涅槃亦复如是。<a id="a-1f"></a>斯极为难。<a id="a-1g"></a>或得人身时分具足又复为难。</p>
  <p id="a1h">此中问言。<a id="a-1i"></a>云何能知时分具足而难得邪。<a id="a-1j"></a>答诸契经中作如是说。<a id="a-1k"></a>如增一阿含经云。<a id="a-1l"></a>佛言。<a id="a-1m"></a>诸苾刍。<a id="a-1n"></a>有八种难。<a id="a-1o"></a>不知时人不应修梵行。<a id="a-1p"></a>何等为八。<a id="a-1q"></a>若佛出世时宣说法要。<a id="a-1r"></a>化度有情使至涅槃。<a id="a-1s"></a>而一类有情在地狱中。<a id="a-1t"></a>此为第一修梵行者时分之难。<a id="a-1u"></a>若佛出世时宣说法要。<a id="a-1v"></a>化度有情使至涅槃。<a id="a-1w"></a>而一类有情在畜生中。<a id="a-1x"></a>此为第二修梵行者时分之难。<a id="a-1y"></a>若佛出世时宣说法要。<a id="a-1z"></a>化度有情使至涅槃。<a id="a-20"></a>而一类有情在饿鬼中。<a id="a-21"></a>此为第三修梵行者时分之难。<a id="a-22"></a>若佛出世时宣说法要。<a id="a-23"></a>化度有情使至涅槃。<a id="a-24"></a>而一类有情在长寿天。<a id="a-25"></a>此为第四修梵行者时分之难。<a id="a-26"></a>若佛出世时宣说法要。<a id="a-27"></a>化度有情使至涅槃。<a id="a-28"></a>而一类有情在于边恶恚害之处。<a id="a-29"></a>此为第五修梵行者时分之难。<a id="a-2A"></a>若佛出世时宣说法要。<a id="a-2B"></a>化度有情使至涅槃。<a id="a-2C"></a>而一类有情虽生中国。<a id="a-2D"></a>或聋或哑根不完具。<a id="a-2E"></a>善说恶说不知其义。<a id="a-2F"></a>此为第六修梵行者时分之难。<a id="a-2G"></a>若佛出世时宣说法要。<a id="a-2H"></a>化度有情使至涅槃。<a id="a-2I"></a>而一类有情生于中国。<a id="a-2J"></a>不聋不哑六根完具。<a id="a-2K"></a>善说恶说而悉能知。<a id="a-2L"></a>然起邪见颠倒计执。<a id="a-2M"></a>谓无施无利亦无事火。<a id="a-2N"></a>无善作恶作诸业果报。<a id="a-2O"></a>无此世无他世。<a id="a-2P"></a>无父无母。<a id="a-2Q"></a>无世间沙门婆罗门。<a id="a-2R"></a>无正趣正道。<a id="a-2S"></a>无阿罗汉智解于此世他世以自通力而证圣果。<a id="a-2T"></a>此为第七修梵行者时分之难。<a id="a-2U"></a>或复一类有情生于中国。<a id="a-2V"></a>不聋不哑六根完具。<a id="a-2W"></a>善说恶说而悉能知。<a id="a-2X"></a>又复正见无颠倒计执。<a id="a-2Y"></a>谓有施有利乃至有阿罗汉取证圣果。<a id="a-2Z"></a>然佛不出世不说法要。<a id="a-2a"></a>此为第八修梵行者时分之难。<a id="a-2b"></a>诸苾刍。<a id="a-2c"></a>当知有一种时分和合应修梵行。<a id="a-2d"></a>谓佛出世宣说法要。<a id="a-2e"></a>初善中善后善。<a id="a-2f"></a>文义深远纯一无杂。<a id="a-2g"></a>具足清白梵行之相。<a id="a-2h"></a>而一类有情生于中国。<a id="a-2i"></a>不聋不哑六根完具。<a id="a-2j"></a>善说恶说而悉能知。<a id="a-2k"></a>正见具足不起颠倒计执。<a id="a-2l"></a>谓有施有利亦有事火。<a id="a-2m"></a>有善作恶作诸业果报。<a id="a-2n"></a>有此世有他世。<a id="a-2o"></a>有父有母。<a id="a-2p"></a>有世间沙门婆罗门。<a id="a-2q"></a>有正趣正道。<a id="a-2r"></a>有阿罗汉智解于此世他世以自通力而证圣果。<a id="a-2s"></a>是为一种时分和合。<a id="a-2t"></a>大集经月藏品云。<a id="a-2u"></a>诸仁者。<a id="a-2v"></a>时分和合如应时香树。<a id="a-2w"></a>极为难得。</p>
  <p id="a2x">此中应问。<a id="a-2y"></a>彼作是说。<a id="a-2z"></a>得人身者云何能得清净平等清净所说。<a id="a-30"></a>答有十种功德。<a id="a-31"></a>若能圆满。<a id="a-32"></a>彼得人身清净平等。<a id="a-33"></a>何等为十。<a id="a-34"></a>如超越下族经云。<a id="a-35"></a>一者若善男子善女人内发菩提心已即生净信。<a id="a-36"></a>二者广多清净欲见圣贤。<a id="a-37"></a>三者乐闻正法。<a id="a-38"></a>四者不生悭嫉普行大施。<a id="a-39"></a>五者端身系念乐涅槃道。<a id="a-3A"></a>六者以无碍心善心广施。<a id="a-3B"></a>七者信有诸业及诸业报。<a id="a-3C"></a>八者不起分别。<a id="a-3D"></a>九者无求无疑亦无染慧。<a id="a-3E"></a>十者不坏善恶业果。<a id="a-3F"></a>如是十种若了知已。<a id="a-3G"></a>于此命缘诸恶莫作。<a id="a-3H"></a>此中应问。<a id="a-3I"></a>何名为信。<a id="a-3J"></a>答信者谓顺向圣贤诸恶莫作。<a id="a-3K"></a>如破染慧经云。<a id="a-3L"></a>诸善法中信为先导。<a id="a-3M"></a>是中信者何义。<a id="a-3N"></a>谓信顺义。<a id="a-3O"></a>此能具足如来无障碍智。<a id="a-3P"></a>而能宣说难见难知甚深正法。<a id="a-3Q"></a>永断爱缠。<a id="a-3R"></a>谓无眼无眼灭。<a id="a-3S"></a>无耳鼻舌身意无耳鼻舌身意灭。<a id="a-3T"></a>无住非无住。<a id="a-3U"></a>无意乐非无意乐。<a id="a-3V"></a>具六十种音声文句。<a id="a-3W"></a>次第语业清净洁白。<a id="a-3X"></a>其身极净。<a id="a-3Y"></a>其心现种种色相。<a id="a-3Z"></a>而佛如来无所不知无所不见。<a id="a-3a"></a>无不成证无不觉了。<a id="a-3b"></a>如来以清净眼及如来普眼。<a id="a-3c"></a>永断过失远离贪爱。<a id="a-3d"></a>破诸痴瞑过于肉眼。<a id="a-3e"></a>而能观照甚深顶相。<a id="a-3f"></a>宣说无上第一义谛。<a id="a-3g"></a>一切佛法虽复分别。<a id="a-3h"></a>如是佛法而不谤缘起。<a id="a-3i"></a>此名为信。<a id="a-3j"></a>信力入印法门经云。<a id="a-3k"></a>佛言。<a id="a-3l"></a>妙吉祥。<a id="a-3m"></a>何名信力。<a id="a-3n"></a>谓于一切佛法现前印顺。<a id="a-3o"></a>信解无疑亦无异求。<a id="a-3p"></a>决定实信业及业报。<a id="a-3q"></a>信心无杂。<a id="a-3r"></a>于空无相无愿所作诸行及一切法皆生净信。<a id="a-3s"></a>谓布施有布施果。<a id="a-3t"></a>持戒持戒果。<a id="a-3u"></a>忍辱忍辱果。<a id="a-3v"></a>精进精进果。<a id="a-3w"></a>禅定禅定果。<a id="a-3x"></a>智慧智慧果。<a id="a-3y"></a>彼如是说是清净相。<a id="a-3z"></a>于大乘胜解中能生净信。<a id="a-40"></a>此说名为信力。<a id="a-41"></a>若复觉了诸着。<a id="a-42"></a>是名信根。<a id="a-43"></a>若根若力。<a id="a-44"></a>总说名信。<a id="a-45"></a>又复此中何名信力。<a id="a-46"></a>信谓印顺。<a id="a-47"></a>能信他声。<a id="a-48"></a>云何修菩萨者信他声邪。<a id="a-49"></a>所谓闻他教示发菩提心修菩萨行。<a id="a-4A"></a>菩萨依止波罗蜜多。<a id="a-4B"></a>善巧方便及四摄法。<a id="a-4C"></a>一切佛法菩萨法等声。<a id="a-4D"></a>从他闻已极生净信。<a id="a-4E"></a>此说名为信力。<a id="a-4F"></a>菩萨藏经云。<a id="a-4G"></a>佛言。<a id="a-4H"></a>舍利子。<a id="a-4I"></a>此修菩萨行者。<a id="a-4J"></a>内发菩提心已即生净信。<a id="a-4K"></a>广多清净欲见圣贤乐闻正法。<a id="a-4L"></a>决定信有诸业及业果报。<a id="a-4M"></a>断十不善业修十善业。<a id="a-4N"></a>信有沙门婆罗门及正趣正道而复多闻。<a id="a-4O"></a>所闻相应心意和合。<a id="a-4P"></a>超越疑惑不受后有。<a id="a-4Q"></a>于诸佛菩萨及声闻等真善知识。<a id="a-4R"></a>常所亲近起爱重心。<a id="a-4S"></a>信彼善知识所说诸业及业果报。<a id="a-4T"></a>知其器已如应为说甚深言论。<a id="a-4U"></a>谓空无相无愿无行无生无起之论。<a id="a-4V"></a>无我无人无有情无寿者之论。<a id="a-4W"></a>及缘生论。<a id="a-4X"></a>是诸言论闻已无疑。<a id="a-4Y"></a>亦复无执。<a id="a-4Z"></a>随入一切法蕴处界等。<a id="a-4a"></a>悉应无著。<a id="a-4b"></a>信一切法自性皆空。<a id="a-4c"></a>以佛智推求纯一不放逸。<a id="a-4d"></a>何名不放逸。<a id="a-4e"></a>谓若诸根起散乱时。<a id="a-4f"></a>应自心调伏他心随护。<a id="a-4g"></a>月光菩萨经云。<a id="a-4h"></a>若诸有情于三宝中起净信心。<a id="a-4i"></a>而实难得。<a id="a-4j"></a>譬彼如意珠宝求得亦难。<a id="a-4k"></a>入如来功德智不思议境界经云。<a id="a-4l"></a>圣除盖障菩萨白妙吉祥菩萨言。<a id="a-4m"></a>有五种法。<a id="a-4n"></a>诸菩萨摩诃萨当生胜解。<a id="a-4o"></a>若此若彼阿僧祇最胜功德而悉获得。<a id="a-4p"></a>何等为五。<a id="a-4q"></a>一者一切法空。<a id="a-4r"></a>二者一切法无对治。<a id="a-4s"></a>三者一切法无生。<a id="a-4t"></a>四者一切法无灭。<a id="a-4u"></a>五者一切法不可记说。<a id="a-4v"></a>如是五种当生胜解。<a id="a-4w"></a>如阎浮提地过微尘等数诸威仪道及作用处。<a id="a-4x"></a>如来悉无发悟亦无分别。<a id="a-4y"></a>然随众生心意。<a id="a-4z"></a>若时非时一切常转。<a id="a-50"></a>诸菩萨摩诃萨于此当生胜解。<a id="a-51"></a>星贺骚那儞缘起经云。<a id="a-52"></a>世尊释迦牟尼如来。<a id="a-53"></a>为化度有情作利益故。<a id="a-54"></a>于殑伽沙数劫中历修诸行现成正觉。<a id="a-55"></a>诸菩萨摩诃萨于此应生信解。<a id="a-56"></a>又世尊释迦牟尼如来。<a id="a-57"></a>于燃灯佛所得授记别。<a id="a-58"></a>于其中间历修胜行。<a id="a-59"></a>遍入诸佛境界。<a id="a-5A"></a>经无边际劫。<a id="a-5B"></a>乃至于今现成正觉。<a id="a-5C"></a>于此应生信解。<a id="a-5D"></a>又世尊释迦牟尼如来。<a id="a-5E"></a>见杀释种因缘为化度有情作利益故。<a id="a-5F"></a>经无边际劫历修胜行现成正觉。<a id="a-5G"></a>于此应生信解。<a id="a-5H"></a>是故当知。<a id="a-5I"></a>一切有情若发菩提心。<a id="a-5J"></a>此为难得。</p>
  <p id="a5K">问发菩提心实为难得。<a id="a-5L"></a>此复云何得发起邪。<a id="a-5M"></a>答多有经说。<a id="a-5N"></a>且依华严经云。<a id="a-5O"></a>世间有情若发阿耨多罗三藐三菩提心。<a id="a-5P"></a>实为难得。<a id="a-5Q"></a>当知菩提心如世间种子。<a id="a-5R"></a>以世间一切善法悉种植故。<a id="a-5S"></a>如一切佛法境界。<a id="a-5T"></a>一切恶作能尽烧故。<a id="a-5U"></a>犹如劫火。<a id="a-5V"></a>一切不善法能销坏故。<a id="a-5W"></a>犹如大地。<a id="a-5X"></a>一切义能成就故。<a id="a-5Y"></a>如摩尼宝王。<a id="a-5Z"></a>一切意乐悉圆满故。<a id="a-5a"></a>犹如贤瓶。<a id="a-5b"></a>拔出生死流故。<a id="a-5c"></a>如胜钩饵。<a id="a-5d"></a>一切世间天人阿修罗乃至一切佛法一切佛功德。<a id="a-5e"></a>皆悉称赞彼菩提心功德故。<a id="a-5f"></a>如佛塔庙。<a id="a-5g"></a>何以故。<a id="a-5h"></a>此中具有诸菩萨行胜境界故。<a id="a-5i"></a>又复此菩提心出生过去未来现在一切诸佛。<a id="a-5j"></a>善男子。<a id="a-5k"></a>譬如有药名铁金光。<a id="a-5l"></a>是药一两能化铁千两悉使成金。<a id="a-5m"></a>非彼千两铁而能坏此一两圣药。<a id="a-5n"></a>发菩提心者亦复如是。<a id="a-5o"></a>若能一发。<a id="a-5p"></a>一切智心微妙圣药善根回向智所摄受。<a id="a-5q"></a>能令一切业烦恼障悉成一切法一切智金。<a id="a-5r"></a>非彼一切业烦恼障而能染污一切智心。<a id="a-5s"></a>善男子。<a id="a-5t"></a>又如秉一灯炬入于暗室。<a id="a-5u"></a>随入室中彼百千年积集暗瞑。<a id="a-5v"></a>皆悉破灭洞然明照。<a id="a-5w"></a>发菩提心亦复如是。<a id="a-5x"></a>秉一切智心大光明炬。<a id="a-5y"></a>入于有情心意暗室。<a id="a-5z"></a>随入其中彼不可说百千劫已来积集一切业烦恼障。<a id="a-60"></a>无明黑暗皆悉销除。<a id="a-61"></a>以大智光出生明照。<a id="a-62"></a>善男子。<a id="a-63"></a>又如大龙王顶大如意妙宝王冠。<a id="a-64"></a>不为他怨敢来侵怖。<a id="a-65"></a>诸菩萨摩诃萨亦复如是。<a id="a-66"></a>顶菩提心及大悲心妙宝王冠。<a id="a-67"></a>不为一切恶趣诸恶敢来侵怖。<a id="a-68"></a>又如日月净圆光中极所照曜。<a id="a-69"></a>是中应现所有一切金银珍宝华鬘衣服胜妙乐具。<a id="a-6A"></a>总集彼等一切所有。<a id="a-6B"></a>皆不能与如意宝王等其价直。<a id="a-6C"></a>发菩提心亦复如是。<a id="a-6D"></a>极尽三世一切智智法界道场随所照曜。<a id="a-6E"></a>是中应现一切有情一切天人及彼一切声闻缘觉。<a id="a-6F"></a>若有漏若无漏。<a id="a-6G"></a>一切善根。<a id="a-6H"></a>皆不能与发菩提心自在宝王等其价直。<a id="a-6I"></a>又如牛羊之乳满大海中。<a id="a-6J"></a>若师子乳足迹之滴堕海中时。<a id="a-6K"></a>牛羊诸乳不能凝结亦不和合。<a id="a-6L"></a>菩提心亦复如是。<a id="a-6M"></a>不可说百千劫积集诸业烦恼。<a id="a-6N"></a>其犹大海。<a id="a-6O"></a>如来大丈夫师子发一切智心一滴之乳堕海中时。<a id="a-6P"></a>诸业烦恼永尽无余。<a id="a-6Q"></a>所有一切声闻缘觉解脱亦不和合。<a id="a-6R"></a>又如亲近勇猛之人一切怨恶不能侵害。<a id="a-6S"></a>发菩提心者亦复如是。<a id="a-6T"></a>若亲近勇猛菩萨一切恶作之怨不能侵害。<a id="a-6U"></a>又如残缺金刚之宝。<a id="a-6V"></a>虽有所损于众宝中亦复最胜。<a id="a-6W"></a>而能出过诸庄严具。<a id="a-6X"></a>彼金刚宝名亦不殒灭。<a id="a-6Y"></a>普能拯济诸有贫乏。<a id="a-6Z"></a>少分菩提心亦复如是。<a id="a-6a"></a>其犹残缺金刚之宝。<a id="a-6b"></a>虽未圆具。<a id="a-6c"></a>而亦出过一切声闻缘觉功德庄严。<a id="a-6d"></a>彼菩萨名亦不殒灭。<a id="a-6e"></a>能济贫乏无圣财者。<a id="a-6f"></a>胜军王问经云。<a id="a-6g"></a>佛言。<a id="a-6h"></a>大王。<a id="a-6i"></a>善哉善哉。<a id="a-6j"></a>汝能于佛法中爱乐希求。<a id="a-6k"></a>如汝大王。<a id="a-6l"></a>现今治化憍萨罗国。<a id="a-6m"></a>利益安乐一切人民。<a id="a-6n"></a>救拔济度安慰接引使归正道。<a id="a-6o"></a>而汝若能广利一切有情。<a id="a-6p"></a>令发一切智心圆满一切佛法趣证阿耨多罗三藐三菩提道。<a id="a-6q"></a>斯复大利。<a id="a-6r"></a>又复大王。<a id="a-6s"></a>彼只陀林常有无数百千圣贤。<a id="a-6t"></a>隐居其中生尊重想。<a id="a-6u"></a>大王。<a id="a-6v"></a>彼诸圣贤于正等觉有所乐欲有信有求有愿有称赞生随喜心。<a id="a-6w"></a>是诸圣贤若身语意极生信重。<a id="a-6x"></a>何以故。<a id="a-6y"></a>大王。<a id="a-6z"></a>而彼地方有无数百佛出现。<a id="a-70"></a>无数百转法轮。<a id="a-71"></a>无数百圣众相续得度。<a id="a-72"></a>如是乃至无数百千俱胝那庾多殑伽沙数诸佛出现。<a id="a-73"></a>转正法轮化度圣众。<a id="a-74"></a>如是彼诸圣贤。<a id="a-75"></a>皆悉发生菩提乐欲信求愿等。</p>
 </body>
</html>