<!doctype html>
<html id="z3IBWED1Ds" data-ver="486">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元续入藏诸论">
  <meta period="宋">
 </head>
 <body>
  <h1 id="a1">大乘宝要义论卷第三</h1>
  <p id="a2">入定不定印经云。<a id="a-3"></a>佛言。<a id="a-4"></a>妙吉祥。<a id="a-5"></a>假使有人于十方一切世界一切有情悉挑其目至满一劫。<a id="a-6"></a>若有善男子善女人。<a id="a-7"></a>于彼如上诸有情所起慈愍心。<a id="a-8"></a>悉使其目平复如故。<a id="a-9"></a>至满一劫。<a id="a-A"></a>妙吉祥。<a id="a-B"></a>若复有人。<a id="a-C"></a>于信解大乘菩萨所发清净心。<a id="a-D"></a>暂一观视者。<a id="a-E"></a>如是福蕴倍胜于前阿僧祇数。<a id="a-F"></a>假使有人遍往十方一切有情诸牢狱中。<a id="a-G"></a>悉为解除牢狱系缚。<a id="a-H"></a>而复令得转轮圣王或帝释天主上妙快乐。<a id="a-I"></a>妙吉祥。<a id="a-J"></a>若复有人。<a id="a-K"></a>于信解大乘菩萨所发清净心瞻仰赞叹。<a id="a-L"></a>如是福蕴倍胜于前阿僧祇数。<a id="a-M"></a>信力入印法门经云。<a id="a-N"></a>佛言。<a id="a-O"></a>妙吉祥。<a id="a-P"></a>若有善男子善女人。<a id="a-Q"></a>于一切世界极微尘等诸有情所。<a id="a-R"></a>日日常以天百味饮食及天妙衣。<a id="a-S"></a>于殑伽沙数等劫中普行布施。<a id="a-T"></a>若复有人。<a id="a-U"></a>于一优婆塞无异师尊具修十善业者。<a id="a-V"></a>当起是念。<a id="a-W"></a>此是学佛戒行人。<a id="a-X"></a>于一日中以一食施。<a id="a-Y"></a>如是福蕴倍胜于前阿僧祇数。<a id="a-Z"></a>如是次第。<a id="a-a"></a>若一苾刍。<a id="a-b"></a>若随信行人。<a id="a-c"></a>若随法行人。<a id="a-d"></a>乃至若缘觉。<a id="a-e"></a>倍倍供施。<a id="a-f"></a>若复有人但见一画佛形像或经夹中画如来像者。<a id="a-g"></a>如是福蕴倍胜于前阿僧祇数。<a id="a-h"></a>何况合掌尊重。<a id="a-i"></a>或以华香涂香灯明净心供养。<a id="a-j"></a>如是福蕴倍胜于前阿僧祇数。<a id="a-k"></a>复次若有于殑伽沙数等诸佛世尊及声闻众。<a id="a-l"></a>日日常以天百味饮食及天妙衣。<a id="a-m"></a>于殑伽沙数等劫中布施供养。<a id="a-n"></a>若复有人。<a id="a-o"></a>于一羊车行菩萨人所。<a id="a-p"></a>随于何佛种植善根。<a id="a-q"></a>净心具足者摄取是人。<a id="a-r"></a>于一日中以一食施。<a id="a-s"></a>如是福蕴倍胜于前阿僧祇数。<a id="a-t"></a>若有人于一切世界极微尘等诸羊车行菩萨人所。<a id="a-u"></a>日日常以天百味饮食及天妙衣。<a id="a-v"></a>于殑伽沙数等劫中布施供养。<a id="a-w"></a>若复有人。<a id="a-x"></a>于一象车行菩萨人所。<a id="a-y"></a>一日之中以一食施。<a id="a-z"></a>如是福蕴倍胜于前阿僧祇数。<a id="a-10"></a>若有人于一切世界极微尘等诸象车行菩萨人所。<a id="a-11"></a>日日常以天百味饮食及天妙衣。<a id="a-12"></a>于殑伽沙数等劫中布施供养。<a id="a-13"></a>若复有人。<a id="a-14"></a>于一日月神通行菩萨人所。<a id="a-15"></a>一日之中以一食施。<a id="a-16"></a>如是福蕴倍胜于前阿僧祇数。<a id="a-17"></a>若有人于一切世界极微尘等诸日月神通行菩萨人所。<a id="a-18"></a>日日常以天百味饮食及天妙衣。<a id="a-19"></a>于殑伽沙数等劫中布施供养。<a id="a-1A"></a>若复有人。<a id="a-1B"></a>于一声闻神通行菩萨人所。<a id="a-1C"></a>一日之中以一食施。<a id="a-1D"></a>如是福蕴倍胜于前阿僧祇数。<a id="a-1E"></a>若有人于一切世界极微尘等诸声闻神通行菩萨人所。<a id="a-1F"></a>日日常以天百味饮食及天妙衣。<a id="a-1G"></a>于殑伽沙数等劫中布施供养。<a id="a-1H"></a>若复有人。<a id="a-1I"></a>于一如来神通行菩萨人所。<a id="a-1J"></a>一日之中以一食施。<a id="a-1K"></a>如是福蕴倍胜于前阿僧祇数。</p>
  <p id="a1L">此中应问。<a id="a-1M"></a>何名羊车行菩萨人乃至如来神通行菩萨人邪。<a id="a-1N"></a>答如入定不定印经云。<a id="a-1O"></a>佛言。<a id="a-1P"></a>妙吉祥。<a id="a-1Q"></a>菩萨有五种行。<a id="a-1R"></a>所谓羊车行。<a id="a-1S"></a>象车行。<a id="a-1T"></a>日月神通行。<a id="a-1U"></a>声闻神通行。<a id="a-1V"></a>如来神通行。<a id="a-1W"></a>此中羊车行象车行二菩萨人。<a id="a-1X"></a>于阿耨多罗三藐三菩提有所退转。<a id="a-1Y"></a>其日月神通行声闻神通行如来神通行三菩萨人。<a id="a-1Z"></a>于阿耨多罗三藐三菩提不复退转。<a id="a-1a"></a>彼羊车行菩萨人。<a id="a-1b"></a>其复云何。<a id="a-1c"></a>譬如有人欲过五佛刹微尘数世界。<a id="a-1d"></a>乃自思念我当乘其羊车。<a id="a-1e"></a>念已即乘随路而去。<a id="a-1f"></a>时极长久历受勤苦行百由旬。<a id="a-1g"></a>忽为大风所吹退八十由旬。<a id="a-1h"></a>妙吉祥。<a id="a-1i"></a>于汝意云何。<a id="a-1j"></a>是人乘彼羊车。<a id="a-1k"></a>若经一劫。<a id="a-1l"></a>乃至不可说不可说劫。<a id="a-1m"></a>能过尔所世界或一世界不。<a id="a-1n"></a>妙吉祥言。<a id="a-1o"></a>不也世尊。<a id="a-1p"></a>若能过者无有是处。<a id="a-1q"></a>佛言。<a id="a-1r"></a>妙吉祥。<a id="a-1s"></a>如是如是。<a id="a-1t"></a>或有菩萨先发大菩提心已。<a id="a-1u"></a>后于大乘法中不持不诵。<a id="a-1v"></a>返于声闻法中爱乐修习同其称赞。<a id="a-1w"></a>受持读诵解释其义。<a id="a-1x"></a>复令他人持习解了。<a id="a-1y"></a>由是缘故智慧钝劣。<a id="a-1z"></a>于无上智道有所退转。<a id="a-20"></a>是菩萨虽先修习大菩提心慧根慧眼。<a id="a-21"></a>以其智慧成钝劣故有所坏失。<a id="a-22"></a>此名羊车行菩萨人。</p>
  <p id="a23">何名象车行菩萨人。<a id="a-24"></a>譬如有人欲过如前佛刹微尘数世界。<a id="a-25"></a>乃自思念。<a id="a-26"></a>我当乘其八支具足妙好象车。<a id="a-27"></a>念已即乘随路而去。<a id="a-28"></a>经于百年行二千由旬。<a id="a-29"></a>忽为大风所吹退千由旬。<a id="a-2A"></a>妙吉祥。<a id="a-2B"></a>于汝意云何。<a id="a-2C"></a>乃至是人能过一世界不。<a id="a-2D"></a>妙吉祥言。<a id="a-2E"></a>不也世尊。<a id="a-2F"></a>若能过者无有是处。<a id="a-2G"></a>佛言。<a id="a-2H"></a>妙吉祥。<a id="a-2I"></a>如是如是。<a id="a-2J"></a>或有菩萨先发大菩提心已。<a id="a-2K"></a>后于大乘法中不持不诵。<a id="a-2L"></a>返于声闻法中爱乐修习乃至持读解了。<a id="a-2M"></a>此名象车行菩萨人。<a id="a-2N"></a>何名日月神通行菩萨人。<a id="a-2O"></a>譬如有人欲过如前佛刹微尘数世界。<a id="a-2P"></a>乃至其人作日月神通行随路而去。<a id="a-2Q"></a>妙吉祥。<a id="a-2R"></a>于汝意云何。<a id="a-2S"></a>是人能过尔所世界不。<a id="a-2T"></a>妙吉祥白佛言。<a id="a-2U"></a>世尊。<a id="a-2V"></a>是人能过。<a id="a-2W"></a>时极长久历受勤苦。<a id="a-2X"></a>佛言。<a id="a-2Y"></a>妙吉祥。<a id="a-2Z"></a>如是如是。<a id="a-2a"></a>或有菩萨先发大菩提心已。<a id="a-2b"></a>不于声闻法中爱乐修习。<a id="a-2c"></a>乃至一四句偈亦不持读。<a id="a-2d"></a>唯于大乘法中爱乐读诵解释解了。<a id="a-2e"></a>此名日月神通行菩萨人。<a id="a-2f"></a>何名声闻神通行菩萨人。<a id="a-2g"></a>譬如有人欲过如前佛刹微尘数世界。<a id="a-2h"></a>乃至其人作声闻神通行随路而去。<a id="a-2i"></a>妙吉祥。<a id="a-2j"></a>于汝意云何。<a id="a-2k"></a>是人能过尔所世界不。<a id="a-2l"></a>妙吉祥白佛言。<a id="a-2m"></a>世尊。<a id="a-2n"></a>是人能过。<a id="a-2o"></a>佛言。<a id="a-2p"></a>妙吉祥。<a id="a-2q"></a>如是如是。<a id="a-2r"></a>或有菩萨发大菩提心已。<a id="a-2s"></a>于大乘法中爱乐修习。<a id="a-2t"></a>而复于他修大乘者信解大乘者持诵大乘者摄受大乘者诸菩萨所。<a id="a-2u"></a>信奉归向亲近于彼。<a id="a-2v"></a>希求大乘受持读诵。<a id="a-2w"></a>乃至值遇失命因缘。<a id="a-2x"></a>亦不暂时舍离大乘。<a id="a-2y"></a>而复于他修大乘者。<a id="a-2z"></a>以香华等尊重供养。<a id="a-30"></a>于未学菩萨亦不起慢心。<a id="a-31"></a>此名声闻神通行菩萨人。</p>
  <p id="a32">何名如来神通行菩萨人。<a id="a-33"></a>譬如有人欲过如前佛刹微尘数世界。<a id="a-34"></a>乃至其人求佛神通行随路而去。<a id="a-35"></a>妙吉祥。<a id="a-36"></a>于汝意云何。<a id="a-37"></a>是人速能过尔所世界不。<a id="a-38"></a>妙吉祥白佛言。<a id="a-39"></a>世尊是人一刹那间发是心时。<a id="a-3A"></a>即能速过尔所世界。<a id="a-3B"></a>佛言。<a id="a-3C"></a>妙吉祥。<a id="a-3D"></a>如是如是。<a id="a-3E"></a>或有菩萨发大菩提心已。<a id="a-3F"></a>乃至善解大乘最上甚深广大义理。<a id="a-3G"></a>常为救度一切有情。<a id="a-3H"></a>发大菩提心慈悲摄受。<a id="a-3I"></a>于六波罗蜜多四摄法等发勤勇心已。<a id="a-3J"></a>复令他人亦如是安住。<a id="a-3K"></a>此名如来神通行菩萨人。</p>
  <p id="a3L">此中应言。<a id="a-3M"></a>若有毁谤正法者。<a id="a-3N"></a>是即于法作其障难。<a id="a-3O"></a>斯极大罪。<a id="a-3P"></a>如般若波罗蜜多经云。<a id="a-3Q"></a>或有修菩萨乘者。<a id="a-3R"></a>虽曾得见百千俱胝那庾多诸佛如来。<a id="a-3S"></a>于诸佛所广行布施。<a id="a-3T"></a>乃至修习智慧。<a id="a-3U"></a>而起有所得心。<a id="a-3V"></a>虽往诸佛会中听受宣说般。<a id="a-3W"></a>若波罗蜜多不生尊重。<a id="a-3X"></a>若身若心悉不清净起染污慧成大罪业。<a id="a-3Y"></a>即于甚深般若波罗蜜多而生毁谤。<a id="a-3Z"></a>由谤此甚深般若波罗蜜多故。<a id="a-3a"></a>是即毁谤过去未来现在诸佛世尊及佛一切智。<a id="a-3b"></a>以是缘故是谓于法作大障难。<a id="a-3c"></a>此业相续堕大地狱。<a id="a-3d"></a>经俱胝那庾多百千岁。<a id="a-3e"></a>从一地狱出复入一地狱。<a id="a-3f"></a>如是展转数数成坏。<a id="a-3g"></a>地狱出已复堕饿鬼及畜生趣。<a id="a-3h"></a>舍利子白佛言。<a id="a-3i"></a>世尊。<a id="a-3j"></a>此障正法罪业相续当堕五无间地狱。<a id="a-3k"></a>今可说是校量罪业为不可说邪。<a id="a-3l"></a>佛言。<a id="a-3m"></a>止舍利子。<a id="a-3n"></a>汝不应说。</p>
  <p id="a3o">复次诸修菩萨行者有多种魔事。<a id="a-3p"></a>如般若波罗蜜多经云。<a id="a-3q"></a>复次须菩提。<a id="a-3r"></a>若有建立诸名字者。<a id="a-3s"></a>菩萨当知。<a id="a-3t"></a>是为魔事。<a id="a-3u"></a>若有魔来诣菩萨所作如是说。<a id="a-3v"></a>汝此菩萨现成正觉建立是名。<a id="a-3w"></a>菩萨尔时随起伺察。<a id="a-3x"></a>若住不退转相。<a id="a-3y"></a>即彼魔异不得其便。<a id="a-3z"></a>若起解心谓我得记。<a id="a-40"></a>即生慢意。<a id="a-41"></a>于余菩萨所乃起欺慢。<a id="a-42"></a>此是恶魔巧以方便欲令菩萨远离般若。<a id="a-43"></a>善友不摄恶友随逐。<a id="a-44"></a>或堕声闻地。<a id="a-45"></a>或堕缘觉地。<a id="a-46"></a>起欺慢相应心者。<a id="a-47"></a>获罪甚重过四根本。<a id="a-48"></a>菩萨当知。<a id="a-49"></a>此为魔事。<a id="a-4A"></a>妙吉祥神通游戏经云。<a id="a-4B"></a>妙吉祥言。<a id="a-4C"></a>天子。<a id="a-4D"></a>随有事业成此。<a id="a-4E"></a>皆是魔事。<a id="a-4F"></a>若其所求若有所取若有所舍。<a id="a-4G"></a>皆是魔事。<a id="a-4H"></a>若有所欲若有想像若有领纳若有计度。<a id="a-4I"></a>皆是魔事。<a id="a-4J"></a>又复天子。<a id="a-4K"></a>若于菩提心有所取着。<a id="a-4L"></a>皆是魔事。<a id="a-4M"></a>于布施持戒忍辱精进禅定智慧诸心有所取着。<a id="a-4N"></a>皆是魔事。<a id="a-4O"></a>又施起慢心戒住分别忍生忿恚精进戏论禅定取相智慧作意。<a id="a-4P"></a>此等皆是魔事。<a id="a-4Q"></a>若起厌舍心乐居寂静。<a id="a-4R"></a>此是魔事。<a id="a-4S"></a>若于少欲知足头陀功德起领解意。<a id="a-4T"></a>此是魔事。<a id="a-4U"></a>若行于空若行无相若行无愿若行无戏论若行远离。<a id="a-4V"></a>于如来言教所行起我慢意有所分别。<a id="a-4W"></a>皆是魔事。<a id="a-4X"></a>天子。<a id="a-4Y"></a>乃至若有分别若无分别见闻觉知想念生时。<a id="a-4Z"></a>皆是魔事。<a id="a-4a"></a>天子问言。<a id="a-4b"></a>妙吉祥。<a id="a-4c"></a>是诸魔事何因所起。<a id="a-4d"></a>妙吉祥言。<a id="a-4e"></a>天子。<a id="a-4f"></a>诸魔事者。<a id="a-4g"></a>皆从增上相应所起。<a id="a-4h"></a>何以故。<a id="a-4i"></a>而诸魔事于增上相应法中伺求其便。<a id="a-4j"></a>若非相应胜法魔何所作。<a id="a-4k"></a>天子言。<a id="a-4l"></a>妙吉祥。<a id="a-4m"></a>何等是菩萨增上相应。<a id="a-4n"></a>何等是不相应。<a id="a-4o"></a>妙吉祥言。<a id="a-4p"></a>天子。<a id="a-4q"></a>若二法相应是即增上相应。<a id="a-4r"></a>何以故。<a id="a-4s"></a>以二法相应是为世间和合依止。<a id="a-4t"></a>此增上相应即是正相应增语。<a id="a-4u"></a>此正相应即是不相应增语。<a id="a-4v"></a>此不相应即是无戏论增语。<a id="a-4w"></a>此无戏论即是正相应增语。<a id="a-4x"></a>若相应若不相应。<a id="a-4y"></a>是中建立。<a id="a-4z"></a>是故天子。<a id="a-50"></a>无眼相应无色相应。<a id="a-51"></a>乃至无意相应无法相应。<a id="a-52"></a>此说名为菩萨正相应。</p>
  <p id="a53">复次天子。<a id="a-54"></a>当知诸菩萨有二十种法随起魔事令魔勇悍。<a id="a-55"></a>何等二十。<a id="a-56"></a>一者于修解脱事业者。<a id="a-57"></a>于怖畏生死者。<a id="a-58"></a>于修相应胜行者。<a id="a-59"></a>方便亲近承事供养。<a id="a-5A"></a>此等皆是菩萨魔事。<a id="a-5B"></a>二者若但观空弃舍有情。<a id="a-5C"></a>是菩萨魔事。<a id="a-5D"></a>三者但观无为于有为善根而生懈倦。<a id="a-5E"></a>是菩萨魔事。<a id="a-5F"></a>四者虽起定意而不修定行。<a id="a-5G"></a>是菩萨魔事。<a id="a-5H"></a>五者说法者乐说听者不起大悲。<a id="a-5I"></a>是菩萨魔事。<a id="a-5J"></a>六者于有戒有德人所求行布施。<a id="a-5K"></a>于破戒人所而生毁谤。<a id="a-5L"></a>是菩萨魔事。<a id="a-5M"></a>七者乐说声闻缘觉言论隐覆大乘言论。<a id="a-5N"></a>是菩萨魔事。<a id="a-5O"></a>八者隐覆甚深言论乐说种类言论。<a id="a-5P"></a>是菩萨魔事。<a id="a-5Q"></a>九者虽知菩萨道。<a id="a-5R"></a>而不求修波罗蜜多道。<a id="a-5S"></a>是菩萨魔事。<a id="a-5T"></a>十者以称赞增上相应语言。<a id="a-5U"></a>与不相应诸有情类而为教示。<a id="a-5V"></a>是菩萨魔事。<a id="a-5W"></a>十一者虽种植善根而背菩提心。<a id="a-5X"></a>是菩萨魔事。<a id="a-5Y"></a>十二者虽于相应观行相续所行。<a id="a-5Z"></a>而不为诸有情如应教示。<a id="a-5a"></a>是菩萨魔事。<a id="a-5b"></a>十三者虽求尽彼无余烦恼。<a id="a-5c"></a>于生死相续烦恼厌弃。<a id="a-5d"></a>是菩萨魔事。<a id="a-5e"></a>十四者虽复伺察胜慧。<a id="a-5f"></a>而不取大悲所缘之境。<a id="a-5g"></a>是菩萨魔事。<a id="a-5h"></a>十五者于一切善行若不具方便。<a id="a-5i"></a>是菩萨魔事。<a id="a-5j"></a>十六者虽复希求菩萨藏法。<a id="a-5k"></a>而乐受持路伽邪陀外道典籍。<a id="a-5l"></a>是菩萨魔事。<a id="a-5m"></a>十七者虽复多闻于所闻法。<a id="a-5n"></a>而常秘惜不令他知。<a id="a-5o"></a>是菩萨魔事。<a id="a-5p"></a>十八者虽复多闻以世间缘为他说授。<a id="a-5q"></a>贸取其财为无义利。<a id="a-5r"></a>是菩萨魔事。<a id="a-5s"></a>十九者于住大乘诸法师所而不亲近尊重承事。<a id="a-5t"></a>返于住彼声闻缘觉乘人非同分者同其称赞。<a id="a-5u"></a>是菩萨魔事。<a id="a-5v"></a>二十者若时菩萨恃有财宝威德富盛。<a id="a-5w"></a>若天帝释。<a id="a-5x"></a>若梵王。<a id="a-5y"></a>若护世。<a id="a-5z"></a>若王及长者。<a id="a-60"></a>皆不亲近尊重承事。<a id="a-61"></a>以威德富盛故。<a id="a-62"></a>是菩萨魔事。<a id="a-63"></a>此等是为菩萨二十种法随起魔事令魔勇悍。<a id="a-64"></a>海意经云。<a id="a-65"></a>若有菩萨具大名称。<a id="a-66"></a>富盛自在种族高胜。<a id="a-67"></a>眷属广多具有福行。<a id="a-68"></a>由如是故而生懈怠。<a id="a-69"></a>不以智求相应胜行。<a id="a-6A"></a>骄倨放逸。<a id="a-6B"></a>或见菩萨出家圆满常以智行求相应法。<a id="a-6C"></a>悍劳忍苦大风大热。<a id="a-6D"></a>悉能甘受。<a id="a-6E"></a>血肉销瘦容貌丑恶。<a id="a-6F"></a>而前菩萨如是见彼胜功能已生欺慢意。<a id="a-6G"></a>彼有善说而不听受。<a id="a-6H"></a>而复增起骄倨痴慢。<a id="a-6I"></a>此为菩萨魔力钩制。</p>
  <p id="a6J">又云。<a id="a-6K"></a>有四种法能于大乘而为障难。<a id="a-6L"></a>一者显露己德。<a id="a-6M"></a>二者隐覆他德。<a id="a-6N"></a>三者我慢炽盛。<a id="a-6O"></a>四者忿恚坚固。<a id="a-6P"></a>又诸菩萨勿应以发菩提心便为喜足。<a id="a-6Q"></a>然当广修相应胜行。</p>
  <p id="a6R">此中应问。<a id="a-6S"></a>在家菩萨云何所行。<a id="a-6T"></a>答如勇授长者问经云。<a id="a-6U"></a>佛言。<a id="a-6V"></a>长者。<a id="a-6W"></a>在家菩萨虽处其家。<a id="a-6X"></a>常修正士所行诸业。<a id="a-6Y"></a>非正士所行而实不作。<a id="a-6Z"></a>依法受用不以非法。<a id="a-6a"></a>艰苦希求正命自资。<a id="a-6b"></a>不以邪命而活。<a id="a-6c"></a>不恼他人。<a id="a-6d"></a>自所得利虽常受用起无常观。<a id="a-6e"></a>广以实法而行布施大舍无吝。<a id="a-6f"></a>尊事父母。<a id="a-6g"></a>于妻子奴婢及作事人乃至朋友知识。<a id="a-6h"></a>常以正法而相教示。<a id="a-6i"></a>又复何等是在家菩萨不正所行。<a id="a-6j"></a>如出家障难经云。<a id="a-6k"></a>佛告尊者大名言。<a id="a-6l"></a>汝今当知。<a id="a-6m"></a>诸生盲者。<a id="a-6n"></a>聋者哑者。<a id="a-6o"></a>及旋陀罗不知乐者。<a id="a-6p"></a>多毁谤者。<a id="a-6q"></a>谄曲者。<a id="a-6r"></a>不男者。<a id="a-6s"></a>常为仆使者。<a id="a-6t"></a>转女人身者。<a id="a-6u"></a>驼驴猪狗乃至毒蛇。<a id="a-6v"></a>如是等类。<a id="a-6w"></a>世世生生于佛教中不生爱乐。<a id="a-6x"></a>又复大名。<a id="a-6y"></a>在家菩萨若有四种法者。<a id="a-6z"></a>是为难事。<a id="a-70"></a>一者于先佛所曾种善根诸有情类。<a id="a-71"></a>及求出离心者。<a id="a-72"></a>乐圣道心者。<a id="a-73"></a>于彼若作障难。<a id="a-74"></a>此为在家菩萨第一难事。<a id="a-75"></a>二者贪着财宝子息眷属不信业报。<a id="a-76"></a>若男若女若妻子等诸亲眷属。<a id="a-77"></a>于富贵中舍欲出家者。<a id="a-78"></a>若于彼等作障难者。<a id="a-79"></a>此为在家菩萨第二难事。<a id="a-7A"></a>三者在家菩萨毁谤正法。<a id="a-7B"></a>未闻之法虽复听受。<a id="a-7C"></a>闻已不信返生毁谤。<a id="a-7D"></a>此为在家菩萨第三难事。<a id="a-7E"></a>四者于具戒德沙门婆罗门所起损害心。<a id="a-7F"></a>及多种过失心。<a id="a-7G"></a>此为在家菩萨第四难事。<a id="a-7H"></a>如是四种及别别起诸障难法。<a id="a-7I"></a>皆是在家菩萨乃至世世所生而为难事。<a id="a-7J"></a>如有一人堕秽污井。<a id="a-7K"></a>乃谓余人言。<a id="a-7L"></a>快哉此井。<a id="a-7M"></a>有清洁水。<a id="a-7N"></a>余人闻已于秽水中起清水想。<a id="a-7O"></a>不以秽污为不清净。<a id="a-7P"></a>诸染欲有情亦复如是。<a id="a-7Q"></a>自染欲泥。<a id="a-7R"></a>而复教令他人亦染。<a id="a-7S"></a>自嗅恶香教他亦然。<a id="a-7T"></a>自堕贪嗔痴等诸险难处。<a id="a-7U"></a>而复教令他人亦堕。<a id="a-7V"></a>又如有人获其怨对弃掷火坑。<a id="a-7W"></a>是火猛焰高七人量无薪无烟。<a id="a-7X"></a>诸染欲者亦复如是。<a id="a-7Y"></a>亲近女人赞说欲事堕欲火坑。<a id="a-7Z"></a>而复教令他人亦堕。<a id="a-7a"></a>使彼堕已病苦忧恼常所侵逼。<a id="a-7b"></a>又如一人教令余人登刀锋山受其快乐。<a id="a-7c"></a>而复谓言。<a id="a-7d"></a>是山平坦无复巇险。<a id="a-7e"></a>可登其山受于快乐。<a id="a-7f"></a>世间父母爱恋子息亦复如是。<a id="a-7g"></a>以爱子故于欲染事随生取着。<a id="a-7h"></a>而欲染法其实大恶。<a id="a-7i"></a>犹如毒蛇。<a id="a-7j"></a>是人染心。<a id="a-7k"></a>于彼妻前。<a id="a-7l"></a>返以美言赞说欲事。<a id="a-7m"></a>彼三恶趣极大险怖。<a id="a-7n"></a>亦以美言返为善说。<a id="a-7o"></a>作是说者。<a id="a-7p"></a>当堕地狱饿鬼畜生道中。</p>
 </body>
</html>