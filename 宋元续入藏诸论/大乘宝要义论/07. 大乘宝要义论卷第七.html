<!doctype html>
<html id="z3IBWEI1Dw" data-ver="450">
 <head>
  <meta charset="utf-8">
  <meta author="法护">
  <meta library="龙藏">
  <meta catalog="宋元续入藏诸论">
  <meta period="宋">
 </head>
 <body>
  <h1 id="a1">大乘宝要义论卷第七</h1>
  <p id="a2">如华严经云。<a id="a-3"></a>大毗卢遮那解脱吉祥世界中。<a id="a-4"></a>普遍智焰功德幢王如来。<a id="a-5"></a>建立无量有情住声闻地。<a id="a-6"></a>无量有情成熟缘觉菩提。<a id="a-7"></a>无量有情成熟迅疾辩才出生菩提。<a id="a-8"></a>无量有情成熟无垢精进幢出生菩提。<a id="a-9"></a>无量有情成熟法辩才出生菩提。<a id="a-A"></a>无量有情成熟根清净辩才出生菩提。<a id="a-B"></a>无量有情成熟十力诸行圆满出生菩提。<a id="a-C"></a>无量有情安住法城现前境界一乘出生菩提。<a id="a-D"></a>无量有情于一切处随现种种神通一乘理法出生菩提。<a id="a-E"></a>无量有情建立诸行普摄无量方便出生菩提。<a id="a-F"></a>无量有情安住三摩地分位理法出生菩提。<a id="a-G"></a>无量有情安住一切所缘境界清净道场理法出生菩提。<a id="a-H"></a>无量有情发菩萨菩提心。<a id="a-I"></a>无量有情住菩萨道。<a id="a-J"></a>无量有情安住清净波罗蜜多道。<a id="a-K"></a>无量有情住菩萨初地乃至住于菩萨十地。</p>
  <p id="aL">此中应知。<a id="a-M"></a>菩萨常以正法摄受一切。<a id="a-N"></a>何等是正法摄受。<a id="a-O"></a>如信力入印法门经云。<a id="a-P"></a>佛言。<a id="a-Q"></a>妙吉祥。<a id="a-R"></a>正法摄受故即菩萨摄受。<a id="a-S"></a>菩萨摄受故即正法摄受。<a id="a-T"></a>正法摄受故一切有情摄受。<a id="a-U"></a>一切有情摄受故即佛种不断所作成就。<a id="a-V"></a>又若欲令佛种不断。<a id="a-W"></a>欲破一切有情诸业烦恼。<a id="a-X"></a>欲闭一切恶趣之门。<a id="a-Y"></a>欲受无量无数转轮圣王上妙快乐。<a id="a-Z"></a>及梵王帝释护世等乐。<a id="a-a"></a>欲断一切恶魔罥索。<a id="a-b"></a>乃至欲成阿耨多罗三藐三菩提果者。<a id="a-c"></a>悉当以其正法摄受。<a id="a-d"></a>此中应问。<a id="a-e"></a>初发心菩萨以少善根。<a id="a-f"></a>彼当云何摄受正法。<a id="a-g"></a>如菩萨藏经云。<a id="a-h"></a>菩萨若具四种法者。<a id="a-i"></a>彼即不减菩提。<a id="a-j"></a>转生当作转轮圣王。<a id="a-k"></a>如其愿力即得一切善根。<a id="a-l"></a>随转得如大力坚固那罗延身。<a id="a-m"></a>彼得转轮圣王已修四梵行。<a id="a-n"></a>生于梵世为梵天主。<a id="a-o"></a>何等为四。<a id="a-p"></a>一者菩萨若见如来塔庙故坏。<a id="a-q"></a>发勤勇心而为治饰。<a id="a-r"></a>乃至以一泥团作其供献。<a id="a-s"></a>二者于四衢道或阛阓之所建立如来高显妙塔。<a id="a-t"></a>或冢庙像。<a id="a-u"></a>或随立幢相。<a id="a-v"></a>或但竖刹竿。<a id="a-w"></a>或安如来形像。<a id="a-x"></a>或别别安布如来诸相。<a id="a-y"></a>所谓转法轮相。<a id="a-z"></a>或复踰城出家之相。<a id="a-10"></a>或菩提树下成正觉相。<a id="a-11"></a>或现大神通降魔车相。<a id="a-12"></a>或示现入大涅槃相。<a id="a-13"></a>或忉利天下降之相。<a id="a-14"></a>三者若见声闻弟子众中有离间者为作和合。<a id="a-15"></a>四者于如来教中。<a id="a-16"></a>若见正法欲减灭时。<a id="a-17"></a>乃至一四句偈勇力护持。<a id="a-18"></a>使彼流通令不忘失。<a id="a-19"></a>又于正法或说法师皆为摄受。<a id="a-1A"></a>乃至损弃身命终不舍法。<a id="a-1B"></a>宝云经云。<a id="a-1C"></a>佛言。<a id="a-1D"></a>善男子。<a id="a-1E"></a>菩萨若具十种法者。<a id="a-1F"></a>即能摄受正法。<a id="a-1G"></a>何等为十。<a id="a-1H"></a>一者于后末世后五百岁正法减时。<a id="a-1I"></a>如来教中起杂乱事。<a id="a-1J"></a>而诸有情多住邪道。<a id="a-1K"></a>息灭智灯无正师授。<a id="a-1L"></a>尔时应以广大经典。<a id="a-1M"></a>具大威力摄广大义。<a id="a-1N"></a>如一切法母者尊重供养。<a id="a-1O"></a>受持读诵宣说解释。<a id="a-1P"></a>二者以甚深经为他演说。<a id="a-1Q"></a>解释开示使其解了。<a id="a-1R"></a>三者于修正道人所发生欢喜清净之心。<a id="a-1S"></a>四者得欢喜已为彼摄受。<a id="a-1T"></a>五者以无著心为他说法使其听受。<a id="a-1U"></a>六者于说法人所起师尊想。<a id="a-1V"></a>七者于其正法起甘露想。<a id="a-1W"></a>八者又于正法如良药想。<a id="a-1X"></a>九者不惜身命希求正法。<a id="a-1Y"></a>十者以所得法如说修行。<a id="a-1Z"></a>是为十法。<a id="a-1a"></a>寂静决定神变经云。<a id="a-1b"></a>佛言。<a id="a-1c"></a>贤护。<a id="a-1d"></a>菩萨若具四种法者。<a id="a-1e"></a>即能摄受正法。<a id="a-1f"></a>何等为四。<a id="a-1g"></a>一者于自快乐而不爱着。<a id="a-1h"></a>二者施于他人上妙快乐。<a id="a-1i"></a>三者具大悲心。<a id="a-1j"></a>四者求法无厌。<a id="a-1k"></a>彼经又云。<a id="a-1l"></a>过去世时无垢威光王。<a id="a-1m"></a>于大高如来所。<a id="a-1n"></a>千岁之中种诸善根。<a id="a-1o"></a>以一切乐具供养彼佛。<a id="a-1p"></a>及以四事给施八万四千诸苾刍众。<a id="a-1q"></a>如是过千岁已。<a id="a-1r"></a>彼大高如来告无垢威光王言。<a id="a-1s"></a>大王。<a id="a-1t"></a>如是满足千岁于如来所行诸施法。<a id="a-1u"></a>若比勤行求法菩萨一出入息中所有善根。<a id="a-1v"></a>百分不及一。<a id="a-1w"></a>乃至乌波尼杀昙分亦不及一。<a id="a-1x"></a>何况于正法中乃至一四句偈勤行宣说解释其义。<a id="a-1y"></a>彼福边际我不能说。<a id="a-1z"></a>大王。<a id="a-20"></a>且置是事。<a id="a-21"></a>正使如是满足千岁。<a id="a-22"></a>尽诸所有布施供养。<a id="a-23"></a>总以为聚施一游方苾刍。<a id="a-24"></a>如是或施诸苾刍众。<a id="a-25"></a>若于勤行宣说讲授菩萨所。<a id="a-26"></a>以乐法故于彼尊重。<a id="a-27"></a>起于净信持以饮食。<a id="a-28"></a>生如是心。<a id="a-29"></a>我为求正。<a id="a-2A"></a>法故以此饮食而为献施。<a id="a-2B"></a>以前布施之法比此善根。<a id="a-2C"></a>百分不及一。<a id="a-2D"></a>乃至乌波尼杀昙分亦不及一。<a id="a-2E"></a>如来秘密经云。<a id="a-2F"></a>所有菩萨福蕴。<a id="a-2G"></a>若比摄受正法福蕴。<a id="a-2H"></a>此复倍多。<a id="a-2I"></a>正使一切诸佛勤劬宣说经俱胝劫。<a id="a-2J"></a>尚不能得受持正法福蕴边际。<a id="a-2K"></a>何等正法。<a id="a-2L"></a>如胜鬘师子吼经云。<a id="a-2M"></a>此正法者即是大乘增语。<a id="a-2N"></a>何以故。<a id="a-2O"></a>大乘出生声闻缘觉之乘及世出世间一切。<a id="a-2P"></a>善法故。<a id="a-2Q"></a>法集经云。<a id="a-2R"></a>彼正法摄受者。<a id="a-2S"></a>所谓于一切如来诸说甚深甚深经典。<a id="a-2T"></a>宣说讲授专注思惟。<a id="a-2U"></a>是为正法摄受。<a id="a-2V"></a>当知诸菩萨。<a id="a-2W"></a>若依著有所得行。<a id="a-2X"></a>虽经无量时供养诸如来。<a id="a-2Y"></a>于彼彼佛所然不得授记。<a id="a-2Z"></a>况复成菩提。<a id="a-2a"></a>如梵王问经云。<a id="a-2b"></a>佛言。<a id="a-2c"></a>大梵。<a id="a-2d"></a>我于一劫若过一劫。<a id="a-2e"></a>宣说彼彼如来名字。<a id="a-2f"></a>若我供养是诸如来。<a id="a-2g"></a>或复于彼我修梵行及修六波罗蜜多。<a id="a-2h"></a>我于彼彼佛所未得授记。<a id="a-2i"></a>何以故。<a id="a-2j"></a>我于有所得行而依着故。<a id="a-2k"></a>若我尔时于然灯如来所。<a id="a-2l"></a>才见彼佛即得无生法忍。<a id="a-2m"></a>彼佛世尊与我授起。<a id="a-2n"></a>我于尔时超过一切有所得行。<a id="a-2o"></a>而复圆满六波罗蜜多。<a id="a-2p"></a>于甚深法中能生信解。<a id="a-2q"></a>所有诸菩萨自利利他最胜诸行。<a id="a-2r"></a>悉得周毕。<a id="a-2s"></a>大集经月藏品云。<a id="a-2t"></a>佛言。<a id="a-2u"></a>月藏。<a id="a-2v"></a>彼胜义谛即能成就阿耨多罗三藐三菩提。<a id="a-2w"></a>不共一切声闻缘觉所有。<a id="a-2x"></a>是故世俗谛不能成就阿耨多罗三藐三菩提最上善根及办诸胜行。<a id="a-2y"></a>月藏如人持以爝火不能枯涸甚深大海。<a id="a-2z"></a>彼世俗谛亦复如是。<a id="a-30"></a>尚不能涸自烦恼海。<a id="a-31"></a>况复为他诸有情类。<a id="a-32"></a>此中何能信解甚深之法。<a id="a-33"></a>如菩萨藏经云。<a id="a-34"></a>菩萨有二种慧。<a id="a-35"></a>一者从他声闻。<a id="a-36"></a>二者自心深固作意。<a id="a-37"></a>此中何等是从他声闻。<a id="a-38"></a>若有菩萨虽复乐修诸相应行。<a id="a-39"></a>然于菩萨藏正法不乐听受。<a id="a-3A"></a>又不乐闻诸圣法律。<a id="a-3B"></a>于定中少味而为喜足。<a id="a-3C"></a>慢心炽盛故堕增上慢。<a id="a-3D"></a>而彼菩萨不能解脱生老病死忧悲苦恼。<a id="a-3E"></a>亦不解脱六趣轮回。<a id="a-3F"></a>又复不能解脱苦蕴。<a id="a-3G"></a>以彼缘故如来说言从他声闻。<a id="a-3H"></a>而此所闻不能解脱老死等法。<a id="a-3I"></a>何等是为深固作意。<a id="a-3J"></a>所谓菩萨自作是学。<a id="a-3K"></a>无所有法而可和合非不和合。<a id="a-3L"></a>是深固行。<a id="a-3M"></a>此深固行即是非行增语。<a id="a-3N"></a>彼如是声。<a id="a-3O"></a>若前际若后际。<a id="a-3P"></a>如实伺察。<a id="a-3Q"></a>从何所生复从何灭。<a id="a-3R"></a>又若言说若义理。<a id="a-3S"></a>若断若证。<a id="a-3T"></a>若已说若当说。<a id="a-3U"></a>彼等一切如实伺察。<a id="a-3V"></a>无过去相无未来相无现在相可得。<a id="a-3W"></a>即一切法自性寂灭。<a id="a-3X"></a>自性寂静自性圆满。<a id="a-3Y"></a>毕究无生无起无实。<a id="a-3Z"></a>应观诸法毕竟涅槃。<a id="a-3a"></a>若如是观即无所观亦非无观。<a id="a-3b"></a>此名正观。<a id="a-3c"></a>况复一切法如实可观邪。<a id="a-3d"></a>是即无所观。<a id="a-3e"></a>此无所观亦即无生增语。<a id="a-3f"></a>若一切法无生即不越正理。<a id="a-3g"></a>若一切法平等即佛法平等。<a id="a-3h"></a>如是所说。<a id="a-3i"></a>是为不越。<a id="a-3j"></a>正理。<a id="a-3k"></a>此说名为深固作意。<a id="a-3l"></a>如是乃能解入最上甚深正法。<a id="a-3m"></a>父子合集经云。<a id="a-3n"></a>佛告净饭王言。<a id="a-3o"></a>大王。<a id="a-3p"></a>若或空劫时中。<a id="a-3q"></a>或有梵天楼阁出现于前。<a id="a-3r"></a>七宝所成彼坚实性。<a id="a-3s"></a>若生起时从何所来。<a id="a-3t"></a>如是欲界他化自在天。<a id="a-3u"></a>化乐天。<a id="a-3v"></a>兜率天。<a id="a-3w"></a>夜摩天。<a id="a-3x"></a>忉利天。<a id="a-3y"></a>四大王天。<a id="a-3z"></a>是等诸天楼阁悉现七宝所成。<a id="a-40"></a>又铁围山大铁围山。<a id="a-41"></a>坚实一聚金刚所成。<a id="a-42"></a>是等诸山彼坚实性从何所来。<a id="a-43"></a>又须弥山。<a id="a-44"></a>儞民达啰山。<a id="a-45"></a>持双山。<a id="a-46"></a>持轴山。<a id="a-47"></a>持金刚山。<a id="a-48"></a>朅那里酟山。<a id="a-49"></a>尾那怛酤山。<a id="a-4A"></a>马耳山。<a id="a-4B"></a>善见山。<a id="a-4C"></a>大善见山。<a id="a-4D"></a>乌咎誐卢山。<a id="a-4E"></a>香醉山雪山。<a id="a-4F"></a>及余黑山。<a id="a-4G"></a>悉现于前。<a id="a-4H"></a>乃至一切三千大千世界。<a id="a-4I"></a>而悉出现。<a id="a-4J"></a>且彼须弥山王去地八万由旬。<a id="a-4K"></a>其坚实性悉集现前从何所来。<a id="a-4L"></a>大王。<a id="a-4M"></a>若此世界成后。<a id="a-4N"></a>大地火然。<a id="a-4O"></a>大水漂流。<a id="a-4P"></a>大风鼓击。<a id="a-4Q"></a>其火亘空所有烟烬悉无所现。<a id="a-4R"></a>如酥或油投火中烧亦无烟烬。<a id="a-4S"></a>其水漂时无余可得。<a id="a-4T"></a>如盐投水而悉混融亦无有余。<a id="a-4U"></a>其风鼓击无少物可现。<a id="a-4V"></a>如毗岚风当吹鼓时。<a id="a-4W"></a>何有飞鸟而可得现。<a id="a-4X"></a>此三千大千世界亦复如是。<a id="a-4Y"></a>火然水漂风鼓之时。<a id="a-4Z"></a>无余可见。<a id="a-4a"></a>彼坚实性如是坏灭。<a id="a-4b"></a>从何所去。<a id="a-4c"></a>此说外地界内地界亦然。<a id="a-4d"></a>及余诸界若内若外亦复如是。<a id="a-4e"></a>是故一切法生时无所从来。<a id="a-4f"></a>灭时亦无所去。<a id="a-4g"></a>彼等有生决定皆空。<a id="a-4h"></a>生已亦复自性皆空。<a id="a-4i"></a>阿阇世王经云。<a id="a-4j"></a>尔时阿阇世王。<a id="a-4k"></a>于其宫中饭佛世尊及诸菩萨声闻大众。<a id="a-4l"></a>盥手涤器已。<a id="a-4m"></a>于妙吉祥菩萨之前。<a id="a-4n"></a>肃恭而坐听受正法。<a id="a-4o"></a>王言。<a id="a-4p"></a>菩萨愿今为我解除恶作。<a id="a-4q"></a>妙吉祥言。<a id="a-4r"></a>大王。<a id="a-4s"></a>假使殑伽沙数等诸佛世尊亦复不能为汝解除恶作。<a id="a-4t"></a>阿阇世王闻是语已惊怖无救烟绝躄地。<a id="a-4u"></a>是时尊者大迦葉即告王言。<a id="a-4v"></a>止止大王。<a id="a-4w"></a>勿生惊怖。<a id="a-4x"></a>此妙吉祥菩萨善能为汝说自因缘。<a id="a-4y"></a>应作是问。<a id="a-4z"></a>以何缘故菩萨作如是说。<a id="a-50"></a>时阿阇世王从地徐起。<a id="a-51"></a>白妙吉祥菩萨言。<a id="a-52"></a>以何缘故菩萨作如是说。<a id="a-53"></a>妙吉祥言。<a id="a-54"></a>大王。<a id="a-55"></a>于汝意云何。<a id="a-56"></a>汝心有所缘观佛世尊邪。<a id="a-57"></a>王言。<a id="a-58"></a>不也。<a id="a-59"></a>妙吉祥言。<a id="a-5A"></a>汝今云何观心生邪。<a id="a-5B"></a>王言。<a id="a-5C"></a>不也。<a id="a-5D"></a>妙吉祥言。<a id="a-5E"></a>观心灭邪。<a id="a-5F"></a>王言。<a id="a-5G"></a>不也。<a id="a-5H"></a>妙吉祥言。<a id="a-5I"></a>观有为法邪。<a id="a-5J"></a>王言。<a id="a-5K"></a>不也。<a id="a-5L"></a>妙吉祥言。<a id="a-5M"></a>观佛世尊于有为法有表示邪。<a id="a-5N"></a>王言。<a id="a-5O"></a>不也。<a id="a-5P"></a>妙吉祥言。<a id="a-5Q"></a>大王。<a id="a-5R"></a>于汝意云何。<a id="a-5S"></a>若诸法中无法可观者。<a id="a-5T"></a>而容有法可解除邪。<a id="a-5U"></a>王言。<a id="a-5V"></a>不也。<a id="a-5W"></a>妙吉祥言。<a id="a-5X"></a>大王。<a id="a-5Y"></a>以此缘故我作是说。<a id="a-5Z"></a>假使殑伽沙数等诸佛世尊亦不能为汝解除恶作。<a id="a-5a"></a>复次大王。<a id="a-5b"></a>若此空中或烟或尘欲染虚空。<a id="a-5c"></a>于汝意云何是彼烟尘能染空不。<a id="a-5d"></a>王言。<a id="a-5e"></a>不也。<a id="a-5f"></a>妙吉祥言。<a id="a-5g"></a>大王。<a id="a-5h"></a>又或有人作如是言。<a id="a-5i"></a>我欲清净虚空。<a id="a-5j"></a>而彼虚空其能净不。<a id="a-5k"></a>王言。<a id="a-5l"></a>不也。<a id="a-5m"></a>妙吉祥言。<a id="a-5n"></a>大王。<a id="a-5o"></a>如来亦复如是与虚空等。<a id="a-5p"></a>说一切法本来相续自性无染。<a id="a-5q"></a>彼无有法若染若净而实可观。<a id="a-5r"></a>是中复何有所解除。<a id="a-5s"></a>大王。<a id="a-5t"></a>我于是义如实正观故作是说。<a id="a-5u"></a>假使殑伽沙数等诸佛世尊亦不能为汝解除恶作。<a id="a-5v"></a>复次大王。<a id="a-5w"></a>诸佛世尊内心非有所得非有所起。<a id="a-5x"></a>外亦非所得非所起。<a id="a-5y"></a>何以故。<a id="a-5z"></a>一切法自性无所起。<a id="a-60"></a>若法自性无所起故。<a id="a-61"></a>即无处容受有所起性。<a id="a-62"></a>何以故。<a id="a-63"></a>一切法自性无所起故即无所成。<a id="a-64"></a>一切法无所成故即无所集。<a id="a-65"></a>一切法无集故即无出生。<a id="a-66"></a>一切法无出生故即法离性。<a id="a-67"></a>一切法离性故即无能作行。<a id="a-68"></a>一切法无能作行故即无有生。<a id="a-69"></a>一切法无有生故即无异熟法。<a id="a-6A"></a>一切法无异熟故即无起作。<a id="a-6B"></a>一切法无起作故即无所染。<a id="a-6C"></a>一切法无染故即自性明亮。<a id="a-6D"></a>一切法自性明亮故即法清净。<a id="a-6E"></a>一切法清净故即虚空等。<a id="a-6F"></a>一切法虚空等故即无对治。<a id="a-6G"></a>一切法无对治故即离于二。<a id="a-6H"></a>一切法离二故即离二边。<a id="a-6I"></a>一切法离二边故即法无边。<a id="a-6J"></a>一切法无边故即无涯际。<a id="a-6K"></a>一切法无涯际故即无究竟。<a id="a-6L"></a>一切法无究竟故即无所缘。<a id="a-6M"></a>一切法无所缘故即于一切处无颠倒住。<a id="a-6N"></a>一切法于一切处无颠倒住故即常乐我净悉不可得。<a id="a-6O"></a>一切法常故即无动转相应。<a id="a-6P"></a>一切法净故即自性明亮所成一切法乐故即无分别相应。<a id="a-6Q"></a>一切法我自性故即无我表示相应。<a id="a-6R"></a>一切法无恶作故即内心寂止。<a id="a-6S"></a>一切法无实故即胜义谛无所安立。<a id="a-6T"></a>一切法寂静故即遍寂相。<a id="a-6U"></a>一切法无我故即我我所相离。<a id="a-6V"></a>一切法无味故即解脱相。<a id="a-6W"></a>一切法离名故即名差别不可得。<a id="a-6X"></a>一切法无分别故即种种性离。<a id="a-6Y"></a>一切法一味故即解脱普摄。<a id="a-6Z"></a>一切法离相故即无相际。<a id="a-6a"></a>一切法无相故即无解了所缘清净。<a id="a-6b"></a>一切法空故即一切见作皆离。<a id="a-6c"></a>一切法无愿故即超越三世。<a id="a-6d"></a>一切法三世断故即过去未来现在皆不可得。<a id="a-6e"></a>一切法涅槃普摄故即毕竟无生。<a id="a-6f"></a>大王。<a id="a-6g"></a>于汝意云何。<a id="a-6h"></a>若法无生复无积集。<a id="a-6i"></a>是中还能有所染不。<a id="a-6j"></a>王言。<a id="a-6k"></a>不也。<a id="a-6l"></a>妙吉祥言。<a id="a-6m"></a>又复有法可解除邪。<a id="a-6n"></a>王言。<a id="a-6o"></a>不也。<a id="a-6p"></a>妙吉祥言。<a id="a-6q"></a>大王。<a id="a-6r"></a>由如是故如来知一切法与涅槃等。<a id="a-6s"></a>乃于是中无有恶作而能解除。<a id="a-6t"></a>是故大王。<a id="a-6u"></a>彼深固相应。<a id="a-6v"></a>当如是行。<a id="a-6w"></a>以无颠倒心应当如实作其伺察。<a id="a-6x"></a>如伺察已随伺察时。<a id="a-6y"></a>无有少法可取可舍亦无有法而可共住。<a id="a-6z"></a>若一切法不共住故。<a id="a-70"></a>此说是为轻安。<a id="a-71"></a>若法轻安即法寂静。<a id="a-72"></a>若法寂静是即法自性。<a id="a-73"></a>若法自性即无自性。<a id="a-74"></a>一切法无自性故即无主宰。<a id="a-75"></a>大王。<a id="a-76"></a>于中应作忍法。<a id="a-77"></a>即此亦复无法可作。<a id="a-78"></a>何以故。<a id="a-79"></a>大王。<a id="a-7A"></a>所作寂静故。<a id="a-7B"></a>如是了者当证涅槃。<a id="a-7C"></a>此中亦复无法可作。<a id="a-7D"></a>亦非无作。<a id="a-7E"></a>若作若非作。<a id="a-7F"></a>此说皆归涅槃寂静。</p>
 </body>
</html>