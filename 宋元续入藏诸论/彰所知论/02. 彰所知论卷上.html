<!doctype html>
<html id="z3IBWFx1EZ" data-ver="1221">
 <head>
  <meta charset="utf-8">
  <meta author="拔合思巴">
  <meta library="龙藏">
  <meta catalog="宋元续入藏诸论">
  <meta period="元">
 </head>
 <body>
  <h1 id="a1">彰所知论卷上</h1>
  <p id="a2">敬礼金刚上师。</p>
  <p id="a3">敬礼诸佛菩萨。</p>
  <p id="a4">遍知见所知。<a id="a-5"></a>怜悯示群生。<a id="a-6"></a>敬礼最上智。<a id="a-7"></a>当演彰所知。<a id="a-8"></a>谓器情世界。<a id="a-9"></a>道法与果法。<a id="a-A"></a>并诸无为法。<a id="a-B"></a>略摄列为五。</p>
  <p data-pb></p>
  <h2 id="aC">器世界品第一</h2>
  <p id="aD">器世界所成之体。<a id="a-E"></a>即四大种。<a id="a-F"></a>种具生故。<a id="a-G"></a>地坚水湿火暖风动。<a id="a-H"></a>是等大种。<a id="a-I"></a>最极微细者曰极微尘。<a id="a-J"></a>亦名邻虚尘。<a id="a-K"></a>不能具释。<a id="a-L"></a>彼七邻虚为一极微。<a id="a-M"></a>彼七极微为一微尘。<a id="a-N"></a>彼七微尘为一透金尘。<a id="a-O"></a>彼七透金尘为一透水尘。<a id="a-P"></a>彼七透水尘为一兔毛尘。<a id="a-Q"></a>彼七兔毛尘为一羊毛尘。<a id="a-R"></a>彼七羊毛尘为一牛毛尘。<a id="a-S"></a>彼七牛毛尘为一游隙尘。<a id="a-T"></a>彼七游隙尘为一虮量。<a id="a-U"></a>彼七虮量为一虱量。<a id="a-V"></a>彼七虱量为一麦量。<a id="a-W"></a>彼七麦量为一指节。<a id="a-X"></a>三节为一指。<a id="a-Y"></a>二十四指横布为一肘量四肘为一弓。<a id="a-Z"></a>五百弓量成一俱卢舍。<a id="a-a"></a>八俱卢舍成一由旬。<a id="a-b"></a>此是度量世界身相。<a id="a-c"></a>成世界因。<a id="a-d"></a>由一切有情共业所感。<a id="a-e"></a>云何成耶。<a id="a-f"></a>从空界中十方风起。<a id="a-g"></a>互相冲击坚密不动。<a id="a-h"></a>为妙风轮。<a id="a-i"></a>其色青白极大坚实。<a id="a-j"></a>深十六洛叉由旬。<a id="a-k"></a>广量无数。<a id="a-l"></a>由暖生云名曰金藏。<a id="a-m"></a>降澍大雨。<a id="a-n"></a>依风而住。<a id="a-o"></a>谓之底海。<a id="a-p"></a>深十一洛叉二万由旬。<a id="a-q"></a>广十二洛叉三千四百半由旬。<a id="a-r"></a>其水搏击上结成金。<a id="a-s"></a>如熟乳停上凝成膜。<a id="a-t"></a>即金地轮故水轮减唯厚八洛叉。<a id="a-u"></a>余转成。<a id="a-v"></a>金厚三洛叉二万由旬。<a id="a-w"></a>金轮广量与水轮等。<a id="a-x"></a>周围即成三倍。<a id="a-y"></a>合三十六洛叉一万三百五十由旬。<a id="a-z"></a>其前风轮娑婆界底。<a id="a-10"></a>地水二轮四洲界底。<a id="a-11"></a>于地轮上复澍大雨。<a id="a-12"></a>即成大海。<a id="a-13"></a>被风钻击。<a id="a-14"></a>精妙品聚成妙高山。<a id="a-15"></a>中品聚集成七金山。<a id="a-16"></a>下品聚集成轮围山。<a id="a-17"></a>杂品聚集成四洲等。<a id="a-18"></a>其妙高体。<a id="a-19"></a>东银南琉璃西玻璃珂北金所成。<a id="a-1A"></a>余七唯金。<a id="a-1B"></a>四洲地等杂品所成。<a id="a-1C"></a>彼轮围山唯铁所成。<a id="a-1D"></a>其妙高量入水八万緰缮那。<a id="a-1E"></a>比于余山皆悉高妙。<a id="a-1F"></a>名曰妙高。<a id="a-1G"></a>然后次第七金山者。<a id="a-1H"></a>一踰乾陀罗山。<a id="a-1I"></a>高四万由旬。<a id="a-1J"></a>二伊沙陀罗山。<a id="a-1K"></a>高二万由旬。<a id="a-1L"></a>三佉得罗柯山。<a id="a-1M"></a>高一万由旬。<a id="a-1N"></a>四修腾娑罗山。<a id="a-1O"></a>高五千由旬。<a id="a-1P"></a>五阿输割那山。<a id="a-1Q"></a>高二千五百由旬。<a id="a-1R"></a>六毗泥怛迦那山。<a id="a-1S"></a>高千二百五十由旬。<a id="a-1T"></a>七居民陀罗山。<a id="a-1U"></a>高六百二十五由旬(藏论疏云。<a id="a-1V"></a>一持双山。<a id="a-1W"></a>二持轴山。<a id="a-1X"></a>三檐木山。<a id="a-1Y"></a>四善见山。<a id="a-1Z"></a>五马耳山。<a id="a-1a"></a>六象鼻山。<a id="a-1b"></a>七鱼嘴山)。<a id="a-1c"></a>四大洲外有轮围山。<a id="a-1d"></a>高三百一十二由旬半。<a id="a-1e"></a>彼等广量各各自与出水量同。<a id="a-1f"></a>七金山间诸龙王等游戏之处。<a id="a-1g"></a>名曰戏海。<a id="a-1h"></a>八山间七海近妙高者。<a id="a-1i"></a>一踰乾陀罗海。<a id="a-1j"></a>广八万由旬。<a id="a-1k"></a>二伊沙陀罗海。<a id="a-1l"></a>广四万由旬。<a id="a-1m"></a>三佉得罗柯海。<a id="a-1n"></a>广二万由旬。<a id="a-1o"></a>四修腾娑罗海。<a id="a-1p"></a>广一万由旬。<a id="a-1q"></a>五阿输割那海。<a id="a-1r"></a>广五千由旬。<a id="a-1s"></a>六毗尼怛迦那海。<a id="a-1t"></a>广二千五百由旬。<a id="a-1u"></a>七尼民陀罗海。<a id="a-1v"></a>一千二百五十由旬。<a id="a-1w"></a>盈八功德水。<a id="a-1x"></a>八山七海其相咸方。<a id="a-1y"></a>外海味碱。<a id="a-1z"></a>尼民陀罗至轮围山。<a id="a-20"></a>二山相去三洛叉二万二千由旬。<a id="a-21"></a>其外海水虽无有分。<a id="a-22"></a>由妙高色东海色白。<a id="a-23"></a>南海色青。<a id="a-24"></a>西海色红。<a id="a-25"></a>北海色黄。<a id="a-26"></a>现是等色。<a id="a-27"></a>故称四海。<a id="a-28"></a>是彼周边三十六洛叉。<a id="a-29"></a>七百五十由旬。<a id="a-2A"></a>外轮围山周围三十六洛叉。<a id="a-2B"></a>二千六百二十五由旬。<a id="a-2C"></a>其外海南赡部洲者。<a id="a-2D"></a>状若车厢狭。<a id="a-2E"></a>向铁围三由旬半。<a id="a-2F"></a>余三边者。<a id="a-2G"></a>各二千由旬。<a id="a-2H"></a>周围六千三由旬半。<a id="a-2I"></a>有二中洲。<a id="a-2J"></a>东遮摩罗(此云猫牛)。<a id="a-2K"></a>西婆罗摩罗(此云胜猫牛)。<a id="a-2L"></a>赡部中央摩竭陀国。<a id="a-2M"></a>三世诸佛所生之处。<a id="a-2N"></a>次此向北度九黑山。<a id="a-2O"></a>有大雪山名具吉祥。<a id="a-2P"></a>其山北边有香醉山。<a id="a-2Q"></a>是二山间有大龙王。<a id="a-2R"></a>名曰无热。<a id="a-2S"></a>所居之池曰阿耨达(此云无热)。<a id="a-2T"></a>其状四方面各五十由旬。<a id="a-2U"></a>周围二百由旬。<a id="a-2V"></a>池内遍满八功德水。<a id="a-2W"></a>从此池内出四大河。<a id="a-2X"></a>东[石*克]伽河。<a id="a-2Y"></a>从象口中流出银沙共五百河流归东海南。<a id="a-2Z"></a>辛渡河从牛口中流出琉璃沙。<a id="a-2a"></a>共五百河流归南海。<a id="a-2b"></a>西缚刍河。<a id="a-2c"></a>从马口中流出玻璃珂沙。<a id="a-2d"></a>共五百河流归西海。<a id="a-2e"></a>北悉怛河。<a id="a-2f"></a>从狮子口流出金沙。<a id="a-2g"></a>共五百河流归北海。<a id="a-2h"></a>是彼四河从无热池。<a id="a-2i"></a>右绕七匝随方而流。<a id="a-2j"></a>是香山北度二十由旬。<a id="a-2k"></a>彼处有岩名难陀岩。<a id="a-2l"></a>面各五十由旬。<a id="a-2m"></a>周围二百由旬。<a id="a-2n"></a>高三由旬半。<a id="a-2o"></a>又有八千小岩。<a id="a-2p"></a>其岩北边度二十由旬。<a id="a-2q"></a>有娑罗树王。<a id="a-2r"></a>名曰善住。<a id="a-2s"></a>其根入地四十弓量。<a id="a-2t"></a>高八十弓量。<a id="a-2u"></a>七重行树罗列围绕。<a id="a-2v"></a>东边度二十由旬。<a id="a-2w"></a>有缓流池。<a id="a-2x"></a>其状圆相广五十由旬。<a id="a-2y"></a>周围一百五十由旬。<a id="a-2z"></a>又有八千小池。<a id="a-30"></a>盈八功德水。<a id="a-31"></a>内有莲华。<a id="a-32"></a>叶若牛皮。<a id="a-33"></a>其茎如轴。<a id="a-34"></a>华若车轮。<a id="a-35"></a>味美如蜜。<a id="a-36"></a>是处又有帝释临战所乘象王。<a id="a-37"></a>名曰善住。<a id="a-38"></a>与八千象。<a id="a-39"></a>寒四月时住金岩。<a id="a-3A"></a>所热四月时住善住。<a id="a-3B"></a>所雨四月。<a id="a-3C"></a>时住缓流。<a id="a-3D"></a>池无热池侧有赡部。<a id="a-3E"></a>树果实味美其量如瓮。<a id="a-3F"></a>熟时堕水出赡部音。<a id="a-3G"></a>龙化为鱼吞啖是果。<a id="a-3H"></a>残者遇流成赡部金。<a id="a-3I"></a>由此树名故号赡部。<a id="a-3J"></a>此洲向西有乌佃国。<a id="a-3K"></a>大金刚宫持种所居。<a id="a-3L"></a>金刚乘法从彼而传。<a id="a-3M"></a>南海之中山曰持船。<a id="a-3N"></a>观音菩萨居止其顶。<a id="a-3O"></a>圣多罗母居止山下。<a id="a-3P"></a>东有五峰。<a id="a-3Q"></a>文殊菩萨居止其上。<a id="a-3R"></a>有十六大国千数小国。<a id="a-3S"></a>又有三百六十种人。<a id="a-3T"></a>有七百二十种异音。<a id="a-3U"></a>其外海东洲曰胜身。<a id="a-3V"></a>状若半月。<a id="a-3W"></a>对妙高边三百五十由旬。<a id="a-3X"></a>余边六十由旬。<a id="a-3Y"></a>周围六千三百五十由旬。<a id="a-3Z"></a>其洲二边有二中洲。<a id="a-3a"></a>北提诃(此云身)。<a id="a-3b"></a>南毗提诃(此云胜身)。<a id="a-3c"></a>是彼三洲越余洲等七多罗树。<a id="a-3d"></a>或曰洲人相貌端严其身胜故名曰胜身。<a id="a-3e"></a>其外海北洲曰鸠娄。<a id="a-3f"></a>其状四角畟方相似边各二千由旬。<a id="a-3g"></a>周围八千由旬。<a id="a-3h"></a>其洲二边有二中洲。<a id="a-3i"></a>一名鸠娄(此云有胜)。<a id="a-3j"></a>二高罗娑(此云有胜边)。<a id="a-3k"></a>彼洲人等所有受用出如意树。<a id="a-3l"></a>临殁七日其如意树出不美音。<a id="a-3m"></a>报曰当七日死。<a id="a-3n"></a>或曰洲人卑舌即割食肉鬼音。<a id="a-3o"></a>故曰鸠娄是不美音。<a id="a-3p"></a>其外海西州曰牛货。<a id="a-3q"></a>形如满月。<a id="a-3r"></a>径二千五百由旬。<a id="a-3s"></a>周围七千五百由旬。<a id="a-3t"></a>有二中洲。<a id="a-3u"></a>南舍搋(此云具谄)。<a id="a-3v"></a>北嗢怛罗曼怛哩拏(此云仪上)。<a id="a-3w"></a>彼洲人等多宝牛货。<a id="a-3x"></a>故曰牛货洲。<a id="a-3y"></a>海山等向下皆悉八万由旬。<a id="a-3z"></a>近金地故。<a id="a-40"></a>近赡部洲。<a id="a-41"></a>星割棘洲金洲月洲等者。<a id="a-42"></a>系赡部洲。<a id="a-43"></a>余大洲等小洲亦尔。<a id="a-44"></a>次上空中四万由旬。<a id="a-45"></a>纯净无碍。<a id="a-46"></a>胜坚风轮从右而旋。<a id="a-47"></a>日月星宿空居天等。<a id="a-48"></a>依止而住。<a id="a-49"></a>日轮者。<a id="a-4A"></a>火珠所成。<a id="a-4B"></a>径五十一由旬。<a id="a-4C"></a>周围百五十三由旬。<a id="a-4D"></a>厚六由旬零十八分。<a id="a-4E"></a>上有金缘。<a id="a-4F"></a>其上复有金银琉璃玻璃珂等。<a id="a-4G"></a>秀成四角。<a id="a-4H"></a>日天子等所居宫殿。<a id="a-4I"></a>由风运行一昼一夜绕四大洲。<a id="a-4J"></a>日行向北时日即长。<a id="a-4K"></a>南行时短。<a id="a-4L"></a>行南北间时昼夜停。<a id="a-4M"></a>由游处光即有寒暑。<a id="a-4N"></a>为冬夏际。<a id="a-4O"></a>北行六月南行六月。<a id="a-4P"></a>行至中道曰日月回星轮。<a id="a-4Q"></a>历遍谓曰一岁。<a id="a-4R"></a>月轮者。<a id="a-4S"></a>水珠所成。<a id="a-4T"></a>径五十由旬。<a id="a-4U"></a>周围百五十由旬。<a id="a-4V"></a>厚六由旬零十八分。<a id="a-4W"></a>其上复有金银琉璃玻璃珂等。<a id="a-4X"></a>秀成四角。<a id="a-4Y"></a>月天子等所居宫殿。<a id="a-4Z"></a>是彼日月相去远近。<a id="a-4a"></a>自影增减。<a id="a-4b"></a>由增一分即生上半。<a id="a-4c"></a>十五分毕谓曰圆满。<a id="a-4d"></a>由减一分即生下半。<a id="a-4e"></a>自影覆彼。<a id="a-4f"></a>十五分毕曰不圆满。<a id="a-4g"></a>由增减故名曰宿空。<a id="a-4h"></a>由一昼夜名曰宿地。<a id="a-4i"></a>如是三十名曰一月。<a id="a-4j"></a>诸星宿者。<a id="a-4k"></a>空居天宫诸宝所成。<a id="a-4l"></a>其状皆圆。<a id="a-4m"></a>小一牛吼。<a id="a-4n"></a>中三牛吼。<a id="a-4o"></a>大六牛吼。<a id="a-4p"></a>周围三倍系四王众。<a id="a-4q"></a>其妙高山有四层级。<a id="a-4r"></a>始从水际向上相去十千由旬。<a id="a-4s"></a>即初层级。<a id="a-4t"></a>从妙高山傍出十六千由旬。<a id="a-4u"></a>向上相去一万由旬。<a id="a-4v"></a>即二层级。<a id="a-4w"></a>傍出八千由旬。<a id="a-4x"></a>向上相去一万由旬。<a id="a-4y"></a>即三层级。<a id="a-4z"></a>傍出四千由旬。<a id="a-50"></a>向上相去一万由旬。<a id="a-51"></a>即四层级。<a id="a-52"></a>傍出二千由旬。<a id="a-53"></a>彼妙高山其顶四角。<a id="a-54"></a>各秀一峰。<a id="a-55"></a>高四由旬半。<a id="a-56"></a>广百二十五由旬。<a id="a-57"></a>周围五百由旬。<a id="a-58"></a>有药叉神于中止住。<a id="a-59"></a>是山顶上三十三天中央城曰善见。<a id="a-5A"></a>纯金所成。<a id="a-5B"></a>高一由旬半。<a id="a-5C"></a>面各二千五百由旬。<a id="a-5D"></a>周万由旬。<a id="a-5E"></a>其城体金。<a id="a-5F"></a>俱用百一杂宝严饰。<a id="a-5G"></a>其地柔软如兜罗绵。<a id="a-5H"></a>是城四面有一万六千宝柱宝桴宝椽宝檐。<a id="a-5I"></a>四面四门。<a id="a-5J"></a>又有千数阙一小门。<a id="a-5K"></a>四大衢道有诸小衢。<a id="a-5L"></a>其四门侧五百天子。<a id="a-5M"></a>皆服坚铠守护是门。<a id="a-5N"></a>城中有帝释殿。<a id="a-5O"></a>曰最胜处。<a id="a-5P"></a>亦曰殊胜殿。<a id="a-5Q"></a>其状四方。<a id="a-5R"></a>高四百由旬半。<a id="a-5S"></a>面各二百五十由旬。<a id="a-5T"></a>周千由旬。<a id="a-5U"></a>百一却敌。<a id="a-5V"></a>一一却敌各有七楼。<a id="a-5W"></a>一一宝楼各七小楼。<a id="a-5X"></a>一一小楼各七池沼。<a id="a-5Y"></a>一一池沼各七莲华。<a id="a-5Z"></a>一一华上各有七数童男童女。<a id="a-5a"></a>奏种种乐歌舞欢娱。<a id="a-5b"></a>善见城东有诸所乘。<a id="a-5c"></a>曰众车苑。<a id="a-5d"></a>高千由旬。<a id="a-5e"></a>南临战处曰粗恶苑。<a id="a-5f"></a>西诸行处曰相杂苑。<a id="a-5g"></a>北游戏处曰欢喜苑。<a id="a-5h"></a>纵广同前。<a id="a-5i"></a>其苑等外度二十由旬。<a id="a-5j"></a>有善地曰众车粗恶相杂欢喜。<a id="a-5k"></a>量同四苑。<a id="a-5l"></a>善见东北有如意树。<a id="a-5m"></a>名波利阇多。<a id="a-5n"></a>亦名圆生树。<a id="a-5o"></a>根深五十由旬。<a id="a-5p"></a>高百由旬。<a id="a-5q"></a>枝条傍布五十由旬。<a id="a-5r"></a>能施欲乐。<a id="a-5s"></a>下有盘石。<a id="a-5t"></a>曰阿[口*栗](二合)摩丽歌。<a id="a-5u"></a>色白如氎。<a id="a-5v"></a>面各五十由旬。<a id="a-5w"></a>周二百由旬。<a id="a-5x"></a>善见西南诸天集处。<a id="a-5y"></a>名善法堂。<a id="a-5z"></a>周九百由旬。<a id="a-60"></a>其状圆相。<a id="a-61"></a>是堂中央有帝释座。<a id="a-62"></a>纯金所成。<a id="a-63"></a>其座周围有三十二辅臣之座。<a id="a-64"></a>咸皆布列三十三天。<a id="a-65"></a>向上度八万由旬。<a id="a-66"></a>于空界中依风而住。<a id="a-67"></a>诸宝所成。<a id="a-68"></a>离诤天宫量。<a id="a-69"></a>若妙高山顶二倍。<a id="a-6A"></a>上度一亿六万由旬。<a id="a-6B"></a>于空界中依风而住。<a id="a-6C"></a>诸宝所成。<a id="a-6D"></a>兜率天宫量如离诤。<a id="a-6E"></a>纵广二倍。<a id="a-6F"></a>上度三洛叉二万由旬。<a id="a-6G"></a>于空界中依风而住。<a id="a-6H"></a>诸宝所成。<a id="a-6I"></a>化乐天宫量如兜率。<a id="a-6J"></a>纵广二倍。<a id="a-6K"></a>上度六洛叉四万由旬。<a id="a-6L"></a>于空界中依风而住。<a id="a-6M"></a>诸宝所成。<a id="a-6N"></a>他化自在天宫量。<a id="a-6O"></a>同化乐。<a id="a-6P"></a>纵广二倍。<a id="a-6Q"></a>此即欲界。<a id="a-6R"></a>上有初禅。<a id="a-6S"></a>如是四洲七山妙高轮围。<a id="a-6T"></a>欲界六天并初禅等。<a id="a-6U"></a>谓四洲界。<a id="a-6V"></a>一数至千为小千界。<a id="a-6W"></a>一小铁围山围绕。<a id="a-6X"></a>此小千界一数至千。<a id="a-6Y"></a>为中千界一中铁围山围绕。<a id="a-6Z"></a>此中千界一数至千。<a id="a-6a"></a>为三千大千世界。<a id="a-6b"></a>一大铁围山围绕。<a id="a-6c"></a>如是有百亿数四洲界等。<a id="a-6d"></a>皆悉行布铁围山等。<a id="a-6e"></a>诸洲山间黑暗之处。<a id="a-6f"></a>无有昼夜举手无见。<a id="a-6g"></a>初禅天量等四洲界。<a id="a-6h"></a>二禅天量等小千界。<a id="a-6i"></a>三禅天量等中千界。<a id="a-6j"></a>四禅天量等三千大千世界。<a id="a-6k"></a>其相去量皆倍倍增。<a id="a-6l"></a>谓曰色界。<a id="a-6m"></a>无色界者。<a id="a-6n"></a>无别处所。<a id="a-6o"></a>若有生者。<a id="a-6p"></a>何处命终即彼生处。<a id="a-6q"></a>住无色定故曰无色。</p>
  <h2 id="a6r">情世界品第二</h2>
  <p id="a6s">谓情世界总有六种。<a id="a-6t"></a>一者地狱。<a id="a-6u"></a>二者饿鬼。<a id="a-6v"></a>三者傍生。<a id="a-6w"></a>四者人。<a id="a-6x"></a>五者非天。<a id="a-6y"></a>六者天。<a id="a-6z"></a>此等六种名义云何。<a id="a-70"></a>谓斫坏肢体故曰地狱。<a id="a-71"></a>饥渴所逼故曰饿鬼。<a id="a-72"></a>傍覆而行故曰傍生。<a id="a-73"></a>意多分别故名曰人。<a id="a-74"></a>摩[少/兔]沙义身及受用。<a id="a-75"></a>虽与天同微分鄙劣。<a id="a-76"></a>或由无酒故曰非天。<a id="a-77"></a>阿修罗义。<a id="a-78"></a>从梵身生。<a id="a-79"></a>游戏娱乐。<a id="a-7A"></a>或应供养故谓曰天。<a id="a-7B"></a>是提婆义。<a id="a-7C"></a>地狱者。<a id="a-7D"></a>赡部洲下过二万由旬。<a id="a-7E"></a>旷廓四方二万由旬。<a id="a-7F"></a>纯铁所成火焰洞然。<a id="a-7G"></a>有八热狱。<a id="a-7H"></a>一曰更活。<a id="a-7I"></a>二曰黑绳。<a id="a-7J"></a>三曰众合。<a id="a-7K"></a>四曰号叫。<a id="a-7L"></a>五曰大号叫。<a id="a-7M"></a>六曰炎热。<a id="a-7N"></a>七曰大炎热。<a id="a-7O"></a>八曰无间。<a id="a-7P"></a>更活狱者。<a id="a-7Q"></a>生彼有情先业所感。<a id="a-7R"></a>执众器仗互起冤憎递相斫害。<a id="a-7S"></a>段段堕落闷绝暂死。<a id="a-7T"></a>空音更活。<a id="a-7U"></a>彼等有情即便更活。<a id="a-7V"></a>复相斫害。<a id="a-7W"></a>彼寿量者。<a id="a-7X"></a>四天王天。<a id="a-7Y"></a>一生之期为一昼夜如是算数。<a id="a-7Z"></a>寿五百岁受是苦楚。<a id="a-7a"></a>黑绳狱者。<a id="a-7b"></a>其狱卒等于有情身。<a id="a-7c"></a>从顶至足拼界黑绳。<a id="a-7d"></a>以火锯钺解斫肢体。<a id="a-7e"></a>由先业力解下上生。<a id="a-7f"></a>彼寿量者。<a id="a-7g"></a>忉利天一生之期为一昼夜。<a id="a-7h"></a>如是算数寿一千岁。<a id="a-7i"></a>受是苦楚。<a id="a-7j"></a>众合狱者。<a id="a-7k"></a>生彼有情以铁追打。<a id="a-7l"></a>或二铁山犹如羊头。<a id="a-7m"></a>二山相合研磕摧坏。<a id="a-7n"></a>二山开时复自然活。<a id="a-7o"></a>又被摧坏。<a id="a-7p"></a>彼寿量者。<a id="a-7q"></a>离诤天一生之期为一昼夜。<a id="a-7r"></a>如是算数寿二千岁。<a id="a-7s"></a>受是苦楚。<a id="a-7t"></a>号叫狱者。<a id="a-7u"></a>生彼有情怖热铁池。<a id="a-7v"></a>入稠林中。<a id="a-7w"></a>火焰炽盛永岁焚烧。<a id="a-7x"></a>由先业力。<a id="a-7y"></a>其舌纵广千由旬量。<a id="a-7z"></a>有一大牛。<a id="a-80"></a>铁角铁甲架铁犁铧。<a id="a-81"></a>火焰炽盛耕犁其舌。<a id="a-82"></a>彼寿量者。<a id="a-83"></a>兜率天一生之期为一昼夜。<a id="a-84"></a>如是算数寿四千岁。<a id="a-85"></a>受是苦楚。<a id="a-86"></a>大号叫狱者。<a id="a-87"></a>亦与前同其苦倍增。<a id="a-88"></a>彼寿量者。<a id="a-89"></a>化乐天一生之期为一昼夜。<a id="a-8A"></a>如是算数寿八千岁。<a id="a-8B"></a>受是苦楚。<a id="a-8C"></a>炎热狱者。<a id="a-8D"></a>三重铁城火焰洞彻内受苦楚。<a id="a-8E"></a>彼寿量者。<a id="a-8F"></a>他化自在天一生之期为一昼夜。<a id="a-8G"></a>如是寿数万六千岁。<a id="a-8H"></a>受是苦楚。<a id="a-8I"></a>极炎热狱者。<a id="a-8J"></a>亦同其前其苦倍增。<a id="a-8K"></a>彼寿量者。<a id="a-8L"></a>等半中劫。<a id="a-8M"></a>受是苦楚。<a id="a-8N"></a>无间狱者。<a id="a-8O"></a>于铁室内身一聚焰受极苦楚。<a id="a-8P"></a>彼寿量者等一中劫。<a id="a-8Q"></a>十六增狱者。<a id="a-8R"></a>八热狱傍面各四所。<a id="a-8S"></a>一煻煨增。<a id="a-8T"></a>深皆没膝。<a id="a-8U"></a>有情游彼。<a id="a-8V"></a>才下足时。<a id="a-8W"></a>皮肉与血俱燋烂坠。<a id="a-8X"></a>余剩其骨。<a id="a-8Y"></a>举足还生平复如本。<a id="a-8Z"></a>二尸粪增不净淤泥没有情腰。<a id="a-8a"></a>于中多有攘矩吒虫。<a id="a-8b"></a>嘴利如针。<a id="a-8c"></a>钻皮透骨[口*(一/巾)]食其髓。<a id="a-8d"></a>三峰刃增。<a id="a-8e"></a>复有三种。<a id="a-8f"></a>一刀刃路。<a id="a-8g"></a>谓于此中仰布刀刃以为大道。<a id="a-8h"></a>有情游彼才下足时。<a id="a-8i"></a>皮肉与血俱断碎坠。<a id="a-8j"></a>举足还生平复如本。<a id="a-8k"></a>二剑叶林。<a id="a-8l"></a>谓此林树纯以铦利剑刀为叶。<a id="a-8m"></a>有情游彼风吹叶坠。<a id="a-8n"></a>斩刺肢体骨肉零落。<a id="a-8o"></a>有乌驳狗[齒*(虎-儿+且)]掣食之。<a id="a-8p"></a>三铁刺林名铦摩利。<a id="a-8q"></a>谓此林树。<a id="a-8r"></a>有利铁刺长十六指。<a id="a-8s"></a>有情被逼上下树时。<a id="a-8t"></a>其刺铦利上下镵刺。<a id="a-8u"></a>是等有情血肉皮等。<a id="a-8v"></a>挂染刺上唯剩觔骨。<a id="a-8w"></a>有铁嘴乌。<a id="a-8x"></a>探啄有情眼睛脑髓。<a id="a-8y"></a>争竞而食。<a id="a-8z"></a>刀刃路等三种虽殊。<a id="a-90"></a>而铁仗同故一增摄。<a id="a-91"></a>四烈河增。<a id="a-92"></a>名曰无渡。<a id="a-93"></a>遍满极热烈灰汁水。<a id="a-94"></a>有情入中或浮或没。<a id="a-95"></a>或逆或顺或横或竖。<a id="a-96"></a>被蒸被煮骨肉糜烂。<a id="a-97"></a>如大镬中。<a id="a-98"></a>满成灰汁置稻米等猛火下然。<a id="a-99"></a>米等于中上下回转举体糜烂。<a id="a-9A"></a>有情亦然。<a id="a-9B"></a>设欲逃避。<a id="a-9C"></a>于两岸上有诸狱卒。<a id="a-9D"></a>手执刀枪御捍令回。<a id="a-9E"></a>无由得出。<a id="a-9F"></a>此河如堑。<a id="a-9G"></a>前三似苑。<a id="a-9H"></a>彼等名曰近边地狱。<a id="a-9I"></a>八寒狱者。<a id="a-9J"></a>一曰水疱。<a id="a-9K"></a>二曰疱裂。<a id="a-9L"></a>三阿吒吒。<a id="a-9M"></a>四阿波波。<a id="a-9N"></a>五呕喉喉。<a id="a-9O"></a>六裂如郁钵罗花(此云青莲华)。<a id="a-9P"></a>七裂如莲花。<a id="a-9Q"></a>八裂如大莲花。<a id="a-9R"></a>水疱狱者。<a id="a-9S"></a>生寒水间极甚严寒。<a id="a-9T"></a>随身生疱。<a id="a-9U"></a>曰水疱狱。<a id="a-9V"></a>彼寿量者。<a id="a-9W"></a>摩伽陀国所有大斛八十斛麻百年除一。<a id="a-9X"></a>若芝麻尽。<a id="a-9Y"></a>彼寿亦尔。<a id="a-9Z"></a>疱裂狱者。<a id="a-9a"></a>由极严寒其疱而裂黄水漏流。<a id="a-9b"></a>彼寿量者倍前二十。<a id="a-9c"></a>阿吒吒狱者。<a id="a-9d"></a>由大严寒咬齿忍耐。<a id="a-9e"></a>彼寿量者倍前二十。<a id="a-9f"></a>阿波波狱者。<a id="a-9g"></a>忍寒音声。<a id="a-9h"></a>彼寿量者倍前二十。<a id="a-9i"></a>呕喉喉狱者。<a id="a-9j"></a>由寒号泣出是苦声。<a id="a-9k"></a>彼寿量者倍前二十。<a id="a-9l"></a>裂如郁钵罗花狱者。<a id="a-9m"></a>严寒身裂如郁钵罗花叶。<a id="a-9n"></a>彼寿量者倍前二十。<a id="a-9o"></a>裂如莲花狱者。<a id="a-9p"></a>严寒身裂如莲花开。<a id="a-9q"></a>彼寿量者倍前二十。<a id="a-9r"></a>裂如大莲花狱者。<a id="a-9s"></a>身裂越前如大莲花开敷多叶。<a id="a-9t"></a>彼寿量者倍前二十。<a id="a-9u"></a>孤独狱者。<a id="a-9v"></a>在赡部提旷野山间。<a id="a-9w"></a>一昼一夜受苦受乐。<a id="a-9x"></a>相杂受故。<a id="a-9y"></a>八热地狱八寒地狱近边孤独。<a id="a-9z"></a>如是名为十八地狱。<a id="a-A0"></a>饿鬼者。<a id="a-A1"></a>王舍城下过五百由旬。<a id="a-A2"></a>有饿鬼城名曰黄白。<a id="a-A3"></a>亦云惨淡彼鬼王曰阎罗法王。<a id="a-A4"></a>共三十六眷属等居。<a id="a-A5"></a>其类有四。<a id="a-A6"></a>一者外障。<a id="a-A7"></a>二者内障。<a id="a-A8"></a>三者饮食障。<a id="a-A9"></a>四者障饮食。<a id="a-AA"></a>一外障者。<a id="a-AB"></a>饮食音声亦不得闻。<a id="a-AC"></a>二内障者。<a id="a-AD"></a>获微饮食。<a id="a-AE"></a>口若针窍不能得入。<a id="a-AF"></a>设能入口。<a id="a-AG"></a>咽如马尾无能得过。<a id="a-AH"></a>设若过咽。<a id="a-AI"></a>腹若山廓不能饱满。<a id="a-AJ"></a>虽满腹中。<a id="a-AK"></a>胫如草茎无能举动。<a id="a-AL"></a>受此大苦。<a id="a-AM"></a>三饮食障者。<a id="a-AN"></a>见饮食时。<a id="a-AO"></a>无量狱卒执诸器仗守御无获。<a id="a-AP"></a>四障饮食者。<a id="a-AQ"></a>食饮食时由业所感。<a id="a-AR"></a>铁丸铜汁泻置口中。<a id="a-AS"></a>从下流出。<a id="a-AT"></a>如是四种皆是饿鬼。<a id="a-AU"></a>彼寿量者。<a id="a-AV"></a>人间一月为一昼夜。<a id="a-AW"></a>如是算数寿五百岁。<a id="a-AX"></a>即当人间一万五千岁。<a id="a-AY"></a>或居人间寒林等处。<a id="a-AZ"></a>食血肉等。<a id="a-Aa"></a>皆饿鬼类。<a id="a-Ab"></a>三傍生者。<a id="a-Ac"></a>多居河海。<a id="a-Ad"></a>亦如酒糟混漫而住。<a id="a-Ae"></a>以大食小以小食大。<a id="a-Af"></a>互相惊怖。<a id="a-Ag"></a>由海波涛住所不定。<a id="a-Ah"></a>或处人天。<a id="a-Ai"></a>彼寿量者。<a id="a-Aj"></a>长如龙王寿半中劫。<a id="a-Ak"></a>短如蚋等寿一刹那。<a id="a-Al"></a>身量无定。<a id="a-Am"></a>四人者。<a id="a-An"></a>住四大洲八中洲等及诸小洲。<a id="a-Ao"></a>彼寿量者。<a id="a-Ap"></a>如赡部洲人。<a id="a-Aq"></a>初成劫时其寿无量。<a id="a-Ar"></a>次后渐减今六十岁。<a id="a-As"></a>次后渐减至十岁间。<a id="a-At"></a>复次渐增无有定量。<a id="a-Au"></a>北鸠娄人定寿千岁。<a id="a-Av"></a>东胜身人寿五百岁。<a id="a-Aw"></a>西牛货人寿二百五十岁。<a id="a-Ax"></a>除北鸠娄余有夭横。<a id="a-Ay"></a>彼等受用。<a id="a-Az"></a>北鸠娄洲食自然稻。<a id="a-B0"></a>衣服璎珞出如意树。<a id="a-B1"></a>余三洲者食谷肉等。<a id="a-B2"></a>资宝受用。<a id="a-B3"></a>彼等身量。<a id="a-B4"></a>赡部提人肘量八肘。<a id="a-B5"></a>西牛货人身十六肘。<a id="a-B6"></a>北鸠娄人三十二肘。<a id="a-B7"></a>人等面相亦如洲状。<a id="a-B8"></a>其小洲人亦如大洲。<a id="a-B9"></a>身各减半。<a id="a-BA"></a>故如是说。<a id="a-BB"></a>五非天者。<a id="a-BC"></a>妙高水际下过一万一千由旬。<a id="a-BD"></a>山旷廓间光明城内。<a id="a-BE"></a>阿修罗王。<a id="a-BF"></a>曰罗睺罗(此云摄脑)。<a id="a-BG"></a>众眷属居。<a id="a-BH"></a>又过一万一千由旬。<a id="a-BI"></a>星鬘城内阿修罗王。<a id="a-BJ"></a>名曰项鬘。<a id="a-BK"></a>众眷属居。<a id="a-BL"></a>又过一万一千由旬。<a id="a-BM"></a>坚牢城内阿修罗王。<a id="a-BN"></a>名曰妙镇。<a id="a-BO"></a>又曰大力。<a id="a-BP"></a>众眷属居。<a id="a-BQ"></a>又过一万一千由旬。<a id="a-BR"></a>甚深城内阿修罗王。<a id="a-BS"></a>名曰毗摩质多罗(此云丝种种亦云纹身)。<a id="a-BT"></a>众眷属居。<a id="a-BU"></a>常共帝释比对斗诤。<a id="a-BV"></a>城曰具金。<a id="a-BW"></a>殿名奏乐。<a id="a-BX"></a>如意树王名即怛钵栗。<a id="a-BY"></a>聚集之处名曰贤财。<a id="a-BZ"></a>石名善贤苑名普喜妙喜最喜甚喜善。<a id="a-Ba"></a>地亦名普喜妙喜最喜甚喜。<a id="a-Bb"></a>临战所乘象名无能敌。<a id="a-Bc"></a>游戏所乘象名垒雪。<a id="a-Bd"></a>马曰峭脖。<a id="a-Be"></a>是等非天。<a id="a-Bf"></a>共三十三天。<a id="a-Bg"></a>诤须陀味及修罗女。<a id="a-Bh"></a>为战诤故。<a id="a-Bi"></a>从山廓出。<a id="a-Bj"></a>身服金银琉璃玻璃珂等坚固铠甲。<a id="a-Bk"></a>手执剑槊标枪弓箭。<a id="a-Bl"></a>领四部军。<a id="a-Bm"></a>彼阿修罗王。<a id="a-Bn"></a>罗睺罗。<a id="a-Bo"></a>项鬘。<a id="a-Bp"></a>妙镇。<a id="a-Bq"></a>毗摩质多罗等。<a id="a-Br"></a>或前三来或四皆来。<a id="a-Bs"></a>是时帝释五守护众。<a id="a-Bt"></a>一住戏海。<a id="a-Bu"></a>愿乐白法龙王等众。<a id="a-Bv"></a>与非天军斗战令回。<a id="a-Bw"></a>龙若不胜去坚首所。<a id="a-Bx"></a>共二守护复与修罗斗战。<a id="a-By"></a>又若不胜去持鬘所。<a id="a-Bz"></a>共三守护复与斗战。<a id="a-C0"></a>又若不胜去恒憍所。<a id="a-C1"></a>共四守护复与斗战。<a id="a-C2"></a>又若不胜去四王所。<a id="a-C3"></a>共五守护复与斗战。<a id="a-C4"></a>四大天王率四军众。<a id="a-C5"></a>服宝坚铠执诸戈仗。<a id="a-C6"></a>斗战多分四天王胜。<a id="a-C7"></a>若不能却。<a id="a-C8"></a>去忉利天前。<a id="a-C9"></a>白帝释曰。<a id="a-CA"></a>我等守护不能回彼阿修罗众。<a id="a-CB"></a>王应却敌。<a id="a-CC"></a>如是白已。<a id="a-CD"></a>天主帝释乘善住象。<a id="a-CE"></a>告三十三天众等曰。<a id="a-CF"></a>汝等应知。<a id="a-CG"></a>今修罗军至妙高顶。<a id="a-CH"></a>当服坚铠取所乘车与修罗战。<a id="a-CI"></a>说是语已。<a id="a-CJ"></a>彼诸天子。<a id="a-CK"></a>各服宝铠执持戈仗。<a id="a-CL"></a>去众车苑取所乘车。<a id="a-CM"></a>入粗恶苑转身心恶。<a id="a-CN"></a>出善见城。<a id="a-CO"></a>共彼修罗相敌斗战。<a id="a-CP"></a>若修罗胜侵至城内。<a id="a-CQ"></a>若天得胜逐修罗军至第一海。<a id="a-CR"></a>斗战之时。<a id="a-CS"></a>天与非天断其胫腰。<a id="a-CT"></a>彼等即死手足若断。<a id="a-CU"></a>复生如本。<a id="a-CV"></a>若薄伽梵辟支佛。<a id="a-CW"></a>转轮圣王住世间时。<a id="a-CX"></a>诸阿修罗不起诤心。<a id="a-CY"></a>设若相持诸天必胜。<a id="a-CZ"></a>世间善增天众亦胜。<a id="a-Ca"></a>世不善增阿修罗胜。<a id="a-Cb"></a>是故诸天护持善事。<a id="a-Cc"></a>天者。<a id="a-Cd"></a>欲界六天。<a id="a-Ce"></a>色界十七。<a id="a-Cf"></a>无色界四。<a id="a-Cg"></a>欲界六天者。<a id="a-Ch"></a>苏迷卢山第一层级坚首众居。<a id="a-Ci"></a>第二层级持鬘众居。<a id="a-Cj"></a>第三层级恒憍众居。<a id="a-Ck"></a>持双山上北方有城。<a id="a-Cl"></a>名阿那迦嚩帝。<a id="a-Cm"></a>多闻天王药叉众居。<a id="a-Cn"></a>如是东方城名贤上。<a id="a-Co"></a>有大天王名曰持国。<a id="a-Cp"></a>乾闼众居。<a id="a-Cq"></a>西方有城名曰众色。<a id="a-Cr"></a>有大天王名曰广目。<a id="a-Cs"></a>龙神众居。<a id="a-Ct"></a>南方有城名曰增长。<a id="a-Cu"></a>有大天王名曰增长。<a id="a-Cv"></a>焰鬘众居。<a id="a-Cw"></a>余四层级七金山等。<a id="a-Cx"></a>日月星宿铁围轮山。<a id="a-Cy"></a>赡部洲山多罗树所。<a id="a-Cz"></a>四王部众亦住止住。<a id="a-D0"></a>咸属四王。<a id="a-D1"></a>是谓一部。<a id="a-D2"></a>彼寿量者。<a id="a-D3"></a>人五十岁为一昼夜。<a id="a-D4"></a>如是寿量经五百年。<a id="a-D5"></a>若其身量一俱卢舍四分之一。<a id="a-D6"></a>三十三天妙高顶上。<a id="a-D7"></a>天主帝释住最胜处。<a id="a-D8"></a>共非天女。<a id="a-D9"></a>名曰妙安。<a id="a-DA"></a>同众天女受诸欲乐。<a id="a-DB"></a>无有厌足。<a id="a-DC"></a>复有临战所乘象王。<a id="a-DD"></a>名曰善住。<a id="a-DE"></a>游戏苑中。<a id="a-DF"></a>所乘象王。<a id="a-DG"></a>名曰蔼罗筏拏(此云持地子)。<a id="a-DH"></a>二象周围各七由旬。<a id="a-DI"></a>各以八千小象众居。<a id="a-DJ"></a>又有马王名迅疾风。<a id="a-DK"></a>与八千马居。<a id="a-DL"></a>天主辅臣数三十三。<a id="a-DM"></a>是故名曰三十三天。<a id="a-DN"></a>诸天子等耽五欲乐。<a id="a-DO"></a>若放逸时有大天鼓。<a id="a-DP"></a>鼓声出音警诸天曰。<a id="a-DQ"></a>诸行无常。<a id="a-DR"></a>有漏皆苦。<a id="a-DS"></a>诸法无我。<a id="a-DT"></a>寂灭为乐。<a id="a-DU"></a>与修罗军斗战之时。<a id="a-DV"></a>出除苦音警曰。<a id="a-DW"></a>天愿得胜。<a id="a-DX"></a>愿修罗败。<a id="a-DY"></a>宫殿城池树集石等。<a id="a-DZ"></a>如前所辨。<a id="a-Da"></a>彼天寿量。<a id="a-Db"></a>人间百岁为一昼夜。<a id="a-Dc"></a>如是算数寿一千岁。<a id="a-Dd"></a>其天身量半踰阇那。<a id="a-De"></a>焰摩天者。<a id="a-Df"></a>三十三天共非天诤。<a id="a-Dg"></a>此离诤故名离诤天。<a id="a-Dh"></a>彼天寿量。<a id="a-Di"></a>人二百岁为一昼夜。<a id="a-Dj"></a>如是算数寿二千岁。<a id="a-Dk"></a>其天身量二踰阇那。<a id="a-Dl"></a>兜率陀天者。<a id="a-Dm"></a>有慈氏尊。<a id="a-Dn"></a>绍世出世法王之位。<a id="a-Do"></a>受大法乐。<a id="a-Dp"></a>谓曰兜率。<a id="a-Dq"></a>是俱乐义。<a id="a-Dr"></a>人间四百年彼天一昼夜。<a id="a-Ds"></a>寿四千岁。<a id="a-Dt"></a>身量四踰阇那。<a id="a-Du"></a>化乐天者。<a id="a-Dv"></a>自化受用谓曰化乐。<a id="a-Dw"></a>人间八百年彼天一昼夜。<a id="a-Dx"></a>寿八千岁。<a id="a-Dy"></a>身量八踰阇那。<a id="a-Dz"></a>他化自在天者。<a id="a-E0"></a>受用他化。<a id="a-E1"></a>谓曰他化自在。<a id="a-E2"></a>彼中天王威德自在。<a id="a-E3"></a>即是魔主。<a id="a-E4"></a>人间千六百年。<a id="a-E5"></a>彼天一昼夜。<a id="a-E6"></a>寿量万六千岁。<a id="a-E7"></a>身量十六踰阇那。<a id="a-E8"></a>下从无间至他化自在天。<a id="a-E9"></a>谓之欲界。<a id="a-EA"></a>耽着欲乐所食段食。<a id="a-EB"></a>故如是说。<a id="a-EC"></a>色界一十七天者。<a id="a-ED"></a>四静虑摄。<a id="a-EE"></a>初禅三天者。<a id="a-EF"></a>谓梵众梵辅大梵。<a id="a-EG"></a>彼天寿量。<a id="a-EH"></a>梵众半劫。<a id="a-EI"></a>梵辅一劫。<a id="a-EJ"></a>大梵一劫半。<a id="a-EK"></a>彼天身量。<a id="a-EL"></a>次第半由旬。<a id="a-EM"></a>一由旬。<a id="a-EN"></a>一由旬半。<a id="a-EO"></a>二禅三天者。<a id="a-EP"></a>谓少光无量光极光。<a id="a-EQ"></a>彼天寿量。<a id="a-ER"></a>少光二劫(以上四天四十中劫为一大劫以下诸天八十中劫为一大劫)。<a id="a-ES"></a>无量光四劫。<a id="a-ET"></a>极光八劫。<a id="a-EU"></a>彼天身量。<a id="a-EV"></a>少光二由旬。<a id="a-EW"></a>无量光四由旬。<a id="a-EX"></a>极光八由旬。<a id="a-EY"></a>三禅三天者。<a id="a-EZ"></a>少善无量善广善。<a id="a-Ea"></a>彼天寿量。<a id="a-Eb"></a>少善一十六劫。<a id="a-Ec"></a>无量善三十二劫。<a id="a-Ed"></a>广善六十四劫。<a id="a-Ee"></a>彼天身量。<a id="a-Ef"></a>少善十六由旬。<a id="a-Eg"></a>无量善三十二由旬。<a id="a-Eh"></a>广善六十四由旬。<a id="a-Ei"></a>四禅八天者。<a id="a-Ej"></a>无云福生广果。<a id="a-Ek"></a>三是凡居。<a id="a-El"></a>无烦无热善现善见色究竟。<a id="a-Em"></a>五是圣居。<a id="a-En"></a>名曰五净居。<a id="a-Eo"></a>彼天寿量。<a id="a-Ep"></a>无云百二十五劫。<a id="a-Eq"></a>福生二百五十劫。<a id="a-Er"></a>广果五百劫。<a id="a-Es"></a>无烦一千劫。<a id="a-Et"></a>无热二千劫。<a id="a-Eu"></a>善现四千劫。<a id="a-Ev"></a>善见八千劫。<a id="a-Ew"></a>色究竟一万六千劫。<a id="a-Ex"></a>彼天身量。<a id="a-Ey"></a>无云一百二十五由旬。<a id="a-Ez"></a>福生二百五十由旬。<a id="a-F0"></a>广果五百由旬。<a id="a-F1"></a>无烦一千由旬。<a id="a-F2"></a>无热二千由旬。<a id="a-F3"></a>善现四千由旬善见八千由旬。<a id="a-F4"></a>色究竟一万六千由旬。<a id="a-F5"></a>始从梵众至色究竟。<a id="a-F6"></a>皆名色界。<a id="a-F7"></a>出离欲乐。<a id="a-F8"></a>非离色故。<a id="a-F9"></a>故名色界。<a id="a-FA"></a>无色界四天者。<a id="a-FB"></a>无有身色。<a id="a-FC"></a>亦无处所。<a id="a-FD"></a>从定分四。<a id="a-FE"></a>空无边处。<a id="a-FF"></a>识无边处。<a id="a-FG"></a>无所有处。<a id="a-FH"></a>非想非非想处。<a id="a-FI"></a>彼天寿量。<a id="a-FJ"></a>空无边处二万大劫寿量。<a id="a-FK"></a>识无边处四万大劫。<a id="a-FL"></a>无所有处六万大劫。<a id="a-FM"></a>非想非非想处八万大劫。<a id="a-FN"></a>彼等四处。<a id="a-FO"></a>谓无色界。<a id="a-FP"></a>非离定色。<a id="a-FQ"></a>出离粗色。<a id="a-FR"></a>故无名色。<a id="a-FS"></a>彼等寿量。<a id="a-FT"></a>谓岁劫时。<a id="a-FU"></a>其量云何。<a id="a-FV"></a>时最少者名为刹那。<a id="a-FW"></a>百二十刹那为一怛刹那。<a id="a-FX"></a>六十怛刹那为一罗婆。<a id="a-FY"></a>三十罗婆为一牟休多(此云须臾)。<a id="a-FZ"></a>三十牟休多为一昼夜。<a id="a-Fa"></a>三十昼夜即为一月。<a id="a-Fb"></a>十二个月即是一年。<a id="a-Fc"></a>劫有六种。<a id="a-Fd"></a>一中劫(或名别劫)。<a id="a-Fe"></a>二成劫。<a id="a-Ff"></a>三住劫。<a id="a-Fg"></a>四坏劫。<a id="a-Fh"></a>五空劫。<a id="a-Fi"></a>六大劫。<a id="a-Fj"></a>一中劫者。<a id="a-Fk"></a>或赡部人从无量岁。<a id="a-Fl"></a>渐渐减至八万岁时。<a id="a-Fm"></a>即成劫摄。<a id="a-Fn"></a>从八万岁。<a id="a-Fo"></a>减至十岁谓中劫初。<a id="a-Fp"></a>复增八万岁。<a id="a-Fq"></a>减至十岁。<a id="a-Fr"></a>为一辘轳。<a id="a-Fs"></a>如是增减十八数者。<a id="a-Ft"></a>为十八中劫。<a id="a-Fu"></a>然后十岁至八万岁。<a id="a-Fv"></a>中劫后际前后中间。<a id="a-Fw"></a>十八辘轳为二十中从。<a id="a-Fx"></a>二成劫者。<a id="a-Fy"></a>始从风轮至无间狱。<a id="a-Fz"></a>生一有情器世界成经一中劫。<a id="a-G0"></a>如前已说。<a id="a-G1"></a>情世界者。<a id="a-G2"></a>此三千界。<a id="a-G3"></a>火坏后成。<a id="a-G4"></a>从极光天天人命终生大梵处。<a id="a-G5"></a>孤生疲倦呜呼。<a id="a-G6"></a>若有同分生此界者。<a id="a-G7"></a>有何不可。<a id="a-G8"></a>发如是心。<a id="a-G9"></a>虽非念力。<a id="a-GA"></a>极光天人有命终者。<a id="a-GB"></a>即生彼处。<a id="a-GC"></a>先生之心而作是念。<a id="a-GD"></a>由我贪生故世咸称人祖大梵。<a id="a-GE"></a>如次梵辅梵众他化自在。<a id="a-GF"></a>乃至四王次第而生。<a id="a-GG"></a>北鸠娄洲。<a id="a-GH"></a>西牛货洲。<a id="a-GI"></a>东胜身洲。<a id="a-GJ"></a>南赡部洲。<a id="a-GK"></a>次第而生。<a id="a-GL"></a>时赡部洲人寿无量岁。<a id="a-GM"></a>饮食喜乐有色意成。<a id="a-GN"></a>身带光明腾空自在。<a id="a-GO"></a>如色界天。<a id="a-GP"></a>有如是类。<a id="a-GQ"></a>地味渐生其味甘美。<a id="a-GR"></a>色白如蜜其香馥郁。<a id="a-GS"></a>时有一人。<a id="a-GT"></a>禀性耽味。<a id="a-GU"></a>嗅香起爱。<a id="a-GV"></a>取[嚐-旨+甘]便食。<a id="a-GW"></a>亦告余人。<a id="a-GX"></a>随学取食。<a id="a-GY"></a>食段食故身光隐没。<a id="a-GZ"></a>由众业感日月便出。<a id="a-Ga"></a>照耀四洲。<a id="a-Gb"></a>次地味隐复生地饼。<a id="a-Gc"></a>其味甘美色红如蜜。<a id="a-Gd"></a>竞耽食之。<a id="a-Ge"></a>地饼复隐次林藤生。<a id="a-Gf"></a>竞耽食故林藤复隐。<a id="a-Gg"></a>有非耕种自然稻生。<a id="a-Gh"></a>众共取食。<a id="a-Gi"></a>此食粗故即余滓秽。<a id="a-Gj"></a>根道俱出。<a id="a-Gk"></a>尔时诸人。<a id="a-Gl"></a>随食早晚。<a id="a-Gm"></a>取香稻食。<a id="a-Gn"></a>后时有人禀性懒惰。<a id="a-Go"></a>长取香稻。<a id="a-Gp"></a>储宿为食。<a id="a-Gq"></a>余亦随学。<a id="a-Gr"></a>香稻隐没。<a id="a-Gs"></a>随共分田。<a id="a-Gt"></a>虑防远尽。<a id="a-Gu"></a>于己分田生吝护心。<a id="a-Gv"></a>于他分田有怀侵夺。<a id="a-Gw"></a>故生争竞。<a id="a-Gx"></a>是时众人议一有德。<a id="a-Gy"></a>封分田主。<a id="a-Gz"></a>众所许故。<a id="a-H0"></a>谓曰大三末多王(此云众所许)。<a id="a-H1"></a>王多有子。<a id="a-H2"></a>相续绍王。<a id="a-H3"></a>嫡子号曰光妙。<a id="a-H4"></a>彼子善帝。<a id="a-H5"></a>彼子最善。<a id="a-H6"></a>彼子静斋。<a id="a-H7"></a>是等谓曰成劫五王。<a id="a-H8"></a>静斋王子名曰顶生。<a id="a-H9"></a>彼子妙帝。<a id="a-HA"></a>彼子近妙。<a id="a-HB"></a>彼子具妙。<a id="a-HC"></a>彼子严妙。<a id="a-HD"></a>是等谓曰五转轮王。<a id="a-HE"></a>严妙王子名曰舍帝。<a id="a-HF"></a>彼子舍双。<a id="a-HG"></a>彼子舍固尼。<a id="a-HH"></a>彼子固室。<a id="a-HI"></a>彼子善见。<a id="a-HJ"></a>彼子大善见。<a id="a-HK"></a>彼子除碍。<a id="a-HL"></a>彼子金色。<a id="a-HM"></a>彼子具分。<a id="a-HN"></a>彼子离恶。<a id="a-HO"></a>彼子妙高。<a id="a-HP"></a>彼子定行。<a id="a-HQ"></a>彼子甚吼音。<a id="a-HR"></a>彼子大甚吼音。<a id="a-HS"></a>彼子能安。<a id="a-HT"></a>彼子方主。<a id="a-HU"></a>彼子贤尘。<a id="a-HV"></a>彼子能广。<a id="a-HW"></a>彼子大天。<a id="a-HX"></a>此王种族五千相承。<a id="a-HY"></a>其最后子七千相承。<a id="a-HZ"></a>曰阿思摩迦王。<a id="a-Ha"></a>最后子八千相承。<a id="a-Hb"></a>曰鸠娄王。<a id="a-Hc"></a>其最后子曰具头王。<a id="a-Hd"></a>有九千王。<a id="a-He"></a>其最后子名曰龙音。<a id="a-Hf"></a>有一万王。<a id="a-Hg"></a>其最后子怛弥留怛一万五千。<a id="a-Hh"></a>其最后子名瞿昙氏。<a id="a-Hi"></a>此即甘蔗裔。<a id="a-Hj"></a>彼子相承。<a id="a-Hk"></a>甘蔗王种一千一百数。<a id="a-Hl"></a>其最后子甘蔗种王。<a id="a-Hm"></a>名曰增长(即懿师摩王)。<a id="a-Hn"></a>王有四子。<a id="a-Ho"></a>一名面光二名象食。<a id="a-Hp"></a>三名调伏象。<a id="a-Hq"></a>四名严镯。<a id="a-Hr"></a>称释迦氏。<a id="a-Hs"></a>严镯有子名曰严镯足。<a id="a-Ht"></a>彼子致所。<a id="a-Hu"></a>彼子牛居。<a id="a-Hv"></a>彼子师子颊王。<a id="a-Hw"></a>有四子。<a id="a-Hx"></a>一名净饭。<a id="a-Hy"></a>二名白饭。<a id="a-Hz"></a>三名斛饭。<a id="a-I0"></a>四名甘露饭。<a id="a-I1"></a>净饭王子即婆伽梵。<a id="a-I2"></a>次名难陀。<a id="a-I3"></a>白饭王二子。<a id="a-I4"></a>一名帝沙调达。<a id="a-I5"></a>二名难提迦。<a id="a-I6"></a>斛饭王二子。<a id="a-I7"></a>一名阿尼娄驮。<a id="a-I8"></a>一名跋提梨迦。<a id="a-I9"></a>甘露饭王二子。<a id="a-IA"></a>一名阿难。<a id="a-IB"></a>一名提婆达多。<a id="a-IC"></a>婆伽梵子名罗睺罗。<a id="a-ID"></a>释迦种族至斯终矣。<a id="a-IE"></a>又别种王依法兴教。<a id="a-IF"></a>如来灭度后二百年。<a id="a-IG"></a>中印土国有王。<a id="a-IH"></a>名曰无忧。<a id="a-II"></a>法王于赡部提。<a id="a-IJ"></a>王即多分中结集时。<a id="a-IK"></a>而为施主。<a id="a-IL"></a>兴隆佛教后三百年。<a id="a-IM"></a>赡部西北方有王。<a id="a-IN"></a>名曰割尼尸割。<a id="a-IO"></a>三结集时。<a id="a-IP"></a>而为施主。<a id="a-IQ"></a>广兴佛教。<a id="a-IR"></a>梵天竺国。<a id="a-IS"></a>迦湿弥罗国。<a id="a-IT"></a>勒国。<a id="a-IU"></a>龟兹(音丘慈)。<a id="a-IV"></a>捏巴辣国。<a id="a-IW"></a>震旦国。<a id="a-IX"></a>大理国。<a id="a-IY"></a>西夏国等。<a id="a-IZ"></a>诸法王众。<a id="a-Ia"></a>各于本国兴隆佛法。<a id="a-Ib"></a>如来灭度后千余年。<a id="a-Ic"></a>西番国中初有王。<a id="a-Id"></a>曰呀乞[口*栗]赞普。<a id="a-Ie"></a>二十六代有王。<a id="a-If"></a>名曰祫陀朵[口*栗]思颜赞。<a id="a-Ig"></a>是时佛教始至。<a id="a-Ih"></a>后第五代有王。<a id="a-Ii"></a>名曰双赞思甘普时班弥达。<a id="a-Ij"></a>名阿达陀。<a id="a-Ik"></a>译主名曰端美三波罗。<a id="a-Il"></a>翻译教法。<a id="a-Im"></a>修建袷萨等处精舍。<a id="a-In"></a>流传教法。<a id="a-Io"></a>后第五代有王。<a id="a-Ip"></a>名曰乞[口*栗]双提赞。<a id="a-Iq"></a>是王召请善海大师。<a id="a-Ir"></a>莲华生上师。<a id="a-Is"></a>迦摩罗什。<a id="a-It"></a>罗班弥达。<a id="a-Iu"></a>众成就人等。<a id="a-Iv"></a>共毗卢遮那罗佉怛及康龙尊护等七人。<a id="a-Iw"></a>翻译教法。<a id="a-Ix"></a>余班弥达共诸译主。<a id="a-Iy"></a>广翻教法。<a id="a-Iz"></a>三种禁戒兴流在国。<a id="a-J0"></a>后第三代有王。<a id="a-J1"></a>名曰乞[口*栗]徕巴赡是王界广。<a id="a-J2"></a>时有积那弥多。<a id="a-J3"></a>并湿连怛罗菩提。<a id="a-J4"></a>班弥达等。<a id="a-J5"></a>共思割干吉祥。<a id="a-J6"></a>积酌罗龙幢等。<a id="a-J7"></a>已翻校勘。<a id="a-J8"></a>未翻而翻。<a id="a-J9"></a>广兴教法。<a id="a-JA"></a>西番王种。<a id="a-JB"></a>至今有在。<a id="a-JC"></a>班弥达等。<a id="a-JD"></a>翻译译主。<a id="a-JE"></a>善知识众广多有故。<a id="a-JF"></a>教法由兴。<a id="a-JG"></a>北蒙古国。<a id="a-JH"></a>先福果熟生王。<a id="a-JI"></a>名曰成吉思(二合)。<a id="a-JJ"></a>始成吉思。<a id="a-JK"></a>从比方王多音国。<a id="a-JL"></a>如铁轮王。<a id="a-JM"></a>彼子名曰干果戴时称可罕。<a id="a-JN"></a>绍帝王位。<a id="a-JO"></a>疆界益前。<a id="a-JP"></a>有子名曰古伟。<a id="a-JQ"></a>绍帝王位成吉思皇帝。<a id="a-JR"></a>次子名朵罗。<a id="a-JS"></a>朵罗长子。<a id="a-JT"></a>名曰蒙哥。<a id="a-JU"></a>亦绍王位。<a id="a-JV"></a>王弟名曰忽必烈。<a id="a-JW"></a>绍帝王位。<a id="a-JX"></a>降诸国土疆界丰广归佛教法依化民。<a id="a-JY"></a>佛教倍前光明炽盛。<a id="a-JZ"></a>帝有三子。<a id="a-Ja"></a>长曰真金丰足。<a id="a-Jb"></a>如天法宝庄严。<a id="a-Jc"></a>二曰厖各刺。<a id="a-Jd"></a>三曰纳麻贺。<a id="a-Je"></a>各具本德系嗣亦尔。<a id="a-Jf"></a>兹是始从释迦王种。<a id="a-Jg"></a>至今王种。</p>
 </body>
</html>