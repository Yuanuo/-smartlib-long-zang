<!DOCTYPE html>
<html>
<head>
  <meta charset="utf-8"/>
  <meta name="author" content="巴思巴/元"/>
  <meta name="library" content="龙藏"/>
  <meta name="catalog" content="龙藏/宋元续入藏诸论"/>
  <title>彰所知论卷下</title>
</head>
<body>
  <h1 class="head">彰所知论卷下</h1>
  <p>始帝王祖三末多王。是时田分互起侵盗。初发偷盗。被王推问言不曾偷。始起妄语。王法诛戮。即有杀害不善法生。尔时众生造不善法。命终之后即生傍生。次生饿鬼。渐生地狱。次无间狱生一有情。时成劫终。如是有情行诸不善。寿量惭减受用乏少。阎浮提人寿八万岁。无间地狱生一有情。是二同时。如是情世界成。十九中劫器世界成。即一中劫。如是成劫二十中劫。阎浮提人八万岁时。始为住劫。住劫亦经二十中劫。至十岁时刀兵灾起。唯七昼夜。疾疫灾起七月。七日饥馑灾起。七年七月七日多分死殁。余者相睹起希见心。互相睦恋远离杀害。渐生善故。寿量受用复增益盛至八万岁。增上之时转轮王出。依法化民。下减之时婆伽梵出。拔济众生。增减时间独觉出世。令诸有情而作福田。住劫亦经二十中劫。始坏劫初情世界坏。无间狱中无有情生。先生业尽即生别趣。若有未尽生上地狱。或别世界地狱中生。无间狱空。如是向上地狱渐空。生饿鬼趣。如是饿鬼傍生趣空。人趣之中除鸠娄人。余共欲天无师法然。获初静虑生初禅天。北鸠娄人生欲界天。获初诤虑生初禅天。无师法然获二静虑。生二禅天。从无间狱至梵世空。如是亦经十九中劫。然后四洲有七日出。初不降雨。药草丛林悉皆枯槁。二日出时沟池干涸。三日出时。殑伽河等悉皆枯竭。四日出时无热池竭。五日出时海水没膝。六日出时大海亦竭。七日出时。彼器世界一聚火耸。从无间狱直至梵世。以火烧坏经一中劫。坏劫总经二十中劫。空劫亦尔。如是成住坏空即八十劫。总此八十名一大劫。为梵众等寿量之数。</p>
  <p>器世界坏有其三种。火水风。坏者亦如前说。如是七次后世界复成。又被水坏至二禅天。从极光天即生大云。降注大雨。其器世界。如水化盐销镕皆尽。彼水自竭。一水灾次复七火灾。度七火灾还有一水。如是水灾满至七次。复七火灾。后世界成。被风灾坏。至三禅天。其风之力吹散妙高。何况其余。第四禅天虽无外灾。是等有情生与殿生。命尽殿隐。如是器情世界。并成坏等。咸皆说已。</p>
  <p>复次因果相续缘生法者。因缘相藉而生。故曰缘生。缘生有二。一外缘生二内缘生。外缘生者。成世界法。如种生芽。如前已说。内缘生者。如有无明即有行等。名顺缘生。如无明灭即行等灭。名逆缘生。顺缘生者有七。复次约位。约远续。约连缚。约刹那。约三际。约二重因果。约三惑等。约位者。于宿生中诸烦恼分位中五蕴。即名无明。由无明胜故。如是说。已下皆以从胜为名。行等诸法各具五蕴。行者。宿世所造善不善业位间五蕴。识者。于母胎中正结生时。一刹那位所有五蕴。名色者。结生识后。六处生前其间五蕴。名者。受想行识四蕴名。名色者。处胎分位。羯逻蓝(此云和合亦云凝滑)頞部昙(此云疱结)闭尸(此云肉团)键南(此云坚实)钵罗奢佉(此云肢体筋力等生)等五名色。六处者。处母胎中。从眼等生至三和合。未了别境位间五蕴。触者根境识三和合。未能了别苦乐之因。位间五蕴。受者。已了三受因差别相。婴儿之时至未起淫位间五蕴。爱者。即年盛时能了淫欲。未广追求位间五蕴。取者。为得种种上妙资具。周遍驰求位间五蕴。有者因驰求故积集。能牵。当来果业位间五蕴生者。由是业力从此舍命。正结当有位间五蕴。老死者。从当来生名色至受位间五蕴。一切有部说。约位缘生即是远续。连缚亦尔。经部宗者。无约位说。约远续者。谓无明与明相违。是心所法发行之因。行者。所发起业。福及非福不动等业。识者。由业引令识生。名色者。胎中五蕴。六处者。眼等根生。触者。根境识三和合。了别是心所法。受者。由彼所生苦乐舍等。爱者。贪著乐境。取者。寻求彼境。有者。由彼发起成当生业。生者。由业相续结。生老死者。令生彼生究竟转死。连缚亦尔。</p>
  <p>约刹那者。谓由一刹那。十二有支缘生具足。由贪行杀痴谓无明。断命即行。于诸境事了别名识。五蕴同俱总称名色。住名色根。说名六处。根境识三和合有触。因触为受。贪即是爱。与此相应诸缠名取。所起身语二业名有。如是诸法集起名生。熟变名老。灭坏名死。</p>
  <p>约三际者。谓无明与行属过去摄。名曰因支。识等五支属现在摄。名曰果支。爱取有三属现在摄。名曰未来因支。生老死二支属未来摄。名曰果支。过去二支。现在八支。未来二支。故十二支。</p>
  <p>约两重因果者有二。一前际。二后际。前际者。谓无明是惑。行即是业。彼二因支。由彼所生识等五支。即是果支。一重因果。现在爱取二支是惑。有即是业。三当来因。由彼所生。当生老死。即是果支。一重因果。如是十二有支。两重因果。</p>
  <p>约三惑者。谓无明爱取三即是惑。行有二即是业。谓之集谛。识等七支即是苦。谓之苦谛。是顺缘生。逆缘生者。无明灭即行灭。无明灭则了无我智。即是道谛。若无明灭生因行灭。引业灭故识等五支灭。由是灭故。起发后业爱取等灭。由是灭故。生老死等皆悉亦灭。即是灭谛。说四谛已。器情缘生及四谛等。皆五法摄。一色法。二心法。三心所法。四不相应法。五无为法。一色法者。即是色蕴。五根五境无表色等十一法。言五根者。谓眼根极微如香荾华。在眼星上傍布而住。耳根极微。如卷桦皮居耳穴内。鼻根极微如双爪甲。居鼻頞内。舌根极微形如半月。布在舌上。身根极微亦如身量。从顶至足遍在身根。根是尘故不能缘境。言五境者。色谓眼缘之境。有其二种。一显色。二形色。显色者。有其四种。青黄赤白。形色者。有十六种。长短方圆高下正不正。光影明暗云烟尘雾等。二十数声。谓耳缘之境。有其二种。一有执因如语等。二无执因如鼓声等。有记无记各二为四。此复可意及不可意。差别成六。香谓鼻缘之境。有其四种。一好香。二恶香。等不等故。差别成四。味谓舌缘之境。有其六种。甘酸苦辛咸淡。触谓身缘之境。因触四大果触。滑涩重轻冷热饥渴等。言无表色者。谓律仪不律仪俱相违色。此是色蕴。二心法者有六。谓眼耳鼻舌身意识。六即是识蕴。三心所有法者。有四十六。一大地法者。有十种。受谓领纳。想谓令心执境。思谓令心运动。作意谓令心缘境。胜解谓令心于境印可即是令心于所缘境无怯弱义。欲谓希求。触谓和合了境。慧谓拣择。念谓令心于境明记不忘。定谓令心专注一境。如是十种遍一切心。名大地法。二大善地法者有十。信谓令心于境澄净。不放逸谓恒习善法守护心性。轻安谓心堪任性。舍谓令心平等。惭谓于诸功德及有德者。恭敬而住。愧谓于罪见怖。无贪谓不著有漏。无嗔谓于诸有情不乐损害。不害谓怜愍有情令无损恼。勤谓于善令心勇悍。如是十种遍诸善心。名大善地法。三大烦恼地法者。有六种。痴谓愚痴即是无明。无智无显。逸谓放逸不修诸善。怠谓懈怠心不勇悍。不信谓心不澄净。惛沈谓身心相续无堪任性。是昧重义。掉举谓心不寂静。如是六种遍烦恼心。名大烦恼地法。四大不善地法者。有二种。一者无惭。谓于诸功德及有德者。令心不敬。二者无愧。谓于诸罪中不见怖畏。如是二种遍不善心。名大不善地法。五小烦恼地法者。有十种。忿谓令心愤发。恨谓于忿所缘事中。数数寻思结怨不舍。谄谓心曲。诳谓惑化。嫉谓不忍他德。恼谓坚执诸罪。由此不受如理谏诲。覆谓隐藏自罪。悭谓于己法财令心吝惜。憍谓染著自身所有色力种族等事。令心傲逸。害谓于他能作逼迫。如是十种唯修所断。遍意识地。名小烦恼地法。六不定法者。有八种。寻谓令心于境粗转为相。伺谓令心于境细转为相。恶作谓恶所作业是追悔义。睡眠谓不能任持身心相续。令心昧略。嗔谓令心于有情等乐为损害。贪谓爱著有漏。慢谓令心恃举。疑谓令心犹豫。如是八种于前诸地无有定故。名曰不定。对法集论并五蕴论。说十一善。内了知四谛名曰无痴。随烦恼中执不净为净。染污作意胜解。名非理作意。邪胜解根本烦恼内。于诸谛理颠倒推度。染污慧分。名不正知。随烦恼内。于诸所缘不能明记染污念分。名曰失念。于诸所缘令心流荡。染污定分名曰散乱。对法藏论无如是说。以上心所。除受想二皆行蕴摄。心所法竟。不相应行者。有十四种。谓有情相续。律仪相应。有别物曰得。与彼律仪不相应。有别物曰不得。诸有情类同作事业。曰众同分。若生无想有情天中。有法能令心心所灭。是实有物名曰无想果。复有别法能令心心所灭。名曰无想定。无想者定名。或定无想名无想定。如下所说。圣者相续想受等灭。是实有物名灭尽定。有情始生住未死间。名曰命根。先无今有曰生。令暂时住曰住。转变曰老。变坏曰无常。即有为四相。能诠自体谓曰名身。诠义究竟谓曰句身。是二所衣谓曰文身等十四法又义摄内破和合众。曰不和合。所造业果于自成熟。犹如负债终不唐捐。物等亦系。不相应行。一切有部。色心所三有别物。经部师说。是彼三法假说分位。除彼受想。四十有六。心所有法。及不相应。名曰行蕴。无为法者至下当知。如是色法即名十界。除无表色。是眼等十。心法七界。谓六识及意根界。若说处时。是彼七法。一意处摄。心所有法不相应法。无为法无表色等。总名法界。亦名法处。如是所说。所知五法五蕴。并十二处。及十八界。</p>
  <h2>道法品第三</h2>
  <p>复次道者。谓彼少欲知足。具种性者。身心远离种种群杂。住近事戒等。应当勤闻。若广闻已。思所闻义。思已应修。谓当修止观。多贪修不净观。多嗔修慈悲观。多痴修分别缘生观。多我修分别界观。多散乱修数息观。止观成已。修胜解故。如法了解内外身。名身念住。如法了解苦乐舍等。名受念住。如法了解六识心法。名心念住。如法了解想行无为。名法念住。修此四法。是智资粮。道集资粮已。</p>
  <p>修加行道。暖位之中。已生恶令断。未生恶令不生。已生善令增长。未生善令生。如是四法名四正勤(文云正断)。顶位之中。欲善法定。勤乐善定作意善心定。拣择善定。如是名四神足。忍位之中行世正见。澄净名信。乐修善法。曰进明记不忘曰念。专注一境曰定。知取舍法曰慧。修此五法能生善法。故曰五根。世第一位中修信进念定慧等五。能破相违故曰五力。此是加行道。见道位中了知四谛。名曰正见。正语发起。名正思惟。如法正说。名曰正语。舍不善业。名曰正业。弃舍邪命。名曰正命。希求善法。名正精进。明记不忘。名曰正念。专注一境。名曰正定。如是八法。名八圣道支。此是见道。见道所断分别烦恼。及得相等。谓欲界苦谛贪嗔慢无明疑。有身见边执见。戒禁取见见取邪见。集灭二谛各除三见。七七十四道谛所断。除上二见。欲界四谛共三十二。色界四谛各各除嗔。共二十八。无色亦然。如是三界。见道所断八十有八。</p>
  <p>修道位中明记善法名念觉支。拣择取舍名慧觉支。希求精进名勤觉支。证无漏喜名喜觉支。身心任性名轻安觉支不为世法所牵。无著无碍名舍觉支。令心住境名定觉支。修此七支名曰修道。修道所断俱生烦恼。得相无记有漏善等。欲界之中贪嗔痴无明四。各具九品共三十六。色界之中第一静虑除嗔。余三各各九品成二十七。如是二三四静虑亦尔。色界总有一百八数。无色界亦然。如是三界修道所断。总有一百五十二数。</p>
  <p>次证十无学法者。谓正见。正思惟。正语。正业。正命。正进。正念。正定。正解脱。正解脱知见。是无学道。</p>
  <h2>果法品第四</h2>
  <p>复次果者。如上所说三十七品菩提分法。为自解脱轮回发心。利根极速。三生证阿罗汉。一生修顺解脱分善。名资粮道。二生修顺决择分善。名加行道。三生亦如沙门证第四果。钝根懒惰。即不定故。如沙门者。向预流等。四者名果。向预流者。加行道前情器所摄。皆苦自性即是苦谛。复次彼因业及烦恼。是名集谛。令彼解脱。即是灭谛。复次彼因。即是道谛。修习纯熟。由彼次第证见道时。初观苦谛。四法性者。转变名无常。三苦名苦。实有与我非一蕴故名空。实有与我别故名无我。现证四智。次观集谛。四法性者。如种苦理故因。等现苦理故集。相续苦理故生。随顺苦理故缘。现证四智。次观灭谛。四法性者。苦因灭故灭。苦果息故静。超有漏故妙。脱轮回离。现证四智。次观道谛。四法性者。通行义故道。契正理故如。修无念智故行。现证三智。此十五者名初果向。第十六者。以彼道谛永超诸有故出。现证一智。此等十六。是住初果。已证四谛。十六行相修习纯熟。欲界修道所断九品烦恼之中断前五品。即一来向。断第六品即一来果。彼一来者。复来欲界受一生故下三品者。欲界之中一生断故。现证行相修习纯熟。断七八品名不还向。断第九品名不还果。彼不还者。断尽欲界一切烦恼。必不还来欲界生故。现证上界诸地行相。修习纯熟。四静虑四无色。各九烦恼断。初静虑一品为始。至断有顶八品为终。名阿罗汉向。断第九品名阿罗汉果。彼阿罗汉者。三界烦恼断尽无余。名阿罗汉。经云。干慧地等八者。声闻资粮道。即干慧地。欲爱枯干根境不偶。是所修善名干慧地。种性地者。即加行道。必不成佛。定成声闻独觉种性。名种性地。八人地者。是初果向。至阿罗汉果。名八人地。具见地者。是住初果。四谛行相现证见故。名具见地。薄地者。是一来果。欲界烦恼多分断故。名曰薄地离欲地者。是不还果。离欲界中贪欲等故。名离欲地。已办地者即阿罗汉。苦已知。集已断。灭已证。道已修名已办地。声闻地者。即不来不还阿罗汉。三名声闻地。辟支佛地者如上所说三十七品菩提分法。唯自一人欲证菩提。如是发心修百大劫。以最后身生无佛世。不假师教成证独觉。此有二种。一麟角。二部行。麟角喻者。唯一而居具圣德行。部行类者。与众群居。</p>
  <p>究竟正觉者。如上所说三十七品菩提分法。为诸有情而成佛故。发起大悲胜菩提心。奉侍诸佛悉令欢喜。利益他故行六度行。三无数劫究竟成佛者。释迦如来昔为陶师。名曰大光明。于大释迦如来之处。始初发心。至初无数劫。奉侍七万五千佛。其最后佛名曰宝髻。第二无数劫。奉侍七万六千佛。其最后佛名曰然灯。第三无数劫。奉侍七万七千佛。其最后佛名曰胜观。其六度者。以大悲心于诸有情所有资具悉皆惠施。为普度太子时。施波罗蜜究竟圆满。未离贪欲。被析肢体心无少恚。为忍辱仙时。忍戒二行究竟圆满。为婆罗门子时。视底沙佛住火界定。忘下一足经七昼夜。旋绕赞曰。</p>
  <p class="l-js-7c">天地此界多闻室　　逝宫天处十方无</p>
  <p class="l-js-7c">丈夫牛王大沙门　　寻地山林遍无等</p>
  <p>如是赞已便超九劫。进波罗蜜究竟圆满。处圆满处金刚座。初夜分时降诸群魔。后夜分时金刚喻定。定慧二行究竟圆满。如是处金刚座降魔之前。三无数劫修福智足。奉侍诸佛。六度虽圆即异生身。坐金刚座。证见修道。成等正觉。声闻乘中。因时不说了知诸法无我空悲施行三轮体空十地行相。果时不说报身及四智等。</p>
  <p>正觉法者。六种所摄。谓身智断。利他大悲德具足等。身者有二。一者色身。二者法身。色身者。具三十二相八十种好。即自性身。度乾闼婆及苾陵伽故。示现乾闼婆王及转轮圣王。即化身。然诸佛等种性身量。寿命国土及根机等。有种种异。二法身者。有十无学法。诸佛等同。</p>
  <p>智者有二。一者遍智。二者正智。遍智者。谓了蕴界处因果体性。故曰遍智。二正智者。谓知四谛中无常等法。故曰正智。</p>
  <p>断者有二。一断烦恼障。二断所知障。断烦恼障者。谓对治贪等根本烦恼。及随烦恼令断灭故。二断所知障。谓对治能障境时。自性无知之法。令断灭故。</p>
  <p>利他者有二。一者于诸有情安置解脱。弃舍相违令住于道。二者于诸有情安置善趣。弃舍于恶令住于善。大悲及德。次下当说。</p>
  <p>诸圣者等言功德者。有十一种。谓无诤愿智。四无碍解。六通。四静虑。四无色。四无量。八解脱。十遍处。八胜处。三等持等。</p>
  <p>无诤者。谓依第四静虑心。愿诸有情勿缘己身生诸烦恼。思惟等持。故名无诤。</p>
  <p>愿智者。谓依第四静虑心。以愿为先。引如智起如愿了知。故名愿智。</p>
  <p>四无碍解者。一法无碍解。知诸法名故。二义无碍解。正知义故。三词无碍解。正知言辞故。四辩才无碍解。正知正理故。名四无碍解。</p>
  <p>六通者。一神境通。游行石壁等无碍故。天耳通。若近若远诸异音声。皆了知故。三天眼通。能随所应取被障隔极细远等诸方色故。四他心通。能知他心有无欲故。五宿住通。知自及他宿世事故。六漏尽通。知世出世一切道故。前五有漏依第四静虑。第六无漏依第九故。</p>
  <p>四静虑者。初静虑具有五支。一寻。二伺。三喜。四乐。五等持。二诤虑中具有四支。一内等净。二喜。三乐。四等持。三静虑中具有五支。一行舍。二正念。三正惠。四受乐。五等持。四静虑中具有四支。一行舍清净。二念清净。三非苦乐受。四等持。</p>
  <p>四无色者。修加行时。思无边空及无边识无所有故。以正定时除色依余四蕴。第四名者由想昧劣。谓无明胜。得非想名。有昧劣想。名非非想。如是次第空无边处。识无边处。无所有处。非想非非想处。名四无色。若加灭尽定。亦名九次第定。</p>
  <p>四无量者。谓慈悲喜舍。四中初二无嗔为体。喜即喜受。舍即无贪。所缘境者。欲界有情所有嗔害。及有欣慰欲贪嗔等。如次对治。</p>
  <p>八解脱者。依初二静虑。一内有色想观诸外色解脱。不净想转作青淤想。以色观色。二内无色想观诸外色解脱。内无色观。三依后静虑净解脱。身所证具足住。观一切色作净光鲜。如是三种。及四无色定为次四解脱。灭受想定为第八解脱。依有顶心。诸圣者等厌粗受想。以寂静定灭心心所名灭尽定。</p>
  <p>十遍处者。谓周遍观察地水火风青黄赤白。及空与识二无边处。依第四静虑。缘欲可见色。于地等处周遍观察。无有间隙。十中前八无贪为体。后二如次空识无色。为其自性。</p>
  <p>八胜处者。一内有色想观外色少。二内有色想观外色多。三内无色想观外色少。四内无色想观外色多。内无色想观外色。青黄赤白为四。足前成八八中初二如初解脱。次二如次解脱。后四如第三解脱。若尔八胜处与三解脱何殊。答前修解脱唯能弃背。此修胜处能制所缘。随所乐欲而终不起。修解脱等。一为诸惑。已断更远。二为于定。得胜自在故。能引起无诤等德及胜神通。由此便能转变诸事。起留舍等种种作因故。</p>
  <p>三三摩地者。谓空无相无愿。空三摩地者。谓空非我二种行相。相应等持。无相三摩地者。谓缘灭谛四种行相。相应等持。涅槃无相离十相故。名曰无相。能缘彼定。得无相名。无愿三摩地者。谓缘余谛十种行相。相应等持。非常苦因可厌患故。道如船筏。必应舍故。能缘彼定得无愿名。皆为超过。现所对故。此等功德。俱解脱。阿罗汉辟支佛如来共故。名共功德。慧解脱者。无三等持及四无量故。</p>
  <p>如来不共功德者。有十八种。谓十力四无所畏。三念住。及一大悲。</p>
  <p>十力者。一处非处智力。二诸业异熟智力。三静虑解脱等持等至智力。四根上下智力。五种种胜解智力。六种种界智力。七遍趣行智力。八宿住随念智力。九生死智力。十漏尽智力。</p>
  <p>四无所畏者。一正等觉无畏。二漏尽无畏。三说障无畏。四说道无畏。由有智力于他不惧。故名无畏。</p>
  <p>言三念住者谓如来说法。诸弟子等。一向恭敬能正受行。如来缘之不生欢喜。舍而安住正念正知。是谓如来第一念住。诸弟子众惟不恭敬不正受行。如来缘之不生忧戚。舍而安住正念正知。是谓如来第二念住。诸弟子众。一类恭敬能正受行。一类不敬不正受行。如来缘之不生欢戚。舍而安住正念正知。是谓如来第三念住。此三皆用念慧为体。故名念住。</p>
  <p>大悲者。于诸世间昼夜六时。观察世间孰苦孰乐。孰应调伏。随应利乐。故名大悲。大乘所说。如来十八不共法。三不护等。彼声闻乘未曾闻故。</p>
  <h2>无为法品第五</h2>
  <p>复次无为法者。有其三种。一虚空。二择灭。三非择灭。谓虚空无为者。虚空但有无还为性。由无障碍遍一切处。名虚空无为色于中行。其余所有门窗窍隙。所有明暗等空及阿伽色等。皆非无为。二择灭无为者。谓无漏智断诸障染。见修二道所显真理。名择灭无为。三非择灭无为者。谓能永碍未来法生。得灭异前名非择灭得不因择但由阙缘。名非择灭。此三无为。一切有部许有实物。经部师说无有造作。问真如岂非无为耶。答彼即无我。以声闻乘不说法无我故。人无我者。即无常等十六行相。三谛行相。即是有为。灭谛行相惟择灭法。非余法故。如是器精。道果无为。所知五者。总摄一切所知法故。情器之法即是苦谛。成彼之因。即是集谛。道果二法。即是道谛。择灭无为。即是灭谛。虚空非择二种无为。三种非四谛摄。苦集二谛有漏法故。道灭二谛无漏法故。如是所说。世出世间。有为无为。所知法已。</p>
  <p class="l-js-5c">种相富具足　　睿智皇太子</p>
  <p class="l-js-5c">数数求请故　　慧幢吉祥贤</p>
  <p class="l-js-5c">念住日藏论　　起世对法等</p>
  <p class="l-js-5c">依彼造此论　　有情所知论</p>
  <p class="l-js-5c">机宜有无边　　纂略列为五</p>
  <p class="l-js-5c">谓器情道果　　并无为法等</p>
  <p class="l-js-5c">故今明开示　　冏冏晓解者</p>
  <p class="l-js-5c">惟兹彰所知　　解已复示他</p>
  <p class="l-js-5c">此论文句等　　乖义懈怠过</p>
  <p class="l-js-5c">智者并启请　　惟愿垂忍纳</p>
  <p class="l-js-5c">所生诸善根　　周遍虚空界</p>
  <p class="l-js-5c">我共诸众生　　愿证无上果</p>
  <p>彰所知论者。为菩萨真金皇太子求请故。法王上师萨思迦大班弥达足尘顶授比丘癹思巴慧幢吉祥贤。时壬寅仲秋下旬有三鬼宿直日。于大吉祥萨思迦法席集竟。持经律论妙音并智。师子笔授。</p>
  <p>大经云。森罗及万像。一法之所印。重重交光。历历齐现。非法界之现量欤。彰所知论者。乃先皇裕宗皇帝。圣明观照。神智睿鉴。愍邪见之炫惑。伤正涂之壅底。劝请帝师法王。利乐有情故。阐扬至觉真理。原始要终。修习次第之大旨也。弘而密。奥而典。古锦钝金。随器受用。义摄为五。至当归一。所言情器世界者。非若夫群盲摸象之异执。或言一气。或曰自然。直指心造。详明劫初。罗笼八极之外。剖析邻虚之内。如像临镜。如指在掌。言道法者。以少欲知足。闻思修慧三十七菩提分为其因。言果法者。以资粮加行见道修习无学为。其果。言无为者。四圣谛中之灭谛理也。由其五法总摄一切所知法故。故曰彰所知论。真智灵知。岂见闻觉知之谓乎。深入缘起。穷法实相。盖依念处日藏起世对法相应之义。而错综其宏纲也。然则他化天王通力。观世界微尘数之雨滴。犹目睹所受用物。声闻起神用。观三千大千世界如掌中庵摩罗果。况正遍知之妙用。其孰能语于此。盛矣优昙瑞世。天开玉历之期。像教中兴。时际金轮之治。钦惟圣制云。皇天之下。一人之上。西天佛子。大元帝师。玺篆赐玉。宠渥弥隆。其尊师重道。为万世帝王之[彞-糸+分]典也。行宣政院同知廉公。正奉夙承授记。深乐佛乘。一日以江浙总统沙罗巴大师所译彰所知论。传之前松江府僧录管主八大师。师续雕大藏圣教。偶其时忻获至宝。锓梓随函。属余序其后。辞不获免。辄述教起之由致。至于发扬圣教之粹美。则备于公之本序云。时大德丙午十月既望。江西前吉州路官讲报恩寺。讲经释克已序。</p>
</body></html>