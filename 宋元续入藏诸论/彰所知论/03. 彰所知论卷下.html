<!doctype html>
<html id="z3IBWFy1Ea" data-ver="1211">
 <head>
  <meta charset="utf-8">
  <meta author="拔合思巴">
  <meta library="龙藏">
  <meta catalog="宋元续入藏诸论">
  <meta period="元">
 </head>
 <body>
  <h1 id="a1">彰所知论卷下</h1>
  <p id="a2">始帝王祖三末多王。<a id="a-3"></a>是时田分互起侵盗。<a id="a-4"></a>初发偷盗。<a id="a-5"></a>被王推问言不曾偷。<a id="a-6"></a>始起妄语。<a id="a-7"></a>王法诛戮。<a id="a-8"></a>即有杀害不善法生。<a id="a-9"></a>尔时众生造不善法。<a id="a-A"></a>命终之后即生傍生。<a id="a-B"></a>次生饿鬼。<a id="a-C"></a>渐生地狱。<a id="a-D"></a>次无间狱生一有情。<a id="a-E"></a>时成劫终。<a id="a-F"></a>如是有情行诸不善。<a id="a-G"></a>寿量惭减受用乏少。<a id="a-H"></a>阎浮提人寿八万岁。<a id="a-I"></a>无间地狱生一有情。<a id="a-J"></a>是二同时。<a id="a-K"></a>如是情世界成。<a id="a-L"></a>十九中劫器世界成。<a id="a-M"></a>即一中劫。<a id="a-N"></a>如是成劫二十中劫。<a id="a-O"></a>阎浮提人八万岁时。<a id="a-P"></a>始为住劫。<a id="a-Q"></a>住劫亦经二十中劫。<a id="a-R"></a>至十岁时刀兵灾起。<a id="a-S"></a>唯七昼夜。<a id="a-T"></a>疾疫灾起七月。<a id="a-U"></a>七日饥馑灾起。<a id="a-V"></a>七年七月七日多分死殁。<a id="a-W"></a>余者相睹起希见心。<a id="a-X"></a>互相睦恋远离杀害。<a id="a-Y"></a>渐生善故。<a id="a-Z"></a>寿量受用复增益盛至八万岁。<a id="a-a"></a>增上之时转轮王出。<a id="a-b"></a>依法化民。<a id="a-c"></a>下减之时婆伽梵出。<a id="a-d"></a>拔济众生。<a id="a-e"></a>增减时间独觉出世。<a id="a-f"></a>令诸有情而作福田。<a id="a-g"></a>住劫亦经二十中劫。<a id="a-h"></a>始坏劫初情世界坏。<a id="a-i"></a>无间狱中无有情生。<a id="a-j"></a>先生业尽即生别趣。<a id="a-k"></a>若有未尽生上地狱。<a id="a-l"></a>或别世界地狱中生。<a id="a-m"></a>无间狱空。<a id="a-n"></a>如是向上地狱渐空。<a id="a-o"></a>生饿鬼趣。<a id="a-p"></a>如是饿鬼傍生趣空。<a id="a-q"></a>人趣之中除鸠娄人。<a id="a-r"></a>余共欲天无师法然。<a id="a-s"></a>获初静虑生初禅天。<a id="a-t"></a>北鸠娄人生欲界天。<a id="a-u"></a>获初诤虑生初禅天。<a id="a-v"></a>无师法然获二静虑。<a id="a-w"></a>生二禅天。<a id="a-x"></a>从无间狱至梵世空。<a id="a-y"></a>如是亦经十九中劫。<a id="a-z"></a>然后四洲有七日出。<a id="a-10"></a>初不降雨。<a id="a-11"></a>药草丛林悉皆枯槁。<a id="a-12"></a>二日出时沟池干涸。<a id="a-13"></a>三日出时。<a id="a-14"></a>殑伽河等悉皆枯竭。<a id="a-15"></a>四日出时无热池竭。<a id="a-16"></a>五日出时海水没膝。<a id="a-17"></a>六日出时大海亦竭。<a id="a-18"></a>七日出时。<a id="a-19"></a>彼器世界一聚火耸。<a id="a-1A"></a>从无间狱直至梵世。<a id="a-1B"></a>以火烧坏经一中劫。<a id="a-1C"></a>坏劫总经二十中劫。<a id="a-1D"></a>空劫亦尔。<a id="a-1E"></a>如是成住坏空即八十劫。<a id="a-1F"></a>总此八十名一大劫。<a id="a-1G"></a>为梵众等寿量之数。</p>
  <p id="a1H">器世界坏有其三种。<a id="a-1I"></a>火水风。<a id="a-1J"></a>坏者亦如前说。<a id="a-1K"></a>如是七次后世界复成。<a id="a-1L"></a>又被水坏至二禅天。<a id="a-1M"></a>从极光天即生大云。<a id="a-1N"></a>降注大雨。<a id="a-1O"></a>其器世界。<a id="a-1P"></a>如水化盐销镕皆尽。<a id="a-1Q"></a>彼水自竭。<a id="a-1R"></a>一水灾次复七火灾。<a id="a-1S"></a>度七火灾还有一水。<a id="a-1T"></a>如是水灾满至七次。<a id="a-1U"></a>复七火灾。<a id="a-1V"></a>后世界成。<a id="a-1W"></a>被风灾坏。<a id="a-1X"></a>至三禅天。<a id="a-1Y"></a>其风之力吹散妙高。<a id="a-1Z"></a>何况其余。<a id="a-1a"></a>第四禅天虽无外灾。<a id="a-1b"></a>是等有情生与殿生。<a id="a-1c"></a>命尽殿隐。<a id="a-1d"></a>如是器情世界。<a id="a-1e"></a>并成坏等。<a id="a-1f"></a>咸皆说已。</p>
  <p id="a1g">复次因果相续缘生法者。<a id="a-1h"></a>因缘相藉而生。<a id="a-1i"></a>故曰缘生。<a id="a-1j"></a>缘生有二。<a id="a-1k"></a>一外缘生二内缘生。<a id="a-1l"></a>外缘生者。<a id="a-1m"></a>成世界法。<a id="a-1n"></a>如种生芽。<a id="a-1o"></a>如前已说。<a id="a-1p"></a>内缘生者。<a id="a-1q"></a>如有无明即有行等。<a id="a-1r"></a>名顺缘生。<a id="a-1s"></a>如无明灭即行等灭。<a id="a-1t"></a>名逆缘生。<a id="a-1u"></a>顺缘生者有七。<a id="a-1v"></a>复次约位。<a id="a-1w"></a>约远续。<a id="a-1x"></a>约连缚。<a id="a-1y"></a>约刹那。<a id="a-1z"></a>约三际。<a id="a-20"></a>约二重因果。<a id="a-21"></a>约三惑等。<a id="a-22"></a>约位者。<a id="a-23"></a>于宿生中诸烦恼分位中五蕴。<a id="a-24"></a>即名无明。<a id="a-25"></a>由无明胜故。<a id="a-26"></a>如是说。<a id="a-27"></a>已下皆以从胜为名。<a id="a-28"></a>行等诸法各具五蕴。<a id="a-29"></a>行者。<a id="a-2A"></a>宿世所造善不善业位间五蕴。<a id="a-2B"></a>识者。<a id="a-2C"></a>于母胎中正结生时。<a id="a-2D"></a>一刹那位所有五蕴。<a id="a-2E"></a>名色者。<a id="a-2F"></a>结生识后。<a id="a-2G"></a>六处生前其间五蕴。<a id="a-2H"></a>名者。<a id="a-2I"></a>受想行识四蕴名。<a id="a-2J"></a>名色者。<a id="a-2K"></a>处胎分位。<a id="a-2L"></a>羯逻蓝(此云和合亦云凝滑)頞部昙(此云疱结)闭尸(此云肉团)键南(此云坚实)钵罗奢佉(此云肢体筋力等生)等五名色。<a id="a-2M"></a>六处者。<a id="a-2N"></a>处母胎中。<a id="a-2O"></a>从眼等生至三和合。<a id="a-2P"></a>未了别境位间五蕴。<a id="a-2Q"></a>触者根境识三和合。<a id="a-2R"></a>未能了别苦乐之因。<a id="a-2S"></a>位间五蕴。<a id="a-2T"></a>受者。<a id="a-2U"></a>已了三受因差别相。<a id="a-2V"></a>婴儿之时至未起淫位间五蕴。<a id="a-2W"></a>爱者。<a id="a-2X"></a>即年盛时能了淫欲。<a id="a-2Y"></a>未广追求位间五蕴。<a id="a-2Z"></a>取者。<a id="a-2a"></a>为得种种上妙资具。<a id="a-2b"></a>周遍驰求位间五蕴。<a id="a-2c"></a>有者因驰求故积集。<a id="a-2d"></a>能牵。<a id="a-2e"></a>当来果业位间五蕴生者。<a id="a-2f"></a>由是业力从此舍命。<a id="a-2g"></a>正结当有位间五蕴。<a id="a-2h"></a>老死者。<a id="a-2i"></a>从当来生名色至受位间五蕴。<a id="a-2j"></a>一切有部说。<a id="a-2k"></a>约位缘生即是远续。<a id="a-2l"></a>连缚亦尔。<a id="a-2m"></a>经部宗者。<a id="a-2n"></a>无约位说。<a id="a-2o"></a>约远续者。<a id="a-2p"></a>谓无明与明相违。<a id="a-2q"></a>是心所法发行之因。<a id="a-2r"></a>行者。<a id="a-2s"></a>所发起业。<a id="a-2t"></a>福及非福不动等业。<a id="a-2u"></a>识者。<a id="a-2v"></a>由业引令识生。<a id="a-2w"></a>名色者。<a id="a-2x"></a>胎中五蕴。<a id="a-2y"></a>六处者。<a id="a-2z"></a>眼等根生。<a id="a-30"></a>触者。<a id="a-31"></a>根境识三和合。<a id="a-32"></a>了别是心所法。<a id="a-33"></a>受者。<a id="a-34"></a>由彼所生苦乐舍等。<a id="a-35"></a>爱者。<a id="a-36"></a>贪着乐境。<a id="a-37"></a>取者。<a id="a-38"></a>寻求彼境。<a id="a-39"></a>有者。<a id="a-3A"></a>由彼发起成当生业。<a id="a-3B"></a>生者。<a id="a-3C"></a>由业相续结。<a id="a-3D"></a>生老死者。<a id="a-3E"></a>令生彼生究竟转死。<a id="a-3F"></a>连缚亦尔。</p>
  <p id="a3G">约刹那者。<a id="a-3H"></a>谓由一刹那。<a id="a-3I"></a>十二有支缘生具足。<a id="a-3J"></a>由贪行杀痴谓无明。<a id="a-3K"></a>断命即行。<a id="a-3L"></a>于诸境事了别名识。<a id="a-3M"></a>五蕴同俱总称名色。<a id="a-3N"></a>住名色根。<a id="a-3O"></a>说名六处。<a id="a-3P"></a>根境识三和合有触。<a id="a-3Q"></a>因触为受。<a id="a-3R"></a>贪即是爱。<a id="a-3S"></a>与此相应诸缠名取。<a id="a-3T"></a>所起身语二业名有。<a id="a-3U"></a>如是诸法集起名生。<a id="a-3V"></a>熟变名老。<a id="a-3W"></a>灭坏名死。</p>
  <p id="a3X">约三际者。<a id="a-3Y"></a>谓无明与行属过去摄。<a id="a-3Z"></a>名曰因支。<a id="a-3a"></a>识等五支属现在摄。<a id="a-3b"></a>名曰果支。<a id="a-3c"></a>爱取有三属现在摄。<a id="a-3d"></a>名曰未来因支。<a id="a-3e"></a>生老死二支属未来摄。<a id="a-3f"></a>名曰果支。<a id="a-3g"></a>过去二支。<a id="a-3h"></a>现在八支。<a id="a-3i"></a>未来二支。<a id="a-3j"></a>故十二支。</p>
  <p id="a3k">约两重因果者有二。<a id="a-3l"></a>一前际。<a id="a-3m"></a>二后际。<a id="a-3n"></a>前际者。<a id="a-3o"></a>谓无明是惑。<a id="a-3p"></a>行即是业。<a id="a-3q"></a>彼二因支。<a id="a-3r"></a>由彼所生识等五支。<a id="a-3s"></a>即是果支。<a id="a-3t"></a>一重因果。<a id="a-3u"></a>现在爱取二支是惑。<a id="a-3v"></a>有即是业。<a id="a-3w"></a>三当来因。<a id="a-3x"></a>由彼所生。<a id="a-3y"></a>当生老死。<a id="a-3z"></a>即是果支。<a id="a-40"></a>一重因果。<a id="a-41"></a>如是十二有支。<a id="a-42"></a>两重因果。</p>
  <p id="a43">约三惑者。<a id="a-44"></a>谓无明爱取三即是惑。<a id="a-45"></a>行有二即是业。<a id="a-46"></a>谓之集谛。<a id="a-47"></a>识等七支即是苦。<a id="a-48"></a>谓之苦谛。<a id="a-49"></a>是顺缘生。<a id="a-4A"></a>逆缘生者。<a id="a-4B"></a>无明灭即行灭。<a id="a-4C"></a>无明灭则了无我智。<a id="a-4D"></a>即是道谛。<a id="a-4E"></a>若无明灭生因行灭。<a id="a-4F"></a>引业灭故识等五支灭。<a id="a-4G"></a>由是灭故。<a id="a-4H"></a>起发后业爱取等灭。<a id="a-4I"></a>由是灭故。<a id="a-4J"></a>生老死等皆悉亦灭。<a id="a-4K"></a>即是灭谛。<a id="a-4L"></a>说四谛已。<a id="a-4M"></a>器情缘生及四谛等。<a id="a-4N"></a>皆五法摄。<a id="a-4O"></a>一色法。<a id="a-4P"></a>二心法。<a id="a-4Q"></a>三心所法。<a id="a-4R"></a>四不相应法。<a id="a-4S"></a>五无为法。<a id="a-4T"></a>一色法者。<a id="a-4U"></a>即是色蕴。<a id="a-4V"></a>五根五境无表色等十一法。<a id="a-4W"></a>言五根者。<a id="a-4X"></a>谓眼根极微如香荾华。<a id="a-4Y"></a>在眼星上傍布而住。<a id="a-4Z"></a>耳根极微。<a id="a-4a"></a>如卷桦皮居耳穴内。<a id="a-4b"></a>鼻根极微如双爪甲。<a id="a-4c"></a>居鼻頞内。<a id="a-4d"></a>舌根极微形如半月。<a id="a-4e"></a>布在舌上。<a id="a-4f"></a>身根极微亦如身量。<a id="a-4g"></a>从顶至足遍在身根。<a id="a-4h"></a>根是尘故不能缘境。<a id="a-4i"></a>言五境者。<a id="a-4j"></a>色谓眼缘之境。<a id="a-4k"></a>有其二种。<a id="a-4l"></a>一显色。<a id="a-4m"></a>二形色。<a id="a-4n"></a>显色者。<a id="a-4o"></a>有其四种。<a id="a-4p"></a>青黄赤白。<a id="a-4q"></a>形色者。<a id="a-4r"></a>有十六种。<a id="a-4s"></a>长短方圆高下正不正。<a id="a-4t"></a>光影明暗云烟尘雾等。<a id="a-4u"></a>二十数声。<a id="a-4v"></a>谓耳缘之境。<a id="a-4w"></a>有其二种。<a id="a-4x"></a>一有执因如语等。<a id="a-4y"></a>二无执因如鼓声等。<a id="a-4z"></a>有记无记各二为四。<a id="a-50"></a>此复可意及不可意。<a id="a-51"></a>差别成六。<a id="a-52"></a>香谓鼻缘之境。<a id="a-53"></a>有其四种。<a id="a-54"></a>一好香。<a id="a-55"></a>二恶香。<a id="a-56"></a>等不等故。<a id="a-57"></a>差别成四。<a id="a-58"></a>味谓舌缘之境。<a id="a-59"></a>有其六种。<a id="a-5A"></a>甘酸苦辛咸淡。<a id="a-5B"></a>触谓身缘之境。<a id="a-5C"></a>因触四大果触。<a id="a-5D"></a>滑涩重轻冷热饥渴等。<a id="a-5E"></a>言无表色者。<a id="a-5F"></a>谓律仪不律仪俱相违色。<a id="a-5G"></a>此是色蕴。<a id="a-5H"></a>二心法者有六。<a id="a-5I"></a>谓眼耳鼻舌身意识。<a id="a-5J"></a>六即是识蕴。<a id="a-5K"></a>三心所有法者。<a id="a-5L"></a>有四十六。<a id="a-5M"></a>一大地法者。<a id="a-5N"></a>有十种。<a id="a-5O"></a>受谓领纳。<a id="a-5P"></a>想谓令心执境。<a id="a-5Q"></a>思谓令心运动。<a id="a-5R"></a>作意谓令心缘境。<a id="a-5S"></a>胜解谓令心于境印可即是令心于所缘境无怯弱义。<a id="a-5T"></a>欲谓希求。<a id="a-5U"></a>触谓和合了境。<a id="a-5V"></a>慧谓拣择。<a id="a-5W"></a>念谓令心于境明记不忘。<a id="a-5X"></a>定谓令心专注一境。<a id="a-5Y"></a>如是十种遍一切心。<a id="a-5Z"></a>名大地法。<a id="a-5a"></a>二大善地法者有十。<a id="a-5b"></a>信谓令心于境澄净。<a id="a-5c"></a>不放逸谓恒习善法守护心性。<a id="a-5d"></a>轻安谓心堪任性。<a id="a-5e"></a>舍谓令心平等。<a id="a-5f"></a>惭谓于诸功德及有德者。<a id="a-5g"></a>恭敬而住。<a id="a-5h"></a>愧谓于罪见怖。<a id="a-5i"></a>无贪谓不著有漏。<a id="a-5j"></a>无嗔谓于诸有情不乐损害。<a id="a-5k"></a>不害谓怜愍有情令无损恼。<a id="a-5l"></a>勤谓于善令心勇悍。<a id="a-5m"></a>如是十种遍诸善心。<a id="a-5n"></a>名大善地法。<a id="a-5o"></a>三大烦恼地法者。<a id="a-5p"></a>有六种。<a id="a-5q"></a>痴谓愚痴即是无明。<a id="a-5r"></a>无智无显。<a id="a-5s"></a>逸谓放逸不修诸善。<a id="a-5t"></a>怠谓懈怠心不勇悍。<a id="a-5u"></a>不信谓心不澄净。<a id="a-5v"></a>惛沈谓身心相续无堪任性。<a id="a-5w"></a>是昧重义。<a id="a-5x"></a>掉举谓心不寂静。<a id="a-5y"></a>如是六种遍烦恼心。<a id="a-5z"></a>名大烦恼地法。<a id="a-60"></a>四大不善地法者。<a id="a-61"></a>有二种。<a id="a-62"></a>一者无惭。<a id="a-63"></a>谓于诸功德及有德者。<a id="a-64"></a>令心不敬。<a id="a-65"></a>二者无愧。<a id="a-66"></a>谓于诸罪中不见怖畏。<a id="a-67"></a>如是二种遍不善心。<a id="a-68"></a>名大不善地法。<a id="a-69"></a>五小烦恼地法者。<a id="a-6A"></a>有十种。<a id="a-6B"></a>忿谓令心愤发。<a id="a-6C"></a>恨谓于忿所缘事中。<a id="a-6D"></a>数数寻思结怨不舍。<a id="a-6E"></a>谄谓心曲。<a id="a-6F"></a>诳谓惑化。<a id="a-6G"></a>嫉谓不忍他德。<a id="a-6H"></a>恼谓坚执诸罪。<a id="a-6I"></a>由此不受如理谏诲。<a id="a-6J"></a>覆谓隐藏自罪。<a id="a-6K"></a>悭谓于己法财令心吝惜。<a id="a-6L"></a>憍谓染着自身所有色力种族等事。<a id="a-6M"></a>令心傲逸。<a id="a-6N"></a>害谓于他能作逼迫。<a id="a-6O"></a>如是十种唯修所断。<a id="a-6P"></a>遍意识地。<a id="a-6Q"></a>名小烦恼地法。<a id="a-6R"></a>六不定法者。<a id="a-6S"></a>有八种。<a id="a-6T"></a>寻谓令心于境粗转为相。<a id="a-6U"></a>伺谓令心于境细转为相。<a id="a-6V"></a>恶作谓恶所作业是追悔义。<a id="a-6W"></a>睡眠谓不能任持身心相续。<a id="a-6X"></a>令心昧略。<a id="a-6Y"></a>嗔谓令心于有情等乐为损害。<a id="a-6Z"></a>贪谓爱著有漏。<a id="a-6a"></a>慢谓令心恃举。<a id="a-6b"></a>疑谓令心犹豫。<a id="a-6c"></a>如是八种于前诸地无有定故。<a id="a-6d"></a>名曰不定。<a id="a-6e"></a>对法集论并五蕴论。<a id="a-6f"></a>说十一善。<a id="a-6g"></a>内了知四谛名曰无痴。<a id="a-6h"></a>随烦恼中执不净为净。<a id="a-6i"></a>染污作意胜解。<a id="a-6j"></a>名非理作意。<a id="a-6k"></a>邪胜解根本烦恼内。<a id="a-6l"></a>于诸谛理颠倒推度。<a id="a-6m"></a>染污慧分。<a id="a-6n"></a>名不正知。<a id="a-6o"></a>随烦恼内。<a id="a-6p"></a>于诸所缘不能明记染污念分。<a id="a-6q"></a>名曰失念。<a id="a-6r"></a>于诸所缘令心流荡。<a id="a-6s"></a>染污定分名曰散乱。<a id="a-6t"></a>对法藏论无如是说。<a id="a-6u"></a>以上心所。<a id="a-6v"></a>除受想二皆行蕴摄。<a id="a-6w"></a>心所法竟。<a id="a-6x"></a>不相应行者。<a id="a-6y"></a>有十四种。<a id="a-6z"></a>谓有情相续。<a id="a-70"></a>律仪相应。<a id="a-71"></a>有别物曰得。<a id="a-72"></a>与彼律仪不相应。<a id="a-73"></a>有别物曰不得。<a id="a-74"></a>诸有情类同作事业。<a id="a-75"></a>曰众同分。<a id="a-76"></a>若生无想有情天中。<a id="a-77"></a>有法能令心心所灭。<a id="a-78"></a>是实有物名曰无想果。<a id="a-79"></a>复有别法能令心心所灭。<a id="a-7A"></a>名曰无想定。<a id="a-7B"></a>无想者定名。<a id="a-7C"></a>或定无想名无想定。<a id="a-7D"></a>如下所说。<a id="a-7E"></a>圣者相续想受等灭。<a id="a-7F"></a>是实有物名灭尽定。<a id="a-7G"></a>有情始生住未死间。<a id="a-7H"></a>名曰命根。<a id="a-7I"></a>先无今有曰生。<a id="a-7J"></a>令暂时住曰住。<a id="a-7K"></a>转变曰老。<a id="a-7L"></a>变坏曰无常。<a id="a-7M"></a>即有为四相。<a id="a-7N"></a>能诠自体谓曰名身。<a id="a-7O"></a>诠义究竟谓曰句身。<a id="a-7P"></a>是二所衣谓曰文身等十四法又义摄内破和合众。<a id="a-7Q"></a>曰不和合。<a id="a-7R"></a>所造业果于自成熟。<a id="a-7S"></a>犹如负债终不唐捐。<a id="a-7T"></a>物等亦系。<a id="a-7U"></a>不相应行。<a id="a-7V"></a>一切有部。<a id="a-7W"></a>色心所三有别物。<a id="a-7X"></a>经部师说。<a id="a-7Y"></a>是彼三法假说分位。<a id="a-7Z"></a>除彼受想。<a id="a-7a"></a>四十有六。<a id="a-7b"></a>心所有法。<a id="a-7c"></a>及不相应。<a id="a-7d"></a>名曰行蕴。<a id="a-7e"></a>无为法者至下当知。<a id="a-7f"></a>如是色法即名十界。<a id="a-7g"></a>除无表色。<a id="a-7h"></a>是眼等十。<a id="a-7i"></a>心法七界。<a id="a-7j"></a>谓六识及意根界。<a id="a-7k"></a>若说处时。<a id="a-7l"></a>是彼七法。<a id="a-7m"></a>一意处摄。<a id="a-7n"></a>心所有法不相应法。<a id="a-7o"></a>无为法无表色等。<a id="a-7p"></a>总名法界。<a id="a-7q"></a>亦名法处。<a id="a-7r"></a>如是所说。<a id="a-7s"></a>所知五法五蕴。<a id="a-7t"></a>并十二处。<a id="a-7u"></a>及十八界。</p>
  <p data-pb></p>
  <h2 id="a7v">道法品第三</h2>
  <p id="a7w">复次道者。<a id="a-7x"></a>谓彼少欲知足。<a id="a-7y"></a>具种性者。<a id="a-7z"></a>身心远离种种群杂。<a id="a-80"></a>住近事戒等。<a id="a-81"></a>应当勤闻。<a id="a-82"></a>若广闻已。<a id="a-83"></a>思所闻义。<a id="a-84"></a>思已应修。<a id="a-85"></a>谓当修止观。<a id="a-86"></a>多贪修不净观。<a id="a-87"></a>多嗔修慈悲观。<a id="a-88"></a>多痴修分别缘生观。<a id="a-89"></a>多我修分别界观。<a id="a-8A"></a>多散乱修数息观。<a id="a-8B"></a>止观成已。<a id="a-8C"></a>修胜解故。<a id="a-8D"></a>如法了解内外身。<a id="a-8E"></a>名身念住。<a id="a-8F"></a>如法了解苦乐舍等。<a id="a-8G"></a>名受念住。<a id="a-8H"></a>如法了解六识心法。<a id="a-8I"></a>名心念住。<a id="a-8J"></a>如法了解想行无为。<a id="a-8K"></a>名法念住。<a id="a-8L"></a>修此四法。<a id="a-8M"></a>是智资粮。<a id="a-8N"></a>道集资粮已。</p>
  <p id="a8O">修加行道。<a id="a-8P"></a>暖位之中。<a id="a-8Q"></a>已生恶令断。<a id="a-8R"></a>未生恶令不生。<a id="a-8S"></a>已生善令增长。<a id="a-8T"></a>未生善令生。<a id="a-8U"></a>如是四法名四正勤(文云正断)。<a id="a-8V"></a>顶位之中。<a id="a-8W"></a>欲善法定。<a id="a-8X"></a>勤乐善定作意善心定。<a id="a-8Y"></a>拣择善定。<a id="a-8Z"></a>如是名四神足。<a id="a-8a"></a>忍位之中行世正见。<a id="a-8b"></a>澄净名信。<a id="a-8c"></a>乐修善法。<a id="a-8d"></a>曰进明记不忘曰念。<a id="a-8e"></a>专注一境曰定。<a id="a-8f"></a>知取舍法曰慧。<a id="a-8g"></a>修此五法能生善法。<a id="a-8h"></a>故曰五根。<a id="a-8i"></a>世第一位中修信进念定慧等五。<a id="a-8j"></a>能破相违故曰五力。<a id="a-8k"></a>此是加行道。<a id="a-8l"></a>见道位中了知四谛。<a id="a-8m"></a>名曰正见。<a id="a-8n"></a>正语发起。<a id="a-8o"></a>名正思惟。<a id="a-8p"></a>如法正说。<a id="a-8q"></a>名曰正语。<a id="a-8r"></a>舍不善业。<a id="a-8s"></a>名曰正业。<a id="a-8t"></a>弃舍邪命。<a id="a-8u"></a>名曰正命。<a id="a-8v"></a>希求善法。<a id="a-8w"></a>名正精进。<a id="a-8x"></a>明记不忘。<a id="a-8y"></a>名曰正念。<a id="a-8z"></a>专注一境。<a id="a-90"></a>名曰正定。<a id="a-91"></a>如是八法。<a id="a-92"></a>名八圣道支。<a id="a-93"></a>此是见道。<a id="a-94"></a>见道所断分别烦恼。<a id="a-95"></a>及得相等。<a id="a-96"></a>谓欲界苦谛贪嗔慢无明疑。<a id="a-97"></a>有身见边执见。<a id="a-98"></a>戒禁取见见取邪见。<a id="a-99"></a>集灭二谛各除三见。<a id="a-9A"></a>七七十四道谛所断。<a id="a-9B"></a>除上二见。<a id="a-9C"></a>欲界四谛共三十二。<a id="a-9D"></a>色界四谛各各除嗔。<a id="a-9E"></a>共二十八。<a id="a-9F"></a>无色亦然。<a id="a-9G"></a>如是三界。<a id="a-9H"></a>见道所断八十有八。</p>
  <p id="a9I">修道位中明记善法名念觉支。<a id="a-9J"></a>拣择取舍名慧觉支。<a id="a-9K"></a>希求精进名勤觉支。<a id="a-9L"></a>证无漏喜名喜觉支。<a id="a-9M"></a>身心任性名轻安觉支不为世法所牵。<a id="a-9N"></a>无著无碍名舍觉支。<a id="a-9O"></a>令心住境名定觉支。<a id="a-9P"></a>修此七支名曰修道。<a id="a-9Q"></a>修道所断俱生烦恼。<a id="a-9R"></a>得相无记有漏善等。<a id="a-9S"></a>欲界之中贪嗔痴无明四。<a id="a-9T"></a>各具九品共三十六。<a id="a-9U"></a>色界之中第一静虑除嗔。<a id="a-9V"></a>余三各各九品成二十七。<a id="a-9W"></a>如是二三四静虑亦尔。<a id="a-9X"></a>色界总有一百八数。<a id="a-9Y"></a>无色界亦然。<a id="a-9Z"></a>如是三界修道所断。<a id="a-9a"></a>总有一百五十二数。</p>
  <p id="a9b">次证十无学法者。<a id="a-9c"></a>谓正见。<a id="a-9d"></a>正思惟。<a id="a-9e"></a>正语。<a id="a-9f"></a>正业。<a id="a-9g"></a>正命。<a id="a-9h"></a>正进。<a id="a-9i"></a>正念。<a id="a-9j"></a>正定。<a id="a-9k"></a>正解脱。<a id="a-9l"></a>正解脱知见。<a id="a-9m"></a>是无学道。</p>
  <p data-pb></p>
  <h2 id="a9n">果法品第四</h2>
  <p id="a9o">复次果者。<a id="a-9p"></a>如上所说三十七品菩提分法。<a id="a-9q"></a>为自解脱轮回发心。<a id="a-9r"></a>利根极速。<a id="a-9s"></a>三生证阿罗汉。<a id="a-9t"></a>一生修顺解脱分善。<a id="a-9u"></a>名资粮道。<a id="a-9v"></a>二生修顺决择分善。<a id="a-9w"></a>名加行道。<a id="a-9x"></a>三生亦如沙门证第四果。<a id="a-9y"></a>钝根懒惰。<a id="a-9z"></a>即不定故。<a id="a-A0"></a>如沙门者。<a id="a-A1"></a>向预流等。<a id="a-A2"></a>四者名果。<a id="a-A3"></a>向预流者。<a id="a-A4"></a>加行道前情器所摄。<a id="a-A5"></a>皆苦自性即是苦谛。<a id="a-A6"></a>复次彼因业及烦恼。<a id="a-A7"></a>是名集谛。<a id="a-A8"></a>令彼解脱。<a id="a-A9"></a>即是灭谛。<a id="a-AA"></a>复次彼因。<a id="a-AB"></a>即是道谛。<a id="a-AC"></a>修习纯熟。<a id="a-AD"></a>由彼次第证见道时。<a id="a-AE"></a>初观苦谛。<a id="a-AF"></a>四法性者。<a id="a-AG"></a>转变名无常。<a id="a-AH"></a>三苦名苦。<a id="a-AI"></a>实有与我非一蕴故名空。<a id="a-AJ"></a>实有与我别故名无我。<a id="a-AK"></a>现证四智。<a id="a-AL"></a>次观集谛。<a id="a-AM"></a>四法性者。<a id="a-AN"></a>如种苦理故因。<a id="a-AO"></a>等现苦理故集。<a id="a-AP"></a>相续苦理故生。<a id="a-AQ"></a>随顺苦理故缘。<a id="a-AR"></a>现证四智。<a id="a-AS"></a>次观灭谛。<a id="a-AT"></a>四法性者。<a id="a-AU"></a>苦因灭故灭。<a id="a-AV"></a>苦果息故静。<a id="a-AW"></a>超有漏故妙。<a id="a-AX"></a>脱轮回离。<a id="a-AY"></a>现证四智。<a id="a-AZ"></a>次观道谛。<a id="a-Aa"></a>四法性者。<a id="a-Ab"></a>通行义故道。<a id="a-Ac"></a>契正理故如。<a id="a-Ad"></a>修无念智故行。<a id="a-Ae"></a>现证三智。<a id="a-Af"></a>此十五者名初果向。<a id="a-Ag"></a>第十六者。<a id="a-Ah"></a>以彼道谛永超诸有故出。<a id="a-Ai"></a>现证一智。<a id="a-Aj"></a>此等十六。<a id="a-Ak"></a>是住初果。<a id="a-Al"></a>已证四谛。<a id="a-Am"></a>十六行相修习纯熟。<a id="a-An"></a>欲界修道所断九品烦恼之中断前五品。<a id="a-Ao"></a>即一来向。<a id="a-Ap"></a>断第六品即一来果。<a id="a-Aq"></a>彼一来者。<a id="a-Ar"></a>复来欲界受一生故下三品者。<a id="a-As"></a>欲界之中一生断故。<a id="a-At"></a>现证行相修习纯熟。<a id="a-Au"></a>断七八品名不还向。<a id="a-Av"></a>断第九品名不还果。<a id="a-Aw"></a>彼不还者。<a id="a-Ax"></a>断尽欲界一切烦恼。<a id="a-Ay"></a>必不还来欲界生故。<a id="a-Az"></a>现证上界诸地行相。<a id="a-B0"></a>修习纯熟。<a id="a-B1"></a>四静虑四无色。<a id="a-B2"></a>各九烦恼断。<a id="a-B3"></a>初静虑一品为始。<a id="a-B4"></a>至断有顶八品为终。<a id="a-B5"></a>名阿罗汉向。<a id="a-B6"></a>断第九品名阿罗汉果。<a id="a-B7"></a>彼阿罗汉者。<a id="a-B8"></a>三界烦恼断尽无余。<a id="a-B9"></a>名阿罗汉。<a id="a-BA"></a>经云。<a id="a-BB"></a>干慧地等八者。<a id="a-BC"></a>声闻资粮道。<a id="a-BD"></a>即干慧地。<a id="a-BE"></a>欲爱枯干根境不偶。<a id="a-BF"></a>是所修善名干慧地。<a id="a-BG"></a>种性地者。<a id="a-BH"></a>即加行道。<a id="a-BI"></a>必不成佛。<a id="a-BJ"></a>定成声闻独觉种性。<a id="a-BK"></a>名种性地。<a id="a-BL"></a>八人地者。<a id="a-BM"></a>是初果向。<a id="a-BN"></a>至阿罗汉果。<a id="a-BO"></a>名八人地。<a id="a-BP"></a>具见地者。<a id="a-BQ"></a>是住初果。<a id="a-BR"></a>四谛行相现证见故。<a id="a-BS"></a>名具见地。<a id="a-BT"></a>薄地者。<a id="a-BU"></a>是一来果。<a id="a-BV"></a>欲界烦恼多分断故。<a id="a-BW"></a>名曰薄地离欲地者。<a id="a-BX"></a>是不还果。<a id="a-BY"></a>离欲界中贪欲等故。<a id="a-BZ"></a>名离欲地。<a id="a-Ba"></a>已办地者即阿罗汉。<a id="a-Bb"></a>苦已知。<a id="a-Bc"></a>集已断。<a id="a-Bd"></a>灭已证。<a id="a-Be"></a>道已修名已办地。<a id="a-Bf"></a>声闻地者。<a id="a-Bg"></a>即不来不还阿罗汉。<a id="a-Bh"></a>三名声闻地。<a id="a-Bi"></a>辟支佛地者如上所说三十七品菩提分法。<a id="a-Bj"></a>唯自一人欲证菩提。<a id="a-Bk"></a>如是发心修百大劫。<a id="a-Bl"></a>以最后身生无佛世。<a id="a-Bm"></a>不假师教成证独觉。<a id="a-Bn"></a>此有二种。<a id="a-Bo"></a>一麟角。<a id="a-Bp"></a>二部行。<a id="a-Bq"></a>麟角喻者。<a id="a-Br"></a>唯一而居具圣德行。<a id="a-Bs"></a>部行类者。<a id="a-Bt"></a>与众群居。</p>
  <p id="aBu">究竟正觉者。<a id="a-Bv"></a>如上所说三十七品菩提分法。<a id="a-Bw"></a>为诸有情而成佛故。<a id="a-Bx"></a>发起大悲胜菩提心。<a id="a-By"></a>奉侍诸佛悉令欢喜。<a id="a-Bz"></a>利益他故行六度行。<a id="a-C0"></a>三无数劫究竟成佛者。<a id="a-C1"></a>释迦如来昔为陶师。<a id="a-C2"></a>名曰大光明。<a id="a-C3"></a>于大释迦如来之处。<a id="a-C4"></a>始初发心。<a id="a-C5"></a>至初无数劫。<a id="a-C6"></a>奉侍七万五千佛。<a id="a-C7"></a>其最后佛名曰宝髻。<a id="a-C8"></a>第二无数劫。<a id="a-C9"></a>奉侍七万六千佛。<a id="a-CA"></a>其最后佛名曰然灯。<a id="a-CB"></a>第三无数劫。<a id="a-CC"></a>奉侍七万七千佛。<a id="a-CD"></a>其最后佛名曰胜观。<a id="a-CE"></a>其六度者。<a id="a-CF"></a>以大悲心于诸有情所有资具悉皆惠施。<a id="a-CG"></a>为普度太子时。<a id="a-CH"></a>施波罗蜜究竟圆满。<a id="a-CI"></a>未离贪欲。<a id="a-CJ"></a>被析肢体心无少恚。<a id="a-CK"></a>为忍辱仙时。<a id="a-CL"></a>忍戒二行究竟圆满。<a id="a-CM"></a>为婆罗门子时。<a id="a-CN"></a>视底沙佛住火界定。<a id="a-CO"></a>忘下一足经七昼夜。<a id="a-CP"></a>旋绕赞曰。</p>
  <p id="aCQ">天地此界多闻室　　逝宫天处十方无</p>
  <p id="aCR">丈夫牛王大沙门　　寻地山林遍无等</p>
  <p id="aCS">如是赞已便超九劫。<a id="a-CT"></a>进波罗蜜究竟圆满。<a id="a-CU"></a>处圆满处金刚座。<a id="a-CV"></a>初夜分时降诸群魔。<a id="a-CW"></a>后夜分时金刚喻定。<a id="a-CX"></a>定慧二行究竟圆满。<a id="a-CY"></a>如是处金刚座降魔之前。<a id="a-CZ"></a>三无数劫修福智足。<a id="a-Ca"></a>奉侍诸佛。<a id="a-Cb"></a>六度虽圆即异生身。<a id="a-Cc"></a>坐金刚座。<a id="a-Cd"></a>证见修道。<a id="a-Ce"></a>成等正觉。<a id="a-Cf"></a>声闻乘中。<a id="a-Cg"></a>因时不说了知诸法无我空悲施行三轮体空十地行相。<a id="a-Ch"></a>果时不说报身及四智等。</p>
  <p id="aCi">正觉法者。<a id="a-Cj"></a>六种所摄。<a id="a-Ck"></a>谓身智断。<a id="a-Cl"></a>利他大悲德具足等。<a id="a-Cm"></a>身者有二。<a id="a-Cn"></a>一者色身。<a id="a-Co"></a>二者法身。<a id="a-Cp"></a>色身者。<a id="a-Cq"></a>具三十二相八十种好。<a id="a-Cr"></a>即自性身。<a id="a-Cs"></a>度乾闼婆及苾陵伽故。<a id="a-Ct"></a>示现乾闼婆王及转轮圣王。<a id="a-Cu"></a>即化身。<a id="a-Cv"></a>然诸佛等种性身量。<a id="a-Cw"></a>寿命国土及根机等。<a id="a-Cx"></a>有种种异。<a id="a-Cy"></a>二法身者。<a id="a-Cz"></a>有十无学法。<a id="a-D0"></a>诸佛等同。</p>
  <p id="aD1">智者有二。<a id="a-D2"></a>一者遍智。<a id="a-D3"></a>二者正智。<a id="a-D4"></a>遍智者。<a id="a-D5"></a>谓了蕴界处因果体性。<a id="a-D6"></a>故曰遍智。<a id="a-D7"></a>二正智者。<a id="a-D8"></a>谓知四谛中无常等法。<a id="a-D9"></a>故曰正智。</p>
  <p id="aDA">断者有二。<a id="a-DB"></a>一断烦恼障。<a id="a-DC"></a>二断所知障。<a id="a-DD"></a>断烦恼障者。<a id="a-DE"></a>谓对治贪等根本烦恼。<a id="a-DF"></a>及随烦恼令断灭故。<a id="a-DG"></a>二断所知障。<a id="a-DH"></a>谓对治能障境时。<a id="a-DI"></a>自性无知之法。<a id="a-DJ"></a>令断灭故。</p>
  <p id="aDK">利他者有二。<a id="a-DL"></a>一者于诸有情安置解脱。<a id="a-DM"></a>弃舍相违令住于道。<a id="a-DN"></a>二者于诸有情安置善趣。<a id="a-DO"></a>弃舍于恶令住于善。<a id="a-DP"></a>大悲及德。<a id="a-DQ"></a>次下当说。</p>
  <p id="aDR">诸圣者等言功德者。<a id="a-DS"></a>有十一种。<a id="a-DT"></a>谓无诤愿智。<a id="a-DU"></a>四无碍解。<a id="a-DV"></a>六通。<a id="a-DW"></a>四静虑。<a id="a-DX"></a>四无色。<a id="a-DY"></a>四无量。<a id="a-DZ"></a>八解脱。<a id="a-Da"></a>十遍处。<a id="a-Db"></a>八胜处。<a id="a-Dc"></a>三等持等。</p>
  <p id="aDd">无诤者。<a id="a-De"></a>谓依第四静虑心。<a id="a-Df"></a>愿诸有情勿缘己身生诸烦恼。<a id="a-Dg"></a>思惟等持。<a id="a-Dh"></a>故名无诤。</p>
  <p id="aDi">愿智者。<a id="a-Dj"></a>谓依第四静虑心。<a id="a-Dk"></a>以愿为先。<a id="a-Dl"></a>引如智起如愿了知。<a id="a-Dm"></a>故名愿智。</p>
  <p id="aDn">四无碍解者。<a id="a-Do"></a>一法无碍解。<a id="a-Dp"></a>知诸法名故。<a id="a-Dq"></a>二义无碍解。<a id="a-Dr"></a>正知义故。<a id="a-Ds"></a>三词无碍解。<a id="a-Dt"></a>正知言辞故。<a id="a-Du"></a>四辩才无碍解。<a id="a-Dv"></a>正知正理故。<a id="a-Dw"></a>名四无碍解。</p>
  <p id="aDx">六通者。<a id="a-Dy"></a>一神境通。<a id="a-Dz"></a>游行石壁等无碍故。<a id="a-E0"></a>天耳通。<a id="a-E1"></a>若近若远诸异音声。<a id="a-E2"></a>皆了知故。<a id="a-E3"></a>三天眼通。<a id="a-E4"></a>能随所应取被障隔极细远等诸方色故。<a id="a-E5"></a>四他心通。<a id="a-E6"></a>能知他心有无欲故。<a id="a-E7"></a>五宿住通。<a id="a-E8"></a>知自及他宿世事故。<a id="a-E9"></a>六漏尽通。<a id="a-EA"></a>知世出世一切道故。<a id="a-EB"></a>前五有漏依第四静虑。<a id="a-EC"></a>第六无漏依第九故。</p>
  <p id="aED">四静虑者。<a id="a-EE"></a>初静虑具有五支。<a id="a-EF"></a>一寻。<a id="a-EG"></a>二伺。<a id="a-EH"></a>三喜。<a id="a-EI"></a>四乐。<a id="a-EJ"></a>五等持。<a id="a-EK"></a>二诤虑中具有四支。<a id="a-EL"></a>一内等净。<a id="a-EM"></a>二喜。<a id="a-EN"></a>三乐。<a id="a-EO"></a>四等持。<a id="a-EP"></a>三静虑中具有五支。<a id="a-EQ"></a>一行舍。<a id="a-ER"></a>二正念。<a id="a-ES"></a>三正惠。<a id="a-ET"></a>四受乐。<a id="a-EU"></a>五等持。<a id="a-EV"></a>四静虑中具有四支。<a id="a-EW"></a>一行舍清净。<a id="a-EX"></a>二念清净。<a id="a-EY"></a>三非苦乐受。<a id="a-EZ"></a>四等持。</p>
  <p id="aEa">四无色者。<a id="a-Eb"></a>修加行时。<a id="a-Ec"></a>思无边空及无边识无所有故。<a id="a-Ed"></a>以正定时除色依余四蕴。<a id="a-Ee"></a>第四名者由想昧劣。<a id="a-Ef"></a>谓无明胜。<a id="a-Eg"></a>得非想名。<a id="a-Eh"></a>有昧劣想。<a id="a-Ei"></a>名非非想。<a id="a-Ej"></a>如是次第空无边处。<a id="a-Ek"></a>识无边处。<a id="a-El"></a>无所有处。<a id="a-Em"></a>非想非非想处。<a id="a-En"></a>名四无色。<a id="a-Eo"></a>若加灭尽定。<a id="a-Ep"></a>亦名九次第定。</p>
  <p id="aEq">四无量者。<a id="a-Er"></a>谓慈悲喜舍。<a id="a-Es"></a>四中初二无嗔为体。<a id="a-Et"></a>喜即喜受。<a id="a-Eu"></a>舍即无贪。<a id="a-Ev"></a>所缘境者。<a id="a-Ew"></a>欲界有情所有嗔害。<a id="a-Ex"></a>及有欣慰欲贪嗔等。<a id="a-Ey"></a>如次对治。</p>
  <p id="aEz">八解脱者。<a id="a-F0"></a>依初二静虑。<a id="a-F1"></a>一内有色想观诸外色解脱。<a id="a-F2"></a>不净想转作青淤想。<a id="a-F3"></a>以色观色。<a id="a-F4"></a>二内无色想观诸外色解脱。<a id="a-F5"></a>内无色观。<a id="a-F6"></a>三依后静虑净解脱。<a id="a-F7"></a>身所证具足住。<a id="a-F8"></a>观一切色作净光鲜。<a id="a-F9"></a>如是三种。<a id="a-FA"></a>及四无色定为次四解脱。<a id="a-FB"></a>灭受想定为第八解脱。<a id="a-FC"></a>依有顶心。<a id="a-FD"></a>诸圣者等厌粗受想。<a id="a-FE"></a>以寂静定灭心心所名灭尽定。</p>
  <p id="aFF">十遍处者。<a id="a-FG"></a>谓周遍观察地水火风青黄赤白。<a id="a-FH"></a>及空与识二无边处。<a id="a-FI"></a>依第四静虑。<a id="a-FJ"></a>缘欲可见色。<a id="a-FK"></a>于地等处周遍观察。<a id="a-FL"></a>无有间隙。<a id="a-FM"></a>十中前八无贪为体。<a id="a-FN"></a>后二如次空识无色。<a id="a-FO"></a>为其自性。</p>
  <p id="aFP">八胜处者。<a id="a-FQ"></a>一内有色想观外色少。<a id="a-FR"></a>二内有色想观外色多。<a id="a-FS"></a>三内无色想观外色少。<a id="a-FT"></a>四内无色想观外色多。<a id="a-FU"></a>内无色想观外色。<a id="a-FV"></a>青黄赤白为四。<a id="a-FW"></a>足前成八八中初二如初解脱。<a id="a-FX"></a>次二如次解脱。<a id="a-FY"></a>后四如第三解脱。<a id="a-FZ"></a>若尔八胜处与三解脱何殊。<a id="a-Fa"></a>答前修解脱唯能弃背。<a id="a-Fb"></a>此修胜处能制所缘。<a id="a-Fc"></a>随所乐欲而终不起。<a id="a-Fd"></a>修解脱等。<a id="a-Fe"></a>一为诸惑。<a id="a-Ff"></a>已断更远。<a id="a-Fg"></a>二为于定。<a id="a-Fh"></a>得胜自在故。<a id="a-Fi"></a>能引起无诤等德及胜神通。<a id="a-Fj"></a>由此便能转变诸事。<a id="a-Fk"></a>起留舍等种种作因故。</p>
  <p id="aFl">三三摩地者。<a id="a-Fm"></a>谓空无相无愿。<a id="a-Fn"></a>空三摩地者。<a id="a-Fo"></a>谓空非我二种行相。<a id="a-Fp"></a>相应等持。<a id="a-Fq"></a>无相三摩地者。<a id="a-Fr"></a>谓缘灭谛四种行相。<a id="a-Fs"></a>相应等持。<a id="a-Ft"></a>涅槃无相离十相故。<a id="a-Fu"></a>名曰无相。<a id="a-Fv"></a>能缘彼定。<a id="a-Fw"></a>得无相名。<a id="a-Fx"></a>无愿三摩地者。<a id="a-Fy"></a>谓缘余谛十种行相。<a id="a-Fz"></a>相应等持。<a id="a-G0"></a>非常苦因可厌患故。<a id="a-G1"></a>道如船筏。<a id="a-G2"></a>必应舍故。<a id="a-G3"></a>能缘彼定得无愿名。<a id="a-G4"></a>皆为超过。<a id="a-G5"></a>现所对故。<a id="a-G6"></a>此等功德。<a id="a-G7"></a>俱解脱。<a id="a-G8"></a>阿罗汉辟支佛如来共故。<a id="a-G9"></a>名共功德。<a id="a-GA"></a>慧解脱者。<a id="a-GB"></a>无三等持及四无量故。</p>
  <p id="aGC">如来不共功德者。<a id="a-GD"></a>有十八种。<a id="a-GE"></a>谓十力四无所畏。<a id="a-GF"></a>三念住。<a id="a-GG"></a>及一大悲。</p>
  <p id="aGH">十力者。<a id="a-GI"></a>一处非处智力。<a id="a-GJ"></a>二诸业异熟智力。<a id="a-GK"></a>三静虑解脱等持等至智力。<a id="a-GL"></a>四根上下智力。<a id="a-GM"></a>五种种胜解智力。<a id="a-GN"></a>六种种界智力。<a id="a-GO"></a>七遍趣行智力。<a id="a-GP"></a>八宿住随念智力。<a id="a-GQ"></a>九生死智力。<a id="a-GR"></a>十漏尽智力。</p>
  <p id="aGS">四无所畏者。<a id="a-GT"></a>一正等觉无畏。<a id="a-GU"></a>二漏尽无畏。<a id="a-GV"></a>三说障无畏。<a id="a-GW"></a>四说道无畏。<a id="a-GX"></a>由有智力于他不惧。<a id="a-GY"></a>故名无畏。</p>
  <p id="aGZ">言三念住者谓如来说法。<a id="a-Ga"></a>诸弟子等。<a id="a-Gb"></a>一向恭敬能正受行。<a id="a-Gc"></a>如来缘之不生欢喜。<a id="a-Gd"></a>舍而安住正念正知。<a id="a-Ge"></a>是谓如来第一念住。<a id="a-Gf"></a>诸弟子众惟不恭敬不正受行。<a id="a-Gg"></a>如来缘之不生忧戚。<a id="a-Gh"></a>舍而安住正念正知。<a id="a-Gi"></a>是谓如来第二念住。<a id="a-Gj"></a>诸弟子众。<a id="a-Gk"></a>一类恭敬能正受行。<a id="a-Gl"></a>一类不敬不正受行。<a id="a-Gm"></a>如来缘之不生欢戚。<a id="a-Gn"></a>舍而安住正念正知。<a id="a-Go"></a>是谓如来第三念住。<a id="a-Gp"></a>此三皆用念慧为体。<a id="a-Gq"></a>故名念住。</p>
  <p id="aGr">大悲者。<a id="a-Gs"></a>于诸世间昼夜六时。<a id="a-Gt"></a>观察世间孰苦孰乐。<a id="a-Gu"></a>孰应调伏。<a id="a-Gv"></a>随应利乐。<a id="a-Gw"></a>故名大悲。<a id="a-Gx"></a>大乘所说。<a id="a-Gy"></a>如来十八不共法。<a id="a-Gz"></a>三不护等。<a id="a-H0"></a>彼声闻乘未曾闻故。</p>
  <p data-pb></p>
  <h2 id="aH1">无为法品第五</h2>
  <p id="aH2">复次无为法者。<a id="a-H3"></a>有其三种。<a id="a-H4"></a>一虚空。<a id="a-H5"></a>二择灭。<a id="a-H6"></a>三非择灭。<a id="a-H7"></a>谓虚空无为者。<a id="a-H8"></a>虚空但有无还为性。<a id="a-H9"></a>由无障碍遍一切处。<a id="a-HA"></a>名虚空无为色于中行。<a id="a-HB"></a>其余所有门窗窍隙。<a id="a-HC"></a>所有明暗等空及阿伽色等。<a id="a-HD"></a>皆非无为。<a id="a-HE"></a>二择灭无为者。<a id="a-HF"></a>谓无漏智断诸障染。<a id="a-HG"></a>见修二道所显真理。<a id="a-HH"></a>名择灭无为。<a id="a-HI"></a>三非择灭无为者。<a id="a-HJ"></a>谓能永碍未来法生。<a id="a-HK"></a>得灭异前名非择灭得不因择但由阙缘。<a id="a-HL"></a>名非择灭。<a id="a-HM"></a>此三无为。<a id="a-HN"></a>一切有部许有实物。<a id="a-HO"></a>经部师说无有造作。<a id="a-HP"></a>问真如岂非无为耶。<a id="a-HQ"></a>答彼即无我。<a id="a-HR"></a>以声闻乘不说法无我故。<a id="a-HS"></a>人无我者。<a id="a-HT"></a>即无常等十六行相。<a id="a-HU"></a>三谛行相。<a id="a-HV"></a>即是有为。<a id="a-HW"></a>灭谛行相惟择灭法。<a id="a-HX"></a>非余法故。<a id="a-HY"></a>如是器精。<a id="a-HZ"></a>道果无为。<a id="a-Ha"></a>所知五者。<a id="a-Hb"></a>总摄一切所知法故。<a id="a-Hc"></a>情器之法即是苦谛。<a id="a-Hd"></a>成彼之因。<a id="a-He"></a>即是集谛。<a id="a-Hf"></a>道果二法。<a id="a-Hg"></a>即是道谛。<a id="a-Hh"></a>择灭无为。<a id="a-Hi"></a>即是灭谛。<a id="a-Hj"></a>虚空非择二种无为。<a id="a-Hk"></a>三种非四谛摄。<a id="a-Hl"></a>苦集二谛有漏法故。<a id="a-Hm"></a>道灭二谛无漏法故。<a id="a-Hn"></a>如是所说。<a id="a-Ho"></a>世出世间。<a id="a-Hp"></a>有为无为。<a id="a-Hq"></a>所知法已。</p>
  <p id="aHr">种相富具足　　睿智皇太子</p>
  <p id="aHs">数数求请故　　慧幢吉祥贤</p>
  <p id="aHt">念住日藏论　　起世对法等</p>
  <p id="aHu">依彼造此论　　有情所知论</p>
  <p id="aHv">机宜有无边　　纂略列为五</p>
  <p id="aHw">谓器情道果　　并无为法等</p>
  <p id="aHx">故今明开示　　冏冏晓解者</p>
  <p id="aHy">惟兹彰所知　　解已复示他</p>
  <p id="aHz">此论文句等　　乖义懈怠过</p>
  <p id="aI0">智者并启请　　惟愿垂忍纳</p>
  <p id="aI1">所生诸善根　　周遍虚空界</p>
  <p id="aI2">我共诸众生　　愿证无上果</p>
  <p id="aI3">彰所知论者。<a id="a-I4"></a>为菩萨真金皇太子求请故。<a id="a-I5"></a>法王上师萨思迦大班弥达足尘顶授比丘癹思巴慧幢吉祥贤。<a id="a-I6"></a>时壬寅仲秋下旬有三鬼宿直日。<a id="a-I7"></a>于大吉祥萨思迦法席集竟。<a id="a-I8"></a>持经律论妙音并智。<a id="a-I9"></a>师子笔授。</p>
  <p id="aIA">大经云。<a id="a-IB"></a>森罗及万像。<a id="a-IC"></a>一法之所印。<a id="a-ID"></a>重重交光。<a id="a-IE"></a>历历齐现。<a id="a-IF"></a>非法界之现量欤。<a id="a-IG"></a>彰所知论者。<a id="a-IH"></a>乃先皇裕宗皇帝。<a id="a-II"></a>圣明观照。<a id="a-IJ"></a>神智睿鉴。<a id="a-IK"></a>愍邪见之炫惑。<a id="a-IL"></a>伤正涂之壅底。<a id="a-IM"></a>劝请帝师法王。<a id="a-IN"></a>利乐有情故。<a id="a-IO"></a>阐扬至觉真理。<a id="a-IP"></a>原始要终。<a id="a-IQ"></a>修习次第之大旨也。<a id="a-IR"></a>弘而密。<a id="a-IS"></a>奥而典。<a id="a-IT"></a>古锦钝金。<a id="a-IU"></a>随器受用。<a id="a-IV"></a>义摄为五。<a id="a-IW"></a>至当归一。<a id="a-IX"></a>所言情器世界者。<a id="a-IY"></a>非若夫群盲摸象之异执。<a id="a-IZ"></a>或言一气。<a id="a-Ia"></a>或曰自然。<a id="a-Ib"></a>直指心造。<a id="a-Ic"></a>详明劫初。<a id="a-Id"></a>罗笼八极之外。<a id="a-Ie"></a>剖析邻虚之内。<a id="a-If"></a>如像临镜。<a id="a-Ig"></a>如指在掌。<a id="a-Ih"></a>言道法者。<a id="a-Ii"></a>以少欲知足。<a id="a-Ij"></a>闻思修慧三十七菩提分为其因。<a id="a-Ik"></a>言果法者。<a id="a-Il"></a>以资粮加行见道修习无学为。<a id="a-Im"></a>其果。<a id="a-In"></a>言无为者。<a id="a-Io"></a>四圣谛中之灭谛理也。<a id="a-Ip"></a>由其五法总摄一切所知法故。<a id="a-Iq"></a>故曰彰所知论。<a id="a-Ir"></a>真智灵知。<a id="a-Is"></a>岂见闻觉知之谓乎。<a id="a-It"></a>深入缘起。<a id="a-Iu"></a>穷法实相。<a id="a-Iv"></a>盖依念处日藏起世对法相应之义。<a id="a-Iw"></a>而错综其宏纲也。<a id="a-Ix"></a>然则他化天王通力。<a id="a-Iy"></a>观世界微尘数之雨滴。<a id="a-Iz"></a>犹目睹所受用物。<a id="a-J0"></a>声闻起神用。<a id="a-J1"></a>观三千大千世界如掌中庵摩罗果。<a id="a-J2"></a>况正遍知之妙用。<a id="a-J3"></a>其孰能语于此。<a id="a-J4"></a>盛矣优昙瑞世。<a id="a-J5"></a>天开玉历之期。<a id="a-J6"></a>像教中兴。<a id="a-J7"></a>时际金轮之治。<a id="a-J8"></a>钦惟圣制云。<a id="a-J9"></a>皇天之下。<a id="a-JA"></a>一人之上。<a id="a-JB"></a>西天佛子。<a id="a-JC"></a>大元帝师。<a id="a-JD"></a>玺篆赐玉。<a id="a-JE"></a>宠渥弥隆。<a id="a-JF"></a>其尊师重道。<a id="a-JG"></a>为万世帝王之[彞-糸+分]典也。<a id="a-JH"></a>行宣政院同知廉公。<a id="a-JI"></a>正奉夙承授记。<a id="a-JJ"></a>深乐佛乘。<a id="a-JK"></a>一日以江浙总统沙罗巴大师所译彰所知论。<a id="a-JL"></a>传之前松江府僧录管主八大师。<a id="a-JM"></a>师续雕大藏圣教。<a id="a-JN"></a>偶其时忻获至宝。<a id="a-JO"></a>锓梓随函。<a id="a-JP"></a>属余序其后。<a id="a-JQ"></a>辞不获免。<a id="a-JR"></a>辄述教起之由致。<a id="a-JS"></a>至于发扬圣教之粹美。<a id="a-JT"></a>则备于公之本序云。<a id="a-JU"></a>时大德丙午十月既望。<a id="a-JV"></a>江西前吉州路官讲报恩寺。<a id="a-JW"></a>讲经释克已序。</p>
 </body>
</html>