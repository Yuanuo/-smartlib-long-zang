<!DOCTYPE html>
<html>
<head>
  <meta charset="utf-8"/>
  <meta name="author" content="法护/宋"/>
  <meta name="library" content="龙藏"/>
  <meta name="catalog" content="龙藏/宋元续入藏诸论"/>
  <title>施设论卷第一</title>
</head>
<body>
  <h1 class="head">施设论卷第一</h1>
  <h2>对法大论中世间施设门第一</h2>
  <p>(按释论有此门梵本元阙)</p>
  <h2>对法大论中因施设门第二</h2>
  <p>论中问曰：有何所因，转轮圣王，所有女宝，妙色端严，众所乐见，超人状貌，如天色相？</p>
  <p>答：转轮圣王彼女宝者，往昔修因，其事广大，能以清净诸物布施，所谓清净众庄严具，并余饮食衣服，涂香粖香，牀座舍宇，及灯明等，以如是因故，轮王女宝，妙色端严，众所乐见，超人状貌，如天色相。</p>
  <p>又问：何因轮王女宝，不白不黑，肤色中均，不长不短，不肥不瘦，身分亭等？</p>
  <p>答：彼女宝者，往昔修因，其事广大，能行布施，谓以诸色香味皆具足者，饮食等物，自手持奉，起无慢心，行于布施，以如是因故，所有女宝，不白不黑，肤色中均，不长不短，不肥不瘦，身分亭等。</p>
  <p>又问：何因轮王女宝，寒时温暖，适意快乐？</p>
  <p>答：彼女宝者，往昔修因，其事广大，谓若有时，冬际严凝，大风吹击，境色极寒，人所惶畏，女宝是时，于其父母知识，及师尊所，并余沙门婆罗门众，不生恼害，而复爱乐不恼害者，即以温暖事用所摄，所谓衣服卧具，涂香粖香，牀座舍宇，炉炭火具，并余温暖，应用等物，广行布施，以如是因故，轮王女宝，寒时温暖，适意快乐。</p>
  <p>又问：何因轮王女宝，热时清凉，适悦快乐？</p>
  <p>答：彼女宝者，往昔修因，其事广大，谓若有时，热际炎燠，日光炽逼，随热生虫，人极增恼，女宝是时，于其父母知识及师尊所，并余沙门婆罗门众，不生恼害，而复爱乐不恼害者，即以清凉事用所摄，谓持衣服卧具，涂香粖香，牀座舍宇，承足宝机，宝严环钏，多摩罗香，及多罗香所成众具，并余应用等物，广行布施，以如是因故，轮王女宝，热时清凉，适悦快乐。</p>
  <p>又问：何因轮王女宝，身诸毛孔，有旃檀香，口中常出优鉢罗花香？</p>
  <p>答：彼女宝者，往昔修因，其事广大，谓于父母知识及师尊所，并余沙门婆罗门众，不生恼害，而复爱乐不恼害者，即以沈水薰陆郁金多摩罗等，及余上妙诸香，广行布施，以如是因故，身诸毛孔，有旃檀香，口中常出优鉢罗花香。</p>
  <p>又问：何因轮王女宝，侍从转轮圣王，先起后坐，不失规仪，随何所作，悉能承奉，勤力无慢，而复爱语？</p>
  <p>答：转轮圣王，于长时中，随所作用，善业增强，长养成熟，现前胜报，以如是因故，获感女宝爱语承顺。</p>
  <p>又问：何因轮王女宝，能令转轮圣王，悦意称顺，然无染心况乎身语无不调柔？</p>
  <p>答：转轮圣王，具大威德，于彼彼众生，曾无异心，超人意表，以如是因故，所感女宝，悦意称顺，然无染心。</p>
  <p>又问：何因轮王女宝，王欲行时，或坐立时，而悉先知，即向王前，作是白言：“快哉圣王，所欲行邪，或坐立邪？”悉当随从？</p>
  <p>答：彼女宝者，往昔修因，其事广大，谓具慈心，于欲界中，观诸众生，于义所欲，于利所欲，及安乐欲，或若众生，起无利欲，不安乐欲，悉起慈心，慈眼观视，以如是因故，轮王女宝，于王进止，而悉先知。</p>
  <p>又问：何因轮王女宝，超胜世间，常品女人，如星中月？</p>
  <p>答：彼女宝者，往昔修因，其事广大，谓自不杀生，复教他人，持不杀戒，自不偷盗，不邪染，不妄语，不饮酒，复教他人，一一修持，以如是因故，轮王女宝，超胜诸女，如星中月。</p>
  <p>又问：何因轮王女宝，不乳产邪？</p>
  <p>答：一切女人，共所病者，谓即胎藏乳产之苦，彼女宝者，于长时中，少病少恼，作诸善业，长养成熟，现前胜妙，果报克成，以如是因故，轮王女宝，而不乳产。</p>
  <p>又问：何因轮王女宝，先于轮王，而趣命终？</p>
  <p>答：彼女宝者，修诸善业，长时不断，现前胜妙，果报克成，以如是因故，轮王女宝，先于转轮圣王，而趣命终。</p>
  <p>又问：何因轮王女宝，于诸女中，独得生天？</p>
  <p>答：彼女宝者，本性贤善，而复广修十善业道，以如是因故，轮王女宝，于诸女中，独得生天。</p>
  <p>又问：何因转轮圣王，得有主藏臣宝？</p>
  <p>答：转轮圣王，往昔修因，其事广大，谓若有时，极寒极热，王于彼等寒热时中，于其父母知识，及师尊所，及余沙门婆罗门众，不生恼害，而复爱乐不恼害者，随时应用妙好医药，及所爱乐上味饮食，并余所须，承事供给，彼等受已，身无不洁，衣无不覆，于昼夜中，常受快乐，以如是因故，转轮圣王，而能获得主藏臣宝。</p>
  <p>彼主藏臣宝者，大富自在，广多眷属，库藏珍宝，财谷丰盈，受用增积，善业报生，而具天眼，能见伏藏，若有主宰，若无主宰，若水若陆，若近若远，来诣转轮王所，乃至种种丰足供给，勤力无倦，恭白王言：“天子所须财宝等事，悉能奉上。”</p>
  <p>过去一时，有转轮圣王，意欲试验主藏臣宝，即命宝船，涉水游行，乃召主藏臣宝，而谓之曰：“汝今宜应以财宝等，供我所须。”时，主藏臣宝，白彼转轮圣王言：“圣王就岸，我当奉上王之所须，若不就岸，事应难作。”时，王即当回以宝船安泊岸侧。彼主藏臣宝，前诣王所，右膝著地，肃恭严奉，作洁净已，二手捧持四金所成上妙宝瓶，满盛众宝，献奉王前，白言：“圣王，受我所奉上妙众宝。”即说颂曰：</p>
  <p>清阴细雨从天降　　俯近炎天盛夏时 　举以众宝奉轮王　　及施余诸贫匮者</p>
  <p>彼等受已皆快乐　　丐者咸生欢喜心 　由斯业报广无穷　　获得最胜大财富</p>
  <p class="l-js-7c">有大神力具天眼　　当为转轮圣王尊</p>
  <p>又问：何因主藏臣宝，获得大富，广多库藏，受用增积？</p>
  <p>答：主藏臣宝，往昔修因，其事广大，谓能布施一切沙门婆罗门众，诸贫穷者，诸往来者，诸乞丐者，授以饮食衣服，花鬘涂香，牀座舍宇，灯明等物，以如是因故，主藏臣宝，获得大富，广多库藏，受用增积。</p>
  <p>又问：何因主藏臣宝，胜业报生，能具天眼，于诸伏藏，若有主宰，若无主宰，若水若陆，若近若远，而悉观见？</p>
  <p>答：主藏臣宝，往昔修因，其事广大，谓于父母知识，及师尊所，并余沙门婆罗门众，不生恼害，而复爱乐不恼害者，又于世间，普为一切，痴黑暗冥，作光明照，授与灯明，及然灯具，破诸冥暗，悉使明亮，以如是因故，主藏臣宝胜业报生，能具天眼，水陆远近，悉见伏藏。</p>
  <p>复次颂曰：</p>
  <p>饮食衣服花鬘等　　往昔曾兴清净心 　自手持奉开施门　　复以灯明照诸暗</p>
  <p>得为主藏大臣宝　　近侍名称转轮王 　广多富盛具大财　　能获天眼见伏藏</p>
  <p>又问：何因转轮圣王，得有主兵臣宝？</p>
  <p>答：转轮圣王，往昔修因，其事广大，谓于父母知识，及师尊所，并余沙门婆罗门众，不生恼害，而复爱乐不恼害者，于诸昏黑暗冥，作光明照，施以灯具，悉使明亮，以如是因故，转轮圣王，得有主兵臣宝。</p>
  <p>彼主兵臣宝者，聪叡明利，善喻善察，智慧具足，至于王所，以现世事，正法义利，辅赞于王，于他世事，正法义利，亦悉辅赞，于兵众中，知其王意，存者存之，去者去之，不劳王力，亦复不假四兵运用，无使疲懈，而彼一切自然归伏。</p>
  <p>复次颂曰：</p>
  <p>世间昏黑暗冥者　　普作灯明为照曜 　施诸灯具及光明　　悉使广大皆明亮</p>
  <p>又于父母及知识　　并余沙门婆罗门 　广作灯明普照明　　咸得破暗而焕曜</p>
  <p>由斯善业施安乐　　并余善作诸胜事 　轮王以此胜报因　　获得大智主兵宝</p>
  <p>又问：何因主兵臣宝，聪叡明利，善喻善察，具有智慧？</p>
  <p>答：彼主兵臣宝，往昔生中，昔因建立，乃至极远生生之前，已尽已灭，得为人时，于诸沙门婆罗门，聪叡明利，具有智慧，善伺察者，故往亲近恭敬请问：“何者是善，何者不善，何者有罪，何者无罪，何者所作，当得胜上，离诸罪业？”随所闻已，依法修行，常善伺察，常善思惟，若事若因，勤求请益，作极拔事，行普救因，增极恪志，逼切而行，以如是因故，聪叡明利，具有智慧。</p>
  <p>复次颂曰：</p>
  <p>往昔亲近诸智者　　勤求伺察众善因 　发起最上利益心　　于一切处无退倦</p>
  <p>主兵臣宝由斯力　　今得聪叡具智明 　迅疾发兴精进心　　今为轮王主兵宝</p>
  <h2>对法大论中因施设门第三</h2>
  <p>总说颂曰：</p>
  <p>转轮圣王而具有　　轮宝象马并珠宝 　女宝主藏及主兵　　长寿无病具色相</p>
  <p class="l-js-7c">适意自在复多子　　广如第三蕴中说</p>
  <p>如论中说：转轮圣王，即同如来应供正等正觉。</p>
  <p>复次颂曰：</p>
  <p>如论所说转轮王　　即同无上大法王 　于此大地境界中　　转大法轮作善利</p>
  <p>以彼转轮圣王者　　应观即同佛如来 　咸起悲心愍世间　　广利一切大寂默</p>
  <p>如转轮圣王有轮宝者，应知即同如来应供正等正觉出现世间所说圣八正道法，以佛所说八正道者，能破世间一切烦恼，于诸法中，得无障碍。</p>
  <p>复次颂曰：</p>
  <p>转轮圣王轮宝者　　于此大地能摧伏 　如佛开演八正门　　解除一切魔怨缚</p>
  <p>如转轮圣王有象宝者，应知即同如来应供正等正觉所说四神足法，以佛所说四神足者，能破世间一切烦恼，于诸法中，得无障碍。</p>
  <p>复次颂曰：</p>
  <p>转轮圣王白龙象　　腾空来往悉自在 　如来神足亦复然　　瞿昙名称广神化</p>
  <p>如转轮圣王有马宝者，应知即同如来应供正等正觉所说四正断法，以佛所说四正断者，能破世间一切烦恼，于诸法中，得无障碍。</p>
  <p>复次颂曰：</p>
  <p>轮王青身妙马宝　　圆具调驯迅若风 　如佛四正断法门　　速证无为寂静果</p>
  <p>马相严好头顶黑　　而彼马宝轮王乘 　四正断法亦复然　　瞿昙名称广自在</p>
  <p>如转轮圣王有珠宝者，应知即同如来应供正等正觉天眼具足，以佛如来具天眼者，随诸众生有所乐欲，佛以天眼悉能观察。</p>
  <p>复次颂曰：</p>
  <p>轮王琉璃妙珠宝　　普遍照曜悉光明 　如来天眼亦复然　　普遍观照悉无碍</p>
  <p>如转轮圣王有女宝者，应知即同如来应供正等正觉喜觉支法。</p>
  <p>复次颂曰：</p>
  <p>转轮圣王妙女宝　　众所乐观复悦意 　喜觉支法亦复然　　瞿昙名称善适悦</p>
  <p>如转轮圣王有主藏臣宝者，应知即同如来应供正等正觉四姓亲近，谓刹帝利、婆罗门、吠舍、首陀，于佛世尊现所恭敬持以饮食衣服及余牀座病缘医药，奉上世尊。</p>
  <p>复次颂曰：</p>
  <p>如彼转轮大圣王　　最上大富具大财 　瞿昙圣主大名称　　四姓恭敬亦如是</p>
  <p>如转轮圣王有主兵臣宝者，应知即同如来应供正等正觉具大胜慧，以佛大慧，能破世间一切烦恼，解除魔缚，于诸法中，得无障碍。</p>
  <p>复次颂曰：</p>
  <p>主兵臣宝善伺察　　复能决择诸义利 　如来大慧亦复然　　解除魔怨诸结缚</p>
  <p>如转轮圣王寿命长远久住世者，应知即同如来应供正等正觉，久住世间随诸众生，所有愿求悉令圆满，若住一劫或过一劫，是谓长寿，转轮圣王，正法化世，住寿一劫，亦复如是。</p>
  <p>如转轮圣王少病恼者，应知即同如来应供正等正觉，无诸损恼病苦不生。</p>
  <p>复次颂曰：</p>
  <p>转轮圣王少病恼　　最上正法化世间 　世尊大师具名称　　无病无恼常安乐</p>
  <p>如转轮圣王妙色端严具三十二大丈夫相，一切人众倾渴瞻仰者，应知即同如来应供正等正觉，三十二相，清净圆满，一切众生，瞻仰无厌。</p>
  <p>复次颂曰：</p>
  <p>轮王正法化于世　　相好端严众乐观 　亦如世尊妙相严　　最胜功德皆具足</p>
  <p>如转轮圣王众所瞻覩生悦意者，应知即同如来应供正等正觉，一切众生欣乐瞻仰，覩者咸生适悦之心。</p>
  <p>复次颂曰：</p>
  <p>轮王正法化世间　　见者咸生欣悦意 　如来大师最上尊　　众生瞻覩皆欣庆</p>
  <p>如转轮圣王千子圆满色相妙好勇猛无畏善伏他军者，应知即同如来应供正等正觉，善化一切众生，修行得果，勇猛无畏，摧烦恼力，趣真实道。</p>
  <p>复次颂曰：</p>
  <p>转轮圣王有千子　　勇猛无畏色相严 　能摧他军具力能　　正法真实而治化</p>
  <p>如来大师化众生　　悉使修行住果位 　四向四果无畏尊　　此等是谓八人地</p>
</body></html>