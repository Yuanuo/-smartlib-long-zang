<!doctype html>
<html id="z3IBWFc1EM" data-ver="359">
 <head>
  <meta charset="utf-8">
  <meta author="安慧菩萨">
  <meta library="龙藏">
  <meta catalog="宋元续入藏诸论">
  <meta period="unknown">
 </head>
 <body>
  <h1 id="a1">大乘中观释论卷第五</h1>
  <h2 id="a2">观染法染者品第六</h2>
  <p id="a3">复次有异宗言。<a id="a-4"></a>于胜义谛中诸界处等性与无性有所知解。<a id="a-5"></a>由彼杂染成其有性。<a id="a-6"></a>如佛所言。<a id="a-7"></a>染者着染法故。<a id="a-8"></a>行自损害行他损害行俱损害。<a id="a-9"></a>如是乃至痴者着于痴法。<a id="a-A"></a>其义亦然。</p>
  <p id="aB">论者言。<a id="a-C"></a>此中非无杂染道理。<a id="a-D"></a>虽有如幻。<a id="a-E"></a>谓以无实染等体故。<a id="a-F"></a>但以行聚所成。<a id="a-G"></a>世俗言说。<a id="a-H"></a>非胜义谛。<a id="a-I"></a>何所以邪。<a id="a-J"></a>此言染法。<a id="a-K"></a>染者为先有邪。<a id="a-L"></a>为后有邪。<a id="a-M"></a>为染者染法俱时起邪。<a id="a-N"></a>三皆不然。<a id="a-O"></a>是故颂言。</p>
  <p id="aP">若先有染者　　后有其染法</p>
  <p id="aQ">云何离染法　　而有染者生</p>
  <p id="aR">释曰。<a id="a-S"></a>此说毕竟应知此义遮其所离。<a id="a-T"></a>若染法无体。<a id="a-U"></a>染者亦然。<a id="a-V"></a>止其所作非熟无果有果成熟。<a id="a-W"></a>其义可见。<a id="a-X"></a>若离染法有染者成。<a id="a-Y"></a>如是乃应别有染法。<a id="a-Z"></a>此即染者因染法得。<a id="a-a"></a>若尔云何染者有故染法即成。<a id="a-b"></a>染法有故染者即成。<a id="a-c"></a>然后起染。<a id="a-d"></a>此义显明。<a id="a-e"></a>如果成熟。<a id="a-f"></a>若有爱境即染法成。<a id="a-g"></a>若无爱境云何有染。<a id="a-h"></a>应当止遣安立过失。<a id="a-i"></a>此中亦非先有染者后起染法。</p>
  <p id="aj">故颂遣言。</p>
  <p id="ak">有染者复染　　云何当可得</p>
  <p id="al">释曰。<a id="a-m"></a>所依染法无体性故。<a id="a-n"></a>如已成熟。<a id="a-o"></a>复次颂言。</p>
  <p id="ap">若有若无染　　染者亦复然</p>
  <p id="aq">释曰。<a id="a-r"></a>若先有染者后有染法。<a id="a-s"></a>即一切处。<a id="a-t"></a>如染法体。<a id="a-u"></a>是故先无染者道理。</p>
  <p id="av">令为证成此义。<a id="a-w"></a>是故颂言。</p>
  <p id="ax">染者先有染　　离染者染成</p>
  <p id="ay">释曰。<a id="a-z"></a>染法若无爱体可作。<a id="a-10"></a>是中其或见有所成。<a id="a-11"></a>此非道理。</p>
  <p id="a12">有异宗言。<a id="a-13"></a>离彼染者别有染法。<a id="a-14"></a>离彼染法染者可立。</p>
  <p id="a15">论者言。<a id="a-16"></a>若离染法得有染者。<a id="a-17"></a>此中非有。<a id="a-18"></a>何所以邪。<a id="a-19"></a>若先有染法后有染者即离染者乃有染法。<a id="a-1A"></a>此中染法不有。<a id="a-1B"></a>即无爱境能成染法道理。<a id="a-1C"></a>以爱境后有故。<a id="a-1D"></a>由如是故。<a id="a-1E"></a>若离自性别因染者。<a id="a-1F"></a>得有染法。<a id="a-1G"></a>即彼染法因染者得。<a id="a-1H"></a>若尔即非爱境能成染法。<a id="a-1I"></a>以爱境居后故。<a id="a-1J"></a>所成不可得。<a id="a-1K"></a>若如此者岂非过邪。<a id="a-1L"></a>亦非先有染法后成染者。</p>
  <p id="a1M">复次颂言。</p>
  <p id="a1N">有染复染者　　亦云何当得</p>
  <p id="a1O">问曰。<a id="a-1P"></a>或离染法有其染者。<a id="a-1Q"></a>既有对待过失。<a id="a-1R"></a>此中染法染者二法同起而可成邪。</p>
  <p id="a1S">故颂答言。</p>
  <p id="a1T">如是若同生　　亦复非道理</p>
  <p id="a1U">染法染者二　　此当云何用</p>
  <p id="a1V">释曰。<a id="a-1W"></a>谓以染法染者二相离性互有所违。<a id="a-1X"></a>若法未生二俱无性。<a id="a-1Y"></a>若法已生所作无体。<a id="a-1Z"></a>但由爱境所成染法故有染者。<a id="a-1a"></a>而彼爱境及所起染法悉亦止遣。<a id="a-1b"></a>问曰。<a id="a-1c"></a>彼染法染者为一性可合邪。<a id="a-1d"></a>为异性合邪。</p>
  <p id="a1e">故颂答言。</p>
  <p id="a1f">彼染法染者　　非一性有合</p>
  <p id="a1g">释曰。<a id="a-1h"></a>此何所以。<a id="a-1i"></a>非彼一性而可合故。<a id="a-1j"></a>若有二法合即极成。<a id="a-1k"></a>此中应知。<a id="a-1l"></a>是提婆达多起染。<a id="a-1m"></a>不复为彼提婆达多染者之因。<a id="a-1n"></a>彼若说合。<a id="a-1o"></a>此非道理。</p>
  <p id="a1p">复次异性亦不可合。<a id="a-1q"></a>故颂遣言。</p>
  <p id="a1r">异性若有合　　云何当可得</p>
  <p id="a1s">释曰。<a id="a-1t"></a>异法异性若有合者。<a id="a-1u"></a>彼即相违而非一处。<a id="a-1v"></a>有二法生道理可得。<a id="a-1w"></a>后当止遣。</p>
  <p id="a1x">复次颂言。</p>
  <p id="a1y">若一性可合　　离伴亦应合</p>
  <p id="a1z">释曰。<a id="a-20"></a>此言合者。<a id="a-21"></a>同体为义。<a id="a-22"></a>凡一性者即是因义。<a id="a-23"></a>若此一性定有合者。<a id="a-24"></a>如前所说提婆达多。<a id="a-25"></a>合义应见。<a id="a-26"></a>是故无一性因。<a id="a-27"></a>可合道理。<a id="a-28"></a>虽于一性因无合可成。<a id="a-29"></a>然若止其合义。<a id="a-2A"></a>应知有过。</p>
  <p id="a2B">复次颂言。</p>
  <p id="a2C">异性若有合　　离伴亦应合</p>
  <p id="a2D">释曰。<a id="a-2E"></a>此中所说。<a id="a-2F"></a>譬如瓶衣。<a id="a-2G"></a>彼等异性而不能合。<a id="a-2H"></a>若立合者。<a id="a-2I"></a>非有异性相合因故。<a id="a-2J"></a>如前即有对待过失。<a id="a-2K"></a>异性若合有所得者。<a id="a-2L"></a>彼非异性亦应得合。<a id="a-2M"></a>此岂无过。</p>
  <p id="a2N">复次颂言。</p>
  <p id="a2O">若异性有合　　染染者何用</p>
  <p id="a2P">释曰。<a id="a-2Q"></a>此中说合。<a id="a-2R"></a>无合道理。<a id="a-2S"></a>何所以邪。<a id="a-2T"></a>如是二法各各已成别别自体。<a id="a-2U"></a>即无别法为所成义。<a id="a-2V"></a>是中亦无所成可得。<a id="a-2W"></a>故知异性无有诠表。<a id="a-2X"></a>若计异性得有合者。</p>
  <p id="a2Y">故颂遣言。</p>
  <p id="a2Z">若染染者二　　各各自体成</p>
  <p id="a2a">是二若有合　　前亦应得合</p>
  <p id="a2b">释曰。<a id="a-2c"></a>而彼二法汝今云何。<a id="a-2d"></a>此说得成各各体故。<a id="a-2e"></a>若或染法染者。<a id="a-2f"></a>是二汝以何义分别二法各各自体令成其合论中言或者。<a id="a-2g"></a>此说合义。<a id="a-2h"></a>若起分别时虚无果利。<a id="a-2i"></a>彼等自体无所成性。<a id="a-2j"></a>若言合者。<a id="a-2k"></a>是中染者。<a id="a-2l"></a>无有少分染法可作染法。<a id="a-2m"></a>亦非染者可有。</p>
  <p id="a2n">复次颂言。</p>
  <p id="a2o">异相不成合　　汝欲求成合</p>
  <p id="a2p">合相若已成　　复欲成其异</p>
  <p id="a2q">释曰。<a id="a-2r"></a>合性不成。<a id="a-2s"></a>彼义极成。<a id="a-2t"></a>一法异性合不可得。<a id="a-2u"></a>异性极成不成合义。<a id="a-2v"></a>故无染法染者二法同时。<a id="a-2w"></a>或复次第异性可生。<a id="a-2x"></a>亦复更互相离性故。<a id="a-2y"></a>由是此中无合道理。<a id="a-2z"></a>今此观察如汝意欲。<a id="a-30"></a>何等异性次第可起。<a id="a-31"></a>或复同时。</p>
  <p id="a32">今为证成此义。<a id="a-33"></a>故颂遣言。</p>
  <p id="a34">如是染染者　　非合不合成</p>
  <p id="a35">诸法亦如染　　非合不合成</p>
  <p id="a36">释曰。<a id="a-37"></a>此中云何。<a id="a-38"></a>所谓非唯染法染者。<a id="a-39"></a>非合不合。<a id="a-3A"></a>诸法亦然。</p>
  <p data-pb></p>
  <h2 id="a3B">观有为品第七之一</h2>
  <p id="a3C">复次或有人言。<a id="a-3D"></a>胜义谛中有彼贪等诸杂染法。<a id="a-3E"></a>以有为故。<a id="a-3F"></a>譬如眼等。</p>
  <p id="a3G">论者言。<a id="a-3H"></a>若如是说。<a id="a-3I"></a>遍所成故立喻不正。<a id="a-3J"></a>何以故。<a id="a-3K"></a>胜义谛中若有眼等。<a id="a-3L"></a>应有生等有为诸相。<a id="a-3M"></a>若其无者。<a id="a-3N"></a>如兔角等。<a id="a-3O"></a>亦应有彼有为诸相。<a id="a-3P"></a>是故有为诸相。<a id="a-3Q"></a>于胜义谛中决定不成。<a id="a-3R"></a>云何生等有为诸相而可成立。</p>
  <p id="a3S">此中应问。<a id="a-3T"></a>彼生等法增上所作。<a id="a-3U"></a>是有为耶。<a id="a-3V"></a>是无为耶。<a id="a-3W"></a>二俱不然。</p>
  <p id="a3X">故颂答言。</p>
  <p id="a3Y">若生是有为　　即应有三相</p>
  <p id="a3Z">释曰。<a id="a-3a"></a>譬如能相。<a id="a-3b"></a>此中有为能相如是。<a id="a-3c"></a>不然云何有为诸相。<a id="a-3d"></a>此中所说二法和合三相遍行故。<a id="a-3e"></a>此中三相亦悉止遣彼法自相。</p>
  <p id="a3f">复次颂言。</p>
  <p id="a3g">若生是无为　　不作有为相</p>
  <p id="a3h">释曰。<a id="a-3i"></a>如是所成应当遮遣安立过失。<a id="a-3j"></a>何以故。<a id="a-3k"></a>无为自体亦无性故。<a id="a-3l"></a>譬如灭法。<a id="a-3m"></a>此如是决定。<a id="a-3n"></a>有如是过失。<a id="a-3o"></a>如是住与无常。<a id="a-3p"></a>余法亦然。<a id="a-3q"></a>皆同生法。</p>
  <p id="a3r">论者言。<a id="a-3s"></a>相者即是理法执持为性。<a id="a-3t"></a>如是所说。<a id="a-3u"></a>云何生等为复相离。<a id="a-3v"></a>有彼业用而可转耶。<a id="a-3w"></a>或不离耶。</p>
  <p id="a3x">复次颂言。</p>
  <p id="a3y">生等三法离　　即无相业用</p>
  <p id="a3z">释曰。<a id="a-40"></a>云何生等有为诸法次第可转。<a id="a-41"></a>若法体未生。<a id="a-42"></a>即住灭二法不能为彼作有为相。<a id="a-43"></a>以未生故。<a id="a-44"></a>是即能相无所诠表。<a id="a-45"></a>若法自体毕竟已灭。<a id="a-46"></a>即能相无体故无生住二法。<a id="a-47"></a>以彼灭法自无性故。<a id="a-48"></a>已生即无住。<a id="a-49"></a>无住即无生灭亦无性。<a id="a-4A"></a>若言无常随逐住法。<a id="a-4B"></a>即不能作有为之相。</p>
  <p id="a4C">故百论颂言。</p>
  <p id="a4D">住何有灭相　　无常何有住</p>
  <p id="a4E">若先有住法　　后不复应有</p>
  <p id="a4F">若常有无常　　有住不有常</p>
  <p id="a4G">或先有其常　　后即不有常</p>
  <p id="a4H">无常与住同　　若有其体者</p>
  <p id="a4I">有常即邪妄　　或有住亦妄</p>
  <p id="a4J">颂意如是。<a id="a-4K"></a>若有为法不相离者。<a id="a-4L"></a>云何以一物体于一时中而得和合。</p>
  <p id="a4M">故颂遣言。</p>
  <p id="a4N">不于一时中　　生住灭和合</p>
  <p id="a4O">释曰。<a id="a-4P"></a>以互相违故。</p>
  <p id="a4Q">或有人言。<a id="a-4R"></a>有彼同种因性一时可生。<a id="a-4S"></a>或复次第所作得成。</p>
  <p id="a4T">论者言。<a id="a-4U"></a>此复云何。<a id="a-4V"></a>或复于彼有体中得耶。<a id="a-4W"></a>或离能相所相有所得耶。<a id="a-4X"></a>若有体得者。<a id="a-4Y"></a>非于有体中有实体性同生可得。<a id="a-4Z"></a>亦非所作别有其因。<a id="a-4a"></a>若或无体。<a id="a-4b"></a>此即亦无同生可有。<a id="a-4c"></a>是故体中无有如是决定生等。<a id="a-4d"></a>如生自相。<a id="a-4e"></a>亦复云何次第可成。</p>
  <p id="a4f">复次颂言。</p>
  <p id="a4g">生住灭诸相　　别有有为相</p>
  <p id="a4h">有即是无穷　　无即非有为</p>
  <p id="a4i">释曰。<a id="a-4j"></a>若离生等别有生法而可成者。<a id="a-4k"></a>彼即定有异法可立。<a id="a-4l"></a>如是乃有无穷之过。<a id="a-4m"></a>有为无为之相故非和合。</p>
  <p id="a4n">复次犊子部师言。<a id="a-4o"></a>生等诸法虽是有为。<a id="a-4p"></a>云何可说为无穷耶。</p>
  <p id="a4q">彼宗颂言。</p>
  <p id="a4r">生生之所生　　唯生于本生</p>
  <p id="a4s">本生之所生　　复生于生生</p>
  <p id="a4t">此颂意者。<a id="a-4u"></a>诸法生时并法自体。<a id="a-4v"></a>有十五法共成生法。<a id="a-4w"></a>即彼如是有生住异灭诸法具足。<a id="a-4x"></a>此如是法无有差别。<a id="a-4y"></a>若差别分别者有十五法。<a id="a-4z"></a>所谓一生。<a id="a-50"></a>二住。<a id="a-51"></a>三灭。<a id="a-52"></a>四若是白法。<a id="a-53"></a>即正解脱生。<a id="a-54"></a>五若是黑法。<a id="a-55"></a>即邪解脱生。<a id="a-56"></a>六若非出离法。<a id="a-57"></a>即非出离法生。<a id="a-58"></a>七若是出离法。<a id="a-59"></a>即出离法生。<a id="a-5A"></a>八生生。<a id="a-5B"></a>九住住。<a id="a-5C"></a>十灭灭。<a id="a-5D"></a>十一正解脱眷属。<a id="a-5E"></a>十二邪解脱眷属。<a id="a-5F"></a>十三非出离法眷属。<a id="a-5G"></a>十四出离法眷属。<a id="a-5H"></a>除本生自体成十四法。<a id="a-5I"></a>若并本生法总成十五。<a id="a-5J"></a>生生及本生二法为始意。<a id="a-5K"></a>为此中生生所生唯本生生。<a id="a-5L"></a>更无别法本生所生还生生生。<a id="a-5M"></a>如是乃生诸余法等。<a id="a-5N"></a>此即不堕无穷之过。</p>
  <p id="a5O">论者言。<a id="a-5P"></a>如是所说皆非道理。</p>
  <p id="a5Q">故颂破言。</p>
  <p id="a5R">若谓是生生　　能生于本生</p>
  <p id="a5S">生生从本生　　何能生本生</p>
  <p id="a5T">释曰。<a id="a-5U"></a>自体如是无有性故。</p>
  <p id="a5V">次颂破言。</p>
  <p id="a5W">若谓是本生　　能生于生生</p>
  <p id="a5X">本生从彼生　　何能生生生</p>
  <p id="a5Y">释曰。<a id="a-5Z"></a>自体如是无有性故。</p>
  <p id="a5a">又复有言。<a id="a-5b"></a>生生生时。<a id="a-5c"></a>即当能生。<a id="a-5d"></a>以无别故。</p>
  <p id="a5e">次颂破言。</p>
  <p id="a5f">若谓生生时　　能生本生者</p>
  <p id="a5g">生生若未生　　何能生本生</p>
  <p id="a5h">释曰。<a id="a-5i"></a>生生若未生。<a id="a-5j"></a>生时即无体。<a id="a-5k"></a>无体即不生。<a id="a-5l"></a>有何力能能生本生。<a id="a-5m"></a>若无力能即无诠表。</p>
 </body>
</html>