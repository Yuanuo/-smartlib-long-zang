<!doctype html>
<html id="z3IBWFg1EO" data-ver="445">
 <head>
  <meta charset="utf-8">
  <meta author="安慧菩萨">
  <meta library="龙藏">
  <meta catalog="宋元续入藏诸论">
  <meta period="unknown">
 </head>
 <body>
  <h1 id="a1">大乘中观释论卷第七</h1>
  <h2 id="a2">观有为品第七之三</h2>
  <p id="a3">复次自部答异宗言。</p>
  <p id="a4">此分位定住　　先分位显明</p>
  <p id="a5">释曰。<a id="a-6"></a>如乳位中。<a id="a-7"></a>乳亦不即。<a id="a-8"></a>于此位灭。<a id="a-9"></a>如前所说。<a id="a-A"></a>有无二法。<a id="a-B"></a>互相违故。<a id="a-C"></a>复次颂言。</p>
  <p id="aD">异分位定住　　先分位已灭</p>
  <p id="aE">释曰。<a id="a-F"></a>如是决定住异位中若有所转如酪分位无别异灭。<a id="a-G"></a>何以故。<a id="a-H"></a>酪已成时。<a id="a-I"></a>乳即不生。<a id="a-J"></a>此中决定坏失次第。<a id="a-K"></a>各别分位无异性故。<a id="a-L"></a>若言物体不灭。<a id="a-M"></a>此即相违。<a id="a-N"></a>或计灭有所得。<a id="a-O"></a>彼非道理。<a id="a-P"></a>今当止遣。<a id="a-Q"></a>他法既无生住可止。<a id="a-R"></a>自法亦无。<a id="a-S"></a>今所说灭。<a id="a-T"></a>以自法无故。<a id="a-U"></a>复次颂言。</p>
  <p id="aV">如彼一切法　　生相不可得</p>
  <p id="aW">即此一切法　　灭亦不可得</p>
  <p id="aX">释曰。<a id="a-Y"></a>此中云何。<a id="a-Z"></a>若一切处有灭法者。<a id="a-a"></a>彼即无实。<a id="a-b"></a>复次颂言。</p>
  <p id="ac">若法是有者　　灭即不可得</p>
  <p id="ad">不可于一处　　有有无二性</p>
  <p id="ae">释曰。<a id="a-f"></a>互相违故。<a id="a-g"></a>复次颂言。</p>
  <p id="ah">无法即无果　　灭亦不可得</p>
  <p id="ai">如无第二头　　不可言其断</p>
  <p id="aj">或有人言。<a id="a-k"></a>依止灭体。<a id="a-l"></a>是中欲令灭有所得。<a id="a-m"></a>故颂答言。</p>
  <p id="an">法不自体灭　　他体亦不灭</p>
  <p id="ao">如生不自生　　他体亦不生</p>
  <p id="ap">此灭若未灭　　自体可能灭</p>
  <p id="aq">此灭若已灭　　灭已复何灭</p>
  <p id="ar">是灭若有异　　灭即是无穷</p>
  <p id="as">灭若无所灭　　法皆如是灭</p>
  <p id="at">或造释者言。<a id="a-u"></a>若彼生法止遣法自相者所说。<a id="a-v"></a>即有对待过失。<a id="a-w"></a>谓以胜义谛中有有为法对待无为。<a id="a-x"></a>今对彼说。<a id="a-y"></a>是故颂言。</p>
  <p id="az">生住灭不成　　即无有为法</p>
  <p id="a10">有为法不成　　何得有无为</p>
  <p id="a11">释曰。<a id="a-12"></a>对待所起。<a id="a-13"></a>此说毕竟。<a id="a-14"></a>譬如石女不生于子。<a id="a-15"></a>世俗决定物体不成。</p>
  <p id="a16">此中应问。<a id="a-17"></a>若无有为之法及有为相。<a id="a-18"></a>云何世尊说有三种有为法相。<a id="a-19"></a>故颂答言。</p>
  <p id="a1A">如梦亦如幻　　如乾闼婆城</p>
  <p id="a1B">所说生住灭　　其相亦如是</p>
  <p id="a1C">释曰。<a id="a-1D"></a>诸法如梦幻及乾闼婆城。<a id="a-1E"></a>皆是分别智境界性。<a id="a-1F"></a>是故显示象马车步男子女人国城等相。<a id="a-1G"></a>彼体皆空。<a id="a-1H"></a>是故所有生等诸法皆是智境界性之所发起。<a id="a-1I"></a>于胜义谛中所显无体自性空故。<a id="a-1J"></a>故佛欲令于诸行中舍离常见。<a id="a-1K"></a>令得调伏。<a id="a-1L"></a>乃作是说。<a id="a-1M"></a>止生老等。<a id="a-1N"></a>所言老者。<a id="a-1O"></a>老亦非老。<a id="a-1P"></a>此即自语有所得相违。<a id="a-1Q"></a>是故颂言。</p>
  <p id="a1R">老亦不离老　　老时无所有</p>
  <p id="a1S">此性老不成　　异性亦如是</p>
  <p id="a1T">是故一法中　　老即不可得</p>
  <p id="a1U">老老而无老　　非自体他体</p>
  <p id="a1V">此老不自老　　一切老亦然</p>
  <p id="a1W">老若有别异　　老即是无穷</p>
  <p id="a1X">解脱出离道　　自具足亦然</p>
  <p id="a1Y">若法离自相　　果亦不可得</p>
  <p id="a1Z">释曰。<a id="a-1a"></a>如说解脱。<a id="a-1b"></a>诸有善法此即说为缘因。<a id="a-1c"></a>彼善法性若有所得。<a id="a-1d"></a>云何说彼以为缘因。<a id="a-1e"></a>若尔而彼识等亦可说为缘因而有所得。<a id="a-1f"></a>何以故。<a id="a-1g"></a>以差别性彼无体故。<a id="a-1h"></a>差别识性亦非自体。<a id="a-1i"></a>有善法性以其自体诸善法性为缘因故。<a id="a-1j"></a>于解脱中无有果利。<a id="a-1k"></a>若善法性因有解脱者。<a id="a-1l"></a>如是决定舍离自体。<a id="a-1m"></a>何以故。<a id="a-1n"></a>以所立诸法入自体故。<a id="a-1o"></a>若不尔者。<a id="a-1p"></a>如前所说。<a id="a-1q"></a>云何不以不善解脱而成善法解脱所作。<a id="a-1r"></a>若如前说。<a id="a-1s"></a>善法解脱此亦不离有分别故。<a id="a-1t"></a>是故当知。<a id="a-1u"></a>彼一切法若已生若未生二解脱因。<a id="a-1v"></a>彼即不生。<a id="a-1w"></a>复次颂言。</p>
  <p id="a1x">已脱不可说　　未脱不可说</p>
  <p id="a1y">脱未脱无说　　脱时亦无说</p>
  <p id="a1z">此解脱若异　　解脱即无穷</p>
  <p id="a20">若无脱而脱　　皆如是解脱</p>
  <p id="a21">释曰。<a id="a-22"></a>若如是知。<a id="a-23"></a>彼出离道亦然。<a id="a-24"></a>具足如所生说。<a id="a-25"></a>诸佛世尊。<a id="a-26"></a>于契经中。<a id="a-27"></a>有说颂言。</p>
  <p id="a28">色法如聚沫　　受即如浮泡</p>
  <p id="a29">想同阳焰生　　行如芭蕉相</p>
  <p id="a2A">识如彼幻法　　显示所立法</p>
  <p id="a2B">如梦如影像　　亦同于响应</p>
  <p id="a2C">复说。<a id="a-2D"></a>于诸行中一切法无我即无自性。<a id="a-2E"></a>当知此中所言我者。<a id="a-2F"></a>即是自性别名。<a id="a-2G"></a>此中所说。<a id="a-2H"></a>彼真如法无有戏论。<a id="a-2I"></a>若说决定皆是虚诳妄取之法。</p>
  <p data-pb></p>
  <h2 id="a2J">观作者作业品第八</h2>
  <p id="a2K">或有人言。<a id="a-2L"></a>前品所说。<a id="a-2M"></a>破一切法诸有所作。<a id="a-2N"></a>有为不成故。<a id="a-2O"></a>何得有无为。<a id="a-2P"></a>若作此说。<a id="a-2Q"></a>何故与彼阿含相违。<a id="a-2R"></a>如佛世尊。<a id="a-2S"></a>于契经中。<a id="a-2T"></a>有说颂言。</p>
  <p id="a2U">应修善法行　　勿修恶法行</p>
  <p id="a2V">修善法行人　　二世安乐寂</p>
  <p id="a2W">如此颂意。<a id="a-2X"></a>即有作者作法。<a id="a-2Y"></a>亦复有果。<a id="a-2Z"></a>所说是实如所观察。<a id="a-2a"></a>何故但言世俗。<a id="a-2b"></a>非胜义耶。</p>
  <p id="a2c">论者言。<a id="a-2d"></a>诸有作者。<a id="a-2e"></a>于胜义谛中。<a id="a-2f"></a>若实有若不实有。<a id="a-2g"></a>若亦实亦不实有。<a id="a-2h"></a>作业亦然。<a id="a-2i"></a>若实有若不实有。<a id="a-2j"></a>亦实亦不实有。<a id="a-2k"></a>由如是故。<a id="a-2l"></a>而彼作者于所作中若实有作者。<a id="a-2m"></a>亦应实有作业。<a id="a-2n"></a>如是互推。<a id="a-2o"></a>作者作业皆无有实。<a id="a-2p"></a>若实不实二种俱于胜义谛中。<a id="a-2q"></a>无极微许决定实法。<a id="a-2r"></a>若作者有实。<a id="a-2s"></a>然亦无实作业可得。<a id="a-2t"></a>若作业有实。<a id="a-2u"></a>而彼作者亦不和合。<a id="a-2v"></a>复次颂言。</p>
  <p id="a2w">作者若有实　　亦不作实业</p>
  <p id="a2x">释曰。<a id="a-2y"></a>若如所说。<a id="a-2z"></a>何可信耶。<a id="a-30"></a>故下颂言。</p>
  <p id="a31">实所作无故　　无所作差别</p>
  <p id="a32">释曰。<a id="a-33"></a>若复止息善不善业。<a id="a-34"></a>即所作不生。<a id="a-35"></a>若所作中有二。<a id="a-36"></a>作者亦复有二。<a id="a-37"></a>亦非于所作中有能作者。<a id="a-38"></a>此遣法自相。<a id="a-39"></a>此复云何。<a id="a-3A"></a>故下颂言。</p>
  <p id="a3B">有业无作者</p>
  <p id="a3C">释曰。<a id="a-3D"></a>若于作者作业中。<a id="a-3E"></a>执着所作生起。<a id="a-3F"></a>此即还成法自相相违。<a id="a-3G"></a>今当止遣。<a id="a-3H"></a>复次颂言。</p>
  <p id="a3I">无实所作故</p>
  <p id="a3J">释曰。<a id="a-3K"></a>以无所生作用差别故。<a id="a-3L"></a>若复作用有所和合。<a id="a-3M"></a>即所作有二。<a id="a-3N"></a>业亦有二。<a id="a-3O"></a>亦非离其所作有业。<a id="a-3P"></a>此遣法自相。<a id="a-3Q"></a>复次颂言。</p>
  <p id="a3R">有作者无业</p>
  <p id="a3S">释曰。<a id="a-3T"></a>若所作业与作用法彼相离者。<a id="a-3U"></a>即能作所作二俱丛杂。<a id="a-3V"></a>此遣法自相。</p>
  <p id="a3W">复有人言。<a id="a-3X"></a>若有能作及作用法彼即有业生起。<a id="a-3Y"></a>应可说为实有作者。<a id="a-3Z"></a>以作者生时业亦无异。<a id="a-3a"></a>由有作用和合故。<a id="a-3b"></a>彼亦无别实有。<a id="a-3c"></a>此无过失。</p>
  <p id="a3d">论者言。<a id="a-3e"></a>何名无过。<a id="a-3f"></a>以作者作业及所用法彼能作所作悉无作故。<a id="a-3g"></a>此中若有能作所作。<a id="a-3h"></a>过如先说。<a id="a-3i"></a>若无所作。<a id="a-3j"></a>能作亦无。<a id="a-3k"></a>以离所作故。<a id="a-3l"></a>此即云何。<a id="a-3m"></a>有其能作所作及所作业用。<a id="a-3n"></a>此如是故。<a id="a-3o"></a>余处亦然。<a id="a-3p"></a>随应遮遣。<a id="a-3q"></a>今此文广。<a id="a-3r"></a>恐繁且止。<a id="a-3s"></a>复有人言。<a id="a-3t"></a>作者所作之业不实可尔。<a id="a-3u"></a>而彼作者可应实有。<a id="a-3v"></a>今为对遣彼说。<a id="a-3w"></a>是故颂言。</p>
  <p id="a3x">作者亦无实</p>
  <p id="a3y">释曰。<a id="a-3z"></a>若计作者作业为实。<a id="a-40"></a>今此言中亦当止遣。<a id="a-41"></a>复次颂言。</p>
  <p id="a42">若实有作者　　亦实有作业</p>
  <p id="a43">作者及作业　　二俱堕无因</p>
  <p id="a44">释曰。<a id="a-45"></a>此言能作即是作者。<a id="a-46"></a>此言所作即是其业。<a id="a-47"></a>若或所作离于作者有业可作。<a id="a-48"></a>如是亦当但有作者无所作时应有作业。<a id="a-49"></a>有即无因。<a id="a-4A"></a>若作者作业堕无因性。<a id="a-4B"></a>即有一向过失。<a id="a-4C"></a>此应思择。<a id="a-4D"></a>复次颂言。</p>
  <p id="a4E">若有果无因　　因即非道理</p>
  <p id="a4F">释曰。<a id="a-4G"></a>此言因者。<a id="a-4H"></a>即说为缘。<a id="a-4I"></a>若法有因转时缘即随摄。<a id="a-4J"></a>因若无体现事止息。<a id="a-4K"></a>此即是无。<a id="a-4L"></a>云何有义可摄于缘。<a id="a-4M"></a>此复云何。<a id="a-4N"></a>故下颂言。</p>
  <p id="a4O">作作者无体　　作用不和合</p>
  <p id="a4P">释曰。<a id="a-4Q"></a>如断薪等。<a id="a-4R"></a>若无所断果体。<a id="a-4S"></a>彼能断者及断所用作具斧等皆不和合。<a id="a-4T"></a>断所作用当何有依。<a id="a-4U"></a>彼无体故。<a id="a-4V"></a>作者作业无体亦然。<a id="a-4W"></a>此复云何。<a id="a-4X"></a>故下颂言。</p>
  <p id="a4Y">若无法非法　　所作等无体</p>
  <p id="a4Z">释曰。<a id="a-4a"></a>若离所作。<a id="a-4b"></a>能作作用即无有业。<a id="a-4c"></a>故下颂言。</p>
  <p id="a4d">法非法无故　　从生果亦无</p>
  <p id="a4e">释曰。<a id="a-4f"></a>此义云何。<a id="a-4g"></a>由此即无恶趣善趣及解脱道随应果等。<a id="a-4h"></a>复次颂言。</p>
  <p id="a4i">无果无解脱　　亦无生天道</p>
  <p id="a4j">非唯生天道　　解脱道亦无</p>
  <p id="a4k">释曰。<a id="a-4l"></a>若尔世间诸有一切作用。<a id="a-4m"></a>皆悉堕于无果利中。<a id="a-4n"></a>世间果者如种子等。<a id="a-4o"></a>作用随转即能生果。<a id="a-4p"></a>彼若无体即无果利。</p>
  <p id="a4q">或有人言。<a id="a-4r"></a>如是所说作者无实。<a id="a-4s"></a>其义可尔。<a id="a-4t"></a>彼所作业此乃是实。<a id="a-4u"></a>以能作故。<a id="a-4v"></a>此无过失。</p>
  <p id="a4w">论者言。<a id="a-4x"></a>此何无过。<a id="a-4y"></a>今言作者。<a id="a-4z"></a>即是因之别名。<a id="a-50"></a>业即是果。<a id="a-51"></a>且非果法离因自体别有所作。<a id="a-52"></a>如是若有作者作业。<a id="a-53"></a>即有因有果。<a id="a-54"></a>和合建立。<a id="a-55"></a>今此如是作业不异于作者。<a id="a-56"></a>作者不异于作业。<a id="a-57"></a>故所作业而亦不离。<a id="a-58"></a>以差别因彼无性故。<a id="a-59"></a>此云何知。<a id="a-5A"></a>若法有缘及所作具。<a id="a-5B"></a>即因果性成。<a id="a-5C"></a>今此所说非不显明。</p>
  <p id="a5D">或有人言。<a id="a-5E"></a>作者亦实亦不实故。<a id="a-5F"></a>作业亦实亦不实故。<a id="a-5G"></a>下颂答彼增上言。</p>
  <p id="a5H">作者实不实　　亦不作二业</p>
  <p id="a5I">有无互相违　　一处即无二</p>
  <p id="a5J">释曰。<a id="a-5K"></a>于一法中有无二法和合作用。<a id="a-5L"></a>彼即无体。<a id="a-5M"></a>非道理故。<a id="a-5N"></a>如是决定和合作者作业亦不可得。<a id="a-5O"></a>以相违故亦非道理。<a id="a-5P"></a>复次颂言。</p>
  <p id="a5Q">作作者作用　　所作实非实</p>
  <p id="a5R">着即生过失　　此因如先说</p>
  <p id="a5S">释曰。<a id="a-5T"></a>此中应知。<a id="a-5U"></a>若实不实皆对待所说。<a id="a-5V"></a>故下颂言。</p>
  <p id="a5W">所作实不实　　亦实亦不实</p>
  <p id="a5X">作者及作业　　此因如先说</p>
  <p id="a5Y">作者诸所作　　非实非不实</p>
  <p id="a5Z">应知业亦然　　此因如先说</p>
  <p id="a5a">实所作即无　　不实又无因</p>
  <p id="a5b">有无互相违　　一处何有二</p>
  <p id="a5c">释曰。<a id="a-5d"></a>此中所说三种对待。<a id="a-5e"></a>如生法说。<a id="a-5f"></a>是故应知。<a id="a-5g"></a>非佛世尊于一切处而悉止遣作者作业及诸作用。<a id="a-5h"></a>此即不堕诸无因过。</p>
  <p id="a5i">论者言。<a id="a-5j"></a>此实无过。<a id="a-5k"></a>我亦不说无其作者及彼作业。<a id="a-5l"></a>何以故。<a id="a-5m"></a>我欲表示作者作业互所成故。</p>
  <p id="a5n">复次颂言。</p>
  <p id="a5o">因作者有业　　因业有作者</p>
  <p id="a5p">释曰。<a id="a-5q"></a>应知此中随转施设皆无自体。<a id="a-5r"></a>作者作业。<a id="a-5s"></a>若成不成。<a id="a-5t"></a>离有离无。<a id="a-5u"></a>证成中义。<a id="a-5v"></a>世俗所得。<a id="a-5w"></a>故下颂言。</p>
  <p id="a5x">世俗遣异性　　我见成就相</p>
  <p id="a5y">释曰。<a id="a-5z"></a>若有人言。<a id="a-60"></a>此与阿含相违者。<a id="a-61"></a>彼因义不成。</p>
  <p id="a62">有外人言。<a id="a-63"></a>胜义谛中有其作者。<a id="a-64"></a>何以故。<a id="a-65"></a>如佛所说有能取所取故。</p>
  <p id="a66">论者言。<a id="a-67"></a>今为遮遣彼说故说。<a id="a-68"></a>于彼诸作用中有其能取。<a id="a-69"></a>若能取所取二法不坏。<a id="a-6A"></a>即作者随转亦不相离。<a id="a-6B"></a>如是应知。<a id="a-6C"></a>能取所取互所摄故。<a id="a-6D"></a>由是建立。<a id="a-6E"></a>因作者有业。<a id="a-6F"></a>因业有作者。<a id="a-6G"></a>是故因其能取而有所取。<a id="a-6H"></a>因所取故即有能取。<a id="a-6I"></a>此即非胜义谛。<a id="a-6J"></a>今复云何。<a id="a-6K"></a>离彼作者作业有遮遣邪。<a id="a-6L"></a>此中所作因义。<a id="a-6M"></a>若或止遣作者作业。<a id="a-6N"></a>彼能取所取。<a id="a-6O"></a>此亦应离。</p>
  <p id="a6P">复次颂言。</p>
  <p id="a6Q">若胜义谛中　　有作者作业</p>
  <p id="a6R">彼能取所取　　此亦应遮遣</p>
  <p id="a6S">作者作业等　　此义如是故</p>
  <p id="a6T">余法自及他　　相因义应观</p>
  <p id="a6U">释曰。<a id="a-6V"></a>若果若因。<a id="a-6W"></a>能相所相。<a id="a-6X"></a>同生不同生等。<a id="a-6Y"></a>因果二法物体有得。<a id="a-6Z"></a>若言有因。<a id="a-6a"></a>即堕果数。<a id="a-6b"></a>如彼生法。<a id="a-6c"></a>若有义可取。<a id="a-6d"></a>即彼有性。<a id="a-6e"></a>若彼无者。<a id="a-6f"></a>非彼有生。<a id="a-6g"></a>色等诸法若无义可取。<a id="a-6h"></a>即彼无体可观。<a id="a-6i"></a>何况因果离于自体而有力能。<a id="a-6j"></a>若离自体有力能者。<a id="a-6k"></a>即有所得相违。<a id="a-6l"></a>譬如离于泥团可有瓶邪。<a id="a-6m"></a>物体分位法中所起。<a id="a-6n"></a>此说即是瓶生泥团。<a id="a-6o"></a>譬如瓶水。<a id="a-6p"></a>无彼别异分位性故。<a id="a-6q"></a>亦非瓶如木故。<a id="a-6r"></a>又非泥团分位即说有瓶。<a id="a-6s"></a>犹如别瓶若自力能而有所得。<a id="a-6t"></a>此即相违。<a id="a-6u"></a>若乐等法因有力能。<a id="a-6v"></a>即有乐等果法。<a id="a-6w"></a>乐等有故即乐等差别有所发起。<a id="a-6x"></a>此中所说。<a id="a-6y"></a>有所得者。<a id="a-6z"></a>此说亦无少法相违。<a id="a-70"></a>若离因果而有力能。<a id="a-71"></a>说所成者。<a id="a-72"></a>如是决定彼无力能成其因果。<a id="a-73"></a>此即或成颠倒计执。<a id="a-74"></a>或成决定。<a id="a-75"></a>不共因中相违离因无体故。<a id="a-76"></a>若不共因非一向成故。<a id="a-77"></a>若因果和合。<a id="a-78"></a>即物体有性。<a id="a-79"></a>如是所说因果二法。<a id="a-7A"></a>此中应知非胜义谛。</p>
 </body>
</html>