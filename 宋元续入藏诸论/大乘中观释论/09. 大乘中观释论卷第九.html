<!doctype html>
<html id="z3IBWFj1EQ" data-ver="452">
 <head>
  <meta charset="utf-8">
  <meta author="安慧菩萨">
  <meta library="龙藏">
  <meta catalog="宋元续入藏诸论">
  <meta period="unknown">
 </head>
 <body>
  <h1 id="a1">大乘中观释论卷第九</h1>
  <h2 id="a2">观薪火品第十之余</h2>
  <p id="a3">复次颂言。</p>
  <p id="a4">即薪而无火</p>
  <p id="a5">释曰。<a id="a-6"></a>遣一性故。</p>
  <p id="a7">异薪亦无火</p>
  <p id="a8">释曰。<a id="a-9"></a>薪火二法遣异性故。</p>
  <p id="aA">火中亦无薪　　薪中亦无火</p>
  <p id="aB">释曰。<a id="a-C"></a>总遣异性故。<a id="a-D"></a>此中薪火二法。<a id="a-E"></a>一性异性俱不可见。<a id="a-F"></a>如瓶非木。<a id="a-G"></a>又如水中莲花。<a id="a-H"></a>异性不成故。<a id="a-I"></a>是故胜义谛中。<a id="a-J"></a>薪火二法非相因有。<a id="a-K"></a>而彼二法毕竟空故。</p>
  <p id="aL">复次颂言。</p>
  <p id="aM">如说薪火法　　能所取亦然</p>
  <p id="aN">释曰。<a id="a-O"></a>一性异性互相因待次第不成。<a id="a-P"></a>复次颂言。</p>
  <p id="aQ">余诸法皆同</p>
  <p id="aR">释曰。<a id="a-S"></a>彼能取所取。<a id="a-T"></a>非作者作业一性可着。<a id="a-U"></a>亦非异性所取。<a id="a-V"></a>离亦不生。<a id="a-W"></a>若异性所取。<a id="a-X"></a>即互不到。<a id="a-Y"></a>不到即不烧。<a id="a-Z"></a>不烧即不灭。<a id="a-a"></a>不灭即是常。<a id="a-b"></a>若法常住。<a id="a-c"></a>彼即互相因待不成。<a id="a-d"></a>若成不成二法。<a id="a-e"></a>相因毕竟无体。<a id="a-f"></a>若人计火从余方来。<a id="a-g"></a>有其能取及所取者。<a id="a-h"></a>此义不成。<a id="a-i"></a>故下颂言。</p>
  <p id="aj">及彼瓶衣等</p>
  <p id="ak">释曰。<a id="a-l"></a>彼瓶衣等因果二法。<a id="a-m"></a>同生不同。<a id="a-n"></a>生能相所相。<a id="a-o"></a>彼等所成。<a id="a-p"></a>如非泥团即是其瓶。<a id="a-q"></a>彼瓶果法有作用故。<a id="a-r"></a>亦非异瓶别有果法作用所成。<a id="a-s"></a>非彼二法互相因待。<a id="a-t"></a>若成不成相因无体。<a id="a-u"></a>此如是故。<a id="a-v"></a>余处随应所说亦然。<a id="a-w"></a>若胜义谛中无一异性。<a id="a-x"></a>是故不应取着。</p>
  <p id="ay">如有颂言。</p>
  <p id="az">非受非不受　　异复云何有</p>
  <p id="a10">如能取所取　　诸所说亦然</p>
  <p id="a11">复次颂言。</p>
  <p id="a12">若人执有我　　诸法有实性</p>
  <p id="a13">各各差别说　　彼不解佛法</p>
  <p data-pb></p>
  <h2 id="a14">观生死品第十一</h2>
  <p id="a15">复有人言。<a id="a-16"></a>胜义谛中亦有生死。<a id="a-17"></a>何以故。<a id="a-18"></a>如佛所言。<a id="a-19"></a>生死长远。<a id="a-1A"></a>众生愚迷不知正法。<a id="a-1B"></a>我欲令彼如理修行得尽生死。<a id="a-1C"></a>乃作是言。<a id="a-1D"></a>汝诸苾刍。<a id="a-1E"></a>应如是学。<a id="a-1F"></a>以此证知。<a id="a-1G"></a>胜义谛中有其生死。</p>
  <p id="a1H">论者言。<a id="a-1I"></a>如佛所说。<a id="a-1J"></a>皆是方便世俗施设。<a id="a-1K"></a>非胜义谛。<a id="a-1L"></a>亦非不有生死而说。<a id="a-1M"></a>长时有法可尽。<a id="a-1N"></a>彼生死者众生所受。<a id="a-1O"></a>若如理修行。<a id="a-1P"></a>即能尽彼生死有性。<a id="a-1Q"></a>此中先说薪火二法能取所取彼等次第。<a id="a-1R"></a>此非道理。</p>
  <p id="a1S">复次颂言。</p>
  <p id="a1T">大牟尼所说　　生死无先际</p>
  <p id="a1U">释曰。<a id="a-1V"></a>此义云何。<a id="a-1W"></a>所言生死者。<a id="a-1X"></a>即是无际。<a id="a-1Y"></a>无际即无始。<a id="a-1Z"></a>今此义者。<a id="a-1a"></a>无最上无先际。<a id="a-1b"></a>故言无际。<a id="a-1c"></a>又非有彼先际。<a id="a-1d"></a>故名无际。<a id="a-1e"></a>故下颂言。</p>
  <p id="a1f">今此如是说　　无先亦无后</p>
  <p id="a1g">释曰。<a id="a-1h"></a>先后义无体无自性故。<a id="a-1i"></a>如兔角等。<a id="a-1j"></a>应如是见。<a id="a-1k"></a>由如是故。<a id="a-1l"></a>中亦不可得说。<a id="a-1m"></a>非不有故。<a id="a-1n"></a>如兔角等。</p>
  <p id="a1o">复次颂言。</p>
  <p id="a1p">若无有先后　　中复云何有</p>
  <p id="a1q">释曰。<a id="a-1r"></a>生死无自性。<a id="a-1s"></a>彼云何有。<a id="a-1t"></a>故下颂言。</p>
  <p id="a1u">是故此中无　　先后共次第</p>
  <p id="a1v">释曰。<a id="a-1w"></a>此中应问。<a id="a-1x"></a>如所表示。<a id="a-1y"></a>无先后共。<a id="a-1z"></a>即次第不生。<a id="a-20"></a>而何有众生受生老死。<a id="a-21"></a>又云何修行。<a id="a-22"></a>尽生死有性。<a id="a-23"></a>此即不成。<a id="a-24"></a>故颂答言。</p>
  <p id="a25">若使先有生　　后有老死者</p>
  <p id="a26">不老死有生</p>
  <p id="a27">释曰。<a id="a-28"></a>若不离老死而有生者。<a id="a-29"></a>应不离老而有死邪。<a id="a-2A"></a>故下颂言。</p>
  <p id="a2B">后老死非理</p>
  <p id="a2C">释曰。<a id="a-2D"></a>若或异法有所成者。<a id="a-2E"></a>譬如牛马。<a id="a-2F"></a>异体应可同生。<a id="a-2G"></a>云何生不有死。<a id="a-2H"></a>又何不死有生。<a id="a-2I"></a>若生老死先有体者。<a id="a-2J"></a>即彼本来有其生死。</p>
  <p id="a2K">复次颂言。</p>
  <p id="a2L">若使后有生　　先有老死者</p>
  <p id="a2M">彼所有老死　　无生即无因</p>
  <p id="a2N">释曰。<a id="a-2O"></a>无因即无所依。<a id="a-2P"></a>无依即无生。<a id="a-2Q"></a>无生即无相续有性。</p>
  <p id="a2R">复次颂言。</p>
  <p id="a2S">无此生老死　　亦无有先后</p>
  <p id="a2T">老死亦复然　　亦应与生共</p>
  <p id="a2U">释曰。<a id="a-2V"></a>此义云何。<a id="a-2W"></a>若言生时有其死者。<a id="a-2X"></a>以彼生灭二法无同时性。<a id="a-2Y"></a>又复无因二俱不生。<a id="a-2Z"></a>彼无性故。<a id="a-2a"></a>若或同生。<a id="a-2b"></a>又生老死无相待因性。</p>
  <p id="a2c">复次颂言。</p>
  <p id="a2d">若不生即无　　先后共次第</p>
  <p id="a2e">云何戏论言　　有生老死合</p>
  <p id="a2f">释曰。<a id="a-2g"></a>胜义谛中戏论不生故。</p>
  <p id="a2h">复次颂言。</p>
  <p id="a2i">若诸法因果　　能相及所相</p>
  <p id="a2j">所受及受者　　真实义如是</p>
  <p id="a2k">释曰。<a id="a-2l"></a>能知所知等一切法。<a id="a-2m"></a>先后共次第皆不和合。<a id="a-2n"></a>若先有果后有其因。<a id="a-2o"></a>果即无因。<a id="a-2p"></a>此即因有相违。<a id="a-2q"></a>若先有因后无果者。<a id="a-2r"></a>即因果不和合。<a id="a-2s"></a>若因果二法同时有者。<a id="a-2t"></a>如是决定彼因果性亦复无体。<a id="a-2u"></a>若已生若未生。<a id="a-2v"></a>二法相因俱无体故。<a id="a-2w"></a>能相所相所说亦然。</p>
  <p id="a2x">复次颂言。</p>
  <p id="a2y">非但说生死　　先际不可得</p>
  <p id="a2z">诸法亦复然　　先际不可得</p>
  <p data-pb></p>
  <h2 id="a30">观苦品第十二</h2>
  <p id="a31">复有人言。<a id="a-32"></a>胜义谛中有彼诸蕴苦所成性。<a id="a-33"></a>如佛所言。<a id="a-34"></a>略说五取蕴。<a id="a-35"></a>由苦所得故。</p>
  <p id="a36">论者言。<a id="a-37"></a>此等所说皆世俗谛。<a id="a-38"></a>非胜义谛。<a id="a-39"></a>何以故。<a id="a-3A"></a>此苦果故。<a id="a-3B"></a>此苦果者多种分别。</p>
  <p id="a3C">复次颂言。</p>
  <p id="a3D">自作及他作　　共作无因作</p>
  <p id="a3E">释曰。<a id="a-3F"></a>有一类人。<a id="a-3G"></a>欲令此苦各别系属。<a id="a-3H"></a>故下颂言。</p>
  <p id="a3I">彼等于诸果　　所作非道理</p>
  <p id="a3J">复次颂言。</p>
  <p id="a3K">苦若自作者　　即不从缘成</p>
  <p id="a3L">释曰。<a id="a-3M"></a>若自作者。<a id="a-3N"></a>而彼诸法皆自体所成。<a id="a-3O"></a>非同生性故。<a id="a-3P"></a>若离自体即无对待因性。<a id="a-3Q"></a>亦非同生可有。<a id="a-3R"></a>故下颂言。</p>
  <p id="a3S">以有此蕴故　　有未来五蕴</p>
  <p id="a3T">释曰。<a id="a-3U"></a>缘所成故。<a id="a-3V"></a>此中若法缘所成性。<a id="a-3W"></a>即无自作。<a id="a-3X"></a>此遣法自相。<a id="a-3Y"></a>又复亦非他作道理。</p>
  <p id="a3Z">复次颂言。</p>
  <p id="a3a">若有此五蕴　　与未来蕴异</p>
  <p id="a3b">于此彼蕴中　　应有他作苦</p>
  <p id="a3c">释曰。<a id="a-3d"></a>今此五蕴与未来五蕴诸有所作。<a id="a-3e"></a>非此二法互有他性。<a id="a-3f"></a>何以故。<a id="a-3g"></a>灭与未生二无性故。<a id="a-3h"></a>此中亦非苦能作苦。<a id="a-3i"></a>自作他作。<a id="a-3j"></a>云何可成。</p>
  <p id="a3k">复次颂言。</p>
  <p id="a3l">若人自作苦　　离苦何有人</p>
  <p id="a3m">云何自作中　　离人而有苦</p>
  <p id="a3n">释曰。<a id="a-3o"></a>若复离蕴无所施设。<a id="a-3p"></a>彼复云何有苦可作。</p>
  <p id="a3q">复次颂言。</p>
  <p id="a3r">若苦他人成　　授与此人者</p>
  <p id="a3s">他亦名自作　　离苦何有苦</p>
  <p id="a3t">释曰。<a id="a-3u"></a>此非离苦而复有苦。<a id="a-3v"></a>苦无异故。</p>
  <p id="a3w">复次颂言。</p>
  <p id="a3x">若他人作苦　　离他何有苦</p>
  <p id="a3y">亦非有作已　　他能授于此</p>
  <p id="a3z">复次颂言。</p>
  <p id="a40">自作若不成　　复何有他作</p>
  <p id="a41">若他人作苦　　即亦名自作</p>
  <p id="a42">释曰。<a id="a-43"></a>或有人言。<a id="a-44"></a>若人自作苦。<a id="a-45"></a>即非他所成。<a id="a-46"></a>应有他作邪。<a id="a-47"></a>对此异意。<a id="a-48"></a>故下颂言。</p>
  <p id="a49">苦不名自作　　亦非他人作</p>
  <p id="a4A">是故所作中　　离苦人无体</p>
  <p id="a4B">释曰。<a id="a-4C"></a>今此如是。<a id="a-4D"></a>非有所作。<a id="a-4E"></a>亦非有苦。<a id="a-4F"></a>若以彼苦自作苦者。<a id="a-4G"></a>即自所作。<a id="a-4H"></a>道理相违。<a id="a-4I"></a>是故此说以无有人何有他作。<a id="a-4J"></a>彼无性故。<a id="a-4K"></a>若复他无自体。<a id="a-4L"></a>是中云何他能作苦。<a id="a-4M"></a>若人自体不生。<a id="a-4N"></a>即无所有。<a id="a-4O"></a>他体不生。<a id="a-4P"></a>即无他作。<a id="a-4Q"></a>是故无有他能作苦。<a id="a-4R"></a>若或自他二法共作苦者。<a id="a-4S"></a>亦非道理。</p>
  <p id="a4T">复次颂言。</p>
  <p id="a4U">若有自他作　　即有共作苦</p>
  <p id="a4V">今无自他共　　无因亦非理</p>
  <p id="a4W">如有颂言。</p>
  <p id="a4X">他相若自作　　他相此无因</p>
  <p id="a4Y">此若有自因　　何有无因作</p>
  <p id="a4Z">释曰。<a id="a-4a"></a>胜义谛中苦无体故。</p>
  <p id="a4b">复次颂言。</p>
  <p id="a4c">非但说于苦　　四种俱不有</p>
  <p id="a4d">释曰。<a id="a-4e"></a>此复云何。<a id="a-4f"></a>色等亦然。<a id="a-4g"></a>故下颂言。</p>
  <p id="a4h">外诸法皆同　　四种俱不有</p>
  <p id="a4i">释曰。<a id="a-4j"></a>色非自体作故。<a id="a-4k"></a>彼能作所作。<a id="a-4l"></a>若有若无。<a id="a-4m"></a>皆非所作。<a id="a-4n"></a>若有能作。<a id="a-4o"></a>即所作无体。<a id="a-4p"></a>无即非能作。<a id="a-4q"></a>云何无中计有我作。<a id="a-4r"></a>此即着于能作。<a id="a-4s"></a>亦非他法。<a id="a-4t"></a>成已复成色法作用。<a id="a-4u"></a>是中亦非他性可成。<a id="a-4v"></a>今此所说。<a id="a-4w"></a>若从缘生。<a id="a-4x"></a>彼即无有异法可得。<a id="a-4y"></a>亦非自他缘法不生。<a id="a-4z"></a>又一切法非无因故。<a id="a-50"></a>由是胜义谛中。<a id="a-51"></a>色等诸法体不可得。</p>
  <p data-pb></p>
  <h2 id="a52">观行品第十三</h2>
  <p id="a53">前品所说破色等蕴。<a id="a-54"></a>此即亦有对治相违。<a id="a-55"></a>何以故。<a id="a-56"></a>如佛所言。<a id="a-57"></a>诸苾刍。<a id="a-58"></a>汝等应当如实了知。<a id="a-59"></a>色是无常。<a id="a-5A"></a>乃至识法亦是无常。<a id="a-5B"></a>以此文证。<a id="a-5C"></a>有色等蕴。</p>
  <p id="a5D">论者言。<a id="a-5E"></a>此世俗谛增上所说。<a id="a-5F"></a>非胜义谛。<a id="a-5G"></a>故有颂言。</p>
  <p id="a5H">若彼虚妄法　　是世俗有为</p>
  <p id="a5I">无妄涅槃法　　即是胜义谛</p>
  <p id="a5J">释曰。<a id="a-5K"></a>此虚妄者。<a id="a-5L"></a>是邪智境界。<a id="a-5M"></a>愚人不实。<a id="a-5N"></a>于虚诳法无分位中。<a id="a-5O"></a>计色有性。</p>
  <p id="a5P">复次颂言。</p>
  <p id="a5Q">彼虚妄法者　　诸行妄取故</p>
  <p id="a5R">释曰。<a id="a-5S"></a>此即无所得相违。<a id="a-5T"></a>故下颂言。</p>
  <p id="a5U">即彼虚妄法　　是中何所取</p>
  <p id="a5V">释曰。<a id="a-5W"></a>无所有故。<a id="a-5X"></a>譬如兔角。<a id="a-5Y"></a>虚妄之法而不和合。<a id="a-5Z"></a>是故虚妄法者。<a id="a-5a"></a>虽有所说皆是虚妄。<a id="a-5b"></a>故佛世尊广为开示。<a id="a-5c"></a>普尽一切若根若随烦恼所知二障等法。<a id="a-5d"></a>皆悉是空。<a id="a-5e"></a>使令除断即彼空性离二边故。<a id="a-5f"></a>此中所说诸虚妄法。<a id="a-5g"></a>决定皆是世俗谛有。<a id="a-5h"></a>若虚妄法。<a id="a-5i"></a>于胜义谛中。<a id="a-5j"></a>如乾闼婆城。<a id="a-5k"></a>又或虚妄法者。<a id="a-5l"></a>虽复所说是中亦非妄法可有。<a id="a-5m"></a>故佛世尊诸有所说。<a id="a-5n"></a>悉无相违。<a id="a-5o"></a>若言诸法不有。<a id="a-5p"></a>即是证成自性空义。<a id="a-5q"></a>遣妄执故。</p>
  <p id="a5r">复次颂言。</p>
  <p id="a5s">诸法无自性　　见有异性故</p>
  <p id="a5t">释曰。<a id="a-5u"></a>若见有法变异之性。<a id="a-5v"></a>彼即无我。<a id="a-5w"></a>无我即无常。<a id="a-5x"></a>无常即不有。<a id="a-5y"></a>如是所说。<a id="a-5z"></a>是为虚妄。<a id="a-60"></a>此法如是。<a id="a-61"></a>故下颂言。</p>
  <p id="a62">无性法亦无　　一切法空故</p>
  <p id="a63">释曰。<a id="a-64"></a>虽说诸法皆空。<a id="a-65"></a>即彼诸法犹如空花。<a id="a-66"></a>亦非有彼无自性法。<a id="a-67"></a>又或无所成故。</p>
  <p id="a68">复次颂言。</p>
  <p id="a69">若法无自性　　法云何有异</p>
  <p id="a6A">释曰。<a id="a-6B"></a>若法有异。<a id="a-6C"></a>自性亦异。<a id="a-6D"></a>若彼诸法无自性者。<a id="a-6E"></a>即不和合。<a id="a-6F"></a>是故若见诸法各各自性有别异者。<a id="a-6G"></a>云何不说此为虚妄。<a id="a-6H"></a>故下颂言。</p>
  <p id="a6I">若法有自性　　亦复何有异</p>
  <p id="a6J">释曰。<a id="a-6K"></a>若其无者。<a id="a-6L"></a>即无法可有异性和合。<a id="a-6M"></a>计有性者。<a id="a-6N"></a>即堕过失。<a id="a-6O"></a>此复云何。</p>
  <p id="a6P">复次颂言。</p>
  <p id="a6Q">若诸法即异　　无异法可有</p>
  <p id="a6R">现住法若异　　后变异不成</p>
  <p id="a6S">释曰。<a id="a-6T"></a>若后异者。<a id="a-6U"></a>譬如老作老相。<a id="a-6V"></a>此即自比量相违。</p>
  <p id="a6W">或有人言。<a id="a-6X"></a>若不离自体有法可异者。<a id="a-6Y"></a>乳应即成酪。<a id="a-6Z"></a>若尔即有因一向过失。</p>
  <p id="a6a">复次颂言。</p>
  <p id="a6b">若法即有异　　乳应即成酪</p>
  <p id="a6c">释曰。<a id="a-6d"></a>亦非离彼滋味气势报体等法。<a id="a-6e"></a>乳即成酪。<a id="a-6f"></a>以缘性故。<a id="a-6g"></a>又复亦非异乳有酪。<a id="a-6h"></a>此即于第二时有一向过失。<a id="a-6i"></a>故下颂言。</p>
  <p id="a6j">若或异于乳　　云何得成酪</p>
  <p id="a6k">释曰。<a id="a-6l"></a>亦非异乳有酪可得。<a id="a-6m"></a>此即不堕一向过失。<a id="a-6n"></a>是故无有异法可见。<a id="a-6o"></a>有即虚妄。<a id="a-6p"></a>何以故。<a id="a-6q"></a>自性空故。<a id="a-6r"></a>胜义谛中。<a id="a-6s"></a>亦无少分不空之法对待空法而有所成。</p>
  <p id="a6t">复次颂言。</p>
  <p id="a6u">若有不空法　　即应有空法</p>
  <p id="a6v">无少不空法　　何得有其空</p>
  <p id="a6w">释曰。<a id="a-6x"></a>因不成故。<a id="a-6y"></a>此中非有空法可说。<a id="a-6z"></a>今此如是证成。<a id="a-70"></a>世尊所说空义。<a id="a-71"></a>如其所说。<a id="a-72"></a>此复云何。<a id="a-73"></a>故下颂言。</p>
  <p id="a74">遣有故说空　　令出离诸见</p>
  <p id="a75">若或见有空　　诸佛所不化</p>
  <p id="a76">释曰。<a id="a-77"></a>此即遣诸空执。<a id="a-78"></a>诸佛世尊所说无疑。<a id="a-79"></a>何况有异。<a id="a-7A"></a>若欲有其空者。<a id="a-7B"></a>此乃于法自性有所取着。<a id="a-7C"></a>此中亦非有性可取。<a id="a-7D"></a>应当舍离。<a id="a-7E"></a>若或于空有所取者。<a id="a-7F"></a>此即边执。<a id="a-7G"></a>彼有执者无异方便。<a id="a-7H"></a>应知此等佛所不化。</p>
 </body>
</html>