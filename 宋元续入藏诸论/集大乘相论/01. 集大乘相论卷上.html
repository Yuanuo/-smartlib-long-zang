<!doctype html>
<html id="z3IBWDx1Dk" data-ver="375">
 <head>
  <meta charset="utf-8">
  <meta author="觉吉祥智">
  <meta library="龙藏">
  <meta catalog="宋元续入藏诸论">
  <meta period="unknown">
 </head>
 <body>
  <h1 id="a1">集大乘相论卷上</h1>
  <p id="a2">归命妙吉祥菩萨摩诃萨。<a id="a-3"></a>我今略释诸大乘相。<a id="a-4"></a>从菩提心出生大悲相应。<a id="a-5"></a>所谓一切法。<a id="a-6"></a>即当了知一切法无我。<a id="a-7"></a>此所知相。<a id="a-8"></a>是故今说。</p>
  <p id="a9">此中何名一切法。<a id="a-A"></a>所谓蕴处界缘生波罗蜜多地空菩提分圣谛静虑无量行无色等至解脱三摩钵底先行解脱门神通陀罗尼力无所畏无碍解大慈大悲佛不共法诸声闻果。<a id="a-B"></a>了知一切相真如实际无相法界等法。<a id="a-C"></a>是谓一切法。</p>
  <p id="aD">所言蕴者。<a id="a-E"></a>谓即五蕴。<a id="a-F"></a>何等为五。<a id="a-G"></a>色受想行识。<a id="a-H"></a>此中色者五根五境。<a id="a-I"></a>根谓眼耳鼻舌身。<a id="a-J"></a>境谓色声香味触。<a id="a-K"></a>彼眼识所依。<a id="a-L"></a>谓清净眼根。<a id="a-M"></a>耳识所依清净耳根。<a id="a-N"></a>鼻识所依清净鼻根。<a id="a-O"></a>舌识所依清净舌根。<a id="a-P"></a>身识所依清净身根。<a id="a-Q"></a>色有二种。<a id="a-R"></a>显色形色。<a id="a-S"></a>显谓青等。<a id="a-T"></a>形谓长等。<a id="a-U"></a>声有三种。<a id="a-V"></a>谓执受大种。<a id="a-W"></a>不执受大种。<a id="a-X"></a>俱大种。<a id="a-Y"></a>香有二种。<a id="a-Z"></a>谓好香恶香。<a id="a-a"></a>味有六种。<a id="a-b"></a>谓苦醋甘辛咸淡。<a id="a-c"></a>触有十一种。<a id="a-d"></a>谓坚强流润温燥轻动重轻滑涩软饥渴等如是诸触总略而说。<a id="a-e"></a>有其三种。<a id="a-f"></a>谓可意不可意及二中间。<a id="a-g"></a>此如是等由眼等所生。<a id="a-h"></a>若界趣等分别三世。<a id="a-i"></a>分别有无边分微细差别行相。<a id="a-j"></a>应知此如是等。<a id="a-k"></a>略说色蕴。<a id="a-l"></a>受蕴云何。<a id="a-m"></a>受有三种。<a id="a-n"></a>谓苦受乐受非苦乐受。<a id="a-o"></a>而此三受若依眼等分别者。<a id="a-p"></a>有其六分。<a id="a-q"></a>彼如是分别。<a id="a-r"></a>受有十八。<a id="a-s"></a>如下界中别明行相。<a id="a-t"></a>此受蕴者。<a id="a-u"></a>若界趣等分别有无边分行相。<a id="a-v"></a>应知此如是等。<a id="a-w"></a>略说受蕴。<a id="a-x"></a>想蕴云何。<a id="a-y"></a>想有六种。<a id="a-z"></a>此之行相。<a id="a-10"></a>谓依眼等分别彼所取境相。<a id="a-11"></a>有其六种。<a id="a-12"></a>所取相者谓即色等。<a id="a-13"></a>然所依性即不可分别。<a id="a-14"></a>若分别若不分别。<a id="a-15"></a>谓即色受二法。<a id="a-16"></a>此如是等皆从我蕴自类所起。<a id="a-17"></a>此想蕴者。<a id="a-18"></a>若界趣等分别有无边分行相。<a id="a-19"></a>应知此如是等略说想蕴。<a id="a-1A"></a>行蕴云何谓心所有法信等善分。<a id="a-1B"></a>贪嗔痴等诸烦恼分。<a id="a-1C"></a>如是心所法。<a id="a-1D"></a>心诸分位所有行相依眼等转。<a id="a-1E"></a>此行蕴者。<a id="a-1F"></a>若界趣等分别有无边分行相。<a id="a-1G"></a>应知此如是等略说行蕴。<a id="a-1H"></a>识蕴云何。<a id="a-1I"></a>谓六识身。<a id="a-1J"></a>此识蕴者。<a id="a-1K"></a>若依眼等根色等境分别及彼识相。<a id="a-1L"></a>乃至善不善无记等。<a id="a-1M"></a>分别有无边分行相。<a id="a-1N"></a>应知此如是等略说识蕴。<a id="a-1O"></a>如前总说名为五蕴。</p>
  <p id="a1P">所言处者。<a id="a-1Q"></a>即十二处谓内六处。<a id="a-1R"></a>眼耳鼻舌身意。<a id="a-1S"></a>外六处。<a id="a-1T"></a>色声香味触法。<a id="a-1U"></a>此中应知。<a id="a-1V"></a>眼等五根色等五境为十色处。<a id="a-1W"></a>彼意处者。<a id="a-1X"></a>谓即诸识所余诸法。<a id="a-1Y"></a>是为法处。</p>
  <p id="a1Z">所言界者。<a id="a-1a"></a>即十八界谓六根界六境界六识界。<a id="a-1b"></a>此中眼等识分别有六。<a id="a-1c"></a>即有六触。<a id="a-1d"></a>谓眼触乃至意触。<a id="a-1e"></a>彼色等识有三种相。<a id="a-1f"></a>谓善不善及彼中间。<a id="a-1g"></a>此之行相。<a id="a-1h"></a>眼等触为三受所生因性。<a id="a-1i"></a>即彼三受。<a id="a-1j"></a>从眼等触所生有六。<a id="a-1k"></a>彼六各各三种分别。<a id="a-1l"></a>谓苦乐非苦乐。<a id="a-1m"></a>如是总说触受。<a id="a-1n"></a>各有十八。<a id="a-1o"></a>如前受蕴所指。<a id="a-1p"></a>行相亦然。</p>
  <p id="a1q">复次地水火风空识等相。<a id="a-1r"></a>名为六界。<a id="a-1s"></a>所言缘生者云何行相。<a id="a-1t"></a>即十二缘生。<a id="a-1u"></a>何等十二。<a id="a-1v"></a>所谓无明乃至老死。<a id="a-1w"></a>此中无明者。<a id="a-1x"></a>谓于业果谛宝法中不正行故。<a id="a-1y"></a>由此无明起诸烦恼。<a id="a-1z"></a>是故于无我中计我蕴等。<a id="a-20"></a>而有所得。<a id="a-21"></a>无明缘行。<a id="a-22"></a>行有三种。<a id="a-23"></a>福行罪行不动行。<a id="a-24"></a>福行谓十善业道。<a id="a-25"></a>罪行谓十不善业道。<a id="a-26"></a>不动行谓无色等至。<a id="a-27"></a>彼如是行。<a id="a-28"></a>以其无明为因诸行得生。<a id="a-29"></a>行缘于识是故眼等诸识爱非爱果种子生长。<a id="a-2A"></a>识缘名色。<a id="a-2B"></a>此名色者谓由识故施设彼名。<a id="a-2C"></a>名有生处。<a id="a-2D"></a>是故受等四蕴为名色。<a id="a-2E"></a>即如应依名而立。<a id="a-2F"></a>名色缘六处。<a id="a-2G"></a>彼六处者。<a id="a-2H"></a>谓由如是名色眼等六处建立六处缘触。<a id="a-2I"></a>触谓眼等色等。<a id="a-2J"></a>如前已说。<a id="a-2K"></a>触缘受。<a id="a-2L"></a>受有三种。<a id="a-2M"></a>亦如前说。<a id="a-2N"></a>此中触受行相应知。<a id="a-2O"></a>受缘爱。<a id="a-2P"></a>爱由无明。<a id="a-2Q"></a>爱缘取。<a id="a-2R"></a>取谓色等所取所生乐行。<a id="a-2S"></a>取缘有。<a id="a-2T"></a>有行相者谓即如前所说行识等相。<a id="a-2U"></a>有缘生。<a id="a-2V"></a>谓即名色有所生起。<a id="a-2W"></a>由彼无明故有生法。<a id="a-2X"></a>即此无明自性亦无分位。<a id="a-2Y"></a>生缘老死。<a id="a-2Z"></a>老谓诸蕴衰变。<a id="a-2a"></a>死谓诸蕴灭坏。<a id="a-2b"></a>生法后边而无其实先所得身而悉舍离。<a id="a-2c"></a>然彼无明于后蕴中还复随转。<a id="a-2d"></a>增长一切烦恼过失。<a id="a-2e"></a>彼等皆由无明自类烦恼业等而为其因。<a id="a-2f"></a>是故烦恼业生。<a id="a-2g"></a>此三不断。<a id="a-2h"></a>以是轮回相续流转。<a id="a-2i"></a>如是知者。<a id="a-2j"></a>当于实法而起对治。<a id="a-2k"></a>了无明等自性无我。<a id="a-2l"></a>如是等略说十二缘生。<a id="a-2m"></a>所言波罗蜜多者云何行相。<a id="a-2n"></a>其数有十。<a id="a-2o"></a>此中施有三种。<a id="a-2p"></a>谓法施无妄施慈施。<a id="a-2q"></a>戒有三种。<a id="a-2r"></a>谓摄律仪戒摄善法戒饶益有情戒。<a id="a-2s"></a>忍辱三种。<a id="a-2t"></a>谓谛察法忍耐怨害忍安受苦忍。<a id="a-2u"></a>精进三种。<a id="a-2v"></a>谓被甲精进加行精进毕竟成就精进。<a id="a-2w"></a>定有三种。<a id="a-2x"></a>谓离过失定引发定办事定。<a id="a-2y"></a>慧有三种。<a id="a-2z"></a>谓闻所成慧思所成慧修所成慧。<a id="a-30"></a>方便三种。<a id="a-31"></a>谓离过方便拯济方便速证乐方便。<a id="a-32"></a>愿有三种。<a id="a-33"></a>谓自行成就愿解众生缚愿清净佛土愿。<a id="a-34"></a>力有三种。<a id="a-35"></a>谓成办事业力灭除烦恼力降伏魔怨力。<a id="a-36"></a>智有三种。<a id="a-37"></a>谓无分别智分别平等觉了智灭众生罪智。<a id="a-38"></a>如是施等诸波罗蜜多。<a id="a-39"></a>以菩提心为先。<a id="a-3A"></a>于一切众生起慈心观。<a id="a-3B"></a>而此诸波罗蜜多。<a id="a-3C"></a>于诸世间所行无有行相亦无所得。<a id="a-3D"></a>于出世蕴等是即无我解脱相。<a id="a-3E"></a>真实所证如理而观。</p>
  <p id="a3F">所言地者。<a id="a-3G"></a>即彼十地。<a id="a-3H"></a>所谓欢喜地修施波罗蜜多。<a id="a-3I"></a>离垢地修戒波罗蜜多发光地修忍辱波罗蜜多。<a id="a-3J"></a>焰慧地修精进波罗蜜多。<a id="a-3K"></a>难胜地修定波罗蜜多。<a id="a-3L"></a>现前地修慧波罗蜜多。<a id="a-3M"></a>远行地修方便波罗蜜多。<a id="a-3N"></a>不动地修愿波罗蜜多。<a id="a-3O"></a>善慧地修力波罗蜜多。<a id="a-3P"></a>法云地修智波罗蜜多。<a id="a-3Q"></a>如是诸地所得法无我理。<a id="a-3R"></a>皆慈心所证悉无差别。<a id="a-3S"></a>而彼所修施等诸波罗蜜多。<a id="a-3T"></a>安住清净胜上所得。<a id="a-3U"></a>广大愿力普遍成就。<a id="a-3V"></a>不共一切声闻等故。<a id="a-3W"></a>是诸波罗蜜多。<a id="a-3X"></a>于所缘相而无差别。<a id="a-3Y"></a>若人若法离相空故。</p>
  <p id="a3Z">所言空者。<a id="a-3a"></a>即十八空。<a id="a-3b"></a>谓眼等空是名内空。<a id="a-3c"></a>色等空是名外空。<a id="a-3d"></a>眼等色等智观平等名内外空。<a id="a-3e"></a>方等诸分器世间相。<a id="a-3f"></a>各各观察一一皆空。<a id="a-3g"></a>是名大空。<a id="a-3h"></a>于诸分别离取舍性。<a id="a-3i"></a>说名为空。<a id="a-3j"></a>此空复空。<a id="a-3k"></a>是名空空。<a id="a-3l"></a>于胜义谛观不可得。<a id="a-3m"></a>名胜义空。<a id="a-3n"></a>于施等行诸有为法皆悉平等。<a id="a-3o"></a>名有为空。<a id="a-3p"></a>诸无为法无发悟相。<a id="a-3q"></a>名无为空。<a id="a-3r"></a>于空法中无有少法而实可转。<a id="a-3s"></a>散而无集。<a id="a-3t"></a>是名散空。<a id="a-3u"></a>彼一切法无有边际。<a id="a-3v"></a>名无际空。<a id="a-3w"></a>一切法中毕竟无余一法不空。<a id="a-3x"></a>名毕竟空。<a id="a-3y"></a>蕴等诸法自性如是。<a id="a-3z"></a>无所生起离自取舍相。<a id="a-40"></a>名自相空彼一切法空无差别。<a id="a-41"></a>名一切法空。<a id="a-42"></a>于我蕴中取舍不可得。<a id="a-43"></a>名不可得空。<a id="a-44"></a>此不可得。<a id="a-45"></a>谓色等相不可得故。<a id="a-46"></a>但有诸业性。<a id="a-47"></a>是名无相空。<a id="a-48"></a>若人若法彼自性空。<a id="a-49"></a>是名自性空。<a id="a-4A"></a>于诸性中离取舍性。<a id="a-4B"></a>名无性空。<a id="a-4C"></a>彼无性者谓离蕴等无别性故。<a id="a-4D"></a>若离蕴等自性起空分别者。<a id="a-4E"></a>是对碍相即名无性自性空。<a id="a-4F"></a>若彼如是分别尽处。<a id="a-4G"></a>即能解脱色等系缚。<a id="a-4H"></a>无复分别有无边分。<a id="a-4I"></a>离蕴等取舍。<a id="a-4J"></a>是即一相。<a id="a-4K"></a>而彼一相性无有二。<a id="a-4L"></a>彼如是故即于波罗蜜多安住一境。<a id="a-4M"></a>自性空理离戏论相。<a id="a-4N"></a>是即无我真实所观。</p>
  <p id="a4O">所言菩提分者。<a id="a-4P"></a>即三十七菩提分。<a id="a-4Q"></a>谓四念处乃至八正道。<a id="a-4R"></a>四念处者身受心法。<a id="a-4S"></a>此中身念处者观身无有种种积集而无所著。<a id="a-4T"></a>离取舍相等。<a id="a-4U"></a>是名身念处。<a id="a-4V"></a>彼受念处心念处法念处亦如是观。<a id="a-4W"></a>又复即此法念处中。<a id="a-4X"></a>若于内外中间而分别者别有三种。<a id="a-4Y"></a>谓精进定正念此。<a id="a-4Z"></a>三相应即能观察诸菩萨最胜菩提心及施等善行。<a id="a-4a"></a>于一切法中得无我相应。<a id="a-4b"></a>此念最胜。<a id="a-4c"></a>如是略说名四念处。<a id="a-4d"></a>所余诸法亦如是知。</p>
  <p id="a4e">四正断者。<a id="a-4f"></a>谓是所对治非菩提分。<a id="a-4g"></a>即已生令断未生令不生。<a id="a-4h"></a>此名勤断二不善非所对治。<a id="a-4i"></a>是菩提分未生令生已生令增长。<a id="a-4j"></a>此名勤修二善。<a id="a-4k"></a>如是略说名四正断。</p>
  <p id="a4l">四神足者。<a id="a-4m"></a>谓欲精进三摩地慧。<a id="a-4n"></a>如是相应行增上所得果。<a id="a-4o"></a>以其所得而观欲等所缘。<a id="a-4p"></a>谓四种三摩地。<a id="a-4q"></a>而彼身心离诸所依住离贪想。<a id="a-4r"></a>依止寂灭无所作行。<a id="a-4s"></a>如是略说名四神足。</p>
  <p id="a4t">五根五力者。<a id="a-4u"></a>即了知一切相果。<a id="a-4v"></a>谓信精进念定慧等增上相应根力。<a id="a-4w"></a>如是略说名五根五力。</p>
  <p id="a4x">复次此中如是等所修即二觉了分。<a id="a-4y"></a>谓暖顶位。<a id="a-4z"></a>暖位修四念处。<a id="a-50"></a>顶位修四正断。<a id="a-51"></a>又复有二胜觉了分谓忍世第一法。<a id="a-52"></a>忍位修四神足。<a id="a-53"></a>世第一位修五根五力。<a id="a-54"></a>彼如是等无所作行。<a id="a-55"></a>最上真实。<a id="a-56"></a>信等根力为见道缘行相。<a id="a-57"></a>应知彼见道所修谓七觉支。</p>
  <p id="a58">七觉支者即念觉支乃至舍觉支。<a id="a-59"></a>此中念觉支者。<a id="a-5A"></a>谓利众生证菩提愿。<a id="a-5B"></a>现前正念无忘失相。<a id="a-5C"></a>择法觉支者。<a id="a-5D"></a>谓于我法自性决择为相。<a id="a-5E"></a>喜觉支者。<a id="a-5F"></a>谓自所修道得无漏因生喜乐故轻安觉支者。<a id="a-5G"></a>谓如其所证真实法性。<a id="a-5H"></a>非菩提分种子而舍离故。<a id="a-5I"></a>身业心业得轻安故。<a id="a-5J"></a>定觉支者。<a id="a-5K"></a>谓四无量及菩提愿。<a id="a-5L"></a>入真如智纯一境相。<a id="a-5M"></a>精进觉支者。<a id="a-5N"></a>谓虽观寂静胜上功德门而不味着。<a id="a-5O"></a>进修诸行复无懈息。<a id="a-5P"></a>舍觉支者。<a id="a-5Q"></a>谓念利众生如应调伏。<a id="a-5R"></a>随其所行。<a id="a-5S"></a>波罗蜜多等诸功德法。<a id="a-5T"></a>平等分别观无来去。<a id="a-5U"></a>住平等故。<a id="a-5V"></a>如是略说名七觉支。<a id="a-5W"></a>即如是等七觉支行名正智分。<a id="a-5X"></a>彼能对治烦恼障及所知障行相。<a id="a-5Y"></a>应知修道所修即八正道。</p>
  <p id="a5Z">八正道者。<a id="a-5a"></a>谓正见乃至正定。<a id="a-5b"></a>此中正见者。<a id="a-5c"></a>谓了一切法无我相。<a id="a-5d"></a>住于平等苦等颠倒。<a id="a-5e"></a>彼之二分是微妙相胜慧所观。<a id="a-5f"></a>正思惟者。<a id="a-5g"></a>谓起思惟不断所作因如愿而证果。<a id="a-5h"></a>正语者。<a id="a-5i"></a>谓诸语言离妄分别如实而说。<a id="a-5j"></a>正业者。<a id="a-5k"></a>谓诸所作而无颠倒。<a id="a-5l"></a>不害众生救拔众生等。<a id="a-5m"></a>离妄而修。<a id="a-5n"></a>正命者。<a id="a-5o"></a>谓于净命离诸邪妄。<a id="a-5p"></a>自行所修自行而证。<a id="a-5q"></a>正勤者。<a id="a-5r"></a>谓虽至最上地而亦增进。<a id="a-5s"></a>身无疲倦心生勇悍。<a id="a-5t"></a>正念者。<a id="a-5u"></a>谓念处等如实而观。<a id="a-5v"></a>慈心庄严自愿方便。<a id="a-5w"></a>于一切法无所忘失。<a id="a-5x"></a>正定者。<a id="a-5y"></a>谓身等业而常依止最胜功德。<a id="a-5z"></a>安住无分别智。<a id="a-60"></a>即诸静虑相平等相应。<a id="a-61"></a>如是等略说名三十七菩提分法。<a id="a-62"></a>随应行相总略摄故。</p>
 </body>
</html>