<!DOCTYPE html>
<html>
<head>
  <meta charset="utf-8"/>
  <meta name="author" content="龙树菩萨/古印度"/>
  <meta name="library" content="龙藏"/>
  <meta name="catalog" content="龙藏/宋元续入藏诸论"/>
  <title>六十颂如理论</title>
</head>
<body>
  <h1 class="head">六十颂如理论</h1>
  <p class="l-js-7c">归命三世寂默主　　宣说缘生正法语</p>
  <p class="l-js-7c">若了诸法离缘生　　所作法行如是离</p>
  <p class="l-js-5c">离有无二边　　智者无所依</p>
  <p class="l-js-5c">甚深无所缘　　缘生义成立</p>
  <p class="l-js-5c">若谓法无性　　即生诸过失</p>
  <p class="l-js-5c">智者应如理　　伺察法有性</p>
  <p class="l-js-5c">若有性实得　　如愚者分别</p>
  <p class="l-js-5c">无性即无因　　解脱义何立</p>
  <p class="l-js-5c">不可说有性　　不可说无性</p>
  <p class="l-js-5c">了知性无性　　大智如理说</p>
  <p class="l-js-5c">涅槃与生死　　勿观别异性</p>
  <p class="l-js-5c">非涅槃生死　　二性有差别</p>
  <p class="l-js-5c">生死及涅槃　　二俱无所有</p>
  <p class="l-js-5c">若了知生死　　此即是涅槃</p>
  <p class="l-js-5c">破彼生有性　　分别灭亦然</p>
  <p class="l-js-5c">如幻所作事　　灭现前无实</p>
  <p class="l-js-5c">若灭有所坏　　知彼是有为</p>
  <p class="l-js-5c">现法尚无得　　复何知坏法</p>
  <p class="l-js-5c">彼诸蕴不灭　　染尽即涅槃</p>
  <p class="l-js-5c">若了知灭性　　彼即得解脱</p>
  <p class="l-js-5c">若生法灭法　　二俱不可得</p>
  <p class="l-js-5c">正智所观察　　从无明缘生</p>
  <p class="l-js-5c">若见法寂静　　诸所作亦然</p>
  <p class="l-js-5c">知此最胜法　　获法智无边</p>
  <p class="l-js-5c">缘生性可见　　是义非无见</p>
  <p class="l-js-5c">此中微妙性　　非缘生分别</p>
  <p class="l-js-5c">佛正觉所说　　有说非无因</p>
  <p class="l-js-5c">若尽烦恼源　　即破轮回相</p>
  <p class="l-js-5c">诸法决定行　　见有作有取</p>
  <p class="l-js-5c">前后际云何　　从缘所安立</p>
  <p class="l-js-5c">云何前已生　　彼后复别转</p>
  <p class="l-js-5c">故前后边际　　如世幻所见</p>
  <p class="l-js-5c">云何幻可生　　云何有所著</p>
  <p class="l-js-5c">痴者于幻中　　求幻而为实</p>
  <p class="l-js-5c">前际非后际　　执见故不舍</p>
  <p class="l-js-5c">智观性无性　　如幻焰影像</p>
  <p class="l-js-5c">若谓生非灭　　是有为分别</p>
  <p class="l-js-5c">而彼缘生轮　　随转无所现</p>
  <p class="l-js-5c">若已生未生　　彼自性无生</p>
  <p class="l-js-5c">若自性无生　　生名云何得</p>
  <p class="l-js-5c">因寂即法尽　　此尽不可得</p>
  <p class="l-js-5c">若自性无尽　　尽名云何立</p>
  <p class="l-js-5c">无少法可生　　无少法可灭</p>
  <p class="l-js-5c">彼生灭二道　　随事随义现</p>
  <p class="l-js-5c">知生即知灭　　知灭知无常</p>
  <p class="l-js-5c">无常性若知　　不得诸法底</p>
  <p class="l-js-5c">诸法从缘生　　虽生即离灭</p>
  <p class="l-js-5c">如到彼岸者　　即见大海事</p>
  <p class="l-js-5c">若自心不了　　异生执我性</p>
  <p class="l-js-5c">性无性颠倒　　即生诸过失</p>
  <p class="l-js-5c">诸法是无常　　苦空及无我</p>
  <p class="l-js-5c">此中见法离　　智观性无性</p>
  <p class="l-js-5c">无住无所缘　　无根亦不立</p>
  <p class="l-js-5c">从无明种生　　离初中后际</p>
  <p class="l-js-5c">痴闇大恶城　　如芭蕉不实</p>
  <p class="l-js-5c">如乾闼婆城　　皆世幻所见</p>
  <p class="l-js-5c">此界梵王初　　佛如实正说</p>
  <p class="l-js-5c">后诸圣无妄　　说亦无差别</p>
  <p class="l-js-5c">世间痴所闇　　爱相续流转</p>
  <p class="l-js-5c">智者了诸爱　　而平等善说</p>
  <p class="l-js-5c">初说诸法有　　于有求实性</p>
  <p class="l-js-5c">后求性亦无　　即无著性离</p>
  <p class="l-js-5c">若不知离义　　随闻即有著</p>
  <p class="l-js-5c">而所作福业　　凡愚者自破</p>
  <p class="l-js-5c">如先平等说　　彼诸业真实</p>
  <p class="l-js-5c">自性若了知　　此说即无生</p>
  <p class="l-js-5c">我如是所说　　皆依佛言教</p>
  <p class="l-js-5c">如其所宣扬　　即蕴处界法</p>
  <p class="l-js-5c">大种等及识　　所说皆平等</p>
  <p class="l-js-5c">彼智现证时　　无妄无分别</p>
  <p class="l-js-5c">此一若如实　　佛说为涅槃</p>
  <p class="l-js-5c">此最胜无妄　　无智即分别</p>
  <p class="l-js-5c">若心有散乱　　与诸魔作便</p>
  <p class="l-js-5c">若如实离过　　此即无所生</p>
  <p class="l-js-5c">如是无明缘　　佛为世间说</p>
  <p class="l-js-5c">若世无分别　　此云何无生</p>
  <p class="l-js-5c">若无明可灭　　灭已即非生</p>
  <p class="l-js-5c">生灭名乖违　　无智起分别</p>
  <p class="l-js-5c">有因即有生　　无缘即无住</p>
  <p class="l-js-5c">离缘若有性　　此有亦何得</p>
  <p class="l-js-5c">若有性可取　　即说有生住</p>
  <p class="l-js-5c">此中疑复多　　谓有法可住</p>
  <p class="l-js-5c">若菩提可证　　即处处常语</p>
  <p class="l-js-5c">若住性可取　　此说还有生</p>
  <p class="l-js-5c">若谓法有实　　无智作是说</p>
  <p class="l-js-5c">若谓法有处　　取亦不可得</p>
  <p class="l-js-5c">法无生无我　　智悟入实性</p>
  <p class="l-js-5c">常无常等相　　皆由心起见</p>
  <p class="l-js-5c">若成立多性　　即成欲实性</p>
  <p class="l-js-5c">彼云何非此　　常得生过失</p>
  <p class="l-js-5c">若成立一性　　所欲如水月</p>
  <p class="l-js-5c">非实非无实　　皆由心起见</p>
  <p class="l-js-5c">贪嗔法极重　　由是生见执</p>
  <p class="l-js-5c">诤论故安立　　离性而执实</p>
  <p class="l-js-5c">彼因起诸见　　见故生烦恼</p>
  <p class="l-js-5c">若此正了知　　见烦恼俱尽</p>
  <p class="l-js-5c">当知法无常　　从缘生故现</p>
  <p class="l-js-5c">缘生亦无生　　此最上实语</p>
  <p class="l-js-5c">众生邪妄智　　无实谓实想</p>
  <p class="l-js-5c">于他诤论兴　　自行颠倒转</p>
  <p class="l-js-5c">自分不可立　　他分云何有</p>
  <p class="l-js-5c">自他分俱无　　智了无诤论</p>
  <p class="l-js-5c">有少法可依　　烦恼如毒蛇</p>
  <p class="l-js-5c">若无寂无动　　心即无所依</p>
  <p class="l-js-5c">烦恼如毒蛇　　生极重过失</p>
  <p class="l-js-5c">烦恼毒所覆　　云何见诸心</p>
  <p class="l-js-5c">如愚见影像　　彼妄生实想</p>
  <p class="l-js-5c">世间缚亦然　　慧为痴所网</p>
  <p class="l-js-5c">性喻如影像　　非智眼境界</p>
  <p class="l-js-5c">大智本不生　　微细境界想</p>
  <p class="l-js-5c">著色谓凡夫　　离贪即小圣</p>
  <p class="l-js-5c">了知色自性　　是为最上智</p>
  <p class="l-js-5c">若著诸善法　　如离贪颠倒</p>
  <p class="l-js-5c">犹见幻人已　　离所作求体</p>
  <p class="l-js-5c">知此义为失　　不观性无性</p>
  <p class="l-js-5c">烦恼不可得　　性光破邪智</p>
  <p class="l-js-5c">智离染清净　　亦无净可依</p>
  <p class="l-js-5c">有依即有染　　彼净还生过</p>
  <p class="l-js-5c">极恶烦恼法　　若见自性离</p>
  <p class="l-js-5c">即心无动乱　　得渡生死海</p>
  <p class="l-js-5c">此善法甘露　　从大悲所生</p>
  <p class="l-js-5c">依如来言宣　　无分限分别</p>
  <p class="l-js-7c">此中如是难可说　　随智者见即成就</p>
  <p class="l-js-7c">智者随观随顺门　　如是皆从大悲转</p>
  <p class="l-js-7c">一切法中真实性　　智者随应如理观</p>
  <p class="l-js-7c">所向由是信得生　　拔彼众生离诸苦</p>
  <p class="l-js-7c">此义甚深复广大　　我为胜利故赞说</p>
  <p class="l-js-7c">如大智言今已宣　　自他痴闇皆能破</p>
  <p class="l-js-7c">破彼痴闇烦恼已　　如如所作离魔障</p>
  <p class="l-js-7c">由是能开善趣门　　诸解脱事而何失</p>
  <p class="l-js-7c">持净戒者得生天　　此即决定真实句</p>
  <p class="l-js-7c">设破戒者住正心　　虽坏戒而不坏见</p>
  <p class="l-js-7c">种子生长非无义　　见义利故广施作</p>
  <p class="l-js-7c">不以大悲为正因　　智者何能生法欲</p>
</body></html>