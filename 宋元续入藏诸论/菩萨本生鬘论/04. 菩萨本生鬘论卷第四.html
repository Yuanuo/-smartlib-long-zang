<!doctype html>
<html id="z3IBWEU1E3" data-ver="626">
 <head>
  <meta charset="utf-8">
  <meta author="圣勇菩萨">
  <meta library="龙藏">
  <meta catalog="宋元续入藏诸论">
  <meta period="unknown">
 </head>
 <body>
  <h1 id="a1">菩萨本生鬘论卷第四</h1>
  <h2 id="a2">如来具智不嫉他善缘起第十</h2>
  <p id="a3">尔时世尊与诸弟子大比丘众。<a id="a-4"></a>游化依止王舍大城。<a id="a-5"></a>是时如来从座而起。<a id="a-6"></a>步蹑虚空现希有事。<a id="a-7"></a>足下显出千辐轮相。<a id="a-8"></a>一一辐间复出八万四千众宝莲华。<a id="a-9"></a>一一华出八万四千微妙须叶。<a id="a-A"></a>次第庄严。<a id="a-B"></a>遍覆十方无量世界。<a id="a-C"></a>是诸华上各有无量微妙数佛。<a id="a-D"></a>足下皆现千辐轮文。<a id="a-E"></a>是时会中净饭父王。<a id="a-F"></a>见是事已心大欢喜。<a id="a-G"></a>五体投地向佛作礼。<a id="a-H"></a>即时证得阿那含果。<a id="a-I"></a>时诸大众睹佛神变。<a id="a-J"></a>咸共合掌白言。<a id="a-K"></a>世尊。<a id="a-L"></a>我等今者所见十方无数诸佛。<a id="a-M"></a>谛观察已不能了知。<a id="a-N"></a>何者真佛。<a id="a-O"></a>何者化佛。<a id="a-P"></a>时彼如来以大悲心愍念众会。<a id="a-Q"></a>即语之曰。<a id="a-R"></a>诸佛如来入空寂处解脱三昧随意自在。<a id="a-S"></a>真化之相召自汝心。<a id="a-T"></a>所以若何。<a id="a-U"></a>佛心本来湛然空寂。<a id="a-V"></a>复依解脱光明王定。<a id="a-W"></a>由此定力化无边身。<a id="a-X"></a>无边身者是萨婆若。<a id="a-Y"></a>萨婆若者名无著定。<a id="a-Z"></a>无著定者如来所行。<a id="a-a"></a>或现乞食。<a id="a-b"></a>或复经行。<a id="a-c"></a>以是二法饶益众生。<a id="a-d"></a>又佛在世有善男子及善女人得见佛步千辐轮相。<a id="a-e"></a>深心作礼供养称赞。<a id="a-f"></a>能灭千劫极重恶业。<a id="a-g"></a>若佛灭后四部弟子住于正受。<a id="a-h"></a>想佛行步恭敬供养。<a id="a-i"></a>亦能销灭千劫之罪。<a id="a-j"></a>设不想念。<a id="a-k"></a>或睹佛迹及行像者。<a id="a-l"></a>随分供养生随喜心。<a id="a-m"></a>所获福报不可穷尽。<a id="a-n"></a>佛告阿难。<a id="a-o"></a>我自往昔旷大劫来。<a id="a-p"></a>以净信心恭敬一切。<a id="a-q"></a>见彼所修殊胜妙行。<a id="a-r"></a>常生称赞使令增益。<a id="a-s"></a>乃至微细一毫之福。<a id="a-t"></a>未尝起心而嫉他善。<a id="a-u"></a>是故我今获斯胜报。<a id="a-v"></a>复次阿难。<a id="a-w"></a>我灭度后若诸弟子欲造佛像。<a id="a-x"></a>当令身相具足圆满。<a id="a-y"></a>现摄身光化佛围绕。<a id="a-z"></a>及绘足下千辐轮文。<a id="a-10"></a>使未来世一切众生。<a id="a-11"></a>睹是相已获得广大吉祥如意。<a id="a-12"></a>积集重障消灭无余。<a id="a-13"></a>汝等比丘当勤思惟如理而作。<a id="a-14"></a>佛说是已还复本座。<a id="a-15"></a>时净饭王即从座起白言。<a id="a-16"></a>世尊。<a id="a-17"></a>今佛出世有何利事。<a id="a-18"></a>能令众生得安隐乐。<a id="a-19"></a>是时如来即语父王。<a id="a-1A"></a>舍卫城中须达长者。<a id="a-1B"></a>有一老母名毗低罗。<a id="a-1C"></a>勤谨家业常所信用。<a id="a-1D"></a>出纳取与一切委之。<a id="a-1E"></a>忽于一日长者请佛及诸比丘就舍供养。<a id="a-1F"></a>有病比丘多所求索。<a id="a-1G"></a>老母悭惜而生嗔恚。<a id="a-1H"></a>意不欲与。<a id="a-1I"></a>而作是言。<a id="a-1J"></a>我大长者受沙门术。<a id="a-1K"></a>彼诸乞士多求无厌。<a id="a-1L"></a>何道之有。<a id="a-1M"></a>复发恶言。<a id="a-1N"></a>何时当得不闻佛名不闻法名不见剃发染衣之人。<a id="a-1O"></a>如是恶声一人闻已展转传之遍舍卫城。<a id="a-1P"></a>是时王后末利夫人。<a id="a-1Q"></a>闻是毁呰深生叹讶。<a id="a-1R"></a>云何须达仁惠周普。<a id="a-1S"></a>如好莲华人所乐见。<a id="a-1T"></a>返为毒蛇之所守护。<a id="a-1U"></a>作是说已乃敕长者。<a id="a-1V"></a>遣汝妇来。<a id="a-1W"></a>吾欲与语。<a id="a-1X"></a>妇到命坐。<a id="a-1Y"></a>即谓之曰。<a id="a-1Z"></a>汝家老婢常以恶言毁谤三宝。<a id="a-1a"></a>乃至名字愿不欲闻。<a id="a-1b"></a>何不摈斥。<a id="a-1c"></a>不亦快哉。<a id="a-1d"></a>时长者妇白夫人言。<a id="a-1e"></a>佛日出世破除痴暗。<a id="a-1f"></a>多所润益一切众生。<a id="a-1g"></a>央掘摩罗大恶之人。<a id="a-1h"></a>杀害千人取指为鬘。<a id="a-1i"></a>佛能调伏令发道心。<a id="a-1j"></a>此一老婢何足劳虑。<a id="a-1k"></a>夫人闻说心大欢喜。<a id="a-1l"></a>我当请佛及比丘众。<a id="a-1m"></a>严饰宫中明日供养。<a id="a-1n"></a>汝遣婢来斯可验矣。<a id="a-1o"></a>是时长者。<a id="a-1p"></a>即以宝瓶盛满诸珍摩尼珠等。<a id="a-1q"></a>使婢赍献助兴供养。<a id="a-1r"></a>末利夫人遥见婢来。<a id="a-1s"></a>此邪见人当蒙佛化。<a id="a-1t"></a>若见此人从佛化者。<a id="a-1u"></a>我必获得广大法利。<a id="a-1v"></a>尔时如来从正门入。<a id="a-1w"></a>难陀在左阿难居右。<a id="a-1x"></a>罗睺罗等从佛之后。<a id="a-1y"></a>老母见佛心惊毛耸。<a id="a-1z"></a>即时欲退从狗窦出。<a id="a-20"></a>老母以扇而自掩面。<a id="a-21"></a>佛在其前令扇如镜。<a id="a-22"></a>回顾东视东方有佛。<a id="a-23"></a>乃至遍观南西北方四维上下皆悉有佛。<a id="a-24"></a>以手覆面于十指间皆有化佛。<a id="a-25"></a>老母合目开眼还见。<a id="a-26"></a>满十方界皆是化佛。<a id="a-27"></a>现此相时舍卫城中有二十五旃陀罗女。<a id="a-28"></a>五十异见婆罗门女。<a id="a-29"></a>并余种类五百女人。<a id="a-2A"></a>先着邪宗不信佛法。<a id="a-2B"></a>见于如来为彼老母足步虚空现无数身。<a id="a-2C"></a>心大欢喜裂邪见网。<a id="a-2D"></a>头面顶礼佛世尊足。<a id="a-2E"></a>尔时世尊以梵音声谓诸女言。<a id="a-2F"></a>汝今可称我之名字。<a id="a-2G"></a>南无释迦牟尼佛。<a id="a-2H"></a>南无释迦牟尼佛。<a id="a-2I"></a>由称我名观我身相。<a id="a-2J"></a>即得解脱八十亿劫生死之罪。<a id="a-2K"></a>令发阿耨多罗三藐三菩提心。<a id="a-2L"></a>时彼老母暂得见佛。<a id="a-2M"></a>疾走还舍白大家言。<a id="a-2N"></a>我于今日遇斯恶对。<a id="a-2O"></a>沙门瞿昙在王宫门。<a id="a-2P"></a>多众之前现诸妖术。<a id="a-2Q"></a>身如金山目踰青莲。<a id="a-2R"></a>有百亿光不可具状。<a id="a-2S"></a>沙门善幻世间无比。<a id="a-2T"></a>大家少年不可喜见。<a id="a-2U"></a>作是说已入木笼中。<a id="a-2V"></a>多以牛皮而覆其上。<a id="a-2W"></a>于黑暗处潜避而卧。<a id="a-2X"></a>时佛世尊欲旋精舍。<a id="a-2Y"></a>末利夫人前白佛言。<a id="a-2Z"></a>暂屈慈光摄化老母。<a id="a-2a"></a>佛言。<a id="a-2b"></a>彼人罪根深重于我无缘。<a id="a-2c"></a>与罗睺罗曩为善友。<a id="a-2d"></a>今日如来乘空而行。<a id="a-2e"></a>为其灭除多劫重障。<a id="a-2f"></a>乃还祇园召罗睺罗。<a id="a-2g"></a>汝诣须达优婆塞舍度彼老母。<a id="a-2h"></a>诸大弟子千二百人。<a id="a-2i"></a>咸生随喜愿同往诣。<a id="a-2j"></a>尔时尊者罗睺罗。<a id="a-2k"></a>承佛威神入如意定。<a id="a-2l"></a>礼佛毕已右绕七匝。<a id="a-2m"></a>即自变身作转轮王。<a id="a-2n"></a>一千比丘化为千子。<a id="a-2o"></a>七宝四兵皆悉具足。<a id="a-2p"></a>时金轮宝乘莲华台。<a id="a-2q"></a>诣须达家空中而住。<a id="a-2r"></a>时彼守宅夜叉灵只。<a id="a-2s"></a>高声唱言。<a id="a-2t"></a>圣王出世摈诸恶人宣扬善法。<a id="a-2u"></a>老母闻已心大欢喜。<a id="a-2v"></a>圣王出现余无所求。<a id="a-2w"></a>有如意珠愿今获得。<a id="a-2x"></a>是时圣王乘大宝辇。<a id="a-2y"></a>椎钟击鼓至长者家。<a id="a-2z"></a>老母闻已从木笼出。<a id="a-30"></a>头面作礼赞其功德。<a id="a-31"></a>今遇圣王善法摄化。<a id="a-32"></a>必当不为沙门所惑。<a id="a-33"></a>王则即乃遣主宝藏臣往彼女所语言。<a id="a-34"></a>姐妹。<a id="a-35"></a>汝有宿福应王者瑞。<a id="a-36"></a>今欲尊奉为玉女宝。<a id="a-37"></a>老母答言。<a id="a-38"></a>我身卑贱。<a id="a-39"></a>犹如粪秽。<a id="a-3A"></a>蒙王暂问喜庆无限。<a id="a-3B"></a>何当堪任为玉女宝。<a id="a-3C"></a>尔时圣王告须达言。<a id="a-3D"></a>卿家老女众相具足。<a id="a-3E"></a>吾今欲以充玉女宝。<a id="a-3F"></a>长者对曰。<a id="a-3G"></a>唯命是从。<a id="a-3H"></a>老婢闻之喜不自已。<a id="a-3I"></a>王以珠宝令其照面。<a id="a-3J"></a>端正如愿唯增愧幸。<a id="a-3K"></a>即作是念。<a id="a-3L"></a>诸沙门辈自云有道。<a id="a-3M"></a>矜驰言论一无效验。<a id="a-3N"></a>圣王出世利物宏广。<a id="a-3O"></a>令我衰容为玉女宝。<a id="a-3P"></a>五体投地虔伸礼谢。<a id="a-3Q"></a>时主藏臣宣王教令。<a id="a-3R"></a>修十善法调伏其心。<a id="a-3S"></a>是时尊者乃复本身。<a id="a-3T"></a>老女开悟。<a id="a-3U"></a>见诸大众悲泣而言。<a id="a-3V"></a>佛法清净不舍众生。<a id="a-3W"></a>如我弊恶犹尚见度。<a id="a-3X"></a>悔过自责。<a id="a-3Y"></a>忏涤前咎。<a id="a-3Z"></a>求受五戒。<a id="a-3a"></a>时彼尊者为说三归及五戒法。<a id="a-3b"></a>老女领解心安泰然。<a id="a-3c"></a>未举头顷证须陀洹果。<a id="a-3d"></a>地神涌出告须达言。<a id="a-3e"></a>善哉长者。<a id="a-3f"></a>裂邪见网。<a id="a-3g"></a>如来出世正为此耳。<a id="a-3h"></a>时罗睺罗。<a id="a-3i"></a>将此老母诣只陀林。<a id="a-3j"></a>到已见佛欢喜作礼忏悔发露。<a id="a-3k"></a>愿依佛教而得出家。<a id="a-3l"></a>佛敕往诣憍昙弥所。<a id="a-3m"></a>精进修习未尝懈废。<a id="a-3n"></a>如好白氎易为染色。<a id="a-3o"></a>应时证得阿罗汉道。</p>
  <p data-pb></p>
  <h2 id="a3p">佛为病比丘灌顶获安缘起第十一</h2>
  <p id="a3q">时世尊住王舍城竹林精舍。<a id="a-3r"></a>有一比丘身患恶疮。<a id="a-3s"></a>形体周遍脓血交流。<a id="a-3t"></a>众所恶见人不亲近。<a id="a-3u"></a>移置疏弊低小房下。<a id="a-3v"></a>世尊知已即以神力。<a id="a-3w"></a>蔽诸大众令无知者。<a id="a-3x"></a>如来独往病比丘所。<a id="a-3y"></a>善言慰喻须水洗之。<a id="a-3z"></a>时帝释天主与诸天子。<a id="a-40"></a>在善法堂评议政事。<a id="a-41"></a>佛以威神加被令知。<a id="a-42"></a>即以无量百千眷属。<a id="a-43"></a>作天妓乐前后围绕。<a id="a-44"></a>从空而下来诣佛所。<a id="a-45"></a>问讯慰劳头面礼足手持众宝所成澡瓶贮满香水。<a id="a-46"></a>奉迎世尊伫立一面。<a id="a-47"></a>尔时如来即舒百福相庄严臂。<a id="a-48"></a>于五指端放大光明。<a id="a-49"></a>远召诸天皆悉云集。<a id="a-4A"></a>及于顶门复放净光照病比丘。<a id="a-4B"></a>蒙光触身所苦即愈。<a id="a-4C"></a>疮溃脓血悉得清净。<a id="a-4D"></a>合掌归命求哀发露。<a id="a-4E"></a>愿佛慈愍灭我重罪。<a id="a-4F"></a>时天帝释以前宝瓶长跪奉献。<a id="a-4G"></a>世尊受已右手注水灌比丘顶。<a id="a-4H"></a>复以左手按摩其身。<a id="a-4I"></a>时病比丘所染沉瘵。<a id="a-4J"></a>随如来手即得平复。<a id="a-4K"></a>得平复已欢喜无量。<a id="a-4L"></a>志心称念南无释迦牟尼。<a id="a-4M"></a>南无大慈悲父。<a id="a-4N"></a>南无最胜医王。<a id="a-4O"></a>令我今日身病得瘥。<a id="a-4P"></a>唯愿如来以本愿力哀怜摄受。<a id="a-4Q"></a>施与法药袪我心病。<a id="a-4R"></a>所有重障消灭无余。<a id="a-4S"></a>尔时佛告彼比丘曰。<a id="a-4T"></a>我今为报汝昔深恩。<a id="a-4U"></a>复为开演苦集灭道四圣谛法。<a id="a-4V"></a>示相劝修作证圆满。<a id="a-4W"></a>即时获得阿罗汉道。<a id="a-4X"></a>三明六通具八解脱。<a id="a-4Y"></a>时天帝释及诸大众。<a id="a-4Z"></a>闻是说已皆堕疑网。<a id="a-4a"></a>今者如来枉劳神德。<a id="a-4b"></a>洗病比丘疮溃脓血。<a id="a-4c"></a>复言。<a id="a-4d"></a>我今为报汝昔深恩。<a id="a-4e"></a>愿为时会分别解说。<a id="a-4f"></a>佛言。<a id="a-4g"></a>天主。<a id="a-4h"></a>乃往古昔无量世时。<a id="a-4i"></a>有一聚落名曰增广。<a id="a-4j"></a>地唯沃壤民多富乐。<a id="a-4k"></a>其中所止皆上种姓。<a id="a-4l"></a>尊一耆年为断事者。<a id="a-4m"></a>未久有一老优婆塞。<a id="a-4n"></a>忽为恶人横相谋害。<a id="a-4o"></a>将付囚执众念无辜。<a id="a-4p"></a>诣断事前明察释放。<a id="a-4q"></a>当其危难即得免脱。<a id="a-4r"></a>是故我今作如是说。<a id="a-4s"></a>天帝当知。<a id="a-4t"></a>昔断事者。<a id="a-4u"></a>岂异人乎。<a id="a-4v"></a>病比丘也。<a id="a-4w"></a>彼优婆塞临难获免。<a id="a-4x"></a>今此会中我身是也。<a id="a-4y"></a>是故菩萨经无量世。<a id="a-4z"></a>而于小恩常思大报。<a id="a-50"></a>乃至成佛未曾废忘。<a id="a-51"></a>时天帝释闻佛说已心大欢喜。<a id="a-52"></a>诸来大众作天妓乐。<a id="a-53"></a>各还所止礼佛而退。</p>
  <p data-pb></p>
  <h2 id="a54">称念三宝功德缘起第十二</h2>
  <p id="a55">者如来出现于世。<a id="a-56"></a>乃为父王及诸大众演说观佛三昧法门。<a id="a-57"></a>如来具足三十二相八十种好。<a id="a-58"></a>作黄金色无量光明。<a id="a-59"></a>是时会中五百释种。<a id="a-5A"></a>观佛身相犹若灰人羸婆罗门。<a id="a-5B"></a>见已号哭自拔头发。<a id="a-5C"></a>举身投地口鼻吐血。<a id="a-5D"></a>如来见之乃安慰曰。<a id="a-5E"></a>汝勿号哭吾为汝说。<a id="a-5F"></a>过去有佛名毗婆尸。<a id="a-5G"></a>入涅槃后于像法中。<a id="a-5H"></a>有一长者名曰月德。<a id="a-5I"></a>有五百子聪明多智。<a id="a-5J"></a>世间经籍无不该练。<a id="a-5K"></a>其父长者信奉三宝。<a id="a-5L"></a>常与诸子说佛法义。<a id="a-5M"></a>诸子邪见睹无信心。<a id="a-5N"></a>后时诸子同遇重病。<a id="a-5O"></a>父到子前泣泪合掌语诸子言。<a id="a-5P"></a>汝等邪见不信佛法。<a id="a-5Q"></a>今为无常利刀割切。<a id="a-5R"></a>汝命须臾凭何依怙。<a id="a-5S"></a>今有如来名毗婆尸。<a id="a-5T"></a>汝可志心称念名号。<a id="a-5U"></a>诸子闻已即依所教。<a id="a-5V"></a>称南无佛称法及僧。<a id="a-5W"></a>称已命终。<a id="a-5X"></a>由念佛故即得生于四天王天。<a id="a-5Y"></a>天中寿尽。<a id="a-5Z"></a>由彼邪见昔因缘故还堕地狱。<a id="a-5a"></a>狱卒罗刹以热铁叉刺其眼目。<a id="a-5b"></a>受是苦恼忆父所教。<a id="a-5c"></a>称南无佛。<a id="a-5d"></a>以是得免从地狱出。<a id="a-5e"></a>得生人中贫穷下贱。<a id="a-5f"></a>后有式弃如来出世。<a id="a-5g"></a>亦得值遇。<a id="a-5h"></a>但得闻名不睹佛形。<a id="a-5i"></a>以至毗舍浮佛拘留孙佛拘那含牟尼佛迦摄波佛。<a id="a-5j"></a>如是六佛次第出世。<a id="a-5k"></a>但得闻名皆不睹见。<a id="a-5l"></a>以由得闻六佛名故。<a id="a-5m"></a>今得与我同生释种。<a id="a-5n"></a>我之身色如阎浮金。<a id="a-5o"></a>汝见灰色羸婆罗门。<a id="a-5p"></a>皆因往昔轻毁于佛。<a id="a-5q"></a>深着邪见招斯重障。<a id="a-5r"></a>汝今可称过去佛名。<a id="a-5s"></a>亦称我名弥勒佛名汝父名等。<a id="a-5t"></a>称已作礼。<a id="a-5u"></a>及向大众大德僧前。<a id="a-5v"></a>五体投地发露忏悔邪见之罪。<a id="a-5w"></a>诸人受教忏悔毕已。<a id="a-5x"></a>宿殃消散三业清净。<a id="a-5y"></a>见佛身相作黄金色。<a id="a-5z"></a>巍巍堂堂如须弥山。<a id="a-60"></a>三十二相八十种好无量光明。<a id="a-61"></a>欢喜踊跃得证初果。<a id="a-62"></a>求佛出家渐次证得阿罗汉果。<a id="a-63"></a>三明六通具八解脱。<a id="a-64"></a>佛告诸比丘。<a id="a-65"></a>我灭度后若称我名及诸佛名。<a id="a-66"></a>所获福报无量无边。<a id="a-67"></a>阿难。<a id="a-68"></a>汝观如来。<a id="a-69"></a>在路行时。<a id="a-6A"></a>能使大地。<a id="a-6B"></a>高处令下下处令高。<a id="a-6C"></a>高下诸处悉能平正。<a id="a-6D"></a>佛履涉已地相如本。<a id="a-6E"></a>一切林木倾侧向佛。<a id="a-6F"></a>树神现身曲躬礼敬。<a id="a-6G"></a>佛经游已林木依旧。<a id="a-6H"></a>一切丘陵坑坎堆阜。<a id="a-6I"></a>秽恶不净瓦砾荆棘。<a id="a-6J"></a>皆悉屏去扫洒清洁。<a id="a-6K"></a>众华布地异香芬馥。<a id="a-6L"></a>又复如来足蹑长陌。<a id="a-6M"></a>无情土木尚皆倾奉。<a id="a-6N"></a>何况有情而常不敬。<a id="a-6O"></a>何以故。<a id="a-6P"></a>我本修行菩萨道时。<a id="a-6Q"></a>于诸有情不生憍慢。<a id="a-6R"></a>谦下承迎令生忻悦。<a id="a-6S"></a>以是善业得成佛已。<a id="a-6T"></a>情非情等于佛行时。<a id="a-6U"></a>皆悉倾侧低头礼敬。<a id="a-6V"></a>我昔曾以广大资产。<a id="a-6W"></a>净心奉施十方众僧。<a id="a-6X"></a>以是缘故我今成佛。<a id="a-6Y"></a>所至之处广博严净。<a id="a-6Z"></a>又我往昔于诸圣贤同梵行者。<a id="a-6a"></a>于道路中平治洒扫。<a id="a-6b"></a>房舍资具泥饰周备。<a id="a-6c"></a>于一切时乐求佛道。<a id="a-6d"></a>利益安乐一切众生。<a id="a-6e"></a>所至之处自然清净。<a id="a-6f"></a>又弥卢山高广八万四千由旬。<a id="a-6g"></a>入大海中其量亦等。<a id="a-6h"></a>及铁围山高十二万八千由旬。<a id="a-6i"></a>坚若金刚不可破坏。<a id="a-6j"></a>至于如来般涅槃时。<a id="a-6k"></a>无不倾侧向佛作礼。<a id="a-6l"></a>若欲回避不倾侧者。<a id="a-6m"></a>无有是处。<a id="a-6n"></a>又佛如来心净离染。<a id="a-6o"></a>所行之处足无所污虫蚁不损。<a id="a-6p"></a>佛不着履有三种因。<a id="a-6q"></a>一令行人心生少欲。<a id="a-6r"></a>二现足下千辐轮相。<a id="a-6s"></a>三令见者心生欢喜。<a id="a-6t"></a>又佛行时其足去地离于四寸有三种因。<a id="a-6u"></a>一者愍地有虫蚁故。<a id="a-6v"></a>二者护地有生草故。<a id="a-6w"></a>三者显现佛神足故。<a id="a-6x"></a>汝等比丘。<a id="a-6y"></a>当如佛语依教修行得尽苦际。</p>
  <h2 id="a6z">造塔胜报缘起第十三</h2>
  <p id="a70">佛告阿难。<a id="a-71"></a>我今于此大众之所。<a id="a-72"></a>略说造塔所得功德。<a id="a-73"></a>汝当谛听善思念之。<a id="a-74"></a>假使以四天下满中所有草木丛林。<a id="a-75"></a>皆为人身。<a id="a-76"></a>彼一一人发心修行。<a id="a-77"></a>随其所证或有获得须陀洹果斯陀含果阿那含果阿罗汉果及缘觉果。<a id="a-78"></a>时有长者以净施心长时供给饮食衣服卧具医药。<a id="a-79"></a>尽其形寿令无所乏。<a id="a-7A"></a>至灭度后一一复为起立塔庙。<a id="a-7B"></a>缯盖幢旛广大严饰香华灯涂种种供养。<a id="a-7C"></a>阿难。<a id="a-7D"></a>是人所得福报宁为多不。<a id="a-7E"></a>甚多世尊。<a id="a-7F"></a>佛言。<a id="a-7G"></a>阿难。<a id="a-7H"></a>此大长者。<a id="a-7I"></a>虽获其福犹有限量。<a id="a-7J"></a>不如有人于佛灭后。<a id="a-7K"></a>以敬慕心求一舍利。<a id="a-7L"></a>至极微细如芥子许。<a id="a-7M"></a>造塔供养。<a id="a-7N"></a>其量正等一庵摩果。<a id="a-7O"></a>塔心之木坚直如针。<a id="a-7P"></a>上施露盘犹如枣叶。<a id="a-7Q"></a>中安佛像量同[麩-夫+廣]麦。<a id="a-7R"></a>或香或灯随分供养。<a id="a-7S"></a>阿难。<a id="a-7T"></a>以彼长者所作福行。<a id="a-7U"></a>类修佛塔不可为比。<a id="a-7V"></a>以要言之。<a id="a-7W"></a>若以造塔所有胜报。<a id="a-7X"></a>分为百分。<a id="a-7Y"></a>不及其一。<a id="a-7Z"></a>千万亿分亦不及一。<a id="a-7a"></a>乃至算数譬喻所不能知。<a id="a-7b"></a>阿难。<a id="a-7c"></a>当知如来于尘沙劫积习熏修五分法身出生功德。<a id="a-7d"></a>所谓戒分定分慧分解脱分解脱知见分。<a id="a-7e"></a>四无量心六波罗蜜。<a id="a-7f"></a>自利利他难行苦行。<a id="a-7g"></a>不可思议神通愿力。<a id="a-7h"></a>世出世间无能胜者。<a id="a-7i"></a>所以者何。<a id="a-7j"></a>由佛成就无量无边真实慧故。<a id="a-7k"></a>阿难。<a id="a-7l"></a>一切如来在昔因地。<a id="a-7m"></a>知众生界自性清净。<a id="a-7n"></a>为彼客尘烦恼所覆。<a id="a-7o"></a>然彼毕竟染污不及。<a id="a-7p"></a>是故如来出兴于世。<a id="a-7q"></a>为诸众生说微妙法。<a id="a-7r"></a>除诸垢浊令得解脱。</p>
  <h2 id="a7s">出家功德缘起第十四</h2>
  <p id="a7t">佛在世时。<a id="a-7u"></a>王舍城中有一长者。<a id="a-7v"></a>名曰福增。<a id="a-7w"></a>年过百岁齿衰力屈。<a id="a-7x"></a>家中大小无不生厌。<a id="a-7y"></a>闻说出家心生欢喜。<a id="a-7z"></a>功德无量譬喻不及。<a id="a-80"></a>出家之利。<a id="a-81"></a>高于须弥。<a id="a-82"></a>深于巨海。<a id="a-83"></a>广于虚空。<a id="a-84"></a>所以然者。<a id="a-85"></a>由出家故方得成佛。<a id="a-86"></a>三世诸佛未有不因舍家出家成佛者也。<a id="a-87"></a>是时长者来诣佛所欲求出家。<a id="a-88"></a>值佛游化。<a id="a-89"></a>即便往至舍利弗所。<a id="a-8A"></a>见其熟老不为摄受。<a id="a-8B"></a>如是遍至五百罗汉。<a id="a-8C"></a>悉不肯度。<a id="a-8D"></a>时彼长者即出寺外发声大哭。<a id="a-8E"></a>于是世尊从后而至。<a id="a-8F"></a>种种诲喻令其心悦。<a id="a-8G"></a>即语目连。<a id="a-8H"></a>收其出家与受其戒。<a id="a-8I"></a>乃为新学小比丘辈。<a id="a-8J"></a>常生调戏之所娆乱。<a id="a-8K"></a>便自溺水欲丧身命。<a id="a-8L"></a>目连观见。<a id="a-8M"></a>即以神力接置岸上。<a id="a-8N"></a>因问其故。<a id="a-8O"></a>具如上说。<a id="a-8P"></a>此人愚钝嗔恚若斯。<a id="a-8Q"></a>不以三涂报应之怖而摄化之无由得道。<a id="a-8R"></a>时彼目连欲乘空行。<a id="a-8S"></a>乃令专意执袈裟角。<a id="a-8T"></a>渐次游历到大海边。<a id="a-8U"></a>见有新毙端正妇人。<a id="a-8V"></a>便有一虫从其口出而从鼻入。<a id="a-8W"></a>复从眼出从耳而入。<a id="a-8X"></a>目连见已舍之而去。<a id="a-8Y"></a>弟子白言。<a id="a-8Z"></a>此是何人。<a id="a-8a"></a>师曰。<a id="a-8b"></a>此是舍卫城中大商之妇。<a id="a-8c"></a>自恃颜貌不修福业。<a id="a-8d"></a>承夫宠念损害一切。<a id="a-8e"></a>偕行至此没水而终。<a id="a-8f"></a>海不纳尸漂出在岸。<a id="a-8g"></a>犹爱故身作此虫耳。<a id="a-8h"></a>后入地狱受诸苦报。<a id="a-8i"></a>渐次前行见一女人。<a id="a-8j"></a>自泥大镬水满火然。<a id="a-8k"></a>脱衣入中皮肉各离。<a id="a-8l"></a>吹骨在外寻复成形。<a id="a-8m"></a>自取其肉而啖食之。<a id="a-8n"></a>福增白师。<a id="a-8o"></a>此是何人。<a id="a-8p"></a>师曰。<a id="a-8q"></a>舍卫城中有优婆塞。<a id="a-8r"></a>崇重三宝请僧供养。<a id="a-8s"></a>常造美膳遣婢送之。<a id="a-8t"></a>每至屏处选好先食。<a id="a-8u"></a>大家察问汝无窃食。<a id="a-8v"></a>婢言。<a id="a-8w"></a>比丘食讫有残与我。<a id="a-8x"></a>我得食之。<a id="a-8y"></a>若我先食愿于后世自食身肉。<a id="a-8z"></a>以是因缘先受华报果在地狱。<a id="a-90"></a>次复前行见一骨山。<a id="a-91"></a>其量高广七百由旬。<a id="a-92"></a>障其日光使海阴黑。<a id="a-93"></a>是时目连登此山上。<a id="a-94"></a>有大肋骨往来经行。<a id="a-95"></a>福增白师。<a id="a-96"></a>此何骨山。<a id="a-97"></a>汝欲知者。<a id="a-98"></a>即是汝之故身骨也。<a id="a-99"></a>福增闻已身毛恐耸。<a id="a-9A"></a>惶怖流汗白和尚言。<a id="a-9B"></a>闻我今者心未摧裂。<a id="a-9C"></a>愿时为说本末因缘。<a id="a-9D"></a>目连告曰。<a id="a-9E"></a>生死轮转无有边际。<a id="a-9F"></a>善恶业报影响无差。<a id="a-9G"></a>昔过去世此阎浮提。<a id="a-9H"></a>有一聚落民物富盛。<a id="a-9I"></a>时有长者名曰法增。<a id="a-9J"></a>宗族已来笃信三宝。<a id="a-9K"></a>好行仁惠不伤生命。<a id="a-9L"></a>居人推之以为令长。<a id="a-9M"></a>数十年间民物安泰。<a id="a-9N"></a>咸赖其德如己之父。<a id="a-9O"></a>时彼令长或因闲暇习其博奕。<a id="a-9P"></a>恶友得便而亲辅之。<a id="a-9Q"></a>授彼邪说废其政事。<a id="a-9R"></a>未久境内强恶恣横。<a id="a-9S"></a>按讼交举刑罚不中。<a id="a-9T"></a>忽偶一时吏呈款实。<a id="a-9U"></a>适值令长博奕不胜。<a id="a-9V"></a>无暇顾览尽令处死。<a id="a-9W"></a>来日乃问诸军吏曰。<a id="a-9X"></a>罪人何所答以戮竟。<a id="a-9Y"></a>令长闻已闷绝躃地。<a id="a-9Z"></a>水洒乃稣。<a id="a-9a"></a>垂泪而言。<a id="a-9b"></a>亲爱珍宝悉皆住此。<a id="a-9c"></a>唯我一人独入地狱。<a id="a-9d"></a>而我今者率易杀人。<a id="a-9e"></a>当知即是旃陀罗类。<a id="a-9f"></a>作是念已寻便命终。<a id="a-9g"></a>生大海中作摩竭鱼。<a id="a-9h"></a>其身长大七百由旬。<a id="a-9i"></a>佛言。<a id="a-9j"></a>目连。<a id="a-9k"></a>若诸官属自恃威势。<a id="a-9l"></a>枉克民物杀戮无数。<a id="a-9m"></a>命终多堕摩竭大鱼。<a id="a-9n"></a>为诸小虫匝食其躯。<a id="a-9o"></a>身痒指山虫血污海。<a id="a-9p"></a>流将百里水皆红赤。<a id="a-9q"></a>彼鱼一眠经于百岁。<a id="a-9r"></a>睡起吸水如注大河。<a id="a-9s"></a>尔时适有众商采宝值鱼张口。<a id="a-9t"></a>船趣如飞将入鱼腹。<a id="a-9u"></a>贾人悲号一时同声称南无佛。<a id="a-9v"></a>鱼闻佛名闭口水止。<a id="a-9w"></a>由佛慈护众商得活。<a id="a-9x"></a>时摩竭鱼忍渴而死。<a id="a-9y"></a>有诸夜叉罗刹水神。<a id="a-9z"></a>竞拽鱼身出置海岸。<a id="a-A0"></a>尔时尊者大目干连。<a id="a-A1"></a>将其弟子福增比丘。<a id="a-A2"></a>游行毕已还至佛所。<a id="a-A3"></a>头面作礼欢喜无量。<a id="a-A4"></a>深悟生死无常苦空。<a id="a-A5"></a>尽诸有结得罗汉果。</p>
 </body>
</html>