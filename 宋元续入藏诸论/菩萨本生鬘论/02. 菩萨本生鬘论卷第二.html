<!doctype html>
<html id="z3IBWEQ1E1" data-ver="610">
 <head>
  <meta charset="utf-8">
  <meta author="圣勇菩萨">
  <meta library="龙藏">
  <meta catalog="宋元续入藏诸论">
  <meta period="unknown">
 </head>
 <body>
  <h1 id="a1">菩萨本生鬘论卷第二</h1>
  <h2 id="a2">最胜神化缘起第四</h2>
  <p id="a3">尔时世尊游化居止摩竭陀国王舍城中。<a id="a-4"></a>将诸弟子大阿罗汉一千二百五十人俱。<a id="a-5"></a>时彼国王名洴沙王。<a id="a-6"></a>禀性仁贤久植德本。<a id="a-7"></a>已证初果得不坏信。<a id="a-8"></a>奉佛之心倍加隆厚。<a id="a-9"></a>常以上妙饮食衣服卧具医药。<a id="a-A"></a>供养如来及比丘众。<a id="a-B"></a>是时国中先有外道六师之徒富阑那等。<a id="a-C"></a>久在王境宣布邪教。<a id="a-D"></a>诳惑民庶信服者众。<a id="a-E"></a>王有一弟崇尚其宗。<a id="a-F"></a>四事钦承谓其有道。<a id="a-G"></a>佛日初出法宝肇兴。<a id="a-H"></a>王意殷勤俾令归向。<a id="a-I"></a>固执邪说不从劝谕。<a id="a-J"></a>乃白王言。<a id="a-K"></a>我自有师不复致敬彼瞿昙也。<a id="a-L"></a>王复谓曰。<a id="a-M"></a>福田难遇可营珍馔供养如来。<a id="a-N"></a>然王所教理不敢违。<a id="a-O"></a>当设大斋不限来者。<a id="a-P"></a>若其自至我当延之。<a id="a-Q"></a>备设饮食敷置床座。<a id="a-R"></a>乃令从者密召六师。<a id="a-S"></a>应命而来处尊而坐。<a id="a-T"></a>佛及众僧不自来赴。<a id="a-U"></a>王谓弟曰。<a id="a-V"></a>汝虽不能躬诣请佛特遣一人白言。<a id="a-W"></a>时至。<a id="a-X"></a>佛受请已将诸大众威仪详肃来赴会所。<a id="a-Y"></a>见诸外道先踞高位。<a id="a-Z"></a>乃以神足移彼六师及徒众等皆置下行。<a id="a-a"></a>彼咸相顾名起移坐。<a id="a-b"></a>坐定复见已在其下。<a id="a-c"></a>如此至三。<a id="a-d"></a>俯仰而坐。<a id="a-e"></a>次行净水。<a id="a-f"></a>佛语施主。<a id="a-g"></a>先与汝师澡瓶口塞。<a id="a-h"></a>从佛为首水乃注下。<a id="a-i"></a>次当施食。<a id="a-j"></a>佛语施主。<a id="a-k"></a>当请汝师以施其食。<a id="a-l"></a>六师口噤不能出言。<a id="a-m"></a>但指于佛。<a id="a-n"></a>佛咒愿梵音清彻听者乐闻。<a id="a-o"></a>次当行食。<a id="a-p"></a>佛语施主。<a id="a-q"></a>先奉汝师。<a id="a-r"></a>食乃住空。<a id="a-s"></a>持至佛所。<a id="a-t"></a>食即还下。<a id="a-u"></a>佛与众僧饭食已讫。<a id="a-v"></a>盥漱齿木敷座而坐。<a id="a-w"></a>次当说法。<a id="a-x"></a>佛语施主。<a id="a-y"></a>令汝师说。<a id="a-z"></a>如前口噤。<a id="a-10"></a>但指佛说。<a id="a-11"></a>是时如来以梵音声。<a id="a-12"></a>广为众会演微妙法。<a id="a-13"></a>大众闻已咸悉了达。<a id="a-14"></a>洴沙王弟心净信解。<a id="a-15"></a>归依三宝得证初果。<a id="a-16"></a>自余众会有得二果。<a id="a-17"></a>乃至漏尽无生果者。<a id="a-18"></a>时外道辈所向失利。<a id="a-19"></a>甚怀恚恼。<a id="a-1A"></a>心无暂安。<a id="a-1B"></a>各于静处求学奇术。<a id="a-1C"></a>天魔波旬虑其怯弱。<a id="a-1D"></a>不能保护昔所授法。<a id="a-1E"></a>乃下化作六师相状。<a id="a-1F"></a>于一人前现五人术。<a id="a-1G"></a>飞行空中身出水火。<a id="a-1H"></a>分形散体种种变现。<a id="a-1I"></a>由是邪徒更相恃赖。<a id="a-1J"></a>念前被辱众心离散。<a id="a-1K"></a>今察己能定可胜彼。<a id="a-1L"></a>即诣王前自夸神异。<a id="a-1M"></a>请对试之见其优劣。<a id="a-1N"></a>时洴沙王乃哂之曰。<a id="a-1O"></a>观汝邪徒愚迷特甚。<a id="a-1P"></a>佛德广大言莫能宣。<a id="a-1Q"></a>欲以萤火与日争明。<a id="a-1R"></a>蹄岑之水比于巨海。<a id="a-1S"></a>蚁垤之阜等于须弥。<a id="a-1T"></a>野干卑躯方于师子。<a id="a-1U"></a>小大相形昭然自显。<a id="a-1V"></a>六师白言。<a id="a-1W"></a>大王。<a id="a-1X"></a>未测我之殊变。<a id="a-1Y"></a>何因偏心见薄如此。<a id="a-1Z"></a>期后七日请置试场。<a id="a-1a"></a>王诣佛所具陈上事。<a id="a-1b"></a>唯愿世尊暂屈威神。<a id="a-1c"></a>伏除邪党悉归正道。<a id="a-1d"></a>佛言。<a id="a-1e"></a>大王。<a id="a-1f"></a>我自知时。<a id="a-1g"></a>王闻是语。<a id="a-1h"></a>谓佛许可。<a id="a-1i"></a>即敕臣吏择宽广处。<a id="a-1j"></a>修治平正使令清净。<a id="a-1k"></a>建立幢旛施设床座。<a id="a-1l"></a>当其会日人民企望。<a id="a-1m"></a>于是如来将诸大众。<a id="a-1n"></a>自王舍城往毗耶离国。<a id="a-1o"></a>时彼大王名曰[口*栗]磋。<a id="a-1p"></a>将诸臣庶奉迎于佛。<a id="a-1q"></a>六师邪徒咸唱是言。<a id="a-1r"></a>久知瞿昙智术微浅。<a id="a-1s"></a>将迫较胜畏而避去。<a id="a-1t"></a>时洴沙王闻佛前进。<a id="a-1u"></a>办诸供具满五百车。<a id="a-1v"></a>王及臣民可十万数。<a id="a-1w"></a>备其所须悉随佛往。<a id="a-1x"></a>外道即白[口*栗]磋王言。<a id="a-1y"></a>请与沙门捔其神化。<a id="a-1z"></a>王乃谓曰。<a id="a-20"></a>咄哉痴人。<a id="a-21"></a>自云有道。<a id="a-22"></a>但虑汝辈自贻毁辱。<a id="a-23"></a>王白佛言。<a id="a-24"></a>六师纷纭欲比奇术。<a id="a-25"></a>唯愿如来制其邪恶。<a id="a-26"></a>佛言。<a id="a-27"></a>大王。<a id="a-28"></a>我自知时。<a id="a-29"></a>闻说是已谓佛许可。<a id="a-2A"></a>严治备办如洴沙王。<a id="a-2B"></a>民庶伫观期在明日。<a id="a-2C"></a>是时如来自毗耶离。<a id="a-2D"></a>统领大众诣拘睒弥国。<a id="a-2E"></a>时彼大王名曰优填。<a id="a-2F"></a>集诸臣民悉来奉迎。<a id="a-2G"></a>毗耶人民明晨问佛。<a id="a-2H"></a>云何已往拘睒弥国。<a id="a-2I"></a>六师由是高心愈增语其徒曰。<a id="a-2J"></a>见必穷逼。<a id="a-2K"></a>时[口*栗]磋王闻佛前进。<a id="a-2L"></a>亦备供具满五百车以俟供养。<a id="a-2M"></a>王及臣民充七万数。<a id="a-2N"></a>备其所须悉随佛后。<a id="a-2O"></a>自拘睒弥国往越只国。<a id="a-2P"></a>自越只国往特叉尸罗国。<a id="a-2Q"></a>以至波罗奈国迦毗罗卫国舍卫国等。<a id="a-2R"></a>于时世尊所历之境。<a id="a-2S"></a>王及臣民千万亿众。<a id="a-2T"></a>悉来奉迎供养恭敬。<a id="a-2U"></a>每至一国。<a id="a-2V"></a>彼六师辈常逐于后求佛捔试。<a id="a-2W"></a>广炫己能皆如前说。<a id="a-2X"></a>时诸国王所将臣民。<a id="a-2Y"></a>无量百千万亿之众。<a id="a-2Z"></a>充塞川野集舍卫国。<a id="a-2a"></a>时彼大王名曰胜军。<a id="a-2b"></a>有大名称威德特尊。<a id="a-2c"></a>时六师辈前白王言。<a id="a-2d"></a>请与沙门较其优劣。<a id="a-2e"></a>潜奔诸国意欲求避。<a id="a-2f"></a>我与徒属今逐至此。<a id="a-2g"></a>时胜军王谓外道曰。<a id="a-2h"></a>如来圣德难可思议。<a id="a-2i"></a>汝辈凡愚辄论胜负。<a id="a-2j"></a>王诣佛所具陈上事。<a id="a-2k"></a>唯愿世尊略施神化。<a id="a-2l"></a>普令诸国一切群迷睹佛神通辨其邪正。<a id="a-2m"></a>佛言。<a id="a-2n"></a>大王。<a id="a-2o"></a>此非小缘。<a id="a-2p"></a>今正是时。<a id="a-2q"></a>如其所请。<a id="a-2r"></a>王敕臣吏严治会所。<a id="a-2s"></a>广积香华敷设床座。<a id="a-2t"></a>诸来大众皆悉云集。<a id="a-2u"></a>当月一日于晨朝时。<a id="a-2v"></a>佛与大众初至论场。<a id="a-2w"></a>胜军大王是日设食。<a id="a-2x"></a>净心亲手以奉杨枝。<a id="a-2y"></a>佛受嚼已掷残置地。<a id="a-2z"></a>忽然之间发生根茎以至青翠。<a id="a-30"></a>渐次高大三百由旬。<a id="a-31"></a>其条傍布二百由旬。<a id="a-32"></a>枝叶华果七宝所成。<a id="a-33"></a>有多种色随色发光。<a id="a-34"></a>食其果者味如甘露。<a id="a-35"></a>一切人民睹是神变咸生信重。<a id="a-36"></a>赞言希有。<a id="a-37"></a>佛随机宜为说妙法。<a id="a-38"></a>闻法解悟得不退转。<a id="a-39"></a>次第二日拘睒弥国优填大王请佛供养。<a id="a-3A"></a>佛于两边化二大山。<a id="a-3B"></a>高广严好七宝合成众色晃曜。<a id="a-3C"></a>一山之上出粳稻饭。<a id="a-3D"></a>香滑甘美如苏陀味。<a id="a-3E"></a>诸国土中无量有情。<a id="a-3F"></a>共来食之皆得丰足。<a id="a-3G"></a>一山上出细嫩香草。<a id="a-3H"></a>食无苦涩而能充足。<a id="a-3I"></a>象马牛羊诸傍生类皆得饱满。<a id="a-3J"></a>诸国人民睹是神变咸生信重。<a id="a-3K"></a>赞言希有。<a id="a-3L"></a>佛为说法皆悉悟解得须陀洹果。<a id="a-3M"></a>次第三日大越支国纯真陀王。<a id="a-3N"></a>请佛供养奉佛净水。<a id="a-3O"></a>盥漱弃地成七宝池。<a id="a-3P"></a>一一方面每二百里。<a id="a-3Q"></a>八功德水充满其中。<a id="a-3R"></a>四色莲华清香远布。<a id="a-3S"></a>时诸众会睹是神变咸生信重。<a id="a-3T"></a>佛为说法心开意解远尘离垢皆得初果。<a id="a-3U"></a>次第四日特叉尸罗国陀婆弥王请佛供养。<a id="a-3V"></a>是时如来于池四面化八渠流。<a id="a-3W"></a>激扬清波相连灌注。<a id="a-3X"></a>水声流演八解脱法诸波罗蜜。<a id="a-3Y"></a>闻者皆发大菩提心。<a id="a-3Z"></a>次第五日波罗奈国梵摩达王请佛供养。<a id="a-3a"></a>如来口中放金色光。<a id="a-3b"></a>遍照三千大千世界。<a id="a-3c"></a>蒙光照者身心泰然。<a id="a-3d"></a>犹如获得第三禅乐。<a id="a-3e"></a>佛为说法得法眼净。<a id="a-3f"></a>次第六日毗耶离国[口*栗]磋大王请佛供养。<a id="a-3g"></a>如来慈力平等加持。<a id="a-3h"></a>普令众会一切众生各互了知心行差别心所动作善恶业报。<a id="a-3i"></a>咸生惊喜叹佛功德。<a id="a-3j"></a>佛为说法各得了解。<a id="a-3k"></a>发清净心住无生忍。<a id="a-3l"></a>次第七日迦毗罗卫国诸释种族请佛供养。<a id="a-3m"></a>佛以神力令在会者各见自身为转轮王七宝具足千子围绕小王臣民恭肃承事。<a id="a-3n"></a>各各忻庆赞佛功德。<a id="a-3o"></a>佛为说法皆悉乐求无上佛道。<a id="a-3p"></a>次第八日帝释天主知佛世尊摄化邪党。<a id="a-3q"></a>下降人间请佛供养。<a id="a-3r"></a>为佛造作七宝严饰师子之座。<a id="a-3s"></a>佛坐其上光明焕赫。<a id="a-3t"></a>释梵诸天侍立左右。<a id="a-3u"></a>一切众会寂然安坐。<a id="a-3v"></a>是时如来舒金色臂以手按座。<a id="a-3w"></a>欻然有声如象王吼。<a id="a-3x"></a>应时即有五大药叉。<a id="a-3y"></a>摧坏挽拽六师之座。<a id="a-3z"></a>密迹金刚杵头出火。<a id="a-40"></a>举拟六师惊怖奔走。<a id="a-41"></a>惭此重辱溺水而死。<a id="a-42"></a>六师徒属九万人众。<a id="a-43"></a>皆归依佛愿为弟子。<a id="a-44"></a>佛言善来。<a id="a-45"></a>须发自落成沙门相证罗汉果。<a id="a-46"></a>尔时洴沙大王复白佛言。<a id="a-47"></a>世尊。<a id="a-48"></a>今者六师生虽遇佛不蒙济度。<a id="a-49"></a>愿闻往因。<a id="a-4A"></a>佛言。<a id="a-4B"></a>大王。<a id="a-4C"></a>善思谛听。<a id="a-4D"></a>乃往过去无量世时。<a id="a-4E"></a>此阎浮提有一国王。<a id="a-4F"></a>名赊拘利。<a id="a-4G"></a>久居宝位未有圣嗣。<a id="a-4H"></a>念是事已心没忧海。<a id="a-4I"></a>广兴福业祈满此愿。<a id="a-4J"></a>时天帝释化一医师。<a id="a-4K"></a>来诣王前问其忧意。<a id="a-4L"></a>王以上事乃具答之。<a id="a-4M"></a>医曰。<a id="a-4N"></a>为王入雪山中采取灵药与后妃服后当有子。<a id="a-4O"></a>王曰甚善。<a id="a-4P"></a>于后医师采药还宫。<a id="a-4Q"></a>用乳煎药进上使服。<a id="a-4R"></a>王后见已避臭不服。<a id="a-4S"></a>兼亦不信。<a id="a-4T"></a>化医遂去。<a id="a-4U"></a>余诸宫嫔竞分药饮。<a id="a-4V"></a>服之未久咸觉有娠。<a id="a-4W"></a>是时王后悔恼愁叹。<a id="a-4X"></a>遍求前药唯得少滓。<a id="a-4Y"></a>以乳煎服后亦有子。<a id="a-4Z"></a>余诸夫人月满生子各各端严。<a id="a-4a"></a>王大欢悦。<a id="a-4b"></a>最后王后乃生一子。<a id="a-4c"></a>面貌极丑形如株杌。<a id="a-4d"></a>王与其后见之不喜。<a id="a-4e"></a>因是立名株杌太子。<a id="a-4f"></a>年渐长大武勇冠世。<a id="a-4g"></a>时彼邻国群寇犯境。<a id="a-4h"></a>乃遣太子击之退散。<a id="a-4i"></a>王加爱念访其良匹。<a id="a-4j"></a>远国有王名黎瑟跋蹉。<a id="a-4k"></a>王有一女容止端正。<a id="a-4l"></a>遣使求亲乃蒙相许。<a id="a-4m"></a>六国闻之各怀慕乐。<a id="a-4n"></a>竞来求聘举兵相攻。<a id="a-4o"></a>其王乃曰。<a id="a-4p"></a>若许其一余则生恨。<a id="a-4q"></a>能却他兵当与女适。<a id="a-4r"></a>是时株杌闻是说已。<a id="a-4s"></a>审为实尔。<a id="a-4t"></a>乃利其器。<a id="a-4u"></a>方在壮年战而得胜。<a id="a-4v"></a>乃取六首献跋蹉王。<a id="a-4w"></a>生大欢喜纳以为壻。<a id="a-4x"></a>夺诸士卒与妻还国。<a id="a-4y"></a>妇睹丑状常有怖色。<a id="a-4z"></a>王子愧耻心不自宁。<a id="a-50"></a>便至林中乃欲自尽。<a id="a-51"></a>帝释遥知下至其所。<a id="a-52"></a>善言慰喻赐一宝珠。<a id="a-53"></a>密令置此于汝顶上。<a id="a-54"></a>可得容仪如我无异。<a id="a-55"></a>跪而受已喜而还家。<a id="a-56"></a>妇见不识乃语之曰。<a id="a-57"></a>卿是何人。<a id="a-58"></a>夫即具说得珠之由。<a id="a-59"></a>株杌之名自兹而息。<a id="a-5A"></a>乃更其号须陀罗舍。<a id="a-5B"></a>佛言。<a id="a-5C"></a>大王。<a id="a-5D"></a>当尔之时赊拘利王者今净饭父王是。<a id="a-5E"></a>王夫人者今摩耶是。<a id="a-5F"></a>丑王子者今我身是。<a id="a-5G"></a>昔美妇者今耶输夫人是。<a id="a-5H"></a>昔六王者今富阑那等六师是。</p>
  <p data-pb></p>
  <h2 id="a5I">如来不为毒所害缘起第五</h2>
  <p id="a5J">时世尊游化依止王舍城中。<a id="a-5K"></a>时彼国主阿阇世王。<a id="a-5L"></a>创发净信归依于佛。<a id="a-5M"></a>四事供养曾无所乏。<a id="a-5N"></a>大臣人民四部之众。<a id="a-5O"></a>咸于如来亲近恭敬。<a id="a-5P"></a>以梵音声说微妙法。<a id="a-5Q"></a>教诸弟子断十恶业。<a id="a-5R"></a>勿杀生命窃盗他财作非梵行妄言绮语两舌恶口贪嗔邪见。<a id="a-5S"></a>是诸众生蒙佛教诲修行十善。<a id="a-5T"></a>于佛法中清净而住。<a id="a-5U"></a>时有长者名曰申日。<a id="a-5V"></a>财富无量有大威势。<a id="a-5W"></a>从昔已来承事外道。<a id="a-5X"></a>深着邪见婆罗门法。<a id="a-5Y"></a>时外道辈见阿阇世王大臣人民于如来所归奉者众。<a id="a-5Z"></a>而我徒属不沾惠施。<a id="a-5a"></a>心怀憎嫉欲作损害。<a id="a-5b"></a>诣长者所共相议曰。<a id="a-5c"></a>沙门常说了三世事。<a id="a-5d"></a>预知他人心之所念。<a id="a-5e"></a>今可验彼为实尔不。<a id="a-5f"></a>长者曰然。<a id="a-5g"></a>以何试之。<a id="a-5h"></a>外道告言。<a id="a-5i"></a>当须长者诈作归依。<a id="a-5j"></a>请佛就舍略陈微供。<a id="a-5k"></a>彼若遥知应不见许。<a id="a-5l"></a>若受请者必遭所困。<a id="a-5m"></a>乃令长者先于门内凿大深坑多积炽火。<a id="a-5n"></a>危布铁椽薄土覆上。<a id="a-5o"></a>伺其沙门领徒至此。<a id="a-5p"></a>曲躬傍引揖之上行。<a id="a-5q"></a>若其安然无所损者。<a id="a-5r"></a>可命沙门次当就食。<a id="a-5s"></a>即以毒药和饭授之。<a id="a-5t"></a>申日云善。<a id="a-5u"></a>一如所教。<a id="a-5v"></a>便令掘地速办斯事。<a id="a-5w"></a>即诣请佛具伸虔意。<a id="a-5x"></a>知其根熟默然许之。<a id="a-5y"></a>时诸外道皆大欢喜。<a id="a-5z"></a>长者有子其名月光。<a id="a-60"></a>年十六岁具相聪利。<a id="a-61"></a>久植善本得宿命智。<a id="a-62"></a>乃白父言。<a id="a-63"></a>如来神鉴举念即知。<a id="a-64"></a>外道愚人慎不可信。<a id="a-65"></a>时彼申日不从子言。<a id="a-66"></a>穿坑置火以毒和饭。<a id="a-67"></a>迟明遣使请佛临访。<a id="a-68"></a>如来知已敕诸比丘执持应器从吾之后。<a id="a-69"></a>四大天王释梵王等天龙鬼神皆悉随侍。<a id="a-6A"></a>是时如来现诸神变。<a id="a-6B"></a>放金色光照申日舍。<a id="a-6C"></a>与诸大众安详而来。<a id="a-6D"></a>身相巍巍如星中月。<a id="a-6E"></a>将至其门地六震动。<a id="a-6F"></a>病苦有情皆得痊愈。<a id="a-6G"></a>盲者得视。<a id="a-6H"></a>聋者能听。<a id="a-6I"></a>毒者得消。<a id="a-6J"></a>狂者得正。<a id="a-6K"></a>一切音乐自然发响。<a id="a-6L"></a>珍禽瑞兽率舞和鸣。<a id="a-6M"></a>所覆火坑。<a id="a-6N"></a>佛神力故化成清净广大池沼。<a id="a-6O"></a>于中复现千叶莲华。<a id="a-6P"></a>如来徐步履上前入。<a id="a-6Q"></a>诸大弟子各各皆蹈百叶莲华行列而进。<a id="a-6R"></a>于是申日睹佛神变。<a id="a-6S"></a>省己无知生大忧怖。<a id="a-6T"></a>头面着地悔过自责。<a id="a-6U"></a>食时将至。<a id="a-6V"></a>匆遽欲炊上妙香饭以奉如来。<a id="a-6W"></a>佛即止之。<a id="a-6X"></a>但持毒药所和饭来。<a id="a-6Y"></a>不须复造。<a id="a-6Z"></a>佛语大众。<a id="a-6a"></a>受是饭已且置钵中未可食也。<a id="a-6b"></a>世间凡夫有其三毒。<a id="a-6c"></a>一者贪欲。<a id="a-6d"></a>二者嗔恚。<a id="a-6e"></a>三者愚痴。<a id="a-6f"></a>我今已于旷大劫来。<a id="a-6g"></a>灭烦恼火。<a id="a-6h"></a>心得清凉。<a id="a-6i"></a>于此三毒永尽无余。<a id="a-6j"></a>假使毒药大如须弥。<a id="a-6k"></a>所穿火坑广于大海。<a id="a-6l"></a>则于吾身不能为害。<a id="a-6m"></a>以佛法僧实行力故。<a id="a-6n"></a>一切恶毒自然消散。<a id="a-6o"></a>作是说已令餐钵饭。<a id="a-6p"></a>佛及大众一无所损。<a id="a-6q"></a>彼外道辈潜窜泯迹。<a id="a-6r"></a>申日长跪顶礼佛足。<a id="a-6s"></a>白言。<a id="a-6t"></a>世尊。<a id="a-6u"></a>我大愚痴信彼邪师造此恶行。<a id="a-6v"></a>唯愿大慈哀愍摄受。<a id="a-6w"></a>授我忏悔令离忧怖。<a id="a-6x"></a>如来为说苦集灭道四圣谛法。<a id="a-6y"></a>长者闻已心净信解得证初果。<a id="a-6z"></a>作礼而退。</p>
  <h2 id="a70">兔王舍身供养梵志缘起第六</h2>
  <p id="a71">菩萨往昔曾作兔王。<a id="a-72"></a>以其宿世余业因缘。<a id="a-73"></a>虽受斯报而能人语。<a id="a-74"></a>纯诚质直未尝虚谬。<a id="a-75"></a>积集智慧熏修慈悲。<a id="a-76"></a>不生一念杀害之心。<a id="a-77"></a>于彼无量百千兔中。<a id="a-78"></a>禀性调柔居其上首。<a id="a-79"></a>为彼徒属讲宣经法。<a id="a-7A"></a>劝令谛听善思念之。<a id="a-7B"></a>我及汝等无始劫来。<a id="a-7C"></a>不修正行随恶流转。<a id="a-7D"></a>由四种因堕三恶道。<a id="a-7E"></a>所谓四者贪嗔痴慢。<a id="a-7F"></a>或由悭贪造十恶业。<a id="a-7G"></a>以是因缘堕饿鬼中。<a id="a-7H"></a>悭增上故其咽如针。<a id="a-7I"></a>长劫不闻浆水之名。<a id="a-7J"></a>设得少食变成火聚。<a id="a-7K"></a>皮骨连立受饥渴苦。<a id="a-7L"></a>或由嗔恚造十恶业。<a id="a-7M"></a>以是因缘堕傍生中。<a id="a-7N"></a>或为鸷兽虎兕毒蛇无足多足更相食啖。<a id="a-7O"></a>受驼牛报负重致远。<a id="a-7P"></a>项颔穿破偿住宿债。<a id="a-7Q"></a>或由愚痴造十恶业。<a id="a-7R"></a>以是因缘堕于地狱。<a id="a-7S"></a>无净慧故拨无因果。<a id="a-7T"></a>毁佛法僧断学般若。<a id="a-7U"></a>人于苦处八寒八热刀山剑林种种治罚。<a id="a-7V"></a>或由我慢造十恶业。<a id="a-7W"></a>以是因缘堕修罗中。<a id="a-7X"></a>心常谄曲贡高自大。<a id="a-7Y"></a>离善知识不信三宝。<a id="a-7Z"></a>虽受福报如彼天中。<a id="a-7a"></a>常苦斗战残害支节。<a id="a-7b"></a>我今略陈如是诸趣所受众苦。<a id="a-7c"></a>若具说者穷劫不尽。<a id="a-7d"></a>又我与汝盲无慧眼。<a id="a-7e"></a>痴增上故受彼兔身。<a id="a-7f"></a>常受饥渴乏于水草。<a id="a-7g"></a>处于林野周慞惊怖。<a id="a-7h"></a>或为罝网机陷所困。<a id="a-7i"></a>为彼猎者之所伤害。<a id="a-7j"></a>现受此苦深可厌患。<a id="a-7k"></a>汝等各各发勤勇心。<a id="a-7l"></a>修十善行趣出离道。<a id="a-7m"></a>求生胜处。<a id="a-7n"></a>是时兔王常为同类。<a id="a-7o"></a>宣说如上相应法要。<a id="a-7p"></a>有一外道婆罗门姓。<a id="a-7q"></a>厌世出家修习仙道。<a id="a-7r"></a>远离爱欲不起嗔恚。<a id="a-7s"></a>饮水食果乐居闲寂。<a id="a-7t"></a>长护爪发为梵志相。<a id="a-7u"></a>忽于一时遥闻兔王为彼群兔宣说经法。<a id="a-7v"></a>而自咨嗟乃作是言。<a id="a-7w"></a>我今虽得生于人中。<a id="a-7x"></a>愚痴无智不及彼免了达善法开悟于他。<a id="a-7y"></a>此必大权圣贤所化。<a id="a-7z"></a>或是梵王大自在等。<a id="a-80"></a>我因得闻彼所说法。<a id="a-81"></a>身心泰然离诸热恼。<a id="a-82"></a>今此免王自性仁贤。<a id="a-83"></a>善能发明先圣之道。<a id="a-84"></a>分别善恶报应之理。<a id="a-85"></a>我从昔来栖止山谷。<a id="a-86"></a>草衣木食求出离道。<a id="a-87"></a>未逢师友如是教诲。<a id="a-88"></a>今始遇之喜跃无量。<a id="a-89"></a>是时仙人即起合掌。<a id="a-8A"></a>诣兔王所安徐而言。<a id="a-8B"></a>奇哉大士。<a id="a-8C"></a>现此权身能为有情广宣法要。<a id="a-8D"></a>汝今真是持大法者。<a id="a-8E"></a>必当所蕴正法之藏。<a id="a-8F"></a>愿今为我开示演说最上究竟出离之道。<a id="a-8G"></a>我先修习婆罗门法。<a id="a-8H"></a>久受勤苦殊无所益。<a id="a-8I"></a>譬如有人信顺愚夫钻冰求火不可得也。<a id="a-8J"></a>愿投仁者作归依处。<a id="a-8K"></a>时兔答言。<a id="a-8L"></a>大婆罗门。<a id="a-8M"></a>我今所说解脱之法能尽苦际。<a id="a-8N"></a>称汝机者但当发问无所吝惜。<a id="a-8O"></a>我已久除悭贪之垢。<a id="a-8P"></a>为利有情乐住生死。<a id="a-8Q"></a>化彼同类受是兔身。<a id="a-8R"></a>是时仙人闻是说已。<a id="a-8S"></a>心大欢喜得未曾有。<a id="a-8T"></a>我今幸得亲附慈化。<a id="a-8U"></a>愿垂教诲勿辞劳倦。<a id="a-8V"></a>凡历多年义深亲友。<a id="a-8W"></a>食草饮泉与兔无异。<a id="a-8X"></a>时世人民枉行非法。<a id="a-8Y"></a>惯习罪恶福力衰微。<a id="a-8Z"></a>善神舍离灾难竞起。<a id="a-8a"></a>共业所招令天亢旱。<a id="a-8b"></a>经子数载不降甘雨。<a id="a-8c"></a>草木焦枯泉源干涸。<a id="a-8d"></a>时婆罗门即作是念我今年迈复阙所食。<a id="a-8e"></a>若唯止此转增饥羸。<a id="a-8f"></a>乃白免言。<a id="a-8g"></a>今且暂离往至余处。<a id="a-8h"></a>幸勿见讶。<a id="a-8i"></a>兔即告曰。<a id="a-8j"></a>大仙今者不乐其所。<a id="a-8k"></a>诚恐误犯冀乞容恕。<a id="a-8l"></a>久要之言俄成轻别。<a id="a-8m"></a>婆罗门曰。<a id="a-8n"></a>此处幽寂绝其过患。<a id="a-8o"></a>诸免调顺各不侵挠。<a id="a-8p"></a>但我薄祐乏其所食。<a id="a-8q"></a>久依大士获闻法味。<a id="a-8r"></a>要当终身藏之心腑。<a id="a-8s"></a>愿广其传以济群有。<a id="a-8t"></a>绝浆亡食已经旬日。<a id="a-8u"></a>恐命不保虚捐前功。<a id="a-8v"></a>兔闻是已悲哽而言。<a id="a-8w"></a>今此睽违何时再遇。<a id="a-8x"></a>愿留一宿虔伸薄供。<a id="a-8y"></a>是时兔王语群兔曰。<a id="a-8z"></a>今此大仙道力坚固。<a id="a-90"></a>是善知识。<a id="a-91"></a>最上福田。<a id="a-92"></a>汝等戮力多积干薪。<a id="a-93"></a>共助晨餐供爨之用。<a id="a-94"></a>乃诣仙所复作是言。<a id="a-95"></a>唯愿明旦必受我请。<a id="a-96"></a>仙即许之。<a id="a-97"></a>彼婆罗门伫思详审。<a id="a-98"></a>今此免者为何所有。<a id="a-99"></a>或得毙鹿。<a id="a-9A"></a>或遇残兽。<a id="a-9B"></a>心生欢悦勤请如是。<a id="a-9C"></a>是时免王谓群属曰。<a id="a-9D"></a>今此大仙欲舍我去。<a id="a-9E"></a>无常别离世态若此。<a id="a-9F"></a>众生寿命犹如幻化。<a id="a-9G"></a>果报一来无能脱者。<a id="a-9H"></a>是故汝等当勤精进求出离道得尽苦际。<a id="a-9I"></a>尔时兔王终夜不寐。<a id="a-9J"></a>为彼同类说如是法。<a id="a-9K"></a>当其清旦诣积薪所。<a id="a-9L"></a>以火然之。<a id="a-9M"></a>其焰渐炽。<a id="a-9N"></a>白言大仙。<a id="a-9O"></a>我先所请欲陈微供。<a id="a-9P"></a>今已具办愿强食之。<a id="a-9Q"></a>所以者何。<a id="a-9R"></a>智者集财积而能施。<a id="a-9S"></a>受者怜愍要必受用。<a id="a-9T"></a>我今贫乏施力为难。<a id="a-9U"></a>唯愿仁者决定纳受。<a id="a-9V"></a>我欲令他获安隐乐。<a id="a-9W"></a>自舍己身无所贪惜。<a id="a-9X"></a>共诸众生证无上觉。<a id="a-9Y"></a>说是语已投身火中。<a id="a-9Z"></a>时彼仙人睹是事已。<a id="a-9a"></a>急于火聚匍匐救之。<a id="a-9b"></a>不坚之身倏焉而殒。<a id="a-9c"></a>抱之于膝悲不自胜。<a id="a-9d"></a>苦哉大士。<a id="a-9e"></a>奄忽若此为济他身而殒己命。<a id="a-9f"></a>我今敬礼为归依主。<a id="a-9g"></a>愿我来世常为弟子。<a id="a-9h"></a>发此誓已置兔于地。<a id="a-9i"></a>头面作礼而复抱持。<a id="a-9j"></a>即与兔王俱投炽焰。<a id="a-9k"></a>是时帝释天眼遥观。<a id="a-9l"></a>即至其所兴大供养。<a id="a-9m"></a>以众宝建窣睹波。<a id="a-9n"></a>佛语诸比丘。<a id="a-9o"></a>昔仙人者弥勒是也。<a id="a-9p"></a>彼兔王者即我身也。</p>
 </body>
</html>