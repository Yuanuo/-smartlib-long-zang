<!doctype html>
<html id="z3IBWES1E2" data-ver="480">
 <head>
  <meta charset="utf-8">
  <meta author="圣勇菩萨">
  <meta library="龙藏">
  <meta catalog="宋元续入藏诸论">
  <meta period="unknown">
 </head>
 <body>
  <h1 id="a1">菩萨本生鬘论卷第三</h1>
  <h2 id="a2">慈心龙王消伏怨害缘起第七</h2>
  <p id="a3">菩萨往昔以嗔因缘堕于龙中有三种毒。<a id="a-4"></a>所谓气毒眼毒触毒。<a id="a-5"></a>又由别报福业力故。<a id="a-6"></a>身具众色如七宝聚。<a id="a-7"></a>不假日月光明所照。<a id="a-8"></a>常与无量百千诸龙。<a id="a-9"></a>周匝围绕以为眷属。<a id="a-A"></a>变现人身容色端正。<a id="a-B"></a>住毗陀山幽邃之处。<a id="a-C"></a>多诸林木华果茂盛。<a id="a-D"></a>清净池沼甚可爱乐。<a id="a-E"></a>与诸龙女作众歌舞共相娱乐。<a id="a-F"></a>止住其中经于无量百千万岁。<a id="a-G"></a>是时有一金翅鸟王。<a id="a-H"></a>飞腾翔集从空而下。<a id="a-I"></a>欲取诸龙以为所食。<a id="a-J"></a>当其来时抟风鼓翼摧山碎石。<a id="a-K"></a>江河川源悉皆干竭。<a id="a-L"></a>时彼诸龙及龙女等。<a id="a-M"></a>见是事已心大惊怖。<a id="a-N"></a>所著璎珞严身之具。<a id="a-O"></a>颤掉不安悉坠于地。<a id="a-P"></a>咸作是言。<a id="a-Q"></a>今此大怨。<a id="a-R"></a>喙如金刚。<a id="a-S"></a>所触皆碎。<a id="a-T"></a>将来啖我。<a id="a-U"></a>其当奈何。<a id="a-V"></a>是时龙王初闻此说极生忧恼。<a id="a-W"></a>由宿善力复更思惟。<a id="a-X"></a>心乃无畏。<a id="a-Y"></a>然此金翅具大威力。<a id="a-Z"></a>唯我一身可能御彼。<a id="a-a"></a>谓诸龙曰。<a id="a-b"></a>汝等但当从吾之后。<a id="a-c"></a>必无所害。<a id="a-d"></a>若我不能与其朋属作守护者。<a id="a-e"></a>何用如是大身之为。<a id="a-f"></a>尔时龙王诣金翅所。<a id="a-g"></a>心无怯弱。<a id="a-h"></a>而白彼言。<a id="a-i"></a>幸少留神共议此事。<a id="a-j"></a>汝于我身常生怨害。<a id="a-k"></a>我于仁者都无此念。<a id="a-l"></a>以宿恶业招此大身。<a id="a-m"></a>虽具三种气眼触毒。<a id="a-n"></a>未尝于他暂兴损害。<a id="a-o"></a>度己之能可相抗敌。<a id="a-p"></a>亦能远去令汝不见。<a id="a-q"></a>我今所以不委去者。<a id="a-r"></a>多有诸龙依附于我。<a id="a-s"></a>由此不欲两相交战。<a id="a-t"></a>是故于汝不起怨心。<a id="a-u"></a>金翅复言。<a id="a-v"></a>汝诚于我无怨心耶。<a id="a-w"></a>龙曰。<a id="a-x"></a>我虽兽身善达业报。<a id="a-y"></a>审知小恶感果尤重。<a id="a-z"></a>如影随形不相离也。<a id="a-10"></a>我及汝身今堕恶道。<a id="a-11"></a>皆由先世造作罪因。<a id="a-12"></a>汝当忆念如来所说。<a id="a-13"></a>非以怨心能解怨结。<a id="a-14"></a>唯起慈忍可使销除。<a id="a-15"></a>譬如火聚投之干薪。<a id="a-16"></a>转增炽然无有穷已。<a id="a-17"></a>以嗔报嗔理亦如此。<a id="a-18"></a>是时金翅闻是说已。<a id="a-19"></a>怨心即息善心生焉。<a id="a-1A"></a>复向龙王作如是说。<a id="a-1B"></a>汝今能以慈忍之力息我嗔恚。<a id="a-1C"></a>如汲流泉灭其炎火。<a id="a-1D"></a>使我心地顿得清凉。<a id="a-1E"></a>龙王复言。<a id="a-1F"></a>我昔与汝无量世时。<a id="a-1G"></a>先于佛所曾受戒法。<a id="a-1H"></a>心非清净复不坚持。<a id="a-1I"></a>为求名闻而相憎嫉。<a id="a-1J"></a>以是因缘堕于恶道。<a id="a-1K"></a>我曾发露故能忆持。<a id="a-1L"></a>汝由覆藏今皆忘失。<a id="a-1M"></a>汝今应当忆本正念。<a id="a-1N"></a>发慈忍心净修梵行。<a id="a-1O"></a>金翅复言。<a id="a-1P"></a>我从今日普施诸龙安隐无畏。<a id="a-1Q"></a>即离龙宫还归本处。<a id="a-1R"></a>龙王乃慰诸龙眷属。<a id="a-1S"></a>复问之曰。<a id="a-1T"></a>汝见金翅生恐怖不。<a id="a-1U"></a>各作是言。<a id="a-1V"></a>极大怖惧。<a id="a-1W"></a>龙曰。<a id="a-1X"></a>世间众生若见汝者。<a id="a-1Y"></a>恐大恐怖亦如此也。<a id="a-1Z"></a>尔等诸龙爱惜身命。<a id="a-1a"></a>与诸众生等无有异。<a id="a-1b"></a>当观自身以况他身。<a id="a-1c"></a>是故应起大慈之心。<a id="a-1d"></a>由我修习慈心因缘。<a id="a-1e"></a>使其怨对还归本处。<a id="a-1f"></a>一切有情流转生死。<a id="a-1g"></a>所可依怙无越慈心。<a id="a-1h"></a>大慈心者犹如良药。<a id="a-1i"></a>能愈众生烦恼重病。<a id="a-1j"></a>大慈心者犹如明灯。<a id="a-1k"></a>能破众生三毒黑暗。<a id="a-1l"></a>大慈心者犹如船筏。<a id="a-1m"></a>能渡众生三有苦海。<a id="a-1n"></a>大慈心者犹如伴侣。<a id="a-1o"></a>能越生死险难恶道。<a id="a-1p"></a>大慈心者如摩尼珠。<a id="a-1q"></a>能满众生所求善愿。<a id="a-1r"></a>我由往昔失慈心故。<a id="a-1s"></a>堕此龙中不得解脱。<a id="a-1t"></a>若诸众生建立慈门。<a id="a-1u"></a>则能出生无量善法。<a id="a-1v"></a>闭塞一切愚痴昏暗。<a id="a-1w"></a>诸烦恼缘而不能入。<a id="a-1x"></a>常生人天解脱安乐。<a id="a-1y"></a>诸龙眷属闻是说已。<a id="a-1z"></a>悉除嗔恚皆起慈心。<a id="a-20"></a>是时龙王见诸同类从己所化。<a id="a-21"></a>而自庆言。<a id="a-22"></a>善哉。<a id="a-23"></a>我今所作已办。<a id="a-24"></a>令汝已除无量恶毒。<a id="a-25"></a>以善净法补置其处。<a id="a-26"></a>复为汝等建立清净八戒斋法当奉持之。<a id="a-27"></a>阎浮众生以八戒水洗浣身心令得清净。<a id="a-28"></a>断除无量贪嗔痴垢。<a id="a-29"></a>于人天路而作资粮。<a id="a-2A"></a>若能持是八戒斋法。<a id="a-2B"></a>当知是人虽无妙服。<a id="a-2C"></a>则为已具惭愧之衣。<a id="a-2D"></a>当知是人虽无垣墙。<a id="a-2E"></a>则能御捍六根怨贼。<a id="a-2F"></a>当知是人虽非上族。<a id="a-2G"></a>则为已住圣种姓中。<a id="a-2H"></a>当知是人虽无璎珞。<a id="a-2I"></a>则具众善庄严其身。<a id="a-2J"></a>当知是人虽无珍宝。<a id="a-2K"></a>则集人天七种法财。<a id="a-2L"></a>不依桥梁超越险道。<a id="a-2M"></a>受八戒者功德如此。<a id="a-2N"></a>时彼诸龙各作是言。<a id="a-2O"></a>我今愿闻八戒名字。<a id="a-2P"></a>我当顶受勤而行之。<a id="a-2Q"></a>龙王告曰。<a id="a-2R"></a>其八戒者。<a id="a-2S"></a>一不杀生。<a id="a-2T"></a>二不偷盗。<a id="a-2U"></a>三不邪淫。<a id="a-2V"></a>四不妄语。<a id="a-2W"></a>五不饮酒。<a id="a-2X"></a>六者不得过日中食。<a id="a-2Y"></a>七者不坐高广大床。<a id="a-2Z"></a>八者不得歌舞作乐香油涂身。<a id="a-2a"></a>是名八戒清净斋法。<a id="a-2b"></a>要离愦闹。<a id="a-2c"></a>寂静之处如理作意专注奉持。<a id="a-2d"></a>诸龙白言。<a id="a-2e"></a>如我之徒离王少时心不宁处。<a id="a-2f"></a>依王威神得免衰恼。<a id="a-2g"></a>一切时中安隐而住。<a id="a-2h"></a>佛法功力无处不可。<a id="a-2i"></a>何必须求寂静之所。<a id="a-2j"></a>时彼龙王答诸龙曰。<a id="a-2k"></a>不观所欲则念不起。<a id="a-2l"></a>惯习攀缘对境复发。<a id="a-2m"></a>譬如湿地而易成泥。<a id="a-2n"></a>若在空闲染心无动。<a id="a-2o"></a>尔时龙王将诸朋属。<a id="a-2p"></a>至于山林幽旷之处。<a id="a-2q"></a>远离贪欲嗔恚之心。<a id="a-2r"></a>常起慈忍以修其身。<a id="a-2s"></a>受持斋法经于多日。<a id="a-2t"></a>节食身羸加复疲困。<a id="a-2u"></a>有诸恶人至彼住处。<a id="a-2v"></a>龙闻人声寻即惺悟。<a id="a-2w"></a>此恶人辈见是事已咸生惊骇。<a id="a-2x"></a>而作是言。<a id="a-2y"></a>此何宝聚从地涌出。<a id="a-2z"></a>龙自思念。<a id="a-30"></a>若令彼人见我本状即时怖死。<a id="a-31"></a>则坏我今修持戒法。<a id="a-32"></a>是诸人等今来至此。<a id="a-33"></a>必贪我身及断我命。<a id="a-34"></a>时诸恶人复相谓曰。<a id="a-35"></a>我等入山经历多载。<a id="a-36"></a>未曾见此如是形相。<a id="a-37"></a>众彩交灿光耀人目。<a id="a-38"></a>若得此皮当贡王者。<a id="a-39"></a>必获重赏不亦快乎。<a id="a-3A"></a>即持利刀剥裂欲取。<a id="a-3B"></a>尔时龙王以慈忍力。<a id="a-3C"></a>不生怨恨亦亡痛恼。<a id="a-3D"></a>即于是人生摄受想三毒即灭。<a id="a-3E"></a>自慰其心不应吝惜。<a id="a-3F"></a>怨对卒至不可得脱。<a id="a-3G"></a>此诸人等今于我身。<a id="a-3H"></a>贪其赏货而行杀戮。<a id="a-3I"></a>我宁自死无返害彼。<a id="a-3J"></a>不令是人现身受苦。<a id="a-3K"></a>时诸恶人奋力勇锐。<a id="a-3L"></a>执持利刀[利-禾+(黎-(暴-(日/共))+小)]剖而去。<a id="a-3M"></a>是时龙王复自思惟。<a id="a-3N"></a>若人无罪为他支解。<a id="a-3O"></a>忍受不报不生怨恨。<a id="a-3P"></a>当知此人是为正士。<a id="a-3Q"></a>若于父母兄弟妻子能默忍者。<a id="a-3R"></a>此不足贵。<a id="a-3S"></a>若于怨害心不加报。<a id="a-3T"></a>默忍受者此乃为难。<a id="a-3U"></a>然我今者为利他故。<a id="a-3V"></a>应当默然而忍受之。<a id="a-3W"></a>我从无始生死已来。<a id="a-3X"></a>枉弃身命不知其几。<a id="a-3Y"></a>未尝特然施于一人。<a id="a-3Z"></a>愿未来世当与是人无量法财令满所愿。<a id="a-3a"></a>是时龙王既被剥已。<a id="a-3b"></a>遍体出血痛苦难堪。<a id="a-3c"></a>举身颤动不能自持。<a id="a-3d"></a>复有无量百千小虫。<a id="a-3e"></a>闻其身血悉来唼食。<a id="a-3f"></a>龙王乃曰。<a id="a-3g"></a>此小虫等食我食者。<a id="a-3h"></a>愿当来世施汝法食。<a id="a-3i"></a>尔时龙王身受楚痛。<a id="a-3j"></a>诸龙睹已皆生悲恼。<a id="a-3k"></a>王即誓言。<a id="a-3l"></a>若我当来得成佛者。<a id="a-3m"></a>令我身皮顷得如故。<a id="a-3n"></a>作是愿已自然平复。<a id="a-3o"></a>彼诸龙属生大欢喜。<a id="a-3p"></a>是为菩萨于恶道中住慈忍力坚持净戒为若此也。</p>
  <p data-pb></p>
  <h2 id="a3q">慈力王刺身血施五夜叉缘起第八</h2>
  <p id="a3r">时世尊在舍卫国祇洹精舍坐夏安居。<a id="a-3s"></a>时阿难陀于日中分食毕收钵。<a id="a-3t"></a>与诸比丘共诣林间。<a id="a-3u"></a>经行往来宴坐消息。<a id="a-3v"></a>乃相议曰。<a id="a-3w"></a>今佛世尊出兴于世。<a id="a-3x"></a>甚为奇特。<a id="a-3y"></a>第一希有。<a id="a-3z"></a>于诸众生多所饶益。<a id="a-40"></a>今此上首憍陈如等五大比丘。<a id="a-41"></a>最初遇佛成等正觉。<a id="a-42"></a>趣鹿野苑说四谛法。<a id="a-43"></a>先得悟解。<a id="a-44"></a>种何善本有何因缘。<a id="a-45"></a>初转法轮便能悟入。<a id="a-46"></a>始击法鼓而先得闻。<a id="a-47"></a>地神涌出报虚空神。<a id="a-48"></a>已至诸天皆为作证。<a id="a-49"></a>谓憍陈如已得了解。<a id="a-4A"></a>作是念已即从座起。<a id="a-4B"></a>具以上事而白世尊。<a id="a-4C"></a>是时如来语阿难曰。<a id="a-4D"></a>汝所问者非无因缘。<a id="a-4E"></a>我于往昔怜愍彼故。<a id="a-4F"></a>曾刺身血济活其命。<a id="a-4G"></a>使除饥渴令得安乐。<a id="a-4H"></a>以是因缘于此生中从我闻法先得悟解。<a id="a-4I"></a>尊者阿难复白佛言。<a id="a-4J"></a>愿以其事开示未闻。<a id="a-4K"></a>令彼众会心得泰然。<a id="a-4L"></a>佛告阿难。<a id="a-4M"></a>乃往古世经于无量阿僧祇劫。<a id="a-4N"></a>此阎浮提有一国王。<a id="a-4O"></a>其名慈力。<a id="a-4P"></a>有大名称福智深广。<a id="a-4Q"></a>相貌端严威神罕匹。<a id="a-4R"></a>统领八万四千小国。<a id="a-4S"></a>后妃眷属其数十千。<a id="a-4T"></a>二万臣佐共治政事。<a id="a-4U"></a>彼慈力王久遇先佛植众善本。<a id="a-4V"></a>乐修慈行仁恕和平。<a id="a-4W"></a>于诸众生施之快乐。<a id="a-4X"></a>复起悲心矜恤贫窭。<a id="a-4Y"></a>有苦众生皆蒙拯拔。<a id="a-4Z"></a>复生喜心崇重贤者。<a id="a-4a"></a>常以爱语普令忻悦。<a id="a-4b"></a>复起舍心不生喜愠。<a id="a-4c"></a>于内外财而无悭吝。<a id="a-4d"></a>等视众生如一子想。<a id="a-4e"></a>如是修作四平等行。<a id="a-4f"></a>于多劫中未尝懈废。<a id="a-4g"></a>复以十善诱掖臣庶。<a id="a-4h"></a>各各遵承严持清洁。<a id="a-4i"></a>国土安泰靡不相庆。<a id="a-4j"></a>有诸疫鬼及五夜叉。<a id="a-4k"></a>常啖血气触恼于人。<a id="a-4l"></a>由彼皆修十善之行。<a id="a-4m"></a>净身语意众殃消殄。<a id="a-4n"></a>诸天善神常为守护。<a id="a-4o"></a>设有邪魅诸恶鬼神。<a id="a-4p"></a>虽怀损害而不得便。<a id="a-4q"></a>时五夜叉来诣王所。<a id="a-4r"></a>咸作是言。<a id="a-4s"></a>我等徒属仰人血气得全躯命。<a id="a-4t"></a>由王教导一切人民皆修十善。<a id="a-4u"></a>我辈从此不得所食。<a id="a-4v"></a>饥渴顿乏求活无路。<a id="a-4w"></a>大王慈德救诸苦恼。<a id="a-4x"></a>独于我曹不施恩惠。<a id="a-4y"></a>王闻是说。<a id="a-4z"></a>极伤悯之。<a id="a-50"></a>即自思惟。<a id="a-51"></a>夜叉之徒唯饮人血。<a id="a-52"></a>作何方计满其所求。<a id="a-53"></a>当破我身可能济彼。<a id="a-54"></a>乃刺五处血即迸流。<a id="a-55"></a>时五夜叉各持器至取之而饮。<a id="a-56"></a>既饱且喜。<a id="a-57"></a>王乃语曰。<a id="a-58"></a>我以身血救汝之命。<a id="a-59"></a>若充足者吾无所希。<a id="a-5A"></a>唯修十善则为报恩。<a id="a-5B"></a>愿未来世我成佛时。<a id="a-5C"></a>最初说法先度汝等。<a id="a-5D"></a>以甘露味除汝三毒。<a id="a-5E"></a>诸欲饥渴令得清净。<a id="a-5F"></a>佛告阿难。<a id="a-5G"></a>欲知往昔慈力王者。<a id="a-5H"></a>岂异人乎。<a id="a-5I"></a>我身是也。<a id="a-5J"></a>五夜叉者。<a id="a-5K"></a>今此会中憍陈如等五比丘是。<a id="a-5L"></a>由我宿昔本愿力故。<a id="a-5M"></a>今得成佛于鹿野苑初转法轮。<a id="a-5N"></a>最先悟解。<a id="a-5O"></a>得尽苦际成阿罗汉。<a id="a-5P"></a>是时始有佛法僧宝差别名字出现世间。<a id="a-5Q"></a>时诸大众闻佛所说。<a id="a-5R"></a>皆大欢喜。<a id="a-5S"></a>作礼而退。</p>
  <h2 id="a5T">开示少施正因功能缘起第九</h2>
  <p id="a5U">佛在舍卫国只陀林给孤独精舍。<a id="a-5V"></a>与大比丘众一千二百五十人俱。<a id="a-5W"></a>是时国中有一商主。<a id="a-5X"></a>与五百人欲泛巨舶入于大海采诸珍宝。<a id="a-5Y"></a>时彼商主发净信心。<a id="a-5Z"></a>欲饭佛僧祈福保祐。<a id="a-5a"></a>前诸佛所致诚勤请。<a id="a-5b"></a>如来知已默然许之。<a id="a-5c"></a>于其住处明旦设食。<a id="a-5d"></a>尽其甘美虔伸供养。<a id="a-5e"></a>食毕敷座。<a id="a-5f"></a>佛为说法赞布施行。<a id="a-5g"></a>所感如意心田俱胜因少果多。<a id="a-5h"></a>商主闻法心开悟解。<a id="a-5i"></a>作礼右旋住立一面。<a id="a-5j"></a>尔时世尊谓商主曰。<a id="a-5k"></a>欲入大海彼多险难。<a id="a-5l"></a>必须归依缘念三宝。<a id="a-5m"></a>受持五戒作优婆塞。<a id="a-5n"></a>可遂所愿安隐而还。<a id="a-5o"></a>时彼商主闻佛说法。<a id="a-5p"></a>勤恳顶奉求受五戒。<a id="a-5q"></a>佛令谛听善思念之。<a id="a-5r"></a>其五者何。<a id="a-5s"></a>一不杀生。<a id="a-5t"></a>二不偷盗。<a id="a-5u"></a>三不邪欲。<a id="a-5v"></a>四不妄语。<a id="a-5w"></a>五不饮酒。<a id="a-5x"></a>是名五戒。<a id="a-5y"></a>汝当奉持尽其形寿。<a id="a-5z"></a>不得毁犯名优婆塞。<a id="a-60"></a>由彼商主宿植德本。<a id="a-61"></a>聪慧明达。<a id="a-62"></a>能察风波善恶之候。<a id="a-63"></a>众商劝请以作导师。<a id="a-64"></a>尊尚其人称为贤者。<a id="a-65"></a>乃择吉日聚粮积薪。<a id="a-66"></a>集诸商人共入大海。<a id="a-67"></a>行将数日风涛亘起。<a id="a-68"></a>海神变身为一夜叉。<a id="a-69"></a>其状丑恶形色青黑。<a id="a-6A"></a>口出利牙牙端火现。<a id="a-6B"></a>从波涌出挽船不行。<a id="a-6C"></a>问贾客曰。<a id="a-6D"></a>汝叵曾见世间可畏有过于我。<a id="a-6E"></a>是时贤者睹其怪状。<a id="a-6F"></a>但唯一心缘念三宝。<a id="a-6G"></a>由佛加持即除恐怖。<a id="a-6H"></a>厉声对曰。<a id="a-6I"></a>我亦曾见。<a id="a-6J"></a>更有极恶过汝数倍。<a id="a-6K"></a>神问谁耶。<a id="a-6L"></a>贤者对曰。<a id="a-6M"></a>世有愚人常行不善。<a id="a-6N"></a>造作十恶没在邪见。<a id="a-6O"></a>后堕地狱受苦万端。<a id="a-6P"></a>狱卒罗刹取诸罪人种种治罚。<a id="a-6Q"></a>或斲或斫或捣或磨。<a id="a-6R"></a>分析其身作百千分。<a id="a-6S"></a>刀山剑林火车煻煨寒冰沸屎一切备受。<a id="a-6T"></a>如此苦楚经千万劫。<a id="a-6U"></a>此之可畏剧甚于汝。<a id="a-6V"></a>神乃默然隐身而去。<a id="a-6W"></a>渐次前进复经数日。<a id="a-6X"></a>海神复变作一人身极甚羸瘦。<a id="a-6Y"></a>皮骨相连气息喘迫。<a id="a-6Z"></a>俯近于船问商人曰。<a id="a-6a"></a>汝叵曾见世间有人瘦类于我。<a id="a-6b"></a>贤者对曰。<a id="a-6c"></a>更有枯瘁复过于汝。<a id="a-6d"></a>神曰谁耶。<a id="a-6e"></a>贤者对曰。<a id="a-6f"></a>有愚痴人心性弊恶。<a id="a-6g"></a>悭贪嫉妒不知布施。<a id="a-6h"></a>后堕饿鬼头如太山其咽如针。<a id="a-6i"></a>头发髼乱形容燋黑。<a id="a-6j"></a>长劫不闻饮食之名。<a id="a-6k"></a>如是臞瘦极更过汝。<a id="a-6l"></a>海神放船隐身而去。<a id="a-6m"></a>渐次前进复经数日。<a id="a-6n"></a>海神复变作一丈夫。<a id="a-6o"></a>形容年少极甚端正。<a id="a-6p"></a>涌出挽船问商人曰。<a id="a-6q"></a>汝曾见有年少色力类我已不。<a id="a-6r"></a>贤者对曰。<a id="a-6s"></a>如汝形质乃有胜过百千万倍。<a id="a-6t"></a>神问谁耶。<a id="a-6u"></a>贤者对曰。<a id="a-6v"></a>世有智人奉行十善。<a id="a-6w"></a>身口意业常令清净。<a id="a-6x"></a>笃信三宝随时供养。<a id="a-6y"></a>其人命终得生天上。<a id="a-6z"></a>颜貌端正世无伦匹。<a id="a-70"></a>以汝形仪方于彼者。<a id="a-71"></a>若瞎猕猴比其仙女。<a id="a-72"></a>时彼海神闻是说已默尔自愧。<a id="a-73"></a>而作是念。<a id="a-74"></a>今此商主识智博达。<a id="a-75"></a>善谈报应其辩若斯。<a id="a-76"></a>以一近事试验问彼。<a id="a-77"></a>即以右手取水一掬。<a id="a-78"></a>乃问之曰。<a id="a-79"></a>掬中水多海水多耶。<a id="a-7A"></a>贤者对曰。<a id="a-7B"></a>掬中水多海水为少。<a id="a-7C"></a>神复诘曰。<a id="a-7D"></a>目击可见。<a id="a-7E"></a>汝今所说诚难为信。<a id="a-7F"></a>贤者对曰。<a id="a-7G"></a>斯言真实决定不谬。<a id="a-7H"></a>此非世智之所了知。<a id="a-7I"></a>何以明之。<a id="a-7J"></a>海水虽多必有枯涸。<a id="a-7K"></a>劫欲尽时大千俱坏。<a id="a-7L"></a>须弥巨海磨灭无余。<a id="a-7M"></a>以此证知海水必竭。<a id="a-7N"></a>若复有人以净信心。<a id="a-7O"></a>持一掬水供养于佛。<a id="a-7P"></a>或施众生或奉父母。<a id="a-7Q"></a>或乞丐者乃至禽畜之类。<a id="a-7R"></a>此之少善正因功能。<a id="a-7S"></a>经于尘劫不能穷尽。<a id="a-7T"></a>是故当知。<a id="a-7U"></a>海水为少掬水为多。<a id="a-7V"></a>时彼海神心大欢喜。<a id="a-7W"></a>即以种种奇异珍宝以赠贤者。<a id="a-7X"></a>寄诸珍玩施佛及僧。<a id="a-7Y"></a>时诸贾客各得还国。<a id="a-7Z"></a>咸诣佛所稽首作礼。<a id="a-7a"></a>持彼海神所寄之物及己所施。<a id="a-7b"></a>长跪合掌白言。<a id="a-7c"></a>世尊。<a id="a-7d"></a>幸蒙如来遥垂慈护。<a id="a-7e"></a>入海免难获宝还家。<a id="a-7f"></a>咸荷佛恩。<a id="a-7g"></a>愿为弟子。<a id="a-7h"></a>佛言善来。<a id="a-7i"></a>具苾刍相。<a id="a-7j"></a>尽诸有结成阿罗汉。</p>
 </body>
</html>