<!doctype html>
<html id="z3IBWEO1E0" data-ver="511">
 <head>
  <meta charset="utf-8">
  <meta author="圣勇菩萨">
  <meta library="龙藏">
  <meta catalog="宋元续入藏诸论">
  <meta period="unknown">
 </head>
 <body>
  <h1 id="a1">菩萨本生鬘论卷第一</h1>
  <p id="a2">稽首一切智　　妙湛圆融德</p>
  <p id="a3">圣支分相貌　　无作同真际</p>
  <p id="a4">我意静无诤　　忘称赞布施</p>
  <p id="a5">以四大为本　　白净生无变</p>
  <p id="a6">往昔于人中　　常修寂静行</p>
  <p id="a7">以拘苏摩华　　合掌而奉散</p>
  <p id="a8">远离诸罪恶　　解脱诸烦恼</p>
  <p id="a9">为人天爱敬　　演说无上道</p>
  <p id="aA">由意寂静故　　获得清净法</p>
  <p id="aB">世间相常住　　无尽无修作</p>
  <p id="aC">彼世间众生　　闻相应功德</p>
  <p id="aD">起决定信解　　住如来密藏</p>
  <p id="aE">息连动迁变　　灭虚妄颠倒</p>
  <p id="aF">彼胜智功能　　如灯常遍照</p>
  <p id="aG">是诸有情类　　自性本无垢</p>
  <p id="aH">依止佛世尊　　乐修真净业</p>
  <p id="aI">谓闻三宝名　　及师长教诲</p>
  <p id="aJ">随顺善行学　　蠲除我慢意</p>
  <p id="aK">往昔调御师　　勤修菩萨道</p>
  <p id="aL">依布施爱语　　及利行同事</p>
  <p id="aM">摄取于胜慧　　脱染污萦缚</p>
  <p id="aN">利乐于有情　　增长诸白法</p>
  <p id="aO">由施力圆满　　生梵天种族</p>
  <p id="aP">唯增上净业　　而为其根本</p>
  <p id="aQ">若起于我慢　　及无胜慧力</p>
  <p id="aR">于自种类中　　而生多慢类</p>
  <p id="aS">于百千万种　　离生之喜乐</p>
  <p id="aT">由颠倒取故　　彼则不能证</p>
  <p id="aU">又彼寂静处　　福德最殊胜</p>
  <p id="aV">具广大色相　　非小因所得</p>
  <p id="aW">唯舍家出家　　彼菩提萨埵</p>
  <p id="aX">具足大智慧　　能堪任荷负</p>
  <p id="aY">彼于过去世　　久修六度行</p>
  <p id="aZ">已断除障染　　为出离后边</p>
  <p id="aa">具广大慈心　　怜愍众生类</p>
  <p id="ab">彼自性真实　　无别染污因</p>
  <p id="ac">是时天帝释　　观察于世间</p>
  <p id="ad">来验彼人行　　其心无倾动</p>
  <p id="ae">而作如是言　　今此善男子</p>
  <p id="af">出现于世间　　最为殊胜者</p>
  <p id="ag">于迁变无常　　心安固若是</p>
  <p id="ah">以净妙饮食　　伸供养恭敬</p>
  <p id="ai">诸天及世人　　咸皆获善利</p>
  <p id="aj">忆念修净因　　契无相真智</p>
  <p id="ak">如是修行者　　能治烦恼病</p>
  <p id="al">住清净学处　　质直而无伪</p>
  <p id="am">观察胜义谛　　离染无修作</p>
  <p id="an">启方便慈门　　施平等安乐</p>
  <p id="ao">发生于胜解　　无邪命希求</p>
  <p id="ap">弃背诸有为　　直跻于实际</p>
  <p id="aq">成就清净道　　相应诸功德</p>
  <p id="ar">于杂染因缘　　毕竟皆除断</p>
  <p id="as">常崇奉恭信　　如来秘密藏</p>
  <p id="at">离妄执分别　　息除于恚恼</p>
  <p id="au">随顺胜种族　　而生于染习</p>
  <p id="av">如影随其形　　如母生于子</p>
  <p id="aw">菩萨悲愿力　　愍恤诸群生</p>
  <p id="ax">勇猛捐自身　　不生忧苦想</p>
  <p id="ay">我今以微善　　归命伸称赞</p>
  <p id="az">愿众圣冥加　　祈悉地成就</p>
  <p data-pb></p>
  <h2 id="a10">投身饲虎缘起第一</h2>
  <p id="a11">尔时世尊将诸大众。<a id="a-12"></a>诣般遮罗大聚落所至一林中。<a id="a-13"></a>谓阿难曰。<a id="a-14"></a>汝于此间为我敷座。<a id="a-15"></a>佛坐其上语诸比丘。<a id="a-16"></a>汝等欲见我往昔时修行苦行舍利已不。<a id="a-17"></a>白言。<a id="a-18"></a>愿见。<a id="a-19"></a>于时世尊以手按地六种震动。<a id="a-1A"></a>有七宝塔涌现其前。<a id="a-1B"></a>世尊即起作礼右旋。<a id="a-1C"></a>阿难汝可开此塔户。<a id="a-1D"></a>见七宝函珍奇间饰。<a id="a-1E"></a>阿难。<a id="a-1F"></a>汝可复开此函。<a id="a-1G"></a>见有舍利白如珂雪。<a id="a-1H"></a>汝可持此大士骨来。<a id="a-1I"></a>世尊受已令众谛观。<a id="a-1J"></a>而说颂曰。</p>
  <p id="a1K">菩萨胜功德　　勤修六度行</p>
  <p id="a1L">勇猛求菩提　　大舍心无倦</p>
  <p id="a1M">汝等比丘咸伸礼敬。<a id="a-1N"></a>此之舍利乃是无量戒定慧香之所熏修。<a id="a-1O"></a>时会作礼叹未曾有。<a id="a-1P"></a>时阿难陀白言。<a id="a-1Q"></a>世尊。<a id="a-1R"></a>如来大师出过三界。<a id="a-1S"></a>以何因缘礼此身骨。<a id="a-1T"></a>佛言。<a id="a-1U"></a>阿难。<a id="a-1V"></a>我因此故得至成佛。<a id="a-1W"></a>为报往恩故兹致礼。<a id="a-1X"></a>今为汝等断除疑惑说昔因缘。<a id="a-1Y"></a>志心谛听。<a id="a-1Z"></a>阿难。<a id="a-1a"></a>乃往过去无量世时。<a id="a-1b"></a>有一国王名曰大车。<a id="a-1c"></a>王有三子。<a id="a-1d"></a>摩诃波罗。<a id="a-1e"></a>摩诃提婆。<a id="a-1f"></a>摩诃萨埵。<a id="a-1g"></a>是时大王纵赏山谷。<a id="a-1h"></a>三子皆从。<a id="a-1i"></a>至大竹林于中憩息。<a id="a-1j"></a>次复前行见有一虎。<a id="a-1k"></a>产生七子已经七日。<a id="a-1l"></a>第一王子作如是言。<a id="a-1m"></a>七子围绕无暇寻食。<a id="a-1n"></a>饥渴所逼必啖其子。<a id="a-1o"></a>第二王子闻是说已。<a id="a-1p"></a>哀哉此虎将死不久。<a id="a-1q"></a>我有何能而济彼命。<a id="a-1r"></a>第三王子作是思念。<a id="a-1s"></a>我今此身于百千生虚弃败坏曾无少益。<a id="a-1t"></a>云何今日而不能舍。<a id="a-1u"></a>时诸王子作是议已。<a id="a-1v"></a>徘徊久之俱舍而去。<a id="a-1w"></a>萨埵王子便作是念。<a id="a-1x"></a>当使我身成大善业。<a id="a-1y"></a>于生死海作大舟航。<a id="a-1z"></a>若舍此者。<a id="a-20"></a>则弃无量痈疽恶疾百千怖畏。<a id="a-21"></a>是身唯有便利不净。<a id="a-22"></a>筋骨连持。<a id="a-23"></a>甚可厌患。<a id="a-24"></a>是故我今应当弃舍。<a id="a-25"></a>以求无上究竟涅槃。<a id="a-26"></a>永离忧悲无常苦恼。<a id="a-27"></a>百福庄严。<a id="a-28"></a>成一切智。<a id="a-29"></a>施诸众生无量法乐。<a id="a-2A"></a>是时王子兴大勇猛。<a id="a-2B"></a>以悲愿力增益其心。<a id="a-2C"></a>虑彼二兄共为留难。<a id="a-2D"></a>请先还宫。<a id="a-2E"></a>我当后至。<a id="a-2F"></a>尔时王子摩诃萨埵。<a id="a-2G"></a>遽入竹林。<a id="a-2H"></a>至其虎所。<a id="a-2I"></a>脱去衣服。<a id="a-2J"></a>置竹枝上。<a id="a-2K"></a>于彼虎前。<a id="a-2L"></a>委身而卧。<a id="a-2M"></a>菩萨慈忍。<a id="a-2N"></a>虎无能为。<a id="a-2O"></a>即上高山。<a id="a-2P"></a>投身于地。<a id="a-2Q"></a>虎今羸弱。<a id="a-2R"></a>不能食我。<a id="a-2S"></a>即以干竹。<a id="a-2T"></a>刺颈出血。<a id="a-2U"></a>于时大地六种震动。<a id="a-2V"></a>如风激水。<a id="a-2W"></a>涌没不安。<a id="a-2X"></a>日无精明。<a id="a-2Y"></a>如罗睺障。<a id="a-2Z"></a>天雨众华及妙香末。<a id="a-2a"></a>缤纷乱坠遍满林中。<a id="a-2b"></a>虚空诸天咸共称赞。<a id="a-2c"></a>是时饿虎即舐颈血啖肉皆尽。<a id="a-2d"></a>唯留余骨。<a id="a-2e"></a>时二王子生大愁苦。<a id="a-2f"></a>共至虎所不能自持。<a id="a-2g"></a>投身骨上久乃得稣。<a id="a-2h"></a>悲泣懊恼渐舍而去。<a id="a-2i"></a>时王夫人寝高楼上。<a id="a-2j"></a>忽于梦中见不祥事。<a id="a-2k"></a>两乳被割牙齿堕落。<a id="a-2l"></a>得三鸽鶵一为鹰夺。<a id="a-2m"></a>夫人遂觉两乳流出。<a id="a-2n"></a>时有侍女闻外人言。<a id="a-2o"></a>求觅王子今犹未得。<a id="a-2p"></a>即入宫中白夫人知。<a id="a-2q"></a>闻已忧恼悲泪盈目。<a id="a-2r"></a>即至王所白言。<a id="a-2s"></a>大王。<a id="a-2t"></a>失我最小所爱之子。<a id="a-2u"></a>王闻是已悲哽而言。<a id="a-2v"></a>苦哉。<a id="a-2w"></a>今日失我爱子。<a id="a-2x"></a>慰喻夫人汝勿忧戚。<a id="a-2y"></a>吾今集诸大臣人民。<a id="a-2z"></a>即共出城分散寻觅。<a id="a-30"></a>未久之顷。<a id="a-31"></a>有一大臣。<a id="a-32"></a>前白王言。<a id="a-33"></a>闻王子在。<a id="a-34"></a>其最小者。<a id="a-35"></a>今犹未见。<a id="a-36"></a>次第二臣来至王所。<a id="a-37"></a>懊恼啼泣。<a id="a-38"></a>即以王子舍身之事具白王知。<a id="a-39"></a>王及夫人悲不自胜。<a id="a-3A"></a>共至菩萨舍身之地。<a id="a-3B"></a>见其遗骨随处交横。<a id="a-3C"></a>闷绝投地都无所知。<a id="a-3D"></a>以水遍洒而得惺悟。<a id="a-3E"></a>是时夫人头发蓬乱宛转于地。<a id="a-3F"></a>如鱼处陆。<a id="a-3G"></a>若牛失犊。<a id="a-3H"></a>及王二子悲哀号哭。<a id="a-3I"></a>共收菩萨遗身舍利。<a id="a-3J"></a>为作供养置宝塔中。<a id="a-3K"></a>阿难当知。<a id="a-3L"></a>此即是彼萨埵舍利。<a id="a-3M"></a>我于尔时。<a id="a-3N"></a>虽具烦恼贪嗔痴等。<a id="a-3O"></a>能于地狱饿鬼傍生恶趣之中。<a id="a-3P"></a>随缘救济令得出离。<a id="a-3Q"></a>何况今时烦恼都尽无复余习。<a id="a-3R"></a>号天人师具一切智。<a id="a-3S"></a>而不能为一一众生于险难中代受众苦。<a id="a-3T"></a>佛告阿难。<a id="a-3U"></a>往昔王子摩诃萨埵。<a id="a-3V"></a>岂异人乎。<a id="a-3W"></a>今此会中我身是也。<a id="a-3X"></a>昔国王者今净饭父王是也。<a id="a-3Y"></a>昔后妃者摩耶夫人是也。<a id="a-3Z"></a>昔长子者弥勒是也。<a id="a-3a"></a>昔次子者文殊是也。<a id="a-3b"></a>昔彼虎者今姨母是也。<a id="a-3c"></a>七虎子者大目干连舍利弗五比丘是也。<a id="a-3d"></a>尔时世尊说是往昔因缘之时。<a id="a-3e"></a>无量阿僧祇人天大众。<a id="a-3f"></a>皆悉悲喜。<a id="a-3g"></a>同发阿耨多罗三藐三菩提心。<a id="a-3h"></a>先所涌出七宝妙塔。<a id="a-3i"></a>佛摄神力忽然不现。</p>
  <p data-pb></p>
  <h2 id="a3j">尸毗王救鸽命缘起第二</h2>
  <p id="a3k">佛告诸比丘。<a id="a-3l"></a>我念往昔无量阿僧祇劫。<a id="a-3m"></a>阎浮提中有大国王。<a id="a-3n"></a>名曰尸毗。<a id="a-3o"></a>所都之城号提婆底。<a id="a-3p"></a>地唯沃壤人多丰乐。<a id="a-3q"></a>统领八万四千小国。<a id="a-3r"></a>后妃采女其数二万。<a id="a-3s"></a>太子五百。<a id="a-3t"></a>臣佐一万。<a id="a-3u"></a>王蕴慈行仁恕和平。<a id="a-3v"></a>爱念庶民犹如赤子。<a id="a-3w"></a>是时三十三天帝释天主。<a id="a-3x"></a>五衰相貌虑将退堕。<a id="a-3y"></a>彼有近臣毗首天子。<a id="a-3z"></a>见是事已白天主言。<a id="a-40"></a>何故尊仪忽有愁色。<a id="a-41"></a>帝释谓言。<a id="a-42"></a>吾将逝矣。<a id="a-43"></a>思念世间佛法已灭。<a id="a-44"></a>诸大菩萨不复出现。<a id="a-45"></a>我心不知何所归趣。<a id="a-46"></a>时毗首天复白天主。<a id="a-47"></a>今阎浮提有尸毗王。<a id="a-48"></a>志固精进乐求佛道。<a id="a-49"></a>当往归投必脱是难。<a id="a-4A"></a>天帝闻已审为实不。<a id="a-4B"></a>若是菩萨今当试之。<a id="a-4C"></a>乃遣毗首变为一鸽。<a id="a-4D"></a>我化作鹰。<a id="a-4E"></a>逐至王所。<a id="a-4F"></a>求彼救护可验其诚。<a id="a-4G"></a>毗首白言。<a id="a-4H"></a>今于菩萨正应供养。<a id="a-4I"></a>不宜加苦。<a id="a-4J"></a>无以难事而逼恼也。<a id="a-4K"></a>时天帝释而说偈曰。</p>
  <p id="a4L">我本非恶意　　如火试真金</p>
  <p id="a4M">以此验菩萨　　知为真实不</p>
  <p id="a4N">说是偈已。<a id="a-4O"></a>毗首天子。<a id="a-4P"></a>化为一鸽。<a id="a-4Q"></a>帝释作鹰。<a id="a-4R"></a>急逐于后。<a id="a-4S"></a>将为搏取。<a id="a-4T"></a>鸽甚惶怖。<a id="a-4U"></a>飞王腋下求藏避处。<a id="a-4V"></a>鹰立王前乃作人语。<a id="a-4W"></a>今此鸽者是我之食。<a id="a-4X"></a>我甚饥急。<a id="a-4Y"></a>愿王见还。<a id="a-4Z"></a>王曰。<a id="a-4a"></a>吾本誓愿当度一切。<a id="a-4b"></a>鸽来依投终不与汝。<a id="a-4c"></a>鹰言。<a id="a-4d"></a>大王。<a id="a-4e"></a>今者爱念一切。<a id="a-4f"></a>若断我食。<a id="a-4g"></a>命亦不济。<a id="a-4h"></a>王曰。<a id="a-4i"></a>若与余肉汝能食不。<a id="a-4j"></a>鹰言。<a id="a-4k"></a>唯新血肉我乃食之。<a id="a-4l"></a>王自念言。<a id="a-4m"></a>害一救一于理不然。<a id="a-4n"></a>唯以我身可能代彼。<a id="a-4o"></a>其余有命皆自保存。<a id="a-4p"></a>即取利刀自割股肉。<a id="a-4q"></a>持肉与鹰贸此鸽命。<a id="a-4r"></a>鹰言。<a id="a-4s"></a>王为施主。<a id="a-4t"></a>今以身肉。<a id="a-4u"></a>代于鸽者可称令足。<a id="a-4v"></a>王敕取称两头施盘。<a id="a-4w"></a>挂钩中央。<a id="a-4x"></a>使其均等。<a id="a-4y"></a>鸽之与肉。<a id="a-4z"></a>各置一处。<a id="a-50"></a>股肉割尽鸽身尚低。<a id="a-51"></a>以至臂胁身肉都无。<a id="a-52"></a>比其鸽形轻犹未等。<a id="a-53"></a>王自举身。<a id="a-54"></a>欲上称槃。<a id="a-55"></a>力不相接失足堕地。<a id="a-56"></a>闷绝无觉。<a id="a-57"></a>良久乃稣。<a id="a-58"></a>以勇猛力自责其心。<a id="a-59"></a>旷大劫来我为身累。<a id="a-5A"></a>循环六趣备萦万苦。<a id="a-5B"></a>未尝为福利及有情。<a id="a-5C"></a>今正是时何懈怠耶。<a id="a-5D"></a>尔时大王。<a id="a-5E"></a>作是念已。<a id="a-5F"></a>自强起立置身盘上。<a id="a-5G"></a>心生喜足。<a id="a-5H"></a>得未曾有。<a id="a-5I"></a>是时大地六种震动。<a id="a-5J"></a>诸天宫殿皆悉倾摇。<a id="a-5K"></a>色界诸天住空称赞。<a id="a-5L"></a>见此菩萨难行苦行。<a id="a-5M"></a>各各悲感泪下如雨。<a id="a-5N"></a>复雨天华而伸供养。<a id="a-5O"></a>时天帝等复还本形。<a id="a-5P"></a>住立王前作如是说。<a id="a-5Q"></a>王修苦行功德难量。<a id="a-5R"></a>为希轮王释梵之位。<a id="a-5S"></a>于三界中欲何所作。<a id="a-5T"></a>王即答曰。<a id="a-5U"></a>我所愿者不须世间尊荣之报。<a id="a-5V"></a>以此善根誓求佛道。<a id="a-5W"></a>天帝复言。<a id="a-5X"></a>王今此身痛彻骨髓。<a id="a-5Y"></a>宁有悔不。<a id="a-5Z"></a>王曰。<a id="a-5a"></a>弗也。<a id="a-5b"></a>我观汝身甚大艰苦。<a id="a-5c"></a>自云无悔。<a id="a-5d"></a>以何表明王乃誓曰。<a id="a-5e"></a>我从举心迄至于此。<a id="a-5f"></a>无有少悔如毛发许。<a id="a-5g"></a>若我所求决定成佛真实不虚得如愿者。<a id="a-5h"></a>令吾肢体即当平复。<a id="a-5i"></a>作此誓已顷得如故。<a id="a-5j"></a>诸天世人赞言希有。<a id="a-5k"></a>欢喜踊跃不能自胜。<a id="a-5l"></a>佛告大众。<a id="a-5m"></a>往昔之时尸毗王者。<a id="a-5n"></a>岂异人乎。<a id="a-5o"></a>我身是也。<a id="a-5p"></a>时彼众会闻是语已。<a id="a-5q"></a>异口同音咸伸劝请。<a id="a-5r"></a>昔者世尊救度众行不惜躯命为求大法。<a id="a-5s"></a>法海已满。<a id="a-5t"></a>法幢已建。<a id="a-5u"></a>法鼓已击。<a id="a-5v"></a>法炬已然。<a id="a-5w"></a>机熟缘和正得其所。<a id="a-5x"></a>云何舍离一切众生欲入涅槃而不说法。<a id="a-5y"></a>时梵天王称赞如来。<a id="a-5z"></a>为求法故尝舍千头。<a id="a-60"></a>佛受请已即时往趣波罗奈国鹿野苑中三转法轮同观四谛。<a id="a-61"></a>三宝于是出现世间。</p>
  <p data-pb></p>
  <h2 id="a62">如来分卫缘起第三</h2>
  <p id="a63">尔时世尊在摩竭国竹林精舍重阁讲堂。<a id="a-64"></a>与阿难陀着衣持钵入城乞食。<a id="a-65"></a>见有衰老夫妇二人。<a id="a-66"></a>两目失明加复贫悴。<a id="a-67"></a>唯有一子年始七岁。<a id="a-68"></a>常出乞丐以赡其亲。<a id="a-69"></a>或得新好果蓏饮食。<a id="a-6A"></a>先奉父母。<a id="a-6B"></a>有得硬涩残触之物。<a id="a-6C"></a>而自食之。<a id="a-6D"></a>是时阿难念此小儿。<a id="a-6E"></a>虽在幼年而行笃孝。<a id="a-6F"></a>勤意朝夕不失所须。<a id="a-6G"></a>佛分卫讫还归精舍。<a id="a-6H"></a>食毕洗足敷座而坐。<a id="a-6I"></a>为诸大众将演经法。<a id="a-6J"></a>阿难叉手前白佛言。<a id="a-6K"></a>适侍世尊入城分卫。<a id="a-6L"></a>见一小儿将盲父母。<a id="a-6M"></a>往来求乞承顺孝养。<a id="a-6N"></a>日以为常甚为难得。<a id="a-6O"></a>佛言。<a id="a-6P"></a>阿难。<a id="a-6Q"></a>匪惟在家及出家者。<a id="a-6R"></a>皆以孝行而为其先。<a id="a-6S"></a>计其功德不可称量。<a id="a-6T"></a>所以者何。<a id="a-6U"></a>忆念过去无量劫时。<a id="a-6V"></a>我为童子亦年七岁。<a id="a-6W"></a>以孝顺心曾割身肉。<a id="a-6X"></a>以济父母危急之命。<a id="a-6Y"></a>从是以来承此功德。<a id="a-6Z"></a>常为天帝及作人王。<a id="a-6a"></a>直至成佛皆因此福。<a id="a-6b"></a>阿难白佛。<a id="a-6c"></a>愿闻往因活亲之命。<a id="a-6d"></a>其事云何。<a id="a-6e"></a>佛言。<a id="a-6f"></a>阿难。<a id="a-6g"></a>汝当谛听。<a id="a-6h"></a>吾今为汝分别说之。<a id="a-6i"></a>乃往古世。<a id="a-6j"></a>此阎浮提有一大国。<a id="a-6k"></a>名得叉尸罗。<a id="a-6l"></a>时彼国王名曰提婆。<a id="a-6m"></a>有十太子各领一国。<a id="a-6n"></a>其最小者名曰善住。<a id="a-6o"></a>国界康乐人民炽盛。<a id="a-6p"></a>时彼邻境有一恶王名曰罗睺。<a id="a-6q"></a>欲来侵掠。<a id="a-6r"></a>构其凶党举师相攻。<a id="a-6s"></a>时善住王兵力不如。<a id="a-6t"></a>乃奔父国避其祸难。<a id="a-6u"></a>王有爱子其名善生。<a id="a-6v"></a>方在髫龀不忍弃遗。<a id="a-6w"></a>将妇抱儿匆遽出境。<a id="a-6x"></a>一路七日得至家邦。<a id="a-6y"></a>一路荒僻经十四程。<a id="a-6z"></a>勉力而负七日之储。<a id="a-70"></a>登途慞惶误涉迂道。<a id="a-71"></a>方行半路已绝糇粮。<a id="a-72"></a>累日饥羸相顾殆尽。<a id="a-73"></a>王作是念事迫计穷。<a id="a-74"></a>须弃一人可存二命。<a id="a-75"></a>乃谕夫人携儿前进。<a id="a-76"></a>引刃于后欲斫妇身。<a id="a-77"></a>用活幼儿兼以自济。<a id="a-78"></a>善生回顾见父举刀。<a id="a-79"></a>急白王言。<a id="a-7A"></a>勿杀于母。<a id="a-7B"></a>宁割我肉以充其粮。<a id="a-7C"></a>未闻有儿食于母肉。<a id="a-7D"></a>勤诚泣谏母命获全。<a id="a-7E"></a>是时善生乃白王言。<a id="a-7F"></a>愿将身肉以救二亲。<a id="a-7G"></a>若割肉时勿令顿尽。<a id="a-7H"></a>渐可取食得延数程。<a id="a-7I"></a>若命绝者肉当臭烂。<a id="a-7J"></a>必为所弃于事无成。<a id="a-7K"></a>是时父母谓善生曰。<a id="a-7L"></a>今为罪行非予本心。<a id="a-7M"></a>何忍举刀亲割汝肉。<a id="a-7N"></a>于是王子先持利刀。<a id="a-7O"></a>自割身肉跪而奉之。<a id="a-7P"></a>王与夫人见是事已。<a id="a-7Q"></a>悲啼懊恼久乃能食。<a id="a-7R"></a>经于数朝身肉都尽。<a id="a-7S"></a>未至他国饥急难堪。<a id="a-7T"></a>于骨节间复得少肉。<a id="a-7U"></a>赍之前途用接余命。<a id="a-7V"></a>时善住王及彼夫人。<a id="a-7W"></a>各以善言慰喻其子。<a id="a-7X"></a>聚首哀恋舍之遂行。<a id="a-7Y"></a>尔时王子而作是念。<a id="a-7Z"></a>我以身肉济活亲命。<a id="a-7a"></a>愿达乡国身安泰然。<a id="a-7b"></a>以此善根速获菩提。<a id="a-7c"></a>济度十方一切群品。<a id="a-7d"></a>使离众苦证真常乐。<a id="a-7e"></a>发是愿时三千世界六种震动。<a id="a-7f"></a>欲色诸天悉皆惊愕。<a id="a-7g"></a>即以天眼观于世间。<a id="a-7h"></a>乃见菩萨修是孝行。<a id="a-7i"></a>是诸天子于虚空中。<a id="a-7j"></a>合掌称赞泪堕如雨。<a id="a-7k"></a>时天帝释化作虎狼。<a id="a-7l"></a>试验菩萨欲来吞啖。<a id="a-7m"></a>王子自念。<a id="a-7n"></a>此诸猛兽今来食我。<a id="a-7o"></a>唯有余骨悉皆施之。<a id="a-7p"></a>以欢喜心不生悔恼。<a id="a-7q"></a>是时帝释还复本形。<a id="a-7r"></a>赞王子言。<a id="a-7s"></a>甚为希有。<a id="a-7t"></a>能以身肉济活二亲。<a id="a-7u"></a>如是孝心无能及也。<a id="a-7v"></a>汝须何愿今当说之。<a id="a-7w"></a>我唯志求无上佛道。<a id="a-7x"></a>天帝复言。<a id="a-7y"></a>我今视汝身肉都尽。<a id="a-7z"></a>疲苦难堪。<a id="a-80"></a>得无悔恨于父母耶。<a id="a-81"></a>王子答言。<a id="a-82"></a>若我诚实心无悔恨。<a id="a-83"></a>决定当来得成佛者。<a id="a-84"></a>使我身肉倏然如故。<a id="a-85"></a>作是誓已即得平复。<a id="a-86"></a>时天帝释及诸天人。<a id="a-87"></a>同声赞言。<a id="a-88"></a>善哉善哉。<a id="a-89"></a>佛告阿难。<a id="a-8A"></a>往昔之时善住王者。<a id="a-8B"></a>岂异人乎。<a id="a-8C"></a>今净饭父王是。<a id="a-8D"></a>王夫人者今摩耶夫人是。<a id="a-8E"></a>昔善生王子者则我身是也。</p>
 </body>
</html>