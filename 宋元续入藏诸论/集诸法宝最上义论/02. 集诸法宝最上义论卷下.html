<!doctype html>
<html id="z3IBWDu1Dj" data-ver="475">
 <head>
  <meta charset="utf-8">
  <meta author="善寂菩萨">
  <meta library="龙藏">
  <meta catalog="宋元续入藏诸论">
  <meta period="unknown">
 </head>
 <body>
  <h1 id="a1">集诸法宝最上义论卷下</h1>
  <p id="a2">复次今说生住异灭。<a id="a-3"></a>此之四相刹那刹那有所转故。<a id="a-4"></a>不相应相而无其实。<a id="a-5"></a>于不相应无实相中。<a id="a-6"></a>不可起二分别。<a id="a-7"></a>不可说一时。<a id="a-8"></a>不可说异时。<a id="a-9"></a>一时异时无生起故。<a id="a-A"></a>又不可说无时。<a id="a-B"></a>理相违故。<a id="a-C"></a>若说坏时。<a id="a-D"></a>坏即不生故。<a id="a-E"></a>是故当知。<a id="a-F"></a>生时无住。<a id="a-G"></a>住时亦复而无所得。<a id="a-H"></a>彼无住性。<a id="a-I"></a>云何有灭。<a id="a-J"></a>彼生与住说名为异。<a id="a-K"></a>若本无生云何有住。<a id="a-L"></a>若法无住即云何得。<a id="a-M"></a>以无生故及无住故。<a id="a-N"></a>于何义中而说有灭。<a id="a-O"></a>若法有住于住法中可说异性。<a id="a-P"></a>法既无住何有异性。<a id="a-Q"></a>无异性中不应分别。<a id="a-R"></a>当知异性而非住性。<a id="a-S"></a>实无一性而可分别。<a id="a-T"></a>是故诸相及分别心。<a id="a-U"></a>此为二种。<a id="a-V"></a>若无诸相即无分别。<a id="a-W"></a>若彼诸相若分别心有分别者。<a id="a-X"></a>二俱分别。<a id="a-Y"></a>如实义者无相无分别。<a id="a-Z"></a>生住异灭若有性者。<a id="a-a"></a>于一切时一切处一切法初中后分不可安立。<a id="a-b"></a>若能如是如理思惟者。<a id="a-c"></a>佛说是人名为大智。<a id="a-d"></a>初分中分后分诸性。<a id="a-e"></a>于三分性中实无一性有所生起。<a id="a-f"></a>是故诸法非一性非多性。<a id="a-g"></a>一多中间俱无所得。<a id="a-h"></a>若一切法离一性离多性。<a id="a-i"></a>即常与无常无所分别。<a id="a-j"></a>是故非无常非非无常。<a id="a-k"></a>不应于中起二分别。<a id="a-l"></a>当知初分中分后分。<a id="a-m"></a>不俱时生。<a id="a-n"></a>不俱时有。<a id="a-o"></a>如他人性即自所无。<a id="a-p"></a>若自体性。<a id="a-q"></a>他云何有此中所说自性尚无。<a id="a-r"></a>他性何有。<a id="a-s"></a>是故自亦无性他亦无性。<a id="a-t"></a>当知一切法所行所作不离因性。<a id="a-u"></a>若坏不坏非心所思。<a id="a-v"></a>不可分别。<a id="a-w"></a>初中后分如实思惟。<a id="a-x"></a>皆无为相无别异相。<a id="a-y"></a>不应分别彼彼诸法各各种子彼各各性。<a id="a-z"></a>一一不离智种子生。<a id="a-10"></a>刹那刹那时分转易。<a id="a-11"></a>是故彼彼一切法性。<a id="a-12"></a>云何心能思惟生起。<a id="a-13"></a>一切法中差别事相。<a id="a-14"></a>当知无因亦无差别。<a id="a-15"></a>诸法本来无所造作。<a id="a-16"></a>虽作用相续当何有实。<a id="a-17"></a>是故所知诸法及能知者。<a id="a-18"></a>是二于刹那中不能和合。<a id="a-19"></a>彼如是性实无能取。<a id="a-1A"></a>是中无所有亦无所得。<a id="a-1B"></a>当观诸法生已即坏。<a id="a-1C"></a>若法不坏即非生法。<a id="a-1D"></a>以法坏故而无所得。<a id="a-1E"></a>彼不坏者是常住性。<a id="a-1F"></a>即常住性彼亦复离。<a id="a-1G"></a>即离之言是中亦离。<a id="a-1H"></a>若如是知。<a id="a-1I"></a>即了诸法彼差别性。<a id="a-1J"></a>是常住因。<a id="a-1K"></a>无差别性亦复如是。<a id="a-1L"></a>诸有为法即生即灭。<a id="a-1M"></a>故名无住。<a id="a-1N"></a>若有住者应有所得。<a id="a-1O"></a>以无住相无所得故。<a id="a-1P"></a>彼无住法是故相应。<a id="a-1Q"></a>一切行中诸差别行。<a id="a-1R"></a>若彼彼性有所得者。<a id="a-1S"></a>于无差别行云何对治。<a id="a-1T"></a>是故差别行中无性可生。</p>
  <p id="a1U">复次当知。<a id="a-1V"></a>眼等诸识有现量性。<a id="a-1W"></a>大牟尼师亲所宣说。<a id="a-1X"></a>若离现量性别取量非量者。<a id="a-1Y"></a>彼于此中当云何得。<a id="a-1Z"></a>世间所有先所作事皆无所依。<a id="a-1a"></a>如诸所作无作用性。<a id="a-1b"></a>若彼如是诸现前事。<a id="a-1c"></a>如其现前亦无所成。<a id="a-1d"></a>是中若有所行及非所行。<a id="a-1e"></a>即诸作用义皆相违。<a id="a-1f"></a>是故一切无实作事皆如虚空。<a id="a-1g"></a>常与无常俱不可执。<a id="a-1h"></a>当知诸法皆从缘生。<a id="a-1i"></a>虽生亦无少法可得。<a id="a-1j"></a>缘如幻故所生如幻。<a id="a-1k"></a>即彼如是出生诸法。<a id="a-1l"></a>以是义故。<a id="a-1m"></a>诸法无性亦非无性。<a id="a-1n"></a>此如是义。<a id="a-1o"></a>正等正觉如实宣说。<a id="a-1p"></a>当知一切法无著无碍。<a id="a-1q"></a>于大乘中此真实说。<a id="a-1r"></a>如是了知。<a id="a-1s"></a>即菩提心本来平等。<a id="a-1t"></a>十方三世一切如来。<a id="a-1u"></a>如实知故出生方便。<a id="a-1v"></a>宣说一切甚深法门。<a id="a-1w"></a>如其所应名言分别。<a id="a-1x"></a>是故各各宣说表示出生诸法。<a id="a-1y"></a>所谓彼彼法是四谛法。<a id="a-1z"></a>彼彼法是唯识法。<a id="a-20"></a>虽有所说而常真实。<a id="a-21"></a>彼彼诸法皆悉如幻。<a id="a-22"></a>由如幻故不可寻不可伺。<a id="a-23"></a>不可知无表示无摄藏。<a id="a-24"></a>若离如是等即知法真实。<a id="a-25"></a>以知真实故而菩提心速得解脱。<a id="a-26"></a>若菩提心如是解脱即诸佛亦然。<a id="a-27"></a>众生亦然。<a id="a-28"></a>生死亦然。<a id="a-29"></a>涅盘亦然。<a id="a-2A"></a>法界亦然。<a id="a-2B"></a>是故佛与众生二俱平等。<a id="a-2C"></a>生死涅盘亦复平等。<a id="a-2D"></a>若于此中如是如实了知是义。<a id="a-2E"></a>佛说此为诸佛菩提。<a id="a-2F"></a>乃于一切所行所作悉能成办。<a id="a-2G"></a>此所说义是第一义。<a id="a-2H"></a>离此无别有第一义。<a id="a-2I"></a>此第一义摄一切法。<a id="a-2J"></a>是不思议真实语行。<a id="a-2K"></a>离有离无。<a id="a-2L"></a>非智非愚。<a id="a-2M"></a>非少非多。<a id="a-2N"></a>无相无性。<a id="a-2O"></a>无所照达。<a id="a-2P"></a>智不可知。<a id="a-2Q"></a>识不可识。<a id="a-2R"></a>不即自性不离自性。<a id="a-2S"></a>无取无舍离取舍相。<a id="a-2T"></a>从如实智之所出生。<a id="a-2U"></a>随所出生。<a id="a-2V"></a>随所言说。<a id="a-2W"></a>无取相无摄藏。<a id="a-2X"></a>非心所思。<a id="a-2Y"></a>不可知故。<a id="a-2Z"></a>非眼所见。<a id="a-2a"></a>不可见故。<a id="a-2b"></a>何以故。<a id="a-2c"></a>心无自性故。<a id="a-2d"></a>由心无自性即一切法无自无他。<a id="a-2e"></a>以无自他二种差别。<a id="a-2f"></a>即一切法自性相应。<a id="a-2g"></a>无生无灭。<a id="a-2h"></a>无集无散。<a id="a-2i"></a>非智非愚。<a id="a-2j"></a>无有少法。<a id="a-2k"></a>有所表示。<a id="a-2l"></a>有所照达。<a id="a-2m"></a>当知彼彼菩提种子。<a id="a-2n"></a>而彼彼相为表了故。<a id="a-2o"></a>若能于彼彼相观无我者。<a id="a-2p"></a>菩提种子亦无所生。<a id="a-2q"></a>诸菩萨摩诃萨自性真实。<a id="a-2r"></a>以善方便出现世间。<a id="a-2s"></a>起大悲心示有所证。<a id="a-2t"></a>而诸菩萨自性真实无生无灭。<a id="a-2u"></a>当知识法远离疑惑。<a id="a-2v"></a>无有少法而可生起。<a id="a-2w"></a>我我所空。<a id="a-2x"></a>而无有相显了表示。<a id="a-2y"></a>识相光明而无自性。<a id="a-2z"></a>然光明性彼性自常。<a id="a-30"></a>是故我相性者无有光明。<a id="a-31"></a>无光明中云何可说有光明相。<a id="a-32"></a>如诸光明而能破暗。<a id="a-33"></a>然暗与明不近不合。<a id="a-34"></a>不近故明何能破。<a id="a-35"></a>不合故暗何所破。<a id="a-36"></a>若明暗相远又俱无所得。<a id="a-37"></a>是故当知。<a id="a-38"></a>明能破暗不即不离。<a id="a-39"></a>不可于中定实分别。<a id="a-3A"></a>暗虽有破无能破法。<a id="a-3B"></a>彼能破法无别分量。<a id="a-3C"></a>何以故。<a id="a-3D"></a>破名无住故。<a id="a-3E"></a>由此应知。<a id="a-3F"></a>彼一切法因缘和合而有所生。<a id="a-3G"></a>以缘生故如幻而成。<a id="a-3H"></a>如幻法中彼痴暗等亦非烦恼。<a id="a-3I"></a>但为智障而不了故离识分别。<a id="a-3J"></a>亦非光明有所生起。<a id="a-3K"></a>是二实性俱无分别。<a id="a-3L"></a>此中见边而实无得。</p>
  <p id="a3M">复次当知。<a id="a-3N"></a>触作意受想思欲胜解念定慧。<a id="a-3O"></a>如是等心所有法。<a id="a-3P"></a>彼彼皆是菩提之相。<a id="a-3Q"></a>而彼一一自性清净。<a id="a-3R"></a>若或有法非菩提相者而于自体理不相应。<a id="a-3S"></a>当如虚空自性清净。<a id="a-3T"></a>而彼智性亦然清净。<a id="a-3U"></a>若知我相实无所有。<a id="a-3V"></a>即彼识心亦复无生。<a id="a-3W"></a>若识无生者彼一切法当云何有。<a id="a-3X"></a>是故应知。<a id="a-3Y"></a>诸法皆从真实所生。<a id="a-3Z"></a>诸法因缘和合即生。<a id="a-3a"></a>虽生无实而无所有。<a id="a-3b"></a>诸法如幻。<a id="a-3c"></a>识心如幻。<a id="a-3d"></a>缘亦如幻。<a id="a-3e"></a>由如是故识从缘生。<a id="a-3f"></a>当知智性亦复如幻。<a id="a-3g"></a>无所分别无所了知。<a id="a-3h"></a>诸法自相非智所知。<a id="a-3i"></a>但有言说皆不相应。<a id="a-3j"></a>此中若能离诸分别。<a id="a-3k"></a>若生若灭皆悉远离。<a id="a-3l"></a>缘生如幻。<a id="a-3m"></a>所生亦如幻。<a id="a-3n"></a>云何如幻中而实有生。<a id="a-3o"></a>当知识心彼如幻故智亦如幻。<a id="a-3p"></a>智如幻故所知亦如幻。<a id="a-3q"></a>智与所知俱如幻故生法亦然。<a id="a-3r"></a>生法如幻故诸法亦然。<a id="a-3s"></a>如人见彼幻所作象。<a id="a-3t"></a>如其所生即有三事。<a id="a-3u"></a>世间诸行亦复如是。<a id="a-3v"></a>如其所生。<a id="a-3w"></a>亦有三事。<a id="a-3x"></a>若于此心有所见者。<a id="a-3y"></a>即有言说及所作事。<a id="a-3z"></a>若了无心即无所思。<a id="a-40"></a>无心无思。<a id="a-41"></a>法云何有。<a id="a-42"></a>若有我相及有我所可说有见。<a id="a-43"></a>无我我所当云何见。<a id="a-44"></a>彼菩提相亦云何证。<a id="a-45"></a>此无我相如是应知。<a id="a-46"></a>一切幻法而无所有。<a id="a-47"></a>如幻所现说名为有。<a id="a-48"></a>有性无性彼自性性。<a id="a-49"></a>此性无著一切处现。<a id="a-4A"></a>若法是有即不应无。<a id="a-4B"></a>此有亦复现前无体。<a id="a-4C"></a>若法是无即不应有。<a id="a-4D"></a>此无亦复现前有实。<a id="a-4E"></a>是故无生亦无摄藏。<a id="a-4F"></a>由此应知。<a id="a-4G"></a>若法言有不如是有。<a id="a-4H"></a>若不如是有即应是无。<a id="a-4I"></a>此中言有又不可定记。<a id="a-4J"></a>法界自性应如是说。<a id="a-4K"></a>若诸色法是实有体于第一义然无所有。<a id="a-4L"></a>是故此中诸所作事。<a id="a-4M"></a>皆从幻化分别起故。<a id="a-4N"></a>若法有性若法无性。<a id="a-4O"></a>本自如是。<a id="a-4P"></a>若非有性若非无性亦复如是。<a id="a-4Q"></a>有性无性自性相应。<a id="a-4R"></a>性与无性非心分别。<a id="a-4S"></a>若有说言诸法是一一无自性。<a id="a-4T"></a>若有说言诸法是异异无自性。<a id="a-4U"></a>一切法中无自性性说不可得。<a id="a-4V"></a>所有诸佛随三世转。<a id="a-4W"></a>普令世间一切众生尽得解脱。<a id="a-4X"></a>而诸佛界无增长因。<a id="a-4Y"></a>彼彼亦复无增长性。<a id="a-4Z"></a>真实性中诸佛常有。<a id="a-4a"></a>当知一切法四种分别。<a id="a-4b"></a>所谓若有若无是二非二。<a id="a-4c"></a>世间如幻心亦如幻。<a id="a-4d"></a>云何无说而有所说。<a id="a-4e"></a>一切法空离诸所著。<a id="a-4f"></a>空亦不离彼真如性。<a id="a-4g"></a>是中不应戏论分别。<a id="a-4h"></a>以是义故诸法无性。<a id="a-4i"></a>应如是说。<a id="a-4j"></a>当知诸佛正等正觉。<a id="a-4k"></a>非性非无性。<a id="a-4l"></a>性与无性皆离着故。<a id="a-4m"></a>此即非空亦非不空。<a id="a-4n"></a>空有中间亦无所立。<a id="a-4o"></a>是故一切法无生无性。<a id="a-4p"></a>以无生无性故随诸有相处处表示。<a id="a-4q"></a>然其执相义无所得。<a id="a-4r"></a>无实取性。<a id="a-4s"></a>是即真实。<a id="a-4t"></a>诸法无生亦复无灭。<a id="a-4u"></a>彼一切法皆同一相。<a id="a-4v"></a>此中如是同一相故。<a id="a-4w"></a>即一切法无染无净。<a id="a-4x"></a>若言诸法有生有灭。<a id="a-4y"></a>当知皆从烦恼种子虚妄生起。<a id="a-4z"></a>若说诸法为无生者。<a id="a-50"></a>彼说名为断见增语。<a id="a-51"></a>若说诸法为无灭者。<a id="a-52"></a>彼说名为常见增语。<a id="a-53"></a>是故应知诸法离言。<a id="a-54"></a>不可说生不可说灭。<a id="a-55"></a>一切法中若生若灭。<a id="a-56"></a>实无少法而有所得。<a id="a-57"></a>若能离彼二种增语。<a id="a-58"></a>即一切法非断非常。<a id="a-59"></a>有性无性性自真实。<a id="a-5A"></a>此中无有少法是所得相。<a id="a-5B"></a>无有一事而实可转。<a id="a-5C"></a>诸法虽生而无所有。<a id="a-5D"></a>是中亦复无实境界。<a id="a-5E"></a>智如虚空离诸有相。<a id="a-5F"></a>智与虚空皆悉平等。<a id="a-5G"></a>当知一切差别分别为烦恼网碍清净性。<a id="a-5H"></a>真如无相离诸所缘。<a id="a-5I"></a>自性清净有大光明。<a id="a-5J"></a>是故当知。<a id="a-5K"></a>诸佛世尊本真如性。<a id="a-5L"></a>是为佛宝。<a id="a-5M"></a>以清净因示清净法。<a id="a-5N"></a>开生正解自性任持。<a id="a-5O"></a>是为法宝。<a id="a-5P"></a>指真实道自体相应。<a id="a-5Q"></a>是为僧宝。<a id="a-5R"></a>如是三宝皆无为相。<a id="a-5S"></a>非蕴等法。<a id="a-5T"></a>无所集无所有。<a id="a-5U"></a>无有相无分别。<a id="a-5V"></a>是故诸佛世尊住胜义谛。<a id="a-5W"></a>从如实道如实而来。<a id="a-5X"></a>故名如来。<a id="a-5Y"></a>如实了知无我等法。<a id="a-5Z"></a>是故现诸色相及功德法。<a id="a-5a"></a>从初发心修诸胜行得不退转。<a id="a-5b"></a>乃至最后一生补处成等正觉。<a id="a-5c"></a>此所因者。<a id="a-5d"></a>从无垢真如现诸佛身。<a id="a-5e"></a>此所现身是方便生。<a id="a-5f"></a>宣说诸法然无说相。<a id="a-5g"></a>何以故。<a id="a-5h"></a>无性无所有故。<a id="a-5i"></a>识心清净。<a id="a-5j"></a>是识即有诸所作事亦如是现。<a id="a-5k"></a>虽现无取而亦无说。<a id="a-5l"></a>以胜义谛不可取不可说故。<a id="a-5m"></a>即此无取及无说。<a id="a-5n"></a>性体自真实亦不可说。<a id="a-5o"></a>以不可说即无分别。<a id="a-5p"></a>无分别性是胜义谛。<a id="a-5q"></a>于胜义谛中随事分别所有所有诸法声。<a id="a-5r"></a>如是如是诸法说彼彼诸法无说相。<a id="a-5s"></a>诸法法性皆平等。<a id="a-5t"></a>诸法无我亦无自性。<a id="a-5u"></a>有性无性彼彼自性离有离无。<a id="a-5v"></a>而不可取亦不可说。<a id="a-5w"></a>此中如是若有若无。<a id="a-5x"></a>语义甚深离相而说。<a id="a-5y"></a>诸法无证相。<a id="a-5z"></a>此名正等觉。<a id="a-60"></a>诸法离说相。<a id="a-61"></a>是名真实说。<a id="a-62"></a>无生亦无灭。<a id="a-63"></a>诸法甚深义。<a id="a-64"></a>各各诸境界。<a id="a-65"></a>无我而无转。<a id="a-66"></a>外法不可转。<a id="a-67"></a>外法不可取。<a id="a-68"></a>施戒等诸法虽说而无相。<a id="a-69"></a>是故于一切法无所取相。<a id="a-6A"></a>即无所著。<a id="a-6B"></a>此中亦复无别作用。<a id="a-6C"></a>设有所作事亦说名为空。<a id="a-6D"></a>作用空故无实行相。<a id="a-6E"></a>无实行相中法无增无减。<a id="a-6F"></a>若于诸法虚妄分别。<a id="a-6G"></a>当知彼心执相中转。<a id="a-6H"></a>起彼心故。<a id="a-6I"></a>是愚痴者着烦恼性彼非解脱。<a id="a-6J"></a>若不起彼虚妄分别。<a id="a-6K"></a>诸所作事皆悉寂静。<a id="a-6L"></a>彼能如实而得解脱。<a id="a-6M"></a>无分别故心性常寂。<a id="a-6N"></a>是故诸法从缘而生。<a id="a-6O"></a>虽有所生说名为空。<a id="a-6P"></a>当观自法而无有相。<a id="a-6Q"></a>正等正觉作如是说。<a id="a-6R"></a>当知诸法无集无散无自无他。<a id="a-6S"></a>无有小法取相可得。<a id="a-6T"></a>如初亦如后初后相应。<a id="a-6U"></a>而彼真如性光明照。<a id="a-6V"></a>若能照达彼真如性。<a id="a-6W"></a>诸法缘生现而无碍。<a id="a-6X"></a>如幻所生亦如是说。<a id="a-6Y"></a>此所宣说大乘出生。<a id="a-6Z"></a>当知一切法若生若灭。<a id="a-6a"></a>非寻伺道而能知故。<a id="a-6b"></a>何以故。<a id="a-6c"></a>诸语义边无所著故。<a id="a-6d"></a>彼真实性不可知故。<a id="a-6e"></a>是故现前无所取着。<a id="a-6f"></a>智者如实离诸言说。<a id="a-6g"></a>彼分别心说名为网。<a id="a-6h"></a>离分别故即得解脱。<a id="a-6i"></a>彼解脱心如空平等。<a id="a-6j"></a>如是所说是甚深法。<a id="a-6k"></a>若于此中如实信解。<a id="a-6l"></a>是大智者。<a id="a-6m"></a>彼信解心与三界等。<a id="a-6n"></a>是心清净离诸尘垢。<a id="a-6o"></a>复能远离一切染着。<a id="a-6p"></a>即于诸法无取无舍。<a id="a-6q"></a>一切执着愚痴皆悉远离。<a id="a-6r"></a>彼能获得十种自在。<a id="a-6s"></a>彼于自法觉了实性。<a id="a-6t"></a>无自性中亦无所住。<a id="a-6u"></a>于诸法中如实信解。<a id="a-6v"></a>如所信解如实而住。<a id="a-6w"></a>譬如虚空周遍无缺。<a id="a-6x"></a>彼一切法圆满出生亦复如是。<a id="a-6y"></a>是法平等普遍一切。<a id="a-6z"></a>是中无法若来若去。<a id="a-70"></a>无来去故诸法现前。<a id="a-71"></a>知是义者通达佛教。<a id="a-72"></a>一切生法悉无所著。<a id="a-73"></a>异此亦复无别有法。<a id="a-74"></a>此是大乘诸法要道。<a id="a-75"></a>最上甚深如实而转。<a id="a-76"></a>识心净故一切无著。<a id="a-77"></a>与一切法理不相违。<a id="a-78"></a>是故当知。<a id="a-79"></a>一切执心尽处有法。<a id="a-7A"></a>彼法甚深非智所观。<a id="a-7B"></a>非所了知。<a id="a-7C"></a>有无二处俱不可立。<a id="a-7D"></a>以是义故。<a id="a-7E"></a>诸佛菩提无能证者。<a id="a-7F"></a>无所证处。<a id="a-7G"></a>菩提法中无所安立。<a id="a-7H"></a>若能如实证自佛者。<a id="a-7I"></a>与一切法而自相应。<a id="a-7J"></a>诸法无因亦无所作。<a id="a-7K"></a>诸愚痴者思惟分别。<a id="a-7L"></a>若执无因又复不能集诸福事。<a id="a-7M"></a>起染着心感恶趣报。<a id="a-7N"></a>是故智者。<a id="a-7O"></a>于此甚深微妙法中。<a id="a-7P"></a>如实信解尊重恭敬。<a id="a-7Q"></a>即得无量最上福聚。<a id="a-7R"></a>是名真实修大乘者。<a id="a-7S"></a>是故若人觉了此道。<a id="a-7T"></a>是如实道。<a id="a-7U"></a>是无著道。<a id="a-7V"></a>最上最胜。<a id="a-7W"></a>而能发生清净信者。<a id="a-7X"></a>诸佛称赞。<a id="a-7Y"></a>有诸无智邪见外道。<a id="a-7Z"></a>不能舍彼诸执着心。<a id="a-7a"></a>此甚深法不应为说。<a id="a-7b"></a>若为说者理不相应。</p>
  <p id="a7c">我所称赞最上法　　初中后善理相应</p>
  <p id="a7d">总摄最上真实句　　甚深微妙不思议</p>
  <p id="a7e">集诸功德量无边　　普施一切众生界</p>
 </body>
</html>