<!doctype html>
<html id="z3IBVon15l" data-ver="1369">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第六</h1>
  <h2 id="a2">辩本事品第一之六</h2>
  <p id="a3">如是已说得成就等。<a id="a-4"></a>十八界中。<a id="a-5"></a>几内几外。<a id="a-6"></a>颂曰。</p>
  <p id="a7">内十二眼等　　色等六为外</p>
  <p id="a8">论曰。<a id="a-9"></a>六根六识十二名内。<a id="a-A"></a>外谓所余色等六境。<a id="a-B"></a>我依名内。<a id="a-C"></a>外谓此余。<a id="a-D"></a>我体既无。<a id="a-E"></a>内外何有。<a id="a-F"></a>非无净戒有净戒依。<a id="a-G"></a>经主此中作如是释。<a id="a-H"></a>我执依止故假说心为我。<a id="a-I"></a>故契经说。</p>
  <p id="aJ">由善调伏我　　智者得生天</p>
  <p id="aK">世尊余处说调伏心。<a id="a-L"></a>如契经言。</p>
  <p id="aM">应善调伏心　　心调能引乐</p>
  <p id="aN">故但于心假说为我。<a id="a-O"></a>眼等为此所依亲近。<a id="a-P"></a>故说名内。<a id="a-Q"></a>色等为此所缘疏远。<a id="a-R"></a>故名为外。<a id="a-S"></a>若尔六识应不名内。<a id="a-T"></a>未至意位。<a id="a-U"></a>非心依故。<a id="a-V"></a>至意位时不失六识界。<a id="a-W"></a>未至意位亦非越意相。<a id="a-X"></a>若异此者。<a id="a-Y"></a>意界唯应在过去世六识唯在现在未来。<a id="a-Z"></a>便违自宗许十八界皆通三世。<a id="a-a"></a>又若未来现在六识。<a id="a-b"></a>无意界相。<a id="a-c"></a>设至过去意界位中。<a id="a-d"></a>亦应不立。<a id="a-e"></a>相于三世无改易故。<a id="a-f"></a>此释不然。<a id="a-g"></a>今且应说。<a id="a-h"></a>何缘一生一住一灭及一果等心心所中。<a id="a-i"></a>说心名内。<a id="a-j"></a>心所为外。<a id="a-k"></a>岂不心所依假我心。<a id="a-l"></a>是能依性。<a id="a-m"></a>对彼所依。<a id="a-n"></a>极亲近故。<a id="a-o"></a>转应名内。<a id="a-p"></a>又非眼等与眼识等常为所依。<a id="a-q"></a>未曾有心。<a id="a-r"></a>不与心所为所依性。<a id="a-s"></a>故唯心所。<a id="a-t"></a>应名为内。<a id="a-u"></a>或复此中有何殊理。<a id="a-v"></a>与假我心为所依者。<a id="a-w"></a>立之为内。<a id="a-x"></a>不立能依。<a id="a-y"></a>故彼所言。<a id="a-z"></a>无深理趣。<a id="a-10"></a>又心少分。<a id="a-11"></a>是我执依。<a id="a-12"></a>一切心依。<a id="a-13"></a>皆名为内。<a id="a-14"></a>由此不应作如是释。<a id="a-15"></a>我执依止。<a id="a-16"></a>故假说心为我。<a id="a-17"></a>又少分心。<a id="a-18"></a>贪等依故。<a id="a-19"></a>应一切心皆成染污。<a id="a-1A"></a>或少分心。<a id="a-1B"></a>寻伺依故。<a id="a-1C"></a>一切应成有寻有伺。<a id="a-1D"></a>此既不尔。<a id="a-1E"></a>彼云何然。<a id="a-1F"></a>差别因缘不可得故。<a id="a-1G"></a>又彼何能遮心所等我执依性。<a id="a-1H"></a>以有身见缘五取蕴为境界故。<a id="a-1I"></a>是故彼释理定不然。<a id="a-1J"></a>若尔何缘说心为我。<a id="a-1K"></a>恒于自境自在行故。<a id="a-1L"></a>我谓于自境常自在行。<a id="a-1M"></a>心曾无有时不行自境。<a id="a-1N"></a>故一切心。<a id="a-1O"></a>皆名为我。<a id="a-1P"></a>非诸心所亦得我名。<a id="a-1Q"></a>意为上首故。<a id="a-1R"></a>经说独行故。<a id="a-1S"></a>彼要依心能行境故。<a id="a-1T"></a>如诸心所。<a id="a-1U"></a>虽亦调伏。<a id="a-1V"></a>而但就胜说调伏心。<a id="a-1W"></a>说我亦然。<a id="a-1X"></a>唯心非所。<a id="a-1Y"></a>若法与此似我之心。<a id="a-1Z"></a>为不共益。<a id="a-1a"></a>彼名为内。<a id="a-1b"></a>与此相违余法名外。<a id="a-1c"></a>故诸心所无成内失。<a id="a-1d"></a>又诸心所。<a id="a-1e"></a>虽复与心一生住等。<a id="a-1f"></a>而心望心。<a id="a-1g"></a>独名为内。<a id="a-1h"></a>非心所者。<a id="a-1i"></a>同异类心。<a id="a-1j"></a>展转相望。<a id="a-1k"></a>为所依性。<a id="a-1l"></a>皆不舍故。<a id="a-1m"></a>诸心所法。<a id="a-1n"></a>异类望心。<a id="a-1o"></a>必定舍离能依性故。<a id="a-1p"></a>谓若善心。<a id="a-1q"></a>望善染污及无记心。<a id="a-1r"></a>为所依性。<a id="a-1s"></a>皆不舍离。<a id="a-1t"></a>染污无记心亦如是。<a id="a-1u"></a>若善心所望彼染污及无记心。<a id="a-1v"></a>舍能依性。<a id="a-1w"></a>染污无记望余亦尔。<a id="a-1x"></a>故心望心为所依性。<a id="a-1y"></a>无相简隔。<a id="a-1z"></a>得名为内。<a id="a-20"></a>心所望心。<a id="a-21"></a>为能依性。<a id="a-22"></a>有相简隔。<a id="a-23"></a>不得内名。<a id="a-24"></a>又诸心所。<a id="a-25"></a>望同类心。<a id="a-26"></a>为能依性。<a id="a-27"></a>或多或少。<a id="a-28"></a>心为所依。<a id="a-29"></a>则不如是由此内名在心非所。<a id="a-2A"></a>若尔大法应受内名。<a id="a-2B"></a>不尔心所朋类坏故。<a id="a-2C"></a>如异生中不堕法者。<a id="a-2D"></a>复有余师。<a id="a-2E"></a>依训词理以释内名。<a id="a-2F"></a>谓我于彼有增上用。<a id="a-2G"></a>故名为内。<a id="a-2H"></a>我谓自体。<a id="a-2I"></a>于所余法。<a id="a-2J"></a>有增上用。<a id="a-2K"></a>如彼大德鸠摩逻多说如是颂。</p>
  <p id="a2L">若爪指舌端　　无别增上用</p>
  <p id="a2M">动触尝肴膳　　作用应无差</p>
  <p id="a2N">色香味触。<a id="a-2O"></a>诸色聚中。<a id="a-2P"></a>或唯身根。<a id="a-2Q"></a>有增上用。<a id="a-2R"></a>如是广说。<a id="a-2S"></a>乃至眼根。<a id="a-2T"></a>心亦于余有增上用。<a id="a-2U"></a>是故十二。<a id="a-2V"></a>皆得内名。<a id="a-2W"></a>若尔受等自体差别。<a id="a-2X"></a>亦见于余有增上用。<a id="a-2Y"></a>是则诸法皆应名内。<a id="a-2Z"></a>上座所宗。<a id="a-2a"></a>既一切法皆法处摄。<a id="a-2b"></a>彼宗云何建立内外。<a id="a-2c"></a>彼说如余。<a id="a-2d"></a>云何如余。<a id="a-2e"></a>谓为六识作所依者。<a id="a-2f"></a>建立为内。<a id="a-2g"></a>不为六识作所依者。<a id="a-2h"></a>建立为外。<a id="a-2i"></a>夫所依者。<a id="a-2j"></a>唯有情数亲近不共色等不定。<a id="a-2k"></a>如彼色等。<a id="a-2l"></a>虽复亦有是有情数亲近不共与眼等同。<a id="a-2m"></a>非所依故。<a id="a-2n"></a>而立为外。<a id="a-2o"></a>不立为内。<a id="a-2p"></a>如是眼等虽法处摄。<a id="a-2q"></a>与受等同是所依故。<a id="a-2r"></a>而立为内。<a id="a-2s"></a>不立为外。<a id="a-2t"></a>所余法处。<a id="a-2u"></a>唯名为外。<a id="a-2v"></a>又虽眼等皆通二分。<a id="a-2w"></a>而内外性。<a id="a-2x"></a>互不相违。<a id="a-2y"></a>是故不应执此为难。<a id="a-2z"></a>谓作眼等识所依时。<a id="a-30"></a>立为内性。<a id="a-31"></a>若作意识所缘境时。<a id="a-32"></a>立为外性。<a id="a-33"></a>彼谓如意根是内处摄。<a id="a-34"></a>为意识所缘。<a id="a-35"></a>复外处摄。<a id="a-36"></a>如是所说品类言词。<a id="a-37"></a>皆率己情。<a id="a-38"></a>不能遮过。<a id="a-39"></a>有似比度。<a id="a-3A"></a>无真教理。<a id="a-3B"></a>所以者何。<a id="a-3C"></a>违契经故。<a id="a-3D"></a>如契经说。<a id="a-3E"></a>苾刍当知。<a id="a-3F"></a>法谓外处。<a id="a-3G"></a>是十一处所不摄法。<a id="a-3H"></a>无见无对。<a id="a-3I"></a>且于此经。<a id="a-3J"></a>非一切法皆法处摄。<a id="a-3K"></a>由此经中遮十一处摄法处故。<a id="a-3L"></a>亦非唯彼所执别法名为法处。<a id="a-3M"></a>由此经中非如意处说无色故。<a id="a-3N"></a>彼宗唯执受想思蕴。<a id="a-3O"></a>名别法处。<a id="a-3P"></a>于中无色。<a id="a-3Q"></a>若此经中。<a id="a-3R"></a>依彼别法。<a id="a-3S"></a>说法处者。<a id="a-3T"></a>则应如说无见无对。<a id="a-3U"></a>亦言无色。<a id="a-3V"></a>由是理故。<a id="a-3W"></a>于此经中。<a id="a-3X"></a>再广遮遣异眼等处。<a id="a-3Y"></a>谓是十一处所不摄法。<a id="a-3Z"></a>及无见无对。<a id="a-3a"></a>若色唯有有见有对。<a id="a-3b"></a>更无余色。<a id="a-3c"></a>直欲宣说别法处者。<a id="a-3d"></a>应但说言。<a id="a-3e"></a>法谓外处意处不摄亦是无色。<a id="a-3f"></a>由是已成此别法处十一不摄无见无对。<a id="a-3g"></a>或复应言无见无对意处不摄亦是无色。<a id="a-3h"></a>此中不说无色言故。<a id="a-3i"></a>又遮眼等摄法处故。<a id="a-3j"></a>由此别有法处色成。<a id="a-3k"></a>此色是何。<a id="a-3l"></a>谓无表色。<a id="a-3m"></a>业俱舍中当共思择。<a id="a-3n"></a>云何令他知眼等处。<a id="a-3o"></a>虽为意境。<a id="a-3p"></a>而唯是内。<a id="a-3q"></a>故此经中。<a id="a-3r"></a>遮总数摄及差别性。<a id="a-3s"></a>以显法处。<a id="a-3t"></a>谓佛世尊观未来世。<a id="a-3u"></a>于我生处有称释子。<a id="a-3v"></a>执一切法皆是法处。<a id="a-3w"></a>为遮彼故。<a id="a-3x"></a>显了说言。<a id="a-3y"></a>法处唯此非一切法。<a id="a-3z"></a>是故唯于辨法处相。<a id="a-40"></a>说十一处所不摄言。<a id="a-41"></a>以眼等无展转摄义。<a id="a-42"></a>于眼等处无如是说。<a id="a-43"></a>意识能缘一切法故。<a id="a-44"></a>勿一切法皆法处收。<a id="a-45"></a>故于此中如是遮遣。<a id="a-46"></a>又彼上座。<a id="a-47"></a>复立眼等通内外性。<a id="a-48"></a>定应不成。<a id="a-49"></a>以曾无处说。<a id="a-4A"></a>彼眼等若作眼等识所依时。<a id="a-4B"></a>立为内性。<a id="a-4C"></a>若作意识所缘境时。<a id="a-4D"></a>立为外性。<a id="a-4E"></a>由此即破所引意根。<a id="a-4F"></a>以如眼等曾无说故。<a id="a-4G"></a>如何自号善释难师。<a id="a-4H"></a>而绝未知立同喻法。<a id="a-4I"></a>既能如此何远举意。<a id="a-4J"></a>为成眼根通内外性。<a id="a-4K"></a>只应近举耳为同法。<a id="a-4L"></a>为成耳根通内外性。<a id="a-4M"></a>亦应近举眼为同法。<a id="a-4N"></a>彼上座言。<a id="a-4O"></a>所立眼等通内外性。<a id="a-4P"></a>决定应成。<a id="a-4Q"></a>如世尊说。<a id="a-4R"></a>苾刍当知。<a id="a-4S"></a>诸所有眼或过去或未来或现在。<a id="a-4T"></a>或内或外。<a id="a-4U"></a>乃至广说。<a id="a-4V"></a>意亦如是。<a id="a-4W"></a>若尔便有太过之失。<a id="a-4X"></a>如契经说。<a id="a-4Y"></a>于内身中住循身观。<a id="a-4Z"></a>乃至广说。<a id="a-4a"></a>又如经言。<a id="a-4b"></a>诸所有色。<a id="a-4c"></a>若过去若未来若现在。<a id="a-4d"></a>若内若外。<a id="a-4e"></a>乃至广说。<a id="a-4f"></a>于色等中。<a id="a-4g"></a>既无内性。<a id="a-4h"></a>经不应说。<a id="a-4i"></a>诸所有言。<a id="a-4j"></a>受想行中。<a id="a-4k"></a>如何有内。<a id="a-4l"></a>又先自说。<a id="a-4m"></a>若为六识作所依者。<a id="a-4n"></a>建立为内。<a id="a-4o"></a>既许如是。<a id="a-4p"></a>色等受等。<a id="a-4q"></a>非识所依。<a id="a-4r"></a>应唯名外。<a id="a-4s"></a>经何说内。<a id="a-4t"></a>如色受等。<a id="a-4u"></a>虽说内言。<a id="a-4v"></a>而非内处。<a id="a-4w"></a>唯外处摄。<a id="a-4x"></a>如是眼等。<a id="a-4y"></a>虽说外言。<a id="a-4z"></a>而非法处。<a id="a-50"></a>唯内处摄。<a id="a-51"></a>若尔经言有何意趣。<a id="a-52"></a>此经意趣。<a id="a-53"></a>当共思求。<a id="a-54"></a>汝上所言。<a id="a-55"></a>且不应理。<a id="a-56"></a>我今当释。<a id="a-57"></a>此经意趣。<a id="a-58"></a>谓彼眼等为识所依。<a id="a-59"></a>说名为内。<a id="a-5A"></a>色等所缘说名为外。<a id="a-5B"></a>彼此无诤。<a id="a-5C"></a>又如眼根识所依止。<a id="a-5D"></a>已正当生说名为内。<a id="a-5E"></a>与此相违。<a id="a-5F"></a>说名为外。<a id="a-5G"></a>乃至意根。<a id="a-5H"></a>内外亦尔。<a id="a-5I"></a>若色等境。<a id="a-5J"></a>与识所依。<a id="a-5K"></a>同一身转。<a id="a-5L"></a>说名为内。<a id="a-5M"></a>与此相违。<a id="a-5N"></a>说名为外。<a id="a-5O"></a>如是就处就所依身。<a id="a-5P"></a>建立内外。<a id="a-5Q"></a>不违圣教。<a id="a-5R"></a>随顺法相。<a id="a-5S"></a>是故上座所立眼等。<a id="a-5T"></a>通内外性。<a id="a-5U"></a>定为不成非但不成。<a id="a-5V"></a>相又杂乱。<a id="a-5W"></a>以执眼等作识依缘为内外性。<a id="a-5X"></a>相杂乱故。<a id="a-5Y"></a>谓若意识缘所依意为境起时。<a id="a-5Z"></a>此意当言置在何聚。<a id="a-5a"></a>不应在内意识所缘故。<a id="a-5b"></a>不应在外意识所依故。<a id="a-5c"></a>不应在内外。<a id="a-5d"></a>非经所说故。<a id="a-5e"></a>曾无经说。<a id="a-5f"></a>如是意根。<a id="a-5g"></a>或内或外。<a id="a-5h"></a>或通内外。<a id="a-5i"></a>岂不说有内外心耶。<a id="a-5j"></a>此就依身说为内外。<a id="a-5k"></a>若异此释。<a id="a-5l"></a>应于受等内性不成。<a id="a-5m"></a>又应于心不具三观。<a id="a-5n"></a>于唯外心住循心观。<a id="a-5o"></a>无容有故。<a id="a-5p"></a>彼如是执。<a id="a-5q"></a>心为意识作所缘时。<a id="a-5r"></a>说名为外。<a id="a-5s"></a>此即名内。<a id="a-5t"></a>心常为识作所依故。<a id="a-5u"></a>若许眼等意识缘时。<a id="a-5v"></a>亦唯名内。<a id="a-5w"></a>斯有何失。<a id="a-5x"></a>非彼眼等有时不为自所发识作所依性。<a id="a-5y"></a>如是上座。<a id="a-5z"></a>立内外门。<a id="a-60"></a>违害契经。<a id="a-61"></a>不成相乱。<a id="a-62"></a>唯我阿毗达磨诸大论师所立。<a id="a-63"></a>顺经成就。<a id="a-64"></a>无杂乱失。<a id="a-65"></a>已说内外。<a id="a-66"></a>十八界中。<a id="a-67"></a>几同分几彼同分。<a id="a-68"></a>颂曰。</p>
  <p id="a69">法同分余二　　作不作自业</p>
  <p id="a6A">论曰。<a id="a-6B"></a>法同分者。<a id="a-6C"></a>谓一法界唯是同分。<a id="a-6D"></a>今应先辨境同分相。<a id="a-6E"></a>若境与识定为所缘。<a id="a-6F"></a>且如法界。<a id="a-6G"></a>与彼意识为定所缘。<a id="a-6H"></a>是不共故。<a id="a-6I"></a>识于其中已生生法。<a id="a-6J"></a>此所缘境。<a id="a-6K"></a>说名同分。<a id="a-6L"></a>意能遍缘一切境故。<a id="a-6M"></a>于三世境及非世中。<a id="a-6N"></a>无一法界不于其中已正当生无边意识。<a id="a-6O"></a>二念意识。<a id="a-6P"></a>即能普缘一切法故。<a id="a-6Q"></a>由是法界。<a id="a-6R"></a>恒名同分。<a id="a-6S"></a>余二者。<a id="a-6T"></a>谓余十七界。<a id="a-6U"></a>皆有同分及彼同分。<a id="a-6V"></a>何名同分彼同分耶。<a id="a-6W"></a>谓作自业不作自业。<a id="a-6X"></a>若作自业名为同分。<a id="a-6Y"></a>不作自业名彼同分。<a id="a-6Z"></a>如何眼等说为同分彼同分耶。<a id="a-6a"></a>且同分眼。<a id="a-6b"></a>说有三种。<a id="a-6c"></a>谓于色界。<a id="a-6d"></a>已正当见。<a id="a-6e"></a>彼同分眼。<a id="a-6f"></a>说有四种。<a id="a-6g"></a>谓此相违及不生法。<a id="a-6h"></a>西方诸师说有五种彼同分眼。<a id="a-6i"></a>谓不生法。<a id="a-6j"></a>复开为二。<a id="a-6k"></a>有识无识相差别故。<a id="a-6l"></a>如眼耳鼻舌身亦然。<a id="a-6m"></a>各于自境。<a id="a-6n"></a>应说自用。<a id="a-6o"></a>意界同分。<a id="a-6p"></a>说有三种。<a id="a-6q"></a>谓于所缘。<a id="a-6r"></a>已正当了。<a id="a-6s"></a>彼同分意。<a id="a-6t"></a>唯有一种。<a id="a-6u"></a>谓不生法。<a id="a-6v"></a>色界同分。<a id="a-6w"></a>说有三种。<a id="a-6x"></a>谓眼所见。<a id="a-6y"></a>已正当灭。<a id="a-6z"></a>彼同分色。<a id="a-70"></a>说有四种。<a id="a-71"></a>谓此相违及不生法。<a id="a-72"></a>广说乃至触界亦尔。<a id="a-73"></a>各对自根。<a id="a-74"></a>应说自用。<a id="a-75"></a>眼等六识依生不生。<a id="a-76"></a>立二分故。<a id="a-77"></a>如意界说。<a id="a-78"></a>眼若于一是同分。<a id="a-79"></a>于余一切亦同分。<a id="a-7A"></a>此若于一是彼同分。<a id="a-7B"></a>于余一切亦彼同分。<a id="a-7C"></a>广说乃至意界亦尔。<a id="a-7D"></a>色即不然。<a id="a-7E"></a>于见者是同分。<a id="a-7F"></a>于不见者是彼同分。<a id="a-7G"></a>或有诸色。<a id="a-7H"></a>在妙高等山中而住。<a id="a-7I"></a>于一切有情。<a id="a-7J"></a>皆是彼同分。<a id="a-7K"></a>有天眼者。<a id="a-7L"></a>以无用故亦不观彼。<a id="a-7M"></a>或有诸色。<a id="a-7N"></a>唯于一有情名为同分。<a id="a-7O"></a>如独于私隐已正当观。<a id="a-7P"></a>或有诸色。<a id="a-7Q"></a>于百千有情名为同分。<a id="a-7R"></a>如共观月舞相扑等色。<a id="a-7S"></a>复有何缘说眼同分及彼同分异于色耶。<a id="a-7T"></a>容多有情同见一色。<a id="a-7U"></a>无用一眼二有情观。<a id="a-7V"></a>声如色说。<a id="a-7W"></a>是共境故。<a id="a-7X"></a>香味触三。<a id="a-7Y"></a>如内界说。<a id="a-7Z"></a>非共境故。<a id="a-7a"></a>然诸世间。<a id="a-7b"></a>依假名想。<a id="a-7c"></a>有言我等同嗅此香同尝此味同觉此触。<a id="a-7d"></a>云何同分彼同分义。<a id="a-7e"></a>分谓交涉。<a id="a-7f"></a>同有此分故名同分。<a id="a-7g"></a>云何交涉。<a id="a-7h"></a>谓根境识更相交涉。<a id="a-7i"></a>即是展转相随顺义。<a id="a-7j"></a>或复分者。<a id="a-7k"></a>是已作用更相交涉。<a id="a-7l"></a>故先说言。<a id="a-7m"></a>若作自业名为同分。<a id="a-7n"></a>或复分者。<a id="a-7o"></a>是所生触。<a id="a-7p"></a>依根境识交涉生故。<a id="a-7q"></a>同有此分故名同分。<a id="a-7r"></a>即同有用同有触义。<a id="a-7s"></a>与此相违名彼同分。<a id="a-7t"></a>由非同分与彼同分种类分同。<a id="a-7u"></a>名彼同分。<a id="a-7v"></a>云何与彼种类分同。<a id="a-7w"></a>谓此与彼同见等相。<a id="a-7x"></a>同处同界。<a id="a-7y"></a>互为因故。<a id="a-7z"></a>互相属故。<a id="a-80"></a>互相引故。<a id="a-81"></a>种类分同。<a id="a-82"></a>已说同分及彼同分。<a id="a-83"></a>十八界中。<a id="a-84"></a>几见所断。<a id="a-85"></a>几修所断。<a id="a-86"></a>几非所断。<a id="a-87"></a>颂曰。</p>
  <p id="a88">十五唯修断　　后三界通三</p>
  <p id="a89">不染非六生　　色定非见断</p>
  <p id="a8A">论曰。<a id="a-8B"></a>十五界者。<a id="a-8C"></a>谓十色界及五识界。<a id="a-8D"></a>唯修断者。<a id="a-8E"></a>此十五界唯修所断。<a id="a-8F"></a>后三界者。<a id="a-8G"></a>意界法界及意识界。<a id="a-8H"></a>于六三中最后说故。<a id="a-8I"></a>通三者。<a id="a-8J"></a>谓此后三界各通三种。<a id="a-8K"></a>此中八十八随眠。<a id="a-8L"></a>及彼相应心心所法。<a id="a-8M"></a>并彼诸得若彼生等。<a id="a-8N"></a>诸俱有法。<a id="a-8O"></a>皆见所断所余有漏。<a id="a-8P"></a>皆修所断。<a id="a-8Q"></a>一切无漏。<a id="a-8R"></a>皆非所断。<a id="a-8S"></a>此中有说。<a id="a-8T"></a>最初圣道。<a id="a-8U"></a>刹那生时。<a id="a-8V"></a>诸异生性。<a id="a-8W"></a>一切皆得永不成就。<a id="a-8X"></a>是故此性。<a id="a-8Y"></a>亦见所断经说。<a id="a-8Z"></a>预流得不堕法。<a id="a-8a"></a>非不永断。<a id="a-8b"></a>能招恶趣身语意业。<a id="a-8c"></a>得尽恶趣。<a id="a-8d"></a>名不堕法。<a id="a-8e"></a>又说。<a id="a-8f"></a>我已尽那落迦。<a id="a-8g"></a>乃至广说。<a id="a-8h"></a>尽是断义。<a id="a-8i"></a>如阿罗汉。<a id="a-8j"></a>自记别言。<a id="a-8k"></a>我生已尽。<a id="a-8l"></a>是故染污能招恶趣身语业等。<a id="a-8m"></a>亦见所断。<a id="a-8n"></a>皆与见道极相违故。<a id="a-8o"></a>为遮此说。<a id="a-8p"></a>复言不染。<a id="a-8q"></a>非六生色。<a id="a-8r"></a>定非见断。<a id="a-8s"></a>其异生性。<a id="a-8t"></a>是不染污。<a id="a-8u"></a>无记性摄。<a id="a-8v"></a>此若染污。<a id="a-8w"></a>欲界异生。<a id="a-8x"></a>离欲贪已。<a id="a-8y"></a>应非异生。<a id="a-8z"></a>此成就得。<a id="a-90"></a>依属生身。<a id="a-91"></a>是故不应生余界地成余界地诸异生性。<a id="a-92"></a>此若是善断善根者。<a id="a-93"></a>应非异生。<a id="a-94"></a>故不染污无记性摄。<a id="a-95"></a>既不染污非见所断。<a id="a-96"></a>若见所断应忍所断。<a id="a-97"></a>若忍所断。<a id="a-98"></a>忍正起时。<a id="a-99"></a>犹应成就则应圣者亦是异生。<a id="a-9A"></a>又不染法。<a id="a-9B"></a>定非见断。<a id="a-9C"></a>缘彼烦恼。<a id="a-9D"></a>究竟断时。<a id="a-9E"></a>方名断故。<a id="a-9F"></a>又非六生。<a id="a-9G"></a>亦非见断。<a id="a-9H"></a>六谓意处。<a id="a-9I"></a>异此而生。<a id="a-9J"></a>名非六生。<a id="a-9K"></a>是从眼等五根生义。<a id="a-9L"></a>即五识等。<a id="a-9M"></a>缘色等境。<a id="a-9N"></a>外门转故。<a id="a-9O"></a>非见所断。<a id="a-9P"></a>又诸色法。<a id="a-9Q"></a>若染不染。<a id="a-9R"></a>亦非见断。<a id="a-9S"></a>如不染法。<a id="a-9T"></a>缘彼烦恼。<a id="a-9U"></a>究竟断时。<a id="a-9V"></a>方名断故。<a id="a-9W"></a>断义云何。<a id="a-9X"></a>略有二种。<a id="a-9Y"></a>一离缚断二离境断。<a id="a-9Z"></a>离缚断者。<a id="a-9a"></a>如契经言。<a id="a-9b"></a>于无内眼结如实了知我无内眼结。<a id="a-9c"></a>离境断者。<a id="a-9d"></a>如契经言。<a id="a-9e"></a>汝等苾刍。<a id="a-9f"></a>若能于眼断欲贪者。<a id="a-9g"></a>是则名为眼得永断。<a id="a-9h"></a>阿毗达磨诸大论师。<a id="a-9i"></a>依彼次第。<a id="a-9j"></a>立二种断。<a id="a-9k"></a>一自性断。<a id="a-9l"></a>二所缘断。<a id="a-9m"></a>若法是结及一果等。<a id="a-9n"></a>对治生时。<a id="a-9o"></a>于彼得断。<a id="a-9p"></a>名自性断。<a id="a-9q"></a>由彼断故于所缘事。<a id="a-9r"></a>便得离系。<a id="a-9s"></a>不必于中得不成就。<a id="a-9t"></a>名所缘断。<a id="a-9u"></a>此中一切。<a id="a-9v"></a>若有漏色。<a id="a-9w"></a>若不染污。<a id="a-9x"></a>有漏无色。<a id="a-9y"></a>及彼诸得生等法上。<a id="a-9z"></a>有见所断及修所断。<a id="a-A0"></a>诸结所系。<a id="a-A1"></a>如是诸结。<a id="a-A2"></a>渐次断时。<a id="a-A3"></a>于一一品各别体上。<a id="a-A4"></a>起离系得时彼诸结及一果等。<a id="a-A5"></a>皆名已断。<a id="a-A6"></a>彼有漏色。<a id="a-A7"></a>及不染污。<a id="a-A8"></a>有漏无色。<a id="a-A9"></a>并彼诸得生等法上。<a id="a-AA"></a>诸离系得。<a id="a-AB"></a>尔时未起。<a id="a-AC"></a>未名为断。<a id="a-AD"></a>由彼诸法唯随彼地最后无间道所断故。<a id="a-AE"></a>非诸见道。<a id="a-AF"></a>能随地别次第离染。<a id="a-AG"></a>云何能断彼色等法。<a id="a-AH"></a>见圣谛者。<a id="a-AI"></a>诸恶趣法。<a id="a-AJ"></a>众缘阙故。<a id="a-AK"></a>已得不生。<a id="a-AL"></a>缘彼烦恼未断尽故。<a id="a-AM"></a>犹未名断。<a id="a-AN"></a>若法未断已得不生。<a id="a-AO"></a>或不成就。<a id="a-AP"></a>此与已断有何差别。<a id="a-AQ"></a>断据治道。<a id="a-AR"></a>令得离系。<a id="a-AS"></a>非谓不生。<a id="a-AT"></a>或不成就。<a id="a-AU"></a>且非不生。<a id="a-AV"></a>故名为断。<a id="a-AW"></a>以不定故所以者何。<a id="a-AX"></a>或有已断。<a id="a-AY"></a>而犹得生。<a id="a-AZ"></a>如彼身中异熟果等。<a id="a-Aa"></a>随其所应。<a id="a-Ab"></a>或有已断。<a id="a-Ac"></a>亦得不生如身见等。<a id="a-Ad"></a>或有未断。<a id="a-Ae"></a>已得不生。<a id="a-Af"></a>如未离染圣者身中。<a id="a-Ag"></a>无有爱等一切过去及未来世诸不生法。<a id="a-Ah"></a>若诸无为。<a id="a-Ai"></a>已得忍者。<a id="a-Aj"></a>邪见等法。<a id="a-Ak"></a>如是一切。<a id="a-Al"></a>或有未断而亦得生。<a id="a-Am"></a>如所余法。<a id="a-An"></a>随其所应。<a id="a-Ao"></a>亦非不成。<a id="a-Ap"></a>故名为断。<a id="a-Aq"></a>亦不定故。<a id="a-Ar"></a>所以者何。<a id="a-As"></a>或有已断。<a id="a-At"></a>而犹成就。<a id="a-Au"></a>如彼身中不染污法。<a id="a-Av"></a>随其所应。<a id="a-Aw"></a>诸染污法。<a id="a-Ax"></a>彼若断已。<a id="a-Ay"></a>定不成就。<a id="a-Az"></a>或染污法。<a id="a-B0"></a>彼虽未断。<a id="a-B1"></a>而不成就。<a id="a-B2"></a>如未离欲者得暖随转戒诸犯戒恶舍而未断。<a id="a-B3"></a>最后无间道所断故。<a id="a-B4"></a>非身语业九品渐断。<a id="a-B5"></a>诸染污者。<a id="a-B6"></a>过亦少故。<a id="a-B7"></a>如是等类。<a id="a-B8"></a>或有未断而亦成就。<a id="a-B9"></a>如所余法。<a id="a-BA"></a>随其所应。<a id="a-BB"></a>有余师说。<a id="a-BC"></a>招恶趣等身语二业。<a id="a-BD"></a>非见所断。<a id="a-BE"></a>亲等起故。<a id="a-BF"></a>非见所断。<a id="a-BG"></a>有余于此说过难言。<a id="a-BH"></a>现见余品亲所起业。<a id="a-BI"></a>余品道生。<a id="a-BJ"></a>方能永断。<a id="a-BK"></a>是故彼说。<a id="a-BL"></a>定不应理。<a id="a-BM"></a>此难不然。<a id="a-BN"></a>应审思故。<a id="a-BO"></a>亦见此品亲等起业。<a id="a-BP"></a>此品道生。<a id="a-BQ"></a>即能永断。<a id="a-BR"></a>何不引此而证彼义。<a id="a-BS"></a>若见所断。<a id="a-BT"></a>应彼亲起。<a id="a-BU"></a>然不应以彼为定品。<a id="a-BV"></a>夫定品者。<a id="a-BW"></a>由非遍惑力所隔别。<a id="a-BX"></a>是故品别。<a id="a-BY"></a>虽有十三。<a id="a-BZ"></a>而说五门。<a id="a-Ba"></a>以为定品。<a id="a-Bb"></a>由是证知。<a id="a-Bc"></a>身语二业。<a id="a-Bd"></a>若此品亲起即此品俱断此业。<a id="a-Be"></a>既非见所断惑亲等起故。<a id="a-Bf"></a>非见所断。<a id="a-Bg"></a>是故彼说非不应理。<a id="a-Bh"></a>而契经言。<a id="a-Bi"></a>诸邪见者。<a id="a-Bj"></a>所起身业语业意业。<a id="a-Bk"></a>皆是邪者。<a id="a-Bl"></a>此不相违。<a id="a-Bm"></a>经但说言。<a id="a-Bn"></a>诸邪见者所起三业。<a id="a-Bo"></a>不言邪见所起三业。<a id="a-Bp"></a>或由邪见。<a id="a-Bq"></a>起修所断。<a id="a-Br"></a>贪等烦恼。<a id="a-Bs"></a>为因等起。<a id="a-Bt"></a>发起此业。<a id="a-Bu"></a>故作是说。<a id="a-Bv"></a>然修所断。<a id="a-Bw"></a>贪等烦恼。<a id="a-Bx"></a>能为近因刹那等起。<a id="a-By"></a>发起此业。<a id="a-Bz"></a>故说有漏身语二业。<a id="a-C0"></a>唯修所断。<a id="a-C1"></a>又契经中说预流者言。<a id="a-C2"></a>我已尽那落迦等。<a id="a-C3"></a>此说于彼得非择灭。<a id="a-C4"></a>永不更生。<a id="a-C5"></a>故名为尽。<a id="a-C6"></a>此中有难。<a id="a-C7"></a>若未来法。<a id="a-C8"></a>永不更生。<a id="a-C9"></a>说名尽者。<a id="a-CA"></a>此不生法。<a id="a-CB"></a>其相如何。<a id="a-CC"></a>应如过去名不灭法。<a id="a-CD"></a>然于彼时。<a id="a-CE"></a>全未有体。<a id="a-CF"></a>如何可说彼是生法或不生法。<a id="a-CG"></a>彼应思择。<a id="a-CH"></a>法于未来。<a id="a-CI"></a>为有为无。<a id="a-CJ"></a>可作是难。<a id="a-CK"></a>又彼应诘世尊所言。<a id="a-CL"></a>如说未生恶不善法遮令不生。<a id="a-CM"></a>又言。<a id="a-CN"></a>此灭余更不续。<a id="a-CO"></a>复说遮止名断诸漏。<a id="a-CP"></a>于此等言。<a id="a-CQ"></a>亦应难诘。<a id="a-CR"></a>然于彼时。<a id="a-CS"></a>全未有体。<a id="a-CT"></a>如何可说不生不续及与遮止。<a id="a-CU"></a>或此相违。<a id="a-CV"></a>是故所说永不更生。<a id="a-CW"></a>故名为尽。<a id="a-CX"></a>非不应理。<a id="a-CY"></a>又如断言。<a id="a-CZ"></a>义有差别。<a id="a-Ca"></a>尽言亦尔。<a id="a-Cb"></a>不可例同。<a id="a-Cc"></a>如契经说。<a id="a-Cd"></a>能断财蕴。<a id="a-Ce"></a>或少或多。<a id="a-Cf"></a>又言。<a id="a-Cg"></a>能断杀生等事。<a id="a-Ch"></a>此亦应然。<a id="a-Ci"></a>不可为例。<a id="a-Cj"></a>又经虽说见谛圆满补特伽罗。<a id="a-Ck"></a>终不故思断众生命。<a id="a-Cl"></a>乃至广说。<a id="a-Cm"></a>此亦不能证成色业是见所断。<a id="a-Cn"></a>由此经中说阿罗汉同此言故。<a id="a-Co"></a>然此经中。<a id="a-Cp"></a>以初学者定无重恶意乐随逐。<a id="a-Cq"></a>故作是说。<a id="a-Cr"></a>诸阿罗汉。<a id="a-Cs"></a>断彼近因。<a id="a-Ct"></a>种类斯尽。<a id="a-Cu"></a>故作是说。<a id="a-Cv"></a>是故诸经。<a id="a-Cw"></a>非证彼义。<a id="a-Cx"></a>由此不染非六生色定非见断。<a id="a-Cy"></a>其理极成。<a id="a-Cz"></a>如是已说见所断等。<a id="a-D0"></a>十八界中。<a id="a-D1"></a>几是见。<a id="a-D2"></a>几非见。<a id="a-D3"></a>颂曰。</p>
  <p id="aD4">眼法界一分　　八种说名见</p>
  <p id="aD5">五识俱生慧　　非见不度故</p>
  <p id="aD6">眼见色同分　　非彼能依识</p>
  <p id="aD7">传说不能观　　被障诸色故</p>
  <p id="aD8">论曰。<a id="a-D9"></a>眼全是见。<a id="a-DA"></a>法界一分八种是见。<a id="a-DB"></a>余皆非见。<a id="a-DC"></a>何等为八。<a id="a-DD"></a>谓身见等。<a id="a-DE"></a>五染污见。<a id="a-DF"></a>世间正见。<a id="a-DG"></a>有学正见。<a id="a-DH"></a>无学正见。<a id="a-DI"></a>于法界中。<a id="a-DJ"></a>此八是见。<a id="a-DK"></a>所余非见。<a id="a-DL"></a>一切法中。<a id="a-DM"></a>唯有二法。<a id="a-DN"></a>是见自体。<a id="a-DO"></a>有色法中。<a id="a-DP"></a>唯眼是见。<a id="a-DQ"></a>无色法中。<a id="a-DR"></a>行相明利。<a id="a-DS"></a>推度境界。<a id="a-DT"></a>内门转慧。<a id="a-DU"></a>是见非余。<a id="a-DV"></a>此中眼相。<a id="a-DW"></a>如前已说。<a id="a-DX"></a>世间共了。<a id="a-DY"></a>观照色故。<a id="a-DZ"></a>闇相违故。<a id="a-Da"></a>用明利故。<a id="a-Db"></a>说眼名见。<a id="a-Dc"></a>五染污见。<a id="a-Dd"></a>随眠品中当辩其相。<a id="a-De"></a>世间正见。<a id="a-Df"></a>谓意识相应善有漏胜慧。<a id="a-Dg"></a>有学正见。<a id="a-Dh"></a>谓有学身中一切无漏慧。<a id="a-Di"></a>无学正见。<a id="a-Dj"></a>谓无学身中决定无漏慧。<a id="a-Dk"></a>一正见言具摄三种。<a id="a-Dl"></a>别开三者。<a id="a-Dm"></a>为显异生学无学地三见别故。<a id="a-Dn"></a>又显渐次修习生故。<a id="a-Do"></a>譬如夜分无月等明云雾晦冥而游险阻。<a id="a-Dp"></a>所见色像无非颠倒。<a id="a-Dq"></a>五染污见。<a id="a-Dr"></a>观法亦尔。<a id="a-Ds"></a>譬如夜分有月等明除诸晦冥而游险阻。<a id="a-Dt"></a>所见色像少分明净。<a id="a-Du"></a>世间正见。<a id="a-Dv"></a>观法亦尔。<a id="a-Dw"></a>譬如昼分云翳上升掩蔽日轮而游平坦。<a id="a-Dx"></a>所见色像渐增明净。<a id="a-Dy"></a>有学正见。<a id="a-Dz"></a>观法亦尔。<a id="a-E0"></a>譬如昼分烈日舒光雰雾廓清而游平坦。<a id="a-E1"></a>所见色像最极明净。<a id="a-E2"></a>无学正见。<a id="a-E3"></a>观法亦尔。<a id="a-E4"></a>如如行者渐习慧生。<a id="a-E5"></a>除自心中愚闇差别。<a id="a-E6"></a>如是如是。<a id="a-E7"></a>于诸所缘。<a id="a-E8"></a>正见渐增明净有异。<a id="a-E9"></a>非所缘境。<a id="a-EA"></a>有净不净。<a id="a-EB"></a>由自觉慧垢障有无。<a id="a-EC"></a>故谓所缘有净不净。<a id="a-ED"></a>如是诸见。<a id="a-EE"></a>总类有五。<a id="a-EF"></a>一无记类。<a id="a-EG"></a>二染污类。<a id="a-EH"></a>三善有漏类。<a id="a-EI"></a>四有学类。<a id="a-EJ"></a>五无学类。<a id="a-EK"></a>无记类中。<a id="a-EL"></a>眼根是见。<a id="a-EM"></a>耳等诸根。<a id="a-EN"></a>一切无覆无记慧等。<a id="a-EO"></a>悉皆非见。<a id="a-EP"></a>染污类中。<a id="a-EQ"></a>五见是见。<a id="a-ER"></a>余染污慧。<a id="a-ES"></a>悉皆非见。<a id="a-ET"></a>谓贪嗔慢不共无明疑俱生慧。<a id="a-EU"></a>余染污法。<a id="a-EV"></a>亦皆非见。<a id="a-EW"></a>有学类中。<a id="a-EX"></a>无慧非见。<a id="a-EY"></a>但余非见。<a id="a-EZ"></a>无学类中。<a id="a-Ea"></a>尽无生智及余非见。<a id="a-Eb"></a>余无学慧一切是见。<a id="a-Ec"></a>善有漏类中。<a id="a-Ed"></a>唯意识相应善慧是见。<a id="a-Ee"></a>余皆非见有余师说。<a id="a-Ef"></a>意识相应善有漏慧。<a id="a-Eg"></a>亦有非见。<a id="a-Eh"></a>谓五识身所引发慧。<a id="a-Ei"></a>发有表慧。<a id="a-Ej"></a>命终时慧。<a id="a-Ek"></a>又于此善有漏类中。<a id="a-El"></a>五识俱生慧亦非见。<a id="a-Em"></a>何缘如是所遮诸慧。<a id="a-En"></a>皆非见耶。<a id="a-Eo"></a>不决度故。<a id="a-Ep"></a>唯有如前所说慧相。<a id="a-Eq"></a>是见自体。<a id="a-Er"></a>谓无色中。<a id="a-Es"></a>行相明利。<a id="a-Et"></a>推度境界。<a id="a-Eu"></a>内门转慧。<a id="a-Ev"></a>是见非余。<a id="a-Ew"></a>唯此相慧。<a id="a-Ex"></a>有决度能。<a id="a-Ey"></a>于所缘境。<a id="a-Ez"></a>审虑转故。<a id="a-F0"></a>非所遮慧能于所缘审虑决度。<a id="a-F1"></a>是故非见。<a id="a-F2"></a>言决度者。<a id="a-F3"></a>谓于境界。<a id="a-F4"></a>审虑为先。<a id="a-F5"></a>决择究竟。<a id="a-F6"></a>若尔眼根既无此相应不名见。<a id="a-F7"></a>岂不先说。<a id="a-F8"></a>世间共了观照色故。<a id="a-F9"></a>闇相违故。<a id="a-FA"></a>用明利故眼亦名见。<a id="a-FB"></a>契经亦言。<a id="a-FC"></a>眼见诸色。<a id="a-FD"></a>若眼见者。<a id="a-FE"></a>何不同时得一切境。<a id="a-FF"></a>无斯过失。<a id="a-FG"></a>许少分眼能见色故。<a id="a-FH"></a>少分者何。<a id="a-FI"></a>谓同分眼。<a id="a-FJ"></a>同分眼相。<a id="a-FK"></a>如前已说。<a id="a-FL"></a>识所住持。<a id="a-FM"></a>乃成同分。<a id="a-FN"></a>非一切根同时自识各所住持。<a id="a-FO"></a>故无斯咎。<a id="a-FP"></a>若尔即应彼能依识是见非眼。<a id="a-FQ"></a>要眼识生方能见故。<a id="a-FR"></a>不尔眼识力所住持。<a id="a-FS"></a>胜用生故。<a id="a-FT"></a>如依薪力胜用火生。<a id="a-FU"></a>若见色用是识生法。<a id="a-FV"></a>此见色用离眼应生。<a id="a-FW"></a>由识长益俱生大种。<a id="a-FX"></a>令起胜根。<a id="a-FY"></a>能见众色。<a id="a-FZ"></a>故不应说能依识见。<a id="a-Fa"></a>谁有智者。<a id="a-Fb"></a>当作是言。<a id="a-Fc"></a>诸有因缘能生了别。<a id="a-Fd"></a>如是了别。<a id="a-Fe"></a>即彼因缘。<a id="a-Ff"></a>识是见因。<a id="a-Fg"></a>故非见体。<a id="a-Fh"></a>何缘定知眼识非见。<a id="a-Fi"></a>理教无故。<a id="a-Fj"></a>言理无者。<a id="a-Fk"></a>与耳等识无差别故。<a id="a-Fl"></a>眼识与彼耳等诸识。<a id="a-Fm"></a>有何差别。<a id="a-Fn"></a>而独名见。<a id="a-Fo"></a>故不应言识为见体。<a id="a-Fp"></a>若谓所依根差别故异余识者。<a id="a-Fq"></a>理不应然。<a id="a-Fr"></a>识由所依有差别故。<a id="a-Fs"></a>但可想转得眼识名。<a id="a-Ft"></a>不应所依有差别故。<a id="a-Fu"></a>法性改易。<a id="a-Fv"></a>转成见体。<a id="a-Fw"></a>如依草木牛粪糠火。<a id="a-Fx"></a>名虽改易。<a id="a-Fy"></a>而暖性同。<a id="a-Fz"></a>诸识相望。<a id="a-G0"></a>性类无别。<a id="a-G1"></a>言唯依眼识见非余。<a id="a-G2"></a>此说随情不依正理。<a id="a-G3"></a>若此缘色故成见者。<a id="a-G4"></a>缘色意识亦应成见。<a id="a-G5"></a>唯缘现色故成见者。<a id="a-G6"></a>理亦不然。<a id="a-G7"></a>无异因故。<a id="a-G8"></a>缘三世境慧是见极成。<a id="a-G9"></a>缘去来色识。<a id="a-GA"></a>亦应成见。<a id="a-GB"></a>有去来识缘现色境。<a id="a-GC"></a>应许众盲成现色见。<a id="a-GD"></a>若言意识非见体者。<a id="a-GE"></a>眼识亦应许体非见。<a id="a-GF"></a>非于一类少是见体少非见体。<a id="a-GG"></a>理不相违。<a id="a-GH"></a>如何一类。<a id="a-GI"></a>少分是善少分非善。<a id="a-GJ"></a>此亦应然。<a id="a-GK"></a>不应为例。<a id="a-GL"></a>体义别故。<a id="a-GM"></a>眼等诸识。<a id="a-GN"></a>体类虽同。<a id="a-GO"></a>而有善等义类差别。<a id="a-GP"></a>如火体义。<a id="a-GQ"></a>了别境相识体类中。<a id="a-GR"></a>有净非净义类差别。<a id="a-GS"></a>名善非善。<a id="a-GT"></a>不可义类有差别故。<a id="a-GU"></a>即令体类亦有差别。<a id="a-GV"></a>如火虽有猛盛微劣。<a id="a-GW"></a>有烟无烟。<a id="a-GX"></a>待缘不同。<a id="a-GY"></a>义类差别。<a id="a-GZ"></a>而其体类同无分别。<a id="a-Ga"></a>暖为自性。<a id="a-Gb"></a>如是诸识了别境相。<a id="a-Gc"></a>体类虽同。<a id="a-Gd"></a>而有善等义类差别。<a id="a-Ge"></a>故所引例。<a id="a-Gf"></a>不成救义。<a id="a-Gg"></a>若谓诸识体类虽同而有见等义类别者。<a id="a-Gh"></a>其理不然现是诸法体类别相。<a id="a-Gi"></a>不应执为义类别故。<a id="a-Gj"></a>非如善等遍通一切识等法故。<a id="a-Gk"></a>如是且说无有因缘。<a id="a-Gl"></a>眼识成见以辩理无。<a id="a-Gm"></a>言教无者。<a id="a-Gn"></a>谓无至教说眼识见令闻生解。<a id="a-Go"></a>处处经中。<a id="a-Gp"></a>说眼及慧。<a id="a-Gq"></a>名见可得。<a id="a-Gr"></a>又说。<a id="a-Gs"></a>眼识是见非眼。<a id="a-Gt"></a>世间相违。<a id="a-Gu"></a>世间但说无眼名盲。<a id="a-Gv"></a>非无眼识。<a id="a-Gw"></a>谓盲但由不成就眼。<a id="a-Gx"></a>不由眼识成与不成。<a id="a-Gy"></a>非生第二静虑以上。<a id="a-Gz"></a>于彼眼识不现前时有眼无识可名盲者。<a id="a-H0"></a>又诸盲者。<a id="a-H1"></a>虽阙眼根。<a id="a-H2"></a>而成眼识。<a id="a-H3"></a>应不名盲。<a id="a-H4"></a>亦复不应名无见者。<a id="a-H5"></a>若言见识不现前故。<a id="a-H6"></a>虽复成就。<a id="a-H7"></a>而说为盲。<a id="a-H8"></a>是则世间。<a id="a-H9"></a>诸有目者。<a id="a-HA"></a>识不起位应亦名盲。<a id="a-HB"></a>又若眼识有能别相。<a id="a-HC"></a>令别余识得名见者。<a id="a-HD"></a>此能别相。<a id="a-HE"></a>即应是见。<a id="a-HF"></a>若此眼识。<a id="a-HG"></a>无能别相令别余识。<a id="a-HH"></a>而言眼识是见非余。<a id="a-HI"></a>应如恶王所颁教令。<a id="a-HJ"></a>岂不如慧此亦尔耶。<a id="a-HK"></a>譬如诸慧择法为相有时是见。<a id="a-HL"></a>亦是简择。<a id="a-HM"></a>有时非见。<a id="a-HN"></a>唯是简择。<a id="a-HO"></a>如是诸识了境为相。<a id="a-HP"></a>有时是见。<a id="a-HQ"></a>亦是了别。<a id="a-HR"></a>有时非见。<a id="a-HS"></a>唯是了别。<a id="a-HT"></a>由此即释彼有难言。<a id="a-HU"></a>若识能见。<a id="a-HV"></a>谁复了别。<a id="a-HW"></a>许见与识无差别故。<a id="a-HX"></a>如是引例。<a id="a-HY"></a>理极不齐。<a id="a-HZ"></a>由能别相令慧名见。<a id="a-Ha"></a>此能别相。<a id="a-Hb"></a>即是能见。<a id="a-Hc"></a>非能别相令识名见。<a id="a-Hd"></a>此能别相。<a id="a-He"></a>即能见故。<a id="a-Hf"></a>若能别相。<a id="a-Hg"></a>即是见者。<a id="a-Hh"></a>即所依眼。<a id="a-Hi"></a>能见义成。<a id="a-Hj"></a>识但由所依唯名有别故。<a id="a-Hk"></a>或应说此定能别相。<a id="a-Hl"></a>除所依根更有何法。<a id="a-Hm"></a>唯眼识有耳等识无。<a id="a-Hn"></a>又彼所言。<a id="a-Ho"></a>如见与慧。<a id="a-Hp"></a>见识亦尔。<a id="a-Hq"></a>许无别者。<a id="a-Hr"></a>亦应许识体即是慧。<a id="a-Hs"></a>共许相应中见其体唯是慧故。<a id="a-Ht"></a>又若见识无差别者。<a id="a-Hu"></a>诸识应即见。<a id="a-Hv"></a>见应即诸识。<a id="a-Hw"></a>盲睡眠等。<a id="a-Hx"></a>何缘不见。<a id="a-Hy"></a>若谓尔时无眼识者。<a id="a-Hz"></a>此亦不然。<a id="a-I0"></a>体类同故。<a id="a-I1"></a>此与余识体类何殊。<a id="a-I2"></a>余无见能。<a id="a-I3"></a>此独能见。<a id="a-I4"></a>如斯等救。<a id="a-I5"></a>前已广遮。<a id="a-I6"></a>或复一法应有二体。<a id="a-I7"></a>一体能识。<a id="a-I8"></a>一体能见。<a id="a-I9"></a>若非见体许能见者。<a id="a-IA"></a>即汝所宗。<a id="a-IB"></a>有太过失。<a id="a-IC"></a>若谓如慧能见能择理不相违此亦然者。<a id="a-ID"></a>不尔见慧无差别故。<a id="a-IE"></a>岂不见识亦无差别。<a id="a-IF"></a>若尔有目应不异盲。<a id="a-IG"></a>何缘无目。<a id="a-IH"></a>成就眼识。<a id="a-II"></a>得说为盲。<a id="a-IJ"></a>而彼有目余识现前不名盲者。<a id="a-IK"></a>如此等过。<a id="a-IL"></a>前已广论。<a id="a-IM"></a>是故定知眼识非见。<a id="a-IN"></a>复有余师。<a id="a-IO"></a>以别道理。<a id="a-IP"></a>成立眼识定非是见。<a id="a-IQ"></a>谓不能观被障色故。<a id="a-IR"></a>然经主意。<a id="a-IS"></a>不忍彼因。<a id="a-IT"></a>故于颂中。<a id="a-IU"></a>摽传说语。<a id="a-IV"></a>谓彼传说。<a id="a-IW"></a>现见壁等所障诸色。<a id="a-IX"></a>则不能观。<a id="a-IY"></a>若识见者。<a id="a-IZ"></a>识无对故。<a id="a-Ia"></a>壁等不碍应见障色。<a id="a-Ib"></a>便诘答言。<a id="a-Ic"></a>于彼障色。<a id="a-Id"></a>眼识不生。<a id="a-Ie"></a>识既不生。<a id="a-If"></a>如何当见。<a id="a-Ig"></a>此诘非理。<a id="a-Ih"></a>眼识于彼。<a id="a-Ii"></a>设许得生。<a id="a-Ij"></a>亦不能见。<a id="a-Ik"></a>前说余识无差别故。<a id="a-Il"></a>是故所言。<a id="a-Im"></a>于被障色。<a id="a-In"></a>眼识不生。<a id="a-Io"></a>识既不生。<a id="a-Ip"></a>如何见者。<a id="a-Iq"></a>此不成答。<a id="a-Ir"></a>又不应说于被障色眼识不生。<a id="a-Is"></a>理不成故。<a id="a-It"></a>以难意言。<a id="a-Iu"></a>若执眼识有见色用。<a id="a-Iv"></a>识无对故。<a id="a-Iw"></a>于被障色。<a id="a-Ix"></a>应亦得生。<a id="a-Iy"></a>若谓如识了别色用于被障色不得生者。<a id="a-Iz"></a>理亦不然。<a id="a-J0"></a>此许眼识与有对眼一境转故。<a id="a-J1"></a>若言我说亦同此者。<a id="a-J2"></a>汝不应然。<a id="a-J3"></a>不许眼见色为眼境理不成故。<a id="a-J4"></a>又何故说。<a id="a-J5"></a>识既不生。<a id="a-J6"></a>如何当见。<a id="a-J7"></a>生即是见。<a id="a-J8"></a>见即是生。<a id="a-J9"></a>若说识既不生如何当见。<a id="a-JA"></a>即说识既不生如何当生。<a id="a-JB"></a>或说识既不见如何当见。<a id="a-JC"></a>岂不于此应总难言。<a id="a-JD"></a>何故不生。<a id="a-JE"></a>何故不见。<a id="a-JF"></a>又若有执。<a id="a-JG"></a>一切因缘。<a id="a-JH"></a>皆唯前生。<a id="a-JI"></a>无俱起者。<a id="a-JJ"></a>识生不生。<a id="a-JK"></a>皆不能见。<a id="a-JL"></a>依彼所宗。<a id="a-JM"></a>此亦非答。<a id="a-JN"></a>又于琉璃云母等障。<a id="a-JO"></a>眼识亦起。<a id="a-JP"></a>何故说言。<a id="a-JQ"></a>于被障色。<a id="a-JR"></a>眼识不生。<a id="a-JS"></a>若谓于中光明无隔故得生者。<a id="a-JT"></a>且许眼识于被障色生义得成。<a id="a-JU"></a>即汝前言。<a id="a-JV"></a>违自所许。<a id="a-JW"></a>又世现见。<a id="a-JX"></a>虽离光明而眼识起。<a id="a-JY"></a>如人能见诸黑闇色。<a id="a-JZ"></a>夜行禽兽。<a id="a-Ja"></a>亦见黑闇所障诸色。<a id="a-Jb"></a>非欲观闇待光明故。<a id="a-Jc"></a>若言境界法应尔者。<a id="a-Jd"></a>夜行禽兽。<a id="a-Je"></a>应如人等。<a id="a-Jf"></a>于闇所障识亦不生。<a id="a-Jg"></a>不可说言一黑闇色对人对畜其性变异。<a id="a-Jh"></a>若言诸趣法应尔者。<a id="a-Ji"></a>不尔诸趣是异熟故。<a id="a-Jj"></a>猫狸犬等。<a id="a-Jk"></a>于黑闇中。<a id="a-Jl"></a>起染污心。<a id="a-Jm"></a>取诸色故。<a id="a-Jn"></a>唯异熟眼趣体所摄。<a id="a-Jo"></a>故可于中作如是计。<a id="a-Jp"></a>异熟法尔。<a id="a-Jq"></a>于诸趣中。<a id="a-Jr"></a>或有能取闇所障色。<a id="a-Js"></a>若谓夜行禽兽等眼常带光明故能见者。<a id="a-Jt"></a>理亦不然。<a id="a-Ju"></a>不可得故。<a id="a-Jv"></a>若言少故不可得者。<a id="a-Jw"></a>于远境色。<a id="a-Jx"></a>照用应无。<a id="a-Jy"></a>眼识于中不应得起。<a id="a-Jz"></a>是故所说。<a id="a-K0"></a>于被障色。<a id="a-K1"></a>眼识不生。<a id="a-K2"></a>识既不生。<a id="a-K3"></a>如何见者。<a id="a-K4"></a>非如理答。<a id="a-K5"></a>唯未鉴人之所爱乐。<a id="a-K6"></a>若尔眼根能见论者。<a id="a-K7"></a>何缘不取被障诸色。<a id="a-K8"></a>眼有对故。<a id="a-K9"></a>于被障色。<a id="a-KA"></a>无见功能。<a id="a-KB"></a>识与所依一境转故。<a id="a-KC"></a>亦不得起。<a id="a-KD"></a>经主于此。<a id="a-KE"></a>复征难言。<a id="a-KF"></a>眼岂如身根境合方取。<a id="a-KG"></a>而言有对故不见彼耶。<a id="a-KH"></a>此难不然。<a id="a-KI"></a>不了所说有对义故。<a id="a-KJ"></a>所以者何。<a id="a-KK"></a>此不唯说眼是障碍有对法故。<a id="a-KL"></a>唯取合境非不合境。<a id="a-KM"></a>故不能取被障诸色。<a id="a-KN"></a>此中亦依境界有对。<a id="a-KO"></a>义意说言。<a id="a-KP"></a>若于此境有被拘碍。<a id="a-KQ"></a>彼于余境设无障者。<a id="a-KR"></a>亦不起用。<a id="a-KS"></a>况于有障。<a id="a-KT"></a>一切有境法应如是。<a id="a-KU"></a>不能俱时取诸境界。<a id="a-KV"></a>若尔眼识亦是有对。<a id="a-KW"></a>不应但言眼有对故于被障色无见功能。<a id="a-KX"></a>亦不应言识与所依一境转故。<a id="a-KY"></a>可言于彼眼识不生。<a id="a-KZ"></a>由自说言一切有境法应尔故。<a id="a-Ka"></a>此例不然。<a id="a-Kb"></a>不闲意故。<a id="a-Kc"></a>我义意说。<a id="a-Kd"></a>眼亦境界有对性故。<a id="a-Ke"></a>色是障碍有对性故。<a id="a-Kf"></a>于被障色。<a id="a-Kg"></a>眼用不生。<a id="a-Kh"></a>意与意识。<a id="a-Ki"></a>虽有所依。<a id="a-Kj"></a>能依决定。<a id="a-Kk"></a>而无一境。<a id="a-Kl"></a>作用决定。<a id="a-Km"></a>非此二种能于一时取一境界。<a id="a-Kn"></a>所依眼根所取境界。<a id="a-Ko"></a>即是能依眼识所取。<a id="a-Kp"></a>又必同时。<a id="a-Kq"></a>是故于彼被障境界。<a id="a-Kr"></a>如遮眼用识用亦尔。<a id="a-Ks"></a>由是故说。<a id="a-Kt"></a>识与所依一境转故。<a id="a-Ku"></a>可言于彼眼识不生。<a id="a-Kv"></a>许识见者。<a id="a-Kw"></a>何缘不起。<a id="a-Kx"></a>岂不眼是境界有对。<a id="a-Ky"></a>被琉璃等境拘碍时。<a id="a-Kz"></a>于彼所障亦能起用。<a id="a-L0"></a>何故说言。<a id="a-L1"></a>若于此境。<a id="a-L2"></a>有被拘碍。<a id="a-L3"></a>彼于余境。<a id="a-L4"></a>设无障者。<a id="a-L5"></a>亦不起用。<a id="a-L6"></a>况于有障。<a id="a-L7"></a>岂不前说。<a id="a-L8"></a>不俱时取。<a id="a-L9"></a>取琉璃时。<a id="a-LA"></a>不取所障。<a id="a-LB"></a>取所障时。<a id="a-LC"></a>不取琉璃。<a id="a-LD"></a>以非俱取。<a id="a-LE"></a>无相违过。<a id="a-LF"></a>若尔何缘。<a id="a-LG"></a>眼不能取壁等障色。<a id="a-LH"></a>我不同汝言于是中。<a id="a-LI"></a>光明无故。<a id="a-LJ"></a>所以者何。<a id="a-LK"></a>世间现见。<a id="a-LL"></a>虽离光明。<a id="a-LM"></a>而能取故。<a id="a-LN"></a>既谓不同。<a id="a-LO"></a>何缘不取。<a id="a-LP"></a>诸积聚色。<a id="a-LQ"></a>障碍性故。<a id="a-LR"></a>譬如明闇为障不同。<a id="a-LS"></a>如闇与明虽同色处而闇所障人不能取。<a id="a-LT"></a>明所障色人则能取。<a id="a-LU"></a>夜行禽兽。<a id="a-LV"></a>虽亦能取闇所障色。<a id="a-LW"></a>而不能取壁等所障。<a id="a-LX"></a>如是虽能取琉璃等所障诸色。<a id="a-LY"></a>而不能取壁等所障。<a id="a-LZ"></a>由此眼根唯见壁等。<a id="a-La"></a>不见壁等所障诸色。<a id="a-Lb"></a>有积聚色障碍性故。<a id="a-Lc"></a>法应如是。<a id="a-Ld"></a>不可推征。<a id="a-Le"></a>有根虽能取不合境。<a id="a-Lf"></a>由少碍故。<a id="a-Lg"></a>而不能取余不合境。<a id="a-Lh"></a>有根虽能取于合境。<a id="a-Li"></a>而有合境不能取故。<a id="a-Lj"></a>经主所言。<a id="a-Lk"></a>眼岂如身根境合方取。<a id="a-Ll"></a>而由有对故不见彼者。<a id="a-Lm"></a>此应责言。<a id="a-Ln"></a>若根能取不合境者。<a id="a-Lo"></a>则应能取一切不合。<a id="a-Lp"></a>若取合境。<a id="a-Lq"></a>则一切合。<a id="a-Lr"></a>皆应能取。<a id="a-Ls"></a>若不尔者。<a id="a-Lt"></a>言成无用。<a id="a-Lu"></a>是故所言。<a id="a-Lv"></a>眼有对故。<a id="a-Lw"></a>于被障色。<a id="a-Lx"></a>无见功能。<a id="a-Ly"></a>识与所依。<a id="a-Lz"></a>一境转故。<a id="a-M0"></a>可言于彼眼识不生。<a id="a-M1"></a>许识见者。<a id="a-M2"></a>何缘不起。<a id="a-M3"></a>如是立破。<a id="a-M4"></a>理极成就。</p>
 </body>
</html>