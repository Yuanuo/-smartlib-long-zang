<!doctype html>
<html id="z3IBVqf16D" data-ver="1317">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第三十四</h1>
  <h2 id="a2">辩业品第四之二</h2>
  <p id="a3">于正法内。<a id="a-4"></a>有作是言。<a id="a-5"></a>身及山等。<a id="a-6"></a>久住不灭。<a id="a-7"></a>故契经说。<a id="a-8"></a>或有一类。<a id="a-9"></a>身住十年。<a id="a-A"></a>乃至广说。<a id="a-B"></a>又说七日羯剌蓝住。<a id="a-C"></a>又说持地住经一劫。<a id="a-D"></a>由此知身可得久住。<a id="a-E"></a>故有行动。<a id="a-F"></a>为表理成。<a id="a-G"></a>此义不然。<a id="a-H"></a>且彼亦许诸心心所有刹那灭。<a id="a-I"></a>由此可证彼所不许。<a id="a-J"></a>身及山等刹那灭义。<a id="a-K"></a>应作是言。<a id="a-L"></a>身刹那灭。<a id="a-M"></a>见随心等。<a id="a-N"></a>有转变故。<a id="a-O"></a>谓见身相。<a id="a-P"></a>于起苦乐贪嗔等时。<a id="a-Q"></a>随心等转。<a id="a-R"></a>既随心等。<a id="a-S"></a>念念灭法。<a id="a-T"></a>身有转变。<a id="a-U"></a>故刹那灭义成。<a id="a-V"></a>又身与心等安危故。<a id="a-W"></a>谓身既是刹那灭心所执受故。<a id="a-X"></a>必安危等。<a id="a-Y"></a>以身有识续住多时。<a id="a-Z"></a>识若离身。<a id="a-a"></a>即便烂坏。<a id="a-b"></a>既与刹那灭心等安危故。<a id="a-c"></a>身应如心必刹那灭。<a id="a-d"></a>又身如识而宣说故。<a id="a-e"></a>谓契经言。<a id="a-f"></a>是心意识。<a id="a-g"></a>刹那腊缚牟呼栗多。<a id="a-h"></a>别异而生。<a id="a-i"></a>别异而灭。<a id="a-j"></a>又契经说。<a id="a-k"></a>身于彼彼刹那等位。<a id="a-l"></a>衰老枯竭。<a id="a-m"></a>又契经言。<a id="a-n"></a>苾刍诸行。<a id="a-o"></a>无有住止。<a id="a-p"></a>速归坏灭。<a id="a-q"></a>又言苾刍诸行如幻。<a id="a-r"></a>或增或减。<a id="a-s"></a>暂住即灭。<a id="a-t"></a>又契经说。<a id="a-u"></a>摩纳缚迦。<a id="a-v"></a>从入胎夜。<a id="a-w"></a>乃至衰老。<a id="a-x"></a>恒速逝往。<a id="a-y"></a>无住无回。<a id="a-z"></a>由此等经证知。<a id="a-10"></a>诸行皆刹那灭。<a id="a-11"></a>无久住理。<a id="a-12"></a>而言住者。<a id="a-13"></a>但约诸行相似相续。<a id="a-14"></a>假说无违。<a id="a-15"></a>亦有契经说心有住。<a id="a-16"></a>如言心住不可移转。<a id="a-17"></a>又经说。<a id="a-18"></a>心从初静虑。<a id="a-19"></a>移入第二静虑等中。<a id="a-1A"></a>又说心调便能住上。<a id="a-1B"></a>又于苦等生已相续多时住中。<a id="a-1C"></a>假说故受。<a id="a-1D"></a>又彼虽许月轮劫住而假说新非假说中即可决定执为实有。<a id="a-1E"></a>又相有别体异义成。<a id="a-1F"></a>非一体中相可有别。<a id="a-1G"></a>现见异体相方别故。<a id="a-1H"></a>如牛有垂[古*頁]。<a id="a-1I"></a>马有旋毛等。<a id="a-1J"></a>于一相续。<a id="a-1K"></a>相既有殊。<a id="a-1L"></a>由此证知。<a id="a-1M"></a>体必有异。<a id="a-1N"></a>乳酪显色。<a id="a-1O"></a>虽复相同。<a id="a-1P"></a>俱行别故。<a id="a-1Q"></a>必有异体。<a id="a-1R"></a>谓二显色。<a id="a-1S"></a>甘酢味俱。<a id="a-1T"></a>故体必应前后各别。<a id="a-1U"></a>身亦应尔。<a id="a-1V"></a>既前后位。<a id="a-1W"></a>相有不同。<a id="a-1X"></a>由此比知。<a id="a-1Y"></a>举体界聚。<a id="a-1Z"></a>前后各别。<a id="a-1a"></a>故刹那灭。<a id="a-1b"></a>其理极成。<a id="a-1c"></a>既一切行。<a id="a-1d"></a>皆刹那灭。<a id="a-1e"></a>如何业果。<a id="a-1f"></a>感赴理成。<a id="a-1g"></a>如何不成。<a id="a-1h"></a>不相及故。<a id="a-1i"></a>谓曾未见种体已灭。<a id="a-1j"></a>犹能生芽。<a id="a-1k"></a>亦非所许。<a id="a-1l"></a>然非诸业如种生芽。<a id="a-1m"></a>于正灭时。<a id="a-1n"></a>与异熟果。<a id="a-1o"></a>又非无法可能为因。<a id="a-1p"></a>是故应无业果感赴。<a id="a-1q"></a>是彼宗过。<a id="a-1r"></a>何谓彼宗。<a id="a-1s"></a>谓譬喻宗。<a id="a-1t"></a>故彼宗说。<a id="a-1u"></a>如外种果感赴理成。<a id="a-1v"></a>如是应知业果感赴。<a id="a-1w"></a>谓如外种。<a id="a-1x"></a>由遇别缘。<a id="a-1y"></a>为亲传因。<a id="a-1z"></a>感果已灭。<a id="a-20"></a>由此后位遂起根芽茎枝叶等。<a id="a-21"></a>诸异相法。<a id="a-22"></a>体虽不住。<a id="a-23"></a>而相续转。<a id="a-24"></a>于最后位。<a id="a-25"></a>复遇别缘。<a id="a-26"></a>方能为因。<a id="a-27"></a>生于自果。<a id="a-28"></a>如是诸业。<a id="a-29"></a>于相续中。<a id="a-2A"></a>为亲传因。<a id="a-2B"></a>感果已灭。<a id="a-2C"></a>由此于后自相续中。<a id="a-2D"></a>有分位别异相法起。<a id="a-2E"></a>体虽不住而相续转。<a id="a-2F"></a>于最后位。<a id="a-2G"></a>复遇别缘。<a id="a-2H"></a>方能为因。<a id="a-2I"></a>生于自果。<a id="a-2J"></a>虽彼外种非亲为因令自果生。<a id="a-2K"></a>然由展转如是诸业。<a id="a-2L"></a>亦非亲为因令自果生。<a id="a-2M"></a>然由展转力内外因果相续理同。<a id="a-2N"></a>外谓种根芽等。<a id="a-2O"></a>不断名为相续。<a id="a-2P"></a>内法相续。<a id="a-2Q"></a>谓前后心。<a id="a-2R"></a>恒无间断。<a id="a-2S"></a>故无外道所难过失。<a id="a-2T"></a>今详彼释一切可然。<a id="a-2U"></a>谓若唯言现在有者。<a id="a-2V"></a>可有相续展转理成。<a id="a-2W"></a>然理不成。<a id="a-2X"></a>故唯有语。<a id="a-2Y"></a>彼不成理。<a id="a-2Z"></a>余处已说。<a id="a-2a"></a>设许相续展转理成。<a id="a-2b"></a>彼不应如种果道理。<a id="a-2c"></a>现见种等。<a id="a-2d"></a>展转相续。<a id="a-2e"></a>必无间绝。<a id="a-2f"></a>方能生果。<a id="a-2g"></a>心能生果。<a id="a-2h"></a>相续有间。<a id="a-2i"></a>故种果喻。<a id="a-2j"></a>于彼所宗业果感赴。<a id="a-2k"></a>无能证力以入无想二无心定。<a id="a-2l"></a>心等不行。<a id="a-2m"></a>如前已辩。<a id="a-2n"></a>又说意行此中灭故。<a id="a-2o"></a>非至果生一业相续恒无间断。<a id="a-2p"></a>彼宗唯许思是实业。<a id="a-2q"></a>此即意行增长功能。<a id="a-2r"></a>随界习气种子论等。<a id="a-2s"></a>余处已遮。<a id="a-2t"></a>故外难言。<a id="a-2u"></a>无譬喻者所说业果。<a id="a-2v"></a>犹如种果感赴道理。<a id="a-2w"></a>是为正难。<a id="a-2x"></a>阿毗达磨。<a id="a-2y"></a>无心位中。<a id="a-2z"></a>说异熟因相续无断。<a id="a-30"></a>得体实有。<a id="a-31"></a>先已成立。<a id="a-32"></a>即说此得。<a id="a-33"></a>为相续体。<a id="a-34"></a>若谓得体与业果别。<a id="a-35"></a>不应说为业相续者。<a id="a-36"></a>此难非理。<a id="a-37"></a>一身果故。<a id="a-38"></a>身与相续。<a id="a-39"></a>是一义故。<a id="a-3A"></a>又如业种。<a id="a-3B"></a>业得亦然。<a id="a-3C"></a>故业相续。<a id="a-3D"></a>无有间断。<a id="a-3E"></a>是故我宗业果感赴。<a id="a-3F"></a>同于种果。<a id="a-3G"></a>无理能遮。<a id="a-3H"></a>虽诸业得有间断者。<a id="a-3I"></a>如已灭种。<a id="a-3J"></a>作用虽灭。<a id="a-3K"></a>而有少分与果功能。<a id="a-3L"></a>由此后时。<a id="a-3M"></a>能与自果。<a id="a-3N"></a>业亦应尔。<a id="a-3O"></a>故对法宗。<a id="a-3P"></a>无同彼宗过所随失。<a id="a-3Q"></a>后当成立已灭犹有。<a id="a-3R"></a>若谓虽尔仍有异作异受果失。<a id="a-3S"></a>不许有一能作受者。<a id="a-3T"></a>体常住故。<a id="a-3U"></a>此难不然。<a id="a-3V"></a>异有二故。<a id="a-3W"></a>观理者说。<a id="a-3X"></a>异有二种。<a id="a-3Y"></a>一者各别相续名异。<a id="a-3Z"></a>二一相续体别名异。<a id="a-3a"></a>若别相续所造业因。<a id="a-3b"></a>果必不应余相续受。<a id="a-3c"></a>若一相续所造业因。<a id="a-3d"></a>其果何妨此相续受。<a id="a-3e"></a>岂如异相续无造受能则一相续中亦无造受。<a id="a-3f"></a>若谓各别相续名异。<a id="a-3g"></a>与一相续体别名异。<a id="a-3h"></a>异无别故。<a id="a-3i"></a>如彼此无造受义者。<a id="a-3j"></a>亦不应理。<a id="a-3k"></a>因果相属。<a id="a-3l"></a>不相属故。<a id="a-3m"></a>犹如稻种望稻麦芽。<a id="a-3n"></a>岂由稻种望稻麦芽。<a id="a-3o"></a>二种体异无差别故。<a id="a-3p"></a>即令稻种望稻麦芽。<a id="a-3q"></a>同是相属。<a id="a-3r"></a>或不相属。<a id="a-3s"></a>虽彼稻种望稻麦芽。<a id="a-3t"></a>体异无别。<a id="a-3u"></a>而望稻芽。<a id="a-3v"></a>因果相属。<a id="a-3w"></a>非望麦芽。<a id="a-3x"></a>如是自他相续前后。<a id="a-3y"></a>有属不属。<a id="a-3z"></a>差别理成。<a id="a-40"></a>故一相续中。<a id="a-41"></a>无异作受失。<a id="a-42"></a>又种果异。<a id="a-43"></a>种灭经久。<a id="a-44"></a>而见与果。<a id="a-45"></a>于理无遮。<a id="a-46"></a>业果亦然。<a id="a-47"></a>虽异何咎。<a id="a-48"></a>又一相续。<a id="a-49"></a>异时为因。<a id="a-4A"></a>异时与果。<a id="a-4B"></a>许无过失。<a id="a-4C"></a>若异相续。<a id="a-4D"></a>异时为因。<a id="a-4E"></a>异时与果。<a id="a-4F"></a>便许有失。<a id="a-4G"></a>如是岂不一异相续。<a id="a-4H"></a>因果有无。<a id="a-4I"></a>分明有异。<a id="a-4J"></a>又如烧村火焰相续。<a id="a-4K"></a>谓如有一欲燎他村。<a id="a-4L"></a>持火烧他草室少分火焰相续。<a id="a-4M"></a>乃至总烧举村屋宇。<a id="a-4N"></a>并成灰烬。<a id="a-4O"></a>村人擒获捶挞令陪。<a id="a-4P"></a>彼自雪言。<a id="a-4Q"></a>我持少火。<a id="a-4R"></a>烧少舍已。<a id="a-4S"></a>我火即灭。<a id="a-4T"></a>故我但应陪一握草。<a id="a-4U"></a>彼如是自雪。<a id="a-4V"></a>岂成无过人。<a id="a-4W"></a>智者应知。<a id="a-4X"></a>遍烧村火。<a id="a-4Y"></a>皆从初火相续而生。<a id="a-4Z"></a>是故彼人。<a id="a-4a"></a>有遍烧过。<a id="a-4b"></a>如是诸蕴相续转变。<a id="a-4c"></a>所生诸果。<a id="a-4d"></a>应知皆是初蕴为因。<a id="a-4e"></a>展转而起。<a id="a-4f"></a>是故诸业。<a id="a-4g"></a>与所依蕴。<a id="a-4h"></a>虽久谢灭。<a id="a-4i"></a>而于后蕴。<a id="a-4j"></a>彼果得生。<a id="a-4k"></a>亦无有失。<a id="a-4l"></a>现见因已灭。<a id="a-4m"></a>果法得生故。<a id="a-4n"></a>如何不见种芽等然。<a id="a-4o"></a>且见世间枸橼酢味。<a id="a-4p"></a>相续转变至果熟时。<a id="a-4q"></a>酢因虽无有酢果起。<a id="a-4r"></a>应知业果理亦应然。<a id="a-4s"></a>刹那灭义成。<a id="a-4t"></a>有业果感赴。<a id="a-4u"></a>是故善说一切有为有刹那故。<a id="a-4v"></a>必无行动。<a id="a-4w"></a>若尔何故现见世间。<a id="a-4x"></a>有时身形行动可得。<a id="a-4y"></a>欲等缘力。<a id="a-4z"></a>能使身形无间异方展转生起。<a id="a-50"></a>不审察者。<a id="a-51"></a>起增上慢。<a id="a-52"></a>谓有实行。<a id="a-53"></a>现前可取。<a id="a-54"></a>现见不取。<a id="a-55"></a>月轮駃行。<a id="a-56"></a>有时由云。<a id="a-57"></a>余方疾起便起增上慢。<a id="a-58"></a>谓见月駃行。<a id="a-59"></a>如是世间身急回转。<a id="a-5A"></a>谓诸住物。<a id="a-5B"></a>皆急返旋。<a id="a-5C"></a>是故有为皆无行动。<a id="a-5D"></a>无行动故。<a id="a-5E"></a>所说身表。<a id="a-5F"></a>是形差别。<a id="a-5G"></a>其理极成。<a id="a-5H"></a>谓从加行心所生。<a id="a-5I"></a>不住等流大种果。<a id="a-5J"></a>别类形色。<a id="a-5K"></a>不待余显色为眼识生因。<a id="a-5L"></a>能蔽异熟生所长养形色。<a id="a-5M"></a>如是形色。<a id="a-5N"></a>名为身表。<a id="a-5O"></a>非由如是善等性故。<a id="a-5P"></a>令异熟生所长养断。<a id="a-5Q"></a>如天眼耳现在前时。<a id="a-5R"></a>余眼耳根相续无断。<a id="a-5S"></a>诸别计有加行心生。<a id="a-5T"></a>于身聚中势力差别。<a id="a-5U"></a>为身无间异方生因。<a id="a-5V"></a>即此生因。<a id="a-5W"></a>名为身表。<a id="a-5X"></a>若尔身表。<a id="a-5Y"></a>应非眼见。<a id="a-5Z"></a>势力差别即是风故。<a id="a-5a"></a>然经主言。<a id="a-5b"></a>形非实有。<a id="a-5c"></a>谓显色聚。<a id="a-5d"></a>一方多生。<a id="a-5e"></a>即于其中。<a id="a-5f"></a>假立长色。<a id="a-5g"></a>待此长色。<a id="a-5h"></a>于余色聚一面少中。<a id="a-5i"></a>假立短色。<a id="a-5j"></a>于四方面并多生中。<a id="a-5k"></a>假立方色。<a id="a-5l"></a>于一切处遍满生中。<a id="a-5m"></a>假立圆色。<a id="a-5n"></a>所余形色。<a id="a-5o"></a>随应当知。<a id="a-5p"></a>如见火[火*曹]于一方面无间速运。<a id="a-5q"></a>便谓为长。<a id="a-5r"></a>见彼周旋。<a id="a-5s"></a>谓为圆色。<a id="a-5t"></a>故形无实别类色体。<a id="a-5u"></a>若谓实有别类形色。<a id="a-5v"></a>则应一色二根所取。<a id="a-5w"></a>谓于色聚长等差别。<a id="a-5x"></a>眼见身触。<a id="a-5y"></a>俱能了知。<a id="a-5z"></a>由此应成二根取过。<a id="a-60"></a>理无色处二根所取。<a id="a-61"></a>然如依触取长等相。<a id="a-62"></a>如是依显。<a id="a-63"></a>能取于形。<a id="a-64"></a>此理不然。<a id="a-65"></a>了相别故。<a id="a-66"></a>若一方面。<a id="a-67"></a>唯显多生。<a id="a-68"></a>了相于中应无差别。<a id="a-69"></a>既有长白二了相异。<a id="a-6A"></a>故于显外。<a id="a-6B"></a>别有形色。<a id="a-6C"></a>现见有触同根所取。<a id="a-6D"></a>了相异故。<a id="a-6E"></a>体有差别。<a id="a-6F"></a>如坚与冷。<a id="a-6G"></a>或暖与坚。<a id="a-6H"></a>如是白长。<a id="a-6I"></a>虽同根取。<a id="a-6J"></a>而了相异。<a id="a-6K"></a>故体应别。<a id="a-6L"></a>故知聚色。<a id="a-6M"></a>分析渐微。<a id="a-6N"></a>乃至于中。<a id="a-6O"></a>可生形觉。<a id="a-6P"></a>必有少分形觉生因。<a id="a-6Q"></a>形色极微。<a id="a-6R"></a>于中犹起。<a id="a-6S"></a>理必应尔。<a id="a-6T"></a>以色聚中有唯显生形色不起。<a id="a-6U"></a>于中唯有显觉非形。<a id="a-6V"></a>如见空中光明等色。<a id="a-6W"></a>若即显色说名为形。<a id="a-6X"></a>无分量显中亦应起形觉。<a id="a-6Y"></a>不相离故。<a id="a-6Z"></a>如火界暖。<a id="a-6a"></a>彼火[火*曹]喻。<a id="a-6b"></a>于证无能。<a id="a-6c"></a>余处极成可假说故。<a id="a-6d"></a>谓于余处。<a id="a-6e"></a>有长圆等。<a id="a-6f"></a>所依实因。<a id="a-6g"></a>同时无间。<a id="a-6h"></a>于多方所安布差别所成色聚。<a id="a-6i"></a>长等极成。<a id="a-6j"></a>由是故于火[火*曹]等色。<a id="a-6k"></a>异时别处。<a id="a-6l"></a>无间转中。<a id="a-6m"></a>计度立为假长圆等。<a id="a-6n"></a>未曾见有。<a id="a-6o"></a>世俗胜义俱不极成。<a id="a-6p"></a>而可假立应二根取难亦不成。<a id="a-6q"></a>长等但为意识境故。<a id="a-6r"></a>以诸假有唯是意识所缘境界。<a id="a-6s"></a>如前已辨。<a id="a-6t"></a>能成长等。<a id="a-6u"></a>如种极微如是安布。<a id="a-6v"></a>说为形色。<a id="a-6w"></a>是无分别眼识所取。<a id="a-6x"></a>非身能取。<a id="a-6y"></a>如是形色。<a id="a-6z"></a>如依身根了坚湿等。<a id="a-70"></a>了长短等。<a id="a-71"></a>不如是故。<a id="a-72"></a>以非闇中了坚湿等。<a id="a-73"></a>即于彼位。<a id="a-74"></a>或次后时。<a id="a-75"></a>即能了知长短等相。<a id="a-76"></a>要于一面多触生中。<a id="a-77"></a>依身根门。<a id="a-78"></a>分别触已。<a id="a-79"></a>方能比度。<a id="a-7A"></a>知触俱行。<a id="a-7B"></a>眼识所牵意识所受。<a id="a-7C"></a>如是相状差别形色。<a id="a-7D"></a>如见火色及臭花香。<a id="a-7E"></a>能忆俱行火触花色。<a id="a-7F"></a>现见眼识随其所应。<a id="a-7G"></a>有于一时形显俱了。<a id="a-7H"></a>意识分别。<a id="a-7I"></a>前后无定。<a id="a-7J"></a>以显与形是一眼识所缘境故。<a id="a-7K"></a>意识分别。<a id="a-7L"></a>时差别故。<a id="a-7M"></a>了相异故。<a id="a-7N"></a>其体不同。<a id="a-7O"></a>形亦非触。<a id="a-7P"></a>宁有身根能取形义。<a id="a-7Q"></a>故不应难应二根取。<a id="a-7R"></a>经主于此。<a id="a-7S"></a>复作是言。<a id="a-7T"></a>诸有二法。<a id="a-7U"></a>定不相离。<a id="a-7V"></a>故因取一可得念余。<a id="a-7W"></a>无触与形定不相离。<a id="a-7X"></a>如何取触能定忆形。<a id="a-7Y"></a>此亦非理。<a id="a-7Z"></a>现见世间。<a id="a-7a"></a>诸触聚中。<a id="a-7b"></a>有形定故。<a id="a-7c"></a>谓形于触。<a id="a-7d"></a>虽无定者。<a id="a-7e"></a>而于一面多触生中。<a id="a-7f"></a>定有长色。<a id="a-7g"></a>于一切处。<a id="a-7h"></a>触遍生中。<a id="a-7i"></a>定有圆色。<a id="a-7j"></a>如是等类。<a id="a-7k"></a>随应当知。<a id="a-7l"></a>故触于形。<a id="a-7m"></a>有决定者。<a id="a-7n"></a>非触于显有定如形。<a id="a-7o"></a>可了触时。<a id="a-7p"></a>能忆形色。<a id="a-7q"></a>以无有触如是安布。<a id="a-7r"></a>于如是显决定如形。<a id="a-7s"></a>又眼喉中。<a id="a-7t"></a>亦得烟触。<a id="a-7u"></a>或时以鼻嗅彼烟香。<a id="a-7v"></a>因此了知烟中显色。<a id="a-7w"></a>亦应显色二根所取。<a id="a-7x"></a>非实物有。<a id="a-7y"></a>又此与彼。<a id="a-7z"></a>义应同故。<a id="a-80"></a>谓暖触于色及白色于香亦无有定。<a id="a-81"></a>如形于触不应因彼火色花香。<a id="a-82"></a>便能念知火触花色故。<a id="a-83"></a>非由此能遮遣形异于显色别有体义。<a id="a-84"></a>复有因证形非实有。<a id="a-85"></a>以诸所有有对实色必应有实别类极微。<a id="a-86"></a>然无极微名为长等。<a id="a-87"></a>故即多物如是安布。<a id="a-88"></a>差别相中。<a id="a-89"></a>假立长等。<a id="a-8A"></a>岂不已说。<a id="a-8B"></a>即形极微。<a id="a-8C"></a>如是安布。<a id="a-8D"></a>眼识所得。<a id="a-8E"></a>积集差别。<a id="a-8F"></a>假立长等。<a id="a-8G"></a>虽说有此是朋党言。<a id="a-8H"></a>形色极微。<a id="a-8I"></a>非极成故。<a id="a-8J"></a>谓若形色。<a id="a-8K"></a>有别极微。<a id="a-8L"></a>自相极成。<a id="a-8M"></a>可得积集。<a id="a-8N"></a>如是安布以为长等。<a id="a-8O"></a>然非形色有别极微。<a id="a-8P"></a>自相极成。<a id="a-8Q"></a>如诸显色。<a id="a-8R"></a>云何得有积集安布。<a id="a-8S"></a>如何具寿。<a id="a-8T"></a>许有极成显色极微。<a id="a-8U"></a>非形细分。<a id="a-8V"></a>如诸显色。<a id="a-8W"></a>一一极微。<a id="a-8X"></a>无独起理。<a id="a-8Y"></a>设有独起。<a id="a-8Z"></a>以极细故。<a id="a-8a"></a>非眼所得。<a id="a-8b"></a>于积集时。<a id="a-8c"></a>眼可得故。<a id="a-8d"></a>证知定有显色极微。<a id="a-8e"></a>形色极微。<a id="a-8f"></a>亦应如是。<a id="a-8g"></a>宁独不许自相极成。<a id="a-8h"></a>诸有对色。<a id="a-8i"></a>所积集处。<a id="a-8j"></a>皆决定有。<a id="a-8k"></a>极微可得。<a id="a-8l"></a>既于聚色差别生中。<a id="a-8m"></a>有形觉生。<a id="a-8n"></a>不待于显。<a id="a-8o"></a>如不待余。<a id="a-8p"></a>显有余显觉生。<a id="a-8q"></a>是故定应别有如种。<a id="a-8r"></a>能成长等。<a id="a-8s"></a>形色极微。<a id="a-8t"></a>诸显极微。<a id="a-8u"></a>有质碍故。<a id="a-8v"></a>即应积集假立长等。<a id="a-8w"></a>此亦非理。<a id="a-8x"></a>香等极微。<a id="a-8y"></a>亦应积集为长等故。<a id="a-8z"></a>以彼香等。<a id="a-90"></a>所有极微。<a id="a-91"></a>亦有质碍。<a id="a-92"></a>唯据处所。<a id="a-93"></a>不相容纳。<a id="a-94"></a>名质碍故。<a id="a-95"></a>若谓香等所有极微非有见故。<a id="a-96"></a>无同彼失。<a id="a-97"></a>则诸显色。<a id="a-98"></a>所有极微。<a id="a-99"></a>亦非形故。<a id="a-9A"></a>岂成长等。<a id="a-9B"></a>如何知显微体非形。<a id="a-9C"></a>如前已说。<a id="a-9D"></a>了相异故。<a id="a-9E"></a>不待显色。<a id="a-9F"></a>形觉生故。<a id="a-9G"></a>或有显聚。<a id="a-9H"></a>不见形故。<a id="a-9I"></a>非体是形有多积集。<a id="a-9J"></a>无障有眼。<a id="a-9K"></a>可不见形。<a id="a-9L"></a>是故应知。<a id="a-9M"></a>异于显色。<a id="a-9N"></a>有色处摄。<a id="a-9O"></a>形色极微。<a id="a-9P"></a>由此集成长等假色。<a id="a-9Q"></a>故形细分。<a id="a-9R"></a>非不极成。<a id="a-9S"></a>云何是形而无细分。<a id="a-9T"></a>极微无分。<a id="a-9U"></a>应体非形。<a id="a-9V"></a>若尔亦应疑于显色。<a id="a-9W"></a>如何显色。<a id="a-9X"></a>体是有对。<a id="a-9Y"></a>而可许有。<a id="a-9Z"></a>无分极微。<a id="a-9a"></a>于诸无分受等诸法。<a id="a-9b"></a>未曾见有。<a id="a-9c"></a>名显等故。<a id="a-9d"></a>如显极微显相非有。<a id="a-9e"></a>如是亦有形色极微。<a id="a-9f"></a>而无形相。<a id="a-9g"></a>违何至理。<a id="a-9h"></a>夫显相者。<a id="a-9i"></a>谓能显示青白等性。<a id="a-9j"></a>非显极微。<a id="a-9k"></a>能有所显。<a id="a-9l"></a>故无显相。<a id="a-9m"></a>若异显色。<a id="a-9n"></a>实有形者。<a id="a-9o"></a>应如青黄了然知异。<a id="a-9p"></a>虽各实有。<a id="a-9q"></a>而法性然。<a id="a-9r"></a>故不可知了然有异。<a id="a-9s"></a>如杂余色见影光等。<a id="a-9t"></a>谓影光等。<a id="a-9u"></a>与地等合。<a id="a-9v"></a>杂生识故。<a id="a-9w"></a>别相难知。<a id="a-9x"></a>然其实体。<a id="a-9y"></a>非无有异。<a id="a-9z"></a>夜于粉壁。<a id="a-A0"></a>有净月明。<a id="a-A1"></a>明白相资。<a id="a-A2"></a>二俱显著。<a id="a-A3"></a>体既有异。<a id="a-A4"></a>何不智愚并能了然知其相别。<a id="a-A5"></a>如彼理趣。<a id="a-A6"></a>形显亦然。<a id="a-A7"></a>若显与形。<a id="a-A8"></a>相杂难了。<a id="a-A9"></a>应以正理勤求别相。<a id="a-AA"></a>虽与显色相杂而生。<a id="a-AB"></a>然于其边。<a id="a-AC"></a>能为疆界。<a id="a-AD"></a>摄持显色。<a id="a-AE"></a>是谓为形故破青丸显存形坏。<a id="a-AF"></a>谓圆形色但居其边。<a id="a-AG"></a>故破青丸。<a id="a-AH"></a>圆形即灭。<a id="a-AI"></a>然青显色。<a id="a-AJ"></a>遍在丸中。<a id="a-AK"></a>故坏圆形。<a id="a-AL"></a>青显犹在。<a id="a-AM"></a>或形色体。<a id="a-AN"></a>非显体故。<a id="a-AO"></a>不如青黄别相易了。<a id="a-AP"></a>又诸显色。<a id="a-AQ"></a>是显体故。<a id="a-AR"></a>与余显色。<a id="a-AS"></a>别相易知。<a id="a-AT"></a>如是形色。<a id="a-AU"></a>是形体故。<a id="a-AV"></a>与余形色。<a id="a-AW"></a>别相易了。<a id="a-AX"></a>故形异显。<a id="a-AY"></a>自相极成。<a id="a-AZ"></a>又显与形。<a id="a-Aa"></a>虽同一聚。<a id="a-Ab"></a>然其体相。<a id="a-Ac"></a>决定有殊。<a id="a-Ad"></a>有一坏时。<a id="a-Ae"></a>一不坏故。<a id="a-Af"></a>以相违因有差别故。<a id="a-Ag"></a>非体无异。<a id="a-Ah"></a>可由相违。<a id="a-Ai"></a>因有差别。<a id="a-Aj"></a>有坏不坏。<a id="a-Ak"></a>又于色处。<a id="a-Al"></a>有善等别。<a id="a-Am"></a>不应显色有善等性。<a id="a-An"></a>如前已辩。<a id="a-Ao"></a>故有别形。<a id="a-Ap"></a>若谓显中自有差别。<a id="a-Aq"></a>谓待心起或不待心则已极成。<a id="a-Ar"></a>身业实有。<a id="a-As"></a>但于名想。<a id="a-At"></a>少有迷谬。<a id="a-Au"></a>然有色处。<a id="a-Av"></a>加行心生。<a id="a-Aw"></a>于色聚边。<a id="a-Ax"></a>周遍而起。<a id="a-Ay"></a>能为疆界。<a id="a-Az"></a>隔别显色。<a id="a-B0"></a>此与显色。<a id="a-B1"></a>非同法故。<a id="a-B2"></a>诸对法者。<a id="a-B3"></a>立以形名。<a id="a-B4"></a>即此说为身有表业。<a id="a-B5"></a>纵说为显。<a id="a-B6"></a>或说名余。<a id="a-B7"></a>且是极成。<a id="a-B8"></a>实有身表。<a id="a-B9"></a>若谓业相不成就故。<a id="a-BA"></a>非实有者。<a id="a-BB"></a>理亦不然。<a id="a-BC"></a>由此如思业相成故。<a id="a-BD"></a>又形与显。<a id="a-BE"></a>如水地风。<a id="a-BF"></a>冷等相殊了相异故。<a id="a-BG"></a>其体各别。<a id="a-BH"></a>何理能遮。<a id="a-BI"></a>又形必应异于显色。<a id="a-BJ"></a>以如显色生异类贪别。<a id="a-BK"></a>说不净门为彼对治故。<a id="a-BL"></a>复有至教。<a id="a-BM"></a>证有别形。<a id="a-BN"></a>如颂中说。<a id="a-BO"></a>有粗有细。<a id="a-BP"></a>有短有长。<a id="a-BQ"></a>净不净等。<a id="a-BR"></a>又契经说。<a id="a-BS"></a>颜貌端严。<a id="a-BT"></a>非短非长。<a id="a-BU"></a>非粗非细。<a id="a-BV"></a>非白非黑。<a id="a-BW"></a>光洁细软。<a id="a-BX"></a>非无别体。<a id="a-BY"></a>而可别说。<a id="a-BZ"></a>又若遮遣行动及形。<a id="a-Ba"></a>汝等经部宗。<a id="a-Bb"></a>立何为身表。<a id="a-Bc"></a>此中经主。<a id="a-Bd"></a>辩彼宗言。<a id="a-Be"></a>身表即形。<a id="a-Bf"></a>然假非实。<a id="a-Bg"></a>如是语义。<a id="a-Bh"></a>意趣难知。<a id="a-Bi"></a>为长等形是假非实。<a id="a-Bj"></a>为成长等如种极微说名为形。<a id="a-Bk"></a>是假非实。<a id="a-Bl"></a>若长等形。<a id="a-Bm"></a>是假非实。<a id="a-Bn"></a>与对法者所说无违。<a id="a-Bo"></a>若成长等。<a id="a-Bp"></a>如种极微。<a id="a-Bq"></a>说名为形。<a id="a-Br"></a>是假非实。<a id="a-Bs"></a>则不应理。<a id="a-Bt"></a>由彼所宗以显成形。<a id="a-Bu"></a>显非假故。<a id="a-Bv"></a>显若非实。<a id="a-Bw"></a>是则经部。<a id="a-Bx"></a>同坏法论。<a id="a-By"></a>不可与言。<a id="a-Bz"></a>若意说形体不异显。<a id="a-C0"></a>故言非实。<a id="a-C1"></a>则异火界。<a id="a-C2"></a>无别有暖。<a id="a-C3"></a>亦应非实。<a id="a-C4"></a>设许说言。<a id="a-C5"></a>形非异显。<a id="a-C6"></a>如执异实显无别有形言形非实。<a id="a-C7"></a>如是亦应执异于假显无别有形以执即显色立为长等故。<a id="a-C8"></a>是则经部。<a id="a-C9"></a>应立长等非实非假。<a id="a-CA"></a>如何言假。<a id="a-CB"></a>又经部宗。<a id="a-CC"></a>若执形色有所依揽体实极微。<a id="a-CD"></a>对法诸师。<a id="a-CE"></a>亦作是说。<a id="a-CF"></a>所起诤论。<a id="a-CG"></a>为何所依。<a id="a-CH"></a>为显极微即是长等假所揽实为不尔耶。<a id="a-CI"></a>不尔。<a id="a-CJ"></a>如前已成立故。<a id="a-CK"></a>或于显聚有不见有长短等形差别相故由是彼说。<a id="a-CL"></a>成无用言。<a id="a-CM"></a>又彼立假形以为身表。<a id="a-CN"></a>复立何法为身业耶。<a id="a-CO"></a>彼说业依身立为身业。<a id="a-CP"></a>谓能种种运动身思。<a id="a-CQ"></a>依身门行。<a id="a-CR"></a>故名身业。<a id="a-CS"></a>语业意业。<a id="a-CT"></a>随其所应。<a id="a-CU"></a>立差别名。<a id="a-CV"></a>当知亦尔。<a id="a-CW"></a>若尔何故契经中。<a id="a-CX"></a>说有二种业。<a id="a-CY"></a>一者思业。<a id="a-CZ"></a>二思已业。<a id="a-Ca"></a>彼作是释。<a id="a-Cb"></a>谓前加行起思惟思我当应为如是如是所应作事。<a id="a-Cc"></a>名为思业既思惟已。<a id="a-Cd"></a>起作事思。<a id="a-Ce"></a>随前所思。<a id="a-Cf"></a>作所作事。<a id="a-Cg"></a>动身发语。<a id="a-Ch"></a>名思已业。<a id="a-Ci"></a>此中为摄一切业尽。<a id="a-Cj"></a>为摄少分差别业耶。<a id="a-Ck"></a>有言。<a id="a-Cl"></a>此中摄一切业。<a id="a-Cm"></a>有作是说。<a id="a-Cn"></a>不摄无漏。<a id="a-Co"></a>此释非与经义相符。<a id="a-Cp"></a>此中不应摄意业故。<a id="a-Cq"></a>谓为动发身语二种。<a id="a-Cr"></a>起思惟思及正动发身语二种起作事思。<a id="a-Cs"></a>此二俱依身语门转。<a id="a-Ct"></a>并应摄在身语业中。<a id="a-Cu"></a>既尔此中。<a id="a-Cv"></a>何名意业若依身语二门转思。<a id="a-Cw"></a>亦许一分名意业者。<a id="a-Cx"></a>是则立业。<a id="a-Cy"></a>有杂乱过。<a id="a-Cz"></a>纵许为欲动发身语。<a id="a-D0"></a>起思惟思。<a id="a-D1"></a>是意业性。<a id="a-D2"></a>亦非此中总摄诸业。<a id="a-D3"></a>以有不依身语门转有漏意业。<a id="a-D4"></a>其量无边。<a id="a-D5"></a>皆此经中所不摄故。<a id="a-D6"></a>且必不摄依眼触等所起诸思。<a id="a-D7"></a>以彼诸思非前所说。<a id="a-D8"></a>思惟作事。<a id="a-D9"></a>二思摄故。<a id="a-DA"></a>若谓此经所说思业。<a id="a-DB"></a>总摄一切意业皆尽。<a id="a-DC"></a>说思已业。<a id="a-DD"></a>总摄一切依身及语二门转思。<a id="a-DE"></a>且非此经所应说义。<a id="a-DF"></a>设许皆是此经所说。<a id="a-DG"></a>为欲动发身语二种。<a id="a-DH"></a>起思惟思。<a id="a-DI"></a>何业所摄。<a id="a-DJ"></a>若思业摄。<a id="a-DK"></a>理必不然。<a id="a-DL"></a>如思惟思。<a id="a-DM"></a>依身语转。<a id="a-DN"></a>许思业摄。<a id="a-DO"></a>余亦应尔。<a id="a-DP"></a>则应但说一思业言。<a id="a-DQ"></a>如是亦成业杂乱失。<a id="a-DR"></a>意业亦依身语转故。<a id="a-DS"></a>若谓为欲动发身语。<a id="a-DT"></a>起思惟思。<a id="a-DU"></a>此思不依身语转者。<a id="a-DV"></a>则为余境。<a id="a-DW"></a>起思惟思。<a id="a-DX"></a>彼思亦应不依余境。<a id="a-DY"></a>无异因故。<a id="a-DZ"></a>是则意业。<a id="a-Da"></a>应不依境。<a id="a-Db"></a>然非所许。<a id="a-Dc"></a>故理不然。<a id="a-Dd"></a>若谓此如依身语门。<a id="a-De"></a>转名依身语非身语业者。<a id="a-Df"></a>此于意业。<a id="a-Dg"></a>则应成过。<a id="a-Dh"></a>于中亦容此分别故。<a id="a-Di"></a>思已业摄。<a id="a-Dj"></a>亦不应理。<a id="a-Dk"></a>以后但说思已言故。<a id="a-Dl"></a>非所思事可名思惟。<a id="a-Dm"></a>以义与名不相应故。<a id="a-Dn"></a>又汝经部说。<a id="a-Do"></a>诸仙人意愤杀生。<a id="a-Dp"></a>是何业摄。<a id="a-Dq"></a>为是身业。<a id="a-Dr"></a>为意业耶。<a id="a-Ds"></a>然此中无前后所起。<a id="a-Dt"></a>思惟作事二思差别。<a id="a-Du"></a>以思惟思即作事故。<a id="a-Dv"></a>便不能离业杂乱失。<a id="a-Dw"></a>又世尊言。<a id="a-Dx"></a>修苦行者。<a id="a-Dy"></a>身语意业。<a id="a-Dz"></a>各有别异。<a id="a-E0"></a>是故定应许此中有。<a id="a-E1"></a>依身门转。<a id="a-E2"></a>作事思业。<a id="a-E3"></a>由此俱时杀多生故。<a id="a-E4"></a>又杀生业。<a id="a-E5"></a>身业摄故。<a id="a-E6"></a>是则世尊。<a id="a-E7"></a>应言身业于诸业中。<a id="a-E8"></a>最为大罪。<a id="a-E9"></a>是故经部。<a id="a-EA"></a>思立诸业。<a id="a-EB"></a>复有理证。<a id="a-EC"></a>业不唯思谓才起思。<a id="a-ED"></a>欲为杀父等则应已得无间罪等故。<a id="a-EE"></a>若谓得罪要须动身。<a id="a-EF"></a>此未动身。<a id="a-EG"></a>故无失者。<a id="a-EH"></a>是则于思外有身业理成。<a id="a-EI"></a>谓有动身。<a id="a-EJ"></a>方有身业。<a id="a-EK"></a>成杀等罪。<a id="a-EL"></a>若不动身。<a id="a-EM"></a>恶思虽起。<a id="a-EN"></a>罪未成故。<a id="a-EO"></a>岂不如执有别身业宗。<a id="a-EP"></a>若离恶思不成无间等。<a id="a-EQ"></a>如是虽许唯思是业。<a id="a-ER"></a>若离动身不成此罪。<a id="a-ES"></a>此例非等。<a id="a-ET"></a>所以者何。<a id="a-EU"></a>以对法宗身语二业成无间等。<a id="a-EV"></a>要由恶思。<a id="a-EW"></a>若无恶思。<a id="a-EX"></a>此业不起故身罪业。<a id="a-EY"></a>待恶思成。<a id="a-EZ"></a>唯思业宗。<a id="a-Ea"></a>说思业起。<a id="a-Eb"></a>不待身语。<a id="a-Ec"></a>即思生位。<a id="a-Ed"></a>已成身业。<a id="a-Ee"></a>何假动身。<a id="a-Ef"></a>又对法宗。<a id="a-Eg"></a>由因等起。<a id="a-Eh"></a>思有善等差别性故。<a id="a-Ei"></a>所起身语善等性成可言必。<a id="a-Ej"></a>待思差别故。<a id="a-Ek"></a>身业方成无间罪等。<a id="a-El"></a>非经部说。<a id="a-Em"></a>思业起时。<a id="a-En"></a>要待身语。<a id="a-Eo"></a>方成善恶。<a id="a-Ep"></a>彼许身语唯无记故。<a id="a-Eq"></a>如何可说要待动身思业方成。<a id="a-Er"></a>无间罪等。<a id="a-Es"></a>故引此例。<a id="a-Et"></a>不遮彼失。<a id="a-Eu"></a>若谓如执眼根见宗。<a id="a-Ev"></a>虽眼根生非待眼识。<a id="a-Ew"></a>而见色用。<a id="a-Ex"></a>待识方成。<a id="a-Ey"></a>如是唯言思是业者。<a id="a-Ez"></a>不善思起。<a id="a-F0"></a>虽不待身。<a id="a-F1"></a>而要待动身方便无间等。<a id="a-F2"></a>此亦非例。<a id="a-F3"></a>所以者何。<a id="a-F4"></a>以识与根有俱时起。<a id="a-F5"></a>许根由识有胜用生。<a id="a-F6"></a>故眼根生。<a id="a-F7"></a>虽不待识。<a id="a-F8"></a>而见色用。<a id="a-F9"></a>待识方成。<a id="a-FA"></a>然彼恶思。<a id="a-FB"></a>要先生已。<a id="a-FC"></a>后时方有运动身义。<a id="a-FD"></a>非思生位。<a id="a-FE"></a>由后动身。<a id="a-FF"></a>少令前思起差别用。<a id="a-FG"></a>又此所救。<a id="a-FH"></a>理必不成。<a id="a-FI"></a>无法无能。<a id="a-FJ"></a>令诸有法起胜用故。<a id="a-FK"></a>复有至教。<a id="a-FL"></a>遮经部宗。<a id="a-FM"></a>安立业理。<a id="a-FN"></a>如契经说。<a id="a-FO"></a>夜所寻思。<a id="a-FP"></a>至于昼时。<a id="a-FQ"></a>由身语表。<a id="a-FR"></a>非此中说能表谓思。<a id="a-FS"></a>余契经中。<a id="a-FT"></a>说表即业。<a id="a-FU"></a>故余经说。<a id="a-FV"></a>诸爱者表体即是业。<a id="a-FW"></a>又佛教诫罗怙罗言。<a id="a-FX"></a>汝若由身由语造业。<a id="a-FY"></a>于此所造身语业中。<a id="a-FZ"></a>应当正勤。<a id="a-Fa"></a>数审观察。<a id="a-Fb"></a>非思即用身语为体。<a id="a-Fc"></a>如何可言思所造业名由身语所造业耶。<a id="a-Fd"></a>是故应知。<a id="a-Fe"></a>契经即说身语二表。<a id="a-Ff"></a>为身语业。<a id="a-Fg"></a>不应如是取此经义。<a id="a-Fh"></a>此经所言。<a id="a-Fi"></a>由身由语。<a id="a-Fj"></a>此造业者。<a id="a-Fk"></a>是由依身及依语思所造业义。<a id="a-Fl"></a>无如是义。<a id="a-Fm"></a>所以者何。<a id="a-Fn"></a>曾不说故。<a id="a-Fo"></a>又不遮故。<a id="a-Fp"></a>谓若有经。<a id="a-Fq"></a>曾作是说。<a id="a-Fr"></a>依身语思。<a id="a-Fs"></a>所造诸业。<a id="a-Ft"></a>名身语业。<a id="a-Fu"></a>非即身语。<a id="a-Fv"></a>又若有经遮身语表。<a id="a-Fw"></a>即是身语二业自性。<a id="a-Fx"></a>容可于此无差别言。<a id="a-Fy"></a>准彼契经。<a id="a-Fz"></a>作差别释。<a id="a-G0"></a>然曾无处有如是言。<a id="a-G1"></a>又我引经不违正理。<a id="a-G2"></a>故彼非理。<a id="a-G3"></a>频率己情。<a id="a-G4"></a>释破诸经。<a id="a-G5"></a>令乖实义。<a id="a-G6"></a>理应名曰坏经部师。<a id="a-G7"></a>非了义经为定量故。<a id="a-G8"></a>又伽他说。</p>
  <p id="aG9">由内心粗恶　　外动身发语</p>
  <p id="aGA">因此能感苦　　翻此便招乐</p>
  <p id="aGB">此中说思及身语表。<a id="a-GC"></a>能感爱果。<a id="a-GD"></a>非爱果义。<a id="a-GE"></a>余经又言。<a id="a-GF"></a>诸邪见者。<a id="a-GG"></a>所有身业语业意业。<a id="a-GH"></a>一切皆能感非爱果。<a id="a-GI"></a>感爱果者。<a id="a-GJ"></a>与此相违。<a id="a-GK"></a>由此证知。<a id="a-GL"></a>伽他中说。<a id="a-GM"></a>因身语二表。<a id="a-GN"></a>感爱非爱果。<a id="a-GO"></a>即是经中。<a id="a-GP"></a>说身语业能感爱果非爱果。<a id="a-GQ"></a>义亦不应。<a id="a-GR"></a>谓依身语思名身语表。<a id="a-GS"></a>由彼自说形为身表。<a id="a-GT"></a>假非实故。<a id="a-GU"></a>然思不应是形非实。<a id="a-GV"></a>又契经说。<a id="a-GW"></a>起迎合掌恭敬礼拜。<a id="a-GX"></a>是身表业。<a id="a-GY"></a>余经又言。<a id="a-GZ"></a>表即是业。<a id="a-Ga"></a>由此证知欲作意等。<a id="a-Gb"></a>展转所起。<a id="a-Gc"></a>手等别形。<a id="a-Gd"></a>名为身表。<a id="a-Ge"></a>即是身业。<a id="a-Gf"></a>故对法宗。<a id="a-Gg"></a>立身语业。<a id="a-Gh"></a>符教顺理。<a id="a-Gi"></a>无杂乱过。<a id="a-Gj"></a>由此所说四句理成。<a id="a-Gk"></a>然于此中。<a id="a-Gl"></a>诵者差别。<a id="a-Gm"></a>谓有诵者。<a id="a-Gn"></a>作是诵言。<a id="a-Go"></a>或有色聚。<a id="a-Gp"></a>唯显可了。<a id="a-Gq"></a>谓青等影等大种造色聚。<a id="a-Gr"></a>以于其中显色多故。<a id="a-Gs"></a>余非定取故。<a id="a-Gt"></a>唯显色可了。<a id="a-Gu"></a>空一显者。<a id="a-Gv"></a>谓见空中。<a id="a-Gw"></a>苏迷卢山。<a id="a-Gx"></a>所现纯色。<a id="a-Gy"></a>岂影等色。<a id="a-Gz"></a>有种种显。<a id="a-H0"></a>而但说此是一显耶不尔。<a id="a-H1"></a>云何。<a id="a-H2"></a>以影等色与地等显和杂难辩。<a id="a-H3"></a>不可别见。<a id="a-H4"></a>依不纯义。<a id="a-H5"></a>说非一显。<a id="a-H6"></a>此空界色。<a id="a-H7"></a>无别所依。<a id="a-H8"></a>以纯可见。<a id="a-H9"></a>故名一显。<a id="a-HA"></a>或有色聚。<a id="a-HB"></a>唯形可了。<a id="a-HC"></a>谓身表俱大造动聚。<a id="a-HD"></a>以动摄受相续法性。<a id="a-HE"></a>假施设故。<a id="a-HF"></a>体非真实。<a id="a-HG"></a>但身聚中心所等起等流大造。<a id="a-HH"></a>实物聚中诸形差别。<a id="a-HI"></a>是谓身表。<a id="a-HJ"></a>或有色聚。<a id="a-HK"></a>二俱可了。<a id="a-HL"></a>谓所说余诸形显聚。<a id="a-HM"></a>以非于此聚离一可取余故。<a id="a-HN"></a>此义中经主前难如何。<a id="a-HO"></a>一事有二体者。<a id="a-HP"></a>此难不成。<a id="a-HQ"></a>非所许故。<a id="a-HR"></a>复有形显。<a id="a-HS"></a>互相依属。<a id="a-HT"></a>如说鹭非幡及幡非乌等。<a id="a-HU"></a>此中形显俱可了知。<a id="a-HV"></a>或有色聚。<a id="a-HW"></a>俱非可了。<a id="a-HX"></a>如香味等。<a id="a-HY"></a>及无表聚。<a id="a-HZ"></a>有余诵者。<a id="a-Ha"></a>作是诵言。<a id="a-Hb"></a>或有色聚。<a id="a-Hc"></a>唯有显等第一句者。<a id="a-Hd"></a>谓明闇聚。<a id="a-He"></a>即此差别。<a id="a-Hf"></a>说为影光。<a id="a-Hg"></a>第二句者。<a id="a-Hh"></a>谓如前说。<a id="a-Hi"></a>第三句者。<a id="a-Hj"></a>谓前所说二句不摄。<a id="a-Hk"></a>俱色处聚。<a id="a-Hl"></a>青等色聚。<a id="a-Hm"></a>亦有长等。<a id="a-Hn"></a>形量差别。<a id="a-Ho"></a>现可见故。<a id="a-Hp"></a>第四句者。<a id="a-Hq"></a>亦如前说。<a id="a-Hr"></a>岂不影等亦有形量分明可见。<a id="a-Hs"></a>应名俱有。<a id="a-Ht"></a>彼言影等聚中无形。<a id="a-Hu"></a>以虚散故。<a id="a-Hv"></a>余极碍物。<a id="a-Hw"></a>来入其中。<a id="a-Hx"></a>彼不坏故。<a id="a-Hy"></a>现见世间。<a id="a-Hz"></a>和集极碍。<a id="a-I0"></a>有形色聚。<a id="a-I1"></a>余极碍物。<a id="a-I2"></a>来入其中。<a id="a-I3"></a>彼便损坏。<a id="a-I4"></a>影等聚不尔。<a id="a-I5"></a>故于中无形。<a id="a-I6"></a>又诸和集极碍色聚。<a id="a-I7"></a>有形极微。<a id="a-I8"></a>周匝安布。<a id="a-I9"></a>由如是聚形所摄持。<a id="a-IA"></a>便有分限。<a id="a-IB"></a>孔隙可得。<a id="a-IC"></a>非于影等诸色聚边。<a id="a-ID"></a>有形摄持。<a id="a-IE"></a>如和集等。<a id="a-IF"></a>以不见有自动摇故。<a id="a-IG"></a>然有长等形量分明现可得者。<a id="a-IH"></a>随本质故。<a id="a-II"></a>若尔应无镜等中像。<a id="a-IJ"></a>所以然者。<a id="a-IK"></a>如影无形。<a id="a-IL"></a>随本质故。<a id="a-IM"></a>而形可得。<a id="a-IN"></a>如是诸像。<a id="a-IO"></a>应无显色。<a id="a-IP"></a>随本质故。<a id="a-IQ"></a>显色可知。<a id="a-IR"></a>又像应非形色为体。<a id="a-IS"></a>虽见有高下。<a id="a-IT"></a>而如画无故。<a id="a-IU"></a>如随本质及随所依。<a id="a-IV"></a>形色虽无。<a id="a-IW"></a>而现似有。<a id="a-IX"></a>显亦应尔似有实无。<a id="a-IY"></a>是则像非形亦非显为体非像显色如影形无诸像所随。<a id="a-IZ"></a>不决定故。<a id="a-Ia"></a>以像随质及所依故。<a id="a-Ib"></a>谓像形显。<a id="a-Ic"></a>或时随所依。<a id="a-Id"></a>或时随本质。<a id="a-Ie"></a>而显现故。<a id="a-If"></a>影显曾无随本质理。<a id="a-Ig"></a>形亦无有随所依义。<a id="a-Ih"></a>此所住处。<a id="a-Ii"></a>名曰所依。<a id="a-Ij"></a>故像与影。<a id="a-Ik"></a>无有同义。<a id="a-Il"></a>若谓像与影随义同故。<a id="a-Im"></a>像应无体者。<a id="a-In"></a>理亦不然。<a id="a-Io"></a>随义虽同。<a id="a-Ip"></a>而见别故。<a id="a-Iq"></a>谓像影形。<a id="a-Ir"></a>虽同随质。<a id="a-Is"></a>而像随质。<a id="a-It"></a>亦有高下。<a id="a-Iu"></a>影唯随质。<a id="a-Iv"></a>有粗分量。<a id="a-Iw"></a>于粗分量。<a id="a-Ix"></a>随义虽同。<a id="a-Iy"></a>而像随质分量决定。<a id="a-Iz"></a>影非决定与质量同。<a id="a-J0"></a>或大或小。<a id="a-J1"></a>或时等故。<a id="a-J2"></a>由此像与影随义虽同而但影无形非像无显。<a id="a-J3"></a>若显亦无则无随故。<a id="a-J4"></a>谓于影色有显自成。<a id="a-J5"></a>此影既用显色为体。<a id="a-J6"></a>说形随质可无有过。<a id="a-J7"></a>像体既非形。<a id="a-J8"></a>若亦非显者。<a id="a-J9"></a>则无像体。<a id="a-JA"></a>如何可说像随本质。<a id="a-JB"></a>或随所依故。<a id="a-JC"></a>像定应唯显为体形色分齐。<a id="a-JD"></a>必依极碍。<a id="a-JE"></a>显色分齐。<a id="a-JF"></a>唯依显相。<a id="a-JG"></a>是故影像画等无形。<a id="a-JH"></a>由此已遮像形同难。<a id="a-JI"></a>以彼形相随义虽同然如高下形可取而非有。<a id="a-JJ"></a>前已说形色亦比量取故。<a id="a-JK"></a>形色于中非如所取。<a id="a-JL"></a>取不定故。<a id="a-JM"></a>可谓为无显色于中取无不定。<a id="a-JN"></a>同余显取故。<a id="a-JO"></a>像唯显为体。<a id="a-JP"></a>若尔应如影像形色随义虽别而无义等。<a id="a-JQ"></a>如是像显及与影形。<a id="a-JR"></a>随义虽别应无义等。<a id="a-JS"></a>此例不然。<a id="a-JT"></a>前已说故。<a id="a-JU"></a>谓像若无显随义亦应无。<a id="a-JV"></a>又汝何缘不作是取。<a id="a-JW"></a>如影与像形随虽同。<a id="a-JX"></a>而于随中非无差别。<a id="a-JY"></a>如是像显及与影形。<a id="a-JZ"></a>随义虽同。<a id="a-Ja"></a>而有无别。<a id="a-Jb"></a>岂不于此应设难言。<a id="a-Jc"></a>如影等中。<a id="a-Jd"></a>虽无形色。<a id="a-Je"></a>而于显色。<a id="a-Jf"></a>现有分量。<a id="a-Jg"></a>如是亦应于诸和集极碍色聚唯显无形。<a id="a-Jh"></a>此难不然。<a id="a-Ji"></a>若诸和集极碍色聚。<a id="a-Jj"></a>亦无有形影像应无分量可取。<a id="a-Jk"></a>于彩画等。<a id="a-Jl"></a>诸工巧人。<a id="a-Jm"></a>以余显色。<a id="a-Jn"></a>间杂余显。<a id="a-Jo"></a>摸仿本质。<a id="a-Jp"></a>高下等形。<a id="a-Jq"></a>实于其中。<a id="a-Jr"></a>无高下等。<a id="a-Js"></a>若诸和集。<a id="a-Jt"></a>极碍色聚。<a id="a-Ju"></a>亦无实形。<a id="a-Jv"></a>唯有显者。<a id="a-Jw"></a>应如画等藉余显色间余显色。<a id="a-Jx"></a>状似有形。<a id="a-Jy"></a>而实于中无高下等。<a id="a-Jz"></a>然诸和集极碍色聚。<a id="a-K0"></a>不待余显间余显色。<a id="a-K1"></a>自有高下等实形量可取。<a id="a-K2"></a>由此证知。<a id="a-K3"></a>诸极碍聚。<a id="a-K4"></a>异诸显色。<a id="a-K5"></a>别有实形。<a id="a-K6"></a>由此能令影像画等虽无形色而似有形。<a id="a-K7"></a>是故彼言非为正难。<a id="a-K8"></a>岂不如从非形为体像为其质所生别像。<a id="a-K9"></a>虽现可取。<a id="a-KA"></a>而无实形。<a id="a-KB"></a>如是应从非形为体。<a id="a-KC"></a>诸极碍聚。<a id="a-KD"></a>有影像生。<a id="a-KE"></a>有显无形。<a id="a-KF"></a>然形可取。<a id="a-KG"></a>此亦非理。<a id="a-KH"></a>随本质形。<a id="a-KI"></a>所起像显。<a id="a-KJ"></a>似有形故。<a id="a-KK"></a>从此所生像亦似有。<a id="a-KL"></a>形量可得。<a id="a-KM"></a>理必应然。<a id="a-KN"></a>从无形质所起像显所生别像。<a id="a-KO"></a>唯显无形。<a id="a-KP"></a>故像无形。<a id="a-KQ"></a>唯显为体。<a id="a-KR"></a>即由如是问答分别。<a id="a-KS"></a>已遣执像影为体论。<a id="a-KT"></a>以像与影非同法故。<a id="a-KU"></a>像如本质。<a id="a-KV"></a>有种种相。<a id="a-KW"></a>影即不然。<a id="a-KX"></a>故非同法。<a id="a-KY"></a>又诸影起。<a id="a-KZ"></a>由障光明。<a id="a-Ka"></a>光明有处。<a id="a-Kb"></a>必无有影。<a id="a-Kc"></a>像则不尔。<a id="a-Kd"></a>故非同法。<a id="a-Ke"></a>又见诸像入水镜中。<a id="a-Kf"></a>见影不然。<a id="a-Kg"></a>故非同法。<a id="a-Kh"></a>又非因影别有影生。<a id="a-Ki"></a>像能为因生于别像。<a id="a-Kj"></a>故像与影。<a id="a-Kk"></a>定非同法。<a id="a-Kl"></a>又影不随质有高下。<a id="a-Km"></a>像则不尔。<a id="a-Kn"></a>故非同法。<a id="a-Ko"></a>是故不应执像即影。<a id="a-Kp"></a>然初诵者。<a id="a-Kq"></a>作如是言。<a id="a-Kr"></a>影等聚中。<a id="a-Ks"></a>非无形色。<a id="a-Kt"></a>以显增故。<a id="a-Ku"></a>唯显可了然诸形色。<a id="a-Kv"></a>略有二种。<a id="a-Kw"></a>一者谓在和集显色极碍聚边。<a id="a-Kx"></a>周匝安布。<a id="a-Ky"></a>二者谓在和集显色无碍聚边。<a id="a-Kz"></a>周匝安布。<a id="a-L0"></a>唯在和集极碍聚边。<a id="a-L1"></a>形之差别。<a id="a-L2"></a>是名身表。<a id="a-L3"></a>故于此中。<a id="a-L4"></a>无所说过。<a id="a-L5"></a>已辩身表业语表业。<a id="a-L6"></a>云何谓即言声名语表业。<a id="a-L7"></a>何故语表体即语言。<a id="a-L8"></a>身表意业非即身意。<a id="a-L9"></a>以离语言无别声能。<a id="a-LA"></a>表离身及意有色表思业故立。<a id="a-LB"></a>身业名从所依。<a id="a-LC"></a>语业约自性。<a id="a-LD"></a>意业随等起。<a id="a-LE"></a>由此于中无相违过。</p>
 </body>
</html>