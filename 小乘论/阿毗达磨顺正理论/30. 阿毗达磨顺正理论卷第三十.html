<!doctype html>
<html id="z3IBVqM169" data-ver="1528">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第三十</h1>
  <h2 id="a2">辩缘起品第三之十</h2>
  <p id="a3">已辩缘起。<a id="a-4"></a>即于此中。<a id="a-5"></a>就位差别。<a id="a-6"></a>分成四有。<a id="a-7"></a>中生本死。<a id="a-8"></a>如前已释。<a id="a-9"></a>善等差别。<a id="a-A"></a>三界有无。<a id="a-B"></a>今当略辩。<a id="a-C"></a>颂曰。</p>
  <p id="aD">于四种有中　　生有唯染污</p>
  <p id="aE">由自地烦恼　　余三无色三</p>
  <p id="aF">论曰。<a id="a-G"></a>于四有中。<a id="a-H"></a>生有唯染。<a id="a-I"></a>决定非善。<a id="a-J"></a>无覆无记。<a id="a-K"></a>由何等惑。<a id="a-L"></a>一切烦恼。<a id="a-M"></a>诸烦恼染诸生有耶。<a id="a-N"></a>不尔云何。<a id="a-O"></a>但由自地。<a id="a-P"></a>谓生此地。<a id="a-Q"></a>唯由此地中。<a id="a-R"></a>一切烦恼。<a id="a-S"></a>生有成染污。<a id="a-T"></a>诸烦恼中。<a id="a-U"></a>无一烦恼于结生位。<a id="a-V"></a>无润功能。<a id="a-W"></a>然诸结生。<a id="a-X"></a>唯烦恼力。<a id="a-Y"></a>非由缠垢。<a id="a-Z"></a>所以者何。<a id="a-a"></a>以自力行悔覆缠等。<a id="a-b"></a>要由思择。<a id="a-c"></a>方现起故。<a id="a-d"></a>然此位中。<a id="a-e"></a>身心昧劣。<a id="a-f"></a>要任运惑。<a id="a-g"></a>方可现行。<a id="a-h"></a>唯有随眠。<a id="a-i"></a>数习力胜。<a id="a-j"></a>故诸烦恼。<a id="a-k"></a>能数现行。<a id="a-l"></a>于结生时。<a id="a-m"></a>任运现起。<a id="a-n"></a>诸缠及垢。<a id="a-o"></a>数习力劣。<a id="a-p"></a>非不思择。<a id="a-q"></a>而得现前。<a id="a-r"></a>是故结生。<a id="a-s"></a>非诸缠垢。<a id="a-t"></a>有余师说。<a id="a-u"></a>我慢我爱。<a id="a-v"></a>诸有情类。<a id="a-w"></a>数数现行。<a id="a-x"></a>结生位中。<a id="a-y"></a>随一现起行相微细不舍相续。<a id="a-z"></a>故染生有。<a id="a-10"></a>唯此二能。<a id="a-11"></a>此二非无。<a id="a-12"></a>然非唯此。<a id="a-13"></a>圣结生有。<a id="a-14"></a>此不行故。<a id="a-15"></a>亦有现起。<a id="a-16"></a>无有爱故。<a id="a-17"></a>此慢及爱。<a id="a-18"></a>我见所资。<a id="a-19"></a>或有希求。<a id="a-1A"></a>我断灭者。<a id="a-1B"></a>故非此二。<a id="a-1C"></a>皆数现行。<a id="a-1D"></a>由此极成。<a id="a-1E"></a>但由自地诸烦恼力。<a id="a-1F"></a>染污生有。<a id="a-1G"></a>余中有等。<a id="a-1H"></a>一一通三。<a id="a-1I"></a>谓彼皆通善染无记。<a id="a-1J"></a>应知中有。<a id="a-1K"></a>初续刹那。<a id="a-1L"></a>亦必染污。<a id="a-1M"></a>犹如生有。<a id="a-1N"></a>如是四有。<a id="a-1O"></a>何界所系。<a id="a-1P"></a>欲色具四。<a id="a-1Q"></a>无色唯三。<a id="a-1R"></a>非无色业感中有果。<a id="a-1S"></a>辩中有中。<a id="a-1T"></a>已具思择有情于此。<a id="a-1U"></a>四种有中。<a id="a-1V"></a>由何而住。<a id="a-1W"></a>颂曰。</p>
  <p id="a1X">有情由食住　　段欲体唯三</p>
  <p id="a1Y">非色不能益　　自根解脱故</p>
  <p id="a1Z">触思识三食　　有漏通三界</p>
  <p id="a1a">意成及求生　　食香中有起</p>
  <p id="a1b">前二益此世　　所依及能依</p>
  <p id="a1c">后二于当有　　引及起如次</p>
  <p id="a1d">论曰。<a id="a-1e"></a>经说世尊自悟一法。<a id="a-1f"></a>正觉正说。<a id="a-1g"></a>谓诸有情。<a id="a-1h"></a>一切无非由食而住。<a id="a-1i"></a>何等为食。<a id="a-1j"></a>食有四种一段。<a id="a-1k"></a>二触。<a id="a-1l"></a>三思。<a id="a-1m"></a>四识。<a id="a-1n"></a>段有二种。<a id="a-1o"></a>谓细及粗。<a id="a-1p"></a>细谓中有食。<a id="a-1q"></a>香为食故。<a id="a-1r"></a>及天劫初食。<a id="a-1s"></a>无变秽故。<a id="a-1t"></a>如油沃砂。<a id="a-1u"></a>散入支故。<a id="a-1v"></a>或细污虫婴儿等食。<a id="a-1w"></a>说名为细。<a id="a-1x"></a>翻此为粗。<a id="a-1y"></a>如是段食。<a id="a-1z"></a>唯在欲界。<a id="a-20"></a>离段食贪。<a id="a-21"></a>生上界故。<a id="a-22"></a>非上界身。<a id="a-23"></a>依外缘住。<a id="a-24"></a>色界虽有能益大种。<a id="a-25"></a>而非段食。<a id="a-26"></a>如非妙欲。<a id="a-27"></a>如色界中。<a id="a-28"></a>虽有微妙色声触境。<a id="a-29"></a>而不引生增上贪故。<a id="a-2A"></a>不名妙欲。<a id="a-2B"></a>如是虽有最胜微妙能摄益触。<a id="a-2C"></a>而毕竟无分段吞啖。<a id="a-2D"></a>故非段食。<a id="a-2E"></a>虽非段食摄。<a id="a-2F"></a>而非无食义。<a id="a-2G"></a>如喜虽非四食中摄。<a id="a-2H"></a>而经说为食。<a id="a-2I"></a>以有食义故。<a id="a-2J"></a>如契经言。<a id="a-2K"></a>我食喜食。<a id="a-2L"></a>由喜食久住。<a id="a-2M"></a>如极光净天。<a id="a-2N"></a>若尔欲界。<a id="a-2O"></a>亦应唯口分段吞啖。<a id="a-2P"></a>方名段食。<a id="a-2Q"></a>不尔欲界吞啖为门。<a id="a-2R"></a>余可相从立此名故。<a id="a-2S"></a>非于色界少有吞啖。<a id="a-2T"></a>可令余触从彼为名。<a id="a-2U"></a>是故二界。<a id="a-2V"></a>无相类失。<a id="a-2W"></a>若人生在北俱卢洲。<a id="a-2X"></a>离段吞啖。<a id="a-2Y"></a>寿岂断坏。<a id="a-2Z"></a>虽不断坏。<a id="a-2a"></a>而所依身。<a id="a-2b"></a>形色瘦损。<a id="a-2c"></a>若为存活。<a id="a-2d"></a>若尔如何彼由食住。<a id="a-2e"></a>香等为食。<a id="a-2f"></a>非要吞啖。<a id="a-2g"></a>彼定常嗅如意妙香。<a id="a-2h"></a>或触可爱风等妙触。<a id="a-2i"></a>又彼身中。<a id="a-2j"></a>有能益暖。<a id="a-2k"></a>或非欲界皆资段食。<a id="a-2l"></a>亦非段食。<a id="a-2m"></a>定唯欲界从多就胜。<a id="a-2n"></a>故作是言。<a id="a-2o"></a>下有上无。<a id="a-2p"></a>不应为难。<a id="a-2q"></a>然段食体。<a id="a-2r"></a>事别十三。<a id="a-2s"></a>以处总收。<a id="a-2t"></a>唯有三种。<a id="a-2u"></a>谓唯欲界香味触三。<a id="a-2v"></a>一切皆为段食自体。<a id="a-2w"></a>可成段别而吞啖故。<a id="a-2x"></a>谓以口鼻分分受之。<a id="a-2y"></a>以少从多。<a id="a-2z"></a>故作是说。<a id="a-30"></a>虽非吞啖。<a id="a-31"></a>但能益身。<a id="a-32"></a>令得久住。<a id="a-33"></a>亦细食摄。<a id="a-34"></a>犹如影光炎凉涂洗。<a id="a-35"></a>又劫初位。<a id="a-36"></a>地味等食。<a id="a-37"></a>亦名段食。<a id="a-38"></a>分段受故。<a id="a-39"></a>又诸饮等。<a id="a-3A"></a>亦名段食。<a id="a-3B"></a>皆可段别而受用故。<a id="a-3C"></a>有余师说。<a id="a-3D"></a>一切食中。<a id="a-3E"></a>此最为胜。<a id="a-3F"></a>以于摄益根大种中。<a id="a-3G"></a>强而速故。<a id="a-3H"></a>岂不求食为除饥渴。<a id="a-3I"></a>如何饥渴亦名为食。<a id="a-3J"></a>由此二种。<a id="a-3K"></a>亦于根大能增益故。<a id="a-3L"></a>如按摩等。<a id="a-3M"></a>又于饮食。<a id="a-3N"></a>无希欲心。<a id="a-3O"></a>身便瘦损。<a id="a-3P"></a>故二名食。<a id="a-3Q"></a>又有饥渴。<a id="a-3R"></a>方名无病。<a id="a-3S"></a>故为食事。<a id="a-3T"></a>此二胜余色处。<a id="a-3U"></a>应言是段食。<a id="a-3V"></a>不应言是段段别啖故。<a id="a-3W"></a>若尔何故言三处为体。<a id="a-3X"></a>以约食说故。<a id="a-3Y"></a>但言三色处何缘不名为食。<a id="a-3Z"></a>是不至取根所行故。<a id="a-3a"></a>以契经说。<a id="a-3b"></a>段食非在手中器中。<a id="a-3c"></a>可成食事。<a id="a-3d"></a>要入鼻口。<a id="a-3e"></a>牙齿咀嚼。<a id="a-3f"></a>津液浸润。<a id="a-3g"></a>进度喉咙。<a id="a-3h"></a>堕生藏中。<a id="a-3i"></a>渐渐消化。<a id="a-3j"></a>味势熟德。<a id="a-3k"></a>流诸脉中。<a id="a-3l"></a>摄益诸虫乃名为食。<a id="a-3m"></a>尔时方得成食事故。<a id="a-3n"></a>若在手器以当为名。<a id="a-3o"></a>如天授名那落迦等。<a id="a-3p"></a>虽彼分段总得食名。<a id="a-3q"></a>而成食时。<a id="a-3r"></a>唯香味触。<a id="a-3s"></a>尔时唯此为根境故。<a id="a-3t"></a>若总分段。<a id="a-3u"></a>皆名食者。<a id="a-3v"></a>声不相应。<a id="a-3w"></a>亦应是食。<a id="a-3x"></a>非声等物在彼段中。<a id="a-3y"></a>可如香等亦名为食。<a id="a-3z"></a>以不相续。<a id="a-40"></a>无形段故。<a id="a-41"></a>非无形段。<a id="a-42"></a>不相续物。<a id="a-43"></a>能住持身。<a id="a-44"></a>可成食事。<a id="a-45"></a>又如何知色处非食。<a id="a-46"></a>身内摄益根大功能。<a id="a-47"></a>如香味触。<a id="a-48"></a>不别见故。<a id="a-49"></a>尔时不生彼境识故。<a id="a-4A"></a>且香与味。<a id="a-4B"></a>为食极成。<a id="a-4C"></a>不待成立。<a id="a-4D"></a>见涂洗等。<a id="a-4E"></a>于身摄益。<a id="a-4F"></a>触有功能。<a id="a-4G"></a>夫食必依味势熟德。<a id="a-4H"></a>于身损益。<a id="a-4I"></a>思择是非。<a id="a-4J"></a>形显俱非味势熟德。<a id="a-4K"></a>于身损益。<a id="a-4L"></a>无有功能。<a id="a-4M"></a>生自识时。<a id="a-4N"></a>尚不损益自根大种。<a id="a-4O"></a>况入身已。<a id="a-4P"></a>不生自识。<a id="a-4Q"></a>能为食事。<a id="a-4R"></a>见日月轮等。<a id="a-4S"></a>能损益眼根。<a id="a-4T"></a>是触功能。<a id="a-4U"></a>非形显力。<a id="a-4V"></a>岂不苦乐与识俱生。<a id="a-4W"></a>此二能为损益事故。<a id="a-4X"></a>色处于眼亦为损益。<a id="a-4Y"></a>理不应然。<a id="a-4Z"></a>眼与明等。<a id="a-4a"></a>应成食故。<a id="a-4b"></a>然彼为境。<a id="a-4c"></a>顺苦乐触。<a id="a-4d"></a>能为食事。<a id="a-4e"></a>色处不然。<a id="a-4f"></a>见安缮那筹等诸色。<a id="a-4g"></a>眼不增损。<a id="a-4h"></a>要至眼中。<a id="a-4i"></a>眼方增损。<a id="a-4j"></a>是故段食定非色处。<a id="a-4k"></a>又与极成香等段食。<a id="a-4l"></a>有共不共差别相故。<a id="a-4m"></a>又诸段食。<a id="a-4n"></a>要进口中。<a id="a-4o"></a>咀嚼令碎。<a id="a-4p"></a>坏其形显。<a id="a-4q"></a>香味触增。<a id="a-4r"></a>方成食事。<a id="a-4s"></a>非未咀嚼香味触增。<a id="a-4t"></a>分明可了。<a id="a-4u"></a>如已咀嚼。<a id="a-4v"></a>故唯香味触。<a id="a-4w"></a>是真实食体。<a id="a-4x"></a>唯为此三设功劳故。<a id="a-4y"></a>若尔何故。<a id="a-4z"></a>于契经中。<a id="a-50"></a>称赞段食。<a id="a-51"></a>具色香味。<a id="a-52"></a>为令欣乐。<a id="a-53"></a>兼赞助缘。<a id="a-54"></a>如亦赞言。<a id="a-55"></a>恭敬施与。<a id="a-56"></a>岂即恭敬。<a id="a-57"></a>亦名段食。<a id="a-58"></a>然成段食。<a id="a-59"></a>具正助缘。<a id="a-5A"></a>如有赞华林具华果影水。<a id="a-5B"></a>岂影与水亦即是林。<a id="a-5C"></a>或此经中。<a id="a-5D"></a>赞所舍受。<a id="a-5E"></a>不言食体。<a id="a-5F"></a>是色香味。<a id="a-5G"></a>又先已说。<a id="a-5H"></a>先说者何。<a id="a-5I"></a>谓以当为名。<a id="a-5J"></a>尔时实非食。<a id="a-5K"></a>赞假名食具色香味。<a id="a-5L"></a>非辩真食。<a id="a-5M"></a>有何相违。<a id="a-5N"></a>又叹食德。<a id="a-5O"></a>非辩食体医论所言。<a id="a-5P"></a>有可爱饮食。<a id="a-5Q"></a>具色香味触。<a id="a-5R"></a>亦得非体。<a id="a-5S"></a>又举色相。<a id="a-5T"></a>表香味触。<a id="a-5U"></a>亦妙可欣。<a id="a-5V"></a>故作是说。<a id="a-5W"></a>经何不赞食具触邪。<a id="a-5X"></a>赞具色等已说触故。<a id="a-5Y"></a>非有恶触具妙色等。<a id="a-5Z"></a>故有妙触。<a id="a-5a"></a>不说自成。<a id="a-5b"></a>又唯触处。<a id="a-5c"></a>是真食体。<a id="a-5d"></a>赞此食体有色香味。<a id="a-5e"></a>故经说食体无缺减。<a id="a-5f"></a>然上座言。<a id="a-5g"></a>所饮啖聚。<a id="a-5h"></a>皆是食体。<a id="a-5i"></a>无别说故诸所饮啖。<a id="a-5j"></a>聚消变时。<a id="a-5k"></a>一切皆能增血肉等。<a id="a-5l"></a>任持相续。<a id="a-5m"></a>令不断坏。<a id="a-5n"></a>是故一切。<a id="a-5o"></a>皆名为食。<a id="a-5p"></a>彼言非理。<a id="a-5q"></a>所以者何。<a id="a-5r"></a>虽无别说。<a id="a-5s"></a>应别取故。<a id="a-5t"></a>如契经说。<a id="a-5u"></a>业为生因岂此生因。<a id="a-5v"></a>通无漏业。<a id="a-5w"></a>岂余非业。<a id="a-5x"></a>并非生因。<a id="a-5y"></a>又如经言。<a id="a-5z"></a>非黑非白。<a id="a-60"></a>无异熟业。<a id="a-61"></a>能尽诸业。<a id="a-62"></a>岂如是相业。<a id="a-63"></a>皆能尽诸业。<a id="a-64"></a>岂一切业皆是所尽。<a id="a-65"></a>又如经言。<a id="a-66"></a>识生住起。<a id="a-67"></a>应知即是苦生病住老死起义。<a id="a-68"></a>非无漏识可说此言。<a id="a-69"></a>如是等经。<a id="a-6A"></a>其例非一。<a id="a-6B"></a>虽无别说。<a id="a-6C"></a>而应别取聚中。<a id="a-6D"></a>若有食相食用。<a id="a-6E"></a>唯应取彼为食非余故。<a id="a-6F"></a>此因不能证色亦是食。<a id="a-6G"></a>又彼所说。<a id="a-6H"></a>诸所饮啖聚消变时。<a id="a-6I"></a>一切皆能增血肉等。<a id="a-6J"></a>任持相续。<a id="a-6K"></a>令不断坏。<a id="a-6L"></a>定知如是。<a id="a-6M"></a>应设诚言。<a id="a-6N"></a>既不说因。<a id="a-6O"></a>宁知形显。<a id="a-6P"></a>于消变位。<a id="a-6Q"></a>如香味触。<a id="a-6R"></a>增血肉等。<a id="a-6S"></a>能任持身。<a id="a-6T"></a>是故食体。<a id="a-6U"></a>唯香味触。<a id="a-6V"></a>非色不能益自根解脱故。<a id="a-6W"></a>夫名食者。<a id="a-6X"></a>必先资益自根大种。<a id="a-6Y"></a>后乃及余。<a id="a-6Z"></a>饮啖色时。<a id="a-6a"></a>于自根大。<a id="a-6b"></a>尚不为益。<a id="a-6c"></a>况能及余。<a id="a-6d"></a>由彼诸根境各别故。<a id="a-6e"></a>有时见色。<a id="a-6f"></a>生喜乐者。<a id="a-6g"></a>缘色触生。<a id="a-6h"></a>是食非色。<a id="a-6i"></a>如斯理趣。<a id="a-6j"></a>前已具辩。<a id="a-6k"></a>又不还者。<a id="a-6l"></a>及阿罗汉。<a id="a-6m"></a>解脱食贪。<a id="a-6n"></a>虽见妙食。<a id="a-6o"></a>而不生喜。<a id="a-6p"></a>无所益故。<a id="a-6q"></a>已说段食界系及体。<a id="a-6r"></a>触思识三。<a id="a-6s"></a>次当显示。<a id="a-6t"></a>触谓根境识三和所生心所。<a id="a-6u"></a>缘起中。<a id="a-6v"></a>已广思择。<a id="a-6w"></a>思谓意业。<a id="a-6x"></a>识谓了境。<a id="a-6y"></a>此三唯有漏。<a id="a-6z"></a>通三界皆有。<a id="a-70"></a>如是四食。<a id="a-71"></a>体总有十六事。<a id="a-72"></a>唯后三食。<a id="a-73"></a>说有漏言。<a id="a-74"></a>显香等三。<a id="a-75"></a>不滥无漏。<a id="a-76"></a>何缘无漏触等非食。<a id="a-77"></a>食谓能牵能资诸有。<a id="a-78"></a>可厌可断。<a id="a-79"></a>爱生长处。<a id="a-7A"></a>无漏虽资他所牵有。<a id="a-7B"></a>而自无有牵有功能。<a id="a-7C"></a>非可厌断爱生长处。<a id="a-7D"></a>故不建立。<a id="a-7E"></a>在四食中。<a id="a-7F"></a>即由此因。<a id="a-7G"></a>望他界地。<a id="a-7H"></a>虽有漏法。<a id="a-7I"></a>亦非食体。<a id="a-7J"></a>他界地法。<a id="a-7K"></a>虽亦为因。<a id="a-7L"></a>能资现有。<a id="a-7M"></a>而不能作牵后有因。<a id="a-7N"></a>故不名食。<a id="a-7O"></a>诸无漏法。<a id="a-7P"></a>现在前时。<a id="a-7Q"></a>虽能为因。<a id="a-7R"></a>资根大种。<a id="a-7S"></a>而不能作牵后有因。<a id="a-7T"></a>虽暂为因资根大种。<a id="a-7U"></a>而但为欲成已胜依。<a id="a-7V"></a>速趣涅槃。<a id="a-7W"></a>永灭诸有。<a id="a-7X"></a>自地有漏。<a id="a-7Y"></a>现在前时。<a id="a-7Z"></a>资现令增能招后有。<a id="a-7a"></a>由此已释。<a id="a-7b"></a>段食为因。<a id="a-7c"></a>招后有义。<a id="a-7d"></a>谓触等食。<a id="a-7e"></a>牵后有时。<a id="a-7f"></a>亦牵当来。<a id="a-7g"></a>内法香等。<a id="a-7h"></a>现内香等。<a id="a-7i"></a>资触等因。<a id="a-7j"></a>令牵当有。<a id="a-7k"></a>亦能自取当来香等。<a id="a-7l"></a>为等流果。<a id="a-7m"></a>是故段食。<a id="a-7n"></a>与后有因。<a id="a-7o"></a>同一果故。<a id="a-7p"></a>亦能牵有。<a id="a-7q"></a>故名为食。<a id="a-7r"></a>然香味触。<a id="a-7s"></a>体类有三。<a id="a-7t"></a>谓异熟生。<a id="a-7u"></a>等流长养。<a id="a-7v"></a>由外香等。<a id="a-7w"></a>觉发身中内香味触。<a id="a-7x"></a>令成食事。<a id="a-7y"></a>故所说食。<a id="a-7z"></a>其理定成。<a id="a-80"></a>云何应知。<a id="a-81"></a>触思识食。<a id="a-82"></a>俱时而起。<a id="a-83"></a>事用有殊。<a id="a-84"></a>若谓此三事用无别。<a id="a-85"></a>三食差别应不得成。<a id="a-86"></a>如一抟中具香味触。<a id="a-87"></a>用别难知。<a id="a-88"></a>故立一段食名。<a id="a-89"></a>触等用别。<a id="a-8A"></a>不应同彼。<a id="a-8B"></a>共不共知。<a id="a-8C"></a>有差别故。<a id="a-8D"></a>如香味触。<a id="a-8E"></a>世共同知。<a id="a-8F"></a>是一食性。<a id="a-8G"></a>触等不尔。<a id="a-8H"></a>又触思识。<a id="a-8I"></a>体用微细。<a id="a-8J"></a>故别分三。<a id="a-8K"></a>香等不尔。<a id="a-8L"></a>又虽俱起。<a id="a-8M"></a>随一增故。<a id="a-8N"></a>果现行时。<a id="a-8O"></a>非无差别。<a id="a-8P"></a>是故三体差别极成。<a id="a-8Q"></a>如契经说。<a id="a-8R"></a>食有四种。<a id="a-8S"></a>能令部多有情安住。<a id="a-8T"></a>及能资益诸求生者。<a id="a-8U"></a>言部多者。<a id="a-8V"></a>显已生义。<a id="a-8W"></a>诸趣生已。<a id="a-8X"></a>皆谓已生。<a id="a-8Y"></a>复说求生。<a id="a-8Z"></a>为何所目。<a id="a-8a"></a>此目中有。<a id="a-8b"></a>由佛世尊以五种名说中有故。<a id="a-8c"></a>何等为五。<a id="a-8d"></a>一者意成。<a id="a-8e"></a>从意生故。<a id="a-8f"></a>是牵引业。<a id="a-8g"></a>所引果义。<a id="a-8h"></a>若尔此应有太过失。<a id="a-8i"></a>不尔。<a id="a-8j"></a>中有不揽外缘精血等物以成身故。<a id="a-8k"></a>二者求生。<a id="a-8l"></a>多喜寻察当生处故。<a id="a-8m"></a>生谓生有。<a id="a-8n"></a>中有多求趣生有处。<a id="a-8o"></a>三者食香身资香食。<a id="a-8p"></a>往生处故。<a id="a-8q"></a>四者中有。<a id="a-8r"></a>死生二有中间有故。<a id="a-8s"></a>五者名起。<a id="a-8t"></a>死有无间。<a id="a-8u"></a>支体无缺。<a id="a-8v"></a>身顿起故。<a id="a-8w"></a>或复对向当生决定。<a id="a-8x"></a>暂时起故。<a id="a-8y"></a>如契经说。<a id="a-8z"></a>有坏自体。<a id="a-90"></a>起有坏世间生起谓中有。<a id="a-91"></a>又经说有补特伽罗。<a id="a-92"></a>已断起结。<a id="a-93"></a>未断生结。<a id="a-94"></a>何缘说食唯有四种。<a id="a-95"></a>一切有为。<a id="a-96"></a>皆有食用。<a id="a-97"></a>经说涅槃。<a id="a-98"></a>亦有食故。<a id="a-99"></a>如契经说。<a id="a-9A"></a>涅槃有食。<a id="a-9B"></a>所谓觉支。<a id="a-9C"></a>虽诸有为。<a id="a-9D"></a>皆有食用。<a id="a-9E"></a>而就胜说。<a id="a-9F"></a>谓大仙尊。<a id="a-9G"></a>为所化者。<a id="a-9H"></a>就资有胜。<a id="a-9I"></a>唯说四食。<a id="a-9J"></a>如契经说。<a id="a-9K"></a>二因二缘。<a id="a-9L"></a>能生正见。<a id="a-9M"></a>非净戒等。<a id="a-9N"></a>于正见生。<a id="a-9O"></a>无因缘用。<a id="a-9P"></a>四食胜用。<a id="a-9Q"></a>其相云何。<a id="a-9R"></a>谓初二食。<a id="a-9S"></a>能益此身。<a id="a-9T"></a>所依能依。<a id="a-9U"></a>后之二食。<a id="a-9V"></a>能引当有。<a id="a-9W"></a>能起当有。<a id="a-9X"></a>如次资益引起色名二种有身。<a id="a-9Y"></a>故立四食所依。<a id="a-9Z"></a>谓色即有根身。<a id="a-9a"></a>能依谓名。<a id="a-9b"></a>即心心所。<a id="a-9c"></a>此中段食。<a id="a-9d"></a>资益所依。<a id="a-9e"></a>以有根身由此住故。<a id="a-9f"></a>此中触食资益能依。<a id="a-9g"></a>以心心所由此活故。<a id="a-9h"></a>如是二食。<a id="a-9i"></a>于已生有。<a id="a-9j"></a>资益功能。<a id="a-9k"></a>最为殊胜。<a id="a-9l"></a>思为引业。<a id="a-9m"></a>识为种子。<a id="a-9n"></a>引起当有。<a id="a-9o"></a>谓由业故。<a id="a-9p"></a>能引当来。<a id="a-9q"></a>名色二有。<a id="a-9r"></a>业既引已。<a id="a-9s"></a>爱润识种。<a id="a-9t"></a>能令当有名色身起。<a id="a-9u"></a>故契经说。<a id="a-9v"></a>业为生因。<a id="a-9w"></a>爱为起因。<a id="a-9x"></a>如是二食。<a id="a-9y"></a>于未生有。<a id="a-9z"></a>引起功能。<a id="a-A0"></a>最为殊胜。<a id="a-A1"></a>故唯说此四种为食。<a id="a-A2"></a>此四食中。<a id="a-A3"></a>后二如生母。<a id="a-A4"></a>生未生故。<a id="a-A5"></a>前二如养母。<a id="a-A6"></a>养已生故。<a id="a-A7"></a>次第异者。<a id="a-A8"></a>举现见生因果差别。<a id="a-A9"></a>为显名色二有无始。<a id="a-AA"></a>故说前际不可了知。<a id="a-AB"></a>谓如此生已起名色。<a id="a-AC"></a>为依引起。<a id="a-AD"></a>感余生业。<a id="a-AE"></a>爱所润识。<a id="a-AF"></a>能为种故。<a id="a-AG"></a>令当来世名色果起。<a id="a-AH"></a>如是此生所有名色。<a id="a-AI"></a>以次前世名色为依。<a id="a-AJ"></a>所引诸业。<a id="a-AK"></a>爱润识种。<a id="a-AL"></a>为因故起。<a id="a-AM"></a>即彼前生所依名色。<a id="a-AN"></a>复以前世名色为依。<a id="a-AO"></a>所引诸业。<a id="a-AP"></a>爱润识种。<a id="a-AQ"></a>为因故起。<a id="a-AR"></a>如是展转。<a id="a-AS"></a>前前为依。<a id="a-AT"></a>是故名色二有无始。<a id="a-AU"></a>或诸众生。<a id="a-AV"></a>有三种别。<a id="a-AW"></a>一偏爱乐。<a id="a-AX"></a>现可爱境。<a id="a-AY"></a>二多希求。<a id="a-AZ"></a>当可爱境。<a id="a-Aa"></a>三于诸境。<a id="a-Ab"></a>起处中舍。<a id="a-Ac"></a>段食总益此三众生。<a id="a-Ad"></a>触食别益爱现境者。<a id="a-Ae"></a>思食别益希当境者。<a id="a-Af"></a>识食别益处中舍者。<a id="a-Ag"></a>故唯说此四种为食。<a id="a-Ah"></a>有说。<a id="a-Ai"></a>受为生死根本。<a id="a-Aj"></a>段食是受所受境界。<a id="a-Ak"></a>触食是受所领近因。<a id="a-Al"></a>思是远因。<a id="a-Am"></a>识是所依。<a id="a-An"></a>故唯说此四种为食。<a id="a-Ao"></a>或复段食。<a id="a-Ap"></a>能长境贪。<a id="a-Aq"></a>长养诸根及大种故。<a id="a-Ar"></a>如是境贪。<a id="a-As"></a>能广于触和合三事。<a id="a-At"></a>令生触故。<a id="a-Au"></a>触能引受。<a id="a-Av"></a>是所领故。<a id="a-Aw"></a>受复能作希望思因。<a id="a-Ax"></a>为受希望境及生故。<a id="a-Ay"></a>希望思力。<a id="a-Az"></a>令爱增广。<a id="a-B0"></a>由思欣乐虚妄乐故。<a id="a-B1"></a>爱能润识。<a id="a-B2"></a>令续生有。<a id="a-B3"></a>要染污心。<a id="a-B4"></a>能结生故。<a id="a-B5"></a>识能生起名色有芽。<a id="a-B6"></a>名色由识而生长故。<a id="a-B7"></a>由斯故说。<a id="a-B8"></a>若于段食。<a id="a-B9"></a>断遍知时。<a id="a-BA"></a>亦断遍知五妙欲染。<a id="a-BB"></a>若于触食断遍知时。<a id="a-BC"></a>亦断遍知乐等三受。<a id="a-BD"></a>若于思食断遍知时。<a id="a-BE"></a>亦断遍知欲等三爱。<a id="a-BF"></a>若于识食断遍知时。<a id="a-BG"></a>亦断遍知名色二有。<a id="a-BH"></a>有说。<a id="a-BI"></a>观此能治四倒。<a id="a-BJ"></a>故说四食。<a id="a-BK"></a>由不观察段等四种。<a id="a-BL"></a>如次能起净乐常我四种颠倒。<a id="a-BM"></a>经说四食。<a id="a-BN"></a>能令部多有情安住及能资益。<a id="a-BO"></a>诸求生者。<a id="a-BP"></a>此示四食能资居止三有众生。<a id="a-BQ"></a>谓居生有本有中有。<a id="a-BR"></a>如其次第。<a id="a-BS"></a>除居死有。<a id="a-BT"></a>居死有中。<a id="a-BU"></a>食无能故。<a id="a-BV"></a>言部多者。<a id="a-BW"></a>谓居生有。<a id="a-BX"></a>食持生有。<a id="a-BY"></a>故说令安。<a id="a-BZ"></a>意显生有。<a id="a-Ba"></a>唯一念故。<a id="a-Bb"></a>要由食持。<a id="a-Bc"></a>方能牵后。<a id="a-Bd"></a>言有情者。<a id="a-Be"></a>谓居本有。<a id="a-Bf"></a>居本有中。<a id="a-Bg"></a>可共言说。<a id="a-Bh"></a>异非情故。<a id="a-Bi"></a>名为有情。<a id="a-Bj"></a>食持本有故说令住。<a id="a-Bk"></a>住谓当位相续不断。<a id="a-Bl"></a>言求生者。<a id="a-Bm"></a>谓居中有。<a id="a-Bn"></a>居中有中。<a id="a-Bo"></a>求生有故。<a id="a-Bp"></a>食持中有。<a id="a-Bq"></a>令趣当生。<a id="a-Br"></a>不可回转。<a id="a-Bs"></a>故名资益。<a id="a-Bt"></a>或复众生略有三种。<a id="a-Bu"></a>一具烦恼。<a id="a-Bv"></a>二离烦恼。<a id="a-Bw"></a>三余烦恼。<a id="a-Bx"></a>具烦恼者。<a id="a-By"></a>名为部多。<a id="a-Bz"></a>于五趣中。<a id="a-C0"></a>数数生故。<a id="a-C1"></a>食能持彼。<a id="a-C2"></a>故说令安。<a id="a-C3"></a>正观既阙。<a id="a-C4"></a>无求出心。<a id="a-C5"></a>于生死中。<a id="a-C6"></a>情安止故。<a id="a-C7"></a>如阙眼者。<a id="a-C8"></a>无行动心。<a id="a-C9"></a>随其所居。<a id="a-CA"></a>而安止故。<a id="a-CB"></a>离烦恼者。<a id="a-CC"></a>名为有情。<a id="a-CD"></a>唯世俗说有情数故。<a id="a-CE"></a>食能持彼。<a id="a-CF"></a>故说令住。<a id="a-CG"></a>如众缘力持故坏车。<a id="a-CH"></a>暂往余方。<a id="a-CI"></a>故名为住。<a id="a-CJ"></a>余烦恼者。<a id="a-CK"></a>名为求生。<a id="a-CL"></a>容有希求。<a id="a-CM"></a>当来合故。<a id="a-CN"></a>和合生有。<a id="a-CO"></a>其义无别。<a id="a-CP"></a>余烦恼者。<a id="a-CQ"></a>容有希求。<a id="a-CR"></a>乃至行尽生有身故。<a id="a-CS"></a>食能持彼。<a id="a-CT"></a>故言资益。<a id="a-CU"></a>谓资益彼。<a id="a-CV"></a>至行尽位。<a id="a-CW"></a>或有情类。<a id="a-CX"></a>略有二种。<a id="a-CY"></a>所谓已生将生差别。<a id="a-CZ"></a>诸已生者。<a id="a-Ca"></a>名部多有情。<a id="a-Cb"></a>诸将生者。<a id="a-Cc"></a>唯说为求生。<a id="a-Cd"></a>诸已生者。<a id="a-Ce"></a>复有二种。<a id="a-Cf"></a>一者受用先行业果。<a id="a-Cg"></a>名为部多。<a id="a-Ch"></a>二者受用现士用果。<a id="a-Ci"></a>名为有情。<a id="a-Cj"></a>由先世食。<a id="a-Ck"></a>令现身中色力乐辩。<a id="a-Cl"></a>寿得安立。<a id="a-Cm"></a>由现世食。<a id="a-Cn"></a>唯令现身。<a id="a-Co"></a>相续无断。<a id="a-Cp"></a>故说名住。<a id="a-Cq"></a>或令安者。<a id="a-Cr"></a>唯令不坏。<a id="a-Cs"></a>言令住者。<a id="a-Ct"></a>令成士用。<a id="a-Cu"></a>持将生者。<a id="a-Cv"></a>令趣正生。<a id="a-Cw"></a>故言资益。<a id="a-Cx"></a>诸求生者。<a id="a-Cy"></a>有说。<a id="a-Cz"></a>部多求生各别。<a id="a-D0"></a>为简别故。<a id="a-D1"></a>说有情言。<a id="a-D2"></a>以说非情亦有食故。<a id="a-D3"></a>如契经说。<a id="a-D4"></a>我说大海。<a id="a-D5"></a>及大河等。<a id="a-D6"></a>悉皆有食。<a id="a-D7"></a>为简彼故。<a id="a-D8"></a>显此所明是有情食。<a id="a-D9"></a>非大海等。<a id="a-DA"></a>若尔此言。<a id="a-DB"></a>应成无用。<a id="a-DC"></a>说段食等。<a id="a-DD"></a>简义已成。<a id="a-DE"></a>非段等食资海等故。<a id="a-DF"></a>唯有情类。<a id="a-DG"></a>有段等食。<a id="a-DH"></a>故有情言。<a id="a-DI"></a>无简别用。<a id="a-DJ"></a>乍可为简别。<a id="a-DK"></a>说部多言。<a id="a-DL"></a>以部多言中兼显实义。<a id="a-DM"></a>为欲遮遣。<a id="a-DN"></a>非实有情。<a id="a-DO"></a>执为有情。<a id="a-DP"></a>故作是说。<a id="a-DQ"></a>谓诸外道。<a id="a-DR"></a>无明所盲。<a id="a-DS"></a>执诸丛林皆有思虑。<a id="a-DT"></a>有见等故。<a id="a-DU"></a>亦名有情。<a id="a-DV"></a>此亦必应资段食等。<a id="a-DW"></a>为简彼故。<a id="a-DX"></a>须说实言。<a id="a-DY"></a>如是实言。<a id="a-DZ"></a>显极成义。<a id="a-Da"></a>共许有思虑。<a id="a-Db"></a>谓极成有情。<a id="a-Dc"></a>此极成有情。<a id="a-Dd"></a>方资段等食。<a id="a-De"></a>非不共许。<a id="a-Df"></a>思虑有情。<a id="a-Dg"></a>何故世尊。<a id="a-Dh"></a>不唯略说食有四种。<a id="a-Di"></a>令有情安。<a id="a-Dj"></a>部多求生二言何用。<a id="a-Dk"></a>岂不已说。<a id="a-Dl"></a>为显已生中有等异。<a id="a-Dm"></a>故作是说。<a id="a-Dn"></a>但说由食令有情安。<a id="a-Do"></a>于义已周。<a id="a-Dp"></a>何劳复说。<a id="a-Dq"></a>已生中有差别等义。<a id="a-Dr"></a>余契经中。<a id="a-Ds"></a>已作是说。<a id="a-Dt"></a>有情无不由食而存。<a id="a-Du"></a>此中为遮谤中有论。<a id="a-Dv"></a>及为显示生有近因。<a id="a-Dw"></a>故说部多求生差别。<a id="a-Dx"></a>或复勿有谓阿罗汉有学异生。<a id="a-Dy"></a>食无差别。<a id="a-Dz"></a>故说三句。<a id="a-E0"></a>显食有殊。<a id="a-E1"></a>谓诸异生。<a id="a-E2"></a>受诸饮食。<a id="a-E3"></a>多由烦恼。<a id="a-E4"></a>诸阿罗汉。<a id="a-E5"></a>受诸饮食。<a id="a-E6"></a>但为支身。<a id="a-E7"></a>诸有学者。<a id="a-E8"></a>受诸饮食。<a id="a-E9"></a>虽多生厌。<a id="a-EA"></a>而有烦恼。<a id="a-EB"></a>为显诸食。<a id="a-EC"></a>虽并支身有唯应受用。<a id="a-ED"></a>有亦须断者。<a id="a-EE"></a>故须具显如是三句。<a id="a-EF"></a>言于段食断遍知者。<a id="a-EG"></a>前虽说断未了。<a id="a-EH"></a>是何后说遍知。<a id="a-EI"></a>显是此断。<a id="a-EJ"></a>或伏缘彼。<a id="a-EK"></a>烦恼名断。<a id="a-EL"></a>永拔其根。<a id="a-EM"></a>故名遍知。<a id="a-EN"></a>若尔不应作如是说。<a id="a-EO"></a>若于段食。<a id="a-EP"></a>断遍知时。<a id="a-EQ"></a>亦断遍知五妙欲染。<a id="a-ER"></a>五妙欲染得永断时。<a id="a-ES"></a>段食由斯可名为断。<a id="a-ET"></a>虽有此理。<a id="a-EU"></a>而佛为彰俱时断故。<a id="a-EV"></a>作如是说。<a id="a-EW"></a>以于段食缘缚断时。<a id="a-EX"></a>五妙欲贪。<a id="a-EY"></a>其体名断。<a id="a-EZ"></a>虽有此理。<a id="a-Ea"></a>而不应说段食断时五欲贪断。<a id="a-Eb"></a>色声二种。<a id="a-Ec"></a>非段食故。<a id="a-Ed"></a>此责不然。<a id="a-Ee"></a>色声二种。<a id="a-Ef"></a>与段食体同对治故。<a id="a-Eg"></a>诸修观者。<a id="a-Eh"></a>厌段食故。<a id="a-Ei"></a>遍舍欲界。<a id="a-Ej"></a>故作是说。<a id="a-Ek"></a>或此中说。<a id="a-El"></a>五妙欲染。<a id="a-Em"></a>非唯色等五境界贪。<a id="a-En"></a>若尔是何非贤圣事。<a id="a-Eo"></a>说名为欲。<a id="a-Ep"></a>不离此界。<a id="a-Eq"></a>诸所起贪。<a id="a-Er"></a>说名欲染。<a id="a-Es"></a>色等五境。<a id="a-Et"></a>能顺增贪。<a id="a-Eu"></a>名五妙欲。<a id="a-Ev"></a>此五妙欲所属之界。<a id="a-Ew"></a>亦得此名。<a id="a-Ex"></a>此界中贪。<a id="a-Ey"></a>依此缘此五妙欲界。<a id="a-Ez"></a>故名五妙欲染。<a id="a-F0"></a>此意说言。<a id="a-F1"></a>若段食断。<a id="a-F2"></a>欲界诸贪皆悉得断。<a id="a-F3"></a>以此与彼同对治故。<a id="a-F4"></a>非贪断时段食必断。<a id="a-F5"></a>段食断时诸贪必断。<a id="a-F6"></a>是故契经。<a id="a-F7"></a>作如是说。<a id="a-F8"></a>有释为显段食断言。<a id="a-F9"></a>唯据断除修所断染。<a id="a-FA"></a>故说断五妙欲染言。<a id="a-FB"></a>如是释言。<a id="a-FC"></a>无深理趣。<a id="a-FD"></a>此中唯说圣道离染。<a id="a-FE"></a>已显唯断修所断故。<a id="a-FF"></a>必无圣道于一时中。<a id="a-FG"></a>双断见修二所断义。<a id="a-FH"></a>谓圣道断见所断时缘段食贪。<a id="a-FI"></a>决定未断。<a id="a-FJ"></a>于后正断段食贪时。<a id="a-FK"></a>见所断贪。<a id="a-FL"></a>必先已断。<a id="a-FM"></a>故虽不说断五妙欲染言。<a id="a-FN"></a>而亦知唯据断修所断染。<a id="a-FO"></a>又此简别。<a id="a-FP"></a>复何所成。<a id="a-FQ"></a>纵谓所言段食断者。<a id="a-FR"></a>亦显已断见所断贪。<a id="a-FS"></a>若如是知。<a id="a-FT"></a>有何过失。<a id="a-FU"></a>如说。<a id="a-FV"></a>触等断遍知时。<a id="a-FW"></a>亦断遍知乐等余法。<a id="a-FX"></a>是故前释。<a id="a-FY"></a>于理无违。<a id="a-FZ"></a>岂不随断触等一时受爱名色悉皆得断。<a id="a-Fa"></a>何缘如次各别说耶。<a id="a-Fb"></a>以有众生受爱后有。<a id="a-Fc"></a>随于一种深觉过患。<a id="a-Fd"></a>为欲令彼速得断除。<a id="a-Fe"></a>如次为说触等因异。<a id="a-Ff"></a>又为成触等虽同时生。<a id="a-Fg"></a>而由果不同故三体别。<a id="a-Fh"></a>又为显食名称于义。<a id="a-Fi"></a>谓所能引故名为食。<a id="a-Fj"></a>食谁所引。<a id="a-Fk"></a>谓爱所引。<a id="a-Fl"></a>经说四食。<a id="a-Fm"></a>爱为缘故。<a id="a-Fn"></a>食能引谁受爱名色。<a id="a-Fo"></a>为显此义。<a id="a-Fp"></a>故作是言。<a id="a-Fq"></a>即显因无果定非有。<a id="a-Fr"></a>触复如何。<a id="a-Fs"></a>说名为食。<a id="a-Ft"></a>以触能有摄益用故。<a id="a-Fu"></a>受是摄益。<a id="a-Fv"></a>体非能摄益。<a id="a-Fw"></a>触能摄益。<a id="a-Fx"></a>亦是摄益体。<a id="a-Fy"></a>摄益因故。<a id="a-Fz"></a>受所领故。<a id="a-G0"></a>非一切思皆是思食。<a id="a-G1"></a>要属希望。<a id="a-G2"></a>顺爱现行。<a id="a-G3"></a>意识相应。<a id="a-G4"></a>乃名为食。<a id="a-G5"></a>故饥馑世。<a id="a-G6"></a>愚痴小儿。<a id="a-G7"></a>望悬砂囊。<a id="a-G8"></a>而得存济。<a id="a-G9"></a>又世现见。<a id="a-GA"></a>由有希望。<a id="a-GB"></a>力便增长。<a id="a-GC"></a>希望若绝。<a id="a-GD"></a>力便衰微。<a id="a-GE"></a>所为退败。<a id="a-GF"></a>然契经说。<a id="a-GG"></a>意思食者。<a id="a-GH"></a>显此唯与意识相应。<a id="a-GI"></a>或为遮思是我德用。<a id="a-GJ"></a>经说识食。<a id="a-GK"></a>为第四者。<a id="a-GL"></a>此唯约有段食处说。<a id="a-GM"></a>识能为食。<a id="a-GN"></a>其相云何。<a id="a-GO"></a>了可爱境。<a id="a-GP"></a>能住持身故。<a id="a-GQ"></a>若尔云何先作是说。<a id="a-GR"></a>识食能益处中舍者。<a id="a-GS"></a>由彼亦有可爱涅槃。<a id="a-GT"></a>圣道等境。<a id="a-GU"></a>有漏了别。<a id="a-GV"></a>能任持身。<a id="a-GW"></a>故无有过。<a id="a-GX"></a>契经说有四种食食。<a id="a-GY"></a>第二食言。<a id="a-GZ"></a>复有何用。<a id="a-Ga"></a>为遮食外有能食者。<a id="a-Gb"></a>显离诸食无食者故。<a id="a-Gc"></a>由此佛告颇勒具那。<a id="a-Gd"></a>我终不说有能食者。<a id="a-Ge"></a>佛说四食名爱因缘。<a id="a-Gf"></a>云何名为爱因缘义。<a id="a-Gg"></a>所希爱事。<a id="a-Gh"></a>为食体故。<a id="a-Gi"></a>何缘于食。<a id="a-Gj"></a>生于希爱。<a id="a-Gk"></a>因此发生诸乐受故。<a id="a-Gl"></a>缘乐受故。<a id="a-Gm"></a>诸爱得生。<a id="a-Gn"></a>诸爱已生。<a id="a-Go"></a>执为资具。<a id="a-Gp"></a>由食是爱。<a id="a-Gq"></a>邻近生因。<a id="a-Gr"></a>若爱已生。<a id="a-Gs"></a>复为资具。<a id="a-Gt"></a>是故说食。<a id="a-Gu"></a>名爱因缘。<a id="a-Gv"></a>岂不食缘亦生于苦。<a id="a-Gw"></a>不应但说名爱因缘。<a id="a-Gx"></a>如契经言。<a id="a-Gy"></a>诸所有苦。<a id="a-Gz"></a>一切无不因食而生。<a id="a-H0"></a>理实应然。<a id="a-H1"></a>而愚夫类。<a id="a-H2"></a>颠倒所覆。<a id="a-H3"></a>于苦生因。<a id="a-H4"></a>执为乐因。<a id="a-H5"></a>缘生希爱。<a id="a-H6"></a>或苦所逼。<a id="a-H7"></a>希离爱生。<a id="a-H8"></a>此爱为因。<a id="a-H9"></a>追求饮食。<a id="a-HA"></a>故佛说食。<a id="a-HB"></a>名爱因缘。<a id="a-HC"></a>或复果生能成食事。<a id="a-HD"></a>有漏果苦。<a id="a-HE"></a>说爱为集。<a id="a-HF"></a>是故说食。<a id="a-HG"></a>名爱因缘。<a id="a-HH"></a>若尔无学。<a id="a-HI"></a>应无有食。<a id="a-HJ"></a>以无学者爱无有故。<a id="a-HK"></a>或有食者。<a id="a-HL"></a>皆应有爱。<a id="a-HM"></a>此责不然。<a id="a-HN"></a>已简别故。<a id="a-HO"></a>谓已简别部多求生。<a id="a-HP"></a>是有爱者。<a id="a-HQ"></a>四食于彼。<a id="a-HR"></a>如其次第。<a id="a-HS"></a>安及资益。<a id="a-HT"></a>据彼说食。<a id="a-HU"></a>名爱因缘。<a id="a-HV"></a>故无无学者无食有爱失。<a id="a-HW"></a>或无学食。<a id="a-HX"></a>先爱力引。<a id="a-HY"></a>名爱因缘。<a id="a-HZ"></a>亦无有失。<a id="a-Ha"></a>谓先爱力。<a id="a-Hb"></a>所引发故。<a id="a-Hc"></a>今虽离爱。<a id="a-Hd"></a>仍求饮食。<a id="a-He"></a>故有伽他言。<a id="a-Hf"></a>非无食有命。<a id="a-Hg"></a>又如经说。<a id="a-Hh"></a>无明所覆。<a id="a-Hi"></a>爱所系缚。<a id="a-Hj"></a>愚夫智者。<a id="a-Hk"></a>同得此身。<a id="a-Hl"></a>然无阿罗汉有无明爱。<a id="a-Hm"></a>失此亦应尔。<a id="a-Hn"></a>虽知据此名爱因缘。<a id="a-Ho"></a>然说此言。<a id="a-Hp"></a>复有何用。<a id="a-Hq"></a>为显诸食能牵后有。<a id="a-Hr"></a>诸有爱者。<a id="a-Hs"></a>段食亦能为爱因缘。<a id="a-Ht"></a>牵后有故。<a id="a-Hu"></a>以世尊说四食皆为病痈箭根。<a id="a-Hv"></a>老死缘故。<a id="a-Hw"></a>此食复为先爱引生。<a id="a-Hx"></a>先爱复从先食引起。<a id="a-Hy"></a>如是展转。<a id="a-Hz"></a>无始时来。<a id="a-I0"></a>令生死轮旋环不绝。<a id="a-I1"></a>为生厌舍。<a id="a-I2"></a>故说此言。<a id="a-I3"></a>又诸苦生。<a id="a-I4"></a>皆因于食。<a id="a-I5"></a>但由诸食为爱因缘。<a id="a-I6"></a>为舍食缘令苦不起。<a id="a-I7"></a>如欲止病应避病缘。<a id="a-I8"></a>故说此言。<a id="a-I9"></a>深成有用。<a id="a-IA"></a>广辩食已。<a id="a-IB"></a>今应思择。<a id="a-IC"></a>于前所说中等四有。<a id="a-ID"></a>生死二有。<a id="a-IE"></a>唯一刹那。<a id="a-IF"></a>于此时中。<a id="a-IG"></a>何识现起。<a id="a-IH"></a>此识复与何受相应。<a id="a-II"></a>定心无心。<a id="a-IJ"></a>得死生不。<a id="a-IK"></a>住何性识。<a id="a-IL"></a>得入涅槃。<a id="a-IM"></a>于命终时。<a id="a-IN"></a>识何处灭。<a id="a-IO"></a>断末摩者。<a id="a-IP"></a>其体是何。<a id="a-IQ"></a>颂曰。</p>
  <p id="aIR">断善根与续　　离染退死生</p>
  <p id="aIS">许唯意识中　　死生唯舍受</p>
  <p id="aIT">非定无心二　　二无记涅槃</p>
  <p id="aIU">渐死足脐心　　最后意识灭</p>
  <p id="aIV">下人天不生　　断末摩水等</p>
  <p id="aIW">论曰。<a id="a-IX"></a>断善续善。<a id="a-IY"></a>离界地染。<a id="a-IZ"></a>从离染退。<a id="a-Ia"></a>命终受生。<a id="a-Ib"></a>此六位中。<a id="a-Ic"></a>唯许意识。<a id="a-Id"></a>皆是意识不共法故。<a id="a-Ie"></a>五识于此。<a id="a-If"></a>无有功能。<a id="a-Ig"></a>岂不最初结中有位亦唯意识。<a id="a-Ih"></a>所说生言。<a id="a-Ii"></a>已兼摄彼。<a id="a-Ij"></a>非离所说。<a id="a-Ik"></a>非此生言能摄结中有。<a id="a-Il"></a>以结中有即中有摄故。<a id="a-Im"></a>已遮中有。<a id="a-In"></a>生所摄故。<a id="a-Io"></a>契经说有补特伽罗。<a id="a-Ip"></a>已断生结。<a id="a-Iq"></a>未断起结。<a id="a-Ir"></a>广说四句。<a id="a-Is"></a>本论亦显中有非生。<a id="a-It"></a>欲界命终。<a id="a-Iu"></a>还生欲界。<a id="a-Iv"></a>欲有续者。<a id="a-Iw"></a>谓欲界没。<a id="a-Ix"></a>还受欲界中有生有。<a id="a-Iy"></a>如是等文。<a id="a-Iz"></a>极相违害。<a id="a-J0"></a>无相违失。<a id="a-J1"></a>诸经论文。<a id="a-J2"></a>唯据生有。<a id="a-J3"></a>说生言故。<a id="a-J4"></a>中有初念。<a id="a-J5"></a>虽亦名生。<a id="a-J6"></a>而非生有。<a id="a-J7"></a>何相违害。<a id="a-J8"></a>本论亦有以生声说结中有位。<a id="a-J9"></a>有欲界系见修所断。<a id="a-JA"></a>二部诸结。<a id="a-JB"></a>一时获者。<a id="a-JC"></a>谓上界没。<a id="a-JD"></a>欲界生时。<a id="a-JE"></a>此等生言。<a id="a-JF"></a>说中有始。<a id="a-JG"></a>以色无色死有无间。<a id="a-JH"></a>顿获欲界。<a id="a-JI"></a>二部诸结。<a id="a-JJ"></a>岂不住彼死有刹那。<a id="a-JK"></a>即获此结且证中有始亦名生。<a id="a-JL"></a>义得成立。<a id="a-JM"></a>然彼死有。<a id="a-JN"></a>当获非正。<a id="a-JO"></a>故颂生言。<a id="a-JP"></a>兼摄中有。<a id="a-JQ"></a>意识虽具三受相应。<a id="a-JR"></a>而死生时。<a id="a-JS"></a>唯有舍受。<a id="a-JT"></a>正死名死。<a id="a-JU"></a>正生名生。<a id="a-JV"></a>如正笑时说名为笑。<a id="a-JW"></a>不苦乐受。<a id="a-JX"></a>性不明利。<a id="a-JY"></a>顺死生时。<a id="a-JZ"></a>苦乐二受。<a id="a-Ja"></a>性极明利。<a id="a-Jb"></a>不顺死生。<a id="a-Jc"></a>非明利识有死生义。<a id="a-Jd"></a>以死生时必昧劣故。<a id="a-Je"></a>由此故说。<a id="a-Jf"></a>下三静虑。<a id="a-Jg"></a>唯近分心。<a id="a-Jh"></a>有死生理。<a id="a-Ji"></a>以根本地无舍受故。<a id="a-Jj"></a>虽说在意识得有死生。<a id="a-Jk"></a>而非在定心有死生理。<a id="a-Jl"></a>非界地别有死生故。<a id="a-Jm"></a>设界地同极明利故。<a id="a-Jn"></a>由胜加行所引发故。<a id="a-Jo"></a>又在定心能摄益故。<a id="a-Jp"></a>必由损害方有命终。<a id="a-Jq"></a>诸在定心。<a id="a-Jr"></a>非染污故。<a id="a-Js"></a>必由染污。<a id="a-Jt"></a>方得受生。<a id="a-Ju"></a>异地染心。<a id="a-Jv"></a>亦摄益故。<a id="a-Jw"></a>加行起故。<a id="a-Jx"></a>无命终理。<a id="a-Jy"></a>异地染心。<a id="a-Jz"></a>必胜地摄。<a id="a-K0"></a>何容乐往劣地受生。<a id="a-K1"></a>故彼亦无能受生理。<a id="a-K2"></a>一切异地。<a id="a-K3"></a>净无记心。<a id="a-K4"></a>加行起故。<a id="a-K5"></a>无命终理。<a id="a-K6"></a>非染污故。<a id="a-K7"></a>无受生理。<a id="a-K8"></a>又非无心有命终义。<a id="a-K9"></a>理相违故。<a id="a-KA"></a>死有二种。<a id="a-KB"></a>或他所害。<a id="a-KC"></a>或任运终。<a id="a-KD"></a>无心位中。<a id="a-KE"></a>他不能害。<a id="a-KF"></a>有殊胜法。<a id="a-KG"></a>任持身故。<a id="a-KH"></a>处无心位。<a id="a-KI"></a>不任运终。<a id="a-KJ"></a>入心定能引出心故。<a id="a-KK"></a>谓入心作等无间缘。<a id="a-KL"></a>取依此身心等果法。<a id="a-KM"></a>必无有别法能碍令不生。<a id="a-KN"></a>若所依身。<a id="a-KO"></a>将欲变坏。<a id="a-KP"></a>必定还起属此身心。<a id="a-KQ"></a>方得命终。<a id="a-KR"></a>更无余理。<a id="a-KS"></a>又有契经。<a id="a-KT"></a>证无心不命终。<a id="a-KU"></a>故契经说。<a id="a-KV"></a>无想有情。<a id="a-KW"></a>由想起已。<a id="a-KX"></a>从彼处没。<a id="a-KY"></a>非无心位可得受生。<a id="a-KZ"></a>必由胜心现所引故。<a id="a-Ka"></a>住昧劣位。<a id="a-Kb"></a>而受生故。<a id="a-Kc"></a>离起烦恼。<a id="a-Kd"></a>无受生故。<a id="a-Ke"></a>亦有契经。<a id="a-Kf"></a>证无心不受生。<a id="a-Kg"></a>故契经言。<a id="a-Kh"></a>识若不入母胎中者。<a id="a-Ki"></a>名色得成羯剌蓝不。<a id="a-Kj"></a>乃至广说。<a id="a-Kk"></a>虽死有心实通三性。<a id="a-Kl"></a>而阿罗汉。<a id="a-Km"></a>必无染心。<a id="a-Kn"></a>虽有善心及二无记。<a id="a-Ko"></a>而强盛故。<a id="a-Kp"></a>不入涅槃。<a id="a-Kq"></a>入涅槃心。<a id="a-Kr"></a>唯二无记。<a id="a-Ks"></a>谓威仪路。<a id="a-Kt"></a>或异熟生。<a id="a-Ku"></a>若说欲界。<a id="a-Kv"></a>有舍异熟。<a id="a-Kw"></a>入涅槃心。<a id="a-Kx"></a>通二无记。<a id="a-Ky"></a>若说欲界。<a id="a-Kz"></a>无舍异熟。<a id="a-L0"></a>入涅槃心。<a id="a-L1"></a>但威仪路。<a id="a-L2"></a>必无离受。<a id="a-L3"></a>而独有心。<a id="a-L4"></a>辩业品中。<a id="a-L5"></a>当广思择。<a id="a-L6"></a>劣善何故不入涅槃。<a id="a-L7"></a>以彼善心有异熟故。<a id="a-L8"></a>诸阿罗汉。<a id="a-L9"></a>厌背未来诸异熟果。<a id="a-LA"></a>入涅槃故。<a id="a-LB"></a>若尔住异熟。<a id="a-LC"></a>应不入涅槃。<a id="a-LD"></a>不尔。<a id="a-LE"></a>已简言厌背未来故。<a id="a-LF"></a>何不厌背现在异熟。<a id="a-LG"></a>知依现异熟永断诸有故。<a id="a-LH"></a>依现异熟。<a id="a-LI"></a>证无学果。<a id="a-LJ"></a>知彼有恩。<a id="a-LK"></a>不说厌患。<a id="a-LL"></a>诸阿罗汉。<a id="a-LM"></a>深厌当生。<a id="a-LN"></a>故命终时。<a id="a-LO"></a>避彼因善。<a id="a-LP"></a>唯二无记。<a id="a-LQ"></a>势力劣故。<a id="a-LR"></a>顺于昧劣相续断心。<a id="a-LS"></a>故入涅槃。<a id="a-LT"></a>唯二无记。<a id="a-LU"></a>眼等诸识。<a id="a-LV"></a>依止色根。<a id="a-LW"></a>尚无方所。<a id="a-LX"></a>况复意识。<a id="a-LY"></a>然约身根灭处说者。<a id="a-LZ"></a>若顿死者。<a id="a-La"></a>意识身根。<a id="a-Lb"></a>欻然总灭。<a id="a-Lc"></a>非有别处。<a id="a-Ld"></a>若渐死者。<a id="a-Le"></a>往下人天。<a id="a-Lf"></a>于足齐心。<a id="a-Lg"></a>如次识灭。<a id="a-Lh"></a>谓堕恶趣。<a id="a-Li"></a>说名往下。<a id="a-Lj"></a>彼识最后两足处灭。<a id="a-Lk"></a>若往人趣。<a id="a-Ll"></a>识灭于齐。<a id="a-Lm"></a>若往天中。<a id="a-Ln"></a>识灭心处。<a id="a-Lo"></a>诸阿罗汉。<a id="a-Lp"></a>说名不生。<a id="a-Lq"></a>彼最后心。<a id="a-Lr"></a>亦心处灭。<a id="a-Ls"></a>有余师说。<a id="a-Lt"></a>彼灭在顶正命终时。<a id="a-Lu"></a>于足等处。<a id="a-Lv"></a>身根灭故。<a id="a-Lw"></a>意识随灭。<a id="a-Lx"></a>临命终时。<a id="a-Ly"></a>身根渐灭。<a id="a-Lz"></a>至足等处。<a id="a-M0"></a>欻尔都灭。<a id="a-M1"></a>如以少水置炎石上。<a id="a-M2"></a>渐减渐消。<a id="a-M3"></a>一处都尽。<a id="a-M4"></a>必无同分相续为因。<a id="a-M5"></a>能无间生所趣后有。<a id="a-M6"></a>唯渐命终者。<a id="a-M7"></a>临命终时。<a id="a-M8"></a>有为断末摩。<a id="a-M9"></a>苦受所逼。<a id="a-MA"></a>无有别物。<a id="a-MB"></a>名为末摩。<a id="a-MC"></a>然于身中。<a id="a-MD"></a>有异支节。<a id="a-ME"></a>触便致死。<a id="a-MF"></a>是谓末摩。<a id="a-MG"></a>谓于身中。<a id="a-MH"></a>有别处所。<a id="a-MI"></a>风热痰盛。<a id="a-MJ"></a>所逼切时。<a id="a-MK"></a>极苦受生。<a id="a-ML"></a>即便致死。<a id="a-MM"></a>得末摩称。<a id="a-MN"></a>如有颂曰。</p>
  <p id="aMO">身中有别处　　触便令命终</p>
  <p id="aMP">如青莲花须　　微尘等所触</p>
  <p id="aMQ">若水火风。<a id="a-MR"></a>不平缘合。<a id="a-MS"></a>互相乖反。<a id="a-MT"></a>或总或别。<a id="a-MU"></a>势用增盛。<a id="a-MV"></a>伤害末摩。<a id="a-MW"></a>如以利刀分解支节。<a id="a-MX"></a>因斯引发极苦受生。<a id="a-MY"></a>从此须臾。<a id="a-MZ"></a>定当舍命。<a id="a-Ma"></a>由兹理故。<a id="a-Mb"></a>名断末摩。<a id="a-Mc"></a>非如斩薪说名为断。<a id="a-Md"></a>如断无觉。<a id="a-Me"></a>故得断名。<a id="a-Mf"></a>好发语言。<a id="a-Mg"></a>讥刺于彼。<a id="a-Mh"></a>随实不实。<a id="a-Mi"></a>伤切人心。<a id="a-Mj"></a>由此当招断末摩苦。<a id="a-Mk"></a>何缘不说地断末摩。<a id="a-Ml"></a>以无第四内灾患故。<a id="a-Mm"></a>内三灾患。<a id="a-Mn"></a>谓风热痰。<a id="a-Mo"></a>水火风增。<a id="a-Mp"></a>随所应起。<a id="a-Mq"></a>有说。<a id="a-Mr"></a>此似外器三灾。<a id="a-Ms"></a>此断末摩。<a id="a-Mt"></a>天中非有。<a id="a-Mu"></a>然诸天子。<a id="a-Mv"></a>将命终时。<a id="a-Mw"></a>先有五种小衰相现。<a id="a-Mx"></a>一者衣服严具。<a id="a-My"></a>绝可意声。<a id="a-Mz"></a>二者自身光明。<a id="a-N0"></a>欻然昧劣三者于沐浴位。<a id="a-N1"></a>水滴着身。<a id="a-N2"></a>四者本性嚣驰。<a id="a-N3"></a>今滞一境。<a id="a-N4"></a>五者眼本凝。<a id="a-N5"></a>寂今数瞬动。<a id="a-N6"></a>此五相现。<a id="a-N7"></a>非定命终。<a id="a-N8"></a>遇胜善缘。<a id="a-N9"></a>犹可转故。<a id="a-NA"></a>复有五种大衰相现。<a id="a-NB"></a>一者衣染埃尘。<a id="a-NC"></a>二者花鬘萎悴。<a id="a-ND"></a>三者两腋汗出。<a id="a-NE"></a>四者臭气入身。<a id="a-NF"></a>五者不乐本座。<a id="a-NG"></a>此五相现。<a id="a-NH"></a>决定命终。<a id="a-NI"></a>设遇强缘。<a id="a-NJ"></a>亦不转故。<a id="a-NK"></a>非此五相诸天皆有。<a id="a-NL"></a>亦非此五一一皆具。<a id="a-NM"></a>总集而说。<a id="a-NN"></a>故言有五。<a id="a-NO"></a>如何得知非一切有。<a id="a-NP"></a>由教理故。<a id="a-NQ"></a>教谓经言。<a id="a-NR"></a>三十三天。<a id="a-NS"></a>有时集坐善法堂上。<a id="a-NT"></a>共受法乐。<a id="a-NU"></a>中有天子。<a id="a-NV"></a>福寿俱终。<a id="a-NW"></a>即天众中。<a id="a-NX"></a>不起于坐。<a id="a-NY"></a>俄然殒没。<a id="a-NZ"></a>都不觉知。<a id="a-Na"></a>经说诸天五衰相现。<a id="a-Nb"></a>经五昼夜。<a id="a-Nc"></a>然后命终。<a id="a-Nd"></a>宁不觉知。<a id="a-Ne"></a>不起于坐。<a id="a-Nf"></a>理谓衰相。<a id="a-Ng"></a>皆是不善圆满业果。<a id="a-Nh"></a>非一切天皆同集此不善业故。<a id="a-Ni"></a>世尊于此有情世间生住没中。<a id="a-Nj"></a>建立三聚。<a id="a-Nk"></a>何谓三聚。<a id="a-Nl"></a>颂曰。</p>
  <p id="aNm">正邪不定聚　　圣造无间余</p>
  <p id="aNn">论曰。<a id="a-No"></a>一正性定聚。<a id="a-Np"></a>二邪性定聚。<a id="a-Nq"></a>三不定性聚。<a id="a-Nr"></a>何名正性。<a id="a-Ns"></a>谓世尊言。<a id="a-Nt"></a>贪无余断。<a id="a-Nu"></a>嗔无余断。<a id="a-Nv"></a>痴无余断。<a id="a-Nw"></a>一切烦恼。<a id="a-Nx"></a>皆无余断。<a id="a-Ny"></a>是名正性。<a id="a-Nz"></a>何故唯断。<a id="a-O0"></a>说名正性。<a id="a-O1"></a>谓此永尽邪伪法故。<a id="a-O2"></a>又体是善常智者定爱故。<a id="a-O3"></a>世尊亦说圣道名正性。<a id="a-O4"></a>经说趣入正性离生故。<a id="a-O5"></a>何名邪性。<a id="a-O6"></a>谓有三种。<a id="a-O7"></a>一趣邪性。<a id="a-O8"></a>二业邪性。<a id="a-O9"></a>三见邪性。<a id="a-OA"></a>即是恶趣。<a id="a-OB"></a>五无间业。<a id="a-OC"></a>五不正见。<a id="a-OD"></a>如次为体于二定者。<a id="a-OE"></a>学无学法。<a id="a-OF"></a>五无间业。<a id="a-OG"></a>如其次第。<a id="a-OH"></a>定趣离系地狱果故。<a id="a-OI"></a>成就此者。<a id="a-OJ"></a>得此聚名。<a id="a-OK"></a>即名为圣。<a id="a-OL"></a>造无间者。<a id="a-OM"></a>正脱已脱烦恼缚故。<a id="a-ON"></a>说名为圣。<a id="a-OO"></a>圣是自在离系缚义。<a id="a-OP"></a>或远众恶。<a id="a-OQ"></a>故名为圣。<a id="a-OR"></a>获得毕竟离系得故。<a id="a-OS"></a>或善所趣。<a id="a-OT"></a>故名为圣。<a id="a-OU"></a>中无间隔。<a id="a-OV"></a>故名无间。<a id="a-OW"></a>好为此因。<a id="a-OX"></a>故名为造。<a id="a-OY"></a>正邪定余。<a id="a-OZ"></a>名不定性。<a id="a-Oa"></a>彼待二缘。<a id="a-Ob"></a>可成二故。<a id="a-Oc"></a>非定属一。<a id="a-Od"></a>得不定名。</p>
 </body>
</html>