<!doctype html>
<html id="z3IBVrj16S" data-ver="778">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第四十九</h1>
  <h2 id="a2">辩随眠品第五之五</h2>
  <p id="a3">为显上义复应思择九十八随眠中。<a id="a-4"></a>几由所缘故随增。<a id="a-5"></a>几由相应故随增。<a id="a-6"></a>颂曰。</p>
  <p id="a7">未断遍随眠　　于自地一切</p>
  <p id="a8">非遍于自部　　所缘故随增</p>
  <p id="a9">非无漏上缘　　无摄有违故</p>
  <p id="aA">随于相应法　　相应故随增</p>
  <p id="aB">论曰。<a id="a-C"></a>遍行随眠差别有二。<a id="a-D"></a>谓于自界地他界地遍行。<a id="a-E"></a>不遍随眠差别亦二。<a id="a-F"></a>谓有漏无漏缘。<a id="a-G"></a>且遍行中自界地者。<a id="a-H"></a>普于五部自界地法所缘随增。<a id="a-I"></a>不遍行中有漏缘者。<a id="a-J"></a>唯于自部自界地法所缘随增。<a id="a-K"></a>不遍行中无漏缘者。<a id="a-L"></a>及遍行中他界缘者。<a id="a-M"></a>于所缘境无随增义。<a id="a-N"></a>所以者何。<a id="a-O"></a>彼所缘境非所摄受及相违故。<a id="a-P"></a>谓若有法为此地中身见及爱摄为己有。<a id="a-Q"></a>可有为此身见爱。<a id="a-R"></a>地中所有随眠所缘随增理。<a id="a-S"></a>言随增者。<a id="a-T"></a>谓诸随眠于此法中随住增长。<a id="a-U"></a>即是随缚增惛滞义。<a id="a-V"></a>如衣有润尘随住中。<a id="a-W"></a>如有润田种子增长。<a id="a-X"></a>非诸无漏及上地法。<a id="a-Y"></a>为诸下身见爱摄为己有故。<a id="a-Z"></a>缘彼下惑非所缘随增。<a id="a-a"></a>以不随缚增惛滞故。<a id="a-b"></a>若下地生求上地等。<a id="a-c"></a>是善法欲非谓染污。<a id="a-d"></a>为求离染此欲生故。<a id="a-e"></a>圣道涅槃及上地法。<a id="a-f"></a>与能缘彼下惑相违。<a id="a-g"></a>故彼二亦无所缘随增理。<a id="a-h"></a>如于炎石足不随住。<a id="a-i"></a>如火焰中鹅不增长。<a id="a-j"></a>此随眠起亲由所依。<a id="a-k"></a>然正起时兼托彼境。<a id="a-l"></a>如是已辩所缘随增。<a id="a-m"></a>随何随眠于相应法。<a id="a-n"></a>由相应故于彼随增。<a id="a-o"></a>所说随增谓至未断故。<a id="a-p"></a>初颂首摽未断言。<a id="a-q"></a>由此应知诸缘无漏。<a id="a-r"></a>他界他烦恼唯相应随增。<a id="a-s"></a>诸缘有漏自界地遍具有所缘相应随增。<a id="a-t"></a>如何随眠于相应法。<a id="a-u"></a>及所缘境有随增义。<a id="a-v"></a>先轨[簐-欠+丸]师作如是说。<a id="a-w"></a>如城邑侧有杂秽聚。<a id="a-x"></a>粪水土等所共合成。<a id="a-y"></a>于此聚中由粪过失。<a id="a-z"></a>令水土等亦成不净。<a id="a-10"></a>由水等力令粪转增。<a id="a-11"></a>更互相依皆甚可恶。<a id="a-12"></a>如是烦恼相应聚中。<a id="a-13"></a>由烦恼力染心心所。<a id="a-14"></a>烦恼由彼势力转增。<a id="a-15"></a>更互相依皆成秽污。<a id="a-16"></a>此聚相续秽污渐增。<a id="a-17"></a>亦令随行生等成染。<a id="a-18"></a>如猪犬等居杂秽聚。<a id="a-19"></a>生极耽乐眠戏其中。<a id="a-1A"></a>粪秽所涂转增不净。<a id="a-1B"></a>复由猪等秽聚渐增。<a id="a-1C"></a>如是所缘自地有漏。<a id="a-1D"></a>由烦恼力有漏义成。<a id="a-1E"></a>彼复有能顺烦恼力。<a id="a-1F"></a>令其三品相次渐增。<a id="a-1G"></a>如滑净人误堕秽聚。<a id="a-1H"></a>虽触粪秽而非所增。<a id="a-1I"></a>人亦无能增彼秽聚。<a id="a-1J"></a>如是无漏异界地法。<a id="a-1K"></a>虽有亦被烦恼所缘。<a id="a-1L"></a>而彼相望互无增义。<a id="a-1M"></a>此缘无漏异地随眠。<a id="a-1N"></a>但由相应有随增理。<a id="a-1O"></a>有余于此复作是说。<a id="a-1P"></a>如酒杂毒酷烈转增。<a id="a-1Q"></a>毒势亦增功能等故。<a id="a-1R"></a>如是有漏与诸烦恼。<a id="a-1S"></a>相助俱增功能等故。<a id="a-1T"></a>如以良药。<a id="a-1U"></a>置诸毒中。<a id="a-1V"></a>令毒功能有损无益。<a id="a-1W"></a>如是无漏虽被惑缘。<a id="a-1X"></a>令惑功能有损无益。<a id="a-1Y"></a>故缘无漏有邪见生。<a id="a-1Z"></a>而彼无能断善根力。<a id="a-1a"></a>亦有至教显诸随眠。<a id="a-1b"></a>有无漏缘无随增理。<a id="a-1c"></a>如契经说苾刍当知。<a id="a-1d"></a>疑食者何。<a id="a-1e"></a>所谓三世于过去世有惑有疑。<a id="a-1f"></a>现在未来说亦如是。<a id="a-1g"></a>无为虽是烦恼所缘非所随增故此不说。<a id="a-1h"></a>既不说此无漏有为。<a id="a-1i"></a>准此亦应非疑所食。<a id="a-1j"></a>如经总说诸行无常。<a id="a-1k"></a>理实于中唯说有漏法以于后说彼寂为乐。<a id="a-1l"></a>故本论亦言无漏缘烦恼随增。<a id="a-1m"></a>唯有相应非所缘。<a id="a-1n"></a>去来随眠有随增。<a id="a-1o"></a>不应言定有能发得故。<a id="a-1p"></a>若异此者诸异生类。<a id="a-1q"></a>无染心位应离随眠。<a id="a-1r"></a>然世尊言幼稚童子婴孩眠病。<a id="a-1s"></a>虽无染欲而有欲贪随眠随增。<a id="a-1t"></a>故说随增乃至未断。<a id="a-1u"></a>若彼已断则无所缘相应随增随眠。<a id="a-1v"></a>宁有彼犹不失随眠相故。<a id="a-1w"></a>谓由对治坏其势力故不随增。<a id="a-1x"></a>然彼随眠体相不失。<a id="a-1y"></a>故言犹有。<a id="a-1z"></a>或据曾当有此用故。<a id="a-20"></a>今虽无用亦号随眠。<a id="a-21"></a>如失国王犹存王号。<a id="a-22"></a>工匠停作其名尚存。<a id="a-23"></a>上座此中作如是说。<a id="a-24"></a>随眠无有相应所缘二随增义。<a id="a-25"></a>但有自性于相续中。<a id="a-26"></a>随缚不舍为有自体。<a id="a-27"></a>随缚相续为有有性无自体耶。<a id="a-28"></a>彼自答言唯有有性。<a id="a-29"></a>诸缠可有相应所缘。<a id="a-2A"></a>若尔亦应执有我性及瓶等性。<a id="a-2B"></a>异蕴色等如是僻执宜自隐覆。<a id="a-2C"></a>九十八随眠中几不善几无记。<a id="a-2D"></a>颂曰。</p>
  <p id="a2E">上二界随眠　　及欲身边见</p>
  <p id="a2F">彼俱痴无记　　此余皆不善</p>
  <p id="a2G">论曰。<a id="a-2H"></a>色无色界一切随眠。<a id="a-2I"></a>四支五支定所伏故。<a id="a-2J"></a>无有势力招异熟果故。<a id="a-2K"></a>彼皆是无记性摄。<a id="a-2L"></a>若谓彼能招异熟果。<a id="a-2M"></a>应上二界有非爱受。<a id="a-2N"></a>染招爱受理不成故。<a id="a-2O"></a>然无圣道成无记失。<a id="a-2P"></a>唯有漏法有异熟故。<a id="a-2Q"></a>此种类中无异熟者。<a id="a-2R"></a>方可说为无记性故。<a id="a-2S"></a>岂不经言诸圣弟子。<a id="a-2T"></a>若有能入第四静虑。<a id="a-2U"></a>能舍不善修习善法此亦何失。<a id="a-2V"></a>如契经言诸圣弟子。<a id="a-2W"></a>已证不动心善解脱。<a id="a-2X"></a>具末尼宝能舍不善修习善法。<a id="a-2Y"></a>非诸阿罗汉有不善可舍。<a id="a-2Z"></a>又已永断诸不善者。<a id="a-2a"></a>亦许勤修四正断故。<a id="a-2b"></a>当知皆约厌坏对治。<a id="a-2c"></a>远分对治说无有失。<a id="a-2d"></a>云何知然以契经说。<a id="a-2e"></a>离诸欲恶不善法故。<a id="a-2f"></a>上座释言约定位说。<a id="a-2g"></a>彼释非理欲界亦应如彼说故。<a id="a-2h"></a>欲界亦有善三摩地。<a id="a-2i"></a>应言离欲恶不善法无差别故。<a id="a-2j"></a>又诸异生入初静虑。<a id="a-2k"></a>亦说离欲恶不善法。<a id="a-2l"></a>非汝所宗诸异生类。<a id="a-2m"></a>有漏相续离诸烦恼。<a id="a-2n"></a>彼许有学法尚有随眠故。<a id="a-2o"></a>契经既说入初静虑。<a id="a-2p"></a>离诸欲恶不善法言。<a id="a-2q"></a>故上二界定无不善。<a id="a-2r"></a>若异此者异生现入初静虑时。<a id="a-2s"></a>应如欲界非离自地恶不善法。<a id="a-2t"></a>又生此界上界烦恼亦容现行。<a id="a-2u"></a>应定位中亦有不离恶不善法。<a id="a-2v"></a>惑所发业能招后有。<a id="a-2w"></a>故知生此容起彼惑。<a id="a-2x"></a>既曾无说彼不离言。<a id="a-2y"></a>由此定知彼释非理。<a id="a-2z"></a>又言上界烦恼亦应感非爱果如欲界惑。<a id="a-30"></a>谓如欲界不善烦恼。<a id="a-31"></a>虽助施等感人天生。<a id="a-32"></a>然彼非无所招异熟。<a id="a-33"></a>色无色界烦恼亦然。<a id="a-34"></a>烦恼功能有差别故。<a id="a-35"></a>非唯能感苦受异熟。<a id="a-36"></a>理亦不然欲界中有诸恶趣故。<a id="a-37"></a>诸处皆同一随眠故。<a id="a-38"></a>他化自在烦恼亦能招恶趣果。<a id="a-39"></a>非色无色有别处所。<a id="a-3A"></a>可受烦恼非爱异熟故。<a id="a-3B"></a>彼应执恶异熟因有无果者。<a id="a-3C"></a>或彼应执上界有受非爱果处。<a id="a-3D"></a>又于欲界人天趣中。<a id="a-3E"></a>有受不善圆满果义。<a id="a-3F"></a>非色无色可与此同。<a id="a-3G"></a>又如汝宗一切烦恼。<a id="a-3H"></a>虽同不善功能别故。<a id="a-3I"></a>有感苦受有无感能。<a id="a-3J"></a>如是亦应许诸烦恼虽同于境乱倒而缘。<a id="a-3K"></a>而彼功能有差别故。<a id="a-3L"></a>有是无记有是不善。<a id="a-3M"></a>又彼烦恼若不善性。<a id="a-3N"></a>既不许招苦受异熟。<a id="a-3O"></a>许彼能感乐受果耶。<a id="a-3P"></a>不尔。<a id="a-3Q"></a>若然应成无记诸有漏业。<a id="a-3R"></a>若不能招爱非爱果。<a id="a-3S"></a>一切皆许是无记性宁独言非。<a id="a-3T"></a>又言无知性非善巧。<a id="a-3U"></a>一切烦恼彼摄受故。<a id="a-3V"></a>由此皆应是不善者亦不应理。<a id="a-3W"></a>虽彼皆同非善巧性无知摄受。<a id="a-3X"></a>而许其中有差别故。<a id="a-3Y"></a>如汝虽许不善性同。<a id="a-3Z"></a>而望苦受因非因异。<a id="a-3a"></a>又彼学法应成不善。<a id="a-3b"></a>谓彼自许诸有学法。<a id="a-3c"></a>望不善巧所摄随眠。<a id="a-3d"></a>亦得名为有随眠故。<a id="a-3e"></a>又彼不应说诸烦恼。<a id="a-3f"></a>皆非善巧无知摄受。<a id="a-3g"></a>摄受自体理不成故。<a id="a-3h"></a>理无二思同时起故。<a id="a-3i"></a>若谓引生名为摄受。<a id="a-3j"></a>则诸善行应成不善。<a id="a-3k"></a>无明为缘引彼生故。<a id="a-3l"></a>由此不可以彼为因。<a id="a-3m"></a>证色无色廛烦恼是不善。<a id="a-3n"></a>身边二见及相应痴。<a id="a-3o"></a>欲界系者。<a id="a-3p"></a>亦无记性颠倒转故宁非不善。<a id="a-3q"></a>且有身见顺善行故。<a id="a-3r"></a>违断善故定非不善。<a id="a-3s"></a>若谓亦能顺不善故应成不善。<a id="a-3t"></a>以身见后一切烦恼容现行故。<a id="a-3u"></a>由此但是有覆无记。<a id="a-3v"></a>非我说彼顺善行故即成善性。<a id="a-3w"></a>如何难言顺不善故成不善性。<a id="a-3x"></a>如有漏善虽顺两边不失善性此亦应尔。<a id="a-3y"></a>若谓贪求天上快乐。<a id="a-3z"></a>顺福行故应无记者此例不然。<a id="a-40"></a>即我见力于天快乐起希求故。<a id="a-41"></a>谓为我当受天快乐。<a id="a-42"></a>即此为门能造福行。<a id="a-43"></a>然贪于彼断善根时。<a id="a-44"></a>说为强因故是不善。<a id="a-45"></a>或由我见天爱方行。<a id="a-46"></a>谓由见我当受天乐。<a id="a-47"></a>方于彼乐起贪求故。<a id="a-48"></a>我慢亦随身见后起。<a id="a-49"></a>令心高举故不顺修善业。<a id="a-4A"></a>又违亲近善友等故。<a id="a-4B"></a>谓由我慢心自举恃。<a id="a-4C"></a>近善友等皆难得成。<a id="a-4D"></a>边执见中执断边者。<a id="a-4E"></a>计生断故不违涅槃。<a id="a-4F"></a>顺厌离门故非不善。<a id="a-4G"></a>如世尊说若起此见。<a id="a-4H"></a>我于一切皆不忍受。<a id="a-4I"></a>当知此见不顺贪欲随顺无贪乃至广说。<a id="a-4J"></a>又世尊说。<a id="a-4K"></a>于诸外道诸见趣中此见最胜。<a id="a-4L"></a>谓我不有我所亦不有。<a id="a-4M"></a>我当不有我所当不有。<a id="a-4N"></a>又此不畏大怖处故。<a id="a-4O"></a>如契经说愚夫异生无正闻者。<a id="a-4P"></a>有能不畏大可怖处。<a id="a-4Q"></a>谓我不有我所亦不有。<a id="a-4R"></a>我当不有。<a id="a-4S"></a>我所当不有而不惊怖。<a id="a-4T"></a>上座于此作如是言。<a id="a-4U"></a>何有如斯下劣边见能顺解脱。<a id="a-4V"></a>以诸有情一切妄见皆入此摄。<a id="a-4W"></a>然我不知有何意趣。<a id="a-4X"></a>执此边见能顺解脱。<a id="a-4Y"></a>此见下劣诚如所言。<a id="a-4Z"></a>非方便门执生断故。<a id="a-4a"></a>然此行相。<a id="a-4b"></a>世尊有时为诸苾刍无问自说。<a id="a-4c"></a>或有一类作是思惟。<a id="a-4d"></a>谓我不有我所亦不有。<a id="a-4e"></a>我当不有我所当不有。<a id="a-4f"></a>如是胜解时便断下分结。<a id="a-4g"></a>故知此见能顺解脱。<a id="a-4h"></a>由是应知非不善性。<a id="a-4i"></a>又于如是边执见中。<a id="a-4j"></a>无非方便中执为方便见。<a id="a-4k"></a>无于下劣执为胜见。<a id="a-4l"></a>无于实有拨为无见。<a id="a-4m"></a>无非我常执我常见。<a id="a-4n"></a>如何乃说以诸有情一切妄见皆入此摄。<a id="a-4o"></a>执常边见顺我见生。<a id="a-4p"></a>是无记理如我见说。<a id="a-4q"></a>然彼未得证真理智。<a id="a-4r"></a>又未承奉达真理师。<a id="a-4s"></a>恒起我能为梯蹬慢自作是说。<a id="a-4t"></a>然我不知有何意趣。<a id="a-4u"></a>执此边见能顺解脱实如所言。<a id="a-4v"></a>有余复言。<a id="a-4w"></a>身边二见生死本故应是不善彼说不然因有三故。<a id="a-4x"></a>一者起因。<a id="a-4y"></a>二者生因。<a id="a-4z"></a>三异熟因。<a id="a-50"></a>由起因故不越界地。<a id="a-51"></a>由生因故令得受生。<a id="a-52"></a>由异熟因故生已受异熟。<a id="a-53"></a>身边二见是起生因。<a id="a-54"></a>非异熟因名生死本。<a id="a-55"></a>故本论说身见能令三有相续。<a id="a-56"></a>乃至广说。<a id="a-57"></a>然经主言俱生身见是无记性。<a id="a-58"></a>如禽兽等身见现行。<a id="a-59"></a>若分别生是不善性。<a id="a-5A"></a>此不应理不能分别而言见摄。<a id="a-5B"></a>见道所断理不成故。<a id="a-5C"></a>此不应言是修所断。<a id="a-5D"></a>与无我解正相违故。<a id="a-5E"></a>应知但是修道所断。<a id="a-5F"></a>不染无记邪智所摄。<a id="a-5G"></a>若不许然有太过失。<a id="a-5H"></a>谓禽兽等前际等中不能分别。<a id="a-5I"></a>亦应得有疑等现行如有身见。<a id="a-5J"></a>色无色界亦有分别烦恼现行应是不善。<a id="a-5K"></a>彼有不善如前已遮。<a id="a-5L"></a>故欲界中身边二见。<a id="a-5M"></a>唯是有覆无记性摄。<a id="a-5N"></a>余欲界系一切随眠。<a id="a-5O"></a>与上相违皆不善性。<a id="a-5P"></a>此谓欲界显欲界中上所说余皆是不善颂。<a id="a-5Q"></a>无烦说此余皆不善故。<a id="a-5R"></a>于上所说不善惑中。<a id="a-5S"></a>有几能为不善根体。<a id="a-5T"></a>颂曰。</p>
  <p id="a5U">不善根欲界　　贪嗔不善痴</p>
  <p id="a5V">论曰。<a id="a-5W"></a>唯欲界系一切贪嗔。<a id="a-5X"></a>及不善痴不善根摄。<a id="a-5Y"></a>如其次第世尊说为贪嗔痴三不善根。<a id="a-5Z"></a>体唯不善烦恼为不善法。<a id="a-5a"></a>根名不善根宗义如是。<a id="a-5b"></a>岂不一切已生恶法。<a id="a-5c"></a>皆为后因非唯三种。<a id="a-5d"></a>无越三理以不善根翻对善根而建立故。<a id="a-5e"></a>何缘不建立不慢等善根佛于法中知而建立。<a id="a-5f"></a>有余师说。<a id="a-5g"></a>五识身中无恶慢等可翻对故。<a id="a-5h"></a>又具五义立不善根。<a id="a-5i"></a>谓通五部。<a id="a-5j"></a>遍依六识。<a id="a-5k"></a>是随眠性。<a id="a-5l"></a>发恶身语。<a id="a-5m"></a>断善根时为强加行。<a id="a-5n"></a>慢等不尔非不善根。<a id="a-5o"></a>义准已成故颂不说。<a id="a-5p"></a>如不善惑有不善根。<a id="a-5q"></a>无记惑中有是根不。<a id="a-5r"></a>亦有何谓。<a id="a-5s"></a>颂曰。</p>
  <p id="a5t">无记根有三　　无记爱痴慧</p>
  <p id="a5u">非余二高故　　外方立四种</p>
  <p id="a5v">中爱见慢痴　　三定皆痴故</p>
  <p id="a5w">论曰。<a id="a-5x"></a>迦湿弥罗国诸毗婆沙师。<a id="a-5y"></a>说无记根亦有三种。<a id="a-5z"></a>谓诸无记爱痴慧三。<a id="a-60"></a>一切应知无记根摄。<a id="a-61"></a>慧根通摄有覆无覆。<a id="a-62"></a>根是因义无覆无记慧。<a id="a-63"></a>亦能为因故无记根摄。<a id="a-64"></a>此三有力生诸无记。<a id="a-65"></a>何缘疑慢非无记根。<a id="a-66"></a>疑二趣转慢高转故。<a id="a-67"></a>谓疑犹豫二趣动转。<a id="a-68"></a>故不立根根坚住故。<a id="a-69"></a>慢高举相向上而转。<a id="a-6A"></a>故不立根根趣下故。<a id="a-6B"></a>世间共见根相如是。<a id="a-6C"></a>隐于土下故名为根。<a id="a-6D"></a>是体下垂上生苗义。<a id="a-6E"></a>此三如彼故亦名根。<a id="a-6F"></a>余非随眠惑无胜用。<a id="a-6G"></a>故不立彼为无记根。<a id="a-6H"></a>外方诸师立此有四。<a id="a-6I"></a>谓诸无记爱见慢痴。<a id="a-6J"></a>无记名中遮善恶故。<a id="a-6K"></a>何缘此四立无记根。<a id="a-6L"></a>以诸愚夫修上定者。<a id="a-6M"></a>不过依托爱见慢三。<a id="a-6N"></a>此三皆依无明力转。<a id="a-6O"></a>故立此四为无记根。<a id="a-6P"></a>彼作是言无覆无记。<a id="a-6Q"></a>慧力劣故非无记根。<a id="a-6R"></a>根义必依坚牢立故。<a id="a-6S"></a>由慢力故诸瑜伽师。<a id="a-6T"></a>退失百千殊胜功德。<a id="a-6U"></a>故慢力胜立无记根。<a id="a-6V"></a>此四能生无记染法。<a id="a-6W"></a>上座于此作如是言。<a id="a-6X"></a>无无记根无圣教故。<a id="a-6Y"></a>善恶猛利起必由根。<a id="a-6Z"></a>无记羸劣不由功用。<a id="a-6a"></a>任运而起何藉根为。<a id="a-6b"></a>无圣教言且为非理。<a id="a-6c"></a>无记烦恼有极成故。<a id="a-6d"></a>谓何缘故少分染起。<a id="a-6e"></a>藉同类根少分不尔。<a id="a-6f"></a>无记染法有同类根。<a id="a-6g"></a>是染法故如不善法。<a id="a-6h"></a>又何定执此无圣教。<a id="a-6i"></a>非彼上座耳所未闻。<a id="a-6j"></a>便可拨言此非圣教。<a id="a-6k"></a>无量圣教皆已灭没。<a id="a-6l"></a>上座不闻岂非圣教。<a id="a-6m"></a>然于古昔诸大论师。<a id="a-6n"></a>皆共详论无说根义。<a id="a-6o"></a>故知必有圣教明文摽以总名无别名数。<a id="a-6p"></a>由斯诤论或四或三。<a id="a-6q"></a>又圣教中处处说有记无记法。<a id="a-6r"></a>又处处说记无记法从根而生。<a id="a-6s"></a>有处亦依有记根上。<a id="a-6t"></a>方便建立无记根名。<a id="a-6u"></a>故不应言此无圣教。<a id="a-6v"></a>又羸劣法转应计为由根力生非猛利者。<a id="a-6w"></a>是故非彼所立理趣。<a id="a-6x"></a>能遮我等立无记根。<a id="a-6y"></a>诸契经中说有十四诸无记事。<a id="a-6z"></a>彼为同此非善不善名无记耶。<a id="a-70"></a>不尔。<a id="a-71"></a>云何应舍置故。<a id="a-72"></a>谓问记论总有四种其四者何。<a id="a-73"></a>颂曰。</p>
  <p id="a74">应一向分别　　反诘舍置记</p>
  <p id="a75">如死生殊胜　　我蕴一异等</p>
  <p id="a76">论曰。<a id="a-77"></a>等言为摄有约异门。<a id="a-78"></a>且问四者。<a id="a-79"></a>一应一向记。<a id="a-7A"></a>二应分别记。<a id="a-7B"></a>三应反诘记。<a id="a-7C"></a>四应舍置记。<a id="a-7D"></a>此四如次如有问者。<a id="a-7E"></a>问死生胜劣一异等。<a id="a-7F"></a>记有四者。<a id="a-7G"></a>谓答四问。<a id="a-7H"></a>若作是问。<a id="a-7I"></a>一切生者皆当死耶。<a id="a-7J"></a>应一向记。<a id="a-7K"></a>一切生者皆定当死。<a id="a-7L"></a>若作是问。<a id="a-7M"></a>一切死者皆当生耶。<a id="a-7N"></a>应分别记。<a id="a-7O"></a>有烦恼者死已当生。<a id="a-7P"></a>无烦恼者死已不生。<a id="a-7Q"></a>若作是问。<a id="a-7R"></a>人为胜劣。<a id="a-7S"></a>应反诘记。<a id="a-7T"></a>为何所方为方诸天为方恶趣。<a id="a-7U"></a>若言方天应记人劣。<a id="a-7V"></a>若言方恶应记人胜。<a id="a-7W"></a>若作是问。<a id="a-7X"></a>蕴与有情为一为异。<a id="a-7Y"></a>应舍置记有情无实故。<a id="a-7Z"></a>一异性不成如马角等利钝等性。<a id="a-7a"></a>有作是说。<a id="a-7b"></a>彼第二问不应分别应一向记。<a id="a-7c"></a>谓问死者皆当生耶。<a id="a-7d"></a>此应一向记言不尔。<a id="a-7e"></a>设彼复问谁当生耶。<a id="a-7f"></a>应一向记有烦恼者。<a id="a-7g"></a>或彼复问谁不当生应一向记无烦恼者彼第三问不应反诘。<a id="a-7h"></a>应一向记谓问人趣为胜劣耶。<a id="a-7i"></a>应一向记亦胜亦劣所待异故。<a id="a-7j"></a>如有问识为果因耶。<a id="a-7k"></a>应一向记亦果亦因所待异故。<a id="a-7l"></a>彼第四问既全不记。<a id="a-7m"></a>蕴与有情若异若一不应名记。<a id="a-7n"></a>岂不如彼生闻梵志问世尊言。<a id="a-7o"></a>乔答摩氏我有亲爱先已命终。<a id="a-7p"></a>今欲为其施所信食。<a id="a-7q"></a>彼为得此所施食耶。<a id="a-7r"></a>世尊告言。<a id="a-7s"></a>此非一向。<a id="a-7t"></a>若汝亲爱生于如是饿鬼族中有得此食。<a id="a-7u"></a>既许彼是应分别记。<a id="a-7v"></a>此中亦问一切死者皆当生耶。<a id="a-7w"></a>于此亦应不一向记。<a id="a-7x"></a>应为分别有烦恼者生非无烦恼者。<a id="a-7y"></a>如何此非应分别记。<a id="a-7z"></a>一向为问非一向答。<a id="a-80"></a>此与经说文义既同。<a id="a-81"></a>俱应名为应一向记。<a id="a-82"></a>或应俱名应分别记理所逼故。<a id="a-83"></a>必应许同于人趣中。<a id="a-84"></a>差别问故应差别记。<a id="a-85"></a>谓有问言人趣为胜。<a id="a-86"></a>此应反诘汝何所方。<a id="a-87"></a>问劣亦应如是反诘。<a id="a-88"></a>若双问者应一向记亦胜亦劣。<a id="a-89"></a>非于此中胜劣双问。<a id="a-8A"></a>但随问一说一。<a id="a-8B"></a>为声意显别问。<a id="a-8C"></a>为胜为劣故此问成应反诘记。<a id="a-8D"></a>应舍置中难定非有。<a id="a-8E"></a>问记四种经所说故。<a id="a-8F"></a>不尔问记应但说三。<a id="a-8G"></a>若尔何缘经列四处。<a id="a-8H"></a>前三有记第四无耶。<a id="a-8I"></a>不记问者意所问故。<a id="a-8J"></a>若尔何故亦立记名以说。<a id="a-8K"></a>此中如所应故谓此亦说应舍置言。<a id="a-8L"></a>应置问中应言应置。<a id="a-8M"></a>若作余语记便不成。<a id="a-8N"></a>此中如何说有四问。<a id="a-8O"></a>谁言于此问有四耶。<a id="a-8P"></a>以问唯一相无别故。<a id="a-8Q"></a>但约四记显问有殊。<a id="a-8R"></a>是故说为四应记。<a id="a-8S"></a>问何谓问相。<a id="a-8T"></a>有作是说。<a id="a-8U"></a>依二无遮是谓问相。<a id="a-8V"></a>此非问相。<a id="a-8W"></a>是扇帙略所造论中所说疑相。<a id="a-8X"></a>实问相者谓有相违或无相违。<a id="a-8Y"></a>为欲了达所未了义。<a id="a-8Z"></a>有所陈请设无陈请但依二义随观遮一。<a id="a-8a"></a>有所踌躇未能决了是名疑相。<a id="a-8b"></a>以实问相蕴在心中。<a id="a-8c"></a>对法诸师安立问记。<a id="a-8d"></a>一向记者。<a id="a-8e"></a>若有问言行无常耶。<a id="a-8f"></a>应一向记。<a id="a-8g"></a>分别记者。<a id="a-8h"></a>若有直心请言愿尊为我说法。<a id="a-8i"></a>应为分别法有众多。<a id="a-8j"></a>谓去来今欲说何者。<a id="a-8k"></a>若言为我说过去法。<a id="a-8l"></a>应复分别过去法中亦有众多色乃至识。<a id="a-8m"></a>若请说色应分别言。<a id="a-8n"></a>色中有三善恶无记。<a id="a-8o"></a>若请说善应分别言。<a id="a-8p"></a>善中有七谓离杀生广说乃至离杂秽语。<a id="a-8q"></a>若彼复请说离杀生。<a id="a-8r"></a>应分别言。<a id="a-8s"></a>此有三种。<a id="a-8t"></a>谓无贪嗔痴三善根所发。<a id="a-8u"></a>若彼请说无贪发者。<a id="a-8v"></a>应分别言。<a id="a-8w"></a>此复有二。<a id="a-8x"></a>谓表无表欲说何者。<a id="a-8y"></a>如是分别至究竟时。<a id="a-8z"></a>便令问者了所问义。<a id="a-90"></a>故此分别记相即成。<a id="a-91"></a>由此已遮有作是难。<a id="a-92"></a>于分别后既更无容有余记言不应成记。<a id="a-93"></a>以即分别说为记故。<a id="a-94"></a>谓分别时问者自了所欲问义。<a id="a-95"></a>分别终时已能影显所记义故。<a id="a-96"></a>由是分别记相得成。<a id="a-97"></a>未分别时彼未能解。<a id="a-98"></a>分别已解故名为记。<a id="a-99"></a>此于能记立以记名。<a id="a-9A"></a>然于此中置讫埵者。<a id="a-9B"></a>唯为显后不离前义。<a id="a-9C"></a>如世间说度山至河。<a id="a-9D"></a>非此为明山前河后。<a id="a-9E"></a>但欲令解非离度山有至河义。<a id="a-9F"></a>置讫埵缘如是此中。<a id="a-9G"></a>要有分别方成记义。<a id="a-9H"></a>非离分别故唯为显后不离前。<a id="a-9I"></a>非为显成前后别义。<a id="a-9J"></a>反诘记者。<a id="a-9K"></a>若有谄心请言。<a id="a-9L"></a>愿尊为我说法。<a id="a-9M"></a>应反诘彼法有众多。<a id="a-9N"></a>欲说何者不应分别。<a id="a-9O"></a>过去未来现在等异。<a id="a-9P"></a>所以然者。<a id="a-9Q"></a>记者知其心怀谄曲求非故。<a id="a-9R"></a>问不应为彼分别诸法。<a id="a-9S"></a>但应反诘令默然住。<a id="a-9T"></a>或令自记无便求非。<a id="a-9U"></a>反诘终时已能影显所说义故。<a id="a-9V"></a>由是亦应许此反诘即名为记。<a id="a-9W"></a>由反诘言记被问故。<a id="a-9X"></a>有作是难此记亦不成诘。<a id="a-9Y"></a>后无容有余记言故。<a id="a-9Z"></a>问俱不与问相相应。<a id="a-9a"></a>请言愿尊为我说法。<a id="a-9b"></a>此不成问但应名请。<a id="a-9c"></a>此中前难应准前遮。<a id="a-9d"></a>然此与前有差别者。<a id="a-9e"></a>谓若反诘令彼自然。<a id="a-9f"></a>有正解生方得名记。<a id="a-9g"></a>如契经说我还问汝。<a id="a-9h"></a>如汝所忍应如实答。<a id="a-9i"></a>又如经说。<a id="a-9j"></a>汝意云何。<a id="a-9k"></a>色为无常为是常等。<a id="a-9l"></a>非佛于此自为分别。<a id="a-9m"></a>但由反诘令彼自解。<a id="a-9n"></a>岂不此中名佛为记。<a id="a-9o"></a>若能记者默无所言。<a id="a-9p"></a>令他解生名最胜记。<a id="a-9q"></a>又此中说反诘记者。<a id="a-9r"></a>有以反诘为记方便。<a id="a-9s"></a>如是应知依二义释反诘记名。<a id="a-9t"></a>一由反诘即名为记。<a id="a-9u"></a>二由反诘为方便已方记彼问。<a id="a-9v"></a>问与问相不相应者。<a id="a-9w"></a>此亦非理。<a id="a-9x"></a>依二无遮得问相名。<a id="a-9y"></a>非我许故汝虽许尔然自违宗。<a id="a-9z"></a>叙彼宗中当显违理。<a id="a-A0"></a>有虽不以二道为依而但希望知诸道相。<a id="a-A1"></a>作如是问为我说道。<a id="a-A2"></a>此岂不是问于道相。<a id="a-A3"></a>此依何二言无所遮。<a id="a-A4"></a>故汝所言唯能显己憎他善说爱自妄计岂由此故能破我宗。<a id="a-A5"></a>又彼云何安立问记。<a id="a-A6"></a>彼亦少分采取正宗。<a id="a-A7"></a>兼率己情作如是说。<a id="a-A8"></a>若问诸行常无常耶。<a id="a-A9"></a>应一向记言皆是无常性。<a id="a-AA"></a>问有两向谓常无常。<a id="a-AB"></a>然于记中唯有一向。<a id="a-AC"></a>如是一切皆应准知。<a id="a-AD"></a>如是名为应一向记。<a id="a-AE"></a>应分别记者。<a id="a-AF"></a>如生闻梵志问世尊言。<a id="a-AG"></a>乔答摩氏我有亲爱先已命终。<a id="a-AH"></a>今欲为其施所信食。<a id="a-AI"></a>彼为得此所施食耶。<a id="a-AJ"></a>世尊告言。<a id="a-AK"></a>此非一向趣有五种。<a id="a-AL"></a>谓那落迦傍生饿鬼天人别故。<a id="a-AM"></a>若汝亲爱生地狱中。<a id="a-AN"></a>尔时唯应食地狱食。<a id="a-AO"></a>汝所施食彼不能受广说乃至。<a id="a-AP"></a>若生人中尔时唯应食人中食。<a id="a-AQ"></a>汝所施食亦不能受。<a id="a-AR"></a>然有处所名饿鬼族。<a id="a-AS"></a>若汝亲爱生彼族中。<a id="a-AT"></a>则能受汝所施饮食。<a id="a-AU"></a>若据我宗如是所问。<a id="a-AV"></a>应分别记理实无违。<a id="a-AW"></a>然据汝宗如是所问。<a id="a-AX"></a>应一向记不应分别。<a id="a-AY"></a>进退推征如前已辨。<a id="a-AZ"></a>应反诘记者。<a id="a-Aa"></a>彼谓若问我常无常耶。<a id="a-Ab"></a>应反诘言。<a id="a-Ac"></a>依何我问若依色我乃至识。<a id="a-Ad"></a>我应答无常若有问我有耶无耶。<a id="a-Ae"></a>应反诘言依何我问。<a id="a-Af"></a>若言依彼十二处中随一我问。<a id="a-Ag"></a>应答言有。<a id="a-Ah"></a>若依余问应答言无。<a id="a-Ai"></a>今谓此中反诘非理。<a id="a-Aj"></a>且初问我常无常耶。<a id="a-Ak"></a>应一向答是无常性。<a id="a-Al"></a>以唯于蕴执有我故。<a id="a-Am"></a>诸蕴唯是无常性故。<a id="a-An"></a>以契经说。<a id="a-Ao"></a>苾刍当知世间沙门婆罗门等。<a id="a-Ap"></a>诸有执我等随观见一切。<a id="a-Aq"></a>唯于五取蕴起。<a id="a-Ar"></a>无容更有第二记故。<a id="a-As"></a>应一向记不应反诘。<a id="a-At"></a>设彼答言不依色我乃至识我。<a id="a-Au"></a>当如何记离蕴必无起我见者所问非理。<a id="a-Av"></a>当如何记以不应记非常无常。<a id="a-Aw"></a>亦不可言我是常性。<a id="a-Ax"></a>必无如是种类蕴故。<a id="a-Ay"></a>离蕴必无起我见故。<a id="a-Az"></a>由此定是应一向记第二问我有耶无耶。<a id="a-B0"></a>亦不应反诘。<a id="a-B1"></a>汝依何我问。<a id="a-B2"></a>以诸我见必定唯于十二处中随一处起。<a id="a-B3"></a>离此无容有我见故。<a id="a-B4"></a>唯应一向答言是有。<a id="a-B5"></a>然于此中容可反诘。<a id="a-B6"></a>汝向所问我有无者。<a id="a-B7"></a>为问常我为无常耶。<a id="a-B8"></a>若问无常应记言有。<a id="a-B9"></a>彼于取蕴说我声故。<a id="a-BA"></a>若问常我应记言。<a id="a-BB"></a>无诸取蕴中皆无常故。<a id="a-BC"></a>如是理趣圣教所显。<a id="a-BD"></a>故拊掌喻契经中说。<a id="a-BE"></a>苾刍寻伺我我是何。<a id="a-BF"></a>佛知其心广为摽释十八界已。<a id="a-BG"></a>告言苾刍。<a id="a-BH"></a>汝等若谓此法是我。<a id="a-BI"></a>当言此我无常无恒广说乃至。<a id="a-BJ"></a>苾刍汝等意谓此眼为常无常。<a id="a-BK"></a>白言大德。<a id="a-BL"></a>是无常性。<a id="a-BM"></a>既是无常为苦非苦。<a id="a-BN"></a>白言大德。<a id="a-BO"></a>亦是苦性。<a id="a-BP"></a>既无常苦即变易法为有。<a id="a-BQ"></a>多闻诸圣弟子于此执有我我所耶。<a id="a-BR"></a>苾刍白言。<a id="a-BS"></a>不尔大德。<a id="a-BT"></a>此中意说若执无常法为无常。<a id="a-BU"></a>我应言我是有。<a id="a-BV"></a>若执眼等诸无常法。<a id="a-BW"></a>以为常我应言我无。<a id="a-BX"></a>又离如斯眼等法外。<a id="a-BY"></a>无别少分常住之法可计为我。<a id="a-BZ"></a>故常我无。<a id="a-Ba"></a>由此余经亦作是说。<a id="a-Bb"></a>所有诸行皆空无常。<a id="a-Bc"></a>无恒无住无不变易。<a id="a-Bd"></a>亦复空无我我所性。<a id="a-Be"></a>又前说我无常无恒。<a id="a-Bf"></a>不可保信有变易法。<a id="a-Bg"></a>余处复说苾刍。<a id="a-Bh"></a>汝今亦生亦老乃至广说。<a id="a-Bi"></a>此等意显常住我空。<a id="a-Bj"></a>无常不空故作是说。<a id="a-Bk"></a>如上所引经说。<a id="a-Bl"></a>世尊反诘苾刍。<a id="a-Bm"></a>汝等意谓此眼等界无常无常。<a id="a-Bn"></a>以此为问于后方记无常常我是有是无。<a id="a-Bo"></a>又阎莫迦西腻迦等契经亦说。<a id="a-Bp"></a>反诘苾刍诸蕴常无常记我为无有。<a id="a-Bq"></a>以此准彼理亦应然。<a id="a-Br"></a>谓于此中有作是问。<a id="a-Bs"></a>我体为有为是无耶。<a id="a-Bt"></a>应反诘言。<a id="a-Bu"></a>所问我者为问常我为无常耶。<a id="a-Bv"></a>若问无常应记言有。<a id="a-Bw"></a>若问常我应记言无。<a id="a-Bx"></a>故彼所言皆不应理。<a id="a-By"></a>应舍置者。<a id="a-Bz"></a>彼谓苾刍问世尊言。<a id="a-C0"></a>大德应说过去诸劫其数有几。<a id="a-C1"></a>佛告苾刍。<a id="a-C2"></a>过去诸劫数有尔所不易可说。<a id="a-C3"></a>此中苾刍不知劫数故以问佛世尊。<a id="a-C4"></a>答彼过去劫数不可了知。<a id="a-C5"></a>如应舍置而为记别。<a id="a-C6"></a>是故说此名应舍置。<a id="a-C7"></a>此中何有依二无遮。<a id="a-C8"></a>而汝于斯许有问相。<a id="a-C9"></a>世尊未说有何未遮。<a id="a-CA"></a>可说为问世尊说已。<a id="a-CB"></a>有何所遮可说为记。<a id="a-CC"></a>苾刍先问由总不知。<a id="a-CD"></a>世尊说已仍未了达。<a id="a-CE"></a>于此有可问记二相。<a id="a-CF"></a>而汝亦许成问记耶。<a id="a-CG"></a>及契经言有四问记。<a id="a-CH"></a>然彼自说即由此因。<a id="a-CI"></a>列四名中前三有记。<a id="a-CJ"></a>唯于第四不说记声。<a id="a-CK"></a>若尔何缘先作是解如应舍置而为记别。<a id="a-CL"></a>岂不前后自互相违。<a id="a-CM"></a>若随应置而为记者。<a id="a-CN"></a>应许第四亦有记声。<a id="a-CO"></a>若谓此中无记相故。<a id="a-CP"></a>于列名处不说记声。<a id="a-CQ"></a>如何复言随应舍置。<a id="a-CR"></a>而为记别故。<a id="a-CS"></a>自相违。<a id="a-CT"></a>又于他宗不应设难。<a id="a-CU"></a>既全不记蕴与有情。<a id="a-CV"></a>若异若一不应名记。<a id="a-CW"></a>是故彼宗极为恶立。<a id="a-CX"></a>诸问记相前释可依。</p>
 </body>
</html>