<!doctype html>
<html id="z3IBVrV16M" data-ver="988">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第四十三</h1>
  <h2 id="a2">辩业品第四之十一</h2>
  <p id="a3">如前所说果有五种。<a id="a-4"></a>何等业有几果。<a id="a-5"></a>颂曰。</p>
  <p id="a6">断道有漏业　　具足有五果</p>
  <p id="a7">无漏业有四　　谓唯除异熟</p>
  <p id="a8">余有漏善恶　　亦四除离系</p>
  <p id="a9">余无漏无记　　三除前所除</p>
  <p id="aA">论曰。<a id="a-B"></a>道能证断及能断惑得断道名即无间道。<a id="a-C"></a>此道有二种。<a id="a-D"></a>谓有漏无漏。<a id="a-E"></a>有漏道业具有五果。<a id="a-F"></a>等流果者。<a id="a-G"></a>谓自地中后等。<a id="a-H"></a>若增诸相似法。<a id="a-I"></a>异熟果者。<a id="a-J"></a>谓自地中断道所招可爱异熟。<a id="a-K"></a>离系果者。<a id="a-L"></a>谓此道力。<a id="a-M"></a>断惑所证择灭无为。<a id="a-N"></a>士用果者。<a id="a-O"></a>谓道所牵俱有解脱所修及断。<a id="a-P"></a>言俱有者。<a id="a-Q"></a>谓俱生法。<a id="a-R"></a>言解脱者。<a id="a-S"></a>谓无间生。<a id="a-T"></a>即解脱道。<a id="a-U"></a>言所修者。<a id="a-V"></a>谓未来修。<a id="a-W"></a>断谓择灭。<a id="a-X"></a>由道力故彼得方起。<a id="a-Y"></a>增上果者。<a id="a-Z"></a>有如是说。<a id="a-a"></a>谓离自性余有为法。<a id="a-b"></a>唯除前生。<a id="a-c"></a>有作是言。<a id="a-d"></a>断亦应是道增上果。<a id="a-e"></a>道增上力能证彼故。<a id="a-f"></a>若尔何故毗婆沙中。<a id="a-g"></a>唯说欲界十随眠断。<a id="a-h"></a>为苦法智忍离系士用果。<a id="a-i"></a>曾不说是增上果耶。<a id="a-j"></a>非由不说便非彼果。<a id="a-k"></a>以即彼文说苦法智。<a id="a-l"></a>为苦法智忍等流士用果。<a id="a-m"></a>曾不说是增上果故。<a id="a-n"></a>然实苦法智是彼增上果。<a id="a-o"></a>而不说者义极成故。<a id="a-p"></a>此亦应然举士用果。<a id="a-q"></a>理则已举增上果故。<a id="a-r"></a>非唯可生是增上果。<a id="a-s"></a>说非择灭是心果故。<a id="a-t"></a>离此更无余果义故。<a id="a-u"></a>即断道中无漏道业。<a id="a-v"></a>唯有四果谓除异熟。<a id="a-w"></a>余有漏善及不善业亦有四果谓除离系。<a id="a-x"></a>异前断道故说为余。<a id="a-y"></a>次后余言例此应释。<a id="a-z"></a>谓余无漏及无记业。<a id="a-10"></a>唯有三果除前所除。<a id="a-11"></a>谓除前所除异熟及离系。<a id="a-12"></a>已总分别诸业有果。<a id="a-13"></a>次辩果门业有果相。<a id="a-14"></a>于中先辩善等三业。<a id="a-15"></a>颂曰。</p>
  <p id="a16">善等于善等　　初有四二三</p>
  <p id="a17">中有二三四　　后二三三果</p>
  <p id="a18">论曰。<a id="a-19"></a>最后所说皆如次言。<a id="a-1A"></a>显随所应遍前门义。<a id="a-1B"></a>且善不善无记三业一一为因。<a id="a-1C"></a>如其次第对善不善无记。<a id="a-1D"></a>三法辩有果数后例应知。<a id="a-1E"></a>谓初善业以善法为四果除异熟。<a id="a-1F"></a>以不善为二果。<a id="a-1G"></a>谓士用及增上。<a id="a-1H"></a>以无记为三果除等流及离系。<a id="a-1I"></a>中不善业以善法为二果。<a id="a-1J"></a>谓士用及增上。<a id="a-1K"></a>以不善为三果除异熟及离系。<a id="a-1L"></a>以无记为四果除离系。<a id="a-1M"></a>等流果者。<a id="a-1N"></a>谓见苦所断一切不善业及见集所断遍行不善业。<a id="a-1O"></a>以欲界中身边见品。<a id="a-1P"></a>诸无记法为等流故。<a id="a-1Q"></a>后无记业以善法为二果。<a id="a-1R"></a>谓士用及增上。<a id="a-1S"></a>以不善为三果除异熟及离系。<a id="a-1T"></a>等流果者。<a id="a-1U"></a>谓身边见品。<a id="a-1V"></a>诸无记业以五部不善为等流故。<a id="a-1W"></a>以无记为三果如不善。<a id="a-1X"></a>已辩三性当辩三世。<a id="a-1Y"></a>颂曰。</p>
  <p id="a1Z">过于三各四　　现于未亦尔</p>
  <p id="a1a">现于现二果　　未于未果三</p>
  <p id="a1b">论曰。<a id="a-1c"></a>过去现在未来三业一一为因。<a id="a-1d"></a>如其所应以过去等为果。<a id="a-1e"></a>别者谓过去业以三世法各为四果除离系。<a id="a-1f"></a>现在世业以未来为四果如前说。<a id="a-1g"></a>以现在为二果。<a id="a-1h"></a>谓士用及增上。<a id="a-1i"></a>未来世业以未来为三果。<a id="a-1j"></a>除等流及离系。<a id="a-1k"></a>不说后业有前果者。<a id="a-1l"></a>前法定非后业果故。<a id="a-1m"></a>已辩三世当辩诸地。<a id="a-1n"></a>颂曰。</p>
  <p id="a1o">同地有四果　　异地二或三</p>
  <p id="a1p">论曰。<a id="a-1q"></a>于诸地中随何地业。<a id="a-1r"></a>以同地法为四果除离系。<a id="a-1s"></a>若是有漏以异地法为二果。<a id="a-1t"></a>谓士用及增上。<a id="a-1u"></a>若是无漏以异地法为三果。<a id="a-1v"></a>除异熟及离系不堕界故。<a id="a-1w"></a>不遮等流。<a id="a-1x"></a>已辩诸地当辩学等。<a id="a-1y"></a>颂曰。</p>
  <p id="a1z">学于三各三　　无学一三二</p>
  <p id="a20">非学非无学　　有二二五果</p>
  <p id="a21">论曰。<a id="a-22"></a>学等三业一一为因。<a id="a-23"></a>如其次第各以三法为果。<a id="a-24"></a>别者谓学业以学法为三果。<a id="a-25"></a>除异熟及离系。<a id="a-26"></a>以无学法为三亦尔。<a id="a-27"></a>以非二为三果。<a id="a-28"></a>除异熟及等流。<a id="a-29"></a>无学业以学法为一果谓增上。<a id="a-2A"></a>理应言二谓加等流。<a id="a-2B"></a>以无学为三果。<a id="a-2C"></a>除异熟及离系。<a id="a-2D"></a>以非二为二果。<a id="a-2E"></a>谓士用及增上。<a id="a-2F"></a>非二业以学法为二果。<a id="a-2G"></a>谓士用及增上。<a id="a-2H"></a>以无学法为二亦尔。<a id="a-2I"></a>以非二为五果已辩学等当辩见所断等。<a id="a-2J"></a>颂曰。</p>
  <p id="a2K">见所断业等　　一一各于三</p>
  <p id="a2L">初有三四一　　中二四三果</p>
  <p id="a2M">后有一二四　　皆如次应知</p>
  <p id="a2N">论曰。<a id="a-2O"></a>见所断等三业如次。<a id="a-2P"></a>一一为因各以三法为果。<a id="a-2Q"></a>别者初见所断业。<a id="a-2R"></a>以见所断法为三果。<a id="a-2S"></a>除异熟及离系。<a id="a-2T"></a>以修所断法为四果除离系。<a id="a-2U"></a>以非所断法为一果。<a id="a-2V"></a>谓增上。<a id="a-2W"></a>中修所断业以见所断法为二果。<a id="a-2X"></a>谓士用及增上。<a id="a-2Y"></a>以修所断。<a id="a-2Z"></a>法为四果除离系。<a id="a-2a"></a>以非所断法为三果。<a id="a-2b"></a>除异熟及等流。<a id="a-2c"></a>后非所断业以见所断法为一果。<a id="a-2d"></a>谓增上。<a id="a-2e"></a>以修所断法为二果。<a id="a-2f"></a>谓士用及增上。<a id="a-2g"></a>以非所断法为四果除异熟。<a id="a-2h"></a>皆如次者随其所应遍上诸门。<a id="a-2i"></a>略法应尔因辩诸业应复问言。<a id="a-2j"></a>如本论中所说三业。<a id="a-2k"></a>谓应作业不应作业。<a id="a-2l"></a>及非应作非不应作业。<a id="a-2m"></a>其相云何。<a id="a-2n"></a>颂曰。</p>
  <p id="a2o">染业不应作　　有说亦坏轨</p>
  <p id="a2p">应作业翻此　　俱相违第三</p>
  <p id="a2q">论曰。<a id="a-2r"></a>有说染污身语意业名不应作。<a id="a-2s"></a>以从非理作意生故。<a id="a-2t"></a>有余师言。<a id="a-2u"></a>诸坏轨则身语意业。<a id="a-2v"></a>设是不染亦不应作。<a id="a-2w"></a>由彼不合世轨则故。<a id="a-2x"></a>谓诸无覆无记身业。<a id="a-2y"></a>若住若行若饮食等。<a id="a-2z"></a>诸有不合世俗礼仪。<a id="a-30"></a>皆说名为坏轨身业。<a id="a-31"></a>诸有无覆无记语业。<a id="a-32"></a>坏形言时及作者等。<a id="a-33"></a>但有不合世俗礼仪皆说名为坏轨。<a id="a-34"></a>语业等起前二思名坏轨。<a id="a-35"></a>意业此及染业名不应作。<a id="a-36"></a>应作业者与此相翻。<a id="a-37"></a>俱违前二是第三业。<a id="a-38"></a>若依世俗后亦可然。<a id="a-39"></a>若就胜义前说为善。<a id="a-3A"></a>谓唯善业名为应作。<a id="a-3B"></a>唯诸染业名不应作。<a id="a-3C"></a>无覆无记身语意业。<a id="a-3D"></a>名非应作非不应作。<a id="a-3E"></a>然非一切不应作业皆恶行摄。<a id="a-3F"></a>唯有不善是恶性故得恶行名。<a id="a-3G"></a>以招爱果名为妙行。<a id="a-3H"></a>招非爱果名为恶行。<a id="a-3I"></a>有覆无记虽是不应作而非恶行摄。<a id="a-3J"></a>由此所行决定不能招爱非爱果故。<a id="a-3K"></a>今于此中复应思择。<a id="a-3L"></a>为由一业但引一生。<a id="a-3M"></a>为引多生。<a id="a-3N"></a>又为一生但一业引。<a id="a-3O"></a>为多业引。<a id="a-3P"></a>颂曰。</p>
  <p id="a3Q">一业引一生　　多业能圆满</p>
  <p id="a3R">论曰。<a id="a-3S"></a>若依正理应决定说。<a id="a-3T"></a>但由一业唯引一生。<a id="a-3U"></a>此一生言显众同分。<a id="a-3V"></a>以得同分方说名生。<a id="a-3W"></a>若说一生由多业引。<a id="a-3X"></a>或说一业能引多生。<a id="a-3Y"></a>如是二言于理何失。<a id="a-3Z"></a>且初有失。<a id="a-3a"></a>谓一生中前业果终后业果起。<a id="a-3b"></a>业果别故应有死生。<a id="a-3c"></a>或应多生无死生。<a id="a-3d"></a>理业果终起如一生故。<a id="a-3e"></a>二俱有过。<a id="a-3f"></a>一本有中应有众多死生有故。<a id="a-3g"></a>或应乃至无余涅槃中间永无死及生故。<a id="a-3h"></a>何缘定限一趣处中。<a id="a-3i"></a>有异业果生便有生死。<a id="a-3j"></a>有异业果起而无死生。<a id="a-3k"></a>一业果终余业果起。<a id="a-3l"></a>理定应立有死有生。<a id="a-3m"></a>又许一生定为多种造作增长业所引故。<a id="a-3n"></a>则应决定无中夭者。<a id="a-3o"></a>或应不受果而永弃彼业。<a id="a-3p"></a>然先已说先说者何。<a id="a-3q"></a>谓理必无时分定业。<a id="a-3r"></a>所感异熟转余时受。<a id="a-3s"></a>又理必无时分定业非造作增长必受异熟故。<a id="a-3t"></a>若谓有生由定不定多种业引。<a id="a-3u"></a>或复有生唯为多种。<a id="a-3v"></a>定业所引故有中夭。<a id="a-3w"></a>及有尽寿此亦不然。<a id="a-3x"></a>时分果业定不定受无决定故。<a id="a-3y"></a>若有一类中年老年时分果业决定应受婴孩童子少年果业。<a id="a-3z"></a>不定受者彼复如何。<a id="a-40"></a>理必无容离前有后。<a id="a-41"></a>或应前位所有果业必是定受定受果故。<a id="a-42"></a>然于此中无决定理。<a id="a-43"></a>令前位业决定受果。<a id="a-44"></a>令后位业受果不定。<a id="a-45"></a>故无一生多业所引。<a id="a-46"></a>后亦有失一业引多生时分定业应成杂乱故。<a id="a-47"></a>此无杂乱如先已辩。<a id="a-48"></a>故无一业能引多生。<a id="a-49"></a>若尔何缘尊者无灭自言。<a id="a-4A"></a>我忆昔于一时于殊胜福田一施食异熟。<a id="a-4B"></a>从兹七返生三十三天。<a id="a-4C"></a>七生人中为转轮圣帝。<a id="a-4D"></a>最后生在大释迦家。<a id="a-4E"></a>丰足珍财多受快乐。<a id="a-4F"></a>毗婆沙者已释此言。<a id="a-4G"></a>一施食为依起多胜思愿。<a id="a-4H"></a>能引位别多异熟生。<a id="a-4I"></a>故作如是言。<a id="a-4J"></a>一施食异熟。<a id="a-4K"></a>不应异熟能复感生。<a id="a-4L"></a>但为显依一施食境。<a id="a-4M"></a>起多思愿所招异熟分位差别故作是言。<a id="a-4N"></a>或显初基故作是说。<a id="a-4O"></a>彼由一业感一生中大贵多财及宿生智。<a id="a-4P"></a>乘斯更造感余生福。<a id="a-4Q"></a>如是展转至最后身。<a id="a-4R"></a>生富贵家得究竟果。<a id="a-4S"></a>如有缘一迦栗沙钵拏。<a id="a-4T"></a>方便勤求息利成千倍。<a id="a-4U"></a>言我本由一迦栗沙钵拏。<a id="a-4V"></a>遂至今时成大富贵。<a id="a-4W"></a>是故一业唯引一生。<a id="a-4X"></a>虽言一生由一业引。<a id="a-4Y"></a>而许圆满由多业成。<a id="a-4Z"></a>譬如画师先以一色图其形状后填众彩。<a id="a-4a"></a>今于此中一色所喻为一类业。<a id="a-4b"></a>为一刹那。<a id="a-4c"></a>若喻一类违此宗理。<a id="a-4d"></a>以非一业引一生。<a id="a-4e"></a>言可约一类类必多故。<a id="a-4f"></a>多引一生不应理故。<a id="a-4g"></a>若言一色喻一刹那。<a id="a-4h"></a>非一刹那能图形状。<a id="a-4i"></a>即所立喻于证无能。<a id="a-4j"></a>今见此中喻一类业。<a id="a-4k"></a>如何引业约类得成引一趣业有众多故。<a id="a-4l"></a>此言意显一类业中唯一刹那引众同分同类异类。<a id="a-4m"></a>多刹那业能为圆满故。<a id="a-4n"></a>说为多故如一色先图形状。<a id="a-4o"></a>后填众彩此言应理。<a id="a-4p"></a>是故虽有同禀人身。<a id="a-4q"></a>而于其中有具支体诸根形量色力庄严。<a id="a-4r"></a>或有于前多缺减者。<a id="a-4s"></a>为但由业能引满生。<a id="a-4t"></a>不尔一切业一果法势力强故。<a id="a-4u"></a>亦引满生与此相违能满非引。<a id="a-4v"></a>如是二类其体是何。<a id="a-4w"></a>颂曰。</p>
  <p id="a4x">二无心定得　　不能引余通</p>
  <p id="a4y">论曰。<a id="a-4z"></a>二无心定虽有异熟。<a id="a-50"></a>而无势力引众同分。<a id="a-51"></a>以与诸业非俱有故。<a id="a-52"></a>一切不善善有漏得。<a id="a-53"></a>亦无势力引众同分。<a id="a-54"></a>以与诸业非一果故。<a id="a-55"></a>诸余不善善有漏法。<a id="a-56"></a>皆容通二谓引及满。<a id="a-57"></a>薄伽梵说重障有三。<a id="a-58"></a>谓业障烦恼障异熟障。<a id="a-59"></a>如是三障其体是何。<a id="a-5A"></a>颂曰。</p>
  <p id="a5B">三障无间业　　及数行烦恼</p>
  <p id="a5C">并一切恶趣　　北洲无想天</p>
  <p id="a5D">论曰。<a id="a-5E"></a>业障体者。<a id="a-5F"></a>谓五无间。<a id="a-5G"></a>一者害母。<a id="a-5H"></a>二者害父。<a id="a-5I"></a>三者害阿罗汉。<a id="a-5J"></a>四者破和合僧。<a id="a-5K"></a>五者恶心出佛身血。<a id="a-5L"></a>烦恼障体者。<a id="a-5M"></a>谓数行烦恼下品烦恼。<a id="a-5N"></a>若有数行虽欲伏除难得其便。<a id="a-5O"></a>由彼展转令上品生。<a id="a-5P"></a>难可伏除故亦名障。<a id="a-5Q"></a>上品烦恼若不数行。<a id="a-5R"></a>对治道生易得其便。<a id="a-5S"></a>虽极猛利而非障摄。<a id="a-5T"></a>虽住欲界具缚有情。<a id="a-5U"></a>平等皆成一切烦恼。<a id="a-5V"></a>而现行别为障不同。<a id="a-5W"></a>故烦恼中随品上下。<a id="a-5X"></a>但数行者名烦恼障。<a id="a-5Y"></a>异熟障体者。<a id="a-5Z"></a>谓三恶趣全及善趣一分。<a id="a-5a"></a>即北洲无想。<a id="a-5b"></a>何故名障能障圣道。<a id="a-5c"></a>及道资粮并离染故。<a id="a-5d"></a>非唯无间是业障体。<a id="a-5e"></a>所有定业能障见谛一切皆应是业障摄。<a id="a-5f"></a>谓有诸业造作增长。<a id="a-5g"></a>能感恶趣卵生湿生。<a id="a-5h"></a>女身人天第八有等。<a id="a-5i"></a>并感大梵顺后受业或色无色一处二生。<a id="a-5j"></a>有此皆无入见谛理。<a id="a-5k"></a>何缘不说是业障收见。<a id="a-5l"></a>此类中有非定故。<a id="a-5m"></a>谓于如是业种类中。<a id="a-5n"></a>皆有强缘可令回转。<a id="a-5o"></a>不障圣道及道资粮故。<a id="a-5p"></a>于此中虽有少业不可转者不立为障。<a id="a-5q"></a>无间种类皆不可转故。<a id="a-5r"></a>唯于此立为业障。<a id="a-5s"></a>毗婆沙说此五因缘。<a id="a-5t"></a>易见易知说为业障。<a id="a-5u"></a>谓处趣生果及补特伽罗。<a id="a-5v"></a>处谓此五定以母等为起处故。<a id="a-5w"></a>趣谓此五定以地狱为所趣故。<a id="a-5x"></a>生谓此五定无间生感异熟故。<a id="a-5y"></a>果谓此五决定能招非爱果故。<a id="a-5z"></a>补特伽罗谓此五逆依行重惑补特伽罗。<a id="a-60"></a>共了此人能害母等。<a id="a-61"></a>余业不尔不立为障。<a id="a-62"></a>余障废立如应当知。<a id="a-63"></a>此三障中烦恼最重。<a id="a-64"></a>以能发业业感果故。<a id="a-65"></a>有余师言。<a id="a-66"></a>烦恼与业二障皆最重。<a id="a-67"></a>以有此者第二生中亦不可治故。<a id="a-68"></a>无间何义。<a id="a-69"></a>此无间业于无间生必受果故。<a id="a-6A"></a>无余生果业能隔故。<a id="a-6B"></a>有说造逆补特伽罗。<a id="a-6C"></a>从此命终定堕地狱中无间隔故名无间。<a id="a-6D"></a>彼有无间得无间名与无间法合故名无间。<a id="a-6E"></a>如与沙门合故名沙门。<a id="a-6F"></a>三障应知何趣中有。<a id="a-6G"></a>颂曰。</p>
  <p id="a6H">三洲有无间　　非余扇搋等</p>
  <p id="a6I">少恩少羞耻　　除障通五趣</p>
  <p id="a6J">论曰。<a id="a-6K"></a>非一切障诸趣皆有。<a id="a-6L"></a>且无间业唯人三洲。<a id="a-6M"></a>非北俱卢余趣余界。<a id="a-6N"></a>于三洲内唯女及男。<a id="a-6O"></a>非扇搋等如无恶戒。<a id="a-6P"></a>有说父母于彼少恩彼于父母少羞耻故。<a id="a-6Q"></a>谓彼父母生不具身爱念。<a id="a-6R"></a>又微故言恩少彼于父母惭愧亦微。<a id="a-6S"></a>要坏重惭愧方触无间罪。<a id="a-6T"></a>然上座言彼扇搋等若害母等亦成无间。<a id="a-6U"></a>彼愚痴类作不应作业。<a id="a-6V"></a>岂容乘此生睹史多天。<a id="a-6W"></a>岂但有人作不应作不。<a id="a-6X"></a>生彼天处。<a id="a-6Y"></a>即定生地狱故。<a id="a-6Z"></a>虽征责而词乖理。<a id="a-6a"></a>都无思虑闇发此言。<a id="a-6b"></a>又彼自征傍生趣等。<a id="a-6c"></a>亦害父母何非无间。<a id="a-6d"></a>便自释言觉慧劣故。<a id="a-6e"></a>想变坏故。<a id="a-6f"></a>慈爱薄故。<a id="a-6g"></a>岂不此因于扇搋等亦容得有故无无间。<a id="a-6h"></a>设许彼类有无间罪。<a id="a-6i"></a>非上座说令少信知故。<a id="a-6j"></a>我所宗于理为善。<a id="a-6k"></a>若有人害非人父母。<a id="a-6l"></a>亦不成逆罪少恩羞耻故。<a id="a-6m"></a>谓彼于子无如人恩子于彼无如人惭愧。<a id="a-6n"></a>已辩业障唯人三洲。<a id="a-6o"></a>余障应知五趣皆有然烦恼障遍一切处。<a id="a-6p"></a>若异熟障全三恶趣。<a id="a-6q"></a>人唯北洲。<a id="a-6r"></a>天唯无想。<a id="a-6s"></a>岂不三洲处扇搋等身非圣道器故异熟障摄。<a id="a-6t"></a>无如是理。<a id="a-6u"></a>以于彼生引业所牵同分相续。<a id="a-6v"></a>可成男等为圣道器唯三恶趣。<a id="a-6w"></a>无想北洲决定无容证圣道义。<a id="a-6x"></a>故唯于彼立异熟障。<a id="a-6y"></a>有说彼处唯属异生。<a id="a-6z"></a>余处皆容与圣者共故不说是异熟障摄。<a id="a-70"></a>于前所辩三重障中。<a id="a-71"></a>说五无间为业障体。<a id="a-72"></a>五无间业其体是何。<a id="a-73"></a>且上座言三业为体。<a id="a-74"></a>身业语业一一独能招异熟果。<a id="a-75"></a>理难成故以但意业所作事重故。<a id="a-76"></a>许能感殊胜异熟。<a id="a-77"></a>此极疏恍。<a id="a-78"></a>疏恍者何汝已许思依身语转名身语业。<a id="a-79"></a>今许意业为无间体。<a id="a-7A"></a>便应暂起欲造逆思即成无间。<a id="a-7B"></a>又言意业所作事重许感殊胜异熟果者。<a id="a-7C"></a>此唯妄许违自宗故。<a id="a-7D"></a>谓若有思动发身语。<a id="a-7E"></a>此思可说所作事重然彼不可说为意业。<a id="a-7F"></a>以依身语二门转故。<a id="a-7G"></a>若思不能动发身语彼许是意业。<a id="a-7H"></a>然所作非重宁说意业所作事重。<a id="a-7I"></a>若谓动发身语二思是意业思所作重事故。<a id="a-7J"></a>说意业所作重者此亦非理。<a id="a-7K"></a>事非重故唯思不成身语二业。<a id="a-7L"></a>意业引彼事重岂成所作事重。<a id="a-7M"></a>言显动发身语故所作重非意业思。<a id="a-7N"></a>若观果思所作重故。<a id="a-7O"></a>亦说意业所作重者。<a id="a-7P"></a>意业前思能引意业果。<a id="a-7Q"></a>果事重故亦应名事重。<a id="a-7R"></a>如是则应有大过失。<a id="a-7S"></a>又非意业与身语思。<a id="a-7T"></a>因果性故共感异熟。<a id="a-7U"></a>勿彼意业与彼前思亦因果故同感异熟。<a id="a-7V"></a>如是则应有非爱过。<a id="a-7W"></a>又彼先说证此因。<a id="a-7X"></a>言身业语业独招异熟难成故者。<a id="a-7Y"></a>此言何义岂与意业共招异熟。<a id="a-7Z"></a>即令此彼体类是同。<a id="a-7a"></a>独思离心能招异熟亦难成故。<a id="a-7b"></a>则应许心是无间体或体是思。<a id="a-7c"></a>又应推征说有意业是无间者。<a id="a-7d"></a>且害母者由何思力引地狱生。<a id="a-7e"></a>为思惟思为业道思。<a id="a-7f"></a>若思惟思如何于母全未有损害定引地狱生若业道思如何可说非身语业独能感果。<a id="a-7g"></a>非由思惟思彼方取果故。<a id="a-7h"></a>又彼自许先思惟思后业道思。<a id="a-7i"></a>先是意业后身语业前后相望时相各异无一果理如何可言身业语业独感异熟。<a id="a-7j"></a>其理难成故彼所言在圣教外。<a id="a-7k"></a>然我所宗决定义者。<a id="a-7l"></a>颂曰。</p>
  <p id="a7m">此五无间中　　四身一语业</p>
  <p id="a7n">三杀一诳语　　一杀生加行</p>
  <p id="a7o">论曰。<a id="a-7p"></a>五无间中四是身业。<a id="a-7q"></a>一是语业。<a id="a-7r"></a>三是杀生。<a id="a-7s"></a>一虚诳语根本业道。<a id="a-7t"></a>一是杀生业道加行。<a id="a-7u"></a>以如来身不可害故。<a id="a-7v"></a>破僧无间是虚诳语。<a id="a-7w"></a>既是虚诳语何缘名破僧。<a id="a-7x"></a>因受果名或能破故。<a id="a-7y"></a>若尔僧破其体是何。<a id="a-7z"></a>能所破人谁所成就。<a id="a-80"></a>颂曰。</p>
  <p id="a81">僧破不和合　　心不相应行</p>
  <p id="a82">无覆无记性　　所破僧所成</p>
  <p id="a83">论曰。<a id="a-84"></a>僧破体是不和合。<a id="a-85"></a>性无覆无记。<a id="a-86"></a>心不相应行蕴所摄岂成无间。<a id="a-87"></a>如是僧破因诳语生。<a id="a-88"></a>故说破僧是无间果。<a id="a-89"></a>非能破者成。<a id="a-8A"></a>此僧破但是所破僧众所成。<a id="a-8B"></a>此能破人何所成就。<a id="a-8C"></a>破僧异熟何处几时。<a id="a-8D"></a>颂曰。</p>
  <p id="a8E">能破者唯成　　此虚诳语罪</p>
  <p id="a8F">无间一劫熟　　随罪增苦增</p>
  <p id="a8G">论曰。<a id="a-8H"></a>能破僧人成破僧罪。<a id="a-8I"></a>此破僧罪诳语为性。<a id="a-8J"></a>即僧破俱生语表无表业。<a id="a-8K"></a>此必无间大地狱中经一中劫受极重苦余逆不必生于无间。<a id="a-8L"></a>然此不经一大劫者。<a id="a-8M"></a>欲界无有此寿量故。<a id="a-8N"></a>一中劫时亦不满足。<a id="a-8O"></a>经说天授人寿四万岁时。<a id="a-8P"></a>来生人中证独觉菩提故。<a id="a-8Q"></a>然不违背寿一劫言。<a id="a-8R"></a>一劫少分中立一劫名故。<a id="a-8S"></a>现有一分亦立全名。<a id="a-8T"></a>如言此日我有障碍。<a id="a-8U"></a>或如说言贼烧村等。<a id="a-8V"></a>若造多逆初一已招无间狱生余应无果。<a id="a-8W"></a>无无果失造多逆人。<a id="a-8X"></a>唯一能引余助满故。<a id="a-8Y"></a>随彼罪增苦还增剧。<a id="a-8Z"></a>谓由多逆感地狱中大柔软身。<a id="a-8a"></a>多猛苦具受二二四五倍重苦。<a id="a-8b"></a>或无中夭受苦多时。<a id="a-8c"></a>如何可言余应无果。<a id="a-8d"></a>上座于此作如是释。<a id="a-8e"></a>或于地狱死已更生。<a id="a-8f"></a>若尔宁非顺后受业。<a id="a-8g"></a>彼于此难反诘答言若有先造余不善业已引地狱。<a id="a-8h"></a>后造无间此复云何成无间业。<a id="a-8i"></a>为有天世于中间耶。<a id="a-8j"></a>岂不随前无间即受。<a id="a-8k"></a>我先已辩时分定业。<a id="a-8l"></a>无转余位受异熟理。<a id="a-8m"></a>由此不应作如是诘。<a id="a-8n"></a>有说先造余定恶业引次地狱生后不造无间。<a id="a-8o"></a>有说设造唯成满业如造多逆先引后满。<a id="a-8p"></a>非唯能引名无间业。<a id="a-8q"></a>故彼反诘于答无能。<a id="a-8r"></a>然彼所言为有天世于中间者。<a id="a-8s"></a>此极粗疏于感次生无用同故。<a id="a-8t"></a>如为天世善业所间隔。<a id="a-8u"></a>恶业无力感次地狱生。<a id="a-8v"></a>便说名为顺后受业。<a id="a-8w"></a>如是地狱余业所间无力能感次地狱生。<a id="a-8x"></a>云何不如天世所隔。<a id="a-8y"></a>令后造逆成顺后受。<a id="a-8z"></a>故对法宗所释无失。<a id="a-90"></a>经说五逆顺生受故。<a id="a-91"></a>谁于何处能破于谁。<a id="a-92"></a>破在何时。<a id="a-93"></a>经几时破。<a id="a-94"></a>颂曰。</p>
  <p id="a95">苾刍见净行　　破异处愚夫</p>
  <p id="a96">忍异师道时　　名破不经宿</p>
  <p id="a97">论曰。<a id="a-98"></a>能破僧者要大苾刍。<a id="a-99"></a>必非在家苾刍尼等。<a id="a-9A"></a>以彼依止无威德故。<a id="a-9B"></a>唯见行人非爱行者。<a id="a-9C"></a>以恶意乐极坚深故。<a id="a-9D"></a>于染净品俱躁动故。<a id="a-9E"></a>要住净行方能破僧。<a id="a-9F"></a>以犯戒人无威德故。<a id="a-9G"></a>即由此证造余逆后不能破僧。<a id="a-9H"></a>以造余逆及受彼果处无定故。<a id="a-9I"></a>于斯且举净行为初类。<a id="a-9J"></a>显端严语具圆等。<a id="a-9K"></a>丑陋讷等无破能故。<a id="a-9L"></a>要异处破非对大师。<a id="a-9M"></a>以诸如来不可轻逼。<a id="a-9N"></a>言词威肃对必无能。<a id="a-9O"></a>唯破异生非破圣者。<a id="a-9P"></a>他不能引得证净故。<a id="a-9Q"></a>有说得忍亦不可破。<a id="a-9R"></a>由决定忍佛所说故。<a id="a-9S"></a>为含二义说愚夫言。<a id="a-9T"></a>要所破僧忍师异佛。<a id="a-9U"></a>忍异佛说有余圣道。<a id="a-9V"></a>应说僧破在如是时。<a id="a-9W"></a>此夜必和不经宿住。<a id="a-9X"></a>如是名曰破法轮僧。<a id="a-9Y"></a>能障佛法轮。<a id="a-9Z"></a>坏僧和合故。<a id="a-9a"></a>谓由僧坏邪道转时。<a id="a-9b"></a>圣道被遮暂时不转。<a id="a-9c"></a>言邪道者。<a id="a-9d"></a>提婆达多妄说五事为出离道。<a id="a-9e"></a>一者不应受用乳等。<a id="a-9f"></a>二者断肉。<a id="a-9g"></a>三者断盐四者应被不截衣服。<a id="a-9h"></a>五者应居聚落边寺众。<a id="a-9i"></a>若忍许彼所说时名破法轮。<a id="a-9j"></a>亦名僧破。<a id="a-9k"></a>何洲人几破法轮僧破羯磨僧。<a id="a-9l"></a>何洲人几。<a id="a-9m"></a>颂曰。</p>
  <p id="a9n">赡部洲九等　　方破法轮僧</p>
  <p id="a9o">唯破羯磨僧　　通三洲八等</p>
  <p id="a9p">论曰。<a id="a-9q"></a>唯赡部洲人少至九。<a id="a-9r"></a>或复过此能破法轮。<a id="a-9s"></a>非于余洲以无佛故。<a id="a-9t"></a>要有佛处可立异师。<a id="a-9u"></a>要八苾刍分为二众以为所破能破第九故众极少犹须九人。<a id="a-9v"></a>等言为明过此无限。<a id="a-9w"></a>唯破羯磨通在三洲。<a id="a-9x"></a>极少八人多亦无限。<a id="a-9y"></a>通三洲者。<a id="a-9z"></a>以有圣教及有出家弟子众故。<a id="a-A0"></a>要一界中僧分二部别作羯磨故须八人。<a id="a-A1"></a>过此无遮故亦言等于何时分容有破僧破羯磨僧。<a id="a-A2"></a>从结界后迄今亦有至法未灭破法轮僧。<a id="a-A3"></a>除六时分。<a id="a-A4"></a>何等为六。<a id="a-A5"></a>颂曰。</p>
  <p id="aA6">初后疱双前　　佛灭未结界</p>
  <p id="aA7">于如是六位　　无破法轮僧</p>
  <p id="aA8">论曰。<a id="a-A9"></a>初谓世尊成佛未久有情有善阿世耶故恶阿世耶犹未起故。<a id="a-AA"></a>后谓善逝将般涅槃。<a id="a-AB"></a>圣教增广善安住故。<a id="a-AC"></a>必僧和合佛方涅槃。<a id="a-AD"></a>有余师言。<a id="a-AE"></a>证法性定故。<a id="a-AF"></a>众咸忧戚故。<a id="a-AG"></a>非初非后于圣教中戒见二疱。<a id="a-AH"></a>若未起位亦无破僧。<a id="a-AI"></a>要见疱生方敢破故。<a id="a-AJ"></a>未立止观第一双时。<a id="a-AK"></a>法尔由彼速还合故佛灭后时他不信受。<a id="a-AL"></a>无有真佛为敌对故。<a id="a-AM"></a>未结界时无一界内。<a id="a-AN"></a>僧分二部可名僧破。<a id="a-AO"></a>于此六位无破法轮。<a id="a-AP"></a>如是破僧诸佛皆有。<a id="a-AQ"></a>不尔要有宿破他业。<a id="a-AR"></a>于此贤劫迦葉波佛时。<a id="a-AS"></a>释迦牟尼曾破他众故。<a id="a-AT"></a>具止傍论应辩逆缘。<a id="a-AU"></a>颂曰。</p>
  <p id="aAV">弃坏恩德田　　转形亦成逆</p>
  <p id="aAW">母谓因彼血　　误等无或有</p>
  <p id="aAX">打心出佛血　　害后无学无</p>
  <p id="aAY">论曰。<a id="a-AZ"></a>何缘害母等成无间非余。<a id="a-Aa"></a>由弃恩田坏德田故。<a id="a-Ab"></a>谓害父母是弃恩田。<a id="a-Ac"></a>如何有恩身生本故。<a id="a-Ad"></a>如何弃彼谓舍彼恩德田。<a id="a-Ae"></a>谓余阿罗汉等。<a id="a-Af"></a>具诸胜德及能生故。<a id="a-Ag"></a>坏德所依故成逆罪。<a id="a-Ah"></a>若有父母子初生时。<a id="a-Ai"></a>为杀弃于豺狼路等。<a id="a-Aj"></a>或于胎内方便欲杀。<a id="a-Ak"></a>由定业力子不命终。<a id="a-Al"></a>彼有何恩弃之成逆。<a id="a-Am"></a>彼定由有不活等畏于子事急起欲杀心。<a id="a-An"></a>然弃等时必怀悲愍数数缘子爱恋缠心。<a id="a-Ao"></a>若弃此恩下逆罪触。<a id="a-Ap"></a>为显逆罪有下中上故说弃恩皆成逆罪。<a id="a-Aq"></a>或由母等田器法。<a id="a-Ar"></a>然设彼无恩但害其命。<a id="a-As"></a>必应无间生地狱中。<a id="a-At"></a>诸聪慧人咸作是说。<a id="a-Au"></a>世尊于法了达根源。<a id="a-Av"></a>作如是言但应深信。<a id="a-Aw"></a>父母形转杀成逆邪。<a id="a-Ax"></a>逆罪亦成依止一故。<a id="a-Ay"></a>由如是义故有问言。<a id="a-Az"></a>颇有令男离命根。<a id="a-B0"></a>非父阿罗汉而为无间罪触不。<a id="a-B1"></a>有谓母转形与此相违。<a id="a-B2"></a>问女亦尔设有女人羯剌蓝堕。<a id="a-B3"></a>余女收取置产门中生子。<a id="a-B4"></a>杀何成害母逆因。<a id="a-B5"></a>彼血生者识托方增故。<a id="a-B6"></a>第二女人但如养母。<a id="a-B7"></a>虽诸所作皆应咨决。<a id="a-B8"></a>而害但成无间同类。<a id="a-B9"></a>上座于此作如是言。<a id="a-BA"></a>若羯剌蓝有命无堕。<a id="a-BB"></a>若有堕者必已命终。<a id="a-BC"></a>有情必无住粪秽故。<a id="a-BD"></a>由无是事为问唐捐。<a id="a-BE"></a>设有如斯害后成逆弃重恩故。<a id="a-BF"></a>害前不然于子重恩非关彼故。<a id="a-BG"></a>上座决定于业趣中。<a id="a-BH"></a>不能审知功能差别如何中有穿度金刚。<a id="a-BI"></a>母腹所拘不往余处。<a id="a-BJ"></a>母腹中火能消金石。<a id="a-BK"></a>而羯剌蓝于中增长。<a id="a-BL"></a>地狱中有现母腹中而不能烧腹。<a id="a-BM"></a>及同类此亦应尔业力难思。<a id="a-BN"></a>虽此腹中羯剌蓝堕。<a id="a-BO"></a>何妨转至余腹中增。<a id="a-BP"></a>曾闻经中说有尊者童子迦葉。<a id="a-BQ"></a>如是而生既置产门。<a id="a-BR"></a>吸至胎处故不可说住粪秽中。<a id="a-BS"></a>或有但从口饮入腹。<a id="a-BT"></a>亦由业力转至胎处。<a id="a-BU"></a>有情业用不可思议。<a id="a-BV"></a>虽无欲心而由业力。<a id="a-BW"></a>有吸至腹即成胎藏。<a id="a-BX"></a>后母虽有持养等恩而于子身非能生本。<a id="a-BY"></a>若持养等害便成逆。<a id="a-BZ"></a>杀养母人应成无间。<a id="a-Ba"></a>故彼所立弃重恩田。<a id="a-Bb"></a>便有不成或不定失。<a id="a-Bc"></a>前母虽阙持养等恩。<a id="a-Bd"></a>而于子身是能生本。<a id="a-Be"></a>若非持养害不成逆。<a id="a-Bf"></a>如前所说于子有怨。<a id="a-Bg"></a>子反害之应无无间。<a id="a-Bh"></a>故彼所立非关彼因。<a id="a-Bi"></a>亦有不成及不定失。<a id="a-Bj"></a>故唯人趣结生胜缘。<a id="a-Bk"></a>害成害母逆非唯持养者。<a id="a-Bl"></a>若于父母起杀加行。<a id="a-Bm"></a>误杀余人无无间罪。<a id="a-Bn"></a>于非父母起杀加行。<a id="a-Bo"></a>误杀父母亦不成逆。<a id="a-Bp"></a>若一加行害母及余。<a id="a-Bq"></a>二无表生表唯逆罪。<a id="a-Br"></a>以无间业势力强故。<a id="a-Bs"></a>妙音尊者作如是言。<a id="a-Bt"></a>于此位中亦有二表。<a id="a-Bu"></a>表是积集极微成故。<a id="a-Bv"></a>今观彼意表有多微。<a id="a-Bw"></a>有逆罪收有余罪摄。<a id="a-Bx"></a>有于阿罗汉无阿罗汉想。<a id="a-By"></a>亦无决定解此非阿罗汉。<a id="a-Bz"></a>无简别故害成逆罪。<a id="a-C0"></a>非于父母全与此同。<a id="a-C1"></a>以易识知而不识者虽行杀害无弃恩心。<a id="a-C2"></a>阿罗汉人无别标相既难识是亦难知非故漫心杀亦成无间。<a id="a-C3"></a>若有害父父是阿罗汉。<a id="a-C4"></a>得一逆罪以依止一故。<a id="a-C5"></a>若尔喻说当云何通。<a id="a-C6"></a>佛告始欠持。<a id="a-C7"></a>汝已造二逆所谓害父杀阿罗汉。<a id="a-C8"></a>彼显一逆由二缘成。<a id="a-C9"></a>或以二门诃责彼罪。<a id="a-CA"></a>若于佛所恶心出血。<a id="a-CB"></a>一切皆得无间罪耶。<a id="a-CC"></a>要以杀心方成逆罪。<a id="a-CD"></a>打心出血无间则无。<a id="a-CE"></a>无决定心坏福田故。<a id="a-CF"></a>若杀加行位彼未成无学。<a id="a-CG"></a>将死方得阿罗汉果。<a id="a-CH"></a>能杀彼者有逆罪耶。<a id="a-CI"></a>无。<a id="a-CJ"></a>于无学身无杀加行故。<a id="a-CK"></a>若造无间加行不可转。<a id="a-CL"></a>为有离染及得圣果耶。<a id="a-CM"></a>颂曰。</p>
  <p id="aCN">造逆定加行　　无离染得果</p>
  <p id="aCO">论曰。<a id="a-CP"></a>无间加行若必定成中间决无离染得果。<a id="a-CQ"></a>余恶业道加行中间。<a id="a-CR"></a>若圣道生业道不起。<a id="a-CS"></a>转得相续定违彼故。<a id="a-CT"></a>非已见谛者业道罪所触。<a id="a-CU"></a>无间加行为有可转。<a id="a-CV"></a>而言若彼不可转耶。<a id="a-CW"></a>有作是言。<a id="a-CX"></a>皆不可转故本论说。<a id="a-CY"></a>颇有未害生杀生未灭。<a id="a-CZ"></a>此业受异熟定生地狱耶。<a id="a-Ca"></a>曰有。<a id="a-Cb"></a>如作无间业加行位命终指鬘。<a id="a-Cc"></a>虽发欲害母心而未正兴害母加行。<a id="a-Cd"></a>于世尊所虽有害心亦未正兴害佛加行。<a id="a-Ce"></a>彼作是意近方下手。<a id="a-Cf"></a>世尊为遮彼业障故。<a id="a-Cg"></a>至未生信不令得近室利鞠多。<a id="a-Ch"></a>于薄伽梵亦不全起。<a id="a-Ci"></a>无所顾心以发意言。<a id="a-Cj"></a>世尊若是一切智者自知避故。<a id="a-Ck"></a>有余师说。<a id="a-Cl"></a>亦有可转本论不言无间加行皆不可转。<a id="a-Cm"></a>但说加行不息。<a id="a-Cn"></a>死者定生地狱。<a id="a-Co"></a>加行息者非彼所论。<a id="a-Cp"></a>然我所宗无间加行总说有二。<a id="a-Cq"></a>一近二远。<a id="a-Cr"></a>于中近者不可转故。<a id="a-Cs"></a>本论依之而兴问答。<a id="a-Ct"></a>谓有于母起害加行。<a id="a-Cu"></a>才击无间母命未终。<a id="a-Cv"></a>或母力强反害其子。<a id="a-Cw"></a>或为王等擒捉而杀。<a id="a-Cx"></a>或子寿尽自致命终。<a id="a-Cy"></a>本论依斯作如是说。<a id="a-Cz"></a>于中远者由尚未至不可转位容有可转。<a id="a-D0"></a>若不尔者世尊应说无间加行亦无间罪。<a id="a-D1"></a>譬喻者言。<a id="a-D2"></a>五无间业尚有可转况彼加行。<a id="a-D3"></a>故契经言若有一类。<a id="a-D4"></a>于五无间造作增长。<a id="a-D5"></a>无间必堕奈落迦中。<a id="a-D6"></a>准此一类言知别有一类。<a id="a-D7"></a>虽造无间不生地狱。<a id="a-D8"></a>不尔一类成无用言。<a id="a-D9"></a>又世尊言娑罗设解。<a id="a-DA"></a>我所说义但无解能。<a id="a-DB"></a>此中既唯说不解语是决定障。<a id="a-DC"></a>故知世尊说一切业皆悉可转。<a id="a-DD"></a>又世尊记旋绕制多一切皆当得生天故。<a id="a-DE"></a>又世尊记提婆达多。<a id="a-DF"></a>断善根后不可治故。<a id="a-DG"></a>又如烦恼障业障亦可转。<a id="a-DH"></a>如是所言皆非能立。<a id="a-DI"></a>于经及理不善了故。<a id="a-DJ"></a>且彼所引有一类经。<a id="a-DK"></a>意显有人具造五逆。<a id="a-DL"></a>无间必堕奈落迦中。<a id="a-DM"></a>或有乃至唯造一逆。<a id="a-DN"></a>或有造讫多门增长。<a id="a-DO"></a>或有唯造后更不增。<a id="a-DP"></a>皆无间生堕于地狱。<a id="a-DQ"></a>且举初故说一类言。<a id="a-DR"></a>或显有人乘无间业无间必堕奈落迦中。<a id="a-DS"></a>有乘余业故言一类。<a id="a-DT"></a>不说一类便谓唯乘无间业因无间生彼。<a id="a-DU"></a>婆罗经意显造逆人不解如来所说深义。<a id="a-DV"></a>业障碍故当所获得。<a id="a-DW"></a>彼异熟果增上力故。<a id="a-DX"></a>观谛善根因被损故。<a id="a-DY"></a>或有悔忧所损恼故。<a id="a-DZ"></a>于佛所说不能深解。<a id="a-Da"></a>若执经义但如其文。<a id="a-Db"></a>是则极成无间不转。<a id="a-Dc"></a>言无间者显无隔故。<a id="a-Dd"></a>又彼天授粗解佛言。<a id="a-De"></a>何缘必生无间地狱。<a id="a-Df"></a>故知此据解深说解。<a id="a-Dg"></a>记生天证理亦不成。<a id="a-Dh"></a>佛于彼经差别说故。<a id="a-Di"></a>谓彼经说诸有依人旋绕制多皆生天故。<a id="a-Dj"></a>有方便者名有依人。<a id="a-Dk"></a>即是有容生天理义。<a id="a-Dl"></a>然譬喻者略引彼经便开有情多造恶行。<a id="a-Dm"></a>以许造作猛利极重。<a id="a-Dn"></a>诸恶行者起下善心。<a id="a-Do"></a>或无记心于制多所。<a id="a-Dp"></a>暂时旋绕便总灭故。<a id="a-Dq"></a>断善后证理亦不成。<a id="a-Dr"></a>唯断善根亦可回转。<a id="a-Ds"></a>佛不应说彼不可治。<a id="a-Dt"></a>故知彼言更有别义。<a id="a-Du"></a>谓彼天授先起恶欲。<a id="a-Dv"></a>由此已应堕于恶趣。<a id="a-Dw"></a>次起加行将破僧时。<a id="a-Dx"></a>由此已应堕于地狱。<a id="a-Dy"></a>次后妄语破坏僧时。<a id="a-Dz"></a>由此已招无间劫寿。<a id="a-E0"></a>后起邪见断善根已。<a id="a-E1"></a>定不可令现起白法。<a id="a-E2"></a>故说此后必不可治。<a id="a-E3"></a>非谓彼尔时方定堕地狱。<a id="a-E4"></a>然于此位容有生疑。<a id="a-E5"></a>提婆达多虽至此位佛何不疗。<a id="a-E6"></a>如未生怨为遣彼疑。<a id="a-E7"></a>陈不疗意言。<a id="a-E8"></a>我不见提婆达多可令现身起少白法。<a id="a-E9"></a>故我弃舍不欲疗治。<a id="a-EA"></a>少白法言显善悔愧。<a id="a-EB"></a>此中意显佛晓诸亲。<a id="a-EC"></a>天授如斯造重恶业。<a id="a-ED"></a>断诸善本都无愧心。<a id="a-EE"></a>我当如何能救疗彼。<a id="a-EF"></a>言可疗者谓可化令生善。<a id="a-EG"></a>悔心伏恶行病。<a id="a-EH"></a>若未增者令其不增。<a id="a-EI"></a>若有已增令渐微薄。<a id="a-EJ"></a>非要绝本方名疗治。<a id="a-EK"></a>如世良医疗病法尔。<a id="a-EL"></a>烦恼障喻证亦不成。<a id="a-EM"></a>我亦不许彼可转故。<a id="a-EN"></a>谓烦恼障发时定业。<a id="a-EO"></a>必护异熟皆不可转。<a id="a-EP"></a>故譬喻者不善了知经及理趣。<a id="a-EQ"></a>以大无义蕴在己心妄兴邪辩。<a id="a-ER"></a>于诸恶行无间业中何罪最重。<a id="a-ES"></a>于诸妙行世善业中何最大果。<a id="a-ET"></a>颂曰。</p>
  <p id="aEU">破僧虚诳语　　于罪中最大</p>
  <p id="aEV">感第一有思　　世善中大果</p>
  <p id="aEW">论曰。<a id="a-EX"></a>为破僧故发虚诳语。<a id="a-EY"></a>诸恶行中此罪最大。<a id="a-EZ"></a>如何此罪虚诳语收。<a id="a-Ea"></a>由所发言依异想故。<a id="a-Eb"></a>谓彼于法有法想。<a id="a-Ec"></a>于非法有非法想。<a id="a-Ed"></a>于大师有大师想。<a id="a-Ee"></a>于己身有非一切智想。<a id="a-Ef"></a>然由深固恶阿世耶。<a id="a-Eg"></a>隐覆此想作别异说。<a id="a-Eh"></a>设有不以异想破僧。<a id="a-Ei"></a>则不能生劫寿重罪。<a id="a-Ej"></a>何缘此罪恶行中最。<a id="a-Ek"></a>由此毁伤佛法身故。<a id="a-El"></a>障世生天解脱道故。<a id="a-Em"></a>谓僧已破乃至未合。<a id="a-En"></a>力能遮遏诸异生等。<a id="a-Eo"></a>未入正定令不得入。<a id="a-Ep"></a>若已入正定令不得余果。<a id="a-Eq"></a>若已得余果令不得离染。<a id="a-Er"></a>若已得离染令不证漏尽。<a id="a-Es"></a>习定温诵思等业息。<a id="a-Et"></a>以要言之由僧被破。<a id="a-Eu"></a>大千世界法轮不转。<a id="a-Ev"></a>天人龙等身心扰乱。<a id="a-Ew"></a>由此定招无间地狱一劫异熟。<a id="a-Ex"></a>非余恶行故恶行中此罪最重。<a id="a-Ey"></a>若尔何故世尊或时于诸罪中说邪见重。<a id="a-Ez"></a>又说意业罪中最大。<a id="a-F0"></a>据五无间说破僧重。<a id="a-F1"></a>据五僻见说邪见重。<a id="a-F2"></a>据一切业说意业大。<a id="a-F3"></a>或约修见俱所断罪。<a id="a-F4"></a>如其次第说为最重。<a id="a-F5"></a>或依广果断诸善根害多有情。<a id="a-F6"></a>如次说重。<a id="a-F7"></a>感第一有异熟果思。<a id="a-F8"></a>于世善中为最大果。<a id="a-F9"></a>能感最极静异熟故。<a id="a-FA"></a>约异熟果故作是说。<a id="a-FB"></a>如其通就五果说者。<a id="a-FC"></a>是则应说与金刚喻定相应思能得大果。<a id="a-FD"></a>谓此能得异熟果外诸有为无为四阿罗汉果。<a id="a-FE"></a>虽诸无漏无间道思。<a id="a-FF"></a>皆除异熟得余四果。<a id="a-FG"></a>然此所得最为殊胜。<a id="a-FH"></a>诸结永断为此果故。<a id="a-FI"></a>为简此故说世善言。<a id="a-FJ"></a>为唯无间罪定生地狱。<a id="a-FK"></a>诸无间同类亦定生彼。<a id="a-FL"></a>非定无间生。<a id="a-FM"></a>非无间业故。<a id="a-FN"></a>无间同类其相云何。<a id="a-FO"></a>颂曰。</p>
  <p id="aFP">污母无学尼　　杀住定菩萨</p>
  <p id="aFQ">及有学圣者　　夺僧和合缘</p>
  <p id="aFR">破坏窣堵波　　是无间同类</p>
  <p id="aFS">论曰。<a id="a-FT"></a>言同类者是相似义。<a id="a-FU"></a>若有于母阿罗汉尼行非梵行。<a id="a-FV"></a>为极污辱是名第一同类业相。<a id="a-FW"></a>若有杀害住定菩萨。<a id="a-FX"></a>是名害父同类业相。<a id="a-FY"></a>若有杀害有学圣者。<a id="a-FZ"></a>是名第三同类业相。<a id="a-Fa"></a>若有侵夺僧和合缘。<a id="a-Fb"></a>是名破僧同类业相。<a id="a-Fc"></a>若有破坏佛窣堵波。<a id="a-Fd"></a>是名第五同类业相。<a id="a-Fe"></a>有异熟业于三时中极能为障。<a id="a-Ff"></a>言三时者。<a id="a-Fg"></a>颂曰。</p>
  <p id="aFh">将得忍不还　　无学业为障</p>
  <p id="aFi">论曰。<a id="a-Fj"></a>若从顶位将得忍时。<a id="a-Fk"></a>感恶趣业皆极为障。<a id="a-Fl"></a>以忍超彼异熟地故。<a id="a-Fm"></a>如人将离本所居国。<a id="a-Fn"></a>一切债主皆极为障。<a id="a-Fo"></a>若有将得不还果时。<a id="a-Fp"></a>欲界系业皆极为障。<a id="a-Fq"></a>若有将得无学果时。<a id="a-Fr"></a>色无色业皆极为障。<a id="a-Fs"></a>此后二位喻说如前。<a id="a-Ft"></a>然于此中除顺现受。<a id="a-Fu"></a>及顺不定受异熟。<a id="a-Fv"></a>不定业并异熟定中非异处熟者。</p>
 </body>
</html>