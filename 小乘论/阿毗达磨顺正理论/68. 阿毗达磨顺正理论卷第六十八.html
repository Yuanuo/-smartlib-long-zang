<!doctype html>
<html id="z3IBVsY16l" data-ver="895">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第六十八</h1>
  <h2 id="a2">辩贤圣品第六之十二</h2>
  <p id="a3">如是六种阿罗汉中。<a id="a-4"></a>唯前五种容有退义。<a id="a-5"></a>谁从何退为性为果。<a id="a-6"></a>颂曰。</p>
  <p id="a7">四从种性退　　五从果非先</p>
  <p id="a8">论曰。<a id="a-9"></a>不动种性必无退理。<a id="a-A"></a>故唯前五容有退义。<a id="a-B"></a>于中后四有退种性。<a id="a-C"></a>退法一种无退性理。<a id="a-D"></a>由此种性最居下故。<a id="a-E"></a>五种皆有从果退理。<a id="a-F"></a>虽俱有退然并非先。<a id="a-G"></a>谓无学位中。<a id="a-H"></a>从退法种性修练根行转成思等。<a id="a-I"></a>此四皆有退性果义。<a id="a-J"></a>退法种性虽必先得。<a id="a-K"></a>而是退法故容退果。<a id="a-L"></a>诸学位中从退法性。<a id="a-M"></a>修练根行转成思等。<a id="a-N"></a>及得学果皆容退失。<a id="a-O"></a>诸无学者先学位中。<a id="a-P"></a>所住种性彼从此性必无退理。<a id="a-Q"></a>学无学道所成坚故。<a id="a-R"></a>诸有学者先凡位中。<a id="a-S"></a>所住种性彼从此性亦无退理。<a id="a-T"></a>世出世道所成坚故。<a id="a-U"></a>二先位中住思等性必无有退。<a id="a-V"></a>此所得果此性二道所成坚故。<a id="a-W"></a>彼从思等修练根行。<a id="a-X"></a>转得护等唯可退性。<a id="a-Y"></a>转所得性进得学果亦有退义。<a id="a-Z"></a>由此种性非二道成不坚牢故。<a id="a-a"></a>若就四果辩退果义。<a id="a-b"></a>虽五种性皆可退果。<a id="a-c"></a>而先所得必无有退。<a id="a-d"></a>谓四果中先所得者。<a id="a-e"></a>即预流等前三随一。<a id="a-f"></a>从此先果必无退义。<a id="a-g"></a>是断见惑所得果故。<a id="a-h"></a>圣断见惑必无退故。<a id="a-i"></a>何缘见惑圣断无退。<a id="a-j"></a>以彼不缘所执事故谓见所断烦恼现行。<a id="a-k"></a>无不皆由我见势力。<a id="a-l"></a>以彼烦恼起我见为根故。<a id="a-m"></a>由此见惑不缘所执。<a id="a-n"></a>以所执事都无体故。<a id="a-o"></a>然有所缘谛为境故。<a id="a-p"></a>彼所执事都无种子。<a id="a-q"></a>于所缘境极乖违故。<a id="a-r"></a>圣者相续真非我解恒所随故。<a id="a-s"></a>虽暂失念而必无容重执是我。<a id="a-t"></a>以见所断依我事生。<a id="a-u"></a>故圣断已必无退义。<a id="a-v"></a>修所断惑虽颠倒转。<a id="a-w"></a>而非无种有所执事。<a id="a-x"></a>谓于色等染着憎背。<a id="a-y"></a>高举不了行相转时。<a id="a-z"></a>于色等中非无少分。<a id="a-10"></a>净妙怨害高下甚深。<a id="a-11"></a>故非境中极乖违转。<a id="a-12"></a>由此圣者有时失念。<a id="a-13"></a>执净妙等相退起修断惑。<a id="a-14"></a>又见断惑迷于谛理。<a id="a-15"></a>执我等相谛理中无。<a id="a-16"></a>理定可依圣见无退。<a id="a-17"></a>修所断惑迷粗事生。<a id="a-18"></a>事变难依有失念退。<a id="a-19"></a>又见断惑要审虑生。<a id="a-1A"></a>圣审虑时必不起惑。<a id="a-1B"></a>修所断惑非审虑生。<a id="a-1C"></a>圣失念时容有退义。<a id="a-1D"></a>由此无退先所得果。<a id="a-1E"></a>此中无学退法有三。<a id="a-1F"></a>一增进根。<a id="a-1G"></a>二退住学。<a id="a-1H"></a>三住自位而般涅槃。<a id="a-1I"></a>思法有四三如前说。<a id="a-1J"></a>更加一种退住退性。<a id="a-1K"></a>余三如次有五六七。<a id="a-1L"></a>应知后后一一增故。<a id="a-1M"></a>何缘练根成思等者。<a id="a-1N"></a>退彼应果住学位时。<a id="a-1O"></a>住先退性非所退者。<a id="a-1P"></a>得思等道今已舍故。<a id="a-1Q"></a>岂不学位转成思等。<a id="a-1R"></a>得应果时。<a id="a-1S"></a>虽舍所得学思等道。<a id="a-1T"></a>而住应果思等种性此亦应然。<a id="a-1U"></a>此例不齐。<a id="a-1V"></a>以彼学道摄。<a id="a-1W"></a>彼无学道为等流果故。<a id="a-1X"></a>非无学位所舍思等。<a id="a-1Y"></a>与此学道为同类因。<a id="a-1Z"></a>可能引学思等种性。<a id="a-1a"></a>故应退住先所舍者。<a id="a-1b"></a>有余于此别立证因。<a id="a-1c"></a>谓若退住所退种性。<a id="a-1d"></a>得胜种性故应是进非退此非证因。<a id="a-1e"></a>若无二义可有是进非退过故。<a id="a-1f"></a>然得胜性虽可名进。<a id="a-1g"></a>而起惑故亦名为退。<a id="a-1h"></a>由此彼难于理无失。<a id="a-1i"></a>又彼退起障涅槃法。<a id="a-1j"></a>圣欣涅槃过于圣道。<a id="a-1k"></a>设得胜性退涅槃故。<a id="a-1l"></a>但应名退不应名进。<a id="a-1m"></a>然经主意作如是言。<a id="a-1n"></a>阿罗汉果亦无有退。<a id="a-1o"></a>一来不还世俗道得。<a id="a-1p"></a>容有退义引经证言。<a id="a-1q"></a>圣慧断惑名为实断。<a id="a-1r"></a>初后二果但由圣慧。<a id="a-1s"></a>断惑而证故无退理。<a id="a-1t"></a>又契经言。<a id="a-1u"></a>我说有学应不放逸非阿罗汉。<a id="a-1v"></a>今详经主非善立宗应审推征。<a id="a-1w"></a>以世俗道得中二果。<a id="a-1x"></a>为实已拔障彼惑种。<a id="a-1y"></a>为不尔耶。<a id="a-1z"></a>若实已拔而许有退。<a id="a-20"></a>即阿罗汉退义应成。<a id="a-21"></a>许治道力已拔惑种而更生故。<a id="a-22"></a>若不许彼烦恼更生如何名退。<a id="a-23"></a>若谓所退唯道非断理亦不然。<a id="a-24"></a>如后当显断。<a id="a-25"></a>如治道说可退故。<a id="a-26"></a>亦不可说欲界惑生。<a id="a-27"></a>可以上界烦恼为种勿如自界。<a id="a-28"></a>欲界亦以彼为因故界应成一。<a id="a-29"></a>若实未拔欲界惑种。<a id="a-2A"></a>得不还果应非不还。<a id="a-2B"></a>如契经言。<a id="a-2C"></a>我不见有一结未断。<a id="a-2D"></a>非由彼结之所系缚还来此间。<a id="a-2E"></a>若谓有经。<a id="a-2F"></a>说有欲结而非彼系还来此间。<a id="a-2G"></a>如安隐经此亦非理。<a id="a-2H"></a>于辩随眠品已破彼论故。<a id="a-2I"></a>又无不拔欲界惑种而生上界。<a id="a-2J"></a>辩世俗道能断惑中已成立故。<a id="a-2K"></a>又契经说。<a id="a-2L"></a>若实能断五下分结成不还果。<a id="a-2M"></a>如何可言于欲界结。<a id="a-2N"></a>有未能拔得不还果。<a id="a-2O"></a>故定应许若得彼果。<a id="a-2P"></a>必已实断障彼惑得。<a id="a-2Q"></a>若不尔者断性不成。<a id="a-2R"></a>然我于前已曾具显。<a id="a-2S"></a>诸沙门果亦断为性。<a id="a-2T"></a>然引经言。<a id="a-2U"></a>圣慧断惑名实断者。<a id="a-2V"></a>彼未达义今详经义。<a id="a-2W"></a>由现见有以世俗道断八地惑。<a id="a-2X"></a>后还退失结恶趣生。<a id="a-2Y"></a>如嗢达洛迦曷逻摩子等。<a id="a-2Z"></a>唯无漏慧能离有顶染。<a id="a-2a"></a>离已无有复结后有生。<a id="a-2b"></a>依此故言圣慧断惑名为实断。<a id="a-2c"></a>非此为遮世俗道力能断惑义。<a id="a-2d"></a>故诸阿罗汉虽有刹那生。<a id="a-2e"></a>而皆法然起如是智。<a id="a-2f"></a>我生已尽不受后有。<a id="a-2g"></a>诸佛出世正所作者。<a id="a-2h"></a>为令有情后生不续。<a id="a-2i"></a>世尊为欲显自本意故。<a id="a-2j"></a>不称赞世道断惑。<a id="a-2k"></a>容于后时结后有故。<a id="a-2l"></a>唯圣慧断能绝后生。<a id="a-2m"></a>世道无能令后生绝。<a id="a-2n"></a>故佛偏赞圣慧断惑。<a id="a-2o"></a>若为暂断惑诸佛出世。<a id="a-2p"></a>则诸佛出世唐捐其功。<a id="a-2q"></a>外道亦能成此事故。<a id="a-2r"></a>虽有圣道唯暂断惑。<a id="a-2s"></a>亦有世道能永息生。<a id="a-2t"></a>然息一切生断一切烦恼。<a id="a-2u"></a>唯圣慧力故佛偏赞。<a id="a-2v"></a>虽有圣慧断烦恼已后还暂起。<a id="a-2w"></a>而非诸佛出世唐捐息多生故。<a id="a-2x"></a>然世尊言。<a id="a-2y"></a>我说有学应不放逸非无学者。<a id="a-2z"></a>此有别意谓见有学退向道时。<a id="a-30"></a>由先已断烦恼力故结后有生。<a id="a-31"></a>如邬陀夷契经所说。<a id="a-32"></a>非不已断色界诸惑。<a id="a-33"></a>可有证得灭尽定理。<a id="a-34"></a>经说超越有顶地时。<a id="a-35"></a>名超灭定所超法故。<a id="a-36"></a>如说超过一切非想非非想处。<a id="a-37"></a>乃至广说。<a id="a-38"></a>非彼朋类许有圣者。<a id="a-39"></a>以世俗道离烦恼义。<a id="a-3A"></a>必无不退灭尽定者。<a id="a-3B"></a>及不现起色界诸惑。<a id="a-3C"></a>先得灭定生色界理。<a id="a-3D"></a>要染污心方结后有。<a id="a-3E"></a>无异界识结异界生。<a id="a-3F"></a>经既说彼后生色界。<a id="a-3G"></a>故知有学有退向道。<a id="a-3H"></a>由先已断烦恼势力。<a id="a-3I"></a>结后有生其理决定。<a id="a-3J"></a>故薄伽梵劝诸有学。<a id="a-3K"></a>令不放逸非无学者。<a id="a-3L"></a>诸无学者设退起惑。<a id="a-3M"></a>无容由彼结后有生。<a id="a-3N"></a>故佛无劳劝不放逸。<a id="a-3O"></a>以诸无学于绝后有所作已办。<a id="a-3P"></a>故佛说彼已不放逸无劳更劝。<a id="a-3Q"></a>或阿罗汉约诸漏尽。<a id="a-3R"></a>亦不应劝彼令修不放逸。<a id="a-3S"></a>故彼经说诸有学者。<a id="a-3T"></a>希求无上安隐涅槃。<a id="a-3U"></a>未能得心无放逸住。<a id="a-3V"></a>故我说彼应不放逸。<a id="a-3W"></a>然彼因此修集诸根。<a id="a-3X"></a>广说乃至。<a id="a-3Y"></a>便得漏尽。<a id="a-3Z"></a>诸无学者漏已尽故。<a id="a-3a"></a>无劳重劝令不放逸。<a id="a-3b"></a>设彼无学退起烦恼。<a id="a-3c"></a>劝令重断修不放逸。<a id="a-3d"></a>还是劝有学非劝无学者。<a id="a-3e"></a>故劝学者令不放逸。<a id="a-3f"></a>不劝无学此说善通。<a id="a-3g"></a>又契经中亦说无学应不放逸。<a id="a-3h"></a>如契经说。<a id="a-3i"></a>胜己应护言无别故。<a id="a-3j"></a>此即异门劝不放逸。<a id="a-3k"></a>由彼文说与魔战故。<a id="a-3l"></a>若谓此中但说有学。<a id="a-3m"></a>不尔亦说无学位故。<a id="a-3n"></a>谓此文中初说远位。<a id="a-3o"></a>次说学位。<a id="a-3p"></a>后说无学。<a id="a-3q"></a>唯诸无学遍胜所胜。<a id="a-3r"></a>是故世尊唯劝守护。<a id="a-3s"></a>又此中说无执着故。<a id="a-3t"></a>唯诸烦恼立执著名。<a id="a-3u"></a>烦恼皆有执着用故。<a id="a-3v"></a>彼无烦恼名无执着。<a id="a-3w"></a>此是无学理定应然。<a id="a-3x"></a>余经说应果亦应摄护故。<a id="a-3y"></a>如余经说。<a id="a-3z"></a>诸圣弟子。<a id="a-40"></a>心从贪等离染解脱。<a id="a-41"></a>彼解脱蕴未满能满。<a id="a-42"></a>已满为摄护修欲勤精进。<a id="a-43"></a>非彼无退可须摄护。<a id="a-44"></a>若谓为彼自在现前应修加行。<a id="a-45"></a>而摄护者令彼自在复何所用。<a id="a-46"></a>谓彼设于无学解脱。<a id="a-47"></a>不自在转复有何过。<a id="a-48"></a>若谓为得现法乐住。<a id="a-49"></a>但于增上心所现前。<a id="a-4A"></a>应求自在宁于解脱。<a id="a-4B"></a>既于解脱为得自在加行摄护。<a id="a-4C"></a>故知容有烦恼现前退解脱义。<a id="a-4D"></a>谓阿罗汉虽顿得解脱。<a id="a-4E"></a>而为自在数修令现前此意为令解脱无退故。<a id="a-4F"></a>应经说胜己应护。<a id="a-4G"></a>无执着言显无学位。<a id="a-4H"></a>即依此义余处复言。<a id="a-4I"></a>心未脱者当令解脱。<a id="a-4J"></a>若已解脱当善守护。<a id="a-4K"></a>若无退义已证解脱。<a id="a-4L"></a>何劳劝彼当善守护。<a id="a-4M"></a>若彼复谓诸无学者。<a id="a-4N"></a>已无惑种不应起惑。<a id="a-4O"></a>学有惑种起惑可然。<a id="a-4P"></a>不尔无学有惑种故。<a id="a-4Q"></a>过去有性前已广辩。<a id="a-4R"></a>诸后果起由过去因。<a id="a-4S"></a>拘橼等喻其义已显。<a id="a-4T"></a>由与烦恼相违法生。<a id="a-4U"></a>断诸系得得离系得。<a id="a-4V"></a>依此位立烦恼断名。<a id="a-4W"></a>非为欲令惑种无体。<a id="a-4X"></a>修习治道方名断惑。<a id="a-4Y"></a>如灯生闇灭灯灭闇还生。<a id="a-4Z"></a>断惑及退应知亦尔。<a id="a-4a"></a>然无诸惑断皆有退起过。<a id="a-4b"></a>如执无法可生论者。<a id="a-4c"></a>无一切无皆可生过。<a id="a-4d"></a>若谓缘合果皆可生。<a id="a-4e"></a>不尔果生待众缘故。<a id="a-4f"></a>谓非一切有烦恼种。<a id="a-4g"></a>则诸烦恼一切可生。<a id="a-4h"></a>未断惑时现见亦有。<a id="a-4i"></a>由余缘阙惑不生故。<a id="a-4j"></a>犹如外法虽现有种。<a id="a-4k"></a>余缘阙故芽不得生。<a id="a-4l"></a>又欲难令见所断退此如前释。<a id="a-4m"></a>前释者何谓彼不缘所执事故。<a id="a-4n"></a>见所断惑无所味转。<a id="a-4o"></a>要分别力方能引生。<a id="a-4p"></a>修所断惑有所味转。<a id="a-4q"></a>唯境界力即能引起。<a id="a-4r"></a>或彼应许诸阿罗汉。<a id="a-4s"></a>设无过去烦恼种子。<a id="a-4t"></a>亦有退起诸烦恼义。<a id="a-4u"></a>如有善根已无余断。<a id="a-4v"></a>善根无种后可还生。<a id="a-4w"></a>理实善根有无余断。<a id="a-4x"></a>如说如是补特伽罗。<a id="a-4y"></a>善法隐没恶法出现。<a id="a-4z"></a>有随俱行善根未断。<a id="a-50"></a>彼于后时一切悉断。<a id="a-51"></a>此义如前已具决择。<a id="a-52"></a>然不可以无种惑生。<a id="a-53"></a>令诸应果皆退起惑。<a id="a-54"></a>此于前来已具释故。<a id="a-55"></a>若无尊重恒时加行。<a id="a-56"></a>及坚固道方退起故。<a id="a-57"></a>又如汝宗异生相续。<a id="a-58"></a>虽无无漏种而苦法忍生。<a id="a-59"></a>如是亦应许阿罗汉。<a id="a-5A"></a>虽无惑种而有惑生。<a id="a-5B"></a>此中有言非苦法忍。<a id="a-5C"></a>虽无种子而可得生。<a id="a-5D"></a>此于余处已具征遣。<a id="a-5E"></a>为破一类复应思择。<a id="a-5F"></a>异生相续无漏法种。<a id="a-5G"></a>有漏无漏二俱有失。<a id="a-5H"></a>且非异生心及心所。<a id="a-5I"></a>与无漏法为种子性。<a id="a-5J"></a>未有无漏所引功能。<a id="a-5K"></a>如烦恼等种子性故。<a id="a-5L"></a>谓如彼所计于相续中。<a id="a-5M"></a>惑所引功能方名惑种。<a id="a-5N"></a>此与烦恼为能生因。<a id="a-5O"></a>若相续中善等所引。<a id="a-5P"></a>名善等种为善等因。<a id="a-5Q"></a>非诸异生心等相续。<a id="a-5R"></a>已有无漏所引功能。<a id="a-5S"></a>故不应成无漏法种。<a id="a-5T"></a>若此无漏所引功能。<a id="a-5U"></a>而得名为彼法种子。<a id="a-5V"></a>如是便有太过之失。<a id="a-5W"></a>一切应成一切种故。<a id="a-5X"></a>如是无学法应成烦恼种。<a id="a-5Y"></a>及诸烦恼法应成无学种便无建立染净定相。<a id="a-5Z"></a>则彼自宗计如外熏习有。<a id="a-5a"></a>善等熏习唐捐其功。<a id="a-5b"></a>由许异生心心所法。<a id="a-5c"></a>无无漏法所引功能。<a id="a-5d"></a>而得名为无漏种故。<a id="a-5e"></a>又异生类心心所中。<a id="a-5f"></a>无漏法种若是有漏。<a id="a-5g"></a>性类别故应非彼种。<a id="a-5h"></a>如何能作无漏生因。<a id="a-5i"></a>非苦种中可生甘果。<a id="a-5j"></a>诸能为种可名生因。<a id="a-5k"></a>故从有漏因唯应生有漏。<a id="a-5l"></a>宁执有漏为无漏种。<a id="a-5m"></a>无漏法种若是无漏。<a id="a-5n"></a>应异生类相续中无。<a id="a-5o"></a>或应异生毕竟非有。<a id="a-5p"></a>皆成有为无漏法故。<a id="a-5q"></a>然彼论说此心心所。<a id="a-5r"></a>虽为无漏种而体非无漏。<a id="a-5s"></a>犹如木等非火等性。<a id="a-5t"></a>谓如世间木为火种地为金种。<a id="a-5u"></a>而不可说木是火性地是金性。<a id="a-5v"></a>如是异生心及心所。<a id="a-5w"></a>虽是无漏种而体非无漏。<a id="a-5x"></a>彼说非理。<a id="a-5y"></a>以木等中先有火等自类种故。<a id="a-5z"></a>云何知然。<a id="a-60"></a>由教及理。<a id="a-61"></a>谓契经说。<a id="a-62"></a>此木聚中有种种界。<a id="a-63"></a>乃至广说。<a id="a-64"></a>又见从木可有火生。<a id="a-65"></a>诸求火者便摄取木。<a id="a-66"></a>以木聚中必有火界。<a id="a-67"></a>是故说木名为火种。<a id="a-68"></a>以于木中火界增故。<a id="a-69"></a>非先无火得火种名。<a id="a-6A"></a>地中出金理亦应尔。<a id="a-6B"></a>谓地差别于中出金。<a id="a-6C"></a>若地无金可成金种。<a id="a-6D"></a>则求金者应随取地。<a id="a-6E"></a>不应求取地之差别。<a id="a-6F"></a>故知地中别有金种。<a id="a-6G"></a>非无金地得金种名。<a id="a-6H"></a>是故彼言犹如木等非火等性。<a id="a-6I"></a>如是异生心及心所。<a id="a-6J"></a>虽为无漏种而体非无漏。<a id="a-6K"></a>理定不然。<a id="a-6L"></a>又彼部论言。<a id="a-6M"></a>钻前无热故谓所钻木。<a id="a-6N"></a>未被钻时热犹未有。<a id="a-6O"></a>故知木内未被钻位无火极微。<a id="a-6P"></a>于地等中金等亦尔。<a id="a-6Q"></a>如是推度教理相违。<a id="a-6R"></a>圣说大种不相离故。<a id="a-6S"></a>理亦应尔。<a id="a-6T"></a>诸色聚中见诸大种所作业故。<a id="a-6U"></a>思大种处已广成立。<a id="a-6V"></a>然未钻时不觉热者。<a id="a-6W"></a>彼聚非热大种增故。<a id="a-6X"></a>又彼所言。<a id="a-6Y"></a>许无漏法用有漏法为能生因。<a id="a-6Z"></a>于教及理俱无违害。<a id="a-6a"></a>此亦不然违教理故。<a id="a-6b"></a>谓经说同类唯同类为因。<a id="a-6c"></a>无明为因故生染着。<a id="a-6d"></a>明为因故离染着生。<a id="a-6e"></a>从此善根余善根起。<a id="a-6f"></a>若于彼彼多随寻伺。<a id="a-6g"></a>便于彼彼心多趣入。<a id="a-6h"></a>有如是等无量契经。<a id="a-6i"></a>有漏无漏其类既别。<a id="a-6j"></a>如何可说前为后因。<a id="a-6k"></a>又有漏心是惑依止。<a id="a-6l"></a>宁与自性净法为因。<a id="a-6m"></a>违教且然。<a id="a-6n"></a>言违理者。<a id="a-6o"></a>若有漏法为无漏因。<a id="a-6p"></a>无漏为因应生有漏。<a id="a-6q"></a>设许何过。<a id="a-6r"></a>如从异生心心所法。<a id="a-6s"></a>引诸圣者心心所生。<a id="a-6t"></a>亦应从圣心心所法。<a id="a-6u"></a>引异生者心心所生无异因故。<a id="a-6v"></a>若谓异生善心心所。<a id="a-6w"></a>与无漏法同是善故。<a id="a-6x"></a>可与无漏为能生因。<a id="a-6y"></a>此过同前同前何过。<a id="a-6z"></a>谓同类故应互为因。<a id="a-70"></a>如是则应圣心心所引异生类心心所生。<a id="a-71"></a>便有圣凡更相作失。<a id="a-72"></a>所竞退义由此应成。<a id="a-73"></a>以净染心同有漏故。<a id="a-74"></a>则阿罗汉有漏净心。<a id="a-75"></a>应得名为诸漏种子。<a id="a-76"></a>诸漏亦是有漏性故。<a id="a-77"></a>如是便害彼论所言。<a id="a-78"></a>无学身中无惑种故。<a id="a-79"></a>所断诸惑终无退理。<a id="a-7A"></a>若阿罗汉犹有惑种。<a id="a-7B"></a>是则不应名漏尽者。<a id="a-7C"></a>又彼所言如世第一。<a id="a-7D"></a>以无漏法为士用果。<a id="a-7E"></a>既无毕竟无异生失。<a id="a-7F"></a>如是无漏法以有漏为因。<a id="a-7G"></a>亦无毕竟无异生失。<a id="a-7H"></a>此亦非理。<a id="a-7I"></a>等无间缘类异类同皆无失故。<a id="a-7J"></a>如四缘处已广分别。<a id="a-7K"></a>然诸因缘与等无间亲疏异故为例不成。<a id="a-7L"></a>若不许然缘数应减。<a id="a-7M"></a>又例便有太过之失。<a id="a-7N"></a>谓若许作等无间缘。<a id="a-7O"></a>则此亦应有因缘义。<a id="a-7P"></a>如从色界染心命终生欲界中。<a id="a-7Q"></a>受生心者。<a id="a-7R"></a>既许色于欲为等无间缘。<a id="a-7S"></a>亦应许有为因缘义。<a id="a-7T"></a>若许欲界惑色界惑为因。<a id="a-7U"></a>诸圣离欲贪应有欲贪种。<a id="a-7V"></a>则诸圣道断惑应退。<a id="a-7W"></a>便害彼说惑种无故。<a id="a-7X"></a>无退无漏道果解脱。<a id="a-7Y"></a>又不应许色界惑中有欲惑种。<a id="a-7Z"></a>能为欲惑等无间缘非色界惑。<a id="a-7a"></a>所以然者。<a id="a-7b"></a>以诸异生能实断惑前已成故。<a id="a-7c"></a>惑种与彼无别体故。<a id="a-7d"></a>若谓此如外法熏习。<a id="a-7e"></a>不尔。<a id="a-7f"></a>此彼不相似故。<a id="a-7g"></a>谓彼外法能熏所熏。<a id="a-7h"></a>二法俱时相续而住。<a id="a-7i"></a>有别味等住所熏中。<a id="a-7j"></a>经于多时相续随转。<a id="a-7k"></a>内法不尔宁有熏习。<a id="a-7l"></a>故彼所立世第一喻。<a id="a-7m"></a>翻成违害自所立宗。<a id="a-7n"></a>或如从无色还生色界者。<a id="a-7o"></a>虽无色种而有色生。<a id="a-7p"></a>已成异生实断惑故。<a id="a-7q"></a>如是无学设无惑种。<a id="a-7r"></a>亦退起惑于理何违。<a id="a-7s"></a>然彼所言诸从无色生色界者。<a id="a-7t"></a>若无色种彼定不应还生于色。<a id="a-7u"></a>以无色圣者不还生色故。<a id="a-7v"></a>此亦非理不相似故。<a id="a-7w"></a>谓彼异生于有顶摄。<a id="a-7x"></a>见断惑断未能作证。<a id="a-7y"></a>非在彼界有于见道。<a id="a-7z"></a>所断惑断能作证义。<a id="a-80"></a>必由先证见断惑断。<a id="a-81"></a>后方能证修断惑断。<a id="a-82"></a>由此异生生无色界。<a id="a-83"></a>必无能越有顶地者。<a id="a-84"></a>引彼异熟业力尽时。<a id="a-85"></a>色种虽无必还生色故。<a id="a-86"></a>异生类生无色时。<a id="a-87"></a>于色未能证不生法。<a id="a-88"></a>以彼于后必生色故。<a id="a-89"></a>生无色圣必已先断。<a id="a-8A"></a>有顶惑中见断一分。<a id="a-8B"></a>于离色地修所断时。<a id="a-8C"></a>已离彼地定感色业。<a id="a-8D"></a>即于无色决定能证。<a id="a-8E"></a>有顶地中修断惑断。<a id="a-8F"></a>圣从此界生彼界时。<a id="a-8G"></a>于色已能证不生法。<a id="a-8H"></a>以色于后必不生故。<a id="a-8I"></a>由此圣者后色不生。<a id="a-8J"></a>非为身中色种非有。<a id="a-8K"></a>故彼所说无色圣者。<a id="a-8L"></a>色不生故色种若无应不生色。<a id="a-8M"></a>定不应理。<a id="a-8N"></a>由此彼言异生与圣。<a id="a-8O"></a>断若无异所得应同。<a id="a-8P"></a>理亦不然断有异故。<a id="a-8Q"></a>谓先已说异生未能断有顶地见所断惑。<a id="a-8R"></a>故从无色定还生下。<a id="a-8S"></a>圣此相违断宁无异。<a id="a-8T"></a>又阿罗汉若无惑种。<a id="a-8U"></a>故无退者学有惑种。<a id="a-8V"></a>则无漏道断果退成。<a id="a-8W"></a>以学有成自界地摄。<a id="a-8X"></a>一分修断烦恼种故。<a id="a-8Y"></a>若不许然则不应说。<a id="a-8Z"></a>无学无惑种。<a id="a-8a"></a>故定无有退。<a id="a-8b"></a>傍论已了。<a id="a-8c"></a>经主复言。<a id="a-8d"></a>又增一经作如是说。<a id="a-8e"></a>一法应起。<a id="a-8f"></a>谓时爱心解脱一法应证。<a id="a-8g"></a>谓不动心解脱若应果性。<a id="a-8h"></a>名为时爱心解脱者。<a id="a-8i"></a>何故于此增一经中再说应果。<a id="a-8j"></a>又曾无处说阿罗汉果。<a id="a-8k"></a>名为应起但说名应证。<a id="a-8l"></a>理亦不然由此成故。<a id="a-8m"></a>谓既说有二种解脱。<a id="a-8n"></a>则已显成应果有退。<a id="a-8o"></a>经言。<a id="a-8p"></a>不动心解脱身作证。<a id="a-8q"></a>我决定说无因缘从此退。<a id="a-8r"></a>义准说余容有退理。<a id="a-8s"></a>经主又说。<a id="a-8t"></a>若谓有退。<a id="a-8u"></a>由经说有时爱解脱我亦许然。<a id="a-8v"></a>但应观察彼之所退。<a id="a-8w"></a>时爱解脱为应果性为静虑等。<a id="a-8x"></a>然彼根本静虑等持。<a id="a-8y"></a>要待时现前故名时解脱。<a id="a-8z"></a>彼为获得现法乐住。<a id="a-90"></a>数希现前故名为爱。<a id="a-91"></a>今于彼意未审了知。<a id="a-92"></a>言静虑等持为有漏无漏。<a id="a-93"></a>若是无漏无学身中。<a id="a-94"></a>无漏有为皆应果性。<a id="a-95"></a>则为已许时爱解脱。<a id="a-96"></a>是应果性其理极成。<a id="a-97"></a>便违彼宗应果无退。<a id="a-98"></a>若是有漏非为极成。<a id="a-99"></a>若谓过同此无同理。<a id="a-9A"></a>此与不动相似说故。<a id="a-9B"></a>谓契经言不动解脱。<a id="a-9C"></a>许是无学身中无漏其理极成。<a id="a-9D"></a>契经既说时爱解脱。<a id="a-9E"></a>亦应极成许是无学身中无漏。<a id="a-9F"></a>又如不时成无漏故。<a id="a-9G"></a>谓契经说有阿罗汉。<a id="a-9H"></a>不时解脱彼此极成。<a id="a-9I"></a>不时解脱是应果性。<a id="a-9J"></a>既有经说有阿罗汉。<a id="a-9K"></a>名时解脱亦应极成。<a id="a-9L"></a>此时解脱是应果性。<a id="a-9M"></a>又如不动说作证故。<a id="a-9N"></a>谓如于不动说身作证。<a id="a-9O"></a>言不动解脱是应果性。<a id="a-9P"></a>经亦于时爱说身作证言。<a id="a-9Q"></a>应时爱解脱亦是应果性。<a id="a-9R"></a>如契经说。<a id="a-9S"></a>若由如是诸行相状。<a id="a-9T"></a>能于时爱心解脱中。<a id="a-9U"></a>身已作证后于如是。<a id="a-9V"></a>诸行相状不能如理数数思惟。<a id="a-9W"></a>便退所证。<a id="a-9X"></a>乃至广说。<a id="a-9Y"></a>若谓由此说彼应是有漏。<a id="a-9Z"></a>非由无漏诸行相状得阿罗汉。<a id="a-9a"></a>此于后时有数思惟有不思惟。<a id="a-9b"></a>不退及退可应正理。<a id="a-9c"></a>此亦不然依类说故。<a id="a-9d"></a>谓经不说。<a id="a-9e"></a>此即是彼但约种类。<a id="a-9f"></a>言于后时有数思惟不思惟等。<a id="a-9g"></a>此中意说学无学位。<a id="a-9h"></a>同以非常等行。<a id="a-9i"></a>观色取蕴等境。<a id="a-9j"></a>如言应服先所服汤或过同故。<a id="a-9k"></a>谓以有漏诸行相状。<a id="a-9l"></a>证得时爱心解脱者。<a id="a-9m"></a>亦无于后以前行等数数思惟。<a id="a-9n"></a>非前所修现法乐住。<a id="a-9o"></a>加行即是后时现法乐住自体故。<a id="a-9p"></a>此所说非证有漏。<a id="a-9q"></a>由此不应作如是诘。<a id="a-9r"></a>但应观察彼所退等。<a id="a-9s"></a>又彼所言时爱解脱。<a id="a-9t"></a>即是根本静虑等持。<a id="a-9u"></a>其理不成。<a id="a-9v"></a>以契经说等持解脱性各别故。<a id="a-9w"></a>如契经言。<a id="a-9x"></a>为先等持后解脱。<a id="a-9y"></a>为先解脱后等持。<a id="a-9z"></a>乃至广说。<a id="a-A0"></a>虽复有说现法乐住。<a id="a-A1"></a>即是时爱心解脱体。<a id="a-A2"></a>然不应理曾无说故。<a id="a-A3"></a>谓曾无经作如是说。<a id="a-A4"></a>时爱心解脱即现法乐住。<a id="a-A5"></a>但是童竖居自室言。<a id="a-A6"></a>若谓所言虽无经证。<a id="a-A7"></a>然有决定正理可依。<a id="a-A8"></a>谓此如彼说有退故。<a id="a-A9"></a>如说有退现法乐住。<a id="a-AA"></a>亦说有退时爱解脱。<a id="a-AB"></a>故知此彼名异义同。<a id="a-AC"></a>如是所说理趣非善。<a id="a-AD"></a>立所许等多过起故。<a id="a-AE"></a>谓我宗许于现法乐。<a id="a-AF"></a>若不动法唯有受用退。<a id="a-AG"></a>若时解脱亦有已得退。<a id="a-AH"></a>非不动法亦退自在。<a id="a-AI"></a>但余事务无暇现前。<a id="a-AJ"></a>虽暂不现前而不失自在。<a id="a-AK"></a>若异此者现法乐住。<a id="a-AL"></a>通以有漏无漏为体。<a id="a-AM"></a>并由事务不现在前。<a id="a-AN"></a>是则皆应退失自在。<a id="a-AO"></a>后于自在既求证得。<a id="a-AP"></a>应有为得未得退义。<a id="a-AQ"></a>然佛遮此为得未得。<a id="a-AR"></a>说退不退法二阿罗汉故。<a id="a-AS"></a>又圣教中唯以解脱为珍贵故。<a id="a-AT"></a>此既无退应唯说有一阿罗汉。<a id="a-AU"></a>然经说余余处余类退现法乐。<a id="a-AV"></a>及有说余余处余类退时解脱。<a id="a-AW"></a>故知时解脱非现法乐住。<a id="a-AX"></a>由斯理趣应斥彼说。<a id="a-AY"></a>但是童竖居自室言。<a id="a-AZ"></a>又彼应言退静虑者。<a id="a-Aa"></a>为于诸欲有离无离。<a id="a-Ab"></a>若言有离则于离欲无所退失。<a id="a-Ac"></a>而言退失离生喜乐岂不相违。<a id="a-Ad"></a>又乔底迦如何知已。<a id="a-Ae"></a>六返退失深自厌患。<a id="a-Af"></a>便执利刀自刎而死。<a id="a-Ag"></a>若言无离应起烦恼。<a id="a-Ah"></a>不起烦恼宁退静虑。<a id="a-Ai"></a>若谓失治不失断果。<a id="a-Aj"></a>如何当释邬陀夷经。<a id="a-Ak"></a>又道能持所得断果。<a id="a-Al"></a>要证得道方证断故离胜进位舍道非断。<a id="a-Am"></a>谁当信此违正理言。<a id="a-An"></a>又静虑中定自在性。<a id="a-Ao"></a>离诸静虑无别可得。<a id="a-Ap"></a>故烦恼起方有退义。<a id="a-Aq"></a>或自在性有何差别。<a id="a-Ar"></a>勿许别有定自在性。<a id="a-As"></a>或自在性名何所目。<a id="a-At"></a>若有别法名自在性有前说过。<a id="a-Au"></a>前过者何。<a id="a-Av"></a>谓不现前皆退自在。<a id="a-Aw"></a>后求证得便违契经。<a id="a-Ax"></a>若自在性都无别法。<a id="a-Ay"></a>是则应无自在退理。<a id="a-Az"></a>便应无有退法种性。<a id="a-B0"></a>又如钝根诸阿罗汉。<a id="a-B1"></a>世俗根本静虑等持。<a id="a-B2"></a>要待时现前故名时解脱。<a id="a-B3"></a>何缘无漏独不许然。<a id="a-B4"></a>无漏转应待时方起。<a id="a-B5"></a>以彼最是未曾得故。<a id="a-B6"></a>即由有退阿罗汉果。<a id="a-B7"></a>故增一经说二解脱。<a id="a-B8"></a>然彼所责。<a id="a-B9"></a>何故于此增一经中再说应果。<a id="a-BA"></a>今详再说正为显示。<a id="a-BB"></a>有退不退二种应果。<a id="a-BC"></a>然此中说时爱应起。<a id="a-BD"></a>不动应证别有所因。<a id="a-BE"></a>谓为令知时爱解脱。<a id="a-BF"></a>恒时尊重加行所持。<a id="a-BG"></a>方免退失恐退失故。<a id="a-BH"></a>应数现前故说应起。<a id="a-BI"></a>不动解脱必无退理。<a id="a-BJ"></a>但证得时名办所作。<a id="a-BK"></a>故但于彼说应证言。<a id="a-BL"></a>又时解脱亦说应证。<a id="a-BM"></a>经说于中身作证故。<a id="a-BN"></a>又经多说惑灭为应果。<a id="a-BO"></a>诸经皆言灭应作证故。<a id="a-BP"></a>然无处说阿罗汉果。<a id="a-BQ"></a>名应起者以不遍故。<a id="a-BR"></a>又彼自问若时解脱非应果性。<a id="a-BS"></a>何故契经言时解脱应果。<a id="a-BT"></a>彼即自答。<a id="a-BU"></a>谓有应果根性钝故。<a id="a-BV"></a>要待时故定方现前。<a id="a-BW"></a>若与彼相违名不时解脱。<a id="a-BX"></a>彼如是答其义不成。<a id="a-BY"></a>有学亦应如是说故。<a id="a-BZ"></a>谓学亦有根钝利别。<a id="a-Ba"></a>待不待时定现前故。<a id="a-Bb"></a>应得时解脱不时解脱名。<a id="a-Bc"></a>然无此名故是僻执。<a id="a-Bd"></a>若谓有学未解脱故。<a id="a-Be"></a>不立此名理则已成。<a id="a-Bf"></a>时爱解脱是应果性。<a id="a-Bg"></a>许未解脱者无解脱名故。<a id="a-Bh"></a>由此彼释乔底迦经言。<a id="a-Bi"></a>乔底迦昔在学位。<a id="a-Bj"></a>于时解脱极啖味故。<a id="a-Bk"></a>又钝根故数数退失。<a id="a-Bl"></a>深自厌责执刀自害。<a id="a-Bm"></a>由于身命无所恋惜。<a id="a-Bn"></a>临命终时得阿罗汉便般涅槃。<a id="a-Bo"></a>故乔底迦亦非退失阿罗汉果。<a id="a-Bp"></a>此与圣教都不相符。<a id="a-Bq"></a>若在学位有时解脱。<a id="a-Br"></a>为所味者理则应成。<a id="a-Bs"></a>在有学位名时解脱。<a id="a-Bt"></a>然无圣教说如是言。<a id="a-Bu"></a>若有学时未解脱故。<a id="a-Bv"></a>不可说为时解脱者。<a id="a-Bw"></a>既未解脱不应言彼学位。<a id="a-Bx"></a>已得时解脱性为所啖味。<a id="a-By"></a>故彼释此乔底迦经亦依僻执。<a id="a-Bz"></a>然彼上座率自执言。<a id="a-C0"></a>时爱解脱以世俗道。<a id="a-C1"></a>暂伏烦恼令心离系。<a id="a-C2"></a>暂时脱故名时解脱。<a id="a-C3"></a>此是现法乐住性故。<a id="a-C4"></a>有烦恼故建立爱名。<a id="a-C5"></a>此即是贪所染事义。<a id="a-C6"></a>不动解脱以无漏道。<a id="a-C7"></a>永断烦恼令心离系。<a id="a-C8"></a>相续转故随眠永尽。<a id="a-C9"></a>上座依止下劣意乐。<a id="a-CA"></a>极恶处置阿罗汉果。<a id="a-CB"></a>谓彼应果身相续中。<a id="a-CC"></a>幸有所余不共功德。<a id="a-CD"></a>不建立为现法乐住。<a id="a-CE"></a>而立与学及诸异生。<a id="a-CF"></a>共有暂时离诸系缚。<a id="a-CG"></a>贪所缘果法为现法乐住谁复贵重。<a id="a-CH"></a>应果身中昔暂伏除烦恼方便。<a id="a-CI"></a>为现法乐修令现前。<a id="a-CJ"></a>由此善成未解脱者。<a id="a-CK"></a>决定未得时解脱性。<a id="a-CL"></a>又唯应果说有退故。<a id="a-CM"></a>谓契经说五因五缘。<a id="a-CN"></a>令时解脱阿罗汉果退失。<a id="a-CO"></a>时爱心解脱性。<a id="a-CP"></a>曾无圣教说。<a id="a-CQ"></a>有学者名时解脱。<a id="a-CR"></a>及说彼遇退失因缘退时解脱。<a id="a-CS"></a>故时解脱学者未有。<a id="a-CT"></a>或何不计彼有不动解脱。<a id="a-CU"></a>又彼所执极为粗浅。<a id="a-CV"></a>谓圣教中解脱为贵。<a id="a-CW"></a>诸有学者已遍见真善。<a id="a-CX"></a>别圣教中不共胜功德。<a id="a-CY"></a>宁为世俗粗动善根。<a id="a-CZ"></a>于能尽苦身起自杀加行。<a id="a-Ca"></a>故此所执极不令善。<a id="a-Cb"></a>有言唯厌烦恼现行。<a id="a-Cc"></a>便于自身起杀加行。<a id="a-Cd"></a>未断有本执刀自杀。<a id="a-Ce"></a>此释经义极无深理。<a id="a-Cf"></a>谓诸圣者极怖后有。<a id="a-Cg"></a>烦恼能为后有近因。<a id="a-Ch"></a>圣既见彼猛利过失。<a id="a-Ci"></a>于能弃惑违后有道。<a id="a-Cj"></a>若一暂退不能现行。<a id="a-Ck"></a>尚应粉身况频退者。<a id="a-Cl"></a>彼自知应果由此必还证。<a id="a-Cm"></a>深见烦恼现行过失。<a id="a-Cn"></a>欣先所退阿罗汉果。<a id="a-Co"></a>故自杀身取阿罗汉。<a id="a-Cp"></a>诸有学者曾未证得应果妙乐。<a id="a-Cq"></a>尚许厌怖烦恼现行。<a id="a-Cr"></a>执刀自杀况阿罗汉过彼千倍。<a id="a-Cs"></a>然唯退失阿罗汉果。<a id="a-Ct"></a>有怖烦恼而自害义。<a id="a-Cu"></a>自知死后惑不生故。<a id="a-Cv"></a>本有学者自知命终。<a id="a-Cw"></a>烦恼必行更招后有。<a id="a-Cx"></a>增生死苦何容自杀。<a id="a-Cy"></a>若如彼释则乔底迦。<a id="a-Cz"></a>应甚庸愚无端自杀。<a id="a-D0"></a>然魔于彼所杀身边。<a id="a-D1"></a>求彼识者疑彼退已。<a id="a-D2"></a>住学位中而命终故。<a id="a-D3"></a>以魔方便。<a id="a-D4"></a>颂讥佛言。</p>
  <p id="aD5">云何人中尊　　弟子越圣教</p>
  <p id="aD6">住余有学位　　不得心命终</p>
  <p id="aD7">非佛世尊诸圣弟子。<a id="a-D8"></a>皆至无学方致命终。<a id="a-D9"></a>如何天魔独以彼圣学位舍命讥刺世尊。<a id="a-DA"></a>以乔底迦先证无学。<a id="a-DB"></a>后退住学而致命终。<a id="a-DC"></a>故彼天魔举以讥佛理必应尔。<a id="a-DD"></a>由彼魔言。<a id="a-DE"></a>世尊弟子越圣教故。<a id="a-DF"></a>何谓圣教谓绝后有。<a id="a-DG"></a>此颂意言。<a id="a-DH"></a>云何佛子违越所得。<a id="a-DI"></a>绝后有界应般涅槃。<a id="a-DJ"></a>而还退堕续后有位而致命终。<a id="a-DK"></a>故知乔底迦非唯退静虑。<a id="a-DL"></a>又彼所引对法藏言。<a id="a-DM"></a>欲贪随眠由三处起。<a id="a-DN"></a>一欲贪随眠未断遍知故。<a id="a-DO"></a>二顺彼缠法正现在前故。<a id="a-DP"></a>三于彼正起非理作意故。<a id="a-DQ"></a>此于退义亦不相违。<a id="a-DR"></a>约烦恼无间生烦恼说故。<a id="a-DS"></a>非唯从烦恼无间烦恼生。<a id="a-DT"></a>如是言义如先已说。<a id="a-DU"></a>或起烦恼总有二种。<a id="a-DV"></a>一从非理作意。<a id="a-DW"></a>二从如理作意。<a id="a-DX"></a>此文且说从非理者故无有过。<a id="a-DY"></a>不应惑起皆以非理作意为先。<a id="a-DZ"></a>勿有无初失善无容生过。<a id="a-Da"></a>又烦恼起必有俱生非理作意。<a id="a-Db"></a>烦恼起位即可说为随眠未断。<a id="a-Dc"></a>此文不说诸烦恼起。<a id="a-Dd"></a>必以贪等未断为先。<a id="a-De"></a>是故此文非证彼义。<a id="a-Df"></a>又此所引对无记心现行。<a id="a-Dg"></a>退宗不成违难。<a id="a-Dh"></a>对染心品现行退宗。<a id="a-Di"></a>此约具因故亦无失。<a id="a-Dj"></a>谓烦恼起若因缘具则有此三。<a id="a-Dk"></a>然于三中随有所阙亦有起义。<a id="a-Dl"></a>如说成就十种法者生捺落迦。<a id="a-Dm"></a>非于十中。<a id="a-Dn"></a>随成就一不得生彼。<a id="a-Do"></a>又如经说。<a id="a-Dp"></a>三处现前能生多福。<a id="a-Dq"></a>非唯有信无多福生。<a id="a-Dr"></a>其例非一此中总集。<a id="a-Ds"></a>烦恼生缘。<a id="a-Dt"></a>言有此三非一切尔。<a id="a-Du"></a>此文意显烦恼生时。<a id="a-Dv"></a>或因力偏增。<a id="a-Dw"></a>或境或加行。<a id="a-Dx"></a>说由三处而起欲贪。<a id="a-Dy"></a>若执要具三则言应不遍。<a id="a-Dz"></a>谓缘自界可说具三。<a id="a-E0"></a>非缘余法有具三理。<a id="a-E1"></a>故对法文不违退义。<a id="a-E2"></a>通彼教已彼立理言。<a id="a-E3"></a>若阿罗汉有令烦恼毕竟不起。<a id="a-E4"></a>治道已生是则不应退起烦恼。<a id="a-E5"></a>若阿罗汉此道未生。<a id="a-E6"></a>未能永拔烦恼种故应非漏尽。<a id="a-E7"></a>若非漏尽宁可说彼名阿罗汉。<a id="a-E8"></a>此非过失是所许故。<a id="a-E9"></a>谓我宗许先退法性。<a id="a-EA"></a>智力劣故虽已断惑。<a id="a-EB"></a>而于诸惑未证不生。<a id="a-EC"></a>若尔何缘说名为断。<a id="a-ED"></a>此先已释。<a id="a-EE"></a>谓与烦恼相违法生。<a id="a-EF"></a>断诸系得得离系得说名为断。<a id="a-EG"></a>故言断者由治道生。<a id="a-EH"></a>拔相续中如种惑得。<a id="a-EI"></a>非要令惑毕竟不生。<a id="a-EJ"></a>智力劣者复可生故。<a id="a-EK"></a>然无应果非漏尽失。<a id="a-EL"></a>已得诸漏离系得故。<a id="a-EM"></a>既许诸惑断犹有体。<a id="a-EN"></a>忘失治道退缘现前。<a id="a-EO"></a>烦恼复生违何正理。<a id="a-EP"></a>故彼经主所立理言。<a id="a-EQ"></a>于无退中无能证用。</p>
 </body>
</html>