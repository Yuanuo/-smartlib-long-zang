<!doctype html>
<html id="z3IBVqi16E" data-ver="1456">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第三十五</h1>
  <h2 id="a2">辨业品第四之三</h2>
  <p id="a3">如是已辨二表业相。<a id="a-4"></a>无表业相。<a id="a-5"></a>初品已辨。<a id="a-6"></a>然经部言。<a id="a-7"></a>此亦非实。<a id="a-8"></a>由先誓限。<a id="a-9"></a>唯不作故。<a id="a-A"></a>彼亦依过去大种施设。<a id="a-B"></a>然过去大种体非有故。<a id="a-C"></a>又诸无表无色相故。<a id="a-D"></a>如是诸因。<a id="a-E"></a>皆不应理。<a id="a-F"></a>且非唯不作即名无表业。<a id="a-G"></a>以无表业待胜缘故。<a id="a-H"></a>谓唯不作。<a id="a-I"></a>于立誓先与立誓后。<a id="a-J"></a>无差别故。<a id="a-K"></a>未立誓位。<a id="a-L"></a>不作已成。<a id="a-M"></a>复立誓限。<a id="a-N"></a>便为无用。<a id="a-O"></a>若谓不作要待胜缘方可得成。<a id="a-P"></a>律仪性者。<a id="a-Q"></a>是则应许有别法生。<a id="a-R"></a>现见世间。<a id="a-S"></a>待胜缘合。<a id="a-T"></a>必有有体别法生故。<a id="a-U"></a>若谓立誓故得阿世耶。<a id="a-V"></a>应责阿世耶名何所目。<a id="a-W"></a>谓心心所法。<a id="a-X"></a>如是差别转。<a id="a-Y"></a>若尔此息位。<a id="a-Z"></a>便失律仪。<a id="a-a"></a>则应须数数重立誓受。<a id="a-b"></a>若谓如是不作阿世耶。<a id="a-c"></a>于一切时恒无息故者。<a id="a-d"></a>彼言实尔。<a id="a-e"></a>此体都无。<a id="a-f"></a>无法无容有起息故。<a id="a-g"></a>又独静处立誓要期。<a id="a-h"></a>如此阿世耶。<a id="a-i"></a>何非律仪性。<a id="a-j"></a>既许此性必待胜缘。<a id="a-k"></a>故知定应有胜法起。<a id="a-l"></a>谓必应有殊胜法性。<a id="a-m"></a>待如是缘。<a id="a-n"></a>和合方起。<a id="a-o"></a>非都无有殊胜法性。<a id="a-p"></a>因广大教。<a id="a-q"></a>加行方得。<a id="a-r"></a>若异此者。<a id="a-s"></a>是则应同诸婆罗门及离系者。<a id="a-t"></a>矫设大方便。<a id="a-u"></a>而空无所得。<a id="a-v"></a>若谓如是立誓要期要对众前自显心愿。<a id="a-w"></a>如证悔法方得成者。<a id="a-x"></a>不服法衣。<a id="a-y"></a>不落须发。<a id="a-z"></a>不持应器。<a id="a-10"></a>但对众前。<a id="a-11"></a>立誓要期。<a id="a-12"></a>从今已去。<a id="a-13"></a>我定不作如是诸恶。<a id="a-14"></a>应名出家受具戒者。<a id="a-15"></a>又世现见。<a id="a-16"></a>彼彼有情。<a id="a-17"></a>种种施为殊胜加行。<a id="a-18"></a>便有种种异类法生。<a id="a-19"></a>既见出家受具戒者。<a id="a-1A"></a>施为种种殊胜加行。<a id="a-1B"></a>比知必定有胜法生。<a id="a-1C"></a>此于我宗。<a id="a-1D"></a>名无表业。<a id="a-1E"></a>纵汝立此名阿世耶。<a id="a-1F"></a>异心无心。<a id="a-1G"></a>恒随相续。<a id="a-1H"></a>此名于理亦无有过。<a id="a-1I"></a>若全无物而立此名。<a id="a-1J"></a>则成第四业道重罪。<a id="a-1K"></a>又彼所言。<a id="a-1L"></a>彼亦依过去大种施设。<a id="a-1M"></a>然过去大种体非有者。<a id="a-1N"></a>理亦不然。<a id="a-1O"></a>应共思择。<a id="a-1P"></a>过去法体。<a id="a-1Q"></a>为有为无。<a id="a-1R"></a>方可难故。<a id="a-1S"></a>又过去世地等大种。<a id="a-1T"></a>能为生缘。<a id="a-1U"></a>非所许故。<a id="a-1V"></a>彼曾现在与无表色。<a id="a-1W"></a>能为生缘。<a id="a-1X"></a>今虽过去所生无表。<a id="a-1Y"></a>续转无失。<a id="a-1Z"></a>又言无表无色相者。<a id="a-1a"></a>理亦不然。<a id="a-1b"></a>前已说故。<a id="a-1c"></a>谓初品内。<a id="a-1d"></a>已辨斯理。<a id="a-1e"></a>无色法中。<a id="a-1f"></a>无此相故。<a id="a-1g"></a>彼约变坏及表示等诸相差别。<a id="a-1h"></a>释总色名。<a id="a-1i"></a>无色法中。<a id="a-1j"></a>无此相故。<a id="a-1k"></a>虽非此义遍一切色。<a id="a-1l"></a>而成无过。<a id="a-1m"></a>训释色词。<a id="a-1n"></a>或应识中亦有此失。<a id="a-1o"></a>以非诸识皆了别故。<a id="a-1p"></a>彼既无过。<a id="a-1q"></a>此宁有失。<a id="a-1r"></a>又释诸色。<a id="a-1s"></a>略有三义。<a id="a-1t"></a>一示现方处义。<a id="a-1u"></a>二触对变坏义。<a id="a-1v"></a>三约色施设义。<a id="a-1w"></a>谓有见色。<a id="a-1x"></a>可示在此在彼方所。<a id="a-1y"></a>故名为色诸有对色。<a id="a-1z"></a>可为手等触对变坏故名为色。<a id="a-20"></a>诸无见无对色。<a id="a-21"></a>约色施设。<a id="a-22"></a>故名为色。<a id="a-23"></a>非离身语此可施设。<a id="a-24"></a>以无色界中此施设无故。<a id="a-25"></a>或如过去未来诸色。<a id="a-26"></a>虽无变坏等。<a id="a-27"></a>而亦受色名。<a id="a-28"></a>此亦应然。<a id="a-29"></a>故彼非难。<a id="a-2A"></a>又定应许诸无表色是实有性。<a id="a-2B"></a>所以者何。<a id="a-2C"></a>颂曰。</p>
  <p id="a2D">说三无漏色　　增非作等故</p>
  <p id="a2E">论曰。<a id="a-2F"></a>以契经说。<a id="a-2G"></a>色有三种。<a id="a-2H"></a>此三为处。<a id="a-2I"></a>摄一切色。<a id="a-2J"></a>一者有色有见有对。<a id="a-2K"></a>二者有色无见有对。<a id="a-2L"></a>三者有色无见无对。<a id="a-2M"></a>除无表色。<a id="a-2N"></a>更复说何。<a id="a-2O"></a>为此中第三无见无对色。<a id="a-2P"></a>此中上座。<a id="a-2Q"></a>率自妄情。<a id="a-2R"></a>改换正文。<a id="a-2S"></a>作如是诵。<a id="a-2T"></a>一者有色无见有对。<a id="a-2U"></a>谓一触处。<a id="a-2V"></a>非所见故。<a id="a-2W"></a>是所触故。<a id="a-2X"></a>二者有色有见无对。<a id="a-2Y"></a>谓一色处。<a id="a-2Z"></a>是所见故非所触故。<a id="a-2a"></a>三者有色无见无对。<a id="a-2b"></a>谓余八处。<a id="a-2c"></a>非所见故。<a id="a-2d"></a>非所触故。<a id="a-2e"></a>定无有色有见有对。<a id="a-2f"></a>如是诵释。<a id="a-2g"></a>若有信受。<a id="a-2h"></a>或有正理。<a id="a-2i"></a>可许引来遮破我宗所立无表。<a id="a-2j"></a>然彼诵释。<a id="a-2k"></a>不离前来所说过故。<a id="a-2l"></a>曾无余经作此诵故。<a id="a-2m"></a>谁能信受。<a id="a-2n"></a>彼作是说。<a id="a-2o"></a>经部诸师。<a id="a-2p"></a>所诵经中。<a id="a-2q"></a>曾见有此。<a id="a-2r"></a>诸对法者。<a id="a-2s"></a>应专信学。<a id="a-2t"></a>对法诸师。<a id="a-2u"></a>由爱无表。<a id="a-2v"></a>令心倒乱。<a id="a-2w"></a>谬诵此经。<a id="a-2x"></a>故非无经。<a id="a-2y"></a>作如是诵。<a id="a-2z"></a>阿毗达磨诸大论师。<a id="a-30"></a>实谓奇哉怀贤泛爱。<a id="a-31"></a>如斯[怡-台+龍]戾越路而行。<a id="a-32"></a>一类自称经为量者。<a id="a-33"></a>犹能眷摄为内法人时与评论。<a id="a-34"></a>甚深理教。<a id="a-35"></a>然彼所诵。<a id="a-36"></a>于诸部中。<a id="a-37"></a>所有圣言。<a id="a-38"></a>曾不见有。<a id="a-39"></a>所释义理。<a id="a-3A"></a>违背余经。<a id="a-3B"></a>宁劝智人。<a id="a-3C"></a>令专信学爱无表色。<a id="a-3D"></a>正合其仪。<a id="a-3E"></a>佛于经中。<a id="a-3F"></a>自摄受故。<a id="a-3G"></a>谓象迹喻契经中说。<a id="a-3H"></a>有法处色。<a id="a-3I"></a>故彼经言。<a id="a-3J"></a>具寿此中有诸色法。<a id="a-3K"></a>唯意识境。<a id="a-3L"></a>体是色蕴。<a id="a-3M"></a>法处所摄。<a id="a-3N"></a>无见无对。<a id="a-3O"></a>若离无表。<a id="a-3P"></a>更有何色。<a id="a-3Q"></a>说是色蕴法处摄耶。<a id="a-3R"></a>何不许斯是去来色。<a id="a-3S"></a>应十处色不通三世。<a id="a-3T"></a>许眼等去来皆法处摄故。<a id="a-3U"></a>又应违背各别处经。<a id="a-3V"></a>法谓外处。<a id="a-3W"></a>是十一处所不摄法。<a id="a-3X"></a>无见无对。<a id="a-3Y"></a>此经遮眼等是法处摄故。<a id="a-3Z"></a>又彼过去未来眼等。<a id="a-3a"></a>随应体是有见有对。<a id="a-3b"></a>由此不应是法处摄。<a id="a-3c"></a>又彼勿许过去未来眼等是色。<a id="a-3d"></a>以于尔时无变坏等诸色相故。<a id="a-3e"></a>是则前难。<a id="a-3f"></a>及释此经。<a id="a-3g"></a>自互相违。<a id="a-3h"></a>非为善说。<a id="a-3i"></a>又法处色。<a id="a-3j"></a>决定应有。<a id="a-3k"></a>各别处经。<a id="a-3l"></a>说外法处非如意处。<a id="a-3m"></a>说无色故。<a id="a-3n"></a>以法处中决定有色。<a id="a-3o"></a>不说无色。<a id="a-3p"></a>深为应理。<a id="a-3q"></a>辨本事品。<a id="a-3r"></a>已广分别。<a id="a-3s"></a>如是彼诵。<a id="a-3t"></a>违教理言。<a id="a-3u"></a>但合无知经部所诵。<a id="a-3v"></a>又彼所释。<a id="a-3w"></a>遮隔世尊教所摄受殊胜诸色。<a id="a-3x"></a>对法诸师。<a id="a-3y"></a>若信学此。<a id="a-3z"></a>便为不欲饶益自他。<a id="a-40"></a>故彼不应劝人信学。<a id="a-41"></a>由彼一类不乐极成圣教正理。<a id="a-42"></a>专率己见妄为颂释。<a id="a-43"></a>惑乱愚人。<a id="a-44"></a>故我从今渐当舍弃。<a id="a-45"></a>又彼所诵。<a id="a-46"></a>非但违经。<a id="a-47"></a>巨细推征。<a id="a-48"></a>亦无正理。<a id="a-49"></a>谓有何理。<a id="a-4A"></a>唯一触处。<a id="a-4B"></a>名为有对。<a id="a-4C"></a>非余碍色。<a id="a-4D"></a>诸有碍色。<a id="a-4E"></a>于自所居。<a id="a-4F"></a>障余用起。<a id="a-4G"></a>故名为对。<a id="a-4H"></a>有此对者。<a id="a-4I"></a>得有对名。<a id="a-4J"></a>现见色处。<a id="a-4K"></a>于自所居。<a id="a-4L"></a>展转相望。<a id="a-4M"></a>能为障碍。<a id="a-4N"></a>声等眼等。<a id="a-4O"></a>相碍亦然。<a id="a-4P"></a>现于所居。<a id="a-4Q"></a>互相障碍。<a id="a-4R"></a>而言无对。<a id="a-4S"></a>意趣难知。<a id="a-4T"></a>故上座言。<a id="a-4U"></a>全无正理。<a id="a-4V"></a>又依训释。<a id="a-4W"></a>色取蕴名。<a id="a-4X"></a>证有对名。<a id="a-4Y"></a>非唯目触。<a id="a-4Z"></a>谓为手等所触对时。<a id="a-4a"></a>即便变坏。<a id="a-4b"></a>名色取蕴。<a id="a-4c"></a>由此足能证色处等皆是有对。<a id="a-4d"></a>所以者何。<a id="a-4e"></a>非唯大种名色取蕴及名手等。<a id="a-4f"></a>可说彼此互相触时。<a id="a-4g"></a>便有变坏。<a id="a-4h"></a>手等总聚。<a id="a-4i"></a>互相触对。<a id="a-4j"></a>则便变坏。<a id="a-4k"></a>是此中义。<a id="a-4l"></a>现见世间。<a id="a-4m"></a>以余聚物。<a id="a-4n"></a>触余聚物。<a id="a-4o"></a>则便变坏。<a id="a-4p"></a>故彼所诵。<a id="a-4q"></a>违正教理。<a id="a-4r"></a>经主于此作是释言。<a id="a-4s"></a>诸瑜伽师。<a id="a-4t"></a>作如是说。<a id="a-4u"></a>修静虑者。<a id="a-4v"></a>定力所生。<a id="a-4w"></a>定境界色。<a id="a-4x"></a>为此第三。<a id="a-4y"></a>非眼根境。<a id="a-4z"></a>故名无见。<a id="a-50"></a>不障处所。<a id="a-51"></a>故名无对。<a id="a-52"></a>此释非理。<a id="a-53"></a>以一切法皆是意识所缘境故。<a id="a-54"></a>住空闲者。<a id="a-55"></a>意识即缘诸有见色。<a id="a-56"></a>为定境界。<a id="a-57"></a>此色种类。<a id="a-58"></a>异余色等。<a id="a-59"></a>是从定起。<a id="a-5A"></a>大种所生。<a id="a-5B"></a>无障澄清。<a id="a-5C"></a>如空界色。<a id="a-5D"></a>如是理趣。<a id="a-5E"></a>辨本事品。<a id="a-5F"></a>因释梦境。<a id="a-5G"></a>已具分别。<a id="a-5H"></a>应如是责。<a id="a-5I"></a>如何定境。<a id="a-5J"></a>青等长等。<a id="a-5K"></a>显形为性。<a id="a-5L"></a>如余色处非有见摄。<a id="a-5M"></a>然从定起大种所生。<a id="a-5N"></a>极清妙故。<a id="a-5O"></a>又在定中。<a id="a-5P"></a>眼识无故。<a id="a-5Q"></a>非眼根境。<a id="a-5R"></a>如中有色。<a id="a-5S"></a>虽具显形。<a id="a-5T"></a>而非生有眼所能见。<a id="a-5U"></a>或如上地色。<a id="a-5V"></a>非下地眼境。<a id="a-5W"></a>既有现在少分色处。<a id="a-5X"></a>不与少分眼根为境。<a id="a-5Y"></a>如何不许有少色处。<a id="a-5Z"></a>不与一切眼根为境。<a id="a-5a"></a>又于梦中所缘色处。<a id="a-5b"></a>应无见无对。<a id="a-5c"></a>唯意识境故。<a id="a-5d"></a>是故由经说有三色。<a id="a-5e"></a>证无表色。<a id="a-5f"></a>实有理成。<a id="a-5g"></a>又契经中说有无漏色。<a id="a-5h"></a>如契经说。<a id="a-5i"></a>无漏法云何。<a id="a-5j"></a>谓于过去未来现在诸所有色。<a id="a-5k"></a>不起爱恚。<a id="a-5l"></a>乃至识亦然。<a id="a-5m"></a>是名无漏法。<a id="a-5n"></a>除无表色。<a id="a-5o"></a>何法名为此契经中诸无漏色。<a id="a-5p"></a>此中经主。<a id="a-5q"></a>亦作释言。<a id="a-5r"></a>诸瑜伽师。<a id="a-5s"></a>作如是说。<a id="a-5t"></a>即由定力所生色中。<a id="a-5u"></a>依无漏定者。<a id="a-5v"></a>即说为无漏。<a id="a-5w"></a>未审经主。<a id="a-5x"></a>曾于何处逢事何等。<a id="a-5y"></a>诸瑜伽师数引彼言会通圣教。<a id="a-5z"></a>旦曾闻有五百阿罗汉。<a id="a-60"></a>乃至正法住。<a id="a-61"></a>不般涅槃。<a id="a-62"></a>然未曾闻彼有此说。<a id="a-63"></a>设有此说。<a id="a-64"></a>于理无违。<a id="a-65"></a>无漏定俱生所有诸色。<a id="a-66"></a>以形显为体。<a id="a-67"></a>不应理故。<a id="a-68"></a>若许彼非形显为体。<a id="a-69"></a>是无漏色。<a id="a-6A"></a>依定而生。<a id="a-6B"></a>此即应知是无表色。<a id="a-6C"></a>譬喻者说。<a id="a-6D"></a>无学身中。<a id="a-6E"></a>及外器中。<a id="a-6F"></a>所有诸色。<a id="a-6G"></a>非漏依故。<a id="a-6H"></a>得无漏名。<a id="a-6I"></a>然契经言。<a id="a-6J"></a>有漏法者。<a id="a-6K"></a>诸所有眼。<a id="a-6L"></a>乃至广说。<a id="a-6M"></a>此非漏对治故。<a id="a-6N"></a>得有漏名。<a id="a-6O"></a>为挫彼宗广兴诤论。<a id="a-6P"></a>具如思择有漏相中。<a id="a-6Q"></a>故于此中不重弹斥。<a id="a-6R"></a>又非眼等非漏对治得有漏名。<a id="a-6S"></a>勿有世间诸杂染道成无漏过。<a id="a-6T"></a>后于义便。<a id="a-6U"></a>当广成立。<a id="a-6V"></a>世间道中。<a id="a-6W"></a>有能离染。<a id="a-6X"></a>又彼眼等。<a id="a-6Y"></a>非如意法。<a id="a-6Z"></a>意识说故。<a id="a-6a"></a>谓佛有漏无漏相中。<a id="a-6b"></a>作如是言。<a id="a-6c"></a>堕世间意。<a id="a-6d"></a>堕世间法。<a id="a-6e"></a>堕世间意识。<a id="a-6f"></a>是名有漏。<a id="a-6g"></a>出世间意。<a id="a-6h"></a>出世间法。<a id="a-6i"></a>出世间意识。<a id="a-6j"></a>是名无漏。<a id="a-6k"></a>非眼等中作如是说。<a id="a-6l"></a>故知彼说。<a id="a-6m"></a>但述邪计。<a id="a-6n"></a>然契经中。<a id="a-6o"></a>说无漏色。<a id="a-6p"></a>故无表色。<a id="a-6q"></a>实有理成。<a id="a-6r"></a>又契经说。<a id="a-6s"></a>有福增长。<a id="a-6t"></a>如契经言。<a id="a-6u"></a>诸有净信。<a id="a-6v"></a>若善男子。<a id="a-6w"></a>或善女人。<a id="a-6x"></a>成就有依七福业事。<a id="a-6y"></a>若行若住。<a id="a-6z"></a>若寐若觉。<a id="a-70"></a>恒时相续。<a id="a-71"></a>福业渐增。<a id="a-72"></a>福业续起。<a id="a-73"></a>无依亦尔。<a id="a-74"></a>除无表业。<a id="a-75"></a>若起余心。<a id="a-76"></a>或无心时。<a id="a-77"></a>依何法说福业增长。<a id="a-78"></a>此中上座作如是言。<a id="a-79"></a>由所施物。<a id="a-7A"></a>福业增长。<a id="a-7B"></a>故如是言。<a id="a-7C"></a>乃至所施房舍久住。<a id="a-7D"></a>能令施主福业增长。<a id="a-7E"></a>恒相续生。<a id="a-7F"></a>又伽他中。<a id="a-7G"></a>亦作是说。</p>
  <p id="a7H">施园林池井　　桥船梯蹬舍</p>
  <p id="a7I">是人由此故　　昼夜福常增</p>
  <p id="a7J">上座引此。<a id="a-7K"></a>殊未通经。<a id="a-7L"></a>但足自宗拨无表失。<a id="a-7M"></a>谓他先责。<a id="a-7N"></a>若无无表。<a id="a-7O"></a>染心等位。<a id="a-7P"></a>何福犹存。<a id="a-7Q"></a>而契经言。<a id="a-7R"></a>福常增长。<a id="a-7S"></a>言福增长由所施物。<a id="a-7T"></a>此于他责。<a id="a-7U"></a>岂曰能通。<a id="a-7V"></a>理实福增。<a id="a-7W"></a>由所施物。<a id="a-7X"></a>然应分别。<a id="a-7Y"></a>染心等位。<a id="a-7Z"></a>何福不断。<a id="a-7a"></a>而说为增。<a id="a-7b"></a>上座于中未申其理。<a id="a-7c"></a>虽有所说而成无用。<a id="a-7d"></a>又彼自设所疑难言。<a id="a-7e"></a>若于其中。<a id="a-7f"></a>施物不住。<a id="a-7g"></a>如后三种。<a id="a-7h"></a>福云何增。<a id="a-7i"></a>即自释言。<a id="a-7j"></a>由所施食。<a id="a-7k"></a>所生饶益。<a id="a-7l"></a>犹安住故。<a id="a-7m"></a>能令施主施福常增。<a id="a-7n"></a>此亦同前。<a id="a-7o"></a>有所说过。<a id="a-7p"></a>又彼重说。<a id="a-7q"></a>或阿世耶。<a id="a-7r"></a>不忘失故。<a id="a-7s"></a>福常增长。<a id="a-7t"></a>若尔施主染心等位。<a id="a-7u"></a>颇有缘施。<a id="a-7v"></a>忆念犹存。<a id="a-7w"></a>由此故言。<a id="a-7x"></a>不忘失故。<a id="a-7y"></a>彼言不尔。<a id="a-7z"></a>不忘者何。<a id="a-80"></a>谓阿世耶。<a id="a-81"></a>离心心所及无表业。<a id="a-82"></a>此名何义。<a id="a-83"></a>岂不如是进退推征。<a id="a-84"></a>彼显佛言都无有义。<a id="a-85"></a>又彼自问。<a id="a-86"></a>云何无依福业事中。<a id="a-87"></a>可作是说。<a id="a-88"></a>由所施物。<a id="a-89"></a>福业增长。<a id="a-8A"></a>即自答言。<a id="a-8B"></a>此乘前诵诸有依福言便故来。<a id="a-8C"></a>理实此中无福增义。<a id="a-8D"></a>上座多分。<a id="a-8E"></a>率己妄情。<a id="a-8F"></a>擅立义宗。<a id="a-8G"></a>违诸圣教。<a id="a-8H"></a>不能通释。<a id="a-8I"></a>遂拨极成所违契经。<a id="a-8J"></a>言无实义。<a id="a-8K"></a>如是谤法。<a id="a-8L"></a>岂曰善人。<a id="a-8M"></a>若于契经。<a id="a-8N"></a>不了深义。<a id="a-8O"></a>不言为胜。<a id="a-8P"></a>何辄非拨。<a id="a-8Q"></a>又言或由发起浓厚阿世耶故。<a id="a-8R"></a>福亦随增。<a id="a-8S"></a>此亦非理。<a id="a-8T"></a>前已征责。<a id="a-8U"></a>此阿世耶。<a id="a-8V"></a>理不成故。<a id="a-8W"></a>又应舍前所立论故。<a id="a-8X"></a>若无施物。<a id="a-8Y"></a>福亦增长。<a id="a-8Z"></a>前不应言由所施物相续久住福常增长。<a id="a-8a"></a>经主于此作如是言。<a id="a-8b"></a>先轨范师作如是释。<a id="a-8c"></a>由法尔力福业增长。<a id="a-8d"></a>如如施主所施财物。<a id="a-8e"></a>如是如是。<a id="a-8f"></a>受者受用。<a id="a-8g"></a>由诸受者受用施物功德摄益有差别故。<a id="a-8h"></a>于后施主心虽异缘。<a id="a-8i"></a>而前缘施思所熏习。<a id="a-8j"></a>微细相续。<a id="a-8k"></a>渐渐转变差别而生。<a id="a-8l"></a>由此当来。<a id="a-8m"></a>能感多果。<a id="a-8n"></a>故密意说。<a id="a-8o"></a>恒时相续。<a id="a-8p"></a>福业渐增。<a id="a-8q"></a>福业续起。<a id="a-8r"></a>应问此中何名相续。<a id="a-8s"></a>何名转变。<a id="a-8t"></a>何名差别。<a id="a-8u"></a>彼作是答。<a id="a-8v"></a>思业为先。<a id="a-8w"></a>后后心生。<a id="a-8x"></a>说名相续。<a id="a-8y"></a>即此相续。<a id="a-8z"></a>于后后时。<a id="a-90"></a>别别而生。<a id="a-91"></a>说名转变。<a id="a-92"></a>即此无间。<a id="a-93"></a>能生果时功力胜前。<a id="a-94"></a>说名差别。<a id="a-95"></a>如有取识为命终心。<a id="a-96"></a>于此心前。<a id="a-97"></a>虽有种种感后有业。<a id="a-98"></a>而于此时。<a id="a-99"></a>唯有极重。<a id="a-9A"></a>或唯串习。<a id="a-9B"></a>或近作业。<a id="a-9C"></a>感果功力。<a id="a-9D"></a>显著非余。<a id="a-9E"></a>诸异熟因。<a id="a-9F"></a>所引相续转变差别。<a id="a-9G"></a>与果功能。<a id="a-9H"></a>与异熟果。<a id="a-9I"></a>已此功能便息。<a id="a-9J"></a>诸同类因所引。<a id="a-9K"></a>相续转变差别。<a id="a-9L"></a>与果功能。<a id="a-9M"></a>若染污者。<a id="a-9N"></a>至得毕竟对治道时。<a id="a-9O"></a>与等流果。<a id="a-9P"></a>功能便息。<a id="a-9Q"></a>不染污者。<a id="a-9R"></a>随心相续。<a id="a-9S"></a>至无余依般涅槃位。<a id="a-9T"></a>与等流果。<a id="a-9U"></a>所有功能。<a id="a-9V"></a>方毕竟息。<a id="a-9W"></a>如是所说。<a id="a-9X"></a>即是前来。<a id="a-9Y"></a>我所数破。<a id="a-9Z"></a>旧随界等。<a id="a-9a"></a>而今但以别异言词。<a id="a-9b"></a>如倡伎人矫易服饰。<a id="a-9c"></a>方便通释所引契经。<a id="a-9d"></a>然彼所言。<a id="a-9e"></a>微细相续转变差别。<a id="a-9f"></a>无少理趣。<a id="a-9g"></a>可令智者录在胸襟。<a id="a-9h"></a>唯有凭虚文词假合。<a id="a-9i"></a>如胜论者所执合德同异和合。<a id="a-9j"></a>无别体故。<a id="a-9k"></a>所以者何。<a id="a-9l"></a>如说心相续有染有净义。<a id="a-9m"></a>即心前后。<a id="a-9n"></a>染净差别。<a id="a-9o"></a>如是相续转变差别。<a id="a-9p"></a>亦应即心前后别义。<a id="a-9q"></a>此心差别。<a id="a-9r"></a>为因得果。<a id="a-9s"></a>此果可有前后差别。<a id="a-9t"></a>然所得果。<a id="a-9u"></a>体种种殊。<a id="a-9v"></a>彼所从因。<a id="a-9w"></a>定应有异。<a id="a-9x"></a>非一心体可有种种。<a id="a-9y"></a>若谓此如钵特摩种。<a id="a-9z"></a>亦不应理。<a id="a-A0"></a>彼多极微合成种故。<a id="a-A1"></a>可有差别。<a id="a-A2"></a>又种芽等。<a id="a-A3"></a>诸相续中。<a id="a-A4"></a>前后相望。<a id="a-A5"></a>势用无别。<a id="a-A6"></a>一心相续。<a id="a-A7"></a>前后相望。<a id="a-A8"></a>有善恶等。<a id="a-A9"></a>势用各别。<a id="a-AA"></a>非无细分。<a id="a-AB"></a>一念识体。<a id="a-AC"></a>可有善等势用不同。<a id="a-AD"></a>又圣教中。<a id="a-AE"></a>许一身有顺现法受等分位差别业。<a id="a-AF"></a>由此为因。<a id="a-AG"></a>如其次第。<a id="a-AH"></a>感现法受等分位差别果。<a id="a-AI"></a>非一心体可能为因。<a id="a-AJ"></a>感得如斯分位别果。<a id="a-AK"></a>若谓如种缘合力殊。<a id="a-AL"></a>或能生芽。<a id="a-AM"></a>或生灰等。<a id="a-AN"></a>此亦非理。<a id="a-AO"></a>善不善二因。<a id="a-AP"></a>应俱能招爱非爱果故。<a id="a-AQ"></a>然契经说。<a id="a-AR"></a>无是处言。<a id="a-AS"></a>又如种等。<a id="a-AT"></a>虽一相续。<a id="a-AU"></a>而缘合位。<a id="a-AV"></a>不从芽等有芽等生。<a id="a-AW"></a>心亦应然。<a id="a-AX"></a>虽一相续。<a id="a-AY"></a>而缘合位。<a id="a-AZ"></a>不从善心生非爱果。<a id="a-Aa"></a>亦非爱果从恶心生。<a id="a-Ab"></a>故汝应许。<a id="a-Ac"></a>于一心相续同时。<a id="a-Ad"></a>便有无量心俱生。<a id="a-Ae"></a>或应许心如和香饮。<a id="a-Af"></a>有无量体和合而生。<a id="a-Ag"></a>或应许因过去有体。<a id="a-Ah"></a>或应许果无因而生。<a id="a-Ai"></a>如是便成迷失路者。<a id="a-Aj"></a>又彼所说。<a id="a-Ak"></a>一心相续。<a id="a-Al"></a>于后后位别别而生。<a id="a-Am"></a>名为转变。<a id="a-An"></a>定不应理。<a id="a-Ao"></a>且如有造福行无间即复造作非福行者。<a id="a-Ap"></a>此二为是一类转变。<a id="a-Aq"></a>为是异类而转变耶。<a id="a-Ar"></a>若言此是一类转变。<a id="a-As"></a>是则应无罪福差别。<a id="a-At"></a>若言异类而转变者。<a id="a-Au"></a>应说更有何第三心。<a id="a-Av"></a>依之何相名福行转变。<a id="a-Aw"></a>复说何相名罪行转变。<a id="a-Ax"></a>由如是等种种推征。<a id="a-Ay"></a>所计相续转变差别。<a id="a-Az"></a>一切不顺圣教正理。<a id="a-B0"></a>又彼所宗。<a id="a-B1"></a>唯现在有。<a id="a-B2"></a>于一念法。<a id="a-B3"></a>相续不成。<a id="a-B4"></a>相续既无。<a id="a-B5"></a>说何转变。<a id="a-B6"></a>转变无故。<a id="a-B7"></a>差别亦无。<a id="a-B8"></a>由此彼言都无实义。<a id="a-B9"></a>故有别法。<a id="a-BA"></a>若起余心。<a id="a-BB"></a>或无心时。<a id="a-BC"></a>恒现相续。<a id="a-BD"></a>渐渐增长。<a id="a-BE"></a>说名无表。<a id="a-BF"></a>故无表色实有理成。<a id="a-BG"></a>经主此中极为恍惚。<a id="a-BH"></a>不审了达自他宗趣。<a id="a-BI"></a>欲以己过攀他令等。<a id="a-BJ"></a>逆述他责。<a id="a-BK"></a>作是释言。<a id="a-BL"></a>若谓如何由余相续德益差别。<a id="a-BM"></a>令余相续心虽异缘而有转变。<a id="a-BN"></a>释此疑难。<a id="a-BO"></a>与无表同。<a id="a-BP"></a>彼复如何由余相续德益差别。<a id="a-BQ"></a>令余相续别有真实无表法生。<a id="a-BR"></a>不尔身心互相随故。<a id="a-BS"></a>由施主有福思差别。<a id="a-BT"></a>有如是相。<a id="a-BU"></a>表及无表。<a id="a-BV"></a>前行造色。<a id="a-BW"></a>与四大种。<a id="a-BX"></a>俱时而生。<a id="a-BY"></a>生已无间。<a id="a-BZ"></a>此四大种。<a id="a-Ba"></a>及所造色。<a id="a-Bb"></a>俱时而灭。<a id="a-Bc"></a>以俱生故。<a id="a-Bd"></a>从此所生。<a id="a-Be"></a>后无表色。<a id="a-Bf"></a>嗣前种类。<a id="a-Bg"></a>乃至未遇。<a id="a-Bh"></a>舍无表缘。<a id="a-Bi"></a>恒相续转。<a id="a-Bj"></a>如是施主。<a id="a-Bk"></a>心虽异缘。<a id="a-Bl"></a>而由受者德益差别。<a id="a-Bm"></a>福常增长。<a id="a-Bn"></a>理不相违。<a id="a-Bo"></a>然增长言。<a id="a-Bp"></a>显下中等品类差别。<a id="a-Bq"></a>诸有为法。<a id="a-Br"></a>外缘所资。<a id="a-Bs"></a>法皆然故。<a id="a-Bt"></a>或此意显相续转多。<a id="a-Bu"></a>故次复言。<a id="a-Bv"></a>福业续起。<a id="a-Bw"></a>汝宗不尔。<a id="a-Bx"></a>所以者何。<a id="a-By"></a>施主福思差别灭已。<a id="a-Bz"></a>无间便有染心续生。<a id="a-C0"></a>受者尔时德益差别。<a id="a-C1"></a>施主由彼染污心增。<a id="a-C2"></a>何用如斯福业增长。<a id="a-C3"></a>若谓别有非染法增。<a id="a-C4"></a>离染污心有何别法。<a id="a-C5"></a>名为福业。<a id="a-C6"></a>说彼渐增宜善思寻求其自体。<a id="a-C7"></a>摽之心首徐当显示。<a id="a-C8"></a>今详汝等无显示能是故汝曹由未承禀妙闲圣教通正理师。<a id="a-C9"></a>大欲居心自立法想妄自举恃。<a id="a-CA"></a>朋经部宗。<a id="a-CB"></a>捧自执尘坌秽圣教。<a id="a-CC"></a>又彼所说无表论者。<a id="a-CD"></a>无依福中。<a id="a-CE"></a>既无表业。<a id="a-CF"></a>宁有无表。<a id="a-CG"></a>此亦不然。<a id="a-CH"></a>善无表业。<a id="a-CI"></a>彼定有故。<a id="a-CJ"></a>谓闻某处某方邑中。<a id="a-CK"></a>现有如来或弟子住。<a id="a-CL"></a>生欢喜故。<a id="a-CM"></a>福常增者。<a id="a-CN"></a>彼必应有增上信心。<a id="a-CO"></a>遥向彼方。<a id="a-CP"></a>敬申礼赞。<a id="a-CQ"></a>起福表业。<a id="a-CR"></a>及福无表。<a id="a-CS"></a>而自庄严。<a id="a-CT"></a>希亲奉觐。<a id="a-CU"></a>故依无表。<a id="a-CV"></a>说福常增。<a id="a-CW"></a>世尊经中。<a id="a-CX"></a>但说能起。<a id="a-CY"></a>此于福起。<a id="a-CZ"></a>为胜因故。<a id="a-Ca"></a>除无表色。<a id="a-Cb"></a>若起余心。<a id="a-Cc"></a>或无心时。<a id="a-Cd"></a>必无福业。<a id="a-Ce"></a>相续增长。<a id="a-Cf"></a>如前已辨。<a id="a-Cg"></a>若唯许彼有欢喜心。<a id="a-Ch"></a>彼则唯应有意妙行。<a id="a-Ci"></a>暂起便息。<a id="a-Cj"></a>无常增理。<a id="a-Ck"></a>故我决定许彼尔时。<a id="a-Cl"></a>必亦应有身语妙行。<a id="a-Cm"></a>又非自作。<a id="a-Cn"></a>但遣他为。<a id="a-Co"></a>若无无表业。<a id="a-Cp"></a>不应成业道。<a id="a-Cq"></a>以遣他表非彼业道摄。<a id="a-Cr"></a>此业未能正作所作故。<a id="a-Cs"></a>使作所作已此性无异故。<a id="a-Ct"></a>经主于此作是释言。<a id="a-Cu"></a>应如是说。<a id="a-Cv"></a>由本加行。<a id="a-Cw"></a>使者依教。<a id="a-Cx"></a>所作成时。<a id="a-Cy"></a>法尔能令教者微细相续转变差别而生。<a id="a-Cz"></a>由此当来能感多果。<a id="a-D0"></a>诸有自作事究竟时。<a id="a-D1"></a>当知亦由如是道理。<a id="a-D2"></a>应知即此微细相续转变差别。<a id="a-D3"></a>名为业道。<a id="a-D4"></a>此即于果。<a id="a-D5"></a>假立因名。<a id="a-D6"></a>是身语业。<a id="a-D7"></a>所引果故。<a id="a-D8"></a>彼释非理。<a id="a-D9"></a>微细相续转变差别。<a id="a-DA"></a>前已破故。<a id="a-DB"></a>无容更有释难功能。<a id="a-DC"></a>故于此中重引无用。<a id="a-DD"></a>又彼应说。<a id="a-DE"></a>由能教者。<a id="a-DF"></a>使往余处害余有情。<a id="a-DG"></a>教者后时。<a id="a-DH"></a>若于因果相属道理。<a id="a-DI"></a>得善了知。<a id="a-DJ"></a>由此便能生深悔愧。<a id="a-DK"></a>或能发起余胜善心。<a id="a-DL"></a>使者尔时。<a id="a-DM"></a>杀事究竟。<a id="a-DN"></a>能令教者心相续中杀业道生。<a id="a-DO"></a>此心相续。<a id="a-DP"></a>为得爱果。<a id="a-DQ"></a>为得非爱果。<a id="a-DR"></a>为俱得二果。<a id="a-DS"></a>理皆不然。<a id="a-DT"></a>杀业尔时。<a id="a-DU"></a>正究竟故。<a id="a-DV"></a>善心无容招苦果故。<a id="a-DW"></a>顺现受等。<a id="a-DX"></a>业成杂乱过故。<a id="a-DY"></a>若谓唯教者发表业思能牵引当来非爱果者。<a id="a-DZ"></a>理实应尔。<a id="a-Da"></a>然彼所执。<a id="a-Db"></a>相续转变差别是何。<a id="a-Dc"></a>能教者心。<a id="a-Dd"></a>既善相续。<a id="a-De"></a>复执何法。<a id="a-Df"></a>能感当来多非爱果。<a id="a-Dg"></a>以能教者。<a id="a-Dh"></a>后相续中。<a id="a-Di"></a>无别法生。<a id="a-Dj"></a>能多感故。<a id="a-Dk"></a>如是所立。<a id="a-Dl"></a>不令生喜。<a id="a-Dm"></a>然由先表及能起心为加行故。<a id="a-Dn"></a>后时教者。<a id="a-Do"></a>虽起善心多时相续。<a id="a-Dp"></a>仍有不善。<a id="a-Dq"></a>得相续生。<a id="a-Dr"></a>使所作成时有力能。<a id="a-Ds"></a>引如是类大种及造色生。<a id="a-Dt"></a>此所造色生。<a id="a-Du"></a>是根本业道。<a id="a-Dv"></a>即彼先表及能起心。<a id="a-Dw"></a>在现在时。<a id="a-Dx"></a>为因能取今所造色。<a id="a-Dy"></a>为等流果。<a id="a-Dz"></a>于今正起无表色时。<a id="a-E0"></a>彼在过去能与今果。<a id="a-E1"></a>唯彼先时所起思业。<a id="a-E2"></a>于非爱果。<a id="a-E3"></a>为牵引因。<a id="a-E4"></a>后业道生。<a id="a-E5"></a>能为助满令所引果决定当生。<a id="a-E6"></a>如是所宗。<a id="a-E7"></a>可令生喜。<a id="a-E8"></a>非牵引力即令当来爱非爱果决定当起。<a id="a-E9"></a>除能教者能起表思。<a id="a-EA"></a>若于后时善心相续。<a id="a-EB"></a>乃至使者事究竟时。<a id="a-EC"></a>无表若无。<a id="a-ED"></a>更无别法。<a id="a-EE"></a>于非爱果。<a id="a-EF"></a>能为圆满。<a id="a-EG"></a>助因可得。<a id="a-EH"></a>果应不生。<a id="a-EI"></a>若加行心。<a id="a-EJ"></a>即能令果决定当起。<a id="a-EK"></a>不须满因。<a id="a-EL"></a>使者或时不为杀事。<a id="a-EM"></a>教者非爱果亦应决定生。<a id="a-EN"></a>既不许然。<a id="a-EO"></a>故汝经部。<a id="a-EP"></a>于业果理。<a id="a-EQ"></a>极为恶立。<a id="a-ER"></a>然上座言于所教者。<a id="a-ES"></a>加行无间。<a id="a-ET"></a>令能教者。<a id="a-EU"></a>为加行生无间罪触。<a id="a-EV"></a>以所遣使事究竟时。<a id="a-EW"></a>教者加行果方成故。<a id="a-EX"></a>此中彼执无间是何为母等亡为所生罪。<a id="a-EY"></a>若谓无间即母等亡。<a id="a-EZ"></a>应离杀思亦成无间。<a id="a-Ea"></a>若谓无间是所生罪。<a id="a-Eb"></a>彼所教者事究竟时。<a id="a-Ec"></a>能教者思。<a id="a-Ed"></a>若是染污。<a id="a-Ee"></a>可为无间重罪所触。<a id="a-Ef"></a>若能教者。<a id="a-Eg"></a>正起善思。<a id="a-Eh"></a>使者尔时杀事究竟。<a id="a-Ei"></a>彼能教者。<a id="a-Ej"></a>有何罪生。<a id="a-Ek"></a>如何发言。<a id="a-El"></a>都无忌惮。<a id="a-Em"></a>说彼无间重罪所触。<a id="a-En"></a>是故定应许实无表。<a id="a-Eo"></a>若自不作。<a id="a-Ep"></a>但遣他为。<a id="a-Eq"></a>由无表生。<a id="a-Er"></a>成业道罪。<a id="a-Es"></a>又若无无表。<a id="a-Et"></a>应无八道。<a id="a-Eu"></a>支以在定时语等无故。<a id="a-Ev"></a>经主于此作如是责。<a id="a-Ew"></a>且彼应说正在道时。<a id="a-Ex"></a>如何得有正语业命。<a id="a-Ey"></a>为于此位有发正言起正作业求衣等不。<a id="a-Ez"></a>此责非理。<a id="a-F0"></a>佛语同故。<a id="a-F1"></a>经部诸师。<a id="a-F2"></a>亦应被责。<a id="a-F3"></a>正在道位。<a id="a-F4"></a>为有发言。<a id="a-F5"></a>及起作业。<a id="a-F6"></a>求衣等不。<a id="a-F7"></a>如何佛言正语业命。<a id="a-F8"></a>道支所摄。<a id="a-F9"></a>故责应同。<a id="a-FA"></a>然彼释言。<a id="a-FB"></a>虽无无表。<a id="a-FC"></a>而在道位。<a id="a-FD"></a>获得如斯意乐依止。<a id="a-FE"></a>故出观后。<a id="a-FF"></a>由前势力。<a id="a-FG"></a>能起三正。<a id="a-FH"></a>不起三邪。<a id="a-FI"></a>以于因中立果名故。<a id="a-FJ"></a>可具安立八圣道支。<a id="a-FK"></a>彼释不然。<a id="a-FL"></a>应正见等同此释故。<a id="a-FM"></a>谓正见等。<a id="a-FN"></a>亦应可为如是计度。<a id="a-FO"></a>虽在道位无正见等。<a id="a-FP"></a>而得如斯意乐依止。<a id="a-FQ"></a>故出观后。<a id="a-FR"></a>由前势力。<a id="a-FS"></a>起正见等。<a id="a-FT"></a>邪见等无。<a id="a-FU"></a>以于因中立果名故。<a id="a-FV"></a>可具安立八圣道支。<a id="a-FW"></a>然非观中无正见等。<a id="a-FX"></a>若无正见等。<a id="a-FY"></a>道亦应无故。<a id="a-FZ"></a>由如是理。<a id="a-Fa"></a>对法诸师。<a id="a-Fb"></a>应作是例。<a id="a-Fc"></a>如正见等正在道时。<a id="a-Fd"></a>实有自体亦应实有。<a id="a-Fe"></a>正语业命。<a id="a-Ff"></a>诸无漏戒。<a id="a-Fg"></a>如在观时。<a id="a-Fh"></a>得正见等。<a id="a-Fi"></a>于出观后。<a id="a-Fj"></a>不同异生起邪见等。<a id="a-Fk"></a>如是观中。<a id="a-Fl"></a>得正语等。<a id="a-Fm"></a>于出观后。<a id="a-Fn"></a>不同异生起邪语等。<a id="a-Fo"></a>如何所起不同异生。<a id="a-Fp"></a>谓预流等。<a id="a-Fq"></a>虽起染心习欲等事。<a id="a-Fr"></a>而不可说起邪思惟及邪语等。<a id="a-Fs"></a>同于观中。<a id="a-Ft"></a>得彼对治。<a id="a-Fu"></a>唯许别有正见等体。<a id="a-Fv"></a>非正语等。<a id="a-Fw"></a>斯有何理。<a id="a-Fx"></a>又有何理。<a id="a-Fy"></a>许依正见等假立正语等。<a id="a-Fz"></a>非此相违。<a id="a-G0"></a>或应不许别有彼体。<a id="a-G1"></a>故彼所宗。<a id="a-G2"></a>非为善立。<a id="a-G3"></a>又如见定戒亦应然。<a id="a-G4"></a>说此皆通学无学故。<a id="a-G5"></a>谓契经说。<a id="a-G6"></a>有学尸罗。<a id="a-G7"></a>无学尸罗。<a id="a-G8"></a>有学三摩地无学三摩地。<a id="a-G9"></a>有学般若无学般若。<a id="a-GA"></a>若谓尸罗于正见等假安立者。<a id="a-GB"></a>别说尸罗。<a id="a-GC"></a>通学无学。<a id="a-GD"></a>便为无用。<a id="a-GE"></a>上座意谓堪能不作身语恶行。<a id="a-GF"></a>名正语等。<a id="a-GG"></a>由圣道力。<a id="a-GH"></a>转相续故。<a id="a-GI"></a>于二恶行。<a id="a-GJ"></a>堪能不作。<a id="a-GK"></a>故正语等。<a id="a-GL"></a>非别有体。<a id="a-GM"></a>若尔正见。<a id="a-GN"></a>亦应唯是堪能不作意恶行性。<a id="a-GO"></a>所以者何。<a id="a-GP"></a>由圣道力。<a id="a-GQ"></a>转相续故。<a id="a-GR"></a>于意恶行。<a id="a-GS"></a>堪能不作。<a id="a-GT"></a>即名正见。<a id="a-GU"></a>非别有体。<a id="a-GV"></a>经说。<a id="a-GW"></a>邪见名意恶行。<a id="a-GX"></a>今于此中。<a id="a-GY"></a>有何别理。<a id="a-GZ"></a>一许有体。<a id="a-Ga"></a>一则不然。<a id="a-Gb"></a>故彼所言。<a id="a-Gc"></a>都无实义。<a id="a-Gd"></a>又应问彼。<a id="a-Ge"></a>堪能不作。<a id="a-Gf"></a>体是何法。<a id="a-Gg"></a>彼言。<a id="a-Gh"></a>即是胜阿世耶。<a id="a-Gi"></a>所随善净心心所法。<a id="a-Gj"></a>此如前破。<a id="a-Gk"></a>前破者何。<a id="a-Gl"></a>谓彼止息起染等心。<a id="a-Gm"></a>应失律仪。<a id="a-Gn"></a>如未得位。<a id="a-Go"></a>非于息位。<a id="a-Gp"></a>有少如前胜阿世耶。<a id="a-Gq"></a>所随逐法。<a id="a-Gr"></a>可立不作殊胜想名非染等心。<a id="a-Gs"></a>亦可得说名堪不作语恶行等。<a id="a-Gt"></a>先所说过。<a id="a-Gu"></a>皆应集此。<a id="a-Gv"></a>又彼所说。<a id="a-Gw"></a>言尸罗者。<a id="a-Gx"></a>是串习义。<a id="a-Gy"></a>是故尸罗无别实体。<a id="a-Gz"></a>彼说不然。<a id="a-H0"></a>虽串习义而别说故。<a id="a-H1"></a>定别有体。<a id="a-H2"></a>如契经说。<a id="a-H3"></a>若已善修戒定慧三。<a id="a-H4"></a>修即串习。<a id="a-H5"></a>若唯串习名尸罗者。<a id="a-H6"></a>契经不应别说修戒。<a id="a-H7"></a>理不应说修串习故。<a id="a-H8"></a>若修定慧。<a id="a-H9"></a>即名尸罗。<a id="a-HA"></a>是则不应言修三种。<a id="a-HB"></a>又契经说。<a id="a-HC"></a>依住尸罗。<a id="a-HD"></a>修习二法。<a id="a-HE"></a>岂应说言依住修习。<a id="a-HF"></a>修习二法。<a id="a-HG"></a>今详具寿觉慧所行。<a id="a-HH"></a>唯凭世典作关圣教。<a id="a-HI"></a>故无表色。<a id="a-HJ"></a>实有理成。<a id="a-HK"></a>虽彼有多余无端说。<a id="a-HL"></a>而皆不越前来所破。<a id="a-HM"></a>恐文烦重不别遮遣。<a id="a-HN"></a>且由前说。<a id="a-HO"></a>无表足成。<a id="a-HP"></a>此无表名。<a id="a-HQ"></a>为目何体。<a id="a-HR"></a>目远离体。<a id="a-HS"></a>远离非作。<a id="a-HT"></a>非造无表。<a id="a-HU"></a>一体异名。<a id="a-HV"></a>非唯遮作即名无表。<a id="a-HW"></a>如世间说。<a id="a-HX"></a>非婆罗门。<a id="a-HY"></a>世共了知。<a id="a-HZ"></a>别目一类。<a id="a-Ha"></a>业为因故。<a id="a-Hb"></a>如彩画业。<a id="a-Hc"></a>此无表色。<a id="a-Hd"></a>亦立业名。<a id="a-He"></a>因表因思。<a id="a-Hf"></a>而得生故。<a id="a-Hg"></a>为诸无表皆二力生。<a id="a-Hh"></a>不尔。<a id="a-Hi"></a>云何。<a id="a-Hj"></a>唯欲界系所有无表。<a id="a-Hk"></a>可由强力二因所生。<a id="a-Hl"></a>以欲界思非等引故。<a id="a-Hm"></a>离身语表。<a id="a-Hn"></a>无有功能。<a id="a-Ho"></a>发无表业。<a id="a-Hp"></a>静虑俱思定力持故。<a id="a-Hq"></a>不待于表有胜功能。<a id="a-Hr"></a>发无表业。<a id="a-Hs"></a>由此无表。<a id="a-Ht"></a>虽非是业。<a id="a-Hu"></a>业为因故。<a id="a-Hv"></a>亦得业名。<a id="a-Hw"></a>不可受等亦名为业。<a id="a-Hx"></a>以止息表业。<a id="a-Hy"></a>立无表业故。<a id="a-Hz"></a>非止息业而立受等。<a id="a-I0"></a>是故受等。<a id="a-I1"></a>虽业为因。<a id="a-I2"></a>无同无表亦名业过。<a id="a-I3"></a>又诸无表。<a id="a-I4"></a>以业为因。<a id="a-I5"></a>非为业因。<a id="a-I6"></a>受等与业。<a id="a-I7"></a>互为因果。<a id="a-I8"></a>是故无有同无表失。<a id="a-I9"></a>无表亦用非业为因。<a id="a-IA"></a>何缘不许亦名非业。<a id="a-IB"></a>亦许非业以非作故。<a id="a-IC"></a>但业为因。<a id="a-ID"></a>故亦名业。<a id="a-IE"></a>世尊亦说。<a id="a-IF"></a>非作名业。<a id="a-IG"></a>如说。<a id="a-IH"></a>云何名白白异熟业。<a id="a-II"></a>谓五尸罗七种尸罗。<a id="a-IJ"></a>乃至广说。<a id="a-IK"></a>解声明者。<a id="a-IL"></a>亦于非作眠及住位。<a id="a-IM"></a>以业声说。<a id="a-IN"></a>亦见世间。<a id="a-IO"></a>于非作位。<a id="a-IP"></a>同有所作。<a id="a-IQ"></a>立作业名。<a id="a-IR"></a>如问天授汝作何业。<a id="a-IS"></a>答言。<a id="a-IT"></a>我今作眠或住。<a id="a-IU"></a>故同世俗言说无失。<a id="a-IV"></a>若尔欲界初念无表。<a id="a-IW"></a>不应建立无表业名。<a id="a-IX"></a>与表业俱。<a id="a-IY"></a>止息表业。<a id="a-IZ"></a>理不成故。<a id="a-Ia"></a>此难非理。<a id="a-Ib"></a>以初无表是止息表。<a id="a-Ic"></a>无表种类。<a id="a-Id"></a>后随初念相续转故。<a id="a-Ie"></a>谓初刹那表俱无表。<a id="a-If"></a>是后息表无表业类。<a id="a-Ig"></a>许彼相望种类同故。<a id="a-Ih"></a>虽与表业俱时而生。<a id="a-Ii"></a>而得立为无表业体。<a id="a-Ij"></a>皆由表业而得生故。<a id="a-Ik"></a>或善无表止息恶业。<a id="a-Il"></a>不善无表止息善业故虽初念与表俱生。<a id="a-Im"></a>而亦得说名无表业。<a id="a-In"></a>远离非作非造业名。<a id="a-Io"></a>准斯例释。<a id="a-Ip"></a>皆无有过。<a id="a-Iq"></a>无表与表。<a id="a-Ir"></a>俱所造色。<a id="a-Is"></a>所依大种。<a id="a-It"></a>为异为同。<a id="a-Iu"></a>颂曰。</p>
  <p id="aIv">此能造大种　　异于表所依</p>
  <p id="aIw">论曰。<a id="a-Ix"></a>无表与表。<a id="a-Iy"></a>虽有俱生。<a id="a-Iz"></a>然能生因大种各异。<a id="a-J0"></a>粗细两果。<a id="a-J1"></a>因必异故。<a id="a-J2"></a>生因和合有差别故。<a id="a-J3"></a>一切所造色多与生因大种俱生。<a id="a-J4"></a>然现在未来。<a id="a-J5"></a>亦有少分因过去者。<a id="a-J6"></a>少分者何。<a id="a-J7"></a>颂曰。</p>
  <p id="aJ8">欲后念无表　　依过大种生</p>
  <p id="aJ9">论曰。<a id="a-JA"></a>唯欲界系初刹那后。<a id="a-JB"></a>所有无表从过大生。<a id="a-JC"></a>谓欲界所系初念无表。<a id="a-JD"></a>与能生大种俱时而生。<a id="a-JE"></a>此大种生已。<a id="a-JF"></a>能为一切未来自相续无表生因。<a id="a-JG"></a>此与初刹那无表俱灭已。<a id="a-JH"></a>第二念等无表生时。<a id="a-JI"></a>一切皆是前过去大所造。<a id="a-JJ"></a>此过大种。<a id="a-JK"></a>为后后念无表所依。<a id="a-JL"></a>能引发故。<a id="a-JM"></a>与后后念无表俱起。<a id="a-JN"></a>身中大种。<a id="a-JO"></a>但能为依。<a id="a-JP"></a>此大种若无。<a id="a-JQ"></a>无表不转故。<a id="a-JR"></a>如是前俱二四大种。<a id="a-JS"></a>望后诸无表。<a id="a-JT"></a>为转随转因。<a id="a-JU"></a>譬如轮行因手依地。<a id="a-JV"></a>手能引发。<a id="a-JW"></a>地但为依。<a id="a-JX"></a>前俱大种。<a id="a-JY"></a>应知亦尔。<a id="a-JZ"></a>大种通五地。<a id="a-Ja"></a>身语业亦然。<a id="a-Jb"></a>何地身语业。<a id="a-Jc"></a>何地大种造。<a id="a-Jd"></a>颂曰。</p>
  <p id="aJe">有漏自地依　　无漏随生处</p>
  <p id="aJf">论曰。<a id="a-Jg"></a>身语二业。<a id="a-Jh"></a>略有二种。<a id="a-Ji"></a>一者有漏。<a id="a-Jj"></a>二者无漏。<a id="a-Jk"></a>若有漏者。<a id="a-Jl"></a>五地所系。<a id="a-Jm"></a>欲界所系。<a id="a-Jn"></a>身语二业。<a id="a-Jo"></a>唯欲界系。<a id="a-Jp"></a>大种所造。<a id="a-Jq"></a>如是乃至。<a id="a-Jr"></a>第四静虑。<a id="a-Js"></a>身语二业。<a id="a-Jt"></a>唯是彼地。<a id="a-Ju"></a>大种所造。<a id="a-Jv"></a>若无漏者。<a id="a-Jw"></a>依五地身。<a id="a-Jx"></a>随生此地。<a id="a-Jy"></a>应起现前。<a id="a-Jz"></a>即是此地大种所造。<a id="a-K0"></a>以无漏法不堕界故。<a id="a-K1"></a>必无大种。<a id="a-K2"></a>是无漏故。<a id="a-K3"></a>由所依力。<a id="a-K4"></a>无漏生故。<a id="a-K5"></a>表无表业。<a id="a-K6"></a>其类是何。<a id="a-K7"></a>复是何类。<a id="a-K8"></a>大种所造。<a id="a-K9"></a>颂曰。</p>
  <p id="aKA">无表无执受　　亦等流情数</p>
  <p id="aKB">散依等流性　　有受异大生</p>
  <p id="aKC">定生依长养　　无受无异大</p>
  <p id="aKD">表唯等流性　　属身有执受</p>
  <p id="aKE">论曰。<a id="a-KF"></a>今此颂中。<a id="a-KG"></a>先辨无表。<a id="a-KH"></a>诸无表业。<a id="a-KI"></a>略有二种。<a id="a-KJ"></a>定不定地。<a id="a-KK"></a>有差别故。<a id="a-KL"></a>然其总相。<a id="a-KM"></a>皆无执受。<a id="a-KN"></a>与有执受。<a id="a-KO"></a>相相违故。<a id="a-KP"></a>唯善不善故。<a id="a-KQ"></a>非异熟生。<a id="a-KR"></a>无极微集故。<a id="a-KS"></a>非所长养。<a id="a-KT"></a>有同类因故。<a id="a-KU"></a>有是等流。<a id="a-KV"></a>亦言为显有刹那性。<a id="a-KW"></a>谓初无漏俱生无表。<a id="a-KX"></a>待识生故。<a id="a-KY"></a>有情数摄。<a id="a-KZ"></a>若就差别。<a id="a-Ka"></a>分别所依。<a id="a-Kb"></a>不定地中。<a id="a-Kc"></a>所有无表。<a id="a-Kd"></a>等流有受异大种生异大生言显身语七。<a id="a-Ke"></a>一一是别大种所造。<a id="a-Kf"></a>定生无表差别有二。<a id="a-Kg"></a>谓诸静虑无漏律仪。<a id="a-Kh"></a>此二俱依定所长养。<a id="a-Ki"></a>无受无异。<a id="a-Kj"></a>大种所生。<a id="a-Kk"></a>无异大言。<a id="a-Kl"></a>显此无表。<a id="a-Km"></a>七支同一。<a id="a-Kn"></a>具四大种。<a id="a-Ko"></a>所造应知。<a id="a-Kp"></a>有表唯是等流。<a id="a-Kq"></a>此若属身。<a id="a-Kr"></a>是有执受。<a id="a-Ks"></a>余义皆与散无表同。<a id="a-Kt"></a>谓有情数。<a id="a-Ku"></a>及依等流。<a id="a-Kv"></a>有受别异。<a id="a-Kw"></a>四大种起。<a id="a-Kx"></a>何缘散地。<a id="a-Ky"></a>所有无表。<a id="a-Kz"></a>能造大种。<a id="a-L0"></a>唯等流性。<a id="a-L1"></a>定地无表。<a id="a-L2"></a>所长养生。<a id="a-L3"></a>以殊胜心现在前位。<a id="a-L4"></a>必能长养大种诸根。<a id="a-L5"></a>故定心俱必有殊胜长养大种。<a id="a-L6"></a>能作生因。<a id="a-L7"></a>造定心俱所有无表散地无表因等起心。<a id="a-L8"></a>不俱时故。<a id="a-L9"></a>在无心位。<a id="a-LA"></a>亦有起故。<a id="a-LB"></a>所依大种。<a id="a-LC"></a>唯是等流。<a id="a-LD"></a>因等起心。<a id="a-LE"></a>不能长养能生无表诸大种故。<a id="a-LF"></a>若尔散地无表所依。<a id="a-LG"></a>谁等流果。<a id="a-LH"></a>有作是说。<a id="a-LI"></a>是次前灭大种等流。<a id="a-LJ"></a>能造无对所有大种。<a id="a-LK"></a>非造有对大种等流。<a id="a-LL"></a>果有细粗。<a id="a-LM"></a>种类别故。<a id="a-LN"></a>如是说者。<a id="a-LO"></a>从无始来。<a id="a-LP"></a>定有能造无对造色。<a id="a-LQ"></a>已灭大种。<a id="a-LR"></a>为同类因。<a id="a-LS"></a>能生今时等流大种。<a id="a-LT"></a>造有表业大种亦应是无始来。<a id="a-LU"></a>同类大种之等流果。<a id="a-LV"></a>非从异类定生无表。<a id="a-LW"></a>所依大种无执受者。<a id="a-LX"></a>定心果故。<a id="a-LY"></a>必无爱心执此大种以为现在内自体故。<a id="a-LZ"></a>又此大种。<a id="a-La"></a>无有其余执受相故。<a id="a-Lb"></a>名无执受。<a id="a-Lc"></a>散地无表。<a id="a-Ld"></a>所依大种。<a id="a-Le"></a>有执受者。<a id="a-Lf"></a>散心果故。<a id="a-Lg"></a>以有爱心。<a id="a-Lh"></a>执为现在内自体故。<a id="a-Li"></a>如显色等所依大种。<a id="a-Lj"></a>系属依身。<a id="a-Lk"></a>而得生故。<a id="a-Ll"></a>亦可毁坏。<a id="a-Lm"></a>外物触时。<a id="a-Ln"></a>可生苦乐。<a id="a-Lo"></a>何缘定心所生无表。<a id="a-Lp"></a>是无别异大种所生。<a id="a-Lq"></a>散无表生依别异大。<a id="a-Lr"></a>定生无表。<a id="a-Ls"></a>七支相望。<a id="a-Lt"></a>展转力生同一果故。<a id="a-Lu"></a>唯从一具四大种生。<a id="a-Lv"></a>散此相违故依异大。<a id="a-Lw"></a>有说。<a id="a-Lx"></a>若彼同一生因。<a id="a-Ly"></a>随越一时。<a id="a-Lz"></a>应舍一切定生无表。<a id="a-M0"></a>七支相望。<a id="a-M1"></a>生因既同。<a id="a-M2"></a>必顿舍故。<a id="a-M3"></a>岂不如对一切有情相续所生。<a id="a-M4"></a>远离杀戒。<a id="a-M5"></a>虽同一具大种所生。<a id="a-M6"></a>非越一时顿舍一切。<a id="a-M7"></a>七支相对。<a id="a-M8"></a>理亦应然。<a id="a-M9"></a>此例不然。<a id="a-MA"></a>彼虽一具大种所造。<a id="a-MB"></a>然其所对。<a id="a-MC"></a>一一有情相续异故。<a id="a-MD"></a>若七支戒。<a id="a-ME"></a>无异大生。<a id="a-MF"></a>所对有情。<a id="a-MG"></a>相续既一。<a id="a-MH"></a>何缘越一非舍一切。<a id="a-MI"></a>是故此彼为例不齐。<a id="a-MJ"></a>若尔此应同命根理。<a id="a-MK"></a>如命根体。<a id="a-ML"></a>为具身依。<a id="a-MM"></a>身不具时。<a id="a-MN"></a>亦为依止。<a id="a-MO"></a>故身虽缺。<a id="a-MP"></a>随有余根命犹能持。<a id="a-MQ"></a>令不断坏。<a id="a-MR"></a>如是一具大种为因。<a id="a-MS"></a>能生律仪具不具果。<a id="a-MT"></a>故支虽缺。<a id="a-MU"></a>随有余支。<a id="a-MV"></a>大犹能持。<a id="a-MW"></a>令不断坏。<a id="a-MX"></a>此亦非例。<a id="a-MY"></a>以彼命根先与缺身俱时而起。<a id="a-MZ"></a>中间有与具身俱生。<a id="a-Ma"></a>后缺减时。<a id="a-Mb"></a>复有俱起。<a id="a-Mc"></a>故于具缺各别任持。<a id="a-Md"></a>大种不然。<a id="a-Me"></a>一具大种。<a id="a-Mf"></a>为一相续。<a id="a-Mg"></a>无表生因。<a id="a-Mh"></a>若与七支。<a id="a-Mi"></a>为生因者。<a id="a-Mj"></a>未尝暂与缺支俱生。<a id="a-Mk"></a>如何缺一时。<a id="a-Ml"></a>持余令不舍。<a id="a-Mm"></a>即由此理。<a id="a-Mn"></a>从无贪等为因所生。<a id="a-Mo"></a>离杀等戒。<a id="a-Mp"></a>虽有对一有情相续。<a id="a-Mq"></a>而越一时非舍一切。<a id="a-Mr"></a>以是各别大种果故。<a id="a-Ms"></a>大种别者。<a id="a-Mt"></a>果类别故。<a id="a-Mu"></a>虽对别异有情相续。<a id="a-Mv"></a>发多无贪所生无表。<a id="a-Mw"></a>而但一具大种为因。<a id="a-Mx"></a>以所生果类无别故。<a id="a-My"></a>由是若对一有情身。<a id="a-Mz"></a>一具七支生因同者。<a id="a-N0"></a>则随越一应舍一切。<a id="a-N1"></a>如是立证。<a id="a-N2"></a>理亦可成。<a id="a-N3"></a>故散七支。<a id="a-N4"></a>依别大种。<a id="a-N5"></a>然依不许别舍律仪。<a id="a-N6"></a>此证不成。<a id="a-N7"></a>前说为善。<a id="a-N8"></a>如天眼起非坏本形。<a id="a-N9"></a>表色生时。<a id="a-NA"></a>理亦应尔。<a id="a-NB"></a>故虽身表在身中生。<a id="a-NC"></a>而无异熟色断已更续过。<a id="a-ND"></a>亦无一具大种聚中有二形色俱时起过。<a id="a-NE"></a>以诸身表别有等流大种新生。<a id="a-NF"></a>为所依故。<a id="a-NG"></a>随依身分。<a id="a-NH"></a>表色生时。<a id="a-NI"></a>此一分身。<a id="a-NJ"></a>应大于本大及形色极微增故。<a id="a-NK"></a>然不现见。<a id="a-NL"></a>其理如何。<a id="a-NM"></a>有释此言。<a id="a-NN"></a>以表及大相微薄故。<a id="a-NO"></a>如染支体。<a id="a-NP"></a>然不见有大相可得。<a id="a-NQ"></a>有说。<a id="a-NR"></a>身中有孔窍故。<a id="a-NS"></a>虽得相容纳而。<a id="a-NT"></a>不大于本。</p>
 </body>
</html>