<!doctype html>
<html id="z3IBVpH15q" data-ver="1732">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第十一</h1>
  <h2 id="a2">辩差别品第二之三</h2>
  <p id="a3">作意别有。<a id="a-4"></a>亦如经说。<a id="a-5"></a>心由作意引发故生。<a id="a-6"></a>故此定应是大地法。<a id="a-7"></a>然上座言。<a id="a-8"></a>无别一法名为作意。<a id="a-9"></a>由此别相理不成故。<a id="a-A"></a>谓于所缘。<a id="a-B"></a>能作动意。<a id="a-C"></a>名作意相。<a id="a-D"></a>若于所缘。<a id="a-E"></a>唯作动意。<a id="a-F"></a>诸余心所。<a id="a-G"></a>应不能缘。<a id="a-H"></a>若亦由斯方能缘者。<a id="a-I"></a>理不应尔。<a id="a-J"></a>名作意故。<a id="a-K"></a>余缘生故。<a id="a-L"></a>此难非理。<a id="a-M"></a>诸心所法。<a id="a-N"></a>依心转故。<a id="a-O"></a>但动于意余动亦成。<a id="a-P"></a>故无心所不能缘过。<a id="a-Q"></a>又众缘力诸法乃生。<a id="a-R"></a>故虽余缘生心心所。<a id="a-S"></a>而此作意。<a id="a-T"></a>非无力用。<a id="a-U"></a>谓此作意。<a id="a-V"></a>力能令识于余境转。<a id="a-W"></a>若尔一境识流转时。<a id="a-X"></a>应无作意。<a id="a-Y"></a>是则作意非大地法。<a id="a-Z"></a>不尔一境识流转时。<a id="a-a"></a>亦有作意。<a id="a-b"></a>然于余境。<a id="a-c"></a>此用明了。<a id="a-d"></a>谓于一境。<a id="a-e"></a>刹那刹那。<a id="a-f"></a>亦由作意力方引心令起。<a id="a-g"></a>然于余境。<a id="a-h"></a>引发心时。<a id="a-i"></a>作意功能。<a id="a-j"></a>明显易了。<a id="a-k"></a>岂不众缘发生心等即名能引。<a id="a-l"></a>何劳别计作意力为。<a id="a-m"></a>此责非理。<a id="a-n"></a>虽具生识余和合缘。<a id="a-o"></a>而说作意能生识故如契经说。<a id="a-p"></a>尔时若无能生作意。<a id="a-q"></a>正现在前识终不起。<a id="a-r"></a>理亦应尔。<a id="a-s"></a>虽多境界俱时现前。<a id="a-t"></a>而识何因唯缘一起。<a id="a-u"></a>岂不于此生缘合故。<a id="a-v"></a>诚如所言。<a id="a-w"></a>此即作意生缘合者。<a id="a-x"></a>即世尊言。<a id="a-y"></a>作意尔时正现前义。<a id="a-z"></a>所言作意。<a id="a-10"></a>于境引心。<a id="a-11"></a>为是前生。<a id="a-12"></a>为是俱起。<a id="a-13"></a>是俱时起。<a id="a-14"></a>非谓前生。<a id="a-15"></a>经言作意正现前故。<a id="a-16"></a>正现前者。<a id="a-17"></a>谓正起近现前自境。<a id="a-18"></a>即正生时。<a id="a-19"></a>将入现在。<a id="a-1A"></a>取自境义。<a id="a-1B"></a>此中意显。<a id="a-1C"></a>由作意力。<a id="a-1D"></a>引识令缘自所乐境。<a id="a-1E"></a>胜解别有。<a id="a-1F"></a>亦如经说。<a id="a-1G"></a>心由胜解。<a id="a-1H"></a>印可所缘。<a id="a-1I"></a>诸心起时。<a id="a-1J"></a>皆能印境。<a id="a-1K"></a>故此定应是大地法。<a id="a-1L"></a>然上座言。<a id="a-1M"></a>胜解别有理不成立。<a id="a-1N"></a>见此与智相无别故。<a id="a-1O"></a>谓于所缘令心决定。<a id="a-1P"></a>名胜解相此与智相都无差别。<a id="a-1Q"></a>是故定应无别胜解。<a id="a-1R"></a>此言非理。<a id="a-1S"></a>要有印可。<a id="a-1T"></a>方决定故。<a id="a-1U"></a>有言胜解是决定者。<a id="a-1V"></a>于决定因说为决定。<a id="a-1W"></a>若尔此二。<a id="a-1X"></a>应不同时。<a id="a-1Y"></a>不尔此二相随顺故。<a id="a-1Z"></a>谓由简择。<a id="a-1a"></a>随生印可。<a id="a-1b"></a>复由印可。<a id="a-1c"></a>随生决定。<a id="a-1d"></a>不相违故。<a id="a-1e"></a>同时无失。<a id="a-1f"></a>若一切心。<a id="a-1g"></a>皆有此二。<a id="a-1h"></a>则诸心品。<a id="a-1i"></a>应皆印决。<a id="a-1j"></a>此难非理。<a id="a-1k"></a>以或有时余法所伏功能被损。<a id="a-1l"></a>虽有印决。<a id="a-1m"></a>劣难知故。<a id="a-1n"></a>诸无色法。<a id="a-1o"></a>就用说增。<a id="a-1p"></a>如前已辩。<a id="a-1q"></a>世尊建立。<a id="a-1r"></a>贪嗔痴等。<a id="a-1s"></a>行相异故。<a id="a-1t"></a>又别说有十无学支。<a id="a-1u"></a>故知非无别胜解体。<a id="a-1v"></a>彼谓此中心离贪轭。<a id="a-1w"></a>相续转故。<a id="a-1x"></a>即随缚断。<a id="a-1y"></a>名正解脱。<a id="a-1z"></a>所以者何。<a id="a-20"></a>以薄伽梵于余经中自决此义。<a id="a-21"></a>故余经说。<a id="a-22"></a>云何名为心善解脱。<a id="a-23"></a>谓心从贪从嗔从痴。<a id="a-24"></a>离染解脱。<a id="a-25"></a>云何名为慧善解脱。<a id="a-26"></a>谓如实知。<a id="a-27"></a>心从贪等离染解脱。<a id="a-28"></a>此言非善。<a id="a-29"></a>以无体法。<a id="a-2A"></a>为无学支。<a id="a-2B"></a>理不成故。<a id="a-2C"></a>彼无少法名随缚断。<a id="a-2D"></a>如何可立为无学支。<a id="a-2E"></a>又彼释言。<a id="a-2F"></a>即随缚断。<a id="a-2G"></a>名正解脱。<a id="a-2H"></a>此不成释。<a id="a-2I"></a>所以者何。<a id="a-2J"></a>由随缚断解脱生故。<a id="a-2K"></a>离染无为。<a id="a-2L"></a>名随缚断无学胜解。<a id="a-2M"></a>名正解脱。<a id="a-2N"></a>若不尔者。<a id="a-2O"></a>前离染言。<a id="a-2P"></a>已显缚断。<a id="a-2Q"></a>后解脱言。<a id="a-2R"></a>应成无用。<a id="a-2S"></a>言如实知心解脱者。<a id="a-2T"></a>见离染心相应解脱。<a id="a-2U"></a>又如实知解脱心者。<a id="a-2V"></a>谓见解脱相应之心。<a id="a-2W"></a>故余契经。<a id="a-2X"></a>世尊自说。<a id="a-2Y"></a>心离染故。<a id="a-2Z"></a>便得解脱。<a id="a-2a"></a>若不尔者。<a id="a-2b"></a>解脱既是离染异名。<a id="a-2c"></a>应依初说。<a id="a-2d"></a>不依第五。<a id="a-2e"></a>如余处言。<a id="a-2f"></a>尽离灭等。<a id="a-2g"></a>虽依初说离染解脱。<a id="a-2h"></a>而体各异。<a id="a-2i"></a>若不尔者。<a id="a-2j"></a>说解脱言。<a id="a-2k"></a>应成无用。<a id="a-2l"></a>如无染离染义无差别故。<a id="a-2m"></a>又说解脱为对治故。<a id="a-2n"></a>非随缚断即是解脱。<a id="a-2o"></a>故契经说。<a id="a-2p"></a>折伏法中。<a id="a-2q"></a>言由正解脱折伏邪解脱。<a id="a-2r"></a>非随缚断能为对治。<a id="a-2s"></a>若能印可。<a id="a-2t"></a>是胜解相。<a id="a-2u"></a>此与信欲应无差别。<a id="a-2v"></a>相虽少同。<a id="a-2w"></a>而体甚异。<a id="a-2x"></a>谓审印可。<a id="a-2y"></a>是胜解相。<a id="a-2z"></a>心净希求。<a id="a-30"></a>是信欲相。<a id="a-31"></a>岂不信顺及与欲乐即印可耶。<a id="a-32"></a>信顺欲乐。<a id="a-33"></a>随顺印可。<a id="a-34"></a>非即印可。<a id="a-35"></a>信欲助成胜解用故。<a id="a-36"></a>心所相用。<a id="a-37"></a>极难辩析。<a id="a-38"></a>唯审睿觉。<a id="a-39"></a>能分别知。<a id="a-3A"></a>故譬喻师。<a id="a-3B"></a>不能堪忍。<a id="a-3C"></a>分析劳倦。<a id="a-3D"></a>遂总非拨。<a id="a-3E"></a>三摩地别有。<a id="a-3F"></a>亦如契经说。<a id="a-3G"></a>平等持心。<a id="a-3H"></a>令住自境。<a id="a-3I"></a>名三摩地。<a id="a-3J"></a>诸心起时。<a id="a-3K"></a>无不各住自所取境。<a id="a-3L"></a>故此定应是大地法。<a id="a-3M"></a>然上座言。<a id="a-3N"></a>离心无别三摩地体。<a id="a-3O"></a>由即心体缘境生时不流散故。<a id="a-3P"></a>若三摩地。<a id="a-3Q"></a>持心令住一境转者。<a id="a-3R"></a>岂由三摩地无故。<a id="a-3S"></a>心便于多境转耶。<a id="a-3T"></a>若谓多心由此持故令于一境无间转者。<a id="a-3U"></a>则不应说刹那刹那有三摩地。<a id="a-3V"></a>心唯一念堕在境中。<a id="a-3W"></a>此应非有。<a id="a-3X"></a>如是此应非大地法。<a id="a-3Y"></a>若由有此心住所缘。<a id="a-3Z"></a>是则此体应非现见。<a id="a-3a"></a>然诸心所。<a id="a-3b"></a>体可现见。<a id="a-3c"></a>又法功能。<a id="a-3d"></a>不待余法。<a id="a-3e"></a>故心住境。<a id="a-3f"></a>自力非余。<a id="a-3g"></a>此言非理。<a id="a-3h"></a>令心造作。<a id="a-3i"></a>亦应无别大地法思。<a id="a-3j"></a>差别因缘。<a id="a-3k"></a>不可得故。<a id="a-3l"></a>又识非住所缘为性。<a id="a-3m"></a>慧等亦同。<a id="a-3n"></a>心有定非定故。<a id="a-3o"></a>又诸心所体现见言。<a id="a-3p"></a>如前已破。<a id="a-3q"></a>前如何破。<a id="a-3r"></a>谓若心所现可见者。<a id="a-3s"></a>应无有执彼即是心。<a id="a-3t"></a>又法功能。<a id="a-3u"></a>必待余法。<a id="a-3v"></a>或应缘起言成无义。<a id="a-3w"></a>又心所用。<a id="a-3x"></a>不应在心。<a id="a-3y"></a>心心所法性各别故。<a id="a-3z"></a>三摩地用。<a id="a-40"></a>谓能住心了别所缘。<a id="a-41"></a>是识功用。<a id="a-42"></a>如自体起。<a id="a-43"></a>必托所缘。<a id="a-44"></a>亦非自能住境不散。<a id="a-45"></a>设住境用。<a id="a-46"></a>依心体成。<a id="a-47"></a>如令心造作别有体义立。<a id="a-48"></a>又阿笈摩。<a id="a-49"></a>证三摩地实有别体。<a id="a-4A"></a>如契经说。<a id="a-4B"></a>应修二法。<a id="a-4C"></a>谓奢摩他毗钵舍那。<a id="a-4D"></a>若拨无实三摩地者。<a id="a-4E"></a>便违此等无量契经。<a id="a-4F"></a>若谓无违。<a id="a-4G"></a>于心心所分位差别。<a id="a-4H"></a>立此用故。<a id="a-4I"></a>即心心所差别转时。<a id="a-4J"></a>立三摩地。<a id="a-4K"></a>名用无失。<a id="a-4L"></a>此亦不然。<a id="a-4M"></a>于余法体。<a id="a-4N"></a>立余法用。<a id="a-4O"></a>理不成故。<a id="a-4P"></a>又不应言三摩地用。<a id="a-4Q"></a>于彼一切差别位立。<a id="a-4R"></a>唯依于心。<a id="a-4S"></a>而说此故。<a id="a-4T"></a>又彼宗义。<a id="a-4U"></a>心心所法。<a id="a-4V"></a>不同时起。<a id="a-4W"></a>有何定准说心定时受等亦定。<a id="a-4X"></a>若谓如无别相应体而说相应。<a id="a-4Y"></a>此亦应尔。<a id="a-4Z"></a>谓如无别相应法体。<a id="a-4a"></a>而彼心等。<a id="a-4b"></a>总名相应。<a id="a-4c"></a>如是虽无别三摩地而心心所。<a id="a-4d"></a>总说为定。<a id="a-4e"></a>理亦不然。<a id="a-4f"></a>是彼性故。<a id="a-4g"></a>谓心心所。<a id="a-4h"></a>是相应性。<a id="a-4i"></a>非等持性。<a id="a-4j"></a>所以者何。<a id="a-4k"></a>一切位中。<a id="a-4l"></a>彼相应性。<a id="a-4m"></a>无胜劣故。<a id="a-4n"></a>三摩地性。<a id="a-4o"></a>于诸位中。<a id="a-4p"></a>有胜劣故。<a id="a-4q"></a>此既一相诸位何缘胜劣有别。<a id="a-4r"></a>余法所持。<a id="a-4s"></a>令此功力有损益故。<a id="a-4t"></a>现见青等余色所糅。<a id="a-4u"></a>相续随流。<a id="a-4v"></a>胜劣有别。<a id="a-4w"></a>又若无定心自住者。<a id="a-4x"></a>应无贪等心自染等。<a id="a-4y"></a>岂不如无别法助故。<a id="a-4z"></a>慧自简择。<a id="a-50"></a>如是亦无别法助故。<a id="a-51"></a>心自住境。<a id="a-52"></a>此例不齐。<a id="a-53"></a>以契经说心如电光亦如猿猴。<a id="a-54"></a>非住相故。<a id="a-55"></a>又三摩地体即心者。<a id="a-56"></a>想等亦应无别有性。<a id="a-57"></a>即心能取名相施设。<a id="a-58"></a>应说为想。<a id="a-59"></a>即心领纳违等所缘。<a id="a-5A"></a>应说为受。<a id="a-5B"></a>即心造作善恶等业。<a id="a-5C"></a>应说为思。<a id="a-5D"></a>是则唯心。<a id="a-5E"></a>应无三所。<a id="a-5F"></a>又见谛者。<a id="a-5G"></a>于并生疑。<a id="a-5H"></a>故三摩地。<a id="a-5I"></a>非心位别。<a id="a-5J"></a>如契经说。<a id="a-5K"></a>大德世尊。<a id="a-5L"></a>我若在定。<a id="a-5M"></a>心则解脱。<a id="a-5N"></a>非不在定。<a id="a-5O"></a>为先有定后方解脱。<a id="a-5P"></a>广说如经。<a id="a-5Q"></a>彼执解脱亦心位别。<a id="a-5R"></a>或说无学心为解脱支故。<a id="a-5S"></a>必无二心一身并起。<a id="a-5T"></a>故彼于并不应生疑。<a id="a-5U"></a>是故定应别有心所。<a id="a-5V"></a>是心住因。<a id="a-5W"></a>名三摩地。<a id="a-5X"></a>故受等十。<a id="a-5Y"></a>别有实体。<a id="a-5Z"></a>一切心俱名大地法。<a id="a-5a"></a>如是已说十大地法。<a id="a-5b"></a>大善之地。<a id="a-5c"></a>名大善地。<a id="a-5d"></a>此中若法大善地所有。<a id="a-5e"></a>名大善地法。<a id="a-5f"></a>谓法恒于诸善心有。<a id="a-5g"></a>彼法是何。<a id="a-5h"></a>颂曰。</p>
  <p id="a5i">信及不放逸　　轻安舍惭愧</p>
  <p id="a5j">二根及不害　　勤唯遍善心</p>
  <p id="a5k">论曰。<a id="a-5l"></a>心浊相违。<a id="a-5m"></a>现前忍许。<a id="a-5n"></a>无倒因果。<a id="a-5o"></a>各别相属。<a id="a-5p"></a>为欲所依。<a id="a-5q"></a>能资胜解。<a id="a-5r"></a>说名为信。<a id="a-5s"></a>专于己利防身语意放逸相违。<a id="a-5t"></a>名不放逸。<a id="a-5u"></a>正作意转。<a id="a-5v"></a>身心轻利安适之因。<a id="a-5w"></a>心堪任性。<a id="a-5x"></a>说名轻安。<a id="a-5y"></a>心平等性。<a id="a-5z"></a>说名为舍。<a id="a-60"></a>掉举相违。<a id="a-61"></a>如理所引。<a id="a-62"></a>令心不越。<a id="a-63"></a>是为舍义。<a id="a-64"></a>趣向如理。<a id="a-65"></a>自法二种增上所生。<a id="a-66"></a>违爱等流。<a id="a-67"></a>心自在性。<a id="a-68"></a>说名为惭。<a id="a-69"></a>爱乐修习功德为先。<a id="a-6A"></a>违痴等流。<a id="a-6B"></a>厌恶劣法。<a id="a-6C"></a>说名为愧。<a id="a-6D"></a>有说怖畏谪罚恶趣自他谤因。<a id="a-6E"></a>说名为愧二根者谓无贪无嗔。<a id="a-6F"></a>已得未得境界耽着希求相违。<a id="a-6G"></a>无爱染性。<a id="a-6H"></a>名为无贪。<a id="a-6I"></a>于情非情。<a id="a-6J"></a>无恚害意。<a id="a-6K"></a>哀愍种子。<a id="a-6L"></a>说名无嗔。<a id="a-6M"></a>与乐损恼有情相违。<a id="a-6N"></a>心贤善性。<a id="a-6O"></a>说名不害。<a id="a-6P"></a>于诸已生功德过失。<a id="a-6Q"></a>守护弃舍。<a id="a-6R"></a>于诸未生功德过失。<a id="a-6S"></a>令生不生。<a id="a-6T"></a>心无堕性。<a id="a-6U"></a>说名为勤。<a id="a-6V"></a>由有此故。<a id="a-6W"></a>心于如理所作事业。<a id="a-6X"></a>坚进不息。<a id="a-6Y"></a>有作是言。<a id="a-6Z"></a>此中既说身轻安故。<a id="a-6a"></a>非唯心所说名轻安。<a id="a-6b"></a>此言非理。<a id="a-6c"></a>受等亦应同此说故。<a id="a-6d"></a>然五识身相应诸受。<a id="a-6e"></a>说名身受。<a id="a-6f"></a>有作是说。<a id="a-6g"></a>设有轻安体非心所。<a id="a-6h"></a>然此中说心所法故。<a id="a-6i"></a>不应说彼以能随顺觉支体故。<a id="a-6j"></a>亦名觉支。<a id="a-6k"></a>谓身轻安。<a id="a-6l"></a>能引觉支心轻安故。<a id="a-6m"></a>亦见余处。<a id="a-6n"></a>嗔及嗔因。<a id="a-6o"></a>名嗔恚盖。<a id="a-6p"></a>见思惟勤。<a id="a-6q"></a>名为慧蕴。<a id="a-6r"></a>虽彼嗔因思惟及勤非嗔非慧。<a id="a-6s"></a>然顺彼故。<a id="a-6t"></a>亦得彼名。<a id="a-6u"></a>此亦应尔。<a id="a-6v"></a>舍后当辩。<a id="a-6w"></a>说二及言。<a id="a-6x"></a>兼摄欣厌。<a id="a-6y"></a>厌谓善心。<a id="a-6z"></a>审观无量过患法性。<a id="a-70"></a>此增上力。<a id="a-71"></a>所起顺无贪心厌背性。<a id="a-72"></a>与此相应。<a id="a-73"></a>名厌作意。<a id="a-74"></a>欣谓善心。<a id="a-75"></a>希求过患出离对治。<a id="a-76"></a>此增上力。<a id="a-77"></a>所起顺证修心欣尚性。<a id="a-78"></a>此于离喜未至等地。<a id="a-79"></a>亦有现行。<a id="a-7A"></a>故非喜受。<a id="a-7B"></a>与此相应。<a id="a-7C"></a>名欣作意。<a id="a-7D"></a>此二行相。<a id="a-7E"></a>更互相违。<a id="a-7F"></a>故一心中。<a id="a-7G"></a>无容并起。<a id="a-7H"></a>是故此中。<a id="a-7I"></a>不正显说。<a id="a-7J"></a>大善地法性不成故。<a id="a-7K"></a>亦有喜根。<a id="a-7L"></a>厌行俱转。<a id="a-7M"></a>定无有欣厌行俱转。<a id="a-7N"></a>为表此二定不俱行。<a id="a-7O"></a>说二及言。<a id="a-7P"></a>行相违故。<a id="a-7Q"></a>如是已说大善地法。<a id="a-7R"></a>大烦恼之地。<a id="a-7S"></a>名大烦恼地。<a id="a-7T"></a>此中若法。<a id="a-7U"></a>大烦恼地所有。<a id="a-7V"></a>名大烦恼地法。<a id="a-7W"></a>谓法恒于染污心有。<a id="a-7X"></a>彼法是何。<a id="a-7Y"></a>颂曰。</p>
  <p id="a7Z">痴逸怠不信　　惛掉恒唯染</p>
  <p id="a7a">论曰。<a id="a-7b"></a>云何如是六种。<a id="a-7c"></a>名大烦恼地法。<a id="a-7d"></a>以恒唯与诸染心俱。<a id="a-7e"></a>颂言染者。<a id="a-7f"></a>是染心义。<a id="a-7g"></a>又放逸等及与无明。<a id="a-7h"></a>如其次第。<a id="a-7i"></a>应知即是前不放逸勤信轻安舍等所治。<a id="a-7j"></a>痴谓愚痴。<a id="a-7k"></a>于所知境。<a id="a-7l"></a>障如理解。<a id="a-7m"></a>无辩了相。<a id="a-7n"></a>说名愚痴。<a id="a-7o"></a>即是无明无智无显。<a id="a-7p"></a>逸谓放逸。<a id="a-7q"></a>于专己利弃舍纵情。<a id="a-7r"></a>名为放逸。<a id="a-7s"></a>怠谓懈怠。<a id="a-7t"></a>于善事业。<a id="a-7u"></a>阙减胜能。<a id="a-7v"></a>于恶事业。<a id="a-7w"></a>顺成勇悍。<a id="a-7x"></a>无明等流。<a id="a-7y"></a>名为懈怠。<a id="a-7z"></a>由此说为鄙劣勤性勤习鄙秽。<a id="a-80"></a>故名懈怠。<a id="a-81"></a>不信者。<a id="a-82"></a>谓心不澄净。<a id="a-83"></a>邪见等流。<a id="a-84"></a>于诸谛实静虑等至。<a id="a-85"></a>现前轻毁。<a id="a-86"></a>于施等因。<a id="a-87"></a>及于彼果。<a id="a-88"></a>心不现许。<a id="a-89"></a>名为不信。<a id="a-8A"></a>惛谓惛沈。<a id="a-8B"></a>[夢-夕+登]瞢不乐等所生心。<a id="a-8C"></a>重性说名昏沉。<a id="a-8D"></a>由斯覆蔽心。<a id="a-8E"></a>便惛昧无所堪任。<a id="a-8F"></a>瞢愦性故。<a id="a-8G"></a>由是说为轻安所治。<a id="a-8H"></a>心为大种能生因故。<a id="a-8I"></a>由此为先。<a id="a-8J"></a>起身重性。<a id="a-8K"></a>假说惛沈。<a id="a-8L"></a>实非惛沈。<a id="a-8M"></a>彼是身识。<a id="a-8N"></a>所缘境故然此惛沈。<a id="a-8O"></a>无明覆故。<a id="a-8P"></a>本论不说为大烦恼地法。<a id="a-8Q"></a>有言。<a id="a-8R"></a>彼论说无明名。<a id="a-8S"></a>唯目惛沈。<a id="a-8T"></a>相相似故。<a id="a-8U"></a>无明性是大遍行故。<a id="a-8V"></a>是此地法不说而成。<a id="a-8W"></a>有说此名。<a id="a-8X"></a>总目二义。<a id="a-8Y"></a>掉谓掉举。<a id="a-8Z"></a>亲里寻等所生。<a id="a-8a"></a>令心不寂静性。<a id="a-8b"></a>说名掉举。<a id="a-8c"></a>心与此合。<a id="a-8d"></a>越路而行。<a id="a-8e"></a>非理作意。<a id="a-8f"></a>失念心乱。<a id="a-8g"></a>不正知邪胜解。<a id="a-8h"></a>前已说在大地法中。<a id="a-8i"></a>故此地法中。<a id="a-8j"></a>虽有而不说。<a id="a-8k"></a>如于大善地法不说无痴善根。<a id="a-8l"></a>唯诸染心。<a id="a-8m"></a>恒有此六。<a id="a-8n"></a>如是已说大烦恼地法。<a id="a-8o"></a>大不善之地。<a id="a-8p"></a>名大不善地。<a id="a-8q"></a>此中若法大不善地所有。<a id="a-8r"></a>名大不善地法。<a id="a-8s"></a>谓法恒于不善心有。<a id="a-8t"></a>彼法是何。<a id="a-8u"></a>颂曰。</p>
  <p id="a8v">唯遍不善心　　无惭及无愧</p>
  <p id="a8w">论曰。<a id="a-8x"></a>唯二心所。<a id="a-8y"></a>但与一切不善心俱。<a id="a-8z"></a>谓无惭愧。<a id="a-90"></a>故唯二种。<a id="a-91"></a>名此地法。<a id="a-92"></a>此二法相。<a id="a-93"></a>如后颂中自当显示。<a id="a-94"></a>故此不说。<a id="a-95"></a>如是已说大不善地法。<a id="a-96"></a>小烦恼之地。<a id="a-97"></a>名小烦恼地。<a id="a-98"></a>此中若法小烦恼地所有。<a id="a-99"></a>名小烦恼地法。<a id="a-9A"></a>谓法少分染污心俱。<a id="a-9B"></a>彼法是何。<a id="a-9C"></a>颂曰。</p>
  <p id="a9D">忿覆悭嫉恼　　害恨谄诳憍</p>
  <p id="a9E">如是类名为　　小烦恼地法</p>
  <p id="a9F">论曰。<a id="a-9G"></a>类言为摄不忍不乐愤发等义。<a id="a-9H"></a>小是少义。<a id="a-9I"></a>显非一切染污心有。<a id="a-9J"></a>非虽少分染污心俱。<a id="a-9K"></a>仍各别起。<a id="a-9L"></a>无相应义。<a id="a-9M"></a>唯修所断。<a id="a-9N"></a>意识俱起。<a id="a-9O"></a>无明相应。<a id="a-9P"></a>此诸法相。<a id="a-9Q"></a>随烦恼中。<a id="a-9R"></a>当广分别。<a id="a-9S"></a>如前所说。<a id="a-9T"></a>一切心所。<a id="a-9U"></a>应知其性。<a id="a-9V"></a>皆是实有。<a id="a-9W"></a>所以者何。<a id="a-9X"></a>非一品类。<a id="a-9Y"></a>所缘义中。<a id="a-9Z"></a>种种行相。<a id="a-9a"></a>俱时起故。<a id="a-9b"></a>一体同时。<a id="a-9c"></a>如所缘义。<a id="a-9d"></a>差别行相。<a id="a-9e"></a>无容有故。<a id="a-9f"></a>然由余法所制伏故。<a id="a-9g"></a>见其相续变异而起。<a id="a-9h"></a>现见清油垢水风等势力制持。<a id="a-9i"></a>灯相续中。<a id="a-9j"></a>便有明昧声动等故。<a id="a-9k"></a>如是已说大地法等品类决定心所差别。<a id="a-9l"></a>复有此余不定心所。<a id="a-9m"></a>恶作睡眠寻伺等类。<a id="a-9n"></a>总说名为不定地法。<a id="a-9o"></a>今应决判一切心所诸心品中俱生数量。<a id="a-9p"></a>何心品中。<a id="a-9q"></a>有几心所。<a id="a-9r"></a>颂曰。</p>
  <p id="a9s">欲有寻伺故　　于善心品中</p>
  <p id="a9t">二十二心所　　有时增恶作</p>
  <p id="a9u">于不善不共　　见俱唯二十</p>
  <p id="a9v">四烦恼忿等　　恶作二十一</p>
  <p id="a9w">有覆有十八　　无覆许十二</p>
  <p id="a9x">睡眠遍不违　　若有皆增一</p>
  <p id="a9y">论曰。<a id="a-9z"></a>且欲界中心品有五。<a id="a-A0"></a>谓善唯一。<a id="a-A1"></a>不善有二。<a id="a-A2"></a>谓不共无明俱生。<a id="a-A3"></a>及余烦恼等俱生。<a id="a-A4"></a>无记有二。<a id="a-A5"></a>谓有覆无记。<a id="a-A6"></a>及无覆无记。<a id="a-A7"></a>如是欲界一切心品。<a id="a-A8"></a>决定恒与寻伺相应。<a id="a-A9"></a>故善心品。<a id="a-AA"></a>有二十二心所俱生。<a id="a-AB"></a>谓十大地法。<a id="a-AC"></a>十大善地法。<a id="a-AD"></a>及不定二。<a id="a-AE"></a>谓寻与伺。<a id="a-AF"></a>此中勤舍应不俱生。<a id="a-AG"></a>行相违故。<a id="a-AH"></a>如进与止。<a id="a-AI"></a>造修委弃。<a id="a-AJ"></a>理不同时。<a id="a-AK"></a>契经亦遮此二俱起。<a id="a-AL"></a>说修二法时非时故。<a id="a-AM"></a>如契经说。<a id="a-AN"></a>心若惛沈。<a id="a-AO"></a>尔时应修择法勤喜。<a id="a-AP"></a>修轻安定舍则为非时。<a id="a-AQ"></a>心若掉举。<a id="a-AR"></a>尔时应修轻安定舍。<a id="a-AS"></a>修择法勤喜。<a id="a-AT"></a>则为非时。<a id="a-AU"></a>俱生无失。<a id="a-AV"></a>不相违故。<a id="a-AW"></a>住正理者。<a id="a-AX"></a>起如理行。<a id="a-AY"></a>不息名勤。<a id="a-AZ"></a>即于尔时。<a id="a-Aa"></a>弃非理行。<a id="a-Ab"></a>平等名舍。<a id="a-Ac"></a>又于如理非理行中。<a id="a-Ad"></a>舍如持称。<a id="a-Ae"></a>进止平等。<a id="a-Af"></a>故舍与勤。<a id="a-Ag"></a>更相随顺。<a id="a-Ah"></a>起善止恶。<a id="a-Ai"></a>行不相违。<a id="a-Aj"></a>若于所缘。<a id="a-Ak"></a>一取一舍。<a id="a-Al"></a>更相违背。<a id="a-Am"></a>可有此失。<a id="a-An"></a>由斯类释。<a id="a-Ao"></a>经主所难。<a id="a-Ap"></a>谓有警觉无警觉性。<a id="a-Aq"></a>作意与舍。<a id="a-Ar"></a>应互相违。<a id="a-As"></a>如是善成。<a id="a-At"></a>于善心品。<a id="a-Au"></a>有二十二。<a id="a-Av"></a>心所俱生。<a id="a-Aw"></a>不定地法。<a id="a-Ax"></a>所余二种。<a id="a-Ay"></a>恶作睡眠。<a id="a-Az"></a>非通三界。<a id="a-B0"></a>及六识身。<a id="a-B1"></a>有漏无漏。<a id="a-B2"></a>非唯不染。<a id="a-B3"></a>亦非唯染。<a id="a-B4"></a>故善心品。<a id="a-B5"></a>非一切时。<a id="a-B6"></a>皆有恶作。<a id="a-B7"></a>但可容有。<a id="a-B8"></a>有时增数。<a id="a-B9"></a>至二十三。<a id="a-BA"></a>言恶作者。<a id="a-BB"></a>悔以恶作为所缘故。<a id="a-BC"></a>立恶作名。<a id="a-BD"></a>如无想定。<a id="a-BE"></a>有说。<a id="a-BF"></a>无相及身念住。<a id="a-BG"></a>有处名身。<a id="a-BH"></a>若尔有缘所未作事心生追悔。<a id="a-BI"></a>应非恶作。<a id="a-BJ"></a>不尔。<a id="a-BK"></a>未作亦名作故。<a id="a-BL"></a>如追悔言。<a id="a-BM"></a>我先不作如是事业。<a id="a-BN"></a>是我恶作。<a id="a-BO"></a>然此恶作。<a id="a-BP"></a>通善不善。<a id="a-BQ"></a>不通无记。<a id="a-BR"></a>随忧行故。<a id="a-BS"></a>离欲贪者。<a id="a-BT"></a>不成就故。<a id="a-BU"></a>非无记法有如是事。<a id="a-BV"></a>然有追变。<a id="a-BW"></a>我顷何为不消而食。<a id="a-BX"></a>我顷何为不画此壁。<a id="a-BY"></a>如是等类。<a id="a-BZ"></a>彼心乃至未触忧根。<a id="a-Ba"></a>但是省察未起恶作。<a id="a-Bb"></a>若触忧根。<a id="a-Bc"></a>便起恶作。<a id="a-Bd"></a>尔时恶作。<a id="a-Be"></a>理同忧根。<a id="a-Bf"></a>故说恶作。<a id="a-Bg"></a>有如是相。<a id="a-Bh"></a>谓令心戚。<a id="a-Bi"></a>恶作心品。<a id="a-Bj"></a>若离忧根。<a id="a-Bk"></a>谁令心戚。<a id="a-Bl"></a>恶作有四。<a id="a-Bm"></a>谓善不善。<a id="a-Bn"></a>一一皆依二处起故。<a id="a-Bo"></a>若于不善不共心品。<a id="a-Bp"></a>有二十种。<a id="a-Bq"></a>心所俱生。<a id="a-Br"></a>谓十大地法。<a id="a-Bs"></a>六大烦恼地法。<a id="a-Bt"></a>二大不善地法。<a id="a-Bu"></a>并二不定。<a id="a-Bv"></a>谓寻与伺何等名为。<a id="a-Bw"></a>不共心品。<a id="a-Bx"></a>谓此心品。<a id="a-By"></a>谁有无明。<a id="a-Bz"></a>无有所余。<a id="a-C0"></a>贪随眠等。<a id="a-C1"></a>如不共品邪见见取及戒禁取。<a id="a-C2"></a>俱生亦尔。<a id="a-C3"></a>大地法中。<a id="a-C4"></a>即慧差别。<a id="a-C5"></a>说名为见。<a id="a-C6"></a>故数不增。<a id="a-C7"></a>颂言唯者。<a id="a-C8"></a>是简别义。<a id="a-C9"></a>谓唯见俱。<a id="a-CA"></a>定有二十。<a id="a-CB"></a>表不共品中容有恶作等。<a id="a-CC"></a>谓若恶作是不善者。<a id="a-CD"></a>唯无明俱。<a id="a-CE"></a>非余烦恼。<a id="a-CF"></a>贪慢二种。<a id="a-CG"></a>欣行转故。<a id="a-CH"></a>嗔外门转。<a id="a-CI"></a>行相粗故。<a id="a-CJ"></a>非恶作俱。<a id="a-CK"></a>疑不决定。<a id="a-CL"></a>恶作决定。<a id="a-CM"></a>故不俱起。<a id="a-CN"></a>有身见等。<a id="a-CO"></a>欣行转故。<a id="a-CP"></a>极猛利故。<a id="a-CQ"></a>恶作不尔。<a id="a-CR"></a>然此恶作。<a id="a-CS"></a>依善恶行事处转故。<a id="a-CT"></a>诸见不尔。<a id="a-CU"></a>故不相应。<a id="a-CV"></a>邪见一分。<a id="a-CW"></a>虽戚行转。<a id="a-CX"></a>而二因故。<a id="a-CY"></a>非恶作俱。<a id="a-CZ"></a>是故恶作是不善者。<a id="a-Ca"></a>唯无明俱。<a id="a-Cb"></a>容在不共。<a id="a-Cc"></a>忿等亦尔。<a id="a-Cd"></a>于四不善贪嗔慢疑。<a id="a-Ce"></a>烦恼心品。<a id="a-Cf"></a>有二十一心所俱生。<a id="a-Cg"></a>二十如不共。<a id="a-Ch"></a>如贪等随一。<a id="a-Ci"></a>于前所说。<a id="a-Cj"></a>忿等相应随烦恼品。<a id="a-Ck"></a>亦二十一心所俱生。<a id="a-Cl"></a>二十如不共。<a id="a-Cm"></a>加忿等随一。<a id="a-Cn"></a>不善恶作相应心品。<a id="a-Co"></a>亦二十一心所俱生。<a id="a-Cp"></a>谓即恶作等二十一。<a id="a-Cq"></a>若于无记有覆心品。<a id="a-Cr"></a>唯有十八心所俱生。<a id="a-Cs"></a>谓如不共二十法中。<a id="a-Ct"></a>除大不善地法二种。<a id="a-Cu"></a>欲界无记有覆心者。<a id="a-Cv"></a>谓与萨迦耶见及边执见相应。<a id="a-Cw"></a>不增见义。<a id="a-Cx"></a>如前应释。<a id="a-Cy"></a>于余无记无覆心品。<a id="a-Cz"></a>许唯十二心所俱生。<a id="a-D0"></a>谓十大地法。<a id="a-D1"></a>并不定寻伺。<a id="a-D2"></a>有执恶作亦通无记。<a id="a-D3"></a>忧如喜根。<a id="a-D4"></a>非唯有记。<a id="a-D5"></a>此相应品。<a id="a-D6"></a>便有十三心所俱起。<a id="a-D7"></a>睡眠一切不相违故。<a id="a-D8"></a>于诸心品。<a id="a-D9"></a>皆可现行。<a id="a-DA"></a>于善不善无记心品。<a id="a-DB"></a>随何品有。<a id="a-DC"></a>即说此增。<a id="a-DD"></a>随其所应。<a id="a-DE"></a>各增一数。<a id="a-DF"></a>工巧处等诸无记心。<a id="a-DG"></a>似有勇悍。<a id="a-DH"></a>然非称理而起加行。<a id="a-DI"></a>故无有勤。<a id="a-DJ"></a>又非染污故无懈怠。<a id="a-DK"></a>无信不信类此应知。<a id="a-DL"></a>已说欲界心所俱生诸品定量。<a id="a-DM"></a>当说上界。<a id="a-DN"></a>颂曰。</p>
  <p id="aDO">初定除不善　　及恶作睡眠</p>
  <p id="aDP">中定又除寻　　上兼除伺等</p>
  <p id="aDQ">论曰。<a id="a-DR"></a>初静虑中。<a id="a-DS"></a>于前所说诸心所法。<a id="a-DT"></a>除唯不善恶作睡眠。<a id="a-DU"></a>余皆具有。<a id="a-DV"></a>唯不善者。<a id="a-DW"></a>谓嗔烦恼。<a id="a-DX"></a>及无惭愧。<a id="a-DY"></a>除谄诳憍。<a id="a-DZ"></a>所余忿等。<a id="a-Da"></a>余皆有者。<a id="a-Db"></a>如欲界说。<a id="a-Dc"></a>中间静虑。<a id="a-Dd"></a>除前所除。<a id="a-De"></a>又更除寻。<a id="a-Df"></a>余皆具有。<a id="a-Dg"></a>第二静虑以上乃至无色界中。<a id="a-Dh"></a>除前所除。<a id="a-Di"></a>又除伺等。<a id="a-Dj"></a>等者显除谄诳。<a id="a-Dk"></a>余皆如前具有。<a id="a-Dl"></a>以从欲界乃至梵天。<a id="a-Dm"></a>皆有王臣众生等别。<a id="a-Dn"></a>故有谄诳。<a id="a-Do"></a>上地皆无。<a id="a-Dp"></a>如是已说三界所系诸心所法俱生定量。<a id="a-Dq"></a>有诸心所。<a id="a-Dr"></a>性相似同。<a id="a-Ds"></a>难知差别。<a id="a-Dt"></a>今随宗义。<a id="a-Du"></a>辩彼难知心所别相。<a id="a-Dv"></a>无惭无愧。<a id="a-Dw"></a>爱之与敬。<a id="a-Dx"></a>别相云何。<a id="a-Dy"></a>颂曰。</p>
  <p id="aDz">无惭愧不重　　于罪不见怖</p>
  <p id="aE0">爱敬谓信惭　　唯于欲色有</p>
  <p id="aE1">论曰。<a id="a-E2"></a>无惭无愧差别相者。<a id="a-E3"></a>于诸功德及有德者。<a id="a-E4"></a>无敬无崇。<a id="a-E5"></a>无所忌难。<a id="a-E6"></a>无所随属。<a id="a-E7"></a>说名无惭。<a id="a-E8"></a>诸功德者。<a id="a-E9"></a>谓尸罗等。<a id="a-EA"></a>有德者谓亲教等。<a id="a-EB"></a>于此二境。<a id="a-EC"></a>无敬无崇。<a id="a-ED"></a>是无惭相。<a id="a-EE"></a>即是敬崇能障碍法。<a id="a-EF"></a>或缘诸德。<a id="a-EG"></a>说为无敬。<a id="a-EH"></a>缘有德者。<a id="a-EI"></a>说为无崇。<a id="a-EJ"></a>无所忌难。<a id="a-EK"></a>无所随属。<a id="a-EL"></a>总显前二。<a id="a-EM"></a>或随次第。<a id="a-EN"></a>于所造罪。<a id="a-EO"></a>不见怖畏。<a id="a-EP"></a>说名无愧。<a id="a-EQ"></a>诸观行者。<a id="a-ER"></a>所诃厌法。<a id="a-ES"></a>说名为罪。<a id="a-ET"></a>于所诃厌诸罪业中。<a id="a-EU"></a>不见能招此世他世讥毁谪罚非爱难忍异熟果等诸怖畏事。<a id="a-EV"></a>是无愧相。<a id="a-EW"></a>即不忌惮罪业果义。<a id="a-EX"></a>不见怖言。<a id="a-EY"></a>欲显何义。<a id="a-EZ"></a>为不见彼怖。<a id="a-Ea"></a>为见而不怖。<a id="a-Eb"></a>前应显无明。<a id="a-Ec"></a>后应显邪见。<a id="a-Ed"></a>此言不显见与不见。<a id="a-Ee"></a>为无愧体。<a id="a-Ef"></a>但显有法是随烦恼能与现行无智邪智为邻近因。<a id="a-Eg"></a>说名无愧。<a id="a-Eh"></a>此略义者。<a id="a-Ei"></a>谓能令心。<a id="a-Ej"></a>于德有德无所崇敬。<a id="a-Ek"></a>名曰无惭。<a id="a-El"></a>于罪现行。<a id="a-Em"></a>无所忌惮。<a id="a-En"></a>名为无愧。<a id="a-Eo"></a>有余师说。<a id="a-Ep"></a>于诸烦恼。<a id="a-Eq"></a>不能厌毁。<a id="a-Er"></a>名曰无惭。<a id="a-Es"></a>于诸恶行。<a id="a-Et"></a>不能厌毁。<a id="a-Eu"></a>说为无愧。<a id="a-Ev"></a>有说。<a id="a-Ew"></a>独处造罪无耻。<a id="a-Ex"></a>名曰无惭。<a id="a-Ey"></a>若处众中造罪无耻。<a id="a-Ez"></a>说为无愧。<a id="a-F0"></a>有说。<a id="a-F1"></a>现起不善心时。<a id="a-F2"></a>于异熟因。<a id="a-F3"></a>无所顾眄。<a id="a-F4"></a>名曰无惭。<a id="a-F5"></a>于异熟果。<a id="a-F6"></a>无所顾眄。<a id="a-F7"></a>说为无愧。<a id="a-F8"></a>诸不善心现在前位。<a id="a-F9"></a>皆于因果。<a id="a-FA"></a>无所顾眄。<a id="a-FB"></a>故一心中二法俱起。<a id="a-FC"></a>由此翻释惭愧异相。<a id="a-FD"></a>若净意乐。<a id="a-FE"></a>为习善人所乐胜业。<a id="a-FF"></a>名有惭者。<a id="a-FG"></a>为得善人所乐胜果。<a id="a-FH"></a>名有愧者。<a id="a-FI"></a>诸有爱乐胜业胜果。<a id="a-FJ"></a>必亦怖于恶因苦果。<a id="a-FK"></a>一切善心。<a id="a-FL"></a>现在前位。<a id="a-FM"></a>定于因果。<a id="a-FN"></a>皆无迷惑。<a id="a-FO"></a>由此惭愧。<a id="a-FP"></a>一心并生。<a id="a-FQ"></a>故有余师。<a id="a-FR"></a>以如是义。<a id="a-FS"></a>标于心首。<a id="a-FT"></a>说如是言于所造罪。<a id="a-FU"></a>自观无耻。<a id="a-FV"></a>名曰无惭。<a id="a-FW"></a>观他无耻。<a id="a-FX"></a>说为无愧。<a id="a-FY"></a>谓异熟因。<a id="a-FZ"></a>当时现起。<a id="a-Fa"></a>故名为自。<a id="a-Fb"></a>其异熟果。<a id="a-Fc"></a>后时方有。<a id="a-Fd"></a>故说为他。<a id="a-Fe"></a>彼义意言。<a id="a-Ff"></a>诸造罪者。<a id="a-Fg"></a>意乐不净。<a id="a-Fh"></a>于现罪业及当苦果。<a id="a-Fi"></a>皆无顾眄。<a id="a-Fj"></a>由此已释。<a id="a-Fk"></a>经主此中。<a id="a-Fl"></a>误取彼情。<a id="a-Fm"></a>横申过难。<a id="a-Fn"></a>谓设难言。<a id="a-Fo"></a>若尔此二。<a id="a-Fp"></a>所观不同。<a id="a-Fq"></a>云何俱起。<a id="a-Fr"></a>已说无惭无愧别相。<a id="a-Fs"></a>爱敬别者。<a id="a-Ft"></a>爱谓爱乐。<a id="a-Fu"></a>体即是信。<a id="a-Fv"></a>然爱有二。<a id="a-Fw"></a>一有染污。<a id="a-Fx"></a>二无染污。<a id="a-Fy"></a>有染谓贪。<a id="a-Fz"></a>无染谓信。<a id="a-G0"></a>信复有二。<a id="a-G1"></a>一忍许相。<a id="a-G2"></a>二愿乐相。<a id="a-G3"></a>若缘是处。<a id="a-G4"></a>现前忍许。<a id="a-G5"></a>或即于中。<a id="a-G6"></a>亦生愿乐。<a id="a-G7"></a>此中爱者。<a id="a-G8"></a>是第二信。<a id="a-G9"></a>或于因中。<a id="a-GA"></a>亦立果称。<a id="a-GB"></a>前信是爱邻近因故。<a id="a-GC"></a>名爱无失。<a id="a-GD"></a>敬谓敬重。<a id="a-GE"></a>体即是惭。<a id="a-GF"></a>谓如前释大善地法中言。<a id="a-GG"></a>心自在性说为惭者。<a id="a-GH"></a>应知即是此中敬体。<a id="a-GI"></a>然复有言。<a id="a-GJ"></a>有所崇重。<a id="a-GK"></a>故名为敬。<a id="a-GL"></a>由此为先。<a id="a-GM"></a>方生惭耻。<a id="a-GN"></a>故敬非惭。<a id="a-GO"></a>彼师应许无惭耻者能起恭敬。<a id="a-GP"></a>以执先起敬时未有惭耻故。<a id="a-GQ"></a>应无惭耻者能起恭敬。<a id="a-GR"></a>若谓敬时已有惭耻。<a id="a-GS"></a>则不应说由敬为先方生惭耻。<a id="a-GT"></a>若谓敬时非无惭耻。<a id="a-GU"></a>然敬非惭。<a id="a-GV"></a>此亦非理。<a id="a-GW"></a>言敬非惭。<a id="a-GX"></a>无证因故。<a id="a-GY"></a>非敬为先方生惭耻。<a id="a-GZ"></a>勿无惭者能起恭敬。<a id="a-Ga"></a>又勿有敬而无惭耻。<a id="a-Gb"></a>然复确执敬体非惭。<a id="a-Gc"></a>但有虚言。<a id="a-Gd"></a>都无实义。<a id="a-Ge"></a>故应敬体是惭差别。<a id="a-Gf"></a>谓或有惭。<a id="a-Gg"></a>名有崇重。<a id="a-Gh"></a>此惭差别说名为敬。<a id="a-Gi"></a>补特伽罗为境界故。<a id="a-Gj"></a>即惭差别。<a id="a-Gk"></a>得崇重名。<a id="a-Gl"></a>夫崇重者。<a id="a-Gm"></a>是心自在。<a id="a-Gn"></a>心自在性。<a id="a-Go"></a>已说为惭。<a id="a-Gp"></a>谓于心中。<a id="a-Gq"></a>有自在力。<a id="a-Gr"></a>能自制伏。<a id="a-Gs"></a>有所崇重。<a id="a-Gt"></a>故说敬体是惭差别。<a id="a-Gu"></a>于诸所尊。<a id="a-Gv"></a>有所崇重。<a id="a-Gw"></a>故名为敬。<a id="a-Gx"></a>是境第七。<a id="a-Gy"></a>或因第七。<a id="a-Gz"></a>由于所尊发随属意。<a id="a-H0"></a>即名为惭。<a id="a-H1"></a>此惭即是有所崇重。<a id="a-H2"></a>故此敬体。<a id="a-H3"></a>是惭差别。<a id="a-H4"></a>义善成就。<a id="a-H5"></a>即由此证。<a id="a-H6"></a>补特伽罗为境信惭。<a id="a-H7"></a>说名爱敬。<a id="a-H8"></a>非谓以法为境起者。<a id="a-H9"></a>故爱与敬。<a id="a-HA"></a>虽大善摄。<a id="a-HB"></a>而不立在无色界中。<a id="a-HC"></a>有余师言。<a id="a-HD"></a>信顺亲密。<a id="a-HE"></a>而无耽染。<a id="a-HF"></a>说名为爱。<a id="a-HG"></a>瞻望所尊。<a id="a-HH"></a>崇重随属。<a id="a-HI"></a>说名为敬有余师说。<a id="a-HJ"></a>亲近善士因名为爱。<a id="a-HK"></a>不越彼言因名为敬。<a id="a-HL"></a>复有说者。<a id="a-HM"></a>于和合众。<a id="a-HN"></a>见等皆同。<a id="a-HO"></a>故名为爱。<a id="a-HP"></a>于可尊重。<a id="a-HQ"></a>深心恭事。<a id="a-HR"></a>故名为敬。<a id="a-HS"></a>此爱与敬。<a id="a-HT"></a>欲色界有。<a id="a-HU"></a>无色界无。<a id="a-HV"></a>无依处故。<a id="a-HW"></a>如是已说爱敬别相。<a id="a-HX"></a>寻伺憍慢别相云何。<a id="a-HY"></a>颂曰。</p>
  <p id="aHZ">寻伺心粗细　　慢对他心举</p>
  <p id="aHa">憍由染自法　　心高无所顾</p>
  <p id="aHb">论曰。<a id="a-Hc"></a>寻伺别者。<a id="a-Hd"></a>谓心粗细。<a id="a-He"></a>心之粗性。<a id="a-Hf"></a>说名为寻。<a id="a-Hg"></a>心之细性。<a id="a-Hh"></a>说名为伺。<a id="a-Hi"></a>若尔寻伺体不异心。<a id="a-Hj"></a>经即就心说二性故。<a id="a-Hk"></a>此言非理。<a id="a-Hl"></a>由不了达经义意故。<a id="a-Hm"></a>经言所有心粗细性名寻伺者。<a id="a-Hn"></a>由有此法。<a id="a-Ho"></a>心起便粗。<a id="a-Hp"></a>此法为寻。<a id="a-Hq"></a>由有此法。<a id="a-Hr"></a>心起便细。<a id="a-Hs"></a>此法名伺。<a id="a-Ht"></a>或作异释。<a id="a-Hu"></a>故体异心。<a id="a-Hv"></a>谓我不言。<a id="a-Hw"></a>心之粗性名心粗性。<a id="a-Hx"></a>心之细性名心细性。<a id="a-Hy"></a>若尔云何。<a id="a-Hz"></a>依心粗性。<a id="a-I0"></a>名心粗性。<a id="a-I1"></a>依心细性。<a id="a-I2"></a>名心细性。<a id="a-I3"></a>若尔粗细性相违故。<a id="a-I4"></a>不应寻伺一心俱生。<a id="a-I5"></a>虽一心中二体可得。<a id="a-I6"></a>用增时别。<a id="a-I7"></a>故不相违。<a id="a-I8"></a>如水与酢等分和合。<a id="a-I9"></a>体虽平等。<a id="a-IA"></a>而用有增。<a id="a-IB"></a>粗心品中。<a id="a-IC"></a>寻用增故。<a id="a-ID"></a>伺用被损。<a id="a-IE"></a>有而难觉。<a id="a-IF"></a>细心品中。<a id="a-IG"></a>伺用增故。<a id="a-IH"></a>寻用被损。<a id="a-II"></a>有而难觉。<a id="a-IJ"></a>若谓酢用一切时增故非喻者。<a id="a-IK"></a>此言非理。<a id="a-IL"></a>我不定说。<a id="a-IM"></a>以酢喻寻。<a id="a-IN"></a>伺喻于水。<a id="a-IO"></a>但有用增者即说如酢故。<a id="a-IP"></a>若心品中。<a id="a-IQ"></a>寻伺二法随用增者。<a id="a-IR"></a>即说如酢。<a id="a-IS"></a>微便喻水。<a id="a-IT"></a>由是寻伺。<a id="a-IU"></a>虽一心中体俱可得。<a id="a-IV"></a>用时别故。<a id="a-IW"></a>而无一心。<a id="a-IX"></a>即粗即细。<a id="a-IY"></a>如贪痴性。<a id="a-IZ"></a>虽并现行。<a id="a-Ia"></a>而得说心为有贪行。<a id="a-Ib"></a>随何心品。<a id="a-Ic"></a>有法用增。<a id="a-Id"></a>由此为门。<a id="a-Ie"></a>总摽心品。<a id="a-If"></a>有说。<a id="a-Ig"></a>现见别法所持。<a id="a-Ih"></a>令其别法相续变故。<a id="a-Ii"></a>心体相续既有粗细。<a id="a-Ij"></a>故知别为寻伺所持。<a id="a-Ik"></a>有余复言。<a id="a-Il"></a>为立寻伺。<a id="a-Im"></a>为定障故。<a id="a-In"></a>说寻伺为心粗细性。<a id="a-Io"></a>云何知然。<a id="a-Ip"></a>诸圣教内。<a id="a-Iq"></a>处处于定立心名故。<a id="a-Ir"></a>谓契经中。<a id="a-Is"></a>说四静虑为定根已。<a id="a-It"></a>复说四静虑。<a id="a-Iu"></a>为增上心学。<a id="a-Iv"></a>又契经说。<a id="a-Iw"></a>依住净戒。<a id="a-Ix"></a>修习二法。<a id="a-Iy"></a>谓止观已。<a id="a-Iz"></a>复说。<a id="a-J0"></a>智者依住净戒。<a id="a-J1"></a>修习心慧。<a id="a-J2"></a>又契经言。<a id="a-J3"></a>离贪欲故。<a id="a-J4"></a>心得解脱。<a id="a-J5"></a>离无明故。<a id="a-J6"></a>慧得解脱。<a id="a-J7"></a>止观是彼亲近对治。<a id="a-J8"></a>故知于定建立心名。<a id="a-J9"></a>谓大仙尊。<a id="a-JA"></a>见有观行者。<a id="a-JB"></a>方欲趣入中间静虑时。<a id="a-JC"></a>有法为障。<a id="a-JD"></a>推求此障。<a id="a-JE"></a>知寻为体。<a id="a-JF"></a>复有观行者。<a id="a-JG"></a>方欲趣入第二静虑时。<a id="a-JH"></a>有法为障。<a id="a-JI"></a>推求此障。<a id="a-JJ"></a>知伺为体。<a id="a-JK"></a>既能为障。<a id="a-JL"></a>故知别有。<a id="a-JM"></a>若言烦恼足为定障。<a id="a-JN"></a>何须别立寻伺障者。<a id="a-JO"></a>此言非理。<a id="a-JP"></a>烦恼唯障离染法故。<a id="a-JQ"></a>非为定障。<a id="a-JR"></a>云何知然。<a id="a-JS"></a>下地烦恼有虽已断。<a id="a-JT"></a>而上地定不现前故。<a id="a-JU"></a>有虽未断。<a id="a-JV"></a>上地边定。<a id="a-JW"></a>亦现前故。<a id="a-JX"></a>又唯烦恼为定障者。<a id="a-JY"></a>应唯未断能与趣入上地为障。<a id="a-JZ"></a>然寻伺等。<a id="a-Ja"></a>要现在前。<a id="a-Jb"></a>方与趣入上地为障。<a id="a-Jc"></a>又契经说。<a id="a-Jd"></a>静虑中言。<a id="a-Je"></a>寂静寻伺。<a id="a-Jf"></a>离喜断乐。<a id="a-Jg"></a>已离贪者。<a id="a-Jh"></a>修诸定时。<a id="a-Ji"></a>方说寻等寂静离断。<a id="a-Jj"></a>故知烦恼外别有寻等障。<a id="a-Jk"></a>于染善心。<a id="a-Jl"></a>为障别故。<a id="a-Jm"></a>不应责言烦恼障定。<a id="a-Jn"></a>何须别立寻伺为障。<a id="a-Jo"></a>是故所言为立寻伺为定障故。<a id="a-Jp"></a>说寻伺为心粗细性。<a id="a-Jq"></a>理善成立。<a id="a-Jr"></a>定之粗障说名为寻。<a id="a-Js"></a>定之细障说名为伺。<a id="a-Jt"></a>由此故说心之粗性。<a id="a-Ju"></a>说名为寻。<a id="a-Jv"></a>心之细性说名为伺。<a id="a-Jw"></a>亦无有失。<a id="a-Jx"></a>非于上地定过患中更有如斯粗细名想。<a id="a-Jy"></a>故上地定。<a id="a-Jz"></a>得一味名。<a id="a-K0"></a>由是彼无中间静虑非上诸地。<a id="a-K1"></a>如初静虑。<a id="a-K2"></a>于一地中。<a id="a-K3"></a>有渐除障。<a id="a-K4"></a>渐得胜定。<a id="a-K5"></a>可立中间。<a id="a-K6"></a>何故不说寻伺自相。<a id="a-K7"></a>如说。<a id="a-K8"></a>受等各别相耶。<a id="a-K9"></a>辩诸法相。<a id="a-KA"></a>有多门故。<a id="a-KB"></a>谓圣教中有约自性辩诸法相。<a id="a-KC"></a>或约相应果因功用及所缘等。<a id="a-KD"></a>且如说言。<a id="a-KE"></a>云何地界。<a id="a-KF"></a>谓坚强性。<a id="a-KG"></a>云何不善。<a id="a-KH"></a>谓与无惭无愧相应。<a id="a-KI"></a>云何三摩地。<a id="a-KJ"></a>谓心一境性。<a id="a-KK"></a>云何为触。<a id="a-KL"></a>谓三和合。<a id="a-KM"></a>云何为眼根。<a id="a-KN"></a>谓眼识所依。<a id="a-KO"></a>云何法智。<a id="a-KP"></a>谓于欲界所系诸行。<a id="a-KQ"></a>或彼行因。<a id="a-KR"></a>或彼行灭。<a id="a-KS"></a>或彼断道。<a id="a-KT"></a>诸无漏智。<a id="a-KU"></a>如是等门。<a id="a-KV"></a>辩诸法相。<a id="a-KW"></a>皆于正理。<a id="a-KX"></a>无所乖违。<a id="a-KY"></a>是故不应责同受等。<a id="a-KZ"></a>诸法性相。<a id="a-Ka"></a>最极难知。<a id="a-Kb"></a>辩静虑中当更分别。<a id="a-Kc"></a>如是已说寻伺别相。<a id="a-Kd"></a>慢憍别者。<a id="a-Ke"></a>慢谓对他心自举性。<a id="a-Kf"></a>称量自他德类胜劣若实不实。<a id="a-Kg"></a>心自举恃。<a id="a-Kh"></a>陵蔑于他。<a id="a-Ki"></a>故名为慢。<a id="a-Kj"></a>憍谓染着自法为先。<a id="a-Kk"></a>令心傲逸。<a id="a-Kl"></a>无所顾性。<a id="a-Km"></a>于自勇健财位戒慧族等法中。<a id="a-Kn"></a>先起染着。<a id="a-Ko"></a>心生傲逸。<a id="a-Kp"></a>于诸善本无所顾眄。<a id="a-Kq"></a>故名为憍。<a id="a-Kr"></a>于诸善本无所顾者。<a id="a-Ks"></a>谓由心傲。<a id="a-Kt"></a>于诸善业不欣修习。<a id="a-Ku"></a>是谓慢憍差别之相。<a id="a-Kv"></a>如是已说诸心心所品类不同俱生决定差别之相。<a id="a-Kw"></a>然心心所于契经中。<a id="a-Kx"></a>随义建立种种名相。<a id="a-Ky"></a>今当辩此名义差别。<a id="a-Kz"></a>颂曰。</p>
  <p id="aL0">心意识体一　　心心所有依</p>
  <p id="aL1">有缘有行相　　相应义有五</p>
  <p id="aL2">论曰。<a id="a-L3"></a>心意识三。<a id="a-L4"></a>体虽是一。<a id="a-L5"></a>而训词等义类有异。<a id="a-L6"></a>谓集起故名心。<a id="a-L7"></a>思量故名意。<a id="a-L8"></a>了别故名识。<a id="a-L9"></a>或种种义故名为心。<a id="a-LA"></a>即此为他作所依止故名为意。<a id="a-LB"></a>作能依止故名为识。<a id="a-LC"></a>或界处蕴施设差别。<a id="a-LD"></a>或复增长相续业生种子差别。<a id="a-LE"></a>如是等类。<a id="a-LF"></a>义门有异。<a id="a-LG"></a>故心意识。<a id="a-LH"></a>三名所诠。<a id="a-LI"></a>义异体一。<a id="a-LJ"></a>如心意识。<a id="a-LK"></a>三名所诠。<a id="a-LL"></a>义异体一。<a id="a-LM"></a>诸心心所名有所依。<a id="a-LN"></a>所缘行相相应亦尔。<a id="a-LO"></a>名义虽殊而体是一。<a id="a-LP"></a>谓心心所。<a id="a-LQ"></a>以六内处。<a id="a-LR"></a>为所依故。<a id="a-LS"></a>名有所依。<a id="a-LT"></a>以色等境。<a id="a-LU"></a>为所缘故。<a id="a-LV"></a>名有所缘。<a id="a-LW"></a>即于所缘境品类相中。<a id="a-LX"></a>有能取义。<a id="a-LY"></a>故名有行相。<a id="a-LZ"></a>平等俱时与他合故。<a id="a-La"></a>说名相应。<a id="a-Lb"></a>云何平等。<a id="a-Lc"></a>五义等故。<a id="a-Ld"></a>谓心心所。<a id="a-Le"></a>五义平等。<a id="a-Lf"></a>故说相应。<a id="a-Lg"></a>所依所缘行相时事。<a id="a-Lh"></a>皆平等故。<a id="a-Li"></a>事平等者。<a id="a-Lj"></a>一相应中。<a id="a-Lk"></a>如心体一。<a id="a-Ll"></a>诸心所法各各亦尔。<a id="a-Lm"></a>有譬喻者。<a id="a-Ln"></a>说唯有心无别心所。<a id="a-Lo"></a>心想俱时。<a id="a-Lp"></a>行相差别。<a id="a-Lq"></a>不可得故。<a id="a-Lr"></a>何者行相唯在想有。<a id="a-Ls"></a>在识中无。<a id="a-Lt"></a>深远推求。<a id="a-Lu"></a>唯闻此二名言差别。<a id="a-Lv"></a>曾无体义差别可知。<a id="a-Lw"></a>又由至教证无心所。<a id="a-Lx"></a>如世尊告阿难陀言。<a id="a-Ly"></a>若无有识入母胎者。<a id="a-Lz"></a>乃至广说。<a id="a-M0"></a>又说。<a id="a-M1"></a>或心或意或识长夜流转。<a id="a-M2"></a>生于地狱。<a id="a-M3"></a>乃至生天。<a id="a-M4"></a>又说。<a id="a-M5"></a>士夫即是六界。<a id="a-M6"></a>所谓地界乃至识界。<a id="a-M7"></a>又说。<a id="a-M8"></a>我今不见一法速疾回转犹如心者。<a id="a-M9"></a>又说。<a id="a-MA"></a>我今不见一法若不修习则不调柔无所堪能犹如心者。<a id="a-MB"></a>又如契经伽他中说。</p>
  <p id="aMC">心远行独行　　无身寐于窟</p>
  <p id="aMD">能调伏难伏　　我说婆罗门</p>
  <p id="aME">此等诸经皆遮心所。<a id="a-MF"></a>又于心所。<a id="a-MG"></a>多兴诤论。<a id="a-MH"></a>故知离心无别有体。<a id="a-MI"></a>谓执别有心所论者。<a id="a-MJ"></a>于心所中。<a id="a-MK"></a>兴多诤论。<a id="a-ML"></a>或说。<a id="a-MM"></a>唯有三大地法。<a id="a-MN"></a>或说有四。<a id="a-MO"></a>或说有十。<a id="a-MP"></a>或说十四。<a id="a-MQ"></a>故唯有识随位而流。<a id="a-MR"></a>说有多种心心所别。<a id="a-MS"></a>如甘蔗汁。<a id="a-MT"></a>如倡伎人。<a id="a-MU"></a>故无受等别体可得。<a id="a-MV"></a>心心所法。<a id="a-MW"></a>共一境转。<a id="a-MX"></a>生住灭等。<a id="a-MY"></a>分位是同。<a id="a-MZ"></a>善不善等性类无异。<a id="a-Ma"></a>体相差别。<a id="a-Mb"></a>实难了知。<a id="a-Mc"></a>非诸劣智能生胜解。<a id="a-Md"></a>故契经言。<a id="a-Me"></a>心心所法。<a id="a-Mf"></a>展转相应。<a id="a-Mg"></a>若受若想若思若识。<a id="a-Mh"></a>如是等法和杂不离。<a id="a-Mi"></a>不可施设差别之相。<a id="a-Mj"></a>故应于此发起正勤求生胜解了差别相。<a id="a-Mk"></a>诸契经中。<a id="a-Ml"></a>处处说有受想思等。<a id="a-Mm"></a>识俱生故。<a id="a-Mn"></a>不可由不得一类别相便总拨一切圣教真理。<a id="a-Mo"></a>纵仁于此识想差别。<a id="a-Mp"></a>若得不得。<a id="a-Mq"></a>然其想相离于识体。<a id="a-Mr"></a>决定别有。<a id="a-Ms"></a>我于此二差别相中。<a id="a-Mt"></a>分明证得。<a id="a-Mu"></a>谓若于彼诸境界中。<a id="a-Mv"></a>总了其体。<a id="a-Mw"></a>说名为识。<a id="a-Mx"></a>别取名相。<a id="a-My"></a>施设名想。<a id="a-Mz"></a>复云何知。<a id="a-N0"></a>此二俱起。<a id="a-N1"></a>非于境界总了体识。<a id="a-N2"></a>无间灭已。<a id="a-N3"></a>别取名相。<a id="a-N4"></a>施设识生即名为想。<a id="a-N5"></a>由阿笈摩及正理故。<a id="a-N6"></a>阿笈摩者。<a id="a-N7"></a>谓契经中。<a id="a-N8"></a>先说识已。<a id="a-N9"></a>后说俱生受想思故。<a id="a-NA"></a>言正理者。<a id="a-NB"></a>谓于眼识所了色中。<a id="a-NC"></a>取相名想。<a id="a-ND"></a>若于后时。<a id="a-NE"></a>想方起者。<a id="a-NF"></a>前色已灭。<a id="a-NG"></a>云何今时有相可取。<a id="a-NH"></a>辩本事品。<a id="a-NI"></a>已遮眼识缘过去境。<a id="a-NJ"></a>若言意识能取彼相。<a id="a-NK"></a>理亦不然。<a id="a-NL"></a>经说。<a id="a-NM"></a>眼触所生想故。<a id="a-NN"></a>若谓此如意近行说。<a id="a-NO"></a>此亦非理。<a id="a-NP"></a>意识不从触所生故。<a id="a-NQ"></a>犹如眼识。<a id="a-NR"></a>非有诸识三和所生。<a id="a-NS"></a>如何可言识从触起。<a id="a-NT"></a>若彼复执。<a id="a-NU"></a>从意识后方生意地能取相想。<a id="a-NV"></a>此非眼识无间所生。<a id="a-NW"></a>便违所言如意近行。<a id="a-NX"></a>又从身触所生身受。<a id="a-NY"></a>若同彼想不现领纳身所取境。<a id="a-NZ"></a>如何现前分明随领顺苦等触。<a id="a-Na"></a>不应许此领纳过去所触境生相分明故。<a id="a-Nb"></a>又生次第。<a id="a-Nc"></a>理不成故。<a id="a-Nd"></a>谓经所说。<a id="a-Ne"></a>眼触所生受想及思。<a id="a-Nf"></a>三心所法。<a id="a-Ng"></a>眼识无间。<a id="a-Nh"></a>谁定先生。<a id="a-Ni"></a>彼许此三是识差别。<a id="a-Nj"></a>故识不可多体俱生。<a id="a-Nk"></a>定次第生。<a id="a-Nl"></a>无因证故。<a id="a-Nm"></a>应说三法谁最初起。<a id="a-Nn"></a>虽引至教证唯有心。<a id="a-No"></a>而于义中无证功力。<a id="a-Np"></a>识于诸处有胜功能。<a id="a-Nq"></a>非诸心所。<a id="a-Nr"></a>是故偏说。<a id="a-Ns"></a>又诸心所无不依心。<a id="a-Nt"></a>但说所依能依已显。<a id="a-Nu"></a>又心心所。<a id="a-Nv"></a>随处随时。<a id="a-Nw"></a>用有增微。<a id="a-Nx"></a>就增者说。<a id="a-Ny"></a>或有心品。<a id="a-Nz"></a>识用增强。<a id="a-O0"></a>或受或想或复思等。<a id="a-O1"></a>随一一法用增强位。<a id="a-O2"></a>以此为门。<a id="a-O3"></a>总摽心品。<a id="a-O4"></a>故唯说识。<a id="a-O5"></a>不妨有余。<a id="a-O6"></a>心独行言。<a id="a-O7"></a>为遮心并起。<a id="a-O8"></a>不遮心所。<a id="a-O9"></a>如言人独行。<a id="a-OA"></a>故所引经。<a id="a-OB"></a>无证功力。<a id="a-OC"></a>言于心所有多诤论。<a id="a-OD"></a>故知离心无别体者。<a id="a-OE"></a>此亦不然。<a id="a-OF"></a>皆信有故。<a id="a-OG"></a>谓依理教。<a id="a-OH"></a>诸大论师。<a id="a-OI"></a>皆信离心别有心所。<a id="a-OJ"></a>但于多少数增减中。<a id="a-OK"></a>经无定说。<a id="a-OL"></a>故兴诤论。<a id="a-OM"></a>若执受等是心差别。<a id="a-ON"></a>如何即心可名心所。<a id="a-OO"></a>据何定理。<a id="a-OP"></a>说识为心。<a id="a-OQ"></a>复以何缘。<a id="a-OR"></a>即名心所。<a id="a-OS"></a>若谓诸识体即是心。<a id="a-OT"></a>受等诸法。<a id="a-OU"></a>是心体类。<a id="a-OV"></a>心相续中。<a id="a-OW"></a>有此法故。<a id="a-OX"></a>名心所者。<a id="a-OY"></a>何故不言所造诸色即是大种体类差别。<a id="a-OZ"></a>即于地等相续位中。<a id="a-Oa"></a>有此法故。<a id="a-Ob"></a>名为所造。<a id="a-Oc"></a>此既不尔。<a id="a-Od"></a>彼云何然。<a id="a-Oe"></a>离大种外。<a id="a-Of"></a>别有所造。<a id="a-Og"></a>辩本事中已广成立。<a id="a-Oh"></a>若责何故知心所法决定离心别有体者。<a id="a-Oi"></a>由阿笈摩及正理故。<a id="a-Oj"></a>阿笈摩者。<a id="a-Ok"></a>如契经言。<a id="a-Ol"></a>眼色为缘。<a id="a-Om"></a>生于眼识。<a id="a-On"></a>三和合触。<a id="a-Oo"></a>俱生受想思等心所。<a id="a-Op"></a>如是诸法。<a id="a-Oq"></a>是心种类。<a id="a-Or"></a>依止于心。<a id="a-Os"></a>系属于心。<a id="a-Ot"></a>故名心所。<a id="a-Ou"></a>此俱生言不说无间。<a id="a-Ov"></a>但显心所同时而生。<a id="a-Ow"></a>俱有因中。<a id="a-Ox"></a>当更成立。<a id="a-Oy"></a>又不容有心体俱生。<a id="a-Oz"></a>故知但说心所俱起。<a id="a-P0"></a>若谓如前所引经说。<a id="a-P1"></a>心心所法。<a id="a-P2"></a>展转相应。<a id="a-P3"></a>若受若想若思若识。<a id="a-P4"></a>如是等法和杂不离。<a id="a-P5"></a>不可施设差别相者。<a id="a-P6"></a>此经意显。<a id="a-P7"></a>心所与心其体无别。<a id="a-P8"></a>此亦非理。<a id="a-P9"></a>寿识暖三。<a id="a-PA"></a>亦同此说。<a id="a-PB"></a>应无别体。<a id="a-PC"></a>不可说言识之与暖其体无别。<a id="a-PD"></a>又和杂言。<a id="a-PE"></a>显有别体。<a id="a-PF"></a>非无别体可说和杂。<a id="a-PG"></a>若唯有识。<a id="a-PH"></a>前识灭已。<a id="a-PI"></a>后识方生。<a id="a-PJ"></a>云何可言如是等法和杂不离。<a id="a-PK"></a>若言由此受想思识无间生故名和杂者。<a id="a-PL"></a>此亦不然。<a id="a-PM"></a>理不成故。<a id="a-PN"></a>余契经说俱生言故。<a id="a-PO"></a>或识无间有此法生。<a id="a-PP"></a>容可说言和杂不离。<a id="a-PQ"></a>非识无间有受等三俱时而起。<a id="a-PR"></a>如何可说受想思等与识和杂。<a id="a-PS"></a>故彼所执理教相违。<a id="a-PT"></a>又契经言。<a id="a-PU"></a>修观行者。<a id="a-PV"></a>得他心智。<a id="a-PW"></a>能知他心及心所法。<a id="a-PX"></a>而记别言。<a id="a-PY"></a>汝意如是。<a id="a-PZ"></a>汝意如此。<a id="a-Pa"></a>汝有此寻。<a id="a-Pb"></a>汝有此伺。<a id="a-Pc"></a>乃至广说。<a id="a-Pd"></a>不应即心名为心所。<a id="a-Pe"></a>如前已辩。<a id="a-Pf"></a>由是等类诸阿笈摩。<a id="a-Pg"></a>证知离心别有心所。<a id="a-Ph"></a>由正理者。<a id="a-Pi"></a>如前所说。<a id="a-Pj"></a>谓于眼识所了色中。<a id="a-Pk"></a>取相名想。<a id="a-Pl"></a>若于后时。<a id="a-Pm"></a>想方起者。<a id="a-Pn"></a>前色已灭。<a id="a-Po"></a>云何今时有相可取。<a id="a-Pp"></a>乃至广说。<a id="a-Pq"></a>有余复言。<a id="a-Pr"></a>如契经说。</p>
  <p id="aPs">名映于一切　　无有过名者</p>
  <p id="aPt">由此名一法　　皆随自在行</p>
  <p id="aPu">名者即是受相行识。<a id="a-Pv"></a>既言一法。<a id="a-Pw"></a>故知唯心无别心所。<a id="a-Px"></a>此言非理。<a id="a-Py"></a>以名如色多体成故。<a id="a-Pz"></a>如契经言。<a id="a-Q0"></a>法有二种。<a id="a-Q1"></a>谓名及色。<a id="a-Q2"></a>非大种等差别相法一法为性。<a id="a-Q3"></a>此亦应尔。<a id="a-Q4"></a>有余复言。<a id="a-Q5"></a>若心心所。<a id="a-Q6"></a>其体各异。<a id="a-Q7"></a>于一心品。<a id="a-Q8"></a>应有众多。<a id="a-Q9"></a>能觉了用。<a id="a-QA"></a>故心所法应不异心。<a id="a-QB"></a>此亦不然。<a id="a-QC"></a>能觉了用。<a id="a-QD"></a>体唯一故。<a id="a-QE"></a>觉了谓慧。<a id="a-QF"></a>非心心所皆慧为体。<a id="a-QG"></a>如何令余非觉了性成觉了体。<a id="a-QH"></a>故无斯过。<a id="a-QI"></a>有余复言。<a id="a-QJ"></a>我等现见唯有一识。<a id="a-QK"></a>渐次而转。<a id="a-QL"></a>故知离心。<a id="a-QM"></a>无别心所。<a id="a-QN"></a>此亦非理。<a id="a-QO"></a>受等如心体相分明。<a id="a-QP"></a>现可取故。<a id="a-QQ"></a>又心心所。<a id="a-QR"></a>虽体俱生。<a id="a-QS"></a>而其功用。<a id="a-QT"></a>非无先后用增强位。<a id="a-QU"></a>体方可知。<a id="a-QV"></a>如诸大种。<a id="a-QW"></a>此亦应尔。<a id="a-QX"></a>有何定因。<a id="a-QY"></a>唯心心所俱时而起。<a id="a-QZ"></a>说名相应。<a id="a-Qa"></a>非诸大种。<a id="a-Qb"></a>或所造色。<a id="a-Qc"></a>由大种等体有增不增故。<a id="a-Qd"></a>若尔心所体亦应然。<a id="a-Qe"></a>不尔一相体无增故。<a id="a-Qf"></a>又契经说。<a id="a-Qg"></a>见为根信证智相应。<a id="a-Qh"></a>故诸大种。<a id="a-Qi"></a>或所造色。<a id="a-Qj"></a>无相应义。<a id="a-Qk"></a>若言不尔不遮余故。<a id="a-Ql"></a>非彼经中说诸色法无相应义。<a id="a-Qm"></a>又亦说色有相应故。<a id="a-Qn"></a>谓于诤处。<a id="a-Qo"></a>说二相应。<a id="a-Qp"></a>此言非理。<a id="a-Qq"></a>太过失故。<a id="a-Qr"></a>如于一分佛说色言。<a id="a-Qs"></a>应一切法皆色为体。<a id="a-Qt"></a>若言世尊唯说大种所造为色。<a id="a-Qu"></a>此亦非理。<a id="a-Qv"></a>不遮余故。<a id="a-Qw"></a>若谓变坏故名为色。<a id="a-Qx"></a>知此色言。<a id="a-Qy"></a>已遮余法。<a id="a-Qz"></a>此亦非理。<a id="a-R0"></a>唯变坏义。<a id="a-R1"></a>非定知故。<a id="a-R2"></a>若谓经言手等触对故名变坏。<a id="a-R3"></a>唯变碍义。<a id="a-R4"></a>是色非余。<a id="a-R5"></a>此亦非理。<a id="a-R6"></a>不决定故。<a id="a-R7"></a>非彼经中说唯变坏是色非余。<a id="a-R8"></a>又余经中。<a id="a-R9"></a>亦说无色有变碍故。<a id="a-RA"></a>谓契经言。<a id="a-RB"></a>意为可意不可意法之所变碍。<a id="a-RC"></a>故无色法亦应是色。<a id="a-RD"></a>如是经言。<a id="a-RE"></a>了别境界。<a id="a-RF"></a>故名为识。<a id="a-RG"></a>应诸色法亦识为体。<a id="a-RH"></a>若谓不然。<a id="a-RI"></a>曾无说色识为体故。<a id="a-RJ"></a>此不应理。<a id="a-RK"></a>如想受等。<a id="a-RL"></a>应成识故。<a id="a-RM"></a>又不遮故。<a id="a-RN"></a>若谓如何无所缘法而得说为了境识者。<a id="a-RO"></a>此亦非理。<a id="a-RP"></a>自计度故。<a id="a-RQ"></a>何处经言。<a id="a-RR"></a>无所缘法不能了境。<a id="a-RS"></a>又何处说。<a id="a-RT"></a>色无所缘。<a id="a-RU"></a>是故应唯心心所法。<a id="a-RV"></a>有相应义。<a id="a-RW"></a>同一所依所缘行相时事等故。<a id="a-RX"></a>诸契经中。<a id="a-RY"></a>见心心所有如是义。<a id="a-RZ"></a>非大种等。<a id="a-Ra"></a>以大种等方处势用各各差别。<a id="a-Rb"></a>虽暂和合不相离故假说相应。<a id="a-Rc"></a>而非毕竟有相应义。<a id="a-Rd"></a>唯心心所。<a id="a-Re"></a>毕竟相应。<a id="a-Rf"></a>故相应言。<a id="a-Rg"></a>义善成立。<a id="a-Rh"></a>有余师说。<a id="a-Ri"></a>如一器中煎水涌沸击烂烧动四用差别。<a id="a-Rj"></a>俱时有故。<a id="a-Rk"></a>知四大种。<a id="a-Rl"></a>异体和杂。<a id="a-Rm"></a>实有义成。<a id="a-Rn"></a>如是众多心心所法。<a id="a-Ro"></a>展转相助。<a id="a-Rp"></a>虽同一时所依所缘行相相似。<a id="a-Rq"></a>而其势用各各差别。<a id="a-Rr"></a>无杂乱故。<a id="a-Rs"></a>知有别体。<a id="a-Rt"></a>如斯论旨诸部极成。<a id="a-Ru"></a>皆已共摧唯有心论。<a id="a-Rv"></a>故心心所别有义成。</p>
 </body>
</html>