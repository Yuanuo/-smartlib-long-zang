<!doctype html>
<html id="z3IBVql16F" data-ver="852">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第三十六</h1>
  <h2 id="a2">辩业品第四之四</h2>
  <p id="a3">已辩业门略有二种。<a id="a-4"></a>谓思思已业差别故。<a id="a-5"></a>复有三种。<a id="a-6"></a>谓身语意业差别故。<a id="a-7"></a>复有五种。<a id="a-8"></a>谓身语二各表无表。<a id="a-9"></a>及思惟一业差别故。<a id="a-A"></a>如是五业性及界地建立云何。<a id="a-B"></a>颂曰。</p>
  <p id="aC">无表记余三　　不善唯在欲</p>
  <p id="aD">无表遍欲色　　表唯有伺二</p>
  <p id="aE">欲无有覆表　　以无等起故</p>
  <p id="aF">论曰。<a id="a-G"></a>无表唯通善不善性无有无记。<a id="a-H"></a>所以者何。<a id="a-I"></a>是强力心所等起故。<a id="a-J"></a>无记心劣无有功能为因等起引强力业。<a id="a-K"></a>令于后后余心位中。<a id="a-L"></a>及无心时亦恒续起。<a id="a-M"></a>所言余者。<a id="a-N"></a>谓二表及思三谓皆通善不善无记。<a id="a-O"></a>于中不善在欲非余。<a id="a-P"></a>有不善根无惭愧故。<a id="a-Q"></a>善及无记随其所应三界皆有。<a id="a-R"></a>不别遮故。<a id="a-S"></a>欲色二界皆有无表。<a id="a-T"></a>决定不在无色界中。<a id="a-U"></a>以无色界中有伏色想故。<a id="a-V"></a>厌背诸色入无色定。<a id="a-W"></a>故彼定中不能生色。<a id="a-X"></a>或随何处有身语转唯是处有身语律仪。<a id="a-Y"></a>有作是言。<a id="a-Z"></a>以无色界无大种故无无表色。<a id="a-a"></a>彼但能遮有漏无表。<a id="a-b"></a>无漏无表无理能遮。<a id="a-c"></a>谓无色中无大种故。<a id="a-d"></a>堕界系地有漏律仪必定无容是别界地大种所造故。<a id="a-e"></a>无色无无漏律仪。<a id="a-f"></a>既许得为别界别地大种所造。<a id="a-g"></a>无色界有何理能遮。<a id="a-h"></a>是故前说于理无过。<a id="a-i"></a>毗婆沙师作如是说。<a id="a-j"></a>为治恶戒故起尸罗。<a id="a-k"></a>唯欲界中有诸恶戒。<a id="a-l"></a>无色于欲具四种远。<a id="a-m"></a>一所依远。<a id="a-n"></a>二行相远。<a id="a-o"></a>三所缘远。<a id="a-p"></a>四对治远。<a id="a-q"></a>所依远者。<a id="a-r"></a>谓于等至入出位中。<a id="a-s"></a>等无间缘为所依体。<a id="a-t"></a>无容有故。<a id="a-u"></a>行相远者。<a id="a-v"></a>谓无色心毕竟无能于欲界法作苦粗等诸行相故。<a id="a-w"></a>所缘远义类此应知。<a id="a-x"></a>由无色心但能以下第四静虑有漏诸法。<a id="a-y"></a>为苦粗等行相所缘。<a id="a-z"></a>对治远者。<a id="a-10"></a>谓若未离欲界贪时。<a id="a-11"></a>必定无容起无色定。<a id="a-12"></a>能为欲界恶戒等法厌坏及断二对治故。<a id="a-13"></a>非不能缘可能厌坏。<a id="a-14"></a>故无色界无无表色。<a id="a-15"></a>表色唯在二有伺地。<a id="a-16"></a>谓通欲界初静虑中。<a id="a-17"></a>非上地中可言有表。<a id="a-18"></a>说有伺者。<a id="a-19"></a>为显一切初静虑中遍有表业。<a id="a-1A"></a>若于上地表业全无。<a id="a-1B"></a>语表既无何有声处。<a id="a-1C"></a>有外大种为因发声不遮外声故无有失。<a id="a-1D"></a>有余师说。<a id="a-1E"></a>上三静虑亦有无覆无记表业理必应尔。<a id="a-1F"></a>上三地中起三识身既无有失。<a id="a-1G"></a>如何不起发表业心。<a id="a-1H"></a>然善染心上不起下下善下染劣故断故。<a id="a-1I"></a>由是生上无善染表。<a id="a-1J"></a>前说为善。<a id="a-1K"></a>所以者何。<a id="a-1L"></a>虽彼现前非彼系故。<a id="a-1M"></a>有覆无记表欲界定无。<a id="a-1N"></a>唯初静虑中可得说有。<a id="a-1O"></a>曾闻大梵有诳谄言。<a id="a-1P"></a>谓自众中为避马胜所征问故矫自叹等。<a id="a-1Q"></a>复以何缘二定以上都无表业。<a id="a-1R"></a>于欲界中无有有覆无记表业。<a id="a-1S"></a>以无发业等起心故。<a id="a-1T"></a>有寻伺心能发表业。<a id="a-1U"></a>二定以上都无此心。<a id="a-1V"></a>岂不前言生上三地如亦得起下三识身。<a id="a-1W"></a>发表业心如何不起。<a id="a-1X"></a>岂不已说依上地身虽得现前而非彼系。<a id="a-1Y"></a>有作是说。<a id="a-1Z"></a>依余地身非起余地心能发身语表。<a id="a-1a"></a>若尔经说世尊一时升净居天。<a id="a-1b"></a>彼诸天众礼拜赞叹供养世尊。<a id="a-1c"></a>此经应成有语无义。<a id="a-1d"></a>又闻经说净居天等来诣佛所赞礼问难。<a id="a-1e"></a>故生余地起余地心发身语表于理无失。<a id="a-1f"></a>然如识身等非彼地所系。<a id="a-1g"></a>又发表心唯修所断。<a id="a-1h"></a>见所断惑内门转故。<a id="a-1i"></a>以欲界中决定无有有覆无记修所断惑。<a id="a-1j"></a>是故表业上三地都无。<a id="a-1k"></a>欲界中无有覆无记表。<a id="a-1l"></a>为但由等起令诸法成善不善性等。<a id="a-1m"></a>不尔。<a id="a-1n"></a>云何。<a id="a-1o"></a>由四种因成善性等。<a id="a-1p"></a>一由胜义。<a id="a-1q"></a>二由自性。<a id="a-1r"></a>三由相应。<a id="a-1s"></a>四由等起。<a id="a-1t"></a>何法何性由何因成。<a id="a-1u"></a>颂曰。</p>
  <p id="a1v">胜义善解脱　　自性惭愧根</p>
  <p id="a1w">相应彼相应　　等起色业等</p>
  <p id="a1x">翻此名不善　　胜无记二常</p>
  <p id="a1y">论曰。<a id="a-1z"></a>胜义善者。<a id="a-20"></a>谓真解脱以安隐义说名为善。<a id="a-21"></a>谓涅槃中众苦永寂最极安隐犹如无病。<a id="a-22"></a>此由胜义安立善名。<a id="a-23"></a>是故涅槃名胜义善。<a id="a-24"></a>或真解脱是胜是义得胜义名。<a id="a-25"></a>胜谓最尊无与等者。<a id="a-26"></a>义谓别有真实体性。<a id="a-27"></a>此显涅槃无等实有故名胜义。<a id="a-28"></a>如是胜义安隐名善。<a id="a-29"></a>如是涅槃是善常故。<a id="a-2A"></a>于一切法其体最尊。<a id="a-2B"></a>是故独摽为胜义善。<a id="a-2C"></a>自性善者。<a id="a-2D"></a>谓惭愧根。<a id="a-2E"></a>以有为中唯惭与愧及无贪等三种善根。<a id="a-2F"></a>不待相应及余等起体性是善。<a id="a-2G"></a>犹如良药。<a id="a-2H"></a>相应善者。<a id="a-2I"></a>谓彼相应以心心所要与惭愧善根相应方成善性。<a id="a-2J"></a>若不与彼惭等相应善性不成。<a id="a-2K"></a>如杂药水。<a id="a-2L"></a>等起善者。<a id="a-2M"></a>谓身语业生等及得二无心定。<a id="a-2N"></a>以是自性及相应善所等起故立等起名。<a id="a-2O"></a>如良药汁所引生乳。<a id="a-2P"></a>因异类心亦起诸得。<a id="a-2Q"></a>如因静虑得通果心。<a id="a-2R"></a>胜无记心现在前故。<a id="a-2S"></a>得诸染法。<a id="a-2T"></a>胜染污心现在前故。<a id="a-2U"></a>得诸善法。<a id="a-2V"></a>此等如何成善等性。<a id="a-2W"></a>以就彼法俱生得故密作是言。<a id="a-2X"></a>非异类心不作缘起故无有失。<a id="a-2Y"></a>虽异类心亦为缘起。<a id="a-2Z"></a>而成善等非待彼心。<a id="a-2a"></a>或复因彼诸得等起。<a id="a-2b"></a>即待彼故成善等性故。<a id="a-2c"></a>得由等起成善等性异。<a id="a-2d"></a>如说善性四种差别。<a id="a-2e"></a>不善四种与此相违。<a id="a-2f"></a>云何相违。<a id="a-2g"></a>胜义不善。<a id="a-2h"></a>谓生死法由生死中。<a id="a-2i"></a>诸法皆以苦为自性。<a id="a-2j"></a>极不安隐犹如痼疾。<a id="a-2k"></a>自性不善。<a id="a-2l"></a>谓无惭愧三不善根。<a id="a-2m"></a>由有漏中唯无惭愧及贪嗔等三不善根不待相应及余等起。<a id="a-2n"></a>体是不善犹如毒药。<a id="a-2o"></a>相应不善。<a id="a-2p"></a>谓彼相应由心心所法。<a id="a-2q"></a>要与无惭愧不善根相应。<a id="a-2r"></a>方成不善性。<a id="a-2s"></a>异则不然如杂毒水。<a id="a-2t"></a>等起不善。<a id="a-2u"></a>谓身语业生等及得。<a id="a-2v"></a>以是自性相应不善所等起故。<a id="a-2w"></a>如毒药汁所引生乳。<a id="a-2x"></a>若尔应无一有漏法是无记或善。<a id="a-2y"></a>皆生死摄故一切皆应是不善摄。<a id="a-2z"></a>虽据胜义理实应然。<a id="a-30"></a>而于此中约异熟说。<a id="a-31"></a>诸有漏法若不能记异熟果者立无记名。<a id="a-32"></a>于中若能记爱异熟说名为善。<a id="a-33"></a>有为无记有漏善法以起少苦犹如轻病。<a id="a-34"></a>亦得名为胜义不善。<a id="a-35"></a>如善不善既有胜义。<a id="a-36"></a>亦有胜义无记法耶。<a id="a-37"></a>亦有。<a id="a-38"></a>云何。<a id="a-39"></a>谓二常法以非择灭及太虚空更无异门。<a id="a-3A"></a>唯无记性。<a id="a-3B"></a>是故独立胜义无记。<a id="a-3C"></a>无别自性相应等起。<a id="a-3D"></a>无一心所唯无记性。<a id="a-3E"></a>与无记心遍相应故。<a id="a-3F"></a>设方便立自性等三亦摄不尽无记多故。<a id="a-3G"></a>由是无记唯有二种。<a id="a-3H"></a>一者胜义。<a id="a-3I"></a>二者自性。<a id="a-3J"></a>有为无记是自性摄。<a id="a-3K"></a>不待别因成无记故。<a id="a-3L"></a>无为无记是胜义摄。<a id="a-3M"></a>以性是常无异门故。<a id="a-3N"></a>若等起力令身语业成善不善。<a id="a-3O"></a>此身语业所依大种例亦应然。<a id="a-3P"></a>俱从一心所等起故。<a id="a-3Q"></a>此难非理。<a id="a-3R"></a>以作者心本欲起业非大种故。<a id="a-3S"></a>谓无作者于大种中发起乐欲。<a id="a-3T"></a>我当引发如是种类大种现前。<a id="a-3U"></a>由此为门善恶心起。<a id="a-3V"></a>又世现见身语二业待心而生。<a id="a-3W"></a>未曾见有身语二业离心而起。<a id="a-3X"></a>然四大种离心亦生。<a id="a-3Y"></a>故知彼法非待心起。<a id="a-3Z"></a>又如眼等不待心生。<a id="a-3a"></a>其性便无善等差别。<a id="a-3b"></a>如是大种不待心生。<a id="a-3c"></a>故理亦无善等差别。<a id="a-3d"></a>若尔诸得及生等相。<a id="a-3e"></a>应无等起善等差别。<a id="a-3f"></a>以非本心所欲起故。<a id="a-3g"></a>无心位中亦现起故。<a id="a-3h"></a>此难非理。<a id="a-3i"></a>由法势力安立善等差别成故。<a id="a-3j"></a>谓得四相依法而立。<a id="a-3k"></a>非如大种无待自成。<a id="a-3l"></a>有为法中无有一法不待心力成善不善。<a id="a-3m"></a>是故诸得及生等相如所属法。<a id="a-3n"></a>要由心力成善等性其理善成。<a id="a-3o"></a>生已离心虽相续转亦无有过。<a id="a-3p"></a>即是前心势力所引令其转故。<a id="a-3q"></a>随定无表定等力生理亦应成。<a id="a-3r"></a>等起善性天眼天耳应善性摄。<a id="a-3s"></a>以是善心所等起故。<a id="a-3t"></a>此难非理。<a id="a-3u"></a>以彼二通解脱道心是无记故。<a id="a-3v"></a>彼二与道俱时生故。<a id="a-3w"></a>通斯似难何费劬劳。<a id="a-3x"></a>如上所言身语二业由等起力成善不善。<a id="a-3y"></a>等起有几。<a id="a-3z"></a>何等起力令身语业成善不善。<a id="a-40"></a>等起相望差别云何。<a id="a-41"></a>颂曰。</p>
  <p id="a42">等起有二种　　因及彼刹那</p>
  <p id="a43">如次第应知　　名转名随转</p>
  <p id="a44">见断识唯转　　唯随转五识</p>
  <p id="a45">修断意通二　　无漏异熟非</p>
  <p id="a46">于转善等性　　随转各容三</p>
  <p id="a47">牟尼善必同　　无记随或善</p>
  <p id="a48">论曰。<a id="a-49"></a>身语二业等起有二。<a id="a-4A"></a>谓因等起。<a id="a-4B"></a>刹那等起。<a id="a-4C"></a>在先为因故。<a id="a-4D"></a>彼刹那有故。<a id="a-4E"></a>如次初名转。<a id="a-4F"></a>第二名随转。<a id="a-4G"></a>谓因等起将作业时作是思惟。<a id="a-4H"></a>我今当作如是如是所应作业。<a id="a-4I"></a>能引发故说名为转。<a id="a-4J"></a>刹那等起正作业时。<a id="a-4K"></a>与先转心所引发业。<a id="a-4L"></a>俱时行故说名随转。<a id="a-4M"></a>若无随转虽有先因为能引发。<a id="a-4N"></a>如无心位或如死尸。<a id="a-4O"></a>表应不转随转。<a id="a-4P"></a>于表有转功能无表不依随转而转。<a id="a-4Q"></a>无心亦有无表转故。<a id="a-4R"></a>如上所言见所断惑内门转故不能发表。<a id="a-4S"></a>若尔何缘薄伽梵说由邪见故起邪思惟邪语邪业及邪命等。<a id="a-4T"></a>此不相违见所断识于发表业但能为转。<a id="a-4U"></a>于能起表寻伺生中为资粮故不为随转。<a id="a-4V"></a>于外门心正起业时此无有故。<a id="a-4W"></a>由此故说见所断心为因等起发身语业。<a id="a-4X"></a>定不能为刹那等起见所断识。<a id="a-4Y"></a>虽能思量而无功能动身发语。<a id="a-4Z"></a>然于动发一表业中。<a id="a-4a"></a>容有多心思量动发。<a id="a-4b"></a>唯后一念与表俱行。<a id="a-4c"></a>异此表应非刹那性见所断识。<a id="a-4d"></a>虽能为转发有表业然非表业。<a id="a-4e"></a>于此识后无间即生内门转心。<a id="a-4f"></a>不能引起与身语表俱行识故。<a id="a-4g"></a>若异此者见所断心亦应于表业为刹那等起。<a id="a-4h"></a>以修所断加行意识能无间引表俱行心。<a id="a-4i"></a>亦与表俱行为刹那等起故。<a id="a-4j"></a>见所断虽能为因引诸表业。<a id="a-4k"></a>离修所断因等起心表俱行心无容得起。<a id="a-4l"></a>是故欲界无有有覆无记表业。<a id="a-4m"></a>然契经中但据展转为因等起。<a id="a-4n"></a>密作是言。<a id="a-4o"></a>由邪见故起邪语等。<a id="a-4p"></a>阿毗达磨据彼不能无间引生表俱行识。<a id="a-4q"></a>故密意说见所断心内门转故不能发表。<a id="a-4r"></a>是故经论理不相违。<a id="a-4s"></a>又见所断若发表色。<a id="a-4t"></a>此色则应是见所断。<a id="a-4u"></a>色非见断已广成立。<a id="a-4v"></a>若五识身唯作随转无分别故外门起故。<a id="a-4w"></a>修断意识有通二种。<a id="a-4x"></a>有分别故外门起故。<a id="a-4y"></a>由此应成四句分别。<a id="a-4z"></a>有转非随转。<a id="a-50"></a>谓见所断心。<a id="a-51"></a>有随转非转。<a id="a-52"></a>谓眼等五识。<a id="a-53"></a>有转亦随转。<a id="a-54"></a>谓修所断一分意识。<a id="a-55"></a>有非转非随转。<a id="a-56"></a>谓余一切修所成识。<a id="a-57"></a>以修所成无分别故。<a id="a-58"></a>然说无漏异熟非者。<a id="a-59"></a>此有太减及太过失。<a id="a-5A"></a>有漏定心亦俱非故。<a id="a-5B"></a>诸异熟识但可非转能为随转何理能遮。<a id="a-5C"></a>然经主言。<a id="a-5D"></a>不由加行任运转故。<a id="a-5E"></a>诸异熟识非转随转。<a id="a-5F"></a>有余复言。<a id="a-5G"></a>此唯先业势力所引余心息位方可现前故非二种。<a id="a-5H"></a>设此能起身语表业是何性类。<a id="a-5I"></a>为异熟生为威仪路为工巧处。<a id="a-5J"></a>且非异熟生现加行起故。<a id="a-5K"></a>亦非余二种异熟心起故。<a id="a-5L"></a>如是理趣但可能遮。<a id="a-5M"></a>异熟生心为因等起余心为转。<a id="a-5N"></a>所发表业异熟生心外门转故能为随转。<a id="a-5O"></a>何理相违。<a id="a-5P"></a>且若无心表业不转许表业转。<a id="a-5Q"></a>用异熟识为随转因斯有何过。<a id="a-5R"></a>又但应说异熟生心势微劣故非因等起。<a id="a-5S"></a>不应说言不由加行任运转故。<a id="a-5T"></a>勿生得善亦不为因发有表业。<a id="a-5U"></a>亦非加行任运转故。<a id="a-5V"></a>由此经主有减增失。<a id="a-5W"></a>因复非因智者应了。<a id="a-5X"></a>转随转识性必同耶。<a id="a-5Y"></a>不尔。<a id="a-5Z"></a>云何。<a id="a-5a"></a>谓前转识若是善性。<a id="a-5b"></a>后随转识通善等三。<a id="a-5c"></a>不善无记为转亦尔。<a id="a-5d"></a>唯牟尼尊转随转识多分同性少有不同。<a id="a-5e"></a>谓转若善心随转亦善。<a id="a-5f"></a>转心若无记随转亦然。<a id="a-5g"></a>于续刹那定无迷故。<a id="a-5h"></a>而或有位善随无记转。<a id="a-5i"></a>曾无有时无记随善转。<a id="a-5j"></a>以佛世尊于说法等心或增长无萎歇故。<a id="a-5k"></a>有余部说。<a id="a-5l"></a>诸佛世尊常在定故心唯是善无无记心。<a id="a-5m"></a>故契经说。</p>
  <p id="a5n">那伽行在定　　那伽住在定</p>
  <p id="a5o">那伽坐在定　　那伽卧在定</p>
  <p id="a5p">毗婆沙师作如是释。<a id="a-5q"></a>此显佛意必正知生。<a id="a-5r"></a>亦无有心不随欲起。<a id="a-5s"></a>于境无乱故立定名。<a id="a-5t"></a>非佛世尊无威仪路异熟生识及通果心。<a id="a-5u"></a>起此等心于理无失。<a id="a-5v"></a>既说善等转随转各三。<a id="a-5w"></a>准此标释中足为明证。<a id="a-5x"></a>所发诸业成善恶等。<a id="a-5y"></a>随因等起非随刹那。<a id="a-5z"></a>异此善心所引发业。<a id="a-60"></a>既与不善无记心俱。<a id="a-61"></a>何理能遮成恶无记。<a id="a-62"></a>是则应有从别思惟为因引生别性类业。<a id="a-63"></a>如是勤励欲为善者。<a id="a-64"></a>翻有不善无记业生。<a id="a-65"></a>或此相违便乖正理故。<a id="a-66"></a>业成善等定由转力。<a id="a-67"></a>非由随转力。<a id="a-68"></a>其理善成。<a id="a-69"></a>然随定心诸无表业与俱时起心一果故。<a id="a-6A"></a>由随转力善性得成。<a id="a-6B"></a>定属此心而得生故。<a id="a-6C"></a>经主于此标释理中不审了知。<a id="a-6D"></a>复作是责。<a id="a-6E"></a>诸有表业成善等性。<a id="a-6F"></a>为如转心为如随转。<a id="a-6G"></a>设尔何失。<a id="a-6H"></a>若如转者则欲界中应有有覆无记表业。<a id="a-6I"></a>身见边见能为转故。<a id="a-6J"></a>或应简别非一切种见所断心皆能为转。<a id="a-6K"></a>若如随转恶无记心俱得别解脱表应非善性。<a id="a-6L"></a>于此征难应设劬劳。<a id="a-6M"></a>未审此言何密意说。<a id="a-6N"></a>为劝对法诸大论师令设劬劳为当自劝。<a id="a-6O"></a>若劝对法诸大论师。<a id="a-6P"></a>彼于此中已勤方便善思善说何复劝为。<a id="a-6Q"></a>如其自劝即知经主于斯义理未设劬劳。<a id="a-6R"></a>今正见生方能自省。<a id="a-6S"></a>未能解了对法所宗。<a id="a-6T"></a>幸自精勤求标释理。<a id="a-6U"></a>又作是说。<a id="a-6V"></a>若表不由随转心力成善等者。<a id="a-6W"></a>则不应言彼经但据前因等起非据刹那。<a id="a-6X"></a>故欲界中定无有覆无记表业。<a id="a-6Y"></a>彼谓此说表成善等性决定。<a id="a-6Z"></a>但由刹那等起力故。<a id="a-6a"></a>见所断惑虽为因等起。<a id="a-6b"></a>而欲界定无有覆无记业。<a id="a-6c"></a>此由经主不达我宗所有言义故作是说。<a id="a-6d"></a>此说意言若见所断惑为刹那等起与业俱行。<a id="a-6e"></a>是则不应隔修所断能起表业因等起心。<a id="a-6f"></a>则欲界中何缘无有有覆无记身语表业。<a id="a-6g"></a>然见所断惑。<a id="a-6h"></a>尚不能为因无间引生业俱行识。<a id="a-6i"></a>何能自作刹那等起。<a id="a-6j"></a>说不能作刹那等起。<a id="a-6k"></a>显不能为近因等起。<a id="a-6l"></a>但有能作近因等起者。<a id="a-6m"></a>此必能为刹那等起。<a id="a-6n"></a>故身见边见虽为远因引身语表。<a id="a-6o"></a>而由修断近因势力成不善性。<a id="a-6p"></a>是故说言彼经但据前因等起非据刹那。<a id="a-6q"></a>故欲界中定无有覆无记表业。<a id="a-6r"></a>若不尔者。<a id="a-6s"></a>则不应言彼经但据前因等起。<a id="a-6t"></a>前言为显隔近因故。<a id="a-6u"></a>简近因故说前因言。<a id="a-6v"></a>故彼此中不达言义辨业界地。<a id="a-6w"></a>傍论已周。<a id="a-6x"></a>复应辨前表无表相。<a id="a-6y"></a>颂曰。</p>
  <p id="a6z">无表三律仪　　不律仪非二</p>
  <p id="a70">论曰。<a id="a-71"></a>应知无表略说有三。<a id="a-72"></a>一者律仪。<a id="a-73"></a>二不律仪。<a id="a-74"></a>三者非二。<a id="a-75"></a>谓非律仪非不律仪。<a id="a-76"></a>能遮能灭恶戒相续故名律仪。<a id="a-77"></a>如是律仪差别有几。<a id="a-78"></a>颂曰。</p>
  <p id="a79">律仪别解脱　　静虑及道生</p>
  <p id="a7A">论曰。<a id="a-7B"></a>律仪差别略有三种一别解脱律仪。<a id="a-7C"></a>谓欲廛戒。<a id="a-7D"></a>二静虑生律仪。<a id="a-7E"></a>谓色廛戒。<a id="a-7F"></a>三道生律仪。<a id="a-7G"></a>谓无漏戒。<a id="a-7H"></a>初律仪相差别云何。<a id="a-7I"></a>颂曰。</p>
  <p id="a7J">初律仪八种　　实体唯有四</p>
  <p id="a7K">形转名异故　　各别不相违</p>
  <p id="a7L">论曰。<a id="a-7M"></a>别解脱律仪相差别有八。<a id="a-7N"></a>一苾刍律仪。<a id="a-7O"></a>二苾刍尼律仪。<a id="a-7P"></a>三正学律仪。<a id="a-7Q"></a>四勤策律仪。<a id="a-7R"></a>五勤策女律仪。<a id="a-7S"></a>六邬波索迦律仪。<a id="a-7T"></a>七邬波斯迦律仪。<a id="a-7U"></a>八邬波婆娑律仪。<a id="a-7V"></a>如是八种律仪相差别。<a id="a-7W"></a>总名第一别解脱律仪。<a id="a-7X"></a>此中依能修离恶行及离欲行补特伽罗。<a id="a-7Y"></a>安立前五律仪差别。<a id="a-7Z"></a>以如是类补特伽罗。<a id="a-7a"></a>乃至命终能离杀等诸恶行故。<a id="a-7b"></a>及能远离非梵行故。<a id="a-7c"></a>次复依能修离恶行非离欲行补特伽罗。<a id="a-7d"></a>安立尽形在家二众律仪差别。<a id="a-7e"></a>以如是类补特伽罗乃至命终能离杀等诸恶行故。<a id="a-7f"></a>不能远离非梵行故。<a id="a-7g"></a>由是经中但作是说。<a id="a-7h"></a>离欲邪行非非梵行。<a id="a-7i"></a>后复依能修非全离恶行欲行补特伽罗。<a id="a-7j"></a>安立在家一昼一夜律仪差别。<a id="a-7k"></a>以如是类补特伽罗不能全离恶行诸欲。<a id="a-7l"></a>为令渐习全离恶行及诸欲行方便住。<a id="a-7m"></a>故虽名有八实体唯四。<a id="a-7n"></a>一苾刍律仪。<a id="a-7o"></a>二勤策律仪。<a id="a-7p"></a>三近事律仪。<a id="a-7q"></a>四近住律仪。<a id="a-7r"></a>唯此四种别解律仪皆有体实相各别故。<a id="a-7s"></a>所以者何。<a id="a-7t"></a>离苾刍律仪无别苾刍尼律仪。<a id="a-7u"></a>离勤策律仪无别正学勤策女律仪。<a id="a-7v"></a>离近事律仪无别近事女律仪。<a id="a-7w"></a>云何知然。<a id="a-7x"></a>由形改转。<a id="a-7y"></a>体虽无舍得而名有异故。<a id="a-7z"></a>形谓形相即男女根。<a id="a-80"></a>由此二根男女形别。<a id="a-81"></a>但由形转令诸律仪名为苾刍苾刍尼等。<a id="a-82"></a>谓转根位令本苾刍律仪名苾刍尼律仪。<a id="a-83"></a>或苾刍尼律仪名苾刍律仪。<a id="a-84"></a>令本勤策律仪名勤策女律仪。<a id="a-85"></a>或勤策女律仪及正学律仪名勤策律仪。<a id="a-86"></a>令本近事律仪名近事女律仪。<a id="a-87"></a>或近事女律仪名近事律仪。<a id="a-88"></a>非转根位有舍先得得先未得律仪因缘。<a id="a-89"></a>故四律仪非异三体。<a id="a-8A"></a>若从近事律仪受勤策律仪。<a id="a-8B"></a>复从勤策律仪受苾刍律仪。<a id="a-8C"></a>此三律仪为由增足远离方便立别别名。<a id="a-8D"></a>如只双金钱及五十二十为体各别。<a id="a-8E"></a>具足顿生三种律仪。<a id="a-8F"></a>体不相杂其相各别。<a id="a-8G"></a>具足顿生三律仪中具三离杀。<a id="a-8H"></a>一一离杀其体各异。<a id="a-8I"></a>余随所应当知亦尔。<a id="a-8J"></a>由因缘别故体不同。<a id="a-8K"></a>如如求受多种学处。<a id="a-8L"></a>如是如是能离多种高广床座饮诸酒等憍逸处时。<a id="a-8M"></a>即离众多杀等缘起。<a id="a-8N"></a>以诸远离依因缘发。<a id="a-8O"></a>故因缘别远离有异。<a id="a-8P"></a>若无此事舍苾刍律仪。<a id="a-8Q"></a>尔时则应三律仪皆舍。<a id="a-8R"></a>前二摄在后一中故。<a id="a-8S"></a>既不许然故三各别。<a id="a-8T"></a>然此三种互不相违。<a id="a-8U"></a>于一身中俱时而转。<a id="a-8V"></a>非由受后舍前律仪勿舍苾刍戒便非近事等。<a id="a-8W"></a>先已舍彼二律仪故。<a id="a-8X"></a>若有勤策受近事律仪。<a id="a-8Y"></a>或有苾刍受前二种戒为受得不。<a id="a-8Z"></a>有作是言。<a id="a-8a"></a>此不应责。<a id="a-8b"></a>若前已有无更得理。<a id="a-8c"></a>先已得故。<a id="a-8d"></a>若前未有则非勤策亦非苾刍。<a id="a-8e"></a>以先不受近事律仪必无受得勤策戒理。<a id="a-8f"></a>若先不受勤策律仪亦无受得苾刍戒理。<a id="a-8g"></a>是则不可立彼二名。<a id="a-8h"></a>以此推寻受应不得。<a id="a-8i"></a>有余师说。<a id="a-8j"></a>不受前律仪亦有即能受得后戒理。<a id="a-8k"></a>故持律者作是诵言。<a id="a-8l"></a>虽于先时不受勤策戒。<a id="a-8m"></a>而今但受具足律仪者亦名善受具足律仪。<a id="a-8n"></a>由此勤策容有受得近事律仪。<a id="a-8o"></a>苾刍容有受得勤策近事戒理。<a id="a-8p"></a>岂不勤策。<a id="a-8q"></a>不应自称唯愿证知我是近事。<a id="a-8r"></a>苾刍亦尔不应自称唯愿证知我是前二。<a id="a-8s"></a>非离如是自称号言有得近事勤策戒理。<a id="a-8t"></a>此难非理俱可称故。<a id="a-8u"></a>谓可称言我是勤策亦是近事唯愿证知。<a id="a-8v"></a>苾刍亦应如应而说。<a id="a-8w"></a>然就胜戒显彼二名亦无有失。<a id="a-8x"></a>若尔勤策及苾刍等。<a id="a-8y"></a>亦应受得近住律仪。<a id="a-8z"></a>如得近事许亦何过。<a id="a-90"></a>然由下劣无欣受者。<a id="a-91"></a>近事近住勤策苾刍四种律仪云何安立。<a id="a-92"></a>颂曰。</p>
  <p id="a93">受离五八十　　一切所应离</p>
  <p id="a94">立近事近住　　勤策及苾刍</p>
  <p id="a95">论曰。<a id="a-96"></a>应知此中如数次第依四远离立四律仪。<a id="a-97"></a>谓受离五所应离法。<a id="a-98"></a>建立第一近事律仪。<a id="a-99"></a>何等为五所应离法。<a id="a-9A"></a>一者杀生。<a id="a-9B"></a>二不与取。<a id="a-9C"></a>三欲邪行。<a id="a-9D"></a>四虚诳语。<a id="a-9E"></a>五饮诸酒。<a id="a-9F"></a>若受离八所应离法。<a id="a-9G"></a>建立第二近住律仪。<a id="a-9H"></a>何等为八所应离法。<a id="a-9I"></a>一者杀生。<a id="a-9J"></a>二不与取。<a id="a-9K"></a>三非梵行。<a id="a-9L"></a>四虚诳语。<a id="a-9M"></a>五饮诸酒。<a id="a-9N"></a>六涂饰香鬘舞歌观听。<a id="a-9O"></a>七眠坐高广严丽床座。<a id="a-9P"></a>八食非时食。<a id="a-9Q"></a>若受离十所应离法。<a id="a-9R"></a>建立第三勤策律仪。<a id="a-9S"></a>何等为十所应离法。<a id="a-9T"></a>谓于前八涂饰香鬘舞歌观听开为二种。<a id="a-9U"></a>复加受畜金银等宝以为第十。<a id="a-9V"></a>为引怖怯众多学处在家有情显易受持。<a id="a-9W"></a>故于八戒合二为一。<a id="a-9X"></a>如佛为栗氏子略说学处有三。<a id="a-9Y"></a>若受离一切应离身语业。<a id="a-9Z"></a>建立第四苾刍律仪。<a id="a-9a"></a>别解脱律仪众名差别者。<a id="a-9b"></a>颂曰。</p>
  <p id="a9c">俱得名尸罗　　妙行业律仪</p>
  <p id="a9d">唯初表无表　　名别解业道</p>
  <p id="a9e">论曰。<a id="a-9f"></a>以清凉故名曰尸罗。<a id="a-9g"></a>此中尸罗是平治义。<a id="a-9h"></a>故字相处作是释言。<a id="a-9i"></a>平治义中置尸罗界。<a id="a-9j"></a>戒能平险业故得名尸罗。<a id="a-9k"></a>智者称扬故名妙行。<a id="a-9l"></a>或修行此得爱果故。<a id="a-9m"></a>所作自体故名为业。<a id="a-9n"></a>虽契经中说诸无表名为非造。<a id="a-9o"></a>亦名非作。<a id="a-9p"></a>以有惭耻受无表力不造恶故。<a id="a-9q"></a>而有作义如前已辨。<a id="a-9r"></a>亦名律仪如前已释。<a id="a-9s"></a>如是应知别解脱戒通初后位无差别名。<a id="a-9t"></a>唯初刹那表及无表。<a id="a-9u"></a>得别解脱及业道名。<a id="a-9v"></a>谓受戒时初表无表别别弃舍种种恶故。<a id="a-9w"></a>依初别舍义立别解脱名。<a id="a-9x"></a>或初所应修故名别解脱。<a id="a-9y"></a>或彼初起最能超过如狱险恶趣故名别解脱。<a id="a-9z"></a>即初刹那表与无表。<a id="a-A0"></a>亦得名为根本业道。<a id="a-A1"></a>初防身语畅思业故从第二念乃至未舍不名别解脱。<a id="a-A2"></a>名别解脱律仪。<a id="a-A3"></a>不名业道名为后起。<a id="a-A4"></a>已辨安立差别律仪。<a id="a-A5"></a>当辩律仪成就差别。<a id="a-A6"></a>谁成就何律仪。<a id="a-A7"></a>颂曰。</p>
  <p id="aA8">八成别解脱　　得静虑圣者</p>
  <p id="aA9">成静虑道生　　后二随心转</p>
  <p id="aAA">论曰。<a id="a-AB"></a>八众皆成就别解脱律仪。<a id="a-AC"></a>谓从苾刍乃至近住。<a id="a-AD"></a>外道无有所受戒耶。<a id="a-AE"></a>虽有不名别解脱戒。<a id="a-AF"></a>由彼所受无有功能永脱诸恶。<a id="a-AG"></a>依著有故。<a id="a-AH"></a>静虑生者。<a id="a-AI"></a>谓此律仪由从或依静虑生故。<a id="a-AJ"></a>若得静虑者定成此律仪。<a id="a-AK"></a>静虑眷属亦名静虑。<a id="a-AL"></a>道生律仪圣者皆成就。<a id="a-AM"></a>此复二种。<a id="a-AN"></a>谓学及无学。<a id="a-AO"></a>于前所说三律仪中。<a id="a-AP"></a>何等律仪随心而转。<a id="a-AQ"></a>唯后二种。<a id="a-AR"></a>谓静虑生及道生。<a id="a-AS"></a>二非别解脱。<a id="a-AT"></a>所以者何。<a id="a-AU"></a>异心无心亦恒转故。<a id="a-AV"></a>静虑无漏二种律仪亦名断律仪。<a id="a-AW"></a>依何位建立。<a id="a-AX"></a>颂曰。</p>
  <p id="aAY">未至九无间　　俱生二名断</p>
  <p id="aAZ">论曰。<a id="a-Aa"></a>未至定中九无间道俱生静虑无漏律仪。<a id="a-Ab"></a>以能永断欲廛恶戒及能起惑名断律仪。<a id="a-Ac"></a>唯未至定中有断对治故。<a id="a-Ad"></a>由此但摄九无间道。<a id="a-Ae"></a>此中尸罗灭恶戒故。<a id="a-Af"></a>由此或有静虑律仪非断律仪。<a id="a-Ag"></a>应作四句。<a id="a-Ah"></a>第一句者。<a id="a-Ai"></a>除未至定九无间道有漏律仪。<a id="a-Aj"></a>所余有漏静虑律仪。<a id="a-Ak"></a>第二句者。<a id="a-Al"></a>依未至定九无间道无漏律仪。<a id="a-Am"></a>第三句者。<a id="a-An"></a>依未至定九无间道有漏律仪。<a id="a-Ao"></a>第四句者。<a id="a-Ap"></a>除未至定九无间道无漏律仪。<a id="a-Aq"></a>所余一切无漏律仪。<a id="a-Ar"></a>如是或有无漏律仪非断律仪。<a id="a-As"></a>应作四句。<a id="a-At"></a>谓前四句逆次应知。<a id="a-Au"></a>若尔世尊所说略戒。</p>
  <p id="aAv">身律仪善哉　　善哉语律仪</p>
  <p id="aAw">意律仪善哉　　善哉遍律仪</p>
  <p id="aAx">又契经说。<a id="a-Ay"></a>应善守护应善安住眼根律仪。<a id="a-Az"></a>此意根律仪以何为自性。<a id="a-B0"></a>此二自性非无表色。<a id="a-B1"></a>若尔是何。<a id="a-B2"></a>颂曰。</p>
  <p id="aB3">正知正念合　　名意根律仪</p>
  <p id="aB4">论曰。<a id="a-B5"></a>意根律仪一一各用正知正念合为自体。<a id="a-B6"></a>故契经说。<a id="a-B7"></a>眼见色已不喜不忧。<a id="a-B8"></a>恒安住舍正知正念。<a id="a-B9"></a>如是乃至意了法已。<a id="a-BA"></a>列别名已重说合言遮谓二律仪如次二为体。<a id="a-BB"></a>今应思择表及无表谁成就何齐何时分。<a id="a-BC"></a>且辨成无表律仪不律仪。<a id="a-BD"></a>颂曰。</p>
  <p id="aBE">住别解无表　　未舍恒成现</p>
  <p id="aBF">刹那后成过　　不律仪亦然</p>
  <p id="aBG">得静虑律仪　　恒成就过未</p>
  <p id="aBH">圣初除过去　　住定道成中</p>
  <p id="aBI">论曰。<a id="a-BJ"></a>住别解脱补特伽罗从初刹那乃至未遇舍学处等诸舍戒缘恒成现世。<a id="a-BK"></a>此别解脱律仪无表初刹那后亦成过去。<a id="a-BL"></a>前未舍言遍流至后。<a id="a-BM"></a>前生所得别解脱戒。<a id="a-BN"></a>于今受戒最初刹那。<a id="a-BO"></a>如静虑律仪何不成过去。<a id="a-BP"></a>此责非理。<a id="a-BQ"></a>此戒与心非同果故。<a id="a-BR"></a>离染心等皆同一果故。<a id="a-BS"></a>彼戒如心得过去生者。<a id="a-BT"></a>又别解脱未曾得故。<a id="a-BU"></a>应如胜品静虑律仪。<a id="a-BV"></a>非初刹那中得过去生者。<a id="a-BW"></a>如说安住别解律仪。<a id="a-BX"></a>住不律仪应知亦尔。<a id="a-BY"></a>谓从初念乃至未过。<a id="a-BZ"></a>受律仪等舍恶戒缘。<a id="a-Ba"></a>恒成现世恶戒无表。<a id="a-Bb"></a>初刹那后亦成过去。<a id="a-Bc"></a>诸有获得静虑律仪。<a id="a-Bd"></a>乃至未舍恒成过未。<a id="a-Be"></a>前生所失过去定律仪。<a id="a-Bf"></a>今初刹那必还得彼故。<a id="a-Bg"></a>此中应作简别而说。<a id="a-Bh"></a>以顺决择分所摄定律仪。<a id="a-Bi"></a>初刹那中不成过去。<a id="a-Bj"></a>余生所得命终时舍。<a id="a-Bk"></a>今生无容重得彼故。<a id="a-Bl"></a>又非一切有情曾起有涅槃法者方可有彼故。<a id="a-Bm"></a>一切圣者无漏律仪过去未来亦恒成就。<a id="a-Bn"></a>有差别者谓初刹那必成未来非成过去。<a id="a-Bo"></a>此类圣道先未起故。<a id="a-Bp"></a>昔曾未得创得名初。<a id="a-Bq"></a>先得已失今创得时亦得过去。<a id="a-Br"></a>已曾生者初刹那后乃至未舍亦成过去。<a id="a-Bs"></a>乃至未般无余依位恒成未来。<a id="a-Bt"></a>若有现住静虑彼道如次成现在静虑道律仪。<a id="a-Bu"></a>非出观时有成现在。<a id="a-Bv"></a>理应但说在定道时。<a id="a-Bw"></a>成现在世定道无表。<a id="a-Bx"></a>不应言住如住果言。<a id="a-By"></a>唯说果成非果现起。<a id="a-Bz"></a>今但言住云何得知定道现前非但成就。<a id="a-C0"></a>是故彼说犹令生疑。<a id="a-C1"></a>不能定显成现无表故应但说在定道言。<a id="a-C2"></a>虽说住言劳而无用。<a id="a-C3"></a>今详彼意前文已说成就去来。<a id="a-C4"></a>此句正明。<a id="a-C5"></a>成就中世。<a id="a-C6"></a>故知说住显起非成。<a id="a-C7"></a>以非唯成证成现故。<a id="a-C8"></a>定道无表随心转故。<a id="a-C9"></a>散心现前必无彼故。<a id="a-CA"></a>已辨安住善恶律仪。<a id="a-CB"></a>住中云何。<a id="a-CC"></a>颂曰。</p>
  <p id="aCD">住中有无表　　初成中后二</p>
  <p id="aCE">论曰。<a id="a-CF"></a>言住中者谓非律仪非不律仪。<a id="a-CG"></a>彼所起业不必一切皆有无表。<a id="a-CH"></a>若有无表即是善戒。<a id="a-CI"></a>或是恶戒种类所摄。<a id="a-CJ"></a>或非二类彼初刹那但成中世。<a id="a-CK"></a>谓成现在此是过去未来中故。<a id="a-CL"></a>初刹那后未舍以来。<a id="a-CM"></a>恒成过现二世无表。<a id="a-CN"></a>若有安住律不律仪。<a id="a-CO"></a>亦有成恶善无表不。<a id="a-CP"></a>设有成者为经几时。<a id="a-CQ"></a>颂曰。</p>
  <p id="aCR">住律不律仪　　起染净无表</p>
  <p id="aCS">初成中后二　　至染净势终</p>
  <p id="aCT">论曰。<a id="a-CU"></a>若住律仪由胜烦恼。<a id="a-CV"></a>作杀缚等诸不善业。<a id="a-CW"></a>由此便发不善无表。<a id="a-CX"></a>住不律仪由淳净信。<a id="a-CY"></a>作礼佛等诸胜善业。<a id="a-CZ"></a>由此亦发诸善无表。<a id="a-Ca"></a>乃至此二心未断来所发无表恒时相续。<a id="a-Cb"></a>然其初念唯成现在。<a id="a-Cc"></a>第二念等通成过现。<a id="a-Cd"></a>已辨成无表。<a id="a-Ce"></a>成表业云何。<a id="a-Cf"></a>颂曰。</p>
  <p id="aCg">表正作成中　　后成过非未</p>
  <p id="aCh">有覆及无覆　　唯成就现在</p>
  <p id="aCi">论曰。<a id="a-Cj"></a>一切安住律不律仪。<a id="a-Ck"></a>及住中者乃至正作。<a id="a-Cl"></a>诸表业来恒成现表。<a id="a-Cm"></a>初刹那后至未舍来。<a id="a-Cn"></a>恒成过去必无成就。<a id="a-Co"></a>未来表者不随心色。<a id="a-Cp"></a>势微劣故。<a id="a-Cq"></a>诸散无表亦同此释。<a id="a-Cr"></a>有覆无覆二无记表。<a id="a-Cs"></a>定无有能成就过未。<a id="a-Ct"></a>法力劣故。<a id="a-Cu"></a>唯能引起法俱行得。<a id="a-Cv"></a>得力劣故。<a id="a-Cw"></a>不能引生自类相续。<a id="a-Cx"></a>可法灭已追得言成。<a id="a-Cy"></a>亦无功能逆得当法。<a id="a-Cz"></a>岂不此表如能起心。<a id="a-D0"></a>亦应有成去来世者。<a id="a-D1"></a>此表力劣由彼劣故。<a id="a-D2"></a>此责非理所起劣于能起心故。<a id="a-D3"></a>所以然者。<a id="a-D4"></a>如无记心能发表业。<a id="a-D5"></a>所发表业不生无表。<a id="a-D6"></a>故知所起劣能起心。<a id="a-D7"></a>如律仪名既有差别。<a id="a-D8"></a>不律仪号亦有别耶。<a id="a-D9"></a>亦有云何。<a id="a-DA"></a>颂曰。</p>
  <p id="aDB">恶行恶戒业　　业道不律仪</p>
  <p id="aDC">论曰。<a id="a-DD"></a>此恶行等五种异名。<a id="a-DE"></a>是不律仪名之差别。<a id="a-DF"></a>是诸智者所诃厌故。<a id="a-DG"></a>果非爱故立恶行名。<a id="a-DH"></a>障净尸罗故名恶戒。<a id="a-DI"></a>身语所造故名为业。<a id="a-DJ"></a>根本所摄能畅业思。<a id="a-DK"></a>业所游路故名业道。<a id="a-DL"></a>不静身语名不律仪。<a id="a-DM"></a>然业道名唯目初念。<a id="a-DN"></a>通初后位立余四名。<a id="a-DO"></a>今应思择若成就表亦无表耶。<a id="a-DP"></a>应作四句。<a id="a-DQ"></a>颂曰。</p>
  <p id="aDR">成表非无表　　住中劣思作</p>
  <p id="aDS">舍未生表圣　　成无表非表</p>
  <p id="aDT">论曰。<a id="a-DU"></a>唯成就表非无表者。<a id="a-DV"></a>谓住非律非不律仪。<a id="a-DW"></a>劣善恶思造善造恶。<a id="a-DX"></a>身语二业唯能发表。<a id="a-DY"></a>此尚不能发无表业。<a id="a-DZ"></a>况诸无记思所发表除有依福及成业道。<a id="a-Da"></a>彼虽劣思起亦发无表故唯成无表。<a id="a-Db"></a>非表业者谓异生圣补特伽罗。<a id="a-Dc"></a>今表未生先生已舍。<a id="a-Dd"></a>岂不已得静虑异生。<a id="a-De"></a>今表未生先生已失。<a id="a-Df"></a>亦成无表非表业耶。<a id="a-Dg"></a>何故颂中但摽于圣。<a id="a-Dh"></a>非异生者理亦可然。<a id="a-Di"></a>何故释中摽异生者俱成非句。<a id="a-Dj"></a>如理应思。</p>
 </body>
</html>