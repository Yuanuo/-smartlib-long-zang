<!doctype html>
<html id="z3IBVrZ16N" data-ver="928">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第四十四</h1>
  <h2 id="a2">辩业品第四之十二</h2>
  <p id="a3">如上所言住定菩萨为从何位。<a id="a-4"></a>得住定名。<a id="a-5"></a>彼复于何说名为定。<a id="a-6"></a>颂曰。</p>
  <p id="a7">从修妙相业　　菩萨得定名</p>
  <p id="a8">生善趣贵家　　具男念坚故</p>
  <p id="a9">论曰。<a id="a-A"></a>从修能感妙三十二大士夫相异熟果业。<a id="a-B"></a>菩萨方得立住定名。<a id="a-C"></a>以从此时乃至成佛常生善趣。<a id="a-D"></a>及贵家等。<a id="a-E"></a>生善趣者。<a id="a-F"></a>谓生人天。<a id="a-G"></a>由此趣中多行善故。<a id="a-H"></a>妙可称故立善趣名。<a id="a-I"></a>于善趣内常生贵家。<a id="a-J"></a>谓婆罗门。<a id="a-K"></a>或刹帝利。<a id="a-L"></a>巨富长者。<a id="a-M"></a>大婆罗门家。<a id="a-N"></a>于贵家中根有具缺。<a id="a-O"></a>然彼菩萨恒具胜根。<a id="a-P"></a>恒受男身尚不为女。<a id="a-Q"></a>何况有受扇搋等身。<a id="a-R"></a>生生常能忆念宿命。<a id="a-S"></a>所作善事常无退屈。<a id="a-T"></a>谓于利乐一切有情。<a id="a-U"></a>一切时中一切方便。<a id="a-V"></a>心无厌倦名无退屈。<a id="a-W"></a>由无退屈故说为坚岂不未修妙相业位菩提心不退应立住定名。<a id="a-X"></a>何故要修妙相业位。<a id="a-Y"></a>菩萨方受住定位名。<a id="a-Z"></a>尔时人天方共知故。<a id="a-a"></a>先时但为诸天所知。<a id="a-b"></a>或于尔时趣等觉定。<a id="a-c"></a>先唯等觉决定非余。<a id="a-d"></a>何相应知修妙相业。<a id="a-e"></a>颂曰。</p>
  <p id="af">赡部男对佛　　佛思思所成</p>
  <p id="ag">余百劫方修　　各百福严饰</p>
  <p id="ah">论曰。<a id="a-i"></a>菩萨要在赡部洲中。<a id="a-j"></a>方能造修引妙相业。<a id="a-k"></a>此洲觉慧最明利故。<a id="a-l"></a>唯是男子非女等身。<a id="a-m"></a>尔时已超女等位故。<a id="a-n"></a>此不应说于前颂中。<a id="a-o"></a>恒受男身义已显故。<a id="a-p"></a>若谓先说造此业。<a id="a-q"></a>已恒受男身。<a id="a-r"></a>今说为明初造此业亦非女等故。<a id="a-s"></a>此与前义有差别。<a id="a-t"></a>此救非理义已成故。<a id="a-u"></a>谓先已说造此业已。<a id="a-v"></a>非女等身已显造时。<a id="a-w"></a>亦非女等以非女等。<a id="a-x"></a>适造此业即转形故。<a id="a-y"></a>能招善逝殊妙相业。<a id="a-z"></a>必依净身方能引起。<a id="a-10"></a>故由先说此义已成。<a id="a-11"></a>造此业时唯现对佛。<a id="a-12"></a>谓亲见佛不共色身相好端严种种奇特。<a id="a-13"></a>有欲引起感此类思。<a id="a-14"></a>不对如来无容起故。<a id="a-15"></a>此妙相业唯缘佛思。<a id="a-16"></a>佛是可欣顺德境故。<a id="a-17"></a>感妙相业唯思所成。<a id="a-18"></a>非修所成不定界故。<a id="a-19"></a>所感异熟此所系故。<a id="a-1A"></a>非闻所成彼羸劣故。<a id="a-1B"></a>亦非生得加行起故。<a id="a-1C"></a>谓彼唯于三无数劫。<a id="a-1D"></a>修行施等波罗蜜多圆满身中方可得故。<a id="a-1E"></a>唯是加行非生得善。<a id="a-1F"></a>唯余百劫造修非多。<a id="a-1G"></a>诸佛因中法应如是。<a id="a-1H"></a>唯薄伽梵释迦牟尼。<a id="a-1I"></a>精进满时能超九劫。<a id="a-1J"></a>九十一劫妙相业成。<a id="a-1K"></a>是故如来告聚落主。<a id="a-1L"></a>我忆九十一劫以来。<a id="a-1M"></a>不见一家因施我食。<a id="a-1N"></a>有少伤损唯成大利。<a id="a-1O"></a>从此自性恒忆宿生。<a id="a-1P"></a>故说齐斯非前不忆。<a id="a-1Q"></a>一一妙相百福庄严。<a id="a-1R"></a>此中百思名为百福。<a id="a-1S"></a>谓将造一一妙相业时先起五十思净治身器。<a id="a-1T"></a>其次方起引一相业。<a id="a-1U"></a>于后复起五十善思。<a id="a-1V"></a>庄严引业令得圆满。<a id="a-1W"></a>五十思者依十业道。<a id="a-1X"></a>一一业道各起五思。<a id="a-1Y"></a>且依最初离杀业道。<a id="a-1Z"></a>有五思者一离杀思。<a id="a-1a"></a>二劝导思。<a id="a-1b"></a>三赞美思。<a id="a-1c"></a>四随喜思。<a id="a-1d"></a>五回向思。<a id="a-1e"></a>谓回所修向解脱故。<a id="a-1f"></a>乃至正见各五亦然。<a id="a-1g"></a>有余师言。<a id="a-1h"></a>依十业道各起下等五品善思。<a id="a-1i"></a>前后各然如熏静虑。<a id="a-1j"></a>有余师说。<a id="a-1k"></a>依十业道各起五思。<a id="a-1l"></a>一加行净。<a id="a-1m"></a>二根本净。<a id="a-1n"></a>三后起净。<a id="a-1o"></a>四非寻害。<a id="a-1p"></a>五念摄受。<a id="a-1q"></a>复有师言。<a id="a-1r"></a>一一相业各为缘佛。<a id="a-1s"></a>未曾习思具百现前而为严饰。<a id="a-1t"></a>百福一一其量云何。<a id="a-1u"></a>有说以依三无数劫增长功德。<a id="a-1v"></a>所集成身发起如斯。<a id="a-1w"></a>无对无数殊胜福德量唯佛知。<a id="a-1x"></a>有说若由业增上力。<a id="a-1y"></a>感轮王位王四大洲自在而转是一福量。<a id="a-1z"></a>有说若由业增上力得为帝释王。<a id="a-20"></a>二欲天自在而转是一福量。<a id="a-21"></a>有说唯除近佛菩萨所余一切有情。<a id="a-22"></a>所修富乐果业是一福量。<a id="a-23"></a>有余师言。<a id="a-24"></a>此量太少应言世界将欲成时。<a id="a-25"></a>一切有情感大千土。<a id="a-26"></a>业增上力是一福量。<a id="a-27"></a>今薄伽梵昔菩萨时。<a id="a-28"></a>三无数劫中各供养几佛。<a id="a-29"></a>颂曰。</p>
  <p id="a2A">于三无数劫　　各供养七万</p>
  <p id="a2B">又如次供养　　五六七千佛</p>
  <p id="a2C">论曰。<a id="a-2D"></a>初无数劫中供养七万五千佛。<a id="a-2E"></a>次无数劫中供养七万六千佛。<a id="a-2F"></a>后无数劫中供养七万七千佛。<a id="a-2G"></a>三无数劫一一满时。<a id="a-2H"></a>及初发心各逢何佛。<a id="a-2I"></a>颂曰。</p>
  <p id="a2J">三无数劫满　　逆次逢胜观</p>
  <p id="a2K">然灯宝髻佛　　初释迦牟尼</p>
  <p id="a2L">论曰。<a id="a-2M"></a>言逆次者自后向前。<a id="a-2N"></a>谓于第三无数劫满。<a id="a-2O"></a>所逢事佛名为胜观。<a id="a-2P"></a>第二劫满所逢事佛名曰然灯。<a id="a-2Q"></a>第一劫满所逢事佛名为宝髻。<a id="a-2R"></a>初无数劫首逢释迦牟尼。<a id="a-2S"></a>谓我世尊初发心位。<a id="a-2T"></a>逢一薄伽梵号释迦牟尼。<a id="a-2U"></a>彼佛出时正居末劫。<a id="a-2V"></a>灭后正法唯住千年。<a id="a-2W"></a>时我世尊为陶师子。<a id="a-2X"></a>于彼佛所起殷净心。<a id="a-2Y"></a>涂以香油浴以香水。<a id="a-2Z"></a>设供养已发弘誓愿。<a id="a-2a"></a>愿我当作佛一如今世尊。<a id="a-2b"></a>故今如来一一同彼。<a id="a-2c"></a>我释迦菩萨于何位中。<a id="a-2d"></a>何波罗蜜多修习圆满。<a id="a-2e"></a>颂曰。</p>
  <p id="a2f">但由悲普施　　被析身无忿</p>
  <p id="a2g">赞叹底沙佛　　次无上菩提</p>
  <p id="a2h">六波罗蜜多　　于如是四位</p>
  <p id="a2i">一二又一二　　如次修圆满</p>
  <p id="a2j">论曰。<a id="a-2k"></a>菩萨发愿初修施时。<a id="a-2l"></a>未能遍于一切含识。<a id="a-2m"></a>施一切物唯运悲心。<a id="a-2n"></a>彼于后时串习力故。<a id="a-2o"></a>悲心转盛能遍施与。<a id="a-2p"></a>一切有情非一切物。<a id="a-2q"></a>若时菩萨普于一切。<a id="a-2r"></a>能舍一切但由悲心。<a id="a-2s"></a>非自希求胜生差别。<a id="a-2t"></a>齐此布施波罗蜜多修习圆满。<a id="a-2u"></a>有说菩萨观诸世间。<a id="a-2v"></a>匮乏资财贫苦所逼。<a id="a-2w"></a>为欲饶益亦带悲心。<a id="a-2x"></a>发愿自求胜生差别。<a id="a-2y"></a>以诸菩萨曾无一时不运悲心而行施故。<a id="a-2z"></a>若时菩萨被析身支虽未离欲。<a id="a-30"></a>贪而心无少忿齐此戒忍波罗蜜多修习圆满。<a id="a-31"></a>忍圆满者。<a id="a-32"></a>于彼有情心无忿。<a id="a-33"></a>故戒圆满者不起害他身语业故。<a id="a-34"></a>心无忿故身语无恶故。<a id="a-35"></a>无忿时戒忍圆满。<a id="a-36"></a>若时菩萨勇猛精进。<a id="a-37"></a>赞叹底沙便超九劫。<a id="a-38"></a>齐此精进波罗蜜多修习圆满。<a id="a-39"></a>谓昔有佛号曰底沙。<a id="a-3A"></a>彼佛有二菩萨弟子。<a id="a-3B"></a>一名释迦牟尼。<a id="a-3C"></a>一名梅怛俪药。<a id="a-3D"></a>佛因观察自所化田。<a id="a-3E"></a>分明照知此二弟子。<a id="a-3F"></a>能寂所化先熟非自身。<a id="a-3G"></a>慈氏自身先熟非所化。<a id="a-3H"></a>知已复作如是思惟。<a id="a-3I"></a>速熟一身其事少易。<a id="a-3J"></a>遂以方便入宝龛中。<a id="a-3K"></a>结加趺坐依殊胜定。<a id="a-3L"></a>不共佛法普现在前。<a id="a-3M"></a>能寂因行遇见彼佛。<a id="a-3N"></a>威光赫奕特异于常。<a id="a-3O"></a>欻为净心执持举体。<a id="a-3P"></a>一足而立经七昼夜。<a id="a-3Q"></a>以妙伽他赞彼佛曰。</p>
  <p id="a3R">天地此界多闻室　　逝宫天处十方无</p>
  <p id="a3S">丈夫牛王大沙门　　寻地山林遍无等</p>
  <p id="a3T">如是赞已便超九劫。<a id="a-3U"></a>于慈氏前证无上果。<a id="a-3V"></a>若时菩萨处金刚座。<a id="a-3W"></a>将登无上正等菩提。<a id="a-3X"></a>次无上觉前住金刚喻定。<a id="a-3Y"></a>齐此定慧波罗蜜多修习圆满。<a id="a-3Z"></a>理应此位无间方圆得尽智时此方满故。<a id="a-3a"></a>别别能到圆德彼岸故。<a id="a-3b"></a>此六名波罗蜜多。<a id="a-3c"></a>契经说有三福业事。<a id="a-3d"></a>一施类福业事。<a id="a-3e"></a>二戒类福业事。<a id="a-3f"></a>三修类福业事。<a id="a-3g"></a>此云何立福业事名。<a id="a-3h"></a>颂曰。</p>
  <p id="a3i">施戒修三类　　各随其所应</p>
  <p id="a3j">受福业事名　　差别如业道</p>
  <p id="a3k">论曰。<a id="a-3l"></a>三类皆福或业或事随其所应如业道说。<a id="a-3m"></a>谓如分别十业道中。<a id="a-3n"></a>有业亦道。<a id="a-3o"></a>有道非业。<a id="a-3p"></a>此中有福亦业亦事。<a id="a-3q"></a>有福业非事。<a id="a-3r"></a>有福事非业。<a id="a-3s"></a>有唯是福非业非事。<a id="a-3t"></a>且施类中身语二业。<a id="a-3u"></a>具福业事三种义名。<a id="a-3v"></a>善故是福。<a id="a-3w"></a>作故亦业。<a id="a-3x"></a>是能等起身语业思。<a id="a-3y"></a>转所依门故亦名事。<a id="a-3z"></a>彼等起思唯名福业。<a id="a-40"></a>思俱有法唯受福名。<a id="a-41"></a>戒类既唯身语业性。<a id="a-42"></a>故皆具受福业事名。<a id="a-43"></a>修类中慈唯名福事。<a id="a-44"></a>业之事故慈相应思。<a id="a-45"></a>以慈为门而造作故。<a id="a-46"></a>慈俱思戒唯名福业。<a id="a-47"></a>余俱有法唯受福名。<a id="a-48"></a>悲等准此皆应思择。<a id="a-49"></a>有说福业显作福义。<a id="a-4A"></a>谓福加行事显所依。<a id="a-4B"></a>谓施戒修是福业之事。<a id="a-4C"></a>为成彼三起福加行故。<a id="a-4D"></a>有说唯思是真福业。<a id="a-4E"></a>福业之事谓施戒修。<a id="a-4F"></a>以三为门福业转故。<a id="a-4G"></a>何法名施施招何果。<a id="a-4H"></a>颂曰。</p>
  <p id="a4I">由此舍名施　　谓为供为益</p>
  <p id="a4J">身语及能发　　此招大富果</p>
  <p id="a4K">论曰。<a id="a-4L"></a>虽所舍物及能舍具皆可名施。<a id="a-4M"></a>而于此中所立施名但依舍具。<a id="a-4N"></a>谓由此具舍事得成故。<a id="a-4O"></a>舍所由是真施体。<a id="a-4P"></a>如所度境不得量名。<a id="a-4Q"></a>所立量名依能度具。<a id="a-4R"></a>或为角胜贮藏称誉。<a id="a-4S"></a>传习随他亲爱亲附。<a id="a-4T"></a>由如是等舍事亦成。<a id="a-4U"></a>然非此中正意所说。<a id="a-4V"></a>为简彼故说为供为益。<a id="a-4W"></a>言于已涅槃唯为。<a id="a-4X"></a>供养于余亦为益。<a id="a-4Y"></a>彼大种诸根有行施时。<a id="a-4Z"></a>但为益彼具名何谓。<a id="a-4a"></a>谓身语业及此能发。<a id="a-4b"></a>能发谓何谓。<a id="a-4c"></a>无贪俱能起此聚即身语业。<a id="a-4d"></a>及能起心并此俱行总名施体。<a id="a-4e"></a>如有颂曰。</p>
  <p id="a4f">若人以净心　　辍己而行施</p>
  <p id="a4g">此刹那善蕴　　总立以施名</p>
  <p id="a4h">应知如是施类福业事。<a id="a-4i"></a>回向解脱亦得离系果。<a id="a-4j"></a>而且就近决定为言但说能招大财富果。<a id="a-4k"></a>依何立此大财富名。<a id="a-4l"></a>以财妙广不可夺故。<a id="a-4m"></a>角胜等施毒刺所伤。<a id="a-4n"></a>虽施而无大财富果。<a id="a-4o"></a>言施类福者。<a id="a-4p"></a>显施为体义。<a id="a-4q"></a>如泥类器木类柱等。<a id="a-4r"></a>亦见类言非显体义。<a id="a-4s"></a>如闻类智非今所许。<a id="a-4t"></a>戒修类言准此应释。<a id="a-4u"></a>为何所益而行施耶。<a id="a-4v"></a>颂曰。</p>
  <p id="a4w">为益自他俱　　不为二行施</p>
  <p id="a4x">论曰。<a id="a-4y"></a>施主施时观于二益。<a id="a-4z"></a>一为自益感果善根。<a id="a-50"></a>二为益他诸根大种。<a id="a-51"></a>施主有二。<a id="a-52"></a>一有烦恼。<a id="a-53"></a>二无烦恼。<a id="a-54"></a>有烦恼者。<a id="a-55"></a>复有二种。<a id="a-56"></a>一未离欲贪。<a id="a-57"></a>二已离欲贪。<a id="a-58"></a>于此二中各有二种。<a id="a-59"></a>一诸圣者。<a id="a-5A"></a>二诸异生。<a id="a-5B"></a>此中未离欲贪圣者。<a id="a-5C"></a>及已未离欲贪异生。<a id="a-5D"></a>奉施制多唯为自益。<a id="a-5E"></a>谓自增长二种善根。<a id="a-5F"></a>一者能招大富为果。<a id="a-5G"></a>二者为得上义资粮。<a id="a-5H"></a>诸有已离欲贪圣者。<a id="a-5I"></a>奉施制多除顺现受不招大富。<a id="a-5J"></a>由彼已能毕竟超彼异熟地故。<a id="a-5K"></a>而容为得上义资粮。<a id="a-5L"></a>是故亦名唯为自益。<a id="a-5M"></a>非此能益他根大种故。<a id="a-5N"></a>不益他无烦恼者。<a id="a-5O"></a>施他有情唯为益他。<a id="a-5P"></a>谓能益他诸根大种非自增长二种善根故。<a id="a-5Q"></a>非自益有烦恼者。<a id="a-5R"></a>施他有情为二俱益无烦恼者。<a id="a-5S"></a>奉施制多除顺现受不为二益。<a id="a-5T"></a>有师唯约施招大富分别施果。<a id="a-5U"></a>彼作是说此中一切。<a id="a-5V"></a>未离欲贪及离欲贪。<a id="a-5W"></a>诸异生类持己所有。<a id="a-5X"></a>奉施制多此施名为唯为自益。<a id="a-5Y"></a>非彼由此有获益故。<a id="a-5Z"></a>若诸圣者已离欲贪。<a id="a-5a"></a>施诸有情除顺现受。<a id="a-5b"></a>此施名曰唯为益他。<a id="a-5c"></a>以彼由此获饶益故。<a id="a-5d"></a>非为自益超果地故。<a id="a-5e"></a>若彼一切未离欲贪及离欲贪。<a id="a-5f"></a>诸异生类持己所有施诸有情。<a id="a-5g"></a>此施名为为二俱益。<a id="a-5h"></a>若彼圣者已离欲贪。<a id="a-5i"></a>奉施制多除顺现受。<a id="a-5j"></a>此施名曰不为益二。<a id="a-5k"></a>以此唯为供养报恩。<a id="a-5l"></a>前已总明施招大富。<a id="a-5m"></a>今次当辩施果别因。<a id="a-5n"></a>颂曰。</p>
  <p id="a5o">由主财田异　　故施果差别</p>
  <p id="a5p">论曰。<a id="a-5q"></a>施有差别由三种因谓。<a id="a-5r"></a>主财田有差别故。<a id="a-5s"></a>施差别故果有差别。<a id="a-5t"></a>言主财田有差别者。<a id="a-5u"></a>谓如是类施主财田胜劣与余主财田异。<a id="a-5v"></a>且由施主有差别者。<a id="a-5w"></a>颂曰。</p>
  <p id="a5x">主异由信等　　行敬重等施</p>
  <p id="a5y">得尊重广爱　　应时难夺果</p>
  <p id="a5z">论曰。<a id="a-60"></a>或有施主于因果中得决定信。<a id="a-61"></a>或有施主于因果中心怀犹豫。<a id="a-62"></a>或有施主率尔随欲。<a id="a-63"></a>或有施主具净尸罗。<a id="a-64"></a>或少亏违。<a id="a-65"></a>或全无戒。<a id="a-66"></a>或有施主于佛教法具足多闻。<a id="a-67"></a>或有少闻。<a id="a-68"></a>或无闻等。<a id="a-69"></a>而行惠施由施主具信戒闻等。<a id="a-6A"></a>差别功德故名主异。<a id="a-6B"></a>由主异故施成差别。<a id="a-6C"></a>由施差别得果有异。<a id="a-6D"></a>诸有施主具如是德。<a id="a-6E"></a>能如法行敬重等四施。<a id="a-6F"></a>如次便得尊重等四果。<a id="a-6G"></a>谓若施主行敬重施。<a id="a-6H"></a>便感常为他所尊重。<a id="a-6I"></a>若自手施便能感得于广大财爱乐受用。<a id="a-6J"></a>若应时施感应时财。<a id="a-6K"></a>所须应时非余时故。<a id="a-6L"></a>若无损他施便感资财。<a id="a-6M"></a>不为王火等之所侵坏。<a id="a-6N"></a>由所施财有差别者。<a id="a-6O"></a>颂曰。</p>
  <p id="a6P">财异由色等　　得妙色好名</p>
  <p id="a6Q">众爱柔软身　　有随时乐触</p>
  <p id="a6R">论曰。<a id="a-6S"></a>由所施财或阙或具色香味触。<a id="a-6T"></a>如次便得或阙或具妙色等果。<a id="a-6U"></a>谓所施财色具足故。<a id="a-6V"></a>便感妙色香具足故。<a id="a-6W"></a>便感好名如香芬馥。<a id="a-6X"></a>遍诸方故味具足故。<a id="a-6Y"></a>便感众爱如味美妙。<a id="a-6Z"></a>众所爱故触具足故。<a id="a-6a"></a>感柔软身及有随时生乐受触。<a id="a-6b"></a>若有所阙随应果减。<a id="a-6c"></a>如是亦由具色香等。<a id="a-6d"></a>故名财异由财异故。<a id="a-6e"></a>施体及果皆有差别。<a id="a-6f"></a>由所施田有差别者。<a id="a-6g"></a>颂曰。</p>
  <p id="a6h">田异由趣苦　　恩德有差别</p>
  <p id="a6i">论曰。<a id="a-6j"></a>由所施田趣苦恩德各有差别。<a id="a-6k"></a>故名田异由田异故施果有殊。<a id="a-6l"></a>由趣别者如世尊说。<a id="a-6m"></a>若施傍生受百倍果。<a id="a-6n"></a>施犯戒人受千倍果。<a id="a-6o"></a>百倍千倍果量如何。<a id="a-6p"></a>随所施田由受食等。<a id="a-6q"></a>令其寿等增尔所量。<a id="a-6r"></a>施主由斯于人天中受等过彼百倍千倍。<a id="a-6s"></a>故世尊说。<a id="a-6t"></a>施主施时施所施田寿等五事。<a id="a-6u"></a>施主由此于人天中还当获得寿等五果。<a id="a-6v"></a>由苦别者如七有依福业事中。<a id="a-6w"></a>先说应施客行病侍园林常食。<a id="a-6x"></a>及寒风等随时衣药。<a id="a-6y"></a>复说若有具足净信男子女人。<a id="a-6z"></a>成此所说七种有依福业事者。<a id="a-70"></a>所获福德不可取量。<a id="a-71"></a>今于此中由缘差别故苦有异。<a id="a-72"></a>由除受者差别苦故果有差别。<a id="a-73"></a>由恩别者如父母师及余有恩。<a id="a-74"></a>如熊鹿等本生经说。<a id="a-75"></a>诸有恩类于有恩所。<a id="a-76"></a>起诸恶业果现可知由此比知行报恩善其果必定由德别者如契经言。<a id="a-77"></a>施持戒人果百千倍。<a id="a-78"></a>乃至施佛果最无量。<a id="a-79"></a>虽皆无量亦有少多。<a id="a-7A"></a>如殑伽河大海水滴。<a id="a-7B"></a>如望财施法施为尊。<a id="a-7C"></a>就财施中何为最胜。<a id="a-7D"></a>颂曰。</p>
  <p id="a7E">脱于脱菩萨　　第八施最胜</p>
  <p id="a7F">论曰。<a id="a-7G"></a>若已解脱者施已解脱田。<a id="a-7H"></a>于财施中此最为胜。<a id="a-7I"></a>若诸菩萨以胜意乐等欲利乐一切有情。<a id="a-7J"></a>为大菩提而行惠施。<a id="a-7K"></a>虽非解脱施解脱田。<a id="a-7L"></a>而施福中此最为胜。<a id="a-7M"></a>除此更有八种施中。<a id="a-7N"></a>第八施福亦最为胜。<a id="a-7O"></a>八施者何。<a id="a-7P"></a>一随至施。<a id="a-7Q"></a>二怖畏施。<a id="a-7R"></a>三报恩施。<a id="a-7S"></a>四求报施。<a id="a-7T"></a>五习先施。<a id="a-7U"></a>六希天施。<a id="a-7V"></a>七要名施。<a id="a-7W"></a>八为庄严心。<a id="a-7X"></a>为资助心为资瑜伽。<a id="a-7Y"></a>为得上义而行惠施。<a id="a-7Z"></a>随至施者。<a id="a-7a"></a>谓随有情投造已来随宜。<a id="a-7b"></a>施与衣服饮食非深敬重。<a id="a-7c"></a>怖畏施者。<a id="a-7d"></a>谓睹灾厄为令静息而行惠施。<a id="a-7e"></a>或见此物坏相现前。<a id="a-7f"></a>宁施不亡故行惠施。<a id="a-7g"></a>习先施者。<a id="a-7h"></a>谓习先人父祖家法而行惠施。<a id="a-7i"></a>为严心者。<a id="a-7j"></a>谓为引发信等圣财故行惠施。<a id="a-7k"></a>资助心者。<a id="a-7l"></a>谓欲灭除诸悭吝垢而行惠施。<a id="a-7m"></a>资瑜伽者。<a id="a-7n"></a>谓求定乐展转生因而行惠施。<a id="a-7o"></a>谓由施故便得无悔。<a id="a-7p"></a>展转乃至心一境性。<a id="a-7q"></a>得上义者。<a id="a-7r"></a>谓得涅槃。<a id="a-7s"></a>由初舍财乃至展转一切生死皆能舍故。<a id="a-7t"></a>又行惠施是胜生因。<a id="a-7u"></a>依此能引发证涅槃法故。<a id="a-7v"></a>余施易了故不别释。<a id="a-7w"></a>如世尊说施圣果无量。<a id="a-7x"></a>颇施非圣果亦无量耶。<a id="a-7y"></a>颂曰。</p>
  <p id="a7z">父母病法师　　最后生菩萨</p>
  <p id="a80">设非证圣者　　施果亦无量</p>
  <p id="a81">论曰。<a id="a-82"></a>如是五种设是异生施者。<a id="a-83"></a>亦能招无量果。<a id="a-84"></a>住最后有名最后生法师。<a id="a-85"></a>四田中是何田所摄是恩田摄。<a id="a-86"></a>所以者何。<a id="a-87"></a>以说法师能示将堕诸恶趣者。<a id="a-88"></a>安隐城门开示生天解脱道故。<a id="a-89"></a>能令已作非理行者转于如理所作中行。<a id="a-8A"></a>能善宣扬黑白品法自性及果对治等故。<a id="a-8B"></a>能施无智盲者慧眼。<a id="a-8C"></a>由说法师所说教力。<a id="a-8D"></a>无倒观察染净品故。<a id="a-8E"></a>以要说者。<a id="a-8F"></a>善说法师乃至能为佛所作事。<a id="a-8G"></a>故唯此是胜义恩田施者。<a id="a-8H"></a>必应招无量果。<a id="a-8I"></a>一切能感无量果业。<a id="a-8J"></a>上下品类皆平等耶。<a id="a-8K"></a>不尔云何。<a id="a-8L"></a>由六因故令一切业成轻重品。<a id="a-8M"></a>其六者何。<a id="a-8N"></a>颂曰。</p>
  <p id="a8O">后起田根本　　加行思意乐</p>
  <p id="a8P">由此下上故　　业成下上品</p>
  <p id="a8Q">论曰。<a id="a-8R"></a>后起者。<a id="a-8S"></a>谓作此业已。<a id="a-8T"></a>或顿或数随前而作。<a id="a-8U"></a>田谓于彼造善造恶。<a id="a-8V"></a>根本者谓根本业道。<a id="a-8W"></a>加行者谓引彼身语。<a id="a-8X"></a>思谓由彼业道究竟。<a id="a-8Y"></a>意乐者谓所有意趣。<a id="a-8Z"></a>我应当造如是如是。<a id="a-8a"></a>若有六因皆是上品。<a id="a-8b"></a>此业最重翻此最轻。<a id="a-8c"></a>除此中间非最轻重。<a id="a-8d"></a>谓或有业唯由后起所摄受。<a id="a-8e"></a>故得成重品定安立彼异熟果故。<a id="a-8f"></a>乃至或有唯由意乐。<a id="a-8g"></a>由二三等如理应知。<a id="a-8h"></a>如契经言。<a id="a-8i"></a>审思作业名为造作。<a id="a-8j"></a>亦名增长。<a id="a-8k"></a>何因说业名增长耶。<a id="a-8l"></a>由五种因何等为五。<a id="a-8m"></a>颂曰。</p>
  <p id="a8n">由审思圆满　　无恶作对治</p>
  <p id="a8o">有伴异熟故　　此业名增长</p>
  <p id="a8p">论曰。<a id="a-8q"></a>由审思故者。<a id="a-8r"></a>谓审思而作非率尔思作。<a id="a-8s"></a>亦非全不思。<a id="a-8t"></a>由圆满故者。<a id="a-8u"></a>谓齐此量业应堕恶趣。<a id="a-8v"></a>此业圆满名为增长。<a id="a-8w"></a>余唯造作。<a id="a-8x"></a>如有一类于恶行中。<a id="a-8y"></a>由一为因便堕恶趣。<a id="a-8z"></a>或有一类乃至由三。<a id="a-90"></a>十业道中或有由一或乃至十方堕恶趣。<a id="a-91"></a>由无恶作对治故者。<a id="a-92"></a>谓无追悔无对治业。<a id="a-93"></a>由有伴故者。<a id="a-94"></a>谓作不善业不善为助伴。<a id="a-95"></a>如盗他财。<a id="a-96"></a>复污他室。<a id="a-97"></a>杀他子等。<a id="a-98"></a>由异熟故者。<a id="a-99"></a>谓时不定业定。<a id="a-9A"></a>与异熟善上相违。<a id="a-9B"></a>异此应知唯名造作。<a id="a-9C"></a>如上所说。<a id="a-9D"></a>未离欲等奉施制多。<a id="a-9E"></a>唯为自益既无受用者。<a id="a-9F"></a>施福如何成。<a id="a-9G"></a>颂曰。</p>
  <p id="a9H">制多舍类福　　如慈等无受</p>
  <p id="a9I">论曰。<a id="a-9J"></a>非我唯许所舍财物。<a id="a-9K"></a>受者受用施福方成。<a id="a-9L"></a>所许者何谓。<a id="a-9M"></a>诸施福略有二类。<a id="a-9N"></a>一舍二受。<a id="a-9O"></a>舍类福者。<a id="a-9P"></a>谓由善心但舍资财施福便起。<a id="a-9Q"></a>受类福者谓所施田受用施物施福方起。<a id="a-9R"></a>于制多所奉施供具。<a id="a-9S"></a>虽无受类有舍类福。<a id="a-9T"></a>然舍类福初舍资财此福即成对治贪故。<a id="a-9U"></a>无贪俱思所等起故。<a id="a-9V"></a>舍资财已随所施田受用。<a id="a-9W"></a>或不施福无失。<a id="a-9X"></a>若不尔者有施僧伽。<a id="a-9Y"></a>或别人等诸资生具。<a id="a-9Z"></a>或彼未用物便坏失。<a id="a-9a"></a>如是施主物应唐捐施福不生无当果故。<a id="a-9b"></a>彼既未用福由何生。<a id="a-9c"></a>用福虽无而有受福制多无受福由何生。<a id="a-9d"></a>复何因证知福生要由受不受于彼无摄益故。<a id="a-9e"></a>此非定证。<a id="a-9f"></a>所以者何。<a id="a-9g"></a>如修慈等福亦生故。<a id="a-9h"></a>谓修慈定于诸有情平等发起与乐意乐。<a id="a-9i"></a>虽无受者亦无摄益。<a id="a-9j"></a>而胜解力有多福生。<a id="a-9k"></a>修悲等定得福亦尔。<a id="a-9l"></a>施制多福类亦应然。<a id="a-9m"></a>于有德田追生胜解起极尊敬。<a id="a-9n"></a>奉施制多虽无受者亦无摄益。<a id="a-9o"></a>由自思力有多福生然不唐捐。<a id="a-9p"></a>起施敬业要因起业方起胜思。<a id="a-9q"></a>胜思方能生胜福故。<a id="a-9r"></a>如有一类欲害怨家。<a id="a-9s"></a>怨命虽终犹怀怨想。<a id="a-9t"></a>发起种种恶身语业。<a id="a-9u"></a>生多非福非但起心。<a id="a-9v"></a>如是大师虽已过去追申敬养。<a id="a-9w"></a>起身语业方生多福非但起心。<a id="a-9x"></a>有设难言于善田所。<a id="a-9y"></a>殖施业种既爱果生。<a id="a-9z"></a>殖在恶田果应非爱。<a id="a-A0"></a>此难非理。<a id="a-A1"></a>所以者何。<a id="a-A2"></a>颂曰。</p>
  <p id="aA3">恶田有爱果　　果种无倒故</p>
  <p id="aA4">论曰。<a id="a-A5"></a>现见田中种果无倒。<a id="a-A6"></a>从未度迦种苦果终不生。<a id="a-A7"></a>赁婆种中不生甘果。<a id="a-A8"></a>非由田力种果有倒。<a id="a-A9"></a>然由田过令所殖种。<a id="a-AA"></a>或生果少或果全无。<a id="a-AB"></a>如是虽于恶田殖施。<a id="a-AC"></a>而由施主利乐他心。<a id="a-AD"></a>唯爱果生不招非爱。<a id="a-AE"></a>已辩施类戒类当辩。<a id="a-AF"></a>颂曰。</p>
  <p id="aAG">离犯戒及遮　　名戒各有二</p>
  <p id="aAH">非犯戒因坏　　依治灭净等</p>
  <p id="aAI">论曰。<a id="a-AJ"></a>言犯戒者。<a id="a-AK"></a>谓诸不善色即从杀生。<a id="a-AL"></a>乃至杂秽语此中性罪立犯戒名遮。<a id="a-AM"></a>谓佛所遮即非时食等。<a id="a-AN"></a>虽非性罪而佛为护正法有情。<a id="a-AO"></a>别意遮止受戒者犯亦名犯戒。<a id="a-AP"></a>简性罪故但立遮名。<a id="a-AQ"></a>离性及遮俱说名戒。<a id="a-AR"></a>此各有二。<a id="a-AS"></a>谓表无表。<a id="a-AT"></a>以身语业为自性故。<a id="a-AU"></a>戒具四德得清净名。<a id="a-AV"></a>随有所减不名清净。<a id="a-AW"></a>言四德者。<a id="a-AX"></a>一者不为犯戒所坏。<a id="a-AY"></a>言犯戒者谓审思犯。<a id="a-AZ"></a>二者不为彼因所坏。<a id="a-Aa"></a>彼因谓贪等烦恼随烦恼。<a id="a-Ab"></a>三者依治谓依念住等。<a id="a-Ac"></a>此能对治犯戒及因故。<a id="a-Ad"></a>四者依灭谓依涅槃回向涅槃非有财故。<a id="a-Ae"></a>等言为显复有异说。<a id="a-Af"></a>有说戒净由五种因。<a id="a-Ag"></a>一根本净。<a id="a-Ah"></a>二眷属净。<a id="a-Ai"></a>三非寻害。<a id="a-Aj"></a>四念摄受。<a id="a-Ak"></a>五回向寂。<a id="a-Al"></a>有余师说。<a id="a-Am"></a>戒有四种。<a id="a-An"></a>一怖畏戒。<a id="a-Ao"></a>谓怖不活恶名治罚恶趣畏故受护尸罗。<a id="a-Ap"></a>二希望戒。<a id="a-Aq"></a>谓贪诸有胜位多财恭敬称誉受持净戒。<a id="a-Ar"></a>三顺觉支戒。<a id="a-As"></a>谓为求解脱及止观故受持净戒。<a id="a-At"></a>四清净戒。<a id="a-Au"></a>谓无漏戒。<a id="a-Av"></a>彼能永离业惑垢故。<a id="a-Aw"></a>已辩戒类修类当辩。<a id="a-Ax"></a>颂曰。</p>
  <p id="aAy">等引善名修　　极能熏心故</p>
  <p id="aAz">论曰。<a id="a-B0"></a>等引善者谓于定中等持自性。<a id="a-B1"></a>及彼俱有即此名修。<a id="a-B2"></a>极熏心故修是熏义如花熏麻。<a id="a-B3"></a>谓诸定善于心相续。<a id="a-B4"></a>极能熏习令成德类。<a id="a-B5"></a>非不定善故独名修。<a id="a-B6"></a>前辩施福能招大富。<a id="a-B7"></a>戒修二类所感云何。<a id="a-B8"></a>颂曰。</p>
  <p id="aB9">戒修胜如次　　感生天解脱</p>
  <p id="aBA">论曰。<a id="a-BB"></a>戒感生天。<a id="a-BC"></a>修感解脱。<a id="a-BD"></a>胜言为显就胜为言。<a id="a-BE"></a>谓施亦能感生天果就胜说戒。<a id="a-BF"></a>持戒亦能感离系果。<a id="a-BG"></a>就胜说修。<a id="a-BH"></a>如是戒修亦感大富。<a id="a-BI"></a>就胜说施准例应知。<a id="a-BJ"></a>经说四人能生梵福。<a id="a-BK"></a>一为供养如来驮都。<a id="a-BL"></a>建窣堵波于未曾处。<a id="a-BM"></a>二为供养四方僧伽。<a id="a-BN"></a>造寺施园四事供给。<a id="a-BO"></a>三佛弟子破已能和。<a id="a-BP"></a>四于有情普修慈等。<a id="a-BQ"></a>如是梵福其量云何。<a id="a-BR"></a>颂曰。</p>
  <p id="aBS">感劫生天等　　为一梵福量</p>
  <p id="aBT">论曰。<a id="a-BU"></a>有余师说。<a id="a-BV"></a>随福能感一劫生天。<a id="a-BW"></a>受诸快乐齐是名曰一梵福量。<a id="a-BX"></a>由彼所感受快乐时。<a id="a-BY"></a>同梵辅天一劫寿故。<a id="a-BZ"></a>以于余部有伽他言。</p>
  <p id="aBa">有信正见人　　修十胜行者</p>
  <p id="aBb">便为生梵福　　感劫天乐故</p>
  <p id="aBc">已离欲者修四无量。<a id="a-Bd"></a>生上界天受劫寿乐。<a id="a-Be"></a>若未离欲建窣堵波。<a id="a-Bf"></a>造寺和僧能勤修习慈等加行。<a id="a-Bg"></a>彼亦如修无量根本感劫天乐。<a id="a-Bh"></a>岂不前说欲界无有善业能招一劫异熟。<a id="a-Bi"></a>无一善业犹如不善。<a id="a-Bj"></a>唯一刹那能招劫寿。<a id="a-Bk"></a>依如是理故作是说。<a id="a-Bl"></a>然于一事发起多思。<a id="a-Bm"></a>次第能招劫量天乐。<a id="a-Bn"></a>谓于彼死复于中生。<a id="a-Bo"></a>故劫乐言无违前失。<a id="a-Bp"></a>有余师说。<a id="a-Bq"></a>此如所辩妙相业中所说福量。<a id="a-Br"></a>谓说唯除后有菩萨。<a id="a-Bs"></a>所余一切有情所修。<a id="a-Bt"></a>感富乐果业是一福量等。<a id="a-Bu"></a>契经说施略有二种。<a id="a-Bv"></a>一者财施。<a id="a-Bw"></a>二者法施。<a id="a-Bx"></a>财施已辩。<a id="a-By"></a>法施云何。<a id="a-Bz"></a>颂曰。</p>
  <p id="aC0">法施谓如实　　无染辩经等</p>
  <p id="aC1">论曰。<a id="a-C2"></a>若能如实为诸有情。<a id="a-C3"></a>以无染心辩契经等。<a id="a-C4"></a>令生正解名为法施。<a id="a-C5"></a>说如实言显法施主。<a id="a-C6"></a>于契经等解无颠倒。<a id="a-C7"></a>说无染言显法施主。<a id="a-C8"></a>不希利养恭敬名誉。<a id="a-C9"></a>不尔便为自他俱损。<a id="a-CA"></a>契经等者等余十一。<a id="a-CB"></a>即显契经乃至论议。<a id="a-CC"></a>言契经者。<a id="a-CD"></a>谓能总摄容纳随顺世俗胜义坚实理言。<a id="a-CE"></a>如是契经是佛所说。<a id="a-CF"></a>或佛弟子佛许故说。<a id="a-CG"></a>言应颂者。<a id="a-CH"></a>谓以胜妙缉句言词。<a id="a-CI"></a>随述赞前契经所说。<a id="a-CJ"></a>有说亦是不了义经。<a id="a-CK"></a>言记别者。<a id="a-CL"></a>谓随余问酬答辩析。<a id="a-CM"></a>如波罗衍拏等中辩。<a id="a-CN"></a>或诸所有辩曾当现。<a id="a-CO"></a>真实义言皆名记别。<a id="a-CP"></a>有说是佛诸了义经。<a id="a-CQ"></a>言讽颂者。<a id="a-CR"></a>谓以胜妙缉句言词。<a id="a-CS"></a>非随述前而为赞咏。<a id="a-CT"></a>或二三四五六句等。<a id="a-CU"></a>言自说者。<a id="a-CV"></a>谓不因请世尊欲令正法久住。<a id="a-CW"></a>睹希奇事悦意自说妙辩等流。<a id="a-CX"></a>如说此那伽由彼那伽等。<a id="a-CY"></a>言缘起者。<a id="a-CZ"></a>谓说一切起说所由。<a id="a-Ca"></a>多是调伏相应论道。<a id="a-Cb"></a>彼由缘起之所显故。<a id="a-Cc"></a>言譬喻者。<a id="a-Cd"></a>为令晓悟所说义宗。<a id="a-Ce"></a>广引多门比例开示。<a id="a-Cf"></a>如长喻等契经所说。<a id="a-Cg"></a>有说此是除诸菩萨。<a id="a-Ch"></a>说余本行能有所证示所化。<a id="a-Ci"></a>言言本事者。<a id="a-Cj"></a>谓说自昔展转传来。<a id="a-Ck"></a>不显说人谈所说事。<a id="a-Cl"></a>言本生者。<a id="a-Cm"></a>谓说菩萨本所行行。<a id="a-Cn"></a>或依过去事起诸言论。<a id="a-Co"></a>即由过去事言论究竟是名本事。<a id="a-Cp"></a>如曼驮多经。<a id="a-Cq"></a>若依现在事起诸言论。<a id="a-Cr"></a>要由过去事言论究竟是名本生。<a id="a-Cs"></a>如逻刹私经。<a id="a-Ct"></a>言方广者。<a id="a-Cu"></a>谓以正理广辩诸法。<a id="a-Cv"></a>以一切法性相众多。<a id="a-Cw"></a>非广言词不能辩故。<a id="a-Cx"></a>亦名广破。<a id="a-Cy"></a>由此广言。<a id="a-Cz"></a>能破极坚无智闇故。<a id="a-D0"></a>或名无比。<a id="a-D1"></a>由此广言理趣幽博余无比故。<a id="a-D2"></a>有说此广辩大菩提资粮。<a id="a-D3"></a>言希法者谓于此中唯说希奇出世间法。<a id="a-D4"></a>由此能正显三乘希有故。<a id="a-D5"></a>有余师说辩三宝言世所罕闻故名希法。<a id="a-D6"></a>言论议者。<a id="a-D7"></a>谓于上说诸分义中。<a id="a-D8"></a>无倒显示释难决择。<a id="a-D9"></a>有说于经所说深义已见真者。<a id="a-DA"></a>或余智人随理辩释亦名论议。<a id="a-DB"></a>即此名曰摩怛理迦。<a id="a-DC"></a>释余经义时此为本母故。<a id="a-DD"></a>此又名为阿毗达磨。<a id="a-DE"></a>以能现对诸法相故。<a id="a-DF"></a>无倒显示诸法相故。<a id="a-DG"></a>如是所说十二分教略说应知三藏所摄。<a id="a-DH"></a>言三藏者。<a id="a-DI"></a>一素怛缆藏。<a id="a-DJ"></a>二毗柰耶藏。<a id="a-DK"></a>三阿毗达磨藏。<a id="a-DL"></a>如是三藏差别云何。<a id="a-DM"></a>未种善根未欣胜义。<a id="a-DN"></a>令种欣故为说契经。<a id="a-DO"></a>已种已欣令熟相续。<a id="a-DP"></a>作所作故为说调伏。<a id="a-DQ"></a>已熟已作令悟解脱。<a id="a-DR"></a>正方便故为说对法。<a id="a-DS"></a>或以广略清妙文词。<a id="a-DT"></a>缀缉杂染及清净法。<a id="a-DU"></a>令易解了名为契经。<a id="a-DV"></a>宣说修行尸罗轨则。<a id="a-DW"></a>净命方便名为调伏。<a id="a-DX"></a>善能显示诸契经中。<a id="a-DY"></a>深义趣言名为对法。<a id="a-DZ"></a>或依增上心戒惠学所兴论道。<a id="a-Da"></a>如其次第名为契经调伏对法。<a id="a-Db"></a>或素怛缆藏是力等流。<a id="a-Dc"></a>以诸经中所说义理。<a id="a-Dd"></a>毕竟无有能屈伏故。<a id="a-De"></a>毗柰耶藏是大悲等流辩说尸罗济恶趣故。<a id="a-Df"></a>阿毗达磨藏是无畏等流。<a id="a-Dg"></a>真法相中能善安立。<a id="a-Dh"></a>问答决择无所畏故。<a id="a-Di"></a>如是等类三藏不同。<a id="a-Dj"></a>毗婆沙中已广分别。<a id="a-Dk"></a>前已别释三福业事。<a id="a-Dl"></a>今释经中顺三分善。<a id="a-Dm"></a>颂曰。</p>
  <p id="aDn">顺福顺解脱　　顺决择分三</p>
  <p id="aDo">感爱果涅槃　　圣道善如次</p>
  <p id="aDp">论曰。<a id="a-Dq"></a>顺福分善。<a id="a-Dr"></a>谓感世间人天等中爱果种子。<a id="a-Ds"></a>由此力故能感世间高族大宗大富妙色。<a id="a-Dt"></a>轮王帝释魔王梵王。<a id="a-Du"></a>如是等类诸可爱果。<a id="a-Dv"></a>顺解脱分善。<a id="a-Dw"></a>谓安立解脱善阿世耶令无倾动。<a id="a-Dx"></a>由此决定当般涅槃。<a id="a-Dy"></a>辩此善根自性地等。<a id="a-Dz"></a>应知如辩贤圣处说。<a id="a-E0"></a>顺决择分善。<a id="a-E1"></a>谓暖等四此亦如后辩贤处说。<a id="a-E2"></a>如世间所说书印算文数。<a id="a-E3"></a>此五自体云何应知。<a id="a-E4"></a>颂曰。</p>
  <p id="aE5">诸如理所起　　三业并能发</p>
  <p id="aE6">如次为书印　　算文数自体</p>
  <p id="aE7">论曰。<a id="a-E8"></a>如理起者正加行生。<a id="a-E9"></a>三业应知即身语意。<a id="a-EA"></a>能发即是能起此三。<a id="a-EB"></a>如其所应受想等法。<a id="a-EC"></a>此中书印以前身业及彼能发五蕴为体。<a id="a-ED"></a>非诸字像即名为书。<a id="a-EE"></a>所雕印文即名为印。<a id="a-EF"></a>然由业造字像印文。<a id="a-EG"></a>应知名为此中书印次算及文。<a id="a-EH"></a>以前语业及彼能发五蕴为体。<a id="a-EI"></a>后数应知以前意业。<a id="a-EJ"></a>及彼能发四蕴为体。<a id="a-EK"></a>但由意思能数法故。<a id="a-EL"></a>应辩圣教诸法相中。<a id="a-EM"></a>少分异名令不迷谬。<a id="a-EN"></a>颂曰。</p>
  <p id="aEO">善无漏名妙　　染有罪覆劣</p>
  <p id="aEP">善有为应习　　解脱名无上</p>
  <p id="aEQ">论曰。<a id="a-ER"></a>善无漏法亦名为妙。<a id="a-ES"></a>胜染无记及有漏法故唯此法独受妙名。<a id="a-ET"></a>诸染污法亦名有罪。<a id="a-EU"></a>是诸智者所诃厌故亦名有覆。<a id="a-EV"></a>以能覆障解脱道故。<a id="a-EW"></a>亦名为劣极鄙秽故应弃舍故。<a id="a-EX"></a>准此妙劣余中已成。<a id="a-EY"></a>故颂不辩即有漏善。<a id="a-EZ"></a>无覆无记总名为中。<a id="a-Ea"></a>诸有为善亦名应习。<a id="a-Eb"></a>余非应习义准已成。<a id="a-Ec"></a>何故无为不名应习。<a id="a-Ed"></a>以不可说在相续中。<a id="a-Ee"></a>数习令增及无果故。<a id="a-Ef"></a>谓若有法于相续中。<a id="a-Eg"></a>可数令生习令增长。<a id="a-Eh"></a>如圣道等可名应习。<a id="a-Ei"></a>无为不尔故不立应习名。<a id="a-Ej"></a>然劝以涅槃置在心中者。<a id="a-Ek"></a>教有情类令趣涅槃。<a id="a-El"></a>劝令数现起缘涅槃善智。<a id="a-Em"></a>故作是言非谓应习。<a id="a-En"></a>又为果故习无为无果故。<a id="a-Eo"></a>不善无记非应习者。<a id="a-Ep"></a>以彼体非升进法故。<a id="a-Eq"></a>解脱涅槃亦名无上。<a id="a-Er"></a>以无一法能胜涅槃。<a id="a-Es"></a>是善是常超众法故。<a id="a-Et"></a>涅槃是善何理。<a id="a-Eu"></a>应知以契经言极安隐故。<a id="a-Ev"></a>又说安隐是善义故。<a id="a-Ew"></a>余法有上义准已成。<a id="a-Ex"></a>即一切有为虚空非择灭。</p>
 </body>
</html>