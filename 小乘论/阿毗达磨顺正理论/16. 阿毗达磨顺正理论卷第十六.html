<!doctype html>
<html id="z3IBVpR15v" data-ver="1612">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第十六</h1>
  <h2 id="a2">辩差别品第二之八</h2>
  <p id="a3">如是已辩俱有因相。<a id="a-4"></a>第三同类因相云何。<a id="a-5"></a>颂曰。</p>
  <p id="a6">同类因相似　　自部地前生</p>
  <p id="a7">道展转九地　　唯等胜为果</p>
  <p id="a8">加行生亦然　　闻思所成等</p>
  <p id="a9">论曰。<a id="a-A"></a>能养能生或远或近诸等流果。<a id="a-B"></a>名同类因。<a id="a-C"></a>应知此因。<a id="a-D"></a>唯相似法。<a id="a-E"></a>于相似法。<a id="a-F"></a>非于异类。<a id="a-G"></a>如善五蕴与善五蕴展转相望。<a id="a-H"></a>为同类因。<a id="a-I"></a>染污无记。<a id="a-J"></a>应知亦尔。<a id="a-K"></a>有余师说。<a id="a-L"></a>净无记蕴。<a id="a-M"></a>五是色果。<a id="a-N"></a>四非色因。<a id="a-O"></a>性下劣故。<a id="a-P"></a>有余师说。<a id="a-Q"></a>五是四果。<a id="a-R"></a>色非四因。<a id="a-S"></a>势力劣故。<a id="a-T"></a>有余师说。<a id="a-U"></a>色与四蕴。<a id="a-V"></a>相望展转。<a id="a-W"></a>皆不为因。<a id="a-X"></a>劣异类故。<a id="a-Y"></a>若就位说。<a id="a-Z"></a>有余师言。<a id="a-a"></a>羯赖蓝位。<a id="a-b"></a>能与十位为同类因。<a id="a-c"></a>頞部昙等九位。<a id="a-d"></a>一一皆除前位。<a id="a-e"></a>与余为因。<a id="a-f"></a>后位望前。<a id="a-g"></a>但有缘义。<a id="a-h"></a>若尔最初羯赖蓝色。<a id="a-i"></a>应无有因。<a id="a-j"></a>最后老色。<a id="a-k"></a>应无有果。<a id="a-l"></a>故理不然。<a id="a-m"></a>复有师言。<a id="a-n"></a>前生十位。<a id="a-o"></a>一一皆与后生十位。<a id="a-p"></a>各自类色为同类因。<a id="a-q"></a>由此方隅。<a id="a-r"></a>一切外分。<a id="a-s"></a>各于自类。<a id="a-t"></a>如应当说。<a id="a-u"></a>譬喻者说。<a id="a-v"></a>诸色决定无同类因。<a id="a-w"></a>但由众缘和合资助。<a id="a-x"></a>而得生长。<a id="a-y"></a>现从井下掘出泥中。<a id="a-z"></a>有芽生故。<a id="a-10"></a>非于地下曾有种生。<a id="a-11"></a>芽从何起。<a id="a-12"></a>故知色法无同类因。<a id="a-13"></a>彼执违害本论所说。<a id="a-14"></a>故本论言。<a id="a-15"></a>过去大种。<a id="a-16"></a>未来大种。<a id="a-17"></a>因增上等。<a id="a-18"></a>彼言我说于此无违。<a id="a-19"></a>由增上缘有近有远。<a id="a-1A"></a>如次说为因增上故。<a id="a-1B"></a>无方逃难矫设此言。<a id="a-1C"></a>虽似顺文。<a id="a-1D"></a>而实违理。<a id="a-1E"></a>又非许色有同类因。<a id="a-1F"></a>于理于文。<a id="a-1G"></a>有所违害。<a id="a-1H"></a>然从井下掘出泥中。<a id="a-1I"></a>有芽生者。<a id="a-1J"></a>彼先有种。<a id="a-1K"></a>阙和合缘。<a id="a-1L"></a>未生芽等。<a id="a-1M"></a>今缘和合。<a id="a-1N"></a>牙等乃生。<a id="a-1O"></a>若彼泥中。<a id="a-1P"></a>无同类因。<a id="a-1Q"></a>而得生者。<a id="a-1R"></a>应生一切。<a id="a-1S"></a>或全不生。<a id="a-1T"></a>无定因故。<a id="a-1U"></a>为诸相似于相似法。<a id="a-1V"></a>皆可得说为同类因。<a id="a-1W"></a>不尔云何自部自地。<a id="a-1X"></a>唯与自部自地为因。<a id="a-1Y"></a>是故说言自部自地。<a id="a-1Z"></a>部谓五部。<a id="a-1a"></a>谓见苦所断。<a id="a-1b"></a>乃至修所断。<a id="a-1c"></a>地谓九地。<a id="a-1d"></a>谓欲界为一。<a id="a-1e"></a>静虑无色八。<a id="a-1f"></a>此中欲界见苦所断。<a id="a-1g"></a>还与欲界见苦所断。<a id="a-1h"></a>为同类因。<a id="a-1i"></a>如是乃至。<a id="a-1j"></a>欲界修所断。<a id="a-1k"></a>还与欲界修所断为因。<a id="a-1l"></a>如说欲界五部所断。<a id="a-1m"></a>静虑无色。<a id="a-1n"></a>各四地中。<a id="a-1o"></a>随其所应。<a id="a-1p"></a>皆如是说。<a id="a-1q"></a>此为一切。<a id="a-1r"></a>不尔前生。<a id="a-1s"></a>谓唯前生。<a id="a-1t"></a>与后相似。<a id="a-1u"></a>生未生法。<a id="a-1v"></a>为同类因。<a id="a-1w"></a>是谓圆满同类因相。<a id="a-1x"></a>唯说前生与后生果为同类因。<a id="a-1y"></a>于义便阙。<a id="a-1z"></a>不说与未生为同类因故。<a id="a-20"></a>唯说过去与未来现在为同类因等。<a id="a-21"></a>于义亦阙。<a id="a-22"></a>不说过去有因果故。<a id="a-23"></a>若如前说。<a id="a-24"></a>通摄本论所说前生与后生法。<a id="a-25"></a>及说过去为现未因。<a id="a-26"></a>现在但为未来因义。<a id="a-27"></a>未来何故无同类因。<a id="a-28"></a>彼无前后次第义故。<a id="a-29"></a>岂不诸法于正生时已能蠲除一切障碍。<a id="a-2A"></a>望未生者得说为前。<a id="a-2B"></a>又异熟因。<a id="a-2C"></a>于未来世。<a id="a-2D"></a>亦应非有由异熟果。<a id="a-2E"></a>望异熟因无前后故。<a id="a-2F"></a>要依前后立同类因。<a id="a-2G"></a>非正生时已越后位。<a id="a-2H"></a>未有作用。<a id="a-2I"></a>如余未来。<a id="a-2J"></a>过去唯前。<a id="a-2K"></a>未来唯后。<a id="a-2L"></a>现通前后。<a id="a-2M"></a>约世定故。<a id="a-2N"></a>过去诸法。<a id="a-2O"></a>虽皆是前。<a id="a-2P"></a>而取果时。<a id="a-2Q"></a>已定前后。<a id="a-2R"></a>非未来法于正生时作用别余可立前后。<a id="a-2S"></a>要至现在已生位中。<a id="a-2T"></a>方简未来。<a id="a-2U"></a>令成后位。<a id="a-2V"></a>以已作用。<a id="a-2W"></a>取彼为果。<a id="a-2X"></a>若尔异熟因亦勿未来有。<a id="a-2Y"></a>此彼非类。<a id="a-2Z"></a>所以者何。<a id="a-2a"></a>此同类因与等流果。<a id="a-2b"></a>善等无别。<a id="a-2c"></a>若无先后应互为因。<a id="a-2d"></a>既互为因应互为果。<a id="a-2e"></a>互为因果。<a id="a-2f"></a>与理相违。<a id="a-2g"></a>既无理能遮互为果。<a id="a-2h"></a>则应许有果在因先。<a id="a-2i"></a>亦有二心互为因义。<a id="a-2j"></a>是则违害发智论文。<a id="a-2k"></a>彼异熟因。<a id="a-2l"></a>与果相别。<a id="a-2m"></a>虽离前后。<a id="a-2n"></a>而无上过。<a id="a-2o"></a>故同类因。<a id="a-2p"></a>就位建立。<a id="a-2q"></a>未来非有。<a id="a-2r"></a>若异熟因。<a id="a-2s"></a>就相建立。<a id="a-2t"></a>未来非无。<a id="a-2u"></a>若同类因。<a id="a-2v"></a>未来非有。<a id="a-2w"></a>岂不因义今有本无。<a id="a-2x"></a>许故无失。<a id="a-2y"></a>约位非体。<a id="a-2z"></a>由和合作用位。<a id="a-30"></a>果非体果。<a id="a-31"></a>和合作用。<a id="a-32"></a>是法差别因缘和合。<a id="a-33"></a>法行异位。<a id="a-34"></a>法行异位。<a id="a-35"></a>非离体成。<a id="a-36"></a>然异位行。<a id="a-37"></a>亦非即体。<a id="a-38"></a>如是异位。<a id="a-39"></a>从异位生。<a id="a-3A"></a>同类果因。<a id="a-3B"></a>名为异位。<a id="a-3C"></a>故和合作用位。<a id="a-3D"></a>果非体果。<a id="a-3E"></a>理虽无过。<a id="a-3F"></a>文而有违。<a id="a-3G"></a>如本论说。<a id="a-3H"></a>若法与彼法为因。<a id="a-3I"></a>无时此法非彼因。<a id="a-3J"></a>岂不过现与彼为因未来非因。<a id="a-3K"></a>便违此说。<a id="a-3L"></a>无违此过。<a id="a-3M"></a>此依俱有相应异熟。<a id="a-3N"></a>通三世因。<a id="a-3O"></a>密意说故。<a id="a-3P"></a>有余师释。<a id="a-3Q"></a>虽此通依六因作论。<a id="a-3R"></a>而无有失。<a id="a-3S"></a>未来既无同类遍行。<a id="a-3T"></a>如何可说无时非因。<a id="a-3U"></a>未来虽无。<a id="a-3V"></a>而此意说能为因后无时非因。<a id="a-3W"></a>又此未来亦定应有。<a id="a-3X"></a>谓有为法于正生时。<a id="a-3Y"></a>定能为因。<a id="a-3Z"></a>殄诸障故。<a id="a-3a"></a>依此密说无时非因。<a id="a-3b"></a>然经主言。<a id="a-3c"></a>彼非善释。<a id="a-3d"></a>以未来法正生位前非同类因后方成故。<a id="a-3e"></a>如是过难。<a id="a-3f"></a>前已释通。<a id="a-3g"></a>谓非未来有前后故。<a id="a-3h"></a>就三世说无时非因。<a id="a-3i"></a>意显更无第四时故。<a id="a-3j"></a>若尔等无间应同此说。<a id="a-3k"></a>然本论不许。<a id="a-3l"></a>故本论言。<a id="a-3m"></a>若时此法。<a id="a-3n"></a>未至已生。<a id="a-3o"></a>非等无间。<a id="a-3p"></a>无斯过失。<a id="a-3q"></a>所以者何。<a id="a-3r"></a>等无间缘。<a id="a-3s"></a>据开避力。<a id="a-3t"></a>非正生位。<a id="a-3u"></a>有开避能。<a id="a-3v"></a>要已生时。<a id="a-3w"></a>有开避力。<a id="a-3x"></a>若至已灭。<a id="a-3y"></a>名已开避。<a id="a-3z"></a>同类因者。<a id="a-40"></a>如种子法。<a id="a-41"></a>于正生位。<a id="a-42"></a>住种法中。<a id="a-43"></a>至已生时。<a id="a-44"></a>正能取果。<a id="a-45"></a>故因非类等无间缘。<a id="a-46"></a>有余师释。<a id="a-47"></a>次正生后。<a id="a-48"></a>此同类因。<a id="a-49"></a>定取自果。<a id="a-4A"></a>等无间缘。<a id="a-4B"></a>则非决定。<a id="a-4C"></a>有已灭位。<a id="a-4D"></a>方取自果。<a id="a-4E"></a>故不可依正生时说。<a id="a-4F"></a>毗婆沙释。<a id="a-4G"></a>为现二门。<a id="a-4H"></a>如彼处说。<a id="a-4I"></a>此亦应尔如此处说。<a id="a-4J"></a>彼亦应尔。<a id="a-4K"></a>然经主说。<a id="a-4L"></a>如是作文。<a id="a-4M"></a>获何功德。<a id="a-4N"></a>唯显论主非善于文。<a id="a-4O"></a>无斯过失。<a id="a-4P"></a>转彰论主于文巧故。<a id="a-4Q"></a>谓能显示诸所作文有有余意有无余意。<a id="a-4R"></a>何须显示有余意文。<a id="a-4S"></a>有余意文。<a id="a-4T"></a>处处有故。<a id="a-4U"></a>于何处有。<a id="a-4V"></a>次后当辩。<a id="a-4W"></a>如是善通发智论说。<a id="a-4X"></a>品类足论当云何通。<a id="a-4Y"></a>如彼论言。<a id="a-4Z"></a>或有苦谛。<a id="a-4a"></a>以有身见为因。<a id="a-4b"></a>非与有身见为因。<a id="a-4c"></a>除未来有身见及彼相应苦谛。<a id="a-4d"></a>诸余染污苦谛。<a id="a-4e"></a>或有苦谛。<a id="a-4f"></a>以有身见为因。<a id="a-4g"></a>亦与有身见为因。<a id="a-4h"></a>即所除法。<a id="a-4i"></a>是诵者失。<a id="a-4j"></a>文无此言。<a id="a-4k"></a>彼论但言除未来有身见相应苦谛。<a id="a-4l"></a>无及彼言。<a id="a-4m"></a>设有如是言。<a id="a-4n"></a>准义应知谬。<a id="a-4o"></a>施设足论当云何通。<a id="a-4p"></a>彼说诸法四事决定。<a id="a-4q"></a>所谓因果所依所缘。<a id="a-4r"></a>应知彼文因者。<a id="a-4s"></a>谓能作俱有相应异熟因。<a id="a-4t"></a>果者谓增上士用异熟果。<a id="a-4u"></a>所依者谓眼等六根。<a id="a-4v"></a>所缘者谓色等六境。<a id="a-4w"></a>又品类足论当云何通。<a id="a-4x"></a>如说云何非心为因法。<a id="a-4y"></a>谓彼已入正性离生补特伽罗初无漏心。<a id="a-4z"></a>及余异生决定当入正性离生初无漏心。<a id="a-50"></a>然彼异生未来所有诸无漏心。<a id="a-51"></a>皆非心为因。<a id="a-52"></a>何故唯说彼初无漏心。<a id="a-53"></a>有作是释。<a id="a-54"></a>彼文不辩同类因义。<a id="a-55"></a>何者唯辩二种异生。<a id="a-56"></a>谓有般涅槃法。<a id="a-57"></a>及无般涅槃法。<a id="a-58"></a>文虽不举无涅槃法。<a id="a-59"></a>义准理门显示知有。<a id="a-5A"></a>谓彼既说。<a id="a-5B"></a>有余异生决定当入正性离生。<a id="a-5C"></a>由此义准亦有异生决定不入正性离生。<a id="a-5D"></a>有余师释。<a id="a-5E"></a>彼文亦辩同类因义。<a id="a-5F"></a>然彼唯说。<a id="a-5G"></a>若心毕竟非心为因。<a id="a-5H"></a>虽彼未入正性离生者。<a id="a-5I"></a>诸无漏心。<a id="a-5J"></a>皆非心为因。<a id="a-5K"></a>然彼若入正性离生。<a id="a-5L"></a>唯有初无漏心。<a id="a-5M"></a>是非心为因法。<a id="a-5N"></a>余心无不以心为因。<a id="a-5O"></a>识身足论。<a id="a-5P"></a>当云何通。<a id="a-5Q"></a>如彼论言。<a id="a-5R"></a>于过去染污眼识所有随眠。<a id="a-5S"></a>彼于此心。<a id="a-5T"></a>或能为因。<a id="a-5U"></a>非所随增。<a id="a-5V"></a>或所随增。<a id="a-5W"></a>不能为因。<a id="a-5X"></a>或能为因。<a id="a-5Y"></a>亦所随增。<a id="a-5Z"></a>或不能为因。<a id="a-5a"></a>亦非所随增。<a id="a-5b"></a>且能为因非所随增者。<a id="a-5c"></a>谓诸随眠在此心前同类遍行。<a id="a-5d"></a>即彼随眠。<a id="a-5e"></a>若不缘此。<a id="a-5f"></a>设缘已断及此相应随眠已断。<a id="a-5g"></a>为所随增不能为因者。<a id="a-5h"></a>谓诸随眠。<a id="a-5i"></a>在此心后同类遍行。<a id="a-5j"></a>即彼随眠。<a id="a-5k"></a>缘此未断。<a id="a-5l"></a>能为其因。<a id="a-5m"></a>亦所随增者。<a id="a-5n"></a>谓诸随眠。<a id="a-5o"></a>在此心前同类遍行。<a id="a-5p"></a>即彼随眠。<a id="a-5q"></a>缘此未断及此相应随眠未断。<a id="a-5r"></a>不能为因亦非所随增者。<a id="a-5s"></a>谓诸随眠。<a id="a-5t"></a>在此心后同类遍行。<a id="a-5u"></a>即彼随眠。<a id="a-5v"></a>若不缘此。<a id="a-5w"></a>设缘已断。<a id="a-5x"></a>若所余缘。<a id="a-5y"></a>若他随眠。<a id="a-5z"></a>若不同界遍行随眠。<a id="a-60"></a>如彼过去染污眼识。<a id="a-61"></a>未来染污眼识亦尔。<a id="a-62"></a>过去四句其理可然。<a id="a-63"></a>未来如何可立四句。<a id="a-64"></a>有作是释。<a id="a-65"></a>彼于未来应立三句。<a id="a-66"></a>除所随增不能为因。<a id="a-67"></a>彼无后故。<a id="a-68"></a>然说未来如过去者。<a id="a-69"></a>显正生时。<a id="a-6A"></a>必入现在。<a id="a-6B"></a>望余未起。<a id="a-6C"></a>可立为前。<a id="a-6D"></a>对此可说余名后故。<a id="a-6E"></a>有余师释。<a id="a-6F"></a>此说未来亦有四句。<a id="a-6G"></a>不言未来有在心后同于过去。<a id="a-6H"></a>谓有同类遍行随眠在未来世。<a id="a-6I"></a>于彼未来染污眼识。<a id="a-6J"></a>缘而未断。<a id="a-6K"></a>是所随增不为因故。<a id="a-6L"></a>言同类因唯自地者。<a id="a-6M"></a>定依何说。<a id="a-6N"></a>定依有漏。<a id="a-6O"></a>若无漏道。<a id="a-6P"></a>展转相望。<a id="a-6Q"></a>一一皆与九地为因。<a id="a-6R"></a>谓四静虑及三无色未至中间。<a id="a-6S"></a>是名九地。<a id="a-6T"></a>余无等引。<a id="a-6U"></a>非猛利故。<a id="a-6V"></a>皆不能发。<a id="a-6W"></a>无漏圣道。<a id="a-6X"></a>九地道谛。<a id="a-6Y"></a>展转为因。<a id="a-6Z"></a>所以者何。<a id="a-6a"></a>此非系地故。<a id="a-6b"></a>非诸地爱执为已有故。<a id="a-6c"></a>由是道谛。<a id="a-6d"></a>虽地不同。<a id="a-6e"></a>展转为因。<a id="a-6f"></a>同种类故。<a id="a-6g"></a>然非一切为一切因。<a id="a-6h"></a>与谁为因。<a id="a-6i"></a>谓等胜果。<a id="a-6j"></a>加行生故。<a id="a-6k"></a>非为劣因。<a id="a-6l"></a>初定圣道。<a id="a-6m"></a>有依初定。<a id="a-6n"></a>乃至有依无所有处二定等道应知亦尔。<a id="a-6o"></a>于依自上有。<a id="a-6p"></a>于依下地无。<a id="a-6q"></a>谓依初定初定圣道。<a id="a-6r"></a>与依九定九地圣道为同类因。<a id="a-6s"></a>即此唯用依初定道为同类因。<a id="a-6t"></a>不用依上圣道为因。<a id="a-6u"></a>以性劣故。<a id="a-6v"></a>依第二定初定圣道。<a id="a-6w"></a>除依初定。<a id="a-6x"></a>与依余定九地圣道。<a id="a-6y"></a>为同类因。<a id="a-6z"></a>即此唯用依初二定九地圣道。<a id="a-70"></a>为同类因。<a id="a-71"></a>非依上地依第三定。<a id="a-72"></a>初定圣道。<a id="a-73"></a>除依初二。<a id="a-74"></a>与依余定九地圣道。<a id="a-75"></a>为同类因。<a id="a-76"></a>即此唯用依初二三九地圣道。<a id="a-77"></a>为同类因。<a id="a-78"></a>非依上地。<a id="a-79"></a>乃至若依无所有处初定圣道。<a id="a-7A"></a>唯与依此无所有处九地圣道。<a id="a-7B"></a>为同类因。<a id="a-7C"></a>即此通用依九地定九地圣道。<a id="a-7D"></a>为同类因。<a id="a-7E"></a>如依九定。<a id="a-7F"></a>初定圣道。<a id="a-7G"></a>余定圣道。<a id="a-7H"></a>依于九地。<a id="a-7I"></a>随其所应。<a id="a-7J"></a>当广思择。<a id="a-7K"></a>又一地摄诸无漏道。<a id="a-7L"></a>亦非一切为一切因。<a id="a-7M"></a>为等胜因。<a id="a-7N"></a>非劣因故。<a id="a-7O"></a>且如已生苦法智忍。<a id="a-7P"></a>还与未来苦法智忍。<a id="a-7Q"></a>为同类因。<a id="a-7R"></a>是名为等。<a id="a-7S"></a>又即此忍。<a id="a-7T"></a>复能与后从苦法智至无生智。<a id="a-7U"></a>为同类因。<a id="a-7V"></a>是名为胜。<a id="a-7W"></a>如是广说。<a id="a-7X"></a>乃至已生诸无生智。<a id="a-7Y"></a>唯与等类为同类因。<a id="a-7Z"></a>更无胜故。<a id="a-7a"></a>又诸已生见道修道。<a id="a-7b"></a>及无学道。<a id="a-7c"></a>随其次第。<a id="a-7d"></a>与三二一为同类因。<a id="a-7e"></a>展转为因。<a id="a-7f"></a>亦不违理。<a id="a-7g"></a>如何后生胜无漏道。<a id="a-7h"></a>能与前生劣无漏道。<a id="a-7i"></a>为同类因而不违理。<a id="a-7j"></a>谁言后生胜为前生劣因。<a id="a-7k"></a>前生钝根。<a id="a-7l"></a>种性修道。<a id="a-7m"></a>与自相续未来决定不生利根种性见道。<a id="a-7n"></a>为同类因。<a id="a-7o"></a>何理为碍。<a id="a-7p"></a>一切有情。<a id="a-7q"></a>各别相续。<a id="a-7r"></a>法尔安立六种种性。<a id="a-7s"></a>无学望前应知亦尔。<a id="a-7t"></a>然有差别。<a id="a-7u"></a>谓有前生无学圣道。<a id="a-7v"></a>于自相续后生修道为同类因无学退已。<a id="a-7w"></a>于修道中。<a id="a-7x"></a>可有转生利根义故。<a id="a-7y"></a>若尔应与本论相违。<a id="a-7z"></a>如说已知根与未知当知根为所缘增上。<a id="a-80"></a>非因非等无间。<a id="a-81"></a>如是具知根。<a id="a-82"></a>于二根亦尔。<a id="a-83"></a>此无相违。<a id="a-84"></a>有余意故。<a id="a-85"></a>如次前说。<a id="a-86"></a>有余意文。<a id="a-87"></a>处处皆有。<a id="a-88"></a>即是此等。<a id="a-89"></a>故应显示有余意文。<a id="a-8A"></a>今此文中。<a id="a-8B"></a>有何余意。<a id="a-8C"></a>谓依后生如是根性所摄已知根。<a id="a-8D"></a>即望前生如是根性所摄未知根。<a id="a-8E"></a>密作如是言。<a id="a-8F"></a>为所缘增上非因等无间。<a id="a-8G"></a>劣故后生故。<a id="a-8H"></a>此文但说已起作用依相续转诸无漏根。<a id="a-8I"></a>如说有用世第一法。<a id="a-8J"></a>若尔有情各别相续。<a id="a-8K"></a>法尔安立三乘菩提。<a id="a-8L"></a>如是亦应声闻乘道得作独觉佛乘道因。<a id="a-8M"></a>独觉乘道作佛道因。<a id="a-8N"></a>无斯过失。<a id="a-8O"></a>性极远故。<a id="a-8P"></a>若已升陟声闻道者。<a id="a-8Q"></a>无容更生余乘道故。<a id="a-8R"></a>若尔已升随信行道。<a id="a-8S"></a>随法行道。<a id="a-8T"></a>无容更生。<a id="a-8U"></a>是则前生随信行道。<a id="a-8V"></a>与未来世毕竟不生随法行道。<a id="a-8W"></a>应不为因。<a id="a-8X"></a>亦无此失。<a id="a-8Y"></a>诸钝根道。<a id="a-8Z"></a>可有转成利根道故。<a id="a-8a"></a>谓即由彼随信行根诸蕴相续。<a id="a-8b"></a>可有转得属随法行蕴相续根。<a id="a-8c"></a>非由已升声闻乘道诸蕴相续。<a id="a-8d"></a>可有转得独觉佛乘蕴相续道。<a id="a-8e"></a>依如是理。<a id="a-8f"></a>故有说言。<a id="a-8g"></a>虽无是处而假分别。<a id="a-8h"></a>若见道中。<a id="a-8i"></a>有出观者。<a id="a-8j"></a>随信行道。<a id="a-8k"></a>亦有转得随法行根。<a id="a-8l"></a>然无出义。<a id="a-8m"></a>故根差别。<a id="a-8n"></a>与乘不同。<a id="a-8o"></a>由此故言。<a id="a-8p"></a>诸钝根道。<a id="a-8q"></a>与钝及利。<a id="a-8r"></a>为同类因。<a id="a-8s"></a>若利根道。<a id="a-8t"></a>唯利道因。<a id="a-8u"></a>如随信行及信胜解时解脱道随其次第。<a id="a-8v"></a>与六四二。<a id="a-8w"></a>为同类因。<a id="a-8x"></a>若随法行及见至非时解脱道。<a id="a-8y"></a>随其次第。<a id="a-8z"></a>与三二一。<a id="a-90"></a>为同类因。<a id="a-91"></a>此亦准前应知不定。<a id="a-92"></a>诸上地道。<a id="a-93"></a>为下地因。<a id="a-94"></a>云何名为或等或胜。<a id="a-95"></a>由因增长。<a id="a-96"></a>及由根故。<a id="a-97"></a>为但圣道唯与等胜为同类因。<a id="a-98"></a>不尔云何。<a id="a-99"></a>余世间法加行生者。<a id="a-9A"></a>亦与等胜为因非劣。<a id="a-9B"></a>加行生法其体云何。<a id="a-9C"></a>谓闻所成思所成等。<a id="a-9D"></a>等者等取修所成等因闻思修所生功德。<a id="a-9E"></a>名彼所成。<a id="a-9F"></a>加行生故。<a id="a-9G"></a>唯与等胜为因非劣。<a id="a-9H"></a>如欲界系闻所成法。<a id="a-9I"></a>能与自界闻思所成。<a id="a-9J"></a>为同类因。<a id="a-9K"></a>非修所成因。<a id="a-9L"></a>欲界无故思所成法。<a id="a-9M"></a>与思所成。<a id="a-9N"></a>为同类因。<a id="a-9O"></a>非闻所成因。<a id="a-9P"></a>以彼劣故。<a id="a-9Q"></a>若色界系闻所成法。<a id="a-9R"></a>能与自界闻修所成。<a id="a-9S"></a>为同类因。<a id="a-9T"></a>非思所成。<a id="a-9U"></a>因色界无故。<a id="a-9V"></a>修所成法。<a id="a-9W"></a>唯与自界修所成法。<a id="a-9X"></a>为同类因。<a id="a-9Y"></a>非闻所成因。<a id="a-9Z"></a>以彼劣故。<a id="a-9a"></a>无色界系修所成法。<a id="a-9b"></a>唯与自界修所成法。<a id="a-9c"></a>为同类因。<a id="a-9d"></a>非闻思所成因。<a id="a-9e"></a>以无故劣故。<a id="a-9f"></a>有余师说。<a id="a-9g"></a>思所成法。<a id="a-9h"></a>与修所成。<a id="a-9i"></a>为同类因。<a id="a-9j"></a>岂不欲界有思所成无修所成。<a id="a-9k"></a>若于色界有修所成无思所成。<a id="a-9l"></a>然世间法。<a id="a-9m"></a>唯与自界。<a id="a-9n"></a>为同类因。<a id="a-9o"></a>前说自部自地为因。<a id="a-9p"></a>依有漏故。<a id="a-9q"></a>如何彼说思为修因。<a id="a-9r"></a>有作是释。<a id="a-9s"></a>即于欲界。<a id="a-9t"></a>有胜方便所摄善根。<a id="a-9u"></a>虽思所成。<a id="a-9v"></a>而极寂静。<a id="a-9w"></a>似修慧故。<a id="a-9x"></a>名修所成。<a id="a-9y"></a>思为彼因。<a id="a-9z"></a>说亦无过有余师释。<a id="a-A0"></a>得尽智时所修欲界思所成法。<a id="a-A1"></a>是阿罗汉修慧果故。<a id="a-A2"></a>似修慧故。<a id="a-A3"></a>名修所成。<a id="a-A4"></a>思为彼因。<a id="a-A5"></a>说亦无过。<a id="a-A6"></a>此闻思修所成诸法。<a id="a-A7"></a>各有九品。<a id="a-A8"></a>谓下下等。<a id="a-A9"></a>若下下品。<a id="a-AA"></a>为九品因。<a id="a-AB"></a>下中八因。<a id="a-AC"></a>乃至上上。<a id="a-AD"></a>唯上上因。<a id="a-AE"></a>除前劣故。<a id="a-AF"></a>生得善法。<a id="a-AG"></a>与加行善。<a id="a-AH"></a>为同类因。<a id="a-AI"></a>非加行善为生得因。<a id="a-AJ"></a>以彼劣故。<a id="a-AK"></a>又生得善。<a id="a-AL"></a>亦有九品。<a id="a-AM"></a>一切相望展转为因。<a id="a-AN"></a>容一一后皆现前故。<a id="a-AO"></a>有余师说。<a id="a-AP"></a>定一心中得一切故。<a id="a-AQ"></a>然由现行异熟九品。<a id="a-AR"></a>可施设有九品差别。<a id="a-AS"></a>染污九品。<a id="a-AT"></a>准此应知。<a id="a-AU"></a>复由对治有九品故。<a id="a-AV"></a>可施设有九品差别。<a id="a-AW"></a>无覆无记。<a id="a-AX"></a>总有四种。<a id="a-AY"></a>谓异熟生。<a id="a-AZ"></a>威仪路。<a id="a-Aa"></a>工巧处。<a id="a-Ab"></a>化心俱品。<a id="a-Ac"></a>随其次第。<a id="a-Ad"></a>能与四三二一为因。<a id="a-Ae"></a>有余师说。<a id="a-Af"></a>一切相望展转为因。<a id="a-Ag"></a>同一缚故。<a id="a-Ah"></a>此说非理。<a id="a-Ai"></a>勿初静虑暖等四法展转为因。<a id="a-Aj"></a>又欲界化心。<a id="a-Ak"></a>有四静虑果。<a id="a-Al"></a>非上静虑果下静虑果因。<a id="a-Am"></a>非加行因得下劣果。<a id="a-An"></a>勿设功用而无所获。<a id="a-Ao"></a>因如是义。<a id="a-Ap"></a>故有问言。<a id="a-Aq"></a>颇有已生诸无漏法非未生位无漏法因。<a id="a-Ar"></a>有谓已生苦法智品。<a id="a-As"></a>于自种性未来不生苦法智忍俱品诸法。<a id="a-At"></a>如是乃至。<a id="a-Au"></a>诸有已生金刚喻品。<a id="a-Av"></a>与自种性。<a id="a-Aw"></a>下位未生诸无漏法。<a id="a-Ax"></a>又一切胜。<a id="a-Ay"></a>于一切劣。<a id="a-Az"></a>以加行法为同类因。<a id="a-B0"></a>所得之果。<a id="a-B1"></a>或等或胜。<a id="a-B2"></a>颇有一身诸无漏法前所定得非后生因。<a id="a-B3"></a>有。<a id="a-B4"></a>谓未来苦法忍品。<a id="a-B5"></a>于后已生苦法智品。<a id="a-B6"></a>以果必无在因前故。<a id="a-B7"></a>或同类因。<a id="a-B8"></a>未来无故。<a id="a-B9"></a>颇有前生诸无漏法非后已起无漏法因。<a id="a-BA"></a>有。<a id="a-BB"></a>谓前生胜无漏法。<a id="a-BC"></a>于后已起劣无漏法。<a id="a-BD"></a>如前已生苦法智得于后已生苦法忍得。<a id="a-BE"></a>彼虽后生。<a id="a-BF"></a>而是劣故。<a id="a-BG"></a>如是一切圣道诸得。<a id="a-BH"></a>前胜后劣。<a id="a-BI"></a>准此应知。<a id="a-BJ"></a>经主此中以上果退下果现前。<a id="a-BK"></a>用答所问。<a id="a-BL"></a>此非决定。<a id="a-BM"></a>退上果已。<a id="a-BN"></a>容有练根起胜无漏现在前故。<a id="a-BO"></a>彼应简此。<a id="a-BP"></a>然此同类因。<a id="a-BQ"></a>与果功用。<a id="a-BR"></a>无有穷尽。<a id="a-BS"></a>非如异熟因与果功用定有穷尽。<a id="a-BT"></a>诸阿罗汉。<a id="a-BU"></a>受同类因。<a id="a-BV"></a>果犹未尽。<a id="a-BW"></a>而涅槃故。<a id="a-BX"></a>非同类因定能生果。<a id="a-BY"></a>谓有同类因。<a id="a-BZ"></a>由有障故。<a id="a-Ba"></a>果或余时起。<a id="a-Bb"></a>或永不生。<a id="a-Bc"></a>故于此中。<a id="a-Bd"></a>有作是问。<a id="a-Be"></a>同类因与果亦能取果耶。<a id="a-Bf"></a>总相答言。<a id="a-Bg"></a>诸与果者。<a id="a-Bh"></a>必能取果。<a id="a-Bi"></a>所以者何。<a id="a-Bj"></a>不取而与。<a id="a-Bk"></a>理不成故。<a id="a-Bl"></a>有能取果而不能与。<a id="a-Bm"></a>谓阿罗汉最后诸蕴。<a id="a-Bn"></a>以前诸蕴虽能与果而未穷尽便般涅槃。<a id="a-Bo"></a>又于听诵思择等业。<a id="a-Bp"></a>虽同加行遇等助缘。<a id="a-Bq"></a>而见善根积集有异。<a id="a-Br"></a>故知因用。<a id="a-Bs"></a>非唯此生。<a id="a-Bt"></a>然说随俱善根力故。<a id="a-Bu"></a>善根生者。<a id="a-Bv"></a>据成就说。<a id="a-Bw"></a>此说意言。<a id="a-Bx"></a>因虽成就及不成就。<a id="a-By"></a>皆能生果而成就者。<a id="a-Bz"></a>生果力强。<a id="a-C0"></a>强弱虽殊。<a id="a-C1"></a>为因义等。<a id="a-C2"></a>又近远因虽俱成就。<a id="a-C3"></a>而于生果。<a id="a-C4"></a>亦有胜劣。<a id="a-C5"></a>若但因彼随俱善根。<a id="a-C6"></a>善根生者。<a id="a-C7"></a>善根断已。<a id="a-C8"></a>应当毕竟不续善根。<a id="a-C9"></a>故同类因。<a id="a-CA"></a>约与果用。<a id="a-CB"></a>受用无尽。<a id="a-CC"></a>非异熟因。<a id="a-CD"></a>如是义门。<a id="a-CE"></a>曾何处说。<a id="a-CF"></a>岂不辩此因相中言。<a id="a-CG"></a>未来现在过去为因。<a id="a-CH"></a>过去现在为未来因。<a id="a-CI"></a>复有何缘。<a id="a-CJ"></a>于阿罗汉正命终位。<a id="a-CK"></a>心心所法。<a id="a-CL"></a>遮等无间缘。<a id="a-CM"></a>许同类因性。<a id="a-CN"></a>此二与果等非俱故。<a id="a-CO"></a>等无间缘。<a id="a-CP"></a>由开避力。<a id="a-CQ"></a>诸阿罗汉正命终时。<a id="a-CR"></a>无无间生心心所法。<a id="a-CS"></a>由阙和合生因缘故。<a id="a-CT"></a>无所开避等无间果。<a id="a-CU"></a>是故亦无能开避力。<a id="a-CV"></a>故遮最后法等无间缘相。<a id="a-CW"></a>然同类因果通近远又所引果。<a id="a-CX"></a>无有限量。<a id="a-CY"></a>非所取果必定当起。<a id="a-CZ"></a>故不可类等无间缘。<a id="a-Ca"></a>遮后位立同类因性。<a id="a-Cb"></a>有异说言。<a id="a-Cc"></a>定应唯许于无间果立同类因。<a id="a-Cd"></a>又不应言善恶无记心次起位。<a id="a-Ce"></a>非由前念为同类因后念心起。<a id="a-Cf"></a>由见世间种芽茎叶蓓蕾花果。<a id="a-Cg"></a>不相似物。<a id="a-Ch"></a>次第生时。<a id="a-Ci"></a>无间为因。<a id="a-Cj"></a>相次而起。<a id="a-Ck"></a>无隔越故。<a id="a-Cl"></a>又如毛角能生蒲苇。<a id="a-Cm"></a>彼言非理。<a id="a-Cn"></a>现见善恶。<a id="a-Co"></a>随一增时。<a id="a-Cp"></a>余一减故。<a id="a-Cq"></a>又修能治所治应增。<a id="a-Cr"></a>则永应无解脱苦义。<a id="a-Cs"></a>又习所治能治应增。<a id="a-Ct"></a>便无不成能治道者。<a id="a-Cu"></a>如是等失。<a id="a-Cv"></a>彼不可离。<a id="a-Cw"></a>又见世间。<a id="a-Cx"></a>习学书论工巧智等。<a id="a-Cy"></a>已得坚住。<a id="a-Cz"></a>虽遇异缘于中间起。<a id="a-D0"></a>而后生位。<a id="a-D1"></a>还以前时同类相续为因而起。<a id="a-D2"></a>故同类因。<a id="a-D3"></a>亦有隔越。<a id="a-D4"></a>种芽等喻。<a id="a-D5"></a>于证无能。<a id="a-D6"></a>外物相生次第安住。<a id="a-D7"></a>内法不尔。<a id="a-D8"></a>故喻无能。<a id="a-D9"></a>如种无间定有芽生非茎叶等。<a id="a-DA"></a>善心无间。<a id="a-DB"></a>不见定有如是心生。<a id="a-DC"></a>又芽无间可有茎生。<a id="a-DD"></a>非茎无间可有芽生。<a id="a-DE"></a>善恶心生。<a id="a-DF"></a>次第无定。<a id="a-DG"></a>又诸外物。<a id="a-DH"></a>时分决定。<a id="a-DI"></a>内法不尔。<a id="a-DJ"></a>故喻无能。<a id="a-DK"></a>谓由功能勤勇教等力殊胜故。<a id="a-DL"></a>修观行者。<a id="a-DM"></a>善心多时相续而转。<a id="a-DN"></a>诸习欲者。<a id="a-DO"></a>恶心多时相续而转。<a id="a-DP"></a>非芽茎等。<a id="a-DQ"></a>时分不定。<a id="a-DR"></a>故内外别。<a id="a-DS"></a>又稻等类。<a id="a-DT"></a>次第生中。<a id="a-DU"></a>无记性同。<a id="a-DV"></a>可有因义。<a id="a-DW"></a>心等一类。<a id="a-DX"></a>次第生中。<a id="a-DY"></a>善等性殊。<a id="a-DZ"></a>不应为喻。<a id="a-Da"></a>言从毛角生蒲苇者。<a id="a-Db"></a>是世俗论。<a id="a-Dc"></a>与理相违。<a id="a-Dd"></a>若许相生无简同异。<a id="a-De"></a>何不从二各二果生。<a id="a-Df"></a>然彼毛角如粪暖等。<a id="a-Dg"></a>于生蒲苇但作顺缘。<a id="a-Dh"></a>故同类因。<a id="a-Di"></a>唯于自类有间无间。<a id="a-Dj"></a>皆得成因。<a id="a-Dk"></a>如是已辩同类因相。<a id="a-Dl"></a>第四相应因相云何。<a id="a-Dm"></a>颂曰。</p>
  <p id="aDn">相应因决定　　心心所同依</p>
  <p id="aDo">论曰。<a id="a-Dp"></a>唯心心所。<a id="a-Dq"></a>是相应因。<a id="a-Dr"></a>岂不此中无简别故时境行相别亦相应。<a id="a-Ds"></a>设简别言。<a id="a-Dt"></a>此三同者。<a id="a-Du"></a>异身同嘱。<a id="a-Dv"></a>应说相应。<a id="a-Dw"></a>故说同依。<a id="a-Dx"></a>总遮斯难。<a id="a-Dy"></a>谓要同依心心所法。<a id="a-Dz"></a>方得更互为相应因。<a id="a-E0"></a>此中同言。<a id="a-E1"></a>显所依一。<a id="a-E2"></a>谓若眼识。<a id="a-E3"></a>用此刹那眼根为依。<a id="a-E4"></a>相应受等。<a id="a-E5"></a>亦即用此眼根为依。<a id="a-E6"></a>乃至意识。<a id="a-E7"></a>及相应法。<a id="a-E8"></a>同依意根。<a id="a-E9"></a>应知亦尔。<a id="a-EA"></a>今应思择。<a id="a-EB"></a>眼耳等根。<a id="a-EC"></a>所依性同。<a id="a-ED"></a>何缘说彼能依之识。<a id="a-EE"></a>所依各异。<a id="a-EF"></a>何劳致问。<a id="a-EG"></a>诸识所依。<a id="a-EH"></a>依性虽同。<a id="a-EI"></a>而类别故。<a id="a-EJ"></a>若尔何故知同依言。<a id="a-EK"></a>唯就俱生刹那依义。<a id="a-EL"></a>说眼识等同一所依。<a id="a-EM"></a>非就长时种类依义。<a id="a-EN"></a>说诸眼识同一所依。<a id="a-EO"></a>又无间依种类同故。<a id="a-EP"></a>应眼等识为相应因。<a id="a-EQ"></a>世尊亦依种类同义。<a id="a-ER"></a>说眼等识所依诸根。<a id="a-ES"></a>故契经言。<a id="a-ET"></a>眼见色已。<a id="a-EU"></a>生忧喜舍。<a id="a-EV"></a>又契经说。<a id="a-EW"></a>以眼为门。<a id="a-EX"></a>唯为见色。<a id="a-EY"></a>此等皆说种类同依。<a id="a-EZ"></a>是故颂中。<a id="a-Ea"></a>应如是简谓心心所。<a id="a-Eb"></a>同时同依。<a id="a-Ec"></a>故彼释中。<a id="a-Ed"></a>自摄二义。<a id="a-Ee"></a>谓若眼识用此刹那眼根为依。<a id="a-Ef"></a>乃至广说。<a id="a-Eg"></a>颂中既阙同时之言。<a id="a-Eh"></a>如何得知此同依者。<a id="a-Ei"></a>非一种类是一刹那。<a id="a-Ej"></a>若谓释中摄故无过。<a id="a-Ek"></a>应所造颂不说同依。<a id="a-El"></a>但说相应因决定心心所。<a id="a-Em"></a>又相应言。<a id="a-En"></a>足遮诸难。<a id="a-Eo"></a>非时依异可有相应。<a id="a-Ep"></a>但说相应。<a id="a-Eq"></a>即知一切时依行相境事皆同。<a id="a-Er"></a>若异时依。<a id="a-Es"></a>异行相境。<a id="a-Et"></a>不相应故。<a id="a-Eu"></a>非种类一多事俱起。<a id="a-Ev"></a>共相应故俱有相应二因何别。<a id="a-Ew"></a>且相应因法亦俱有因。<a id="a-Ex"></a>有俱有因法非相应因。<a id="a-Ey"></a>谓随转色。<a id="a-Ez"></a>生等大种。<a id="a-F0"></a>若相应因即俱有因。<a id="a-F1"></a>此中二因义有何别。<a id="a-F2"></a>非相应因即俱有因。<a id="a-F3"></a>由此二因义各异故。<a id="a-F4"></a>然即一法。<a id="a-F5"></a>是相应因。<a id="a-F6"></a>亦俱有因义差别者。<a id="a-F7"></a>不相离义。<a id="a-F8"></a>是相应因。<a id="a-F9"></a>同一果义是俱有因。<a id="a-FA"></a>又展转力同生住等。<a id="a-FB"></a>是俱有因。<a id="a-FC"></a>若展转力同缘一境。<a id="a-FD"></a>是相应因。<a id="a-FE"></a>有余师说。<a id="a-FF"></a>由互为果义立俱有因。<a id="a-FG"></a>如商侣相依共游险道。<a id="a-FH"></a>由五平等义立相应因。<a id="a-FI"></a>即如商侣同受同作食等事业。<a id="a-FJ"></a>其中阙一。<a id="a-FK"></a>皆不相应。<a id="a-FL"></a>是故极成互为因义。<a id="a-FM"></a>如是已辩相应因相。<a id="a-FN"></a>第五遍行因相云何。<a id="a-FO"></a>颂曰。</p>
  <p id="aFP">遍行谓前遍　　为同地染因</p>
  <p id="aFQ">论曰。<a id="a-FR"></a>遍行因者。<a id="a-FS"></a>谓前已生遍行随眠。<a id="a-FT"></a>及俱品法。<a id="a-FU"></a>与后同地自部他部诸染污法。<a id="a-FV"></a>为遍行因何等名为遍行品法。<a id="a-FW"></a>随眠品中。<a id="a-FX"></a>当广分别。<a id="a-FY"></a>此因势力。<a id="a-FZ"></a>越同类因势力而转。<a id="a-Fa"></a>故别建立。<a id="a-Fb"></a>亦为余部染法因故。<a id="a-Fc"></a>由此势力。<a id="a-Fd"></a>余部烦恼。<a id="a-Fe"></a>及彼眷属。<a id="a-Ff"></a>亦生长故。<a id="a-Fg"></a>于自部摄诸烦恼中。<a id="a-Fh"></a>同类遍行二因何别。<a id="a-Fi"></a>由有身见。<a id="a-Fj"></a>诸爱得生。<a id="a-Fk"></a>诸爱亦能生有身见。<a id="a-Fl"></a>二差别相如何可知。<a id="a-Fm"></a>自部二因。<a id="a-Fn"></a>亦有差别。<a id="a-Fo"></a>谓执我故。<a id="a-Fp"></a>能令诸爱生起坚固增广炽盛。<a id="a-Fq"></a>我见遍缘诸爱境故。<a id="a-Fr"></a>爱令我见生起坚固。<a id="a-Fs"></a>而不能令增广炽盛。<a id="a-Ft"></a>不能遍缘我见境故。<a id="a-Fu"></a>由诸遍惑展转相望。<a id="a-Fv"></a>皆能遍缘所缘境故。<a id="a-Fw"></a>一一遍惑。<a id="a-Fx"></a>皆互能令生起坚固增广炽盛。<a id="a-Fy"></a>故此二因。<a id="a-Fz"></a>非无差别。<a id="a-G0"></a>一时一品。<a id="a-G1"></a>能为同类遍行二因。<a id="a-G2"></a>有何差别。<a id="a-G3"></a>虽同时取二等流果。<a id="a-G4"></a>而自部果增盛非余。<a id="a-G5"></a>故彼二因亦有差别。<a id="a-G6"></a>何故云何自部增盛。<a id="a-G7"></a>由二因门所长养故。<a id="a-G8"></a>由此为彼近生因故。<a id="a-G9"></a>令彼增广及炽盛故。<a id="a-GA"></a>唯生自部二因何别。<a id="a-GB"></a>无遍行因。<a id="a-GC"></a>唯生自部。<a id="a-GD"></a>谓遍行法。<a id="a-GE"></a>正现前时。<a id="a-GF"></a>俱时有力。<a id="a-GG"></a>取五部果。<a id="a-GH"></a>又已如前说彼差别。<a id="a-GI"></a>有余师说。<a id="a-GJ"></a>俱有因一分是相应因。<a id="a-GK"></a>同类因一分是遍行因。<a id="a-GL"></a>彼师意说。<a id="a-GM"></a>遍行因义。<a id="a-GN"></a>即同类因。<a id="a-GO"></a>然不应理。<a id="a-GP"></a>余部亦应是同类故。<a id="a-GQ"></a>则非遍行。<a id="a-GR"></a>应望余部成同类因。<a id="a-GS"></a>是则诸因应成杂乱。<a id="a-GT"></a>虽复诸因无各别体。<a id="a-GU"></a>而诸因义互不相杂。<a id="a-GV"></a>若遍行法能为五部。<a id="a-GW"></a>染污法因则见所断。<a id="a-GX"></a>应为一切染污法因。<a id="a-GY"></a>是宗所许不应为难。<a id="a-GZ"></a>故品类足。<a id="a-Ga"></a>说如是言。<a id="a-Gb"></a>云何见所断为因法。<a id="a-Gc"></a>谓诸染污法。<a id="a-Gd"></a>及见所断法所感异熟。<a id="a-Ge"></a>云何无记为因法。<a id="a-Gf"></a>谓诸无记有为法。<a id="a-Gg"></a>及不善法。<a id="a-Gh"></a>或有苦谛。<a id="a-Gi"></a>以有身见为因。<a id="a-Gj"></a>非与有身见为因。<a id="a-Gk"></a>广说乃至。<a id="a-Gl"></a>除未来有身见及彼相应法生老住无常。<a id="a-Gm"></a>诸余染污苦谛。<a id="a-Gn"></a>若尔应违施设足论。<a id="a-Go"></a>如彼论说。<a id="a-Gp"></a>颇有法是不善唯不善为因耶。<a id="a-Gq"></a>曰有。<a id="a-Gr"></a>谓圣人离欲退最初已起染污思。<a id="a-Gs"></a>依未断因。<a id="a-Gt"></a>密作是说。<a id="a-Gu"></a>此染污思因虽具有不善无记。<a id="a-Gv"></a>而无记因。<a id="a-Gw"></a>先已永断。<a id="a-Gx"></a>圣人退位。<a id="a-Gy"></a>见所断惑。<a id="a-Gz"></a>皆已断故。<a id="a-H0"></a>一切见道。<a id="a-H1"></a>必无退故。<a id="a-H2"></a>欲界染无记。<a id="a-H3"></a>皆见所断故。<a id="a-H4"></a>唯不善因。<a id="a-H5"></a>退故成就。<a id="a-H6"></a>说为未断。<a id="a-H7"></a>是故无失。<a id="a-H8"></a>若已断法。<a id="a-H9"></a>亦能为因。<a id="a-HA"></a>何缘诸圣补特伽罗。<a id="a-HB"></a>于无有爱重嗔恚缠诸慢类中。<a id="a-HC"></a>曾不现起。<a id="a-HD"></a>断见邪见萨伽耶见。<a id="a-HE"></a>皆已断故。<a id="a-HF"></a>无有爱等。<a id="a-HG"></a>随其次第。<a id="a-HH"></a>彼近起故。<a id="a-HI"></a>彼于今位。<a id="a-HJ"></a>云何为因。<a id="a-HK"></a>非彼于今方成因义。<a id="a-HL"></a>于异生位。<a id="a-HM"></a>修所断染法。<a id="a-HN"></a>已用见所断。<a id="a-HO"></a>为遍行因。<a id="a-HP"></a>若法与彼法为因。<a id="a-HQ"></a>无时此法非彼因。<a id="a-HR"></a>故虽已断。<a id="a-HS"></a>而因可说。<a id="a-HT"></a>应知此中过去现在。<a id="a-HU"></a>遍行随眠。<a id="a-HV"></a>为五部因。<a id="a-HW"></a>能缘五部。<a id="a-HX"></a>亦是五部之所随增。<a id="a-HY"></a>彼相应法。<a id="a-HZ"></a>除所随增生等。<a id="a-Ha"></a>复除能缘五部。<a id="a-Hb"></a>彼诸法得。<a id="a-Hc"></a>非遍行因。<a id="a-Hd"></a>或前后故。<a id="a-He"></a>性疏远故。<a id="a-Hf"></a>非一果故。<a id="a-Hg"></a>有遍行随眠非遍行因。<a id="a-Hh"></a>谓未来世遍行随眠。<a id="a-Hi"></a>有遍行因非遍行随眠。<a id="a-Hj"></a>谓过去现在遍行随眠。<a id="a-Hk"></a>一果法有俱是。<a id="a-Hl"></a>谓过去现在遍行随眠。<a id="a-Hm"></a>有俱非谓所余诸法。<a id="a-Hn"></a>有于此中作如是难。<a id="a-Ho"></a>若说诸见疑及无明。<a id="a-Hp"></a>为遍行因。<a id="a-Hq"></a>生异类果与余别故。<a id="a-Hr"></a>名遍行者。<a id="a-Hs"></a>非遍行中亦有此用。<a id="a-Ht"></a>谓贪随眠于境耽着。<a id="a-Hu"></a>能为一切邪行根本。<a id="a-Hv"></a>如有邪见令贪随眠于诸境中耽着炽盛。<a id="a-Hw"></a>如是有贪亦令邪见于自所缘炽盛增广。<a id="a-Hx"></a>乃至引彼令断善根。<a id="a-Hy"></a>如有邪见谤灭道已引贪随眠令乐生死。<a id="a-Hz"></a>如是有贪乐生死已。<a id="a-I0"></a>能引邪见令谤灭道。<a id="a-I1"></a>是故唯执见疑无明。<a id="a-I2"></a>为遍行因。<a id="a-I3"></a>生五部果。<a id="a-I4"></a>非余贪等。<a id="a-I5"></a>理定不成。<a id="a-I6"></a>此难不然。<a id="a-I7"></a>因用别故。<a id="a-I8"></a>不遍随眠。<a id="a-I9"></a>总以五部诸染污法。<a id="a-IA"></a>但为士用及增上果。<a id="a-IB"></a>展转可作等无间缘令现起故。<a id="a-IC"></a>及彼生时。<a id="a-ID"></a>不障碍故。<a id="a-IE"></a>遍行随眠。<a id="a-IF"></a>亦以五部诸染污法。<a id="a-IG"></a>为等流果。<a id="a-IH"></a>此彼何别。<a id="a-II"></a>得如是耶。<a id="a-IJ"></a>遍行随眠。<a id="a-IK"></a>通缘一切有漏法故。<a id="a-IL"></a>势力坚固。<a id="a-IM"></a>炽盛增广。<a id="a-IN"></a>才已生时。<a id="a-IO"></a>便能引发同异类果。<a id="a-IP"></a>不遍随眠。<a id="a-IQ"></a>则不如是。<a id="a-IR"></a>缘境狭少。<a id="a-IS"></a>功能劣故。<a id="a-IT"></a>虽贪随眠耽着境界。<a id="a-IU"></a>亦与邪见为展转因。<a id="a-IV"></a>乃至引令断诸善本。<a id="a-IW"></a>而非暂起。<a id="a-IX"></a>顿引自他五部染法。<a id="a-IY"></a>为等流果。<a id="a-IZ"></a>有贪随眠乐生死已。<a id="a-Ia"></a>能引邪见。<a id="a-Ib"></a>谤灭道者。<a id="a-Ic"></a>此一部中。<a id="a-Id"></a>展转相引。<a id="a-Ie"></a>非于异部。<a id="a-If"></a>故亦无违。<a id="a-Ig"></a>或复因义甚深难了。<a id="a-Ih"></a>无边差别。<a id="a-Ii"></a>非易可知。<a id="a-Ij"></a>谓诸法中。<a id="a-Ik"></a>都无真实作者作用。<a id="a-Il"></a>然复说有无量种因能招诸果。<a id="a-Im"></a>谓于诸果。<a id="a-In"></a>此为近因。<a id="a-Io"></a>此为远因。<a id="a-Ip"></a>此因令生。<a id="a-Iq"></a>此因令灭。<a id="a-Ir"></a>此因令彼。<a id="a-Is"></a>有此因不。<a id="a-It"></a>为害此因能牵引。<a id="a-Iu"></a>此因为所依。<a id="a-Iv"></a>此因如助伴。<a id="a-Iw"></a>此因如种子。<a id="a-Ix"></a>此因如饮食。<a id="a-Iy"></a>此因如医药。<a id="a-Iz"></a>此等因义。<a id="a-J0"></a>差别无边。<a id="a-J1"></a>唯佛世尊。<a id="a-J2"></a>所行境界。<a id="a-J3"></a>如是已辩遍行因相。<a id="a-J4"></a>第六异熟因相云何。<a id="a-J5"></a>颂曰。</p>
  <p id="aJ6">异熟因不善　　及善唯有漏</p>
  <p id="aJ7">论曰。<a id="a-J8"></a>唯诸不善。<a id="a-J9"></a>及善有漏。<a id="a-JA"></a>是异熟因。<a id="a-JB"></a>异熟法故。<a id="a-JC"></a>随其所应。<a id="a-JD"></a>此因能感异熟果故。<a id="a-JE"></a>名异熟因。<a id="a-JF"></a>今于此中。<a id="a-JG"></a>因是何义。<a id="a-JH"></a>谓随业法。<a id="a-JI"></a>能别有情。<a id="a-JJ"></a>故契经言诸有情类胜劣高下。<a id="a-JK"></a>由业所别。<a id="a-JL"></a>又契经说。<a id="a-JM"></a>业为生因。<a id="a-JN"></a>颂中及声。<a id="a-JO"></a>显此因与果性相虽异而品类无杂。<a id="a-JP"></a>唯言为遮异熟因体摄诸因义。<a id="a-JQ"></a>谓有余师说。<a id="a-JR"></a>一切果皆名异熟。<a id="a-JS"></a>彼亦应许异熟因体摄一切因。<a id="a-JT"></a>唯言为令勿同如是余师横计。<a id="a-JU"></a>彼复何缘。<a id="a-JV"></a>执一切果。<a id="a-JW"></a>皆名异熟。<a id="a-JX"></a>由契经说。<a id="a-JY"></a>此大光明。<a id="a-JZ"></a>有何异熟。<a id="a-Ja"></a>又契经言。<a id="a-Jb"></a>二种施食所感异熟。<a id="a-Jc"></a>平等平等。<a id="a-Jd"></a>又说爱为受之异熟。<a id="a-Je"></a>又言如来若不说此语。<a id="a-Jf"></a>即诸时众。<a id="a-Jg"></a>无如是异熟。<a id="a-Jh"></a>又说此梦。<a id="a-Ji"></a>有何异熟。<a id="a-Jj"></a>又诸世间。<a id="a-Jk"></a>亦说食等为乐异熟。<a id="a-Jl"></a>此类寔繁。<a id="a-Jm"></a>此诸异熟言。<a id="a-Jn"></a>皆就喻假说。<a id="a-Jo"></a>如眼福田爱说海火母声。<a id="a-Jp"></a>如何知前亦就喻说。<a id="a-Jq"></a>若不尔者。<a id="a-Jr"></a>诸无漏法。<a id="a-Js"></a>应有异熟然诸契经。<a id="a-Jt"></a>遮无漏法有异熟义。<a id="a-Ju"></a>说无漏思。<a id="a-Jv"></a>为非黑非白。<a id="a-Jw"></a>无异熟业。<a id="a-Jx"></a>能尽诸业。<a id="a-Jy"></a>故说无漏法。<a id="a-Jz"></a>所引等流名异熟者。<a id="a-K0"></a>虽彼情计立异名言。<a id="a-K1"></a>而义无别。<a id="a-K2"></a>又诸经中。<a id="a-K3"></a>亦有如是就喻假说。<a id="a-K4"></a>如人寿短。<a id="a-K5"></a>说为杀生等流果故。<a id="a-K6"></a>此于增上。<a id="a-K7"></a>说等流言。<a id="a-K8"></a>以不善业无覆无记。<a id="a-K9"></a>为等流果。<a id="a-KA"></a>不应理故。<a id="a-KB"></a>何缘定知。<a id="a-KC"></a>唯不善法。<a id="a-KD"></a>及善有漏。<a id="a-KE"></a>是异熟因。<a id="a-KF"></a>契经说故。<a id="a-KG"></a>谓契经说。<a id="a-KH"></a>有黑黑异熟业。<a id="a-KI"></a>有白白异熟业。<a id="a-KJ"></a>有黑白黑白异熟业。<a id="a-KK"></a>有非黑非白异熟业。<a id="a-KL"></a>能尽诸业。<a id="a-KM"></a>又契经言。<a id="a-KN"></a>现见领受悦意异熟。<a id="a-KO"></a>或复领受悲号异熟。<a id="a-KP"></a>由善不善。<a id="a-KQ"></a>又说我遭身业等损。<a id="a-KR"></a>谓苦受生受苦异熟。<a id="a-KS"></a>复言我遇身业等益。<a id="a-KT"></a>谓乐受生受乐异熟。<a id="a-KU"></a>如斯等证。<a id="a-KV"></a>其类众多。<a id="a-KW"></a>又如同类异熟二因。<a id="a-KX"></a>义不相杂。<a id="a-KY"></a>等流异熟二果。<a id="a-KZ"></a>亦应不相杂乱。<a id="a-Ka"></a>虽诸异熟不越等流。<a id="a-Kb"></a>而彼异熟。<a id="a-Kc"></a>非彼等流。<a id="a-Kd"></a>故知异熟等流果异佛观所化宜闻差别。<a id="a-Ke"></a>说法有殊。<a id="a-Kf"></a>阿毗达磨。<a id="a-Kg"></a>依真实理。<a id="a-Kh"></a>决判诸法。<a id="a-Ki"></a>故非异熟总摄诸果经言诸业有三果故。<a id="a-Kj"></a>若一切果皆异熟者。<a id="a-Kk"></a>经不应言果及异熟。<a id="a-Kl"></a>若执诸果皆异熟果。<a id="a-Km"></a>应许诸因皆异熟因。<a id="a-Kn"></a>经说诸业为生因故。<a id="a-Ko"></a>如眼耳等。<a id="a-Kp"></a>宿业为因。<a id="a-Kq"></a>应从因生。<a id="a-Kr"></a>皆由宿业。<a id="a-Ks"></a>是则经说。<a id="a-Kt"></a>无明为因。<a id="a-Ku"></a>起贪嗔痴。<a id="a-Kv"></a>及有经说。<a id="a-Kw"></a>有因缘故。<a id="a-Kx"></a>众生耽染。<a id="a-Ky"></a>此等皆应因于宿业。<a id="a-Kz"></a>许亦何失。<a id="a-L0"></a>如种种身是宿业果。<a id="a-L1"></a>现行烦恼。<a id="a-L2"></a>差别亦然。<a id="a-L3"></a>是则应同离系邪论。<a id="a-L4"></a>非佛弟子。<a id="a-L5"></a>且置如斯破愚傍论。<a id="a-L6"></a>根本法相。<a id="a-L7"></a>今应正辩。<a id="a-L8"></a>何缘无漏不招异熟。<a id="a-L9"></a>毗婆沙说。<a id="a-LA"></a>无爱润故。<a id="a-LB"></a>如贞实种无水润沃。<a id="a-LC"></a>又无漏法。<a id="a-LD"></a>既非系地。<a id="a-LE"></a>如何能招系地异熟。<a id="a-LF"></a>何缘无记不招异熟。<a id="a-LG"></a>由力劣故。<a id="a-LH"></a>如朽败种。<a id="a-LI"></a>余善不善。<a id="a-LJ"></a>能招异熟。<a id="a-LK"></a>如有水润诸贞实种。<a id="a-LL"></a>然异熟因。<a id="a-LM"></a>或持业释。<a id="a-LN"></a>故契经说。<a id="a-LO"></a>异熟生眼。<a id="a-LP"></a>或依主释。<a id="a-LQ"></a>故契经言。<a id="a-LR"></a>业之异熟。<a id="a-LS"></a>义如前辩。<a id="a-LT"></a>言异熟者。<a id="a-LU"></a>或离因熟。<a id="a-LV"></a>或异因熟。<a id="a-LW"></a>此二属果。<a id="a-LX"></a>或所造业。<a id="a-LY"></a>至得果时。<a id="a-LZ"></a>变而能熟。<a id="a-La"></a>此一属因。<a id="a-Lb"></a>然经主言。<a id="a-Lc"></a>毗婆沙师。<a id="a-Ld"></a>作如是释。<a id="a-Le"></a>异类而熟。<a id="a-Lf"></a>是异熟义。<a id="a-Lg"></a>谓异熟因。<a id="a-Lh"></a>唯异类熟。<a id="a-Li"></a>俱有等因。<a id="a-Lj"></a>唯同类熟。<a id="a-Lk"></a>能作一因。<a id="a-Ll"></a>兼同异熟。<a id="a-Lm"></a>故唯此一。<a id="a-Ln"></a>名异熟因。<a id="a-Lo"></a>乃至广说。<a id="a-Lp"></a>皆不应理。<a id="a-Lq"></a>毗婆沙师。<a id="a-Lr"></a>非决定说。<a id="a-Ls"></a>六因所得。<a id="a-Lt"></a>皆名熟故。<a id="a-Lu"></a>设许尔者。<a id="a-Lv"></a>是果异名。<a id="a-Lw"></a>亦无有失。<a id="a-Lx"></a>此异熟因。<a id="a-Ly"></a>总说有二。<a id="a-Lz"></a>一能牵引。<a id="a-M0"></a>二能圆满。<a id="a-M1"></a>且众同分。<a id="a-M2"></a>及与命根。<a id="a-M3"></a>非不相应行独所能牵引。<a id="a-M4"></a>云何知然。<a id="a-M5"></a>契经说故。<a id="a-M6"></a>如契经说。<a id="a-M7"></a>业为生因。<a id="a-M8"></a>又说业令生死轮转。<a id="a-M9"></a>又言业力。<a id="a-MA"></a>能别有情。<a id="a-MB"></a>又言劣界。<a id="a-MC"></a>思业所引。<a id="a-MD"></a>应知劣界。<a id="a-ME"></a>即是欲有。<a id="a-MF"></a>又品类足说。<a id="a-MG"></a>诸命根是业异熟。<a id="a-MH"></a>非是业故。<a id="a-MI"></a>不相应行无是业者。<a id="a-MJ"></a>诸有释此品类足言。<a id="a-MK"></a>一切命根。<a id="a-ML"></a>皆是异熟。<a id="a-MM"></a>于招异熟业力最胜。<a id="a-MN"></a>由此意趣故作是说。<a id="a-MO"></a>岂不此释转复能遮不相应行有牵引力业于异熟。<a id="a-MP"></a>是胜因故。<a id="a-MQ"></a>命众同分。<a id="a-MR"></a>是胜异熟。<a id="a-MS"></a>许唯业招命众同分。<a id="a-MT"></a>方可得说。<a id="a-MU"></a>于招异熟业力最胜。<a id="a-MV"></a>异不应尔。<a id="a-MW"></a>要业牵引。<a id="a-MX"></a>命众同分时非业缘斯亦能招异熟若执非业亦能牵引胜异熟者。<a id="a-MY"></a>则不应说于招异熟业力最胜。<a id="a-MZ"></a>是故彼释。<a id="a-Ma"></a>定非应理。<a id="a-Mb"></a>非心随转身语二业定不能引命众同分。<a id="a-Mc"></a>不尔便违契经正理。<a id="a-Md"></a>经言劣界思所引故。<a id="a-Me"></a>此说欲有命众同分。<a id="a-Mf"></a>唯意业感。<a id="a-Mg"></a>非身语业。<a id="a-Mh"></a>身语表业。<a id="a-Mi"></a>众多极微。<a id="a-Mj"></a>一心所起于中唯一。<a id="a-Mk"></a>引众同分及与命根。<a id="a-Ml"></a>余无此能。<a id="a-Mm"></a>不应理故。<a id="a-Mn"></a>若许同时共感一果。<a id="a-Mo"></a>则应更互为俱有因。<a id="a-Mp"></a>有对造色。<a id="a-Mq"></a>为俱有因。<a id="a-Mr"></a>非宗所许。<a id="a-Ms"></a>此非展转力所生故。<a id="a-Mt"></a>又非次第一一极微牵引命根及众同分。<a id="a-Mu"></a>一心起故。<a id="a-Mv"></a>非一心起。<a id="a-Mw"></a>无异功能别引生后。<a id="a-Mx"></a>而无过失。<a id="a-My"></a>非为满业。<a id="a-Mz"></a>亦有斯过。<a id="a-N0"></a>于一生中。<a id="a-N1"></a>各别能取色香味等。<a id="a-N2"></a>圆满果故。<a id="a-N3"></a>依此无表。<a id="a-N4"></a>亦同此释。<a id="a-N5"></a>多远离体一心起故。<a id="a-N6"></a>不许互为俱有因故。<a id="a-N7"></a>若无对造色有非俱有因。<a id="a-N8"></a>说有对言。<a id="a-N9"></a>便为无用。<a id="a-NA"></a>显有对造色皆非俱有因。<a id="a-NB"></a>故作是说。<a id="a-NC"></a>有无对造色得为俱有因。<a id="a-ND"></a>不可同彼。<a id="a-NE"></a>若欲界系身语二业。<a id="a-NF"></a>不能牵引。<a id="a-NG"></a>便违契经。<a id="a-NH"></a>如说杀生若修若习若多修习生那落迦。<a id="a-NI"></a>乃至广说。<a id="a-NJ"></a>又违本论。<a id="a-NK"></a>如说于此三恶行中。<a id="a-NL"></a>何罪最大。<a id="a-NM"></a>谓能随顺僧破妄语。<a id="a-NN"></a>此业能取无间狱中劫寿异熟。<a id="a-NO"></a>寿定说为所牵引果。<a id="a-NP"></a>此说所起。<a id="a-NQ"></a>显能起思。<a id="a-NR"></a>粗易了故。<a id="a-NS"></a>无相违失。<a id="a-NT"></a>于欲界中。<a id="a-NU"></a>有时一蕴为异熟因。<a id="a-NV"></a>共感一果。<a id="a-NW"></a>谓有记得及彼生等。<a id="a-NX"></a>有时二蕴为异熟因。<a id="a-NY"></a>共感一果。<a id="a-NZ"></a>谓善不善色及生等。<a id="a-Na"></a>有时四蕴。<a id="a-Nb"></a>为异熟因。<a id="a-Nc"></a>共感一果。<a id="a-Nd"></a>谓善不善心心所法。<a id="a-Ne"></a>及彼生等。<a id="a-Nf"></a>欲界无有随转色故。<a id="a-Ng"></a>无有五蕴为异熟因共感一果。<a id="a-Nh"></a>有余师说。<a id="a-Ni"></a>欲界亦有五蕴为因共感一果。<a id="a-Nj"></a>谓同刹那表无表色。<a id="a-Nk"></a>及能起此心心所法。<a id="a-Nl"></a>彼说不然。<a id="a-Nm"></a>所起身语。<a id="a-Nn"></a>与诸能起。<a id="a-No"></a>异熟别故。<a id="a-Np"></a>能起所起。<a id="a-Nq"></a>非定一时。<a id="a-Nr"></a>故所感果。<a id="a-Ns"></a>非定俱起。<a id="a-Nt"></a>谓能所起。<a id="a-Nu"></a>容于一时能取果故。<a id="a-Nv"></a>应一果者。<a id="a-Nw"></a>理亦不然。<a id="a-Nx"></a>虽能所起容有一时而果异故。<a id="a-Ny"></a>表与无表。<a id="a-Nz"></a>虽同刹那。<a id="a-O0"></a>而所取果。<a id="a-O1"></a>尚有差别。<a id="a-O2"></a>又诸表业有多极微。<a id="a-O3"></a>无表亦有多远离事。<a id="a-O4"></a>必同时起。<a id="a-O5"></a>果尚有殊。<a id="a-O6"></a>何况能起心心所法。<a id="a-O7"></a>与非随转色。<a id="a-O8"></a>而同取一果。<a id="a-O9"></a>故彼所说。<a id="a-OA"></a>理定不然。<a id="a-OB"></a>于色界中。<a id="a-OC"></a>有时一蕴为异熟因。<a id="a-OD"></a>共感一果。<a id="a-OE"></a>谓有记得。<a id="a-OF"></a>无想等至。<a id="a-OG"></a>及彼生等。<a id="a-OH"></a>有时二蕴为异熟因。<a id="a-OI"></a>共感一果。<a id="a-OJ"></a>谓初静虑。<a id="a-OK"></a>善有表业。<a id="a-OL"></a>及彼生等。<a id="a-OM"></a>非于第二静虑已上有诸表业。<a id="a-ON"></a>无能起故。<a id="a-OO"></a>有时四蕴为异熟因。<a id="a-OP"></a>共感一果。<a id="a-OQ"></a>谓无随转色。<a id="a-OR"></a>善心心所法。<a id="a-OS"></a>及彼生等。<a id="a-OT"></a>此有六心。<a id="a-OU"></a>如后当说。<a id="a-OV"></a>有时五蕴为异熟因。<a id="a-OW"></a>共感一果。<a id="a-OX"></a>谓有随转色。<a id="a-OY"></a>诸心心所法。<a id="a-OZ"></a>及彼生等。<a id="a-Oa"></a>无色界中。<a id="a-Ob"></a>有时一蕴为异熟因。<a id="a-Oc"></a>共感一果。<a id="a-Od"></a>谓有记得灭尽等至。<a id="a-Oe"></a>及彼生等。<a id="a-Of"></a>有时四蕴为异熟因。<a id="a-Og"></a>共感一果。<a id="a-Oh"></a>谓一切善心心所法。<a id="a-Oi"></a>如是总有九异熟因。<a id="a-Oj"></a>谓三界中。<a id="a-Ok"></a>如数次第。<a id="a-Ol"></a>三四二种品类差别。<a id="a-Om"></a>有业唯感一处异熟。<a id="a-On"></a>谓感法处。<a id="a-Oo"></a>即命根等。<a id="a-Op"></a>若感意处。<a id="a-Oq"></a>定感二处。<a id="a-Or"></a>谓意与法。<a id="a-Os"></a>若感触处。<a id="a-Ot"></a>应知亦二。<a id="a-Ou"></a>谓触与法。<a id="a-Ov"></a>若感色处。<a id="a-Ow"></a>定感三处。<a id="a-Ox"></a>谓色触法。<a id="a-Oy"></a>若感香味。<a id="a-Oz"></a>应知亦三。<a id="a-P0"></a>谓各为一。<a id="a-P1"></a>并触与法若感身处。<a id="a-P2"></a>定感四处。<a id="a-P3"></a>谓身色处触处法处。<a id="a-P4"></a>若感眼处。<a id="a-P5"></a>定感五处。<a id="a-P6"></a>谓眼身色及触法处。<a id="a-P7"></a>感耳鼻舌。<a id="a-P8"></a>应知亦五。<a id="a-P9"></a>谓各为一。<a id="a-PA"></a>身色触法。<a id="a-PB"></a>有业能感六七八九十十一处。<a id="a-PC"></a>声非异熟。<a id="a-PD"></a>故此不论。<a id="a-PE"></a>业或少果。<a id="a-PF"></a>或多果故。<a id="a-PG"></a>如外种果或少或多。<a id="a-PH"></a>如莲种等。<a id="a-PI"></a>有根芽茎花台须叶种种果异。<a id="a-PJ"></a>蒲桃等种。<a id="a-PK"></a>则不如是。<a id="a-PL"></a>波沓波种。<a id="a-PM"></a>有多根茎枝条花叶种种果异。<a id="a-PN"></a>有诸水陆草木种类。<a id="a-PO"></a>但有一茎。<a id="a-PP"></a>如针茅等。<a id="a-PQ"></a>或但有叶无茎等生。<a id="a-PR"></a>种子法然。<a id="a-PS"></a>不应疑问。<a id="a-PT"></a>有一念业多念异熟。<a id="a-PU"></a>无多念业一念异熟。<a id="a-PV"></a>勿设劬劳果减因故。<a id="a-PW"></a>有一世业三世异熟。<a id="a-PX"></a>无三世业一世异熟。<a id="a-PY"></a>招感异熟势力法尔。<a id="a-PZ"></a>然异熟果无与业俱。<a id="a-Pa"></a>非造业时即受果故。<a id="a-Pb"></a>又业现在。<a id="a-Pc"></a>非即果熟。<a id="a-Pd"></a>法受业门。<a id="a-Pe"></a>理决定故。<a id="a-Pf"></a>亦非无间。<a id="a-Pg"></a>由次刹那等无间缘力所引故。<a id="a-Ph"></a>刹那正起。<a id="a-Pi"></a>力难制故。<a id="a-Pj"></a>又异熟因感异类果。<a id="a-Pk"></a>必待相续方能办故。<a id="a-Pl"></a>已说六因。<a id="a-Pm"></a>当说世定。<a id="a-Pn"></a>颂曰。</p>
  <p id="aPo">遍行与同类　　三世三世三</p>
  <p id="aPp">论曰。<a id="a-Pq"></a>遍行同类。<a id="a-Pr"></a>唯居过现。<a id="a-Ps"></a>未来世无。<a id="a-Pt"></a>理如前说。<a id="a-Pu"></a>相应俱有异熟三因。<a id="a-Pv"></a>于三世中。<a id="a-Pw"></a>皆悉遍有。<a id="a-Px"></a>颂既不说能作因所居义。<a id="a-Py"></a>准应知通三世非世。<a id="a-Pz"></a>不可说彼定时分故。</p>
 </body>
</html>