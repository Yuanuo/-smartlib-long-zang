<!doctype html>
<html id="z3IBVt416s" data-ver="882">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第七十五</h1>
  <h2 id="a2">辩智品第七之三</h2>
  <p id="a3">如是已辩诸智差别。<a id="a-4"></a>智所成德今当显示。<a id="a-5"></a>于中先辩佛不共德。<a id="a-6"></a>且初成佛尽智位修不共佛法有十八种。<a id="a-7"></a>何谓十八。<a id="a-8"></a>颂曰。</p>
  <p id="a9">十八不共法　　谓佛十力等</p>
  <p id="aA">论曰。<a id="a-B"></a>佛十力四无畏三念住及大悲。<a id="a-C"></a>如是合名为十八不共法。<a id="a-D"></a>唯于诸佛尽智时修。<a id="a-E"></a>余圣所无。<a id="a-F"></a>故名不共。<a id="a-G"></a>且佛十力差别云何。<a id="a-H"></a>颂曰。</p>
  <p id="aI">力处非处十　　业八除灭道</p>
  <p id="aJ">定根解界九　　遍趣九或十</p>
  <p id="aK">宿住死生俗　　尽六或十智</p>
  <p id="aL">宿住死生智　　依静虑余通</p>
  <p id="aM">赡部男佛身　　于境无碍故</p>
  <p id="aN">论曰。<a id="a-O"></a>佛十力者。<a id="a-P"></a>一处非处智力具以如来十智为性。<a id="a-Q"></a>为依何义立此力名。<a id="a-R"></a>佛于经中自作是说。<a id="a-S"></a>苾刍谛听。<a id="a-T"></a>如来于处如实知处。<a id="a-U"></a>如来于非处如实知非处。<a id="a-V"></a>乃至广说。<a id="a-W"></a>知一切法自性功能理定是有。<a id="a-X"></a>名为处智。<a id="a-Y"></a>知一切法自性功能理定非有。<a id="a-Z"></a>名非处智。<a id="a-a"></a>此智通缘情非情境。<a id="a-b"></a>与一切智皆不相违。<a id="a-c"></a>恐于略说少功难悟。<a id="a-d"></a>故复此中析出余九。<a id="a-e"></a>如薄伽梵多界经中自广分别。<a id="a-f"></a>处非处义身等恶行。<a id="a-g"></a>感非爱果。<a id="a-h"></a>定有是处。<a id="a-i"></a>感可爱果。<a id="a-j"></a>必无是处。<a id="a-k"></a>乃至广说。<a id="a-l"></a>于彼经中所未说者我依余教复略分别。<a id="a-m"></a>谓诸如来犹有误失。<a id="a-n"></a>诸应分别而一向记。<a id="a-o"></a>无力无畏三念住等不共功德。<a id="a-p"></a>必无是处诸圣犹起见所断惑。<a id="a-q"></a>覆罪堕恶。<a id="a-r"></a>必无是处。<a id="a-s"></a>造无间者现身见法堕邪性者现入正性。<a id="a-t"></a>外道法内有真沙门。<a id="a-u"></a>有虽受生而无有死。<a id="a-v"></a>有不还者复欲界生。<a id="a-w"></a>有阿罗汉更受后有。<a id="a-x"></a>有舍二种识犹现行处。<a id="a-y"></a>有十三界有十九蕴有第六世。<a id="a-z"></a>有第四谛有第五。<a id="a-10"></a>必无是处。<a id="a-11"></a>如来所使有能遮遏。<a id="a-12"></a>世尊使者事未究竟。<a id="a-13"></a>正在慈定灭尽定中。<a id="a-14"></a>随信法行者有能为损害。<a id="a-15"></a>北俱卢死堕恶趣中。<a id="a-16"></a>及有中夭。<a id="a-17"></a>必无是处。<a id="a-18"></a>诸行不灭涅槃非常。<a id="a-19"></a>异生有能断有顶惑于一相续二心俱行无漏为因招异熟果。<a id="a-1A"></a>五识得与觉支相应。<a id="a-1B"></a>眠梦位中有生有死。<a id="a-1C"></a>得果退等。<a id="a-1D"></a>必无是处。<a id="a-1E"></a>有五识身无寻无伺。<a id="a-1F"></a>缘名过未离世为境。<a id="a-1G"></a>有鼻舌识有覆无记。<a id="a-1H"></a>有生上界入现观者。<a id="a-1I"></a>有耳见色有眼闻声。<a id="a-1J"></a>舌嗅香等。<a id="a-1K"></a>必无是处。<a id="a-1L"></a>如是等类得非处名。<a id="a-1M"></a>与此相违皆名是处。<a id="a-1N"></a>岂不处智已知非处。<a id="a-1O"></a>诸非处智亦已知处。<a id="a-1P"></a>何劳双说处非处名。<a id="a-1Q"></a>虽理实然而双说者。<a id="a-1R"></a>为欲遮止无因论故说是处名。<a id="a-1S"></a>为欲遮止恶因论故说非处名。<a id="a-1T"></a>依一智体双说无失。<a id="a-1U"></a>宁知于一处非处力中。<a id="a-1V"></a>恐略难悟析出余九力。<a id="a-1W"></a>以余皆有此力义故。<a id="a-1X"></a>谓如实知恶行能感可爱异熟。<a id="a-1Y"></a>妙行能感非爱异熟。<a id="a-1Z"></a>必无是处。<a id="a-1a"></a>与此相违定有是处又如实知顺退分定能逮胜德。<a id="a-1b"></a>顺胜进分能引退堕。<a id="a-1c"></a>必无是处。<a id="a-1d"></a>与此相违定有是处。<a id="a-1e"></a>又如实知若此品根能证此果。<a id="a-1f"></a>此根未满此界已证。<a id="a-1g"></a>必无是处。<a id="a-1h"></a>与此相违定有是处。<a id="a-1i"></a>又如实知下劣胜解。<a id="a-1j"></a>鄙恶喜乐能逮胜德。<a id="a-1k"></a>必无是处。<a id="a-1l"></a>与此相违定有是处。<a id="a-1m"></a>又如实知诸有情类界性各别而情契合。<a id="a-1n"></a>必无是处。<a id="a-1o"></a>与此相违定有是处。<a id="a-1p"></a>又如实知趣生死行能证涅槃。<a id="a-1q"></a>趣涅槃行能招生死必无是处。<a id="a-1r"></a>与此相违定有是处。<a id="a-1s"></a>又如实知前际有始必无是处。<a id="a-1t"></a>与此相违定有是处。<a id="a-1u"></a>又如实知未断生结死已不生。<a id="a-1v"></a>或彼已生毕竟不死。<a id="a-1w"></a>或彼不往善趣恶趣必无是处。<a id="a-1x"></a>与此相违定有是处。<a id="a-1y"></a>又如实知非理作意能得漏尽必无是处。<a id="a-1z"></a>与此相违定有是处。<a id="a-20"></a>我于如是一一力中。<a id="a-21"></a>略举方隅显处非处。<a id="a-22"></a>若尽其事言论无穷。<a id="a-23"></a>故应皆名处非处力。<a id="a-24"></a>恐略难悟别立异名。<a id="a-25"></a>二业异熟智力。<a id="a-26"></a>八智为性除灭道智。<a id="a-27"></a>谓善分别如是类业。<a id="a-28"></a>感如是类诸异熟果。<a id="a-29"></a>无挂碍智名业异熟智力。<a id="a-2A"></a>或说名为自业智力。<a id="a-2B"></a>谓善分别如是类果。<a id="a-2C"></a>是自所造业力所招。<a id="a-2D"></a>非妻子等所能与夺。<a id="a-2E"></a>如是类业必招自果不可贸易。<a id="a-2F"></a>无挂碍智名自业智力。<a id="a-2G"></a>又佛自说此力相言。<a id="a-2H"></a>苾刍谛听。<a id="a-2I"></a>佛于过去未来现在。<a id="a-2J"></a>诸业法受别处别因别事别果皆如实知。<a id="a-2K"></a>乃至广说。<a id="a-2L"></a>诸业有三法受有四。<a id="a-2M"></a>业及法受故名为业。<a id="a-2N"></a>法受或业之法故名业法。<a id="a-2O"></a>即是诸业之品类义。<a id="a-2P"></a>此显如来于过去等。<a id="a-2Q"></a>诸业品类处等差别。<a id="a-2R"></a>及所受果能如实知。<a id="a-2S"></a>此中别处者是别方所义。<a id="a-2T"></a>知于某处造如是业。<a id="a-2U"></a>当于某处此业方熟。<a id="a-2V"></a>谓知此业天等处造。<a id="a-2W"></a>此业当于人等处熟。<a id="a-2X"></a>是名如实了知别处。<a id="a-2Y"></a>言别因者。<a id="a-2Z"></a>是别缘义。<a id="a-2a"></a>知如是业遇此缘熟。<a id="a-2b"></a>或知此业由此缘造。<a id="a-2c"></a>是名如实了知别因。<a id="a-2d"></a>言别事者。<a id="a-2e"></a>是别物义。<a id="a-2f"></a>知如是业至成熟时。<a id="a-2g"></a>力能引生色等别物。<a id="a-2h"></a>或即知业自性不同名知别事。<a id="a-2i"></a>谓知此业此物为性。<a id="a-2j"></a>余则不然。<a id="a-2k"></a>是名如实了知别事。<a id="a-2l"></a>言果别者。<a id="a-2m"></a>是别异熟义。<a id="a-2n"></a>知如是业定感异熟果。<a id="a-2o"></a>此业不定能感异熟。<a id="a-2p"></a>此业异熟经尔所时有不尔者。<a id="a-2q"></a>此业异熟尚有所余有无余者。<a id="a-2r"></a>如是等类异熟差别。<a id="a-2s"></a>极细难了而能了知。<a id="a-2t"></a>是名如实了知别果。<a id="a-2u"></a>三静虑解脱等持等至智力。<a id="a-2v"></a>四根上下智力。<a id="a-2w"></a>五种种胜解智力。<a id="a-2x"></a>六种种界智力。<a id="a-2y"></a>如是四力皆九智性。<a id="a-2z"></a>唯除灭智。<a id="a-30"></a>谓如实知诸静虑等自性名得。<a id="a-31"></a>方便摄持味净无漏。<a id="a-32"></a>顺退住进决择分等无挂碍智。<a id="a-33"></a>名静虑等智力。<a id="a-34"></a>又佛自说此力相言。<a id="a-35"></a>苾刍谛听。<a id="a-36"></a>佛于静虑解脱等持等至。<a id="a-37"></a>杂染清净安立皆如实知。<a id="a-38"></a>乃至广说。<a id="a-39"></a>静虑等相定品当辩。<a id="a-3A"></a>杂染谓能障证静虑等。<a id="a-3B"></a>清净谓即此诸法清净。<a id="a-3C"></a>诸净法住名为安立。<a id="a-3D"></a>或顺退分名为杂染。<a id="a-3E"></a>顺胜进分顺决择分名为清净。<a id="a-3F"></a>顺住分名安立。<a id="a-3G"></a>若如实知诸有情类能逮胜德根品差别无挂碍智。<a id="a-3H"></a>名根上下智力。<a id="a-3I"></a>又佛自说此力相言。<a id="a-3J"></a>苾刍谛听。<a id="a-3K"></a>佛于有情诸根上下皆如实知。<a id="a-3L"></a>乃至广说。<a id="a-3M"></a>此意显佛知诸有情诸根胜劣无有谬误。<a id="a-3N"></a>虽有中根而待胜劣。<a id="a-3O"></a>是劣胜摄故不别显。<a id="a-3P"></a>此中根名为目何法。<a id="a-3Q"></a>谓目信等断善根者。<a id="a-3R"></a>总相续中亦有去来信等善法。<a id="a-3S"></a>或目意等。<a id="a-3T"></a>若如实知诸有情类喜乐差别无挂碍智。<a id="a-3U"></a>名种种胜解智力。<a id="a-3V"></a>又佛自说此力相言。<a id="a-3W"></a>苾刍谛听。<a id="a-3X"></a>佛于有情种种胜解皆如实知。<a id="a-3Y"></a>乃至广说。<a id="a-3Z"></a>此意显佛知诸有情喜乐种种品类差别。<a id="a-3a"></a>喜乐胜解名差别故。<a id="a-3b"></a>若如实知诸有情类。<a id="a-3c"></a>前际无始数习所成。<a id="a-3d"></a>志性随眠及诸法性。<a id="a-3e"></a>种种差别无挂碍智。<a id="a-3f"></a>名种种界智力。<a id="a-3g"></a>又佛自说此力相言。<a id="a-3h"></a>苾刍谛听。<a id="a-3i"></a>佛于世间种种界非一界皆如实知。<a id="a-3j"></a>乃至广说。<a id="a-3k"></a>种种界者显各别义。<a id="a-3l"></a>非一界者显众多义。<a id="a-3m"></a>应知此中界与志性。<a id="a-3n"></a>随眠法性名之差别。<a id="a-3o"></a>如是四力并缘有为。<a id="a-3p"></a>故十智中唯摄九智。<a id="a-3q"></a>七遍趣行智力。<a id="a-3r"></a>或声显此义有二途。<a id="a-3s"></a>若谓但缘诸能趣道。<a id="a-3t"></a>九智除灭。<a id="a-3u"></a>若谓兼缘道所趣果。<a id="a-3v"></a>十智为性。<a id="a-3w"></a>谓如实知生死因果。<a id="a-3x"></a>及知尽道无挂碍智。<a id="a-3y"></a>名遍趣行智力。<a id="a-3z"></a>又佛自说此力相言。<a id="a-40"></a>苾刍谛听。<a id="a-41"></a>佛于一切遍趣行中皆如实知。<a id="a-42"></a>乃至广说。<a id="a-43"></a>此意显佛能如实知趣生死行趣涅槃行。<a id="a-44"></a>趣生死中有趣地狱。<a id="a-45"></a>乃至趣天。<a id="a-46"></a>趣一一中复有多种。<a id="a-47"></a>趣涅槃行有三乘别。<a id="a-48"></a>趣一一中复有多种。<a id="a-49"></a>依总说一遍趣行名。<a id="a-4A"></a>八宿住随念智力。<a id="a-4B"></a>九死生智力。<a id="a-4C"></a>如是二力皆俗智性。<a id="a-4D"></a>此二力相有差别故。<a id="a-4E"></a>谓如实知自他过去宿住差别无挂碍智。<a id="a-4F"></a>名第八力。<a id="a-4G"></a>若如实知诸有情类于未来世诸有续生无挂碍智。<a id="a-4H"></a>名第九力。<a id="a-4I"></a>又佛自说此二相言。<a id="a-4J"></a>苾刍谛听。<a id="a-4K"></a>佛于过去种种宿住一生二生。<a id="a-4L"></a>乃至广说。<a id="a-4M"></a>佛天眼净超过于人见诸有情。<a id="a-4N"></a>乃至广说。<a id="a-4O"></a>广辩此二如六通中。<a id="a-4P"></a>十漏尽智力。<a id="a-4Q"></a>或声亦显义有二途。<a id="a-4R"></a>若谓但缘漏尽为境。<a id="a-4S"></a>六智除道苦集他心。<a id="a-4T"></a>若谓兼缘漏尽方便。<a id="a-4U"></a>十智为性。<a id="a-4V"></a>理应如是以辩相中言于尽及为尽无挂碍。<a id="a-4W"></a>智二种俱名漏尽智力。<a id="a-4X"></a>又佛自说此力相言。<a id="a-4Y"></a>苾刍谛听。<a id="a-4Z"></a>佛漏尽故于诸无漏心慧解脱。<a id="a-4a"></a>自现通达具证领受。<a id="a-4b"></a>能正自知我生已尽。<a id="a-4c"></a>乃至广说。<a id="a-4d"></a>此后三力即是三通。<a id="a-4e"></a>以六通中此三殊胜。<a id="a-4f"></a>在无学位立为三明。<a id="a-4g"></a>在如来身亦名为力。<a id="a-4h"></a>神境天耳设在佛身。<a id="a-4i"></a>亦无大用故不名力。<a id="a-4j"></a>且如天眼能见有情。<a id="a-4k"></a>善恶趣中异熟差别。<a id="a-4l"></a>由此能引殊胜智生。<a id="a-4m"></a>亦正了知能感彼业。<a id="a-4n"></a>由此建立死生智名。<a id="a-4o"></a>神境天耳无此大用。<a id="a-4p"></a>是故彼二不立为力。<a id="a-4q"></a>然不别说他心力者。<a id="a-4r"></a>义已摄在根等力中。<a id="a-4s"></a>以他根等中有心心所故。<a id="a-4t"></a>又薄伽梵具一切智。<a id="a-4u"></a>于工论等亦得自在。<a id="a-4v"></a>而于佛事齐此已成。<a id="a-4w"></a>余智于中无别胜用。<a id="a-4x"></a>是故虽有亦不别说。<a id="a-4y"></a>唯依遍觉十种所知。<a id="a-4z"></a>佛所应为皆圆满故。<a id="a-50"></a>何等名曰十种所知。<a id="a-51"></a>谓诸法中因非因义。<a id="a-52"></a>多分散地业果差别。<a id="a-53"></a>定地功德品类不同。<a id="a-54"></a>所化有情根解界异。<a id="a-55"></a>所治能治因果差别。<a id="a-56"></a>前际后际经历不同。<a id="a-57"></a>离染不续方便有异。<a id="a-58"></a>但由觉此佛事已成。<a id="a-59"></a>余设有无不致益损。<a id="a-5A"></a>故唯十种得名为力。<a id="a-5B"></a>又佛观察所化有情。<a id="a-5C"></a>设教应机唯须十智。<a id="a-5D"></a>谓由初智观所化生。<a id="a-5E"></a>于诸乘中堪无堪异。<a id="a-5F"></a>由第二智观所化生。<a id="a-5G"></a>于相续中业障差别。<a id="a-5H"></a>由第三智观所化生。<a id="a-5I"></a>于静虑等有味无味。<a id="a-5J"></a>烦恼为障轻重差别。<a id="a-5K"></a>由知此二因亦知异熟障。<a id="a-5L"></a>由第四智观所化生。<a id="a-5M"></a>趣清净品功能差别。<a id="a-5N"></a>由第五智观所化生。<a id="a-5O"></a>于证净品加行差别。<a id="a-5P"></a>由第六智观所化生。<a id="a-5Q"></a>于证净品禀志性别。<a id="a-5R"></a>由第七智观所化生。<a id="a-5S"></a>诸所施为有益无益。<a id="a-5T"></a>种种差别正观修止。<a id="a-5U"></a>由第八智观所化生。<a id="a-5V"></a>过去世中所集差别。<a id="a-5W"></a>由第九智观所化生。<a id="a-5X"></a>当来世中结生差别。<a id="a-5Y"></a>由第十智观所化生。<a id="a-5Z"></a>所证解脱方便有异。<a id="a-5a"></a>于此十智若随阙一。<a id="a-5b"></a>便不具足化有情事。<a id="a-5c"></a>多复无用故不增减。<a id="a-5d"></a>已辩自性依地别者。<a id="a-5e"></a>第八第九依四静虑。<a id="a-5f"></a>余八通依十一地起。<a id="a-5g"></a>欲四静虑未至中间并四无色。<a id="a-5h"></a>名十一地。<a id="a-5i"></a>诸胜德地总有尔所。<a id="a-5j"></a>已辩依地。<a id="a-5k"></a>依身别者。<a id="a-5l"></a>皆依赡部男子佛身。<a id="a-5m"></a>唯此堪为力所依故。<a id="a-5n"></a>如是十智二乘亦有。<a id="a-5o"></a>何故在佛方受力名。<a id="a-5p"></a>夫受力名谓无碍转。<a id="a-5q"></a>佛智于境无碍转故。<a id="a-5r"></a>得名为力。<a id="a-5s"></a>余则不然。<a id="a-5t"></a>以诸二乘尚不能见诸有情相续顺解脱分善。<a id="a-5u"></a>况复能知所余深细。<a id="a-5v"></a>如舍利子舍求度人。<a id="a-5w"></a>不能观知鹰所逐鸽。<a id="a-5x"></a>前后二际生多少等。<a id="a-5y"></a>大目干连不能观见。<a id="a-5z"></a>业风所引诸鬼差别。<a id="a-60"></a>是故二乘天眼通等。<a id="a-61"></a>观界远近与佛有殊。<a id="a-62"></a>非无碍故不名为力。<a id="a-63"></a>二乘与佛漏尽既同。<a id="a-64"></a>彼智何缘唯佛名力。<a id="a-65"></a>唯世尊有遍达有情。<a id="a-66"></a>一切漏尽别相智故。<a id="a-67"></a>谓薄伽梵于诸有情。<a id="a-68"></a>一切漏尽品类差别。<a id="a-69"></a>智无挂碍。<a id="a-6A"></a>二乘不然。<a id="a-6B"></a>是故力名唯属于佛。<a id="a-6C"></a>又唯诸佛智猛利故。<a id="a-6D"></a>如何猛利。<a id="a-6E"></a>佛智力能速断烦恼并习气故。<a id="a-6F"></a>如强弱力补特伽罗。<a id="a-6G"></a>执利钝刀斩截草等。<a id="a-6H"></a>诸有情类蕴相无别。<a id="a-6I"></a>佛如何观有种种界。<a id="a-6J"></a>诸有情类蕴相虽同。<a id="a-6K"></a>而于其中非无差别。<a id="a-6L"></a>谓彼诸蕴体虽无异。<a id="a-6M"></a>而有无量品类不同。<a id="a-6N"></a>佛如量知都无挂碍。<a id="a-6O"></a>故世尊得有种种界智力。<a id="a-6P"></a>或诸如来名称高远。<a id="a-6Q"></a>希有智慧妙用无边。<a id="a-6R"></a>唯佛能知非余所测。<a id="a-6S"></a>于余所了无别相中。<a id="a-6T"></a>何怪如来能知别相。<a id="a-6U"></a>已辩诸佛心力方隅。<a id="a-6V"></a>当辩菩萨时亦所成身力。<a id="a-6W"></a>颂曰。</p>
  <p id="a6X">身那罗延力　　或节节皆然</p>
  <p id="a6Y">象等七十增　　此触处为性</p>
  <p id="a6Z">论曰。<a id="a-6a"></a>佛生身力等那罗延。<a id="a-6b"></a>有余师言。<a id="a-6c"></a>佛身支节一一皆具那罗延力。<a id="a-6d"></a>理实诸佛身力无边犹如心力。<a id="a-6e"></a>能持无上正等菩提大功德故。<a id="a-6f"></a>大觉独觉及转轮王。<a id="a-6g"></a>支节相连如其次第。<a id="a-6h"></a>似龙蟠结连锁相钩。<a id="a-6i"></a>故三相望力有胜劣。<a id="a-6j"></a>那罗延力其量云何。<a id="a-6k"></a>十十倍增象等七力。<a id="a-6l"></a>谓凡象。<a id="a-6m"></a>香象。<a id="a-6n"></a>摩诃诺健那。<a id="a-6o"></a>钵罗塞建提。<a id="a-6p"></a>伐浪伽遮怒罗。<a id="a-6q"></a>那罗延。<a id="a-6r"></a>后后力增前前十倍。<a id="a-6s"></a>有说前六十十倍增。<a id="a-6t"></a>敌那罗延半身之力。<a id="a-6u"></a>此力一倍成那罗延。<a id="a-6v"></a>有余师说。<a id="a-6w"></a>此量如千蔼罗伐拏天象王力。<a id="a-6x"></a>此象王力其量云何。<a id="a-6y"></a>三十三天将游戏苑。<a id="a-6z"></a>象王知已化作诸头种种庄严。<a id="a-70"></a>往天宫所。<a id="a-71"></a>诸天眷属数有多千。<a id="a-72"></a>乘已腾空如持桦叶。<a id="a-73"></a>速至戏苑随意欢娱。<a id="a-74"></a>天大象王力势如是。<a id="a-75"></a>此力千倍等那罗延。<a id="a-76"></a>于诸说中唯多应理。<a id="a-77"></a>如是身力触处为性。<a id="a-78"></a>此应总是诸触差别。<a id="a-79"></a>有说。<a id="a-7A"></a>唯是大种差别。<a id="a-7B"></a>有说。<a id="a-7C"></a>是造触离七外有。<a id="a-7D"></a>有说。<a id="a-7E"></a>力是重劣者是轻。<a id="a-7F"></a>如是名为佛生身力。<a id="a-7G"></a>佛四无畏相别云何。<a id="a-7H"></a>颂曰。</p>
  <p id="a7I">四无畏如次　　初十二七力</p>
  <p id="a7J">论曰。<a id="a-7K"></a>佛四无畏如经广说。<a id="a-7L"></a>一正等觉无畏。<a id="a-7M"></a>十智为性。<a id="a-7N"></a>犹如初力。<a id="a-7O"></a>二漏永尽无畏。<a id="a-7P"></a>六十智性。<a id="a-7Q"></a>如第十力。<a id="a-7R"></a>三说障法无畏。<a id="a-7S"></a>八智为性。<a id="a-7T"></a>如第二力。<a id="a-7U"></a>四说出道无畏。<a id="a-7V"></a>九十智性。<a id="a-7W"></a>如第七力。<a id="a-7X"></a>何缘诸佛无畏唯四。<a id="a-7Y"></a>但由此量显佛世尊。<a id="a-7Z"></a>自他圆德俱究竟故。<a id="a-7a"></a>谓初无畏显佛世尊自智圆德。<a id="a-7b"></a>第二无畏显佛世尊自断圆德。<a id="a-7c"></a>此二显佛自利德满。<a id="a-7d"></a>为显世尊利他圆德。<a id="a-7e"></a>是故复说后二无畏。<a id="a-7f"></a>第三无畏遮行邪道。<a id="a-7g"></a>第四无畏令趍正道。<a id="a-7h"></a>谓佛处处为诸弟子。<a id="a-7i"></a>说障法令断除即是令修断德方便。<a id="a-7j"></a>又于处处为诸弟子。<a id="a-7k"></a>说出道令正行。<a id="a-7l"></a>即是令修智德方便。<a id="a-7m"></a>此二显佛利他德满。<a id="a-7n"></a>但由此四随其所应。<a id="a-7o"></a>显佛自他智断圆德。<a id="a-7p"></a>至究竟故唯立四种。<a id="a-7q"></a>如何可说无畏即智。<a id="a-7r"></a>应言无畏是智所成。<a id="a-7s"></a>理实应然。<a id="a-7t"></a>但为显示无畏以智为亲近因。<a id="a-7u"></a>是故就智出无畏体。<a id="a-7v"></a>夫无畏者谓不怯惧。<a id="a-7w"></a>由有智故不怯惧他。<a id="a-7x"></a>故智得为无畏因性。<a id="a-7y"></a>唯佛四妙智是四无畏因。<a id="a-7z"></a>谓诸如来于一切法一切相妙。<a id="a-80"></a>智是初无畏因。<a id="a-81"></a>若诸如来一切烦恼并习气断妙智。<a id="a-82"></a>是第二无畏因。<a id="a-83"></a>唯我世尊由具此故。<a id="a-84"></a>侵毁不戚供赞不欢。<a id="a-85"></a>虽恒违拒而常饶益。<a id="a-86"></a>虽加斫刺而深怜愍。<a id="a-87"></a>虽有殊胜辅翼神通智慧技能而不傲慢。<a id="a-88"></a>于欲离背不起嗔嫌。<a id="a-89"></a>于乐亲承不偏怜爱。<a id="a-8A"></a>虽行摄事不求辅翼。<a id="a-8B"></a>虽行诃责不愿乖离。<a id="a-8C"></a>虽暂驱摈不以粗语。<a id="a-8D"></a>虽永摈黜不令堕邪。<a id="a-8E"></a>虽无所畏而不粗犷。<a id="a-8F"></a>虽常亲爱而不生贪。<a id="a-8G"></a>虽显自德不殉名利。<a id="a-8H"></a>虽显他过不为耻辱。<a id="a-8I"></a>虽摄门徒不成自党。<a id="a-8J"></a>虽诃邪侣不坏他朋。<a id="a-8K"></a>族望有情数来亲附。<a id="a-8L"></a>但示正法不与交游。<a id="a-8M"></a>此等皆由漏尽妙智。<a id="a-8N"></a>故此妙智为第二因。<a id="a-8O"></a>若诸如来知弟子众。<a id="a-8P"></a>有损有益妙智。<a id="a-8Q"></a>是后二无畏因。<a id="a-8R"></a>或无畏体即四妙智。<a id="a-8S"></a>怯惧名畏。<a id="a-8T"></a>此即于法无所了达。<a id="a-8U"></a>怀恐怖义。<a id="a-8V"></a>智于此畏有近治能。<a id="a-8W"></a>与畏相违故名无畏。<a id="a-8X"></a>岂不非无智即是畏体。<a id="a-8Y"></a>如何说智体即是无畏。<a id="a-8Z"></a>此责不然。<a id="a-8a"></a>智与多法为近治故如即无疑。<a id="a-8b"></a>谓智如能近治无智。<a id="a-8c"></a>亦于怖畏有近治能。<a id="a-8d"></a>故得智名。<a id="a-8e"></a>亦名无畏。<a id="a-8f"></a>如治无智亦能治疑。<a id="a-8g"></a>故得智名。<a id="a-8h"></a>亦名决定。<a id="a-8i"></a>所治无智虽不即疑而智无疑。<a id="a-8j"></a>名二体一。<a id="a-8k"></a>如是无智虽与畏殊。<a id="a-8l"></a>而无畏名即目智体。<a id="a-8m"></a>一善能断多恶法故。<a id="a-8n"></a>有说。<a id="a-8o"></a>无智亦摄畏体。<a id="a-8p"></a>故于此中不应为难。<a id="a-8q"></a>力与无畏有何差别。<a id="a-8r"></a>此无差别体俱智故。<a id="a-8s"></a>然于智体别义名力。<a id="a-8t"></a>复依别义立无畏名。<a id="a-8u"></a>谓不屈因说名为力。<a id="a-8v"></a>不怯惧因说名无畏。<a id="a-8w"></a>或初安立说名为力。<a id="a-8x"></a>立已不动说名无畏。<a id="a-8y"></a>或非他伏说名为力。<a id="a-8z"></a>能摧伏他说名无畏。<a id="a-90"></a>有余师说。<a id="a-91"></a>譬如良医遍达医方。<a id="a-92"></a>说名为力。<a id="a-93"></a>善疗众疾。<a id="a-94"></a>说名无畏。<a id="a-95"></a>有说骁健。<a id="a-96"></a>说名为力。<a id="a-97"></a>勇悍不怯。<a id="a-98"></a>说名无畏。<a id="a-99"></a>如是二种义亦有别。<a id="a-9A"></a>谓成办事义是力义。<a id="a-9B"></a>不怯惮义是无畏义。<a id="a-9C"></a>佛三念住相别云何。<a id="a-9D"></a>颂曰。</p>
  <p id="a9E">三念住念慧　　缘顺违俱境</p>
  <p id="a9F">论曰。<a id="a-9G"></a>佛三念住如经广说。<a id="a-9H"></a>诸弟子众一向恭敬能正受行。<a id="a-9I"></a>如来缘之不生欢喜。<a id="a-9J"></a>舍而安住正念正知。<a id="a-9K"></a>是谓如来第一念住。<a id="a-9L"></a>诸弟子众唯不恭敬不正受行。<a id="a-9M"></a>如来缘之不生忧戚。<a id="a-9N"></a>舍而安住正念正知。<a id="a-9O"></a>是谓如来第二念住。<a id="a-9P"></a>诸弟子众一类恭敬能正受行。<a id="a-9Q"></a>一类不敬不正受行。<a id="a-9R"></a>如来缘之不生欣戚。<a id="a-9S"></a>舍而安住正念正知。<a id="a-9T"></a>是谓如来第三念住。<a id="a-9U"></a>虽有所化不敬受行。<a id="a-9V"></a>而佛世尊亦雨法雨。<a id="a-9W"></a>由此方便彼于余时或余有情入正法故。<a id="a-9X"></a>非前说四今复说三。<a id="a-9Y"></a>可总说言念住有七。<a id="a-9Z"></a>今三摄在前四中故。<a id="a-9a"></a>谓在缘外法念住摄。<a id="a-9b"></a>然此三种体通念慧。<a id="a-9c"></a>谓由安住正念正知。<a id="a-9d"></a>于三境中不生欢戚。<a id="a-9e"></a>不可见有诸大声闻。<a id="a-9f"></a>于三境中不生欢戚。<a id="a-9g"></a>便谓此三种非佛不共法。<a id="a-9h"></a>唯佛于此并习断故。<a id="a-9i"></a>善达有情种性别故。<a id="a-9j"></a>或弟子众随属如来。<a id="a-9k"></a>有顺违俱应甚欢戚。<a id="a-9l"></a>佛能不起可谓希奇。<a id="a-9m"></a>非属诸声闻不起非奇特。<a id="a-9n"></a>故唯在佛得不共名。<a id="a-9o"></a>诸佛大悲云何相别。<a id="a-9p"></a>颂曰。</p>
  <p id="a9q">大悲唯俗智　　资粮行相境</p>
  <p id="a9r">平等上品故　　异悲由八因</p>
  <p id="a9s">论曰。<a id="a-9t"></a>如来大悲俗智为性。<a id="a-9u"></a>普缘一切有情为境。<a id="a-9v"></a>作苦苦等三行相故。<a id="a-9w"></a>非无漏智有如是理。<a id="a-9x"></a>此大悲名依何义立。<a id="a-9y"></a>依五义故此立大名。<a id="a-9z"></a>一由资粮故大。<a id="a-A0"></a>谓大福德智慧资粮所成办故。<a id="a-A1"></a>二由行相故大。<a id="a-A2"></a>谓此力能于三苦境作行相故。<a id="a-A3"></a>三由所缘故大。<a id="a-A4"></a>谓此总以三界有情为所缘故。<a id="a-A5"></a>四由平等故大。<a id="a-A6"></a>谓此等于一切有情作利乐故。<a id="a-A7"></a>五由上品故大。<a id="a-A8"></a>谓最上品更无余悲能齐此故。<a id="a-A9"></a>有余师说。<a id="a-AA"></a>由大加行所证得故。<a id="a-AB"></a>唯大士身所成就故。<a id="a-AC"></a>入大功德珍宝数故。<a id="a-AD"></a>能拔有情大苦恼故。<a id="a-AE"></a>立大悲名。<a id="a-AF"></a>悲与大悲有何差别。<a id="a-AG"></a>此二差别由八种因。<a id="a-AH"></a>一由自性。<a id="a-AI"></a>无嗔无碍自性异故。<a id="a-AJ"></a>二由依身通余。<a id="a-AK"></a>唯佛依身异故。<a id="a-AL"></a>三由行相。<a id="a-AM"></a>一苦三苦行相异故。<a id="a-AN"></a>四由所缘。<a id="a-AO"></a>一界三界所缘异故。<a id="a-AP"></a>五由依地。<a id="a-AQ"></a>通余第四静虑异故。<a id="a-AR"></a>六由证得。<a id="a-AS"></a>离欲有顶证得异故。<a id="a-AT"></a>又悲为先离染时得。<a id="a-AU"></a>唯离染得有差别故。<a id="a-AV"></a>七由救济。<a id="a-AW"></a>希望事成救济异故。<a id="a-AX"></a>八由哀愍。<a id="a-AY"></a>平等不等哀愍异故。<a id="a-AZ"></a>有余师说。<a id="a-Aa"></a>诸佛大悲远细遍随。<a id="a-Ab"></a>能普饶益。<a id="a-Ac"></a>声闻等类所起悲心。<a id="a-Ad"></a>不能悲愍色无色界。<a id="a-Ae"></a>佛于上界起极悲愍。<a id="a-Af"></a>心过于二乘。<a id="a-Ag"></a>悲愍无间狱。<a id="a-Ah"></a>已辩佛德异余有情。<a id="a-Ai"></a>诸佛相望法皆等不。<a id="a-Aj"></a>颂曰。</p>
  <p id="aAk">由资粮法身　　利他佛相似</p>
  <p id="aAl">寿种姓量等　　诸佛有差别</p>
  <p id="aAm">论曰。<a id="a-An"></a>由三事故诸佛皆等一。<a id="a-Ao"></a>由资粮等圆满故。<a id="a-Ap"></a>二由法身等成办故。<a id="a-Aq"></a>三由利他等究竟故。<a id="a-Ar"></a>由寿种姓身量等殊。<a id="a-As"></a>诸佛相望容有差别。<a id="a-At"></a>寿异谓佛寿有短长。<a id="a-Au"></a>种异谓佛生刹帝利婆罗门种。<a id="a-Av"></a>姓异谓佛姓乔答摩迦葉波等。<a id="a-Aw"></a>量异谓佛身有小大等。<a id="a-Ax"></a>言显诸佛法住久近等。<a id="a-Ay"></a>如是有异。<a id="a-Az"></a>由出世时所化有情机宜别故。<a id="a-B0"></a>诸有智者思惟如来三种圆德深生爱敬。<a id="a-B1"></a>其三者何。<a id="a-B2"></a>一因圆德。<a id="a-B3"></a>二果圆德。<a id="a-B4"></a>三恩圆德。<a id="a-B5"></a>初因圆德复有四种。<a id="a-B6"></a>一无余修。<a id="a-B7"></a>福德智慧二种资粮修无遗故。<a id="a-B8"></a>二长时修。<a id="a-B9"></a>经三大劫阿僧企耶修无倦故。<a id="a-BA"></a>三无间修。<a id="a-BB"></a>精勤勇猛刹那刹那修无废故。<a id="a-BC"></a>四尊重修。<a id="a-BD"></a>恭敬所学无所顾惜修无慢故。<a id="a-BE"></a>次果圆德亦有四种。<a id="a-BF"></a>一智圆德。<a id="a-BG"></a>二断圆德。<a id="a-BH"></a>三威势圆德。<a id="a-BI"></a>四色身圆德。<a id="a-BJ"></a>智圆德有四种。<a id="a-BK"></a>一无师智。<a id="a-BL"></a>二一切智。<a id="a-BM"></a>三一切种智。<a id="a-BN"></a>四无功用智。<a id="a-BO"></a>断圆德有四种。<a id="a-BP"></a>一一切烦恼断。<a id="a-BQ"></a>二一切定障断。<a id="a-BR"></a>三毕竟断。<a id="a-BS"></a>四并习断。<a id="a-BT"></a>威势圆德有四种。<a id="a-BU"></a>一于外境化变住持自在威势。<a id="a-BV"></a>二于寿量若促若延自在威势。<a id="a-BW"></a>三于空障极远速行。<a id="a-BX"></a>小大相入自在威势。<a id="a-BY"></a>四令世间种种本性。<a id="a-BZ"></a>法尔转胜希奇威势。<a id="a-Ba"></a>威势。<a id="a-Bb"></a>圆德复有四种。<a id="a-Bc"></a>一难化必能化。<a id="a-Bd"></a>二答难必决疑。<a id="a-Be"></a>三立教必出离。<a id="a-Bf"></a>四恶党必能伏。<a id="a-Bg"></a>色身圆德有四种。<a id="a-Bh"></a>一具众相。<a id="a-Bi"></a>二具随好。<a id="a-Bj"></a>三具大力。<a id="a-Bk"></a>四内身骨坚越金刚。<a id="a-Bl"></a>外发神光踰百千日。<a id="a-Bm"></a>后恩圆德亦有四种。<a id="a-Bn"></a>谓令永解脱三恶趣生死。<a id="a-Bo"></a>或能安置善趣三乘。<a id="a-Bp"></a>总说如来圆德如是。<a id="a-Bq"></a>若别分析则有无边。<a id="a-Br"></a>唯佛世尊能知能说。<a id="a-Bs"></a>要留命行经多大劫。<a id="a-Bt"></a>阿僧企耶说乃可尽。<a id="a-Bu"></a>如是则显佛世尊身具有无边。<a id="a-Bv"></a>殊胜奇特因果恩德如大宝山。<a id="a-Bw"></a>有诸愚夫自乏众德。<a id="a-Bx"></a>虽闻如是佛功德山及所说法。<a id="a-By"></a>不能信重。<a id="a-Bz"></a>诸有智者闻说如斯。<a id="a-C0"></a>生信重心彻于骨髓。<a id="a-C1"></a>彼由一念极信重心。<a id="a-C2"></a>转灭无边不定恶业。<a id="a-C3"></a>摄受殊胜人天涅槃。<a id="a-C4"></a>故说如来出现于世。<a id="a-C5"></a>为诸智者无上福田。<a id="a-C6"></a>依之引生不空可爱殊胜速疾究竟果故。<a id="a-C7"></a>如薄伽梵自说。<a id="a-C8"></a>颂曰。</p>
  <p id="aC9">若于佛福田　　能殖少分善</p>
  <p id="aCA">初获胜善趣　　后必得涅槃</p>
  <p id="aCB">已说如来不共功德。<a id="a-CC"></a>共功德今当辩。<a id="a-CD"></a>颂曰。</p>
  <p id="aCE">复有余佛法　　共余圣异生</p>
  <p id="aCF">谓无诤愿智　　无碍解等德</p>
  <p id="aCG">论曰。<a id="a-CH"></a>世尊复有无量功德。<a id="a-CI"></a>与余圣者及异生共。<a id="a-CJ"></a>谓无诤愿智无碍解通。<a id="a-CK"></a>静虑无色等至等持。<a id="a-CL"></a>无量解脱胜处遍处等。<a id="a-CM"></a>随其所应。<a id="a-CN"></a>谓前三门唯共余圣。<a id="a-CO"></a>通静虑等亦共异生。<a id="a-CP"></a>虽佛身中一切功德。<a id="a-CQ"></a>行相清净殊胜自在。<a id="a-CR"></a>与声闻等功德有殊。<a id="a-CS"></a>然依类同说名为共。<a id="a-CT"></a>且共余圣。<a id="a-CU"></a>三功德中。<a id="a-CV"></a>无诤云何。<a id="a-CW"></a>颂曰。</p>
  <p id="aCX">无诤世俗智　　后静虑不动</p>
  <p id="aCY">三洲缘未生　　欲界有事惑</p>
  <p id="aCZ">论曰。<a id="a-Ca"></a>有阿罗汉忆昔多生。<a id="a-Cb"></a>受杂类身发自他惑。<a id="a-Cc"></a>由斯相续受非爱果。<a id="a-Cd"></a>便作是念。<a id="a-Ce"></a>有烦恼身缘之起惑。<a id="a-Cf"></a>尚招苦果。<a id="a-Cg"></a>况离烦恼具胜德身。<a id="a-Ch"></a>思已发生如是相智。<a id="a-Ci"></a>由此方便令他有情。<a id="a-Cj"></a>不缘己身生贪嗔等。<a id="a-Ck"></a>此皆但以俗智为性。<a id="a-Cl"></a>缘他未来修断惑故。<a id="a-Cm"></a>非无漏智此行相转。<a id="a-Cn"></a>若无诤体是智所摄。<a id="a-Co"></a>如何说习无诤等持。<a id="a-Cp"></a>此不相违一相应品。<a id="a-Cq"></a>有多功德随说一故。<a id="a-Cr"></a>如一山中有种种物。<a id="a-Cs"></a>随举一种以标山名。<a id="a-Ct"></a>理应无诤。<a id="a-Cu"></a>是智所摄护他相续。<a id="a-Cv"></a>当来惑生巧便为先事方成故。<a id="a-Cw"></a>然一切诤总有三种。<a id="a-Cx"></a>蕴言烦恼有差别故。<a id="a-Cy"></a>蕴诤谓死。<a id="a-Cz"></a>言诤谓斗。<a id="a-D0"></a>烦恼诤谓百八烦恼。<a id="a-D1"></a>由此俗智力。<a id="a-D2"></a>能止息烦恼诤故得无诤名。<a id="a-D3"></a>此智但依第四静虑违苦因故。<a id="a-D4"></a>第四静虑乐通行中最为胜故。<a id="a-D5"></a>不动应果能起非余。<a id="a-D6"></a>余尚不能自防起惑。<a id="a-D7"></a>况能止息他身烦恼。<a id="a-D8"></a>此唯依止三洲人身。<a id="a-D9"></a>非北及余性猛利故。<a id="a-DA"></a>缘欲未起有事惑生。<a id="a-DB"></a>勿令他惑缘我生故。<a id="a-DC"></a>诸无事惑不可遮防。<a id="a-DD"></a>内起随应总缘境故。<a id="a-DE"></a>已辩无诤。<a id="a-DF"></a>愿智云何。<a id="a-DG"></a>颂曰。</p>
  <p id="aDH">愿智能遍缘　　余如无诤说</p>
  <p id="aDI">论曰。<a id="a-DJ"></a>以愿为先引妙智起。<a id="a-DK"></a>如愿而了故名愿智。<a id="a-DL"></a>此智自性地种性身与无诤同。<a id="a-DM"></a>但所缘别。<a id="a-DN"></a>以一切法为所缘故。<a id="a-DO"></a>如何愿智能知未来。<a id="a-DP"></a>审观过现而比知故。<a id="a-DQ"></a>如观稼穑有盛有微。<a id="a-DR"></a>比知其田有良有薄。<a id="a-DS"></a>若尔何故立愿智名。<a id="a-DT"></a>有学异生亦能知故。<a id="a-DU"></a>不尔所知定不定故。<a id="a-DV"></a>而闻传说诸大声闻。<a id="a-DW"></a>记未来事有不定者。<a id="a-DX"></a>非起愿智有此谬知。<a id="a-DY"></a>余俗智观所记别故。<a id="a-DZ"></a>惑彼所记无不定失。<a id="a-Da"></a>但观于始不观终故。<a id="a-Db"></a>如先降雨未至地间。<a id="a-Dc"></a>为罗怙罗之所承弃。<a id="a-Dd"></a>先所怀孕其实是男。<a id="a-De"></a>彼于后时转形成女。<a id="a-Df"></a>王舍城鬼初战得胜。<a id="a-Dg"></a>后为广严诸鬼摧伏。<a id="a-Dh"></a>人欲相伐鬼先战故。<a id="a-Di"></a>或实愿智方见未来。<a id="a-Dj"></a>然加行时先起比智。<a id="a-Dk"></a>观过现世准度未来。<a id="a-Dl"></a>引愿智生方能真见。<a id="a-Dm"></a>即由此故能知无色。<a id="a-Dn"></a>谓先观彼因行等流。<a id="a-Do"></a>有比智生引真愿智。<a id="a-Dp"></a>或观欲色死生时心。<a id="a-Dq"></a>比度而知所生从处。<a id="a-Dr"></a>引生愿智方能实知。<a id="a-Ds"></a>或比智知亦无有失。<a id="a-Dt"></a>以证比智所缘必同。<a id="a-Du"></a>若比不知如何能证。<a id="a-Dv"></a>是则愿智应不可言。<a id="a-Dw"></a>力能遍缘三界三世。<a id="a-Dx"></a>不时解脱诸阿罗汉。<a id="a-Dy"></a>欲于彼境正了知时。<a id="a-Dz"></a>先作要期愿我知彼。<a id="a-E0"></a>后入边际第四静虑。<a id="a-E1"></a>以为加行。<a id="a-E2"></a>从此无间。<a id="a-E3"></a>如先愿力引正智起。<a id="a-E4"></a>于所期境皆如实知。<a id="a-E5"></a>边际定言如后当释。<a id="a-E6"></a>此愿智力能知过去。<a id="a-E7"></a>与宿住智差别云何。<a id="a-E8"></a>愿智通知自相共相。<a id="a-E9"></a>诸宿住智知共非余。<a id="a-EA"></a>知共相中亦有差别。<a id="a-EB"></a>愿智明了宿住不然。<a id="a-EC"></a>于现所缘对他心智。<a id="a-ED"></a>辩差别相如理应思。</p>
 </body>
</html>