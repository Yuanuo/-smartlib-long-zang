<!doctype html>
<html id="z3IBVsH16c" data-ver="774">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第五十九</h1>
  <h2 id="a2">辩贤圣品第六之三</h2>
  <p id="a3">今应思择。<a id="a-4"></a>于圣谛中求真见者初修何行。<a id="a-5"></a>求见圣谛初业地中。<a id="a-6"></a>所习行仪极为繁广。<a id="a-7"></a>欲遍解者当于众圣。<a id="a-8"></a>所集观行诸论中求。<a id="a-9"></a>以要言之初修行者。<a id="a-A"></a>应于解脱具深意乐观涅槃德背生死过。<a id="a-B"></a>先应方便亲近善友。<a id="a-C"></a>善友能为众行本故。<a id="a-D"></a>具闻等力得善友名。<a id="a-E"></a>譬如良医于疗疾位。<a id="a-F"></a>先审观察诸有病者。<a id="a-G"></a>何等本性如何变异。<a id="a-H"></a>何所规度有何势力。<a id="a-I"></a>何处何时习何成性。<a id="a-J"></a>何志何失何法所随。<a id="a-K"></a>何食何业住何分位。<a id="a-L"></a>彼从先来串服何药。<a id="a-M"></a>次观诸药味势熟德。<a id="a-N"></a>随应授与令热令腻。<a id="a-O"></a>或令进汤引诸病出。<a id="a-P"></a>凡所授药功不唐捐。<a id="a-Q"></a>具悲智尊亦复如是。<a id="a-R"></a>先观烦恼重病所逼。<a id="a-S"></a>初欲习业诸弟子众。<a id="a-T"></a>何等本性为贪行耶。<a id="a-U"></a>广说乃至为杂行耶。<a id="a-V"></a>如何变异谁令变耶。<a id="a-W"></a>为经久住为暂尔耶。<a id="a-X"></a>令违本性有何德耶。<a id="a-Y"></a>何所规度为求世荣为求出世坚固功德。<a id="a-Z"></a>有何势力彼所依身。<a id="a-a"></a>为极坚固堪耐劳苦。<a id="a-b"></a>独处闲居专精受行。<a id="a-c"></a>杜多功德为极愞软。<a id="a-d"></a>为居何处有居此处。<a id="a-e"></a>此德失生处亦顺生诸得失。<a id="a-f"></a>故理须观察为在何时。<a id="a-g"></a>有在此时欣乐于此时。<a id="a-h"></a>亦顺生欣乐心故理须观察或根熟位说名为时。<a id="a-i"></a>习何成性彼于先来。<a id="a-j"></a>串习何德今成此性。<a id="a-k"></a>有何志性为性怯劣为性强勇。<a id="a-l"></a>堪处闲居为性劬劳。<a id="a-m"></a>为极勇猛堪能担荷大劬劳担。<a id="a-n"></a>有何过失为增上慢。<a id="a-o"></a>为被他言之所牵引。<a id="a-p"></a>为多寻伺为性愚蒙。<a id="a-q"></a>为多谄曲为性躁扰。<a id="a-r"></a>为贪敬奉为爱利养。<a id="a-s"></a>为多邪解为多疑惑。<a id="a-t"></a>何法所随为何烦恼。<a id="a-u"></a>坚所随逐何可动耶。<a id="a-v"></a>彼宜何食顺益彼身。<a id="a-w"></a>身依食住故应观察。<a id="a-x"></a>彼有何业是先所为令顺先修故应观察住何分位。<a id="a-y"></a>功德过失随年位殊。<a id="a-z"></a>故应观察彼宜授与。<a id="a-10"></a>何等法药为应舍置。<a id="a-11"></a>为应诃摈为应赞励为应诲示。<a id="a-12"></a>次应观察诸对治门。<a id="a-13"></a>随其所应授与令学。<a id="a-14"></a>各令获益功不唐捐。<a id="a-15"></a>由此世尊契经中说。<a id="a-16"></a>亲近善友名全梵行。<a id="a-17"></a>行者既为能说正法。<a id="a-18"></a>善友摄持应修何行。<a id="a-19"></a>颂曰。</p>
  <p id="a1A">将趣见谛道　　应住戒勤修</p>
  <p id="a1B">闻思修所成　　谓名俱义境</p>
  <p id="a1C">论曰。<a id="a-1D"></a>诸有发心将趣见谛。<a id="a-1E"></a>应先安住清净尸罗。<a id="a-1F"></a>然后勤修闻所成等。<a id="a-1G"></a>故世尊说依住尸罗。<a id="a-1H"></a>于二法中能勤修习。<a id="a-1I"></a>谓先安住清净戒已。<a id="a-1J"></a>复数亲近诸瑜伽师。<a id="a-1K"></a>随瑜伽师教授诫勖。<a id="a-1L"></a>精勤摄受顺见谛闻。<a id="a-1M"></a>闻已勤求所闻法义。<a id="a-1N"></a>令师教诫所生慧增。<a id="a-1O"></a>渐胜渐明乃至纯熟。<a id="a-1P"></a>非唯于此生喜足心。<a id="a-1Q"></a>复于法义自专思择。<a id="a-1R"></a>如是如是决定慧生。<a id="a-1S"></a>自思为因决慧生已。<a id="a-1T"></a>能勤修习诸烦恼等。<a id="a-1U"></a>自相共相二对治修。<a id="a-1V"></a>今于此中略摄义者。<a id="a-1W"></a>谓修行者住戒勤修。<a id="a-1X"></a>依闻所成慧起思所成慧。<a id="a-1Y"></a>依思所成慧起修所成慧。<a id="a-1Z"></a>此三慧相差别云何。<a id="a-1a"></a>谓如次缘名俱义境。<a id="a-1b"></a>理实三慧于成满时。<a id="a-1c"></a>一切皆唯缘义为境。<a id="a-1d"></a>尔时难辩三慧相别。<a id="a-1e"></a>故今且约加行位。<a id="a-1f"></a>辩说闻思修缘名俱义。<a id="a-1g"></a>非唯缘名境有决定慧生故。<a id="a-1h"></a>闻所成慧不但缘名境。<a id="a-1i"></a>然随师说名句文身故。<a id="a-1j"></a>于义差别有决定慧生。<a id="a-1k"></a>此慧名为闻所成慧。<a id="a-1l"></a>约入方便说但缘名。<a id="a-1m"></a>闻慧成已为知别义。<a id="a-1n"></a>复加精勤自审思择。<a id="a-1o"></a>欲令思择无谬失故。<a id="a-1p"></a>复念师教名句文身。<a id="a-1q"></a>由此后时于义差别。<a id="a-1r"></a>生决定慧名思所成。<a id="a-1s"></a>此加行时由思义力。<a id="a-1t"></a>引念名故说缘俱境。<a id="a-1u"></a>思慧成已等引现前。<a id="a-1v"></a>不待名言证义差别。<a id="a-1w"></a>此决定慧名修所成。<a id="a-1x"></a>诸瑜伽师此中立喻。<a id="a-1y"></a>如彩画者习彩画时。<a id="a-1z"></a>最初从师敬受画本。<a id="a-20"></a>审谛瞻相临本仿学。<a id="a-21"></a>数毁数习乃至刮真。<a id="a-22"></a>然后背本数思数习。<a id="a-23"></a>为令所习无谬失故。<a id="a-24"></a>复将比校所仿画本。<a id="a-25"></a>令己所造等本或增。<a id="a-26"></a>不尔所习无增进理。<a id="a-27"></a>由此后时所作转胜。<a id="a-28"></a>无劳观本随欲皆成。<a id="a-29"></a>习三慧法应知亦尔。<a id="a-2A"></a>毗婆沙师复别立喻。<a id="a-2B"></a>如有一类浮深驶水。<a id="a-2C"></a>曾未学者不能离岸。<a id="a-2D"></a>及浮所依曾学未成。<a id="a-2E"></a>能暂舍离去之不远。<a id="a-2F"></a>恐乏沉溺复还趣岸。<a id="a-2G"></a>或执所依曾善学者。<a id="a-2H"></a>能无劳倦不顾岸依。<a id="a-2I"></a>虽经极深险难洄澓。<a id="a-2J"></a>能免沦没自在浮渡。<a id="a-2K"></a>如是应知三慧相别。<a id="a-2L"></a>经主谓此思慧不成。<a id="a-2M"></a>谓此既通缘名缘义。<a id="a-2N"></a>如次应是闻修所成。<a id="a-2O"></a>今详三相无过别者。<a id="a-2P"></a>谓修行者依闻至教。<a id="a-2Q"></a>所生胜慧名闻所成。<a id="a-2R"></a>依思正理所生胜慧名思所成。<a id="a-2S"></a>依修等持所生胜慧名修所成。<a id="a-2T"></a>彼由未达毗婆沙意故作是言。<a id="a-2U"></a>然毗婆沙辩三相别意不如是。<a id="a-2V"></a>谓若有慧于加行时。<a id="a-2W"></a>由缘名力引生义解。<a id="a-2X"></a>此所引慧名闻所成。<a id="a-2Y"></a>若加行时由思义力引念名解。<a id="a-2Z"></a>由此于后生决定慧名思所成。<a id="a-2a"></a>若不待名唯观于义。<a id="a-2b"></a>起内证慧名修所成。<a id="a-2c"></a>如彼所宗辩此三慧。<a id="a-2d"></a>虽皆决定相无差别。<a id="a-2e"></a>而依至教正理等持。<a id="a-2f"></a>为因不同三相有别。<a id="a-2g"></a>如是我宗辩此三慧成时缘义。<a id="a-2h"></a>相虽无别而依缘名缘俱缘义。<a id="a-2i"></a>加行别故三相有别。<a id="a-2j"></a>且思所成是思正理。<a id="a-2k"></a>所生决慧为此加行。<a id="a-2l"></a>势力坚强无有谬失。<a id="a-2m"></a>重念师教名句文身。<a id="a-2n"></a>是思所成加行助伴。<a id="a-2o"></a>约加行说通缘名义。<a id="a-2p"></a>非成满位亦可通缘。<a id="a-2q"></a>是故于三决慧生位。<a id="a-2r"></a>虽俱缘义相无差别。<a id="a-2s"></a>而加行中有差别故。<a id="a-2t"></a>毗婆沙者约之显别。<a id="a-2u"></a>既尔思慧非为不成。<a id="a-2v"></a>闲居者言闻所成慧现在前位。<a id="a-2w"></a>轻安光明未遍所依。<a id="a-2x"></a>亦不坚住思慧行位。<a id="a-2y"></a>轻安光明未遍所依。<a id="a-2z"></a>少得坚住修慧行位。<a id="a-30"></a>定力所引殊胜大种。<a id="a-31"></a>遍身中故便有殊胜。<a id="a-32"></a>轻安光明遍满身中。<a id="a-33"></a>相续坚住由此行者。<a id="a-34"></a>所依极轻容貌光鲜。<a id="a-35"></a>特异常位三慧之相差别如是。<a id="a-36"></a>余不定位亦有光明。<a id="a-37"></a>然非皆是闻思慧摄。<a id="a-38"></a>此中二慧名所成者。<a id="a-39"></a>是因闻思力所生义。<a id="a-3A"></a>第三修慧名所成者。<a id="a-3B"></a>是即以修为自性义。<a id="a-3C"></a>如言命器食宝所成。<a id="a-3D"></a>诸有欲于修精勤学者。<a id="a-3E"></a>如何净身器令修速成。<a id="a-3F"></a>颂曰。</p>
  <p id="a3G">俱身心远离　　无不足大欲</p>
  <p id="a3H">谓已得未得　　多求名所无</p>
  <p id="a3I">治相违界三　　无漏无贪性</p>
  <p id="a3J">四圣种亦尔　　前三唯喜足</p>
  <p id="a3K">三生具后业　　为治四爱生</p>
  <p id="a3L">我所我事欲　　暂息永除故</p>
  <p id="a3M">论曰。<a id="a-3N"></a>身器清净略由三因。<a id="a-3O"></a>何等谓三因。<a id="a-3P"></a>一身心远离。<a id="a-3Q"></a>二喜足少欲。<a id="a-3R"></a>三住四圣种。<a id="a-3S"></a>谓若欲令修速成者。<a id="a-3T"></a>要先精勤清净身器。<a id="a-3U"></a>欲令身器得清净者。<a id="a-3V"></a>要先修习身心远离。<a id="a-3W"></a>身远离者。<a id="a-3X"></a>谓远恶朋心远离者。<a id="a-3Y"></a>谓离恶寻由身心离恶朋寻故。<a id="a-3Z"></a>身器清净心易得定。<a id="a-3a"></a>此二由何易可成者。<a id="a-3b"></a>由于衣等喜足少欲。<a id="a-3c"></a>言喜足者无不喜足。<a id="a-3d"></a>少欲者无大欲。<a id="a-3e"></a>诸有多求资生具者。<a id="a-3f"></a>昼狎恶朋侣。<a id="a-3g"></a>夜起恶寻思。<a id="a-3h"></a>由此无容令心得定。<a id="a-3i"></a>所无二种差别云何。<a id="a-3j"></a>谓于已得妙多衣等。<a id="a-3k"></a>恨不得此倍妙倍多。<a id="a-3l"></a>即于此中显等倍胜。<a id="a-3m"></a>更欣欲故名不喜足。<a id="a-3n"></a>若于未得妙多衣等。<a id="a-3o"></a>求得故名大欲。<a id="a-3p"></a>诸所有物足能治苦。<a id="a-3q"></a>若更多求便越善品是此中义。<a id="a-3r"></a>如契经言。<a id="a-3s"></a>随有所得身安乐者。<a id="a-3t"></a>令心易定及能说法。<a id="a-3u"></a>故有希求治苦物者。<a id="a-3v"></a>是为助道非为过失。<a id="a-3w"></a>故经主言。<a id="a-3x"></a>应作是说于所已得。<a id="a-3y"></a>不妙不多怅望不欢名不喜足。<a id="a-3z"></a>于所未得衣服等事。<a id="a-40"></a>求妙求多名为大欲不应正理。<a id="a-41"></a>所以者何。<a id="a-42"></a>若已得物未能治苦怅望不欢。<a id="a-43"></a>若都未得能治苦物。<a id="a-44"></a>希求得者此不障定有何过失。<a id="a-45"></a>又弹对法所辩相言。<a id="a-46"></a>岂不更求亦缘未得。<a id="a-47"></a>此二差别便应不成。<a id="a-48"></a>理亦不然非对法者。<a id="a-49"></a>言于已得妙多衣等。<a id="a-4A"></a>更别欣求余所未得。<a id="a-4B"></a>妙多衣等名不喜足。<a id="a-4C"></a>如何说二差别不成。<a id="a-4D"></a>若尔所言有何意趣。<a id="a-4E"></a>谓于已得足能治苦妙多衣等。<a id="a-4F"></a>即于此中显等倍胜。<a id="a-4G"></a>更生欣欲恨先不得。<a id="a-4H"></a>此衣服等倍妙倍多名不喜足。<a id="a-4I"></a>于已获得足能治苦。<a id="a-4J"></a>更倍希求方能障定。<a id="a-4K"></a>非于已得未能治苦。<a id="a-4L"></a>更倍希求便能障定。<a id="a-4M"></a>故对法者所说无失。<a id="a-4N"></a>或不喜足虽更希求与大欲殊故无有失。<a id="a-4O"></a>谓先已得诸资生具无所乏少。<a id="a-4P"></a>而更希求如是希求。<a id="a-4Q"></a>从于已得心不喜足。<a id="a-4R"></a>所引生故果受因名名不喜足。<a id="a-4S"></a>于先未得诸资生具。<a id="a-4T"></a>心无所顾过量希求。<a id="a-4U"></a>如是希求名为大欲。<a id="a-4V"></a>二种差别其相如是。<a id="a-4W"></a>喜足少欲能治此故。<a id="a-4X"></a>与此相违应知相别。<a id="a-4Y"></a>谓治不喜足不喜足相。<a id="a-4Z"></a>违是喜足相能治大欲。<a id="a-4a"></a>大欲相违是少欲相是于已得能治苦物。<a id="a-4b"></a>不更希求名为喜足。<a id="a-4c"></a>于所未得能治苦物。<a id="a-4d"></a>不过量求名少欲义。<a id="a-4e"></a>喜足少欲界系通三。<a id="a-4f"></a>亦有越三无漏摄者。<a id="a-4g"></a>谓欲界系善心相应。<a id="a-4h"></a>喜足少欲是欲界系二界无漏例此应说。<a id="a-4i"></a>所治二种唯欲界系。<a id="a-4j"></a>以何证知色无色界亦有能治喜足少欲。<a id="a-4k"></a>以现见有生在欲界。<a id="a-4l"></a>从色无色等引起时。<a id="a-4m"></a>所治二种现行远故。<a id="a-4n"></a>能治二种现行增故。<a id="a-4o"></a>已说喜足少欲别相二种通相。<a id="a-4p"></a>所谓无贪以二俱能对治贪故。<a id="a-4q"></a>所治通相所谓欲贪。<a id="a-4r"></a>圣种应知如能治说。<a id="a-4s"></a>谓亦通三界无漏是无贪。<a id="a-4t"></a>如无色中虽无怨境。<a id="a-4u"></a>而亦得有无嗔善根。<a id="a-4v"></a>故无色中虽无衣等。<a id="a-4w"></a>而亦得有无贪善根。<a id="a-4x"></a>如彼不贪身亦不贪资具故。<a id="a-4y"></a>无色界具四圣种受欲圣者。<a id="a-4z"></a>于圣种中有阿世耶。<a id="a-50"></a>而无加行众圣种故名为圣种。<a id="a-51"></a>圣众皆从此四生故。<a id="a-52"></a>展转承嗣次第不绝。<a id="a-53"></a>前为后种世所极成。<a id="a-54"></a>众圣法身皆从于衣生。<a id="a-55"></a>喜足等力所引起。<a id="a-56"></a>是圣族姓得圣种名。<a id="a-57"></a>四中前三体唯喜足。<a id="a-58"></a>谓于衣服饮食卧具。<a id="a-59"></a>随所得中皆生喜足。<a id="a-5A"></a>此三喜足即三圣种。<a id="a-5B"></a>无贪善根有多品类。<a id="a-5C"></a>于中若治不喜足贪。<a id="a-5D"></a>此乃名为前三圣种。<a id="a-5E"></a>第四圣种谓乐断修断。<a id="a-5F"></a>谓离系修。<a id="a-5G"></a>谓圣道乐。<a id="a-5H"></a>谓于彼情深欣慕。<a id="a-5I"></a>以乐断及修名乐断。<a id="a-5J"></a>修即是欣慕灭及道义。<a id="a-5K"></a>或乐断之修名乐断。<a id="a-5L"></a>修即是欣慕灭之道义为证惑灭乐修道故。<a id="a-5M"></a>由此能治有无有贪故此亦以无贪为性。<a id="a-5N"></a>岂不第四亦能治嗔等。<a id="a-5O"></a>则应亦以无嗔等为性非无此义。<a id="a-5P"></a>然以前三为资粮故。<a id="a-5Q"></a>前三唯是无贪性故。<a id="a-5R"></a>此亦自能对治贪故从显偏说。<a id="a-5S"></a>何缘唯立喜足为圣种非少欲耶。<a id="a-5T"></a>以少欲者容于衣等物有希求故。<a id="a-5U"></a>谓有意乐性下劣者。<a id="a-5V"></a>于未得境不敢多求。<a id="a-5W"></a>设已得多容求不歇。<a id="a-5X"></a>见喜足者少有所得。<a id="a-5Y"></a>尚不更求。<a id="a-5Z"></a>况复多得。<a id="a-5a"></a>故唯喜足建立圣种。<a id="a-5b"></a>或为遮止苦行者欲。<a id="a-5c"></a>不说少欲以为圣种。<a id="a-5d"></a>非彼外道心有胜欲。<a id="a-5e"></a>恒有劣欲熏相续故或随所得生欢喜心。<a id="a-5f"></a>不更欣求名为喜足。<a id="a-5g"></a>断乐欲乐此为最胜。<a id="a-5h"></a>欲界有情多乐欲乐。<a id="a-5i"></a>此乐欲乐违出家心。<a id="a-5j"></a>于离惑中令心闇钝。<a id="a-5k"></a>能障梵行静虑现前。<a id="a-5l"></a>为过最深喜足能治。<a id="a-5m"></a>故唯喜足建立圣种。<a id="a-5n"></a>非于未得多衣等中。<a id="a-5o"></a>起希求时心生欢喜。<a id="a-5p"></a>何况于少是故少欲。<a id="a-5q"></a>于能对治乐欲乐中。<a id="a-5r"></a>非最胜故不立圣种。<a id="a-5s"></a>缘衣服等所生喜足。<a id="a-5t"></a>如何可说是无漏耶。<a id="a-5u"></a>谁言如是喜足是无漏。<a id="a-5v"></a>若尔圣种宁皆通无漏。<a id="a-5w"></a>由彼增上所生圣道。<a id="a-5x"></a>彼所引故从彼为名。<a id="a-5y"></a>故言圣种皆通无漏。<a id="a-5z"></a>不作是言缘衣服等。<a id="a-60"></a>所有喜足皆通无漏。<a id="a-61"></a>少欲无漏准此应释。<a id="a-62"></a>谓彼增上所生圣道。<a id="a-63"></a>彼所引故从彼为名。<a id="a-64"></a>非圣道生缘衣等境。<a id="a-65"></a>世尊何故说四圣种。<a id="a-66"></a>以诸弟子舍俗生具。<a id="a-67"></a>及俗事业归佛出家。<a id="a-68"></a>为彼显示于佛圣法。<a id="a-69"></a>毗奈耶中有能助道生具事业。<a id="a-6A"></a>谓有厌离生死居家。<a id="a-6B"></a>出家求脱有何生具。<a id="a-6C"></a>于随所得衣服等中深生喜足。<a id="a-6D"></a>作何事业深乐断修。<a id="a-6E"></a>异此无能证涅槃故。<a id="a-6F"></a>何缘唯四不增不减齐此满足圣生因故。<a id="a-6G"></a>谓圣生因略有二种。<a id="a-6H"></a>一弃舍过。<a id="a-6I"></a>二摄持德。<a id="a-6J"></a>如次即是前三第四。<a id="a-6K"></a>是故唯四不增不减。<a id="a-6L"></a>或闻思修所成诸善。<a id="a-6M"></a>皆是圣种解脱依故。<a id="a-6N"></a>然为对治四种爱生。<a id="a-6O"></a>是故世尊略说四种。<a id="a-6P"></a>以契经说有四爱生。<a id="a-6Q"></a>故契经言。<a id="a-6R"></a>苾刍谛听爱因衣服。<a id="a-6S"></a>应生时生应住时住应执时执。<a id="a-6T"></a>如是爱因饮食卧具。<a id="a-6U"></a>及有无有皆如是说。<a id="a-6V"></a>为治此四故唯说四圣种。<a id="a-6W"></a>于药喜足何非圣种。<a id="a-6X"></a>不说于彼有爱生故。<a id="a-6Y"></a>为治爱生建立圣种。<a id="a-6Z"></a>经唯说有四种爱生。<a id="a-6a"></a>是故于药不立圣种。<a id="a-6b"></a>或即摄在前三中故。<a id="a-6c"></a>谓药有在衣服中摄。<a id="a-6d"></a>有在饮食中摄有在卧具中摄。<a id="a-6e"></a>故于药喜足不别立圣种。<a id="a-6f"></a>或若于中引憍等过。<a id="a-6g"></a>对治彼故建立圣种于药无引憍等过生。<a id="a-6h"></a>故圣种无于药喜足。<a id="a-6i"></a>或一切人皆受用者。<a id="a-6j"></a>于彼喜足可立圣种。<a id="a-6k"></a>非彼尊者缚矩罗等。<a id="a-6l"></a>曾无有病受用药故。<a id="a-6m"></a>或一切时应受用者。<a id="a-6n"></a>于彼喜足可立圣种。<a id="a-6o"></a>非一切时受用药故。<a id="a-6p"></a>或医方论亦见说有于药喜足。<a id="a-6q"></a>毗奈耶中方见说有。<a id="a-6r"></a>衣等喜足圣种唯在内法有故。<a id="a-6s"></a>有言虽有于药喜足而不建立为圣种者。<a id="a-6t"></a>诸药有能顺梵行故。<a id="a-6u"></a>谓世现见乐学戒者。<a id="a-6v"></a>于药喜足障梵行故。<a id="a-6w"></a>或佛为欲暂息永除我我所事欲故说四圣种。<a id="a-6x"></a>谓为暂息我所事欲故说前三圣种为永灭除及我事欲故说第四圣种。<a id="a-6y"></a>经主于此自作释言。<a id="a-6z"></a>我所事者。<a id="a-70"></a>谓衣服等。<a id="a-71"></a>我事者。<a id="a-72"></a>谓自身缘彼贪名为欲。<a id="a-73"></a>若作此释义不异前。<a id="a-74"></a>颂中不应别为文句。<a id="a-75"></a>与前所说治四爱生。<a id="a-76"></a>言虽有殊义无别故。<a id="a-77"></a>由此我部毗婆沙师。<a id="a-78"></a>更约异门释此文句。<a id="a-79"></a>我所我执立以欲名。<a id="a-7A"></a>谓为暂时息我所执。<a id="a-7B"></a>故世尊说前三圣种。<a id="a-7C"></a>即于衣等所生喜足。<a id="a-7D"></a>及彼增上所引圣道。<a id="a-7E"></a>为永灭除及我事执。<a id="a-7F"></a>故世尊说第四圣种。<a id="a-7G"></a>即乐断修及彼增上。<a id="a-7H"></a>所引圣道皆名圣种。<a id="a-7I"></a>此门意显令有身见。<a id="a-7J"></a>暂息永除说四圣种。<a id="a-7K"></a>如是已说将趣见谛所应修行及修行已。<a id="a-7L"></a>为修速成净治身器。<a id="a-7M"></a>既集如是圣道资粮。<a id="a-7N"></a>欲正入修由何门入。<a id="a-7O"></a>颂曰。</p>
  <p id="a7P">入修要二门　　不净观息念</p>
  <p id="a7Q">贪寻增上者　　如次第应修</p>
  <p id="a7R">论曰。<a id="a-7S"></a>诸有情类行别众多。<a id="a-7T"></a>故入修门亦有多种。<a id="a-7U"></a>然彼多分依二门入。<a id="a-7V"></a>一不净观。<a id="a-7W"></a>二持息念。<a id="a-7X"></a>故唯此二名曰要门。<a id="a-7Y"></a>为诸有情入皆由二。<a id="a-7Z"></a>不尔如次贪寻增者。<a id="a-7a"></a>谓贪增者入依初门。<a id="a-7b"></a>寻增上者入依息念。<a id="a-7c"></a>如非一病一药能除。<a id="a-7d"></a>就近治门说不净观。<a id="a-7e"></a>能治贪病非不治余。<a id="a-7f"></a>息念治寻应知亦尔。<a id="a-7g"></a>然持息念缘无差别微细境故。<a id="a-7h"></a>所缘系属自相续故。<a id="a-7i"></a>非如不净观缘多外境故。<a id="a-7j"></a>能止乱寻既已总说。<a id="a-7k"></a>贪寻增者入修如次。<a id="a-7l"></a>由前二门此中先应辩不净观。<a id="a-7m"></a>如是观相云何。<a id="a-7n"></a>颂曰。</p>
  <p id="a7o">为通治四贪　　且辩观骨锁</p>
  <p id="a7p">广至海复略　　名初习业位</p>
  <p id="a7q">除足至头半　　名为已熟修</p>
  <p id="a7r">系心在眉间　　名超作意位</p>
  <p id="a7s">论曰。<a id="a-7t"></a>修不净观正为治贪。<a id="a-7u"></a>然贪差别略有四种。<a id="a-7v"></a>一显色贪。<a id="a-7w"></a>二形色贪。<a id="a-7x"></a>三妙触贪。<a id="a-7y"></a>四供奉贪。<a id="a-7z"></a>对治四贪依二思择。<a id="a-80"></a>一观内尸。<a id="a-81"></a>二观外尸。<a id="a-82"></a>利根初依前。<a id="a-83"></a>钝根初依后。<a id="a-84"></a>谓利根者先于内身。<a id="a-85"></a>皮为边际足上顶下。<a id="a-86"></a>周遍观察令心厌患。<a id="a-87"></a>为欲伏治显色贪者。<a id="a-88"></a>应专随念内身分中。<a id="a-89"></a>脓血脂精涎洟髓脑。<a id="a-8A"></a>大小便等变异显色。<a id="a-8B"></a>及应随念众病所生。<a id="a-8C"></a>内身皮上变异显色。<a id="a-8D"></a>黄白青黑如云如烟。<a id="a-8E"></a>斑驳黧黯不明不净。<a id="a-8F"></a>由此令心极生厌患。<a id="a-8G"></a>便能伏治缘显色贪。<a id="a-8H"></a>以知此身为如是等。<a id="a-8I"></a>非爱显色所依止处。<a id="a-8J"></a>故于一切皆得离染。<a id="a-8K"></a>为欲伏治形色贪者。<a id="a-8L"></a>应别观察诸内身支。<a id="a-8M"></a>是发毛等三十六物。<a id="a-8N"></a>聚集安立和合所成。<a id="a-8O"></a>离此都无毛等形色。<a id="a-8P"></a>复以胜解分割身支。<a id="a-8Q"></a>为二或多散掷于地。<a id="a-8R"></a>种种禽兽争共食啖。<a id="a-8S"></a>骨肉零落支体分离。<a id="a-8T"></a>由此令心极生厌患。<a id="a-8U"></a>便能伏治缘形色贪。<a id="a-8V"></a>为欲伏治妙触贪者。<a id="a-8W"></a>应以胜解除去皮肉。<a id="a-8X"></a>唯观骸骨涩如瓦砾。<a id="a-8Y"></a>由此令心极生厌患。<a id="a-8Z"></a>便能伏治缘妙触贪。<a id="a-8a"></a>为欲伏治供奉贪者。<a id="a-8b"></a>应以胜解观察内身。<a id="a-8c"></a>如眠醉闷颠痫病等。<a id="a-8d"></a>不能自在运动身支。<a id="a-8e"></a>如老病时或至未至。<a id="a-8f"></a>被如是事缠缚其身。<a id="a-8g"></a>又观内身不自在行。<a id="a-8h"></a>无不系属众缘故生。<a id="a-8i"></a>于中都无少许身分。<a id="a-8j"></a>可为供奉威仪所依。<a id="a-8k"></a>徒妄执为能供奉者。<a id="a-8l"></a>彼决定有能供奉事。<a id="a-8m"></a>然供奉名所目义者。<a id="a-8n"></a>谓以彼彼身分为缘。<a id="a-8o"></a>决定能为舞歌笑睇。<a id="a-8p"></a>含啼戏等威仪事业。<a id="a-8q"></a>观彼事业都无定性。<a id="a-8r"></a>如箜篌等所发音曲。<a id="a-8s"></a>一切皆类幻化所为。<a id="a-8t"></a>由此令心极生厌患。<a id="a-8u"></a>便能伏治缘供奉贪。<a id="a-8v"></a>是名利根初习业者。<a id="a-8w"></a>思所成慧观察内身。<a id="a-8x"></a>能伏四贪令不现起。<a id="a-8y"></a>若钝根者由根钝故。<a id="a-8z"></a>烦恼猛利难可摧伏。<a id="a-90"></a>藉外缘力方能伏治。<a id="a-91"></a>故先明了观察外尸。<a id="a-92"></a>渐令自心烦恼摧伏。<a id="a-93"></a>谓彼初欲观外尸时。<a id="a-94"></a>先起慈心往施身处。<a id="a-95"></a>如世尊说。<a id="a-96"></a>初修行者欲求方便速灭欲贪当起慈心之澹泊路。<a id="a-97"></a>精勤修观乃至广说。<a id="a-98"></a>至彼处已为欲伏治四种贪故。<a id="a-99"></a>应如四种澹泊路经。<a id="a-9A"></a>修不净观观外尸相。<a id="a-9B"></a>以况内身。<a id="a-9C"></a>彼相既然。<a id="a-9D"></a>此亦应尔。<a id="a-9E"></a>由此方便。<a id="a-9F"></a>渐能令心亦于内身深生厌患。<a id="a-9G"></a>便能伏治前说四贪。<a id="a-9H"></a>由于内身见自性故。<a id="a-9I"></a>为不净观速得成满。<a id="a-9J"></a>应修八想伏治四贪。<a id="a-9K"></a>为欲伏治显色贪故。<a id="a-9L"></a>修青瘀想及异赤想。<a id="a-9M"></a>为欲伏治形色贪故。<a id="a-9N"></a>修被食想及分离想。<a id="a-9O"></a>为欲伏治妙触贪故。<a id="a-9P"></a>修破坏想及骸骨想。<a id="a-9Q"></a>为欲伏治供奉贪故。<a id="a-9R"></a>修膖胀想及脓烂想。<a id="a-9S"></a>许缘骨锁修不净观通能伏治如是四贪。<a id="a-9T"></a>以一骨琐中具离四贪境故。<a id="a-9U"></a>应且辩修骨琐观。<a id="a-9V"></a>然于引发诸善根时。<a id="a-9W"></a>补特伽罗约所修行。<a id="a-9X"></a>说有三位。<a id="a-9Y"></a>一初习业。<a id="a-9Z"></a>二已熟修。<a id="a-9a"></a>三超作意。<a id="a-9b"></a>且观行者欲修如是不净观时。<a id="a-9c"></a>应先系心于自身分。<a id="a-9d"></a>或于足指或于眉间。<a id="a-9e"></a>或鼻頞中或于额等。<a id="a-9f"></a>随所乐处专注不移为令等持得坚牢故。<a id="a-9g"></a>从入已去名初习业。<a id="a-9h"></a>入言为显最初系心。<a id="a-9i"></a>假想自身足指等处。<a id="a-9j"></a>下至能见钱量白骨。<a id="a-9k"></a>由胜解力渐广渐增乃至具见全身骨琐谓于此位诸瑜伽师。<a id="a-9l"></a>假想思惟皮肉烂坠。<a id="a-9m"></a>渐令骨净初量如钱。<a id="a-9n"></a>乃至遍身皆成白骨。<a id="a-9o"></a>彼于此位有多想转。<a id="a-9p"></a>想转言显不舍所缘。<a id="a-9q"></a>数数转生余胜解想。<a id="a-9r"></a>有余师说。<a id="a-9s"></a>观行未成作意但由想力故转。<a id="a-9t"></a>观行成已便由慧力。<a id="a-9u"></a>此位未成故由想转。<a id="a-9v"></a>应知此中所言作意。<a id="a-9w"></a>总显一切心心所法。<a id="a-9x"></a>皆由想力相续而转。<a id="a-9y"></a>见全身已复方便入。<a id="a-9z"></a>缘外白骨不净观门。<a id="a-A0"></a>谓为渐令胜解增故。<a id="a-A1"></a>观外骨琐在己身边。<a id="a-A2"></a>渐遍一床一房一寺。<a id="a-A3"></a>一园一邑一田一国。<a id="a-A4"></a>乃至遍地以海为边。<a id="a-A5"></a>于其中间骨琐充满。<a id="a-A6"></a>为令胜解渐复增故。<a id="a-A7"></a>于所广事渐略而观。<a id="a-A8"></a>乃至唯观自身骨琐。<a id="a-A9"></a>齐此渐略不净观成。<a id="a-AA"></a>名瑜伽师初习业位为令略观胜解转增。<a id="a-AB"></a>于自骨中复除足骨。<a id="a-AC"></a>思惟余骨系心而住。<a id="a-AD"></a>渐次乃至除头半骨。<a id="a-AE"></a>思惟半骨系心而住。<a id="a-AF"></a>齐此转略不净观成名瑜伽师已熟修位。<a id="a-AG"></a>为令略观胜解自在。<a id="a-AH"></a>除半头骨系心眉间。<a id="a-AI"></a>专注一缘湛然而住。<a id="a-AJ"></a>齐此极略不净观成。<a id="a-AK"></a>名瑜伽师超作意位。<a id="a-AL"></a>应知至此不净观成。<a id="a-AM"></a>诸所应为皆究竟故。<a id="a-AN"></a>住空闲者作如是言。<a id="a-AO"></a>此观尔时有究竟相。<a id="a-AP"></a>谓有净相欻尔现前。<a id="a-AQ"></a>由此或令入息减少。<a id="a-AR"></a>或令发起不欣乐心。<a id="a-AS"></a>了知所修地究竟故。<a id="a-AT"></a>净色相起扰乱心故。<a id="a-AU"></a>如人温诵所熟诵文。<a id="a-AV"></a>又由得先所未得故。<a id="a-AW"></a>进证得余胜善根故。<a id="a-AX"></a>如畦中水泛溢漫流。<a id="a-AY"></a>如是相名为此观究竟相。<a id="a-AZ"></a>有余师说。<a id="a-Aa"></a>若于尔时不于外缘起加行觉名不净观。<a id="a-Ab"></a>究竟圆满所缘自在。<a id="a-Ac"></a>若小若大应作四句。<a id="a-Ad"></a>如理应思今应思择。<a id="a-Ae"></a>此不净观既是胜解作意所摄。<a id="a-Af"></a>理应名为颠倒作意。<a id="a-Ag"></a>则应此观体非是善。<a id="a-Ah"></a>非此所缘体皆是骨。<a id="a-Ai"></a>皆作骨解岂非颠倒。<a id="a-Aj"></a>此不净观且不可言。<a id="a-Ak"></a>皆是胜解作意所摄。<a id="a-Al"></a>以不净观总有二种。<a id="a-Am"></a>一依自实。<a id="a-An"></a>二依胜解。<a id="a-Ao"></a>依自实者。<a id="a-Ap"></a>谓由作意相应慧力。<a id="a-Aq"></a>如实观察自内身支所有不净。<a id="a-Ar"></a>若形若显差别诸色。<a id="a-As"></a>如九仙骨二商佉等。<a id="a-At"></a>或如身中发毛爪等。<a id="a-Au"></a>广说具有三十六物。<a id="a-Av"></a>此等名为依自实观。<a id="a-Aw"></a>由与自相作意相应。<a id="a-Ax"></a>是故不能永断烦恼。<a id="a-Ay"></a>依胜解者。<a id="a-Az"></a>谓胜解力假想思惟。<a id="a-B0"></a>诸不净相此非颠倒作意所摄。<a id="a-B1"></a>以与烦恼性相违故。<a id="a-B2"></a>夫颠倒者本所欲为不能成办。<a id="a-B3"></a>此随所欲能伏烦恼。<a id="a-B4"></a>如何颠倒若谓此境非皆是骨。<a id="a-B5"></a>谓皆是骨宁非倒者。<a id="a-B6"></a>理亦不然如应解故。<a id="a-B7"></a>谓诸于杌起人觉者。<a id="a-B8"></a>不作是解我今于杌以人相观故是颠倒。<a id="a-B9"></a>今观行者作如是思。<a id="a-BA"></a>诸境界中虽非皆骨。<a id="a-BB"></a>我今为伏诸烦恼故。<a id="a-BC"></a>应以胜解遍观为骨。<a id="a-BD"></a>既随所欲如应而解。<a id="a-BE"></a>能伏烦恼宁是颠倒。<a id="a-BF"></a>此观势力能伏烦恼令暂不行。<a id="a-BG"></a>既有如斯巧方便力如何非善。<a id="a-BH"></a>是故无有如所难失。<a id="a-BI"></a>此不净观何性几地缘。<a id="a-BJ"></a>何境何处生何行相。<a id="a-BK"></a>缘何世为有漏为无漏。<a id="a-BL"></a>为离欲得为加行得。<a id="a-BM"></a>颂曰。</p>
  <p id="aBN">无贪性十地　　缘欲色人生</p>
  <p id="aBO">不净自世缘　　有漏通二得</p>
  <p id="aBP">论曰。<a id="a-BQ"></a>如先所问今次第答。<a id="a-BR"></a>谓此观以无贪为性。<a id="a-BS"></a>违逆作意为因所引。<a id="a-BT"></a>厌恶弃背与贪相翻。<a id="a-BU"></a>应知此中名不净观。<a id="a-BV"></a>名不净观应是慧者。<a id="a-BW"></a>理亦不然。<a id="a-BX"></a>观所顺故谓不净观能近治贪故。<a id="a-BY"></a>应正以无贪为性。<a id="a-BZ"></a>贪因净相由观力除。<a id="a-Ba"></a>故说无贪为观所顺。<a id="a-Bb"></a>诸不净观皆是无贪。<a id="a-Bc"></a>非诸无贪皆不净观。<a id="a-Bd"></a>唯能伏治显色等贪。<a id="a-Be"></a>方说名为此观体故。<a id="a-Bf"></a>此约自性若兼随行。<a id="a-Bg"></a>具以四蕴五蕴为性。<a id="a-Bh"></a>通依十地谓四静虑。<a id="a-Bi"></a>及四近分中间欲界。<a id="a-Bj"></a>唯尔所地此容有故。<a id="a-Bk"></a>此观唯缘欲界色处境。<a id="a-Bl"></a>欲界显形为此观境故。<a id="a-Bm"></a>若尔何故契经中言。<a id="a-Bn"></a>耳根律仪所防护者。<a id="a-Bo"></a>住不净观乃至广说。<a id="a-Bp"></a>此言为说诸为色贪所摧伏者。<a id="a-Bq"></a>彼必由为缘声等贪之所摧伏故。<a id="a-Br"></a>欲摧伏缘色贪者。<a id="a-Bs"></a>必先应住耳根律仪。<a id="a-Bt"></a>由此方能住不净观。<a id="a-Bu"></a>有说。<a id="a-Bv"></a>此观唯依意识能引。<a id="a-Bw"></a>所余违逆行相故若有住耳根律仪彼必应先住不净观。<a id="a-Bx"></a>此不净观力能遍缘。<a id="a-By"></a>欲界所摄一切色处。<a id="a-Bz"></a>若谓尊者阿泥律陀。<a id="a-C0"></a>不能观天以为不净。<a id="a-C1"></a>舍利子等于佛色身亦不能观以为不净。<a id="a-C2"></a>如何此观遍缘欲色。<a id="a-C3"></a>此难不然。<a id="a-C4"></a>胜无灭者能观天色为不净故。<a id="a-C5"></a>佛能观佛微妙色身为不净故。<a id="a-C6"></a>由是此观定能遍缘欲色为境。<a id="a-C7"></a>由此已显缘义非名。<a id="a-C8"></a>亦已显成通缘三性。<a id="a-C9"></a>初习业者唯依人趣。<a id="a-CA"></a>能生此观非北俱卢。<a id="a-CB"></a>天趣中无青瘀等故不能初起。<a id="a-CC"></a>先于此起后生彼处亦得现前。<a id="a-CD"></a>此观行相唯不净转。<a id="a-CE"></a>是善性故体应是净。<a id="a-CF"></a>约行相故说为不净。<a id="a-CG"></a>是身念住摄加行非根本。<a id="a-CH"></a>虽与喜乐舍三根相应。<a id="a-CI"></a>而厌俱行如苦集忍智。<a id="a-CJ"></a>随在何世缘自世境。<a id="a-CK"></a>若不生法通缘三世。<a id="a-CL"></a>此观行相非无常等十六行摄。<a id="a-CM"></a>故唯有漏通加行得及离染得。<a id="a-CN"></a>离彼彼地染得彼彼定时。<a id="a-CO"></a>亦即获得彼地此观。<a id="a-CP"></a>离染得已于后后时。<a id="a-CQ"></a>亦由加行令得现起。<a id="a-CR"></a>未离染者唯加行得。<a id="a-CS"></a>此中一切圣最后有异生皆通未曾。<a id="a-CT"></a>余唯曾得。</p>
 </body>
</html>