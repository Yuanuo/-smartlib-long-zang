<!doctype html>
<html id="z3IBVqX16B" data-ver="1633">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第三十二</h1>
  <h2 id="a2">辩缘起品第三之十二</h2>
  <p id="a3">如是已就踰缮那等。<a id="a-4"></a>辩器世间身量差别。<a id="a-5"></a>就年等辩寿量有殊。<a id="a-6"></a>二量不同。<a id="a-7"></a>未说应说。<a id="a-8"></a>建立此等。<a id="a-9"></a>无不依名。<a id="a-A"></a>前二及名。<a id="a-B"></a>未详极少。<a id="a-C"></a>今应先辩三极少量。<a id="a-D"></a>颂曰。</p>
  <p id="aE">极微字刹那　　色名时极少</p>
  <p id="aF">论曰。<a id="a-G"></a>以胜觉慧。<a id="a-H"></a>分析诸色。<a id="a-I"></a>至一极微。<a id="a-J"></a>故一极微。<a id="a-K"></a>为色极少。<a id="a-L"></a>不可析故。<a id="a-M"></a>如是分析诸名及时。<a id="a-N"></a>至一字刹那。<a id="a-O"></a>为名时极少。<a id="a-P"></a>一字名者。<a id="a-Q"></a>如说掉名。<a id="a-R"></a>何等名为一刹那量。<a id="a-S"></a>经主率意。<a id="a-T"></a>作是释言。<a id="a-U"></a>谓众缘合时。<a id="a-V"></a>法得自体顷。<a id="a-W"></a>如是所释。<a id="a-X"></a>理不极成。<a id="a-Y"></a>应审法生前。<a id="a-Z"></a>体为有非有。<a id="a-a"></a>对法者说。<a id="a-b"></a>众缘合时。<a id="a-c"></a>诸法得生。<a id="a-d"></a>非得自体。<a id="a-e"></a>未生诸法。<a id="a-f"></a>已有体故。<a id="a-g"></a>法体已有。<a id="a-h"></a>何用复生。<a id="a-i"></a>众缘合时。<a id="a-j"></a>体虽已有。<a id="a-k"></a>而能令彼至牵果位起胜作用。<a id="a-l"></a>故说为生。<a id="a-m"></a>至现已生。<a id="a-n"></a>正能牵果。<a id="a-o"></a>牵果用息。<a id="a-p"></a>说为过去。<a id="a-q"></a>未来何故。<a id="a-r"></a>无牵果能。<a id="a-s"></a>此责不然。<a id="a-t"></a>即如有责未来何不名现在故。<a id="a-u"></a>诸牵果用。<a id="a-v"></a>我说现在。<a id="a-w"></a>是故不应作如是责。<a id="a-x"></a>何缘固执如是义宗。<a id="a-y"></a>若异此宗。<a id="a-z"></a>凡有所立。<a id="a-10"></a>现与无量理教相违辩。<a id="a-11"></a>三世中当。<a id="a-12"></a>广思择去。<a id="a-13"></a>来实有体。<a id="a-14"></a>其理既成。<a id="a-15"></a>彼说刹那量。<a id="a-16"></a>定不应理。<a id="a-17"></a>又待别举余量显故。<a id="a-18"></a>谓众缘合。<a id="a-19"></a>法得自体。<a id="a-1A"></a>仍未决了。<a id="a-1B"></a>此经几时。<a id="a-1C"></a>又法刹那非世现见。<a id="a-1D"></a>故问何量名一刹那。<a id="a-1E"></a>应答刹那其量如是。<a id="a-1F"></a>法得体顷。<a id="a-1G"></a>彼谓刹那。<a id="a-1H"></a>宁举刹那。<a id="a-1I"></a>显刹那量。<a id="a-1J"></a>故彼所释。<a id="a-1K"></a>其理不成。<a id="a-1L"></a>毗婆沙师。<a id="a-1M"></a>依胜义说。<a id="a-1N"></a>法刹那量。<a id="a-1O"></a>可以喻彰。<a id="a-1P"></a>然佛世尊。<a id="a-1Q"></a>曾不说者。<a id="a-1R"></a>以不见有能解者故。<a id="a-1S"></a>然有为欲开晓学徒。<a id="a-1T"></a>依比量门。<a id="a-1U"></a>方便显示。<a id="a-1V"></a>谓如壮士一弹指时。<a id="a-1W"></a>经细刹那六十五等。<a id="a-1X"></a>如是已辩三极少量。<a id="a-1Y"></a>前二量殊。<a id="a-1Z"></a>今次应辩踰缮那等。<a id="a-1a"></a>其量云何。<a id="a-1b"></a>颂曰。</p>
  <p id="a1c">极微微金水　　兔羊牛隙尘</p>
  <p id="a1d">虮虱麦指节　　后后增七倍</p>
  <p id="a1e">二十四指肘　　四肘为弓量</p>
  <p id="a1f">五百俱卢舍　　此八踰缮那</p>
  <p id="a1g">论曰。<a id="a-1h"></a>一极微量。<a id="a-1i"></a>亦可喻显。<a id="a-1j"></a>唯佛乃知。<a id="a-1k"></a>故亦不说。<a id="a-1l"></a>然为安立阿练若处。<a id="a-1m"></a>故毗奈耶。<a id="a-1n"></a>但作是说。<a id="a-1o"></a>七极微集。<a id="a-1p"></a>名一微等。<a id="a-1q"></a>极微为初。<a id="a-1r"></a>指节为后。<a id="a-1s"></a>应知后后皆七倍增。<a id="a-1t"></a>谓七极微。<a id="a-1u"></a>为一微量。<a id="a-1v"></a>积微至七。<a id="a-1w"></a>为一金尘。<a id="a-1x"></a>积七金尘。<a id="a-1y"></a>为水尘量。<a id="a-1z"></a>水尘积至七。<a id="a-20"></a>为一兔毛尘。<a id="a-21"></a>积七兔毛尘。<a id="a-22"></a>为羊毛尘量。<a id="a-23"></a>积羊毛尘七。<a id="a-24"></a>为一牛毛尘。<a id="a-25"></a>积七牛毛尘。<a id="a-26"></a>为隙游尘量。<a id="a-27"></a>隙尘七为虮。<a id="a-28"></a>七虮为一虱。<a id="a-29"></a>七虱为穬麦。<a id="a-2A"></a>七麦为指节。<a id="a-2B"></a>三节为一指。<a id="a-2C"></a>世所极成。<a id="a-2D"></a>是故于颂中不别分别。<a id="a-2E"></a>二十四指横布为肘。<a id="a-2F"></a>竖积四肘为弓。<a id="a-2G"></a>谓寻竖积五百弓。<a id="a-2H"></a>为一俱卢舍。<a id="a-2I"></a>毗奈耶说。<a id="a-2J"></a>此是从村至阿练若。<a id="a-2K"></a>中间道量。<a id="a-2L"></a>说八俱卢舍。<a id="a-2M"></a>为一踰缮那。<a id="a-2N"></a>已说极微渐次积集成微乃至一踰缮那。<a id="a-2O"></a>然许极微略有二种。<a id="a-2P"></a>一实二假。<a id="a-2Q"></a>其相云何。<a id="a-2R"></a>实谓极成色等自相。<a id="a-2S"></a>于和集位。<a id="a-2T"></a>现量所得。<a id="a-2U"></a>假由分析。<a id="a-2V"></a>比量所知。<a id="a-2W"></a>谓聚色中。<a id="a-2X"></a>以慧渐析。<a id="a-2Y"></a>至最极位。<a id="a-2Z"></a>然后于中辩色声等极微差别。<a id="a-2a"></a>此析所至。<a id="a-2b"></a>名假极微。<a id="a-2c"></a>令慧寻思极生喜故。<a id="a-2d"></a>此微即极。<a id="a-2e"></a>故名极微。<a id="a-2f"></a>极谓色中析至究竟。<a id="a-2g"></a>微谓唯是慧眼所行。<a id="a-2h"></a>故极微言。<a id="a-2i"></a>显微极义。<a id="a-2j"></a>以何为证知有极微。<a id="a-2k"></a>以阿笈摩及理为证。<a id="a-2l"></a>阿笈摩者。<a id="a-2m"></a>谓契经说。<a id="a-2n"></a>诸所有色。<a id="a-2o"></a>或细或粗。<a id="a-2p"></a>细者谓极微。<a id="a-2q"></a>更不可析故。<a id="a-2r"></a>余有对色。<a id="a-2s"></a>说名为粗。<a id="a-2t"></a>复有余师。<a id="a-2u"></a>作如是释。<a id="a-2v"></a>不善无记。<a id="a-2w"></a>说名为粗。<a id="a-2x"></a>所余善色。<a id="a-2y"></a>说名为细。<a id="a-2z"></a>如是欲色系。<a id="a-30"></a>有漏无漏别。<a id="a-31"></a>此不应理。<a id="a-32"></a>以劣胜言。<a id="a-33"></a>已摄如是性等别故。<a id="a-34"></a>复有别释。<a id="a-35"></a>眼境为粗耳等余根所取名细。<a id="a-36"></a>此亦非善。<a id="a-37"></a>俱通二故。<a id="a-38"></a>又不定故。<a id="a-39"></a>谓有细色。<a id="a-3A"></a>如析毛端。<a id="a-3B"></a>极明眼者。<a id="a-3C"></a>犹难得见。<a id="a-3D"></a>或有大声。<a id="a-3E"></a>如雷音等。<a id="a-3F"></a>震动天地。<a id="a-3G"></a>有耳皆闻。<a id="a-3H"></a>是故细言。<a id="a-3I"></a>表极微色。<a id="a-3J"></a>理善成就。<a id="a-3K"></a>若谓经中亦说段食有粗细故。<a id="a-3L"></a>此释非者。<a id="a-3M"></a>亦不相违。<a id="a-3N"></a>此经说色。<a id="a-3O"></a>彼经说食。<a id="a-3P"></a>意各别故。<a id="a-3Q"></a>以一极微。<a id="a-3R"></a>可名为色。<a id="a-3S"></a>不可名食。<a id="a-3T"></a>故意有异。<a id="a-3U"></a>理必应尔。<a id="a-3V"></a>以伽他言。</p>
  <p id="a3W">黑白等诸色　　皆有细有粗</p>
  <p id="a3X">细者谓最微　　粗即余有对</p>
  <p id="a3Y">由此诚证。<a id="a-3Z"></a>极微定有。<a id="a-3a"></a>又先已说。<a id="a-3b"></a>先说者何。<a id="a-3c"></a>谓毗奈耶作如是说。<a id="a-3d"></a>七极微集。<a id="a-3e"></a>名一微等。<a id="a-3f"></a>如是名教。<a id="a-3g"></a>其理者何。<a id="a-3h"></a>谓如积聚有情身色。<a id="a-3i"></a>至色究竟有量最粗。<a id="a-3j"></a>准此亦应分析诸色。<a id="a-3k"></a>有究竟处。<a id="a-3l"></a>名一极微。<a id="a-3m"></a>云何知尔。<a id="a-3n"></a>以可析法分析至穷犹有余故。<a id="a-3o"></a>谓世现见。<a id="a-3p"></a>以余聚色。<a id="a-3q"></a>析余聚色。<a id="a-3r"></a>有细聚生。<a id="a-3s"></a>析析至穷。<a id="a-3t"></a>犹有余分。<a id="a-3u"></a>可为眼见。<a id="a-3v"></a>更不可析。<a id="a-3w"></a>如是聚色。<a id="a-3x"></a>不能析处。<a id="a-3y"></a>亦如粗聚。<a id="a-3z"></a>有可析理。<a id="a-40"></a>谓彼可以觉慧分析。<a id="a-41"></a>如以聚色析聚。<a id="a-42"></a>至穷慧析至穷。<a id="a-43"></a>应有余在。<a id="a-44"></a>可为慧见。<a id="a-45"></a>更不可析。<a id="a-46"></a>此余在者。<a id="a-47"></a>即是极微。<a id="a-48"></a>是故极微。<a id="a-49"></a>其体定有。<a id="a-4A"></a>此若无者。<a id="a-4B"></a>聚色应无。<a id="a-4C"></a>聚色必由此所成故。<a id="a-4D"></a>如是已说踰缮那等。<a id="a-4E"></a>应辩年等。<a id="a-4F"></a>其量云何。<a id="a-4G"></a>颂曰。</p>
  <p id="a4H">百二十刹那　　为怛刹那量</p>
  <p id="a4I">腊缚此六十　　此三十须臾</p>
  <p id="a4J">此三十昼夜　　三十昼夜月</p>
  <p id="a4K">十二月为年　　于中半减夜</p>
  <p id="a4L">论曰。<a id="a-4M"></a>刹那百二十。<a id="a-4N"></a>为一怛刹那。<a id="a-4O"></a>六十怛刹那。<a id="a-4P"></a>为一腊缚。<a id="a-4Q"></a>三十腊缚。<a id="a-4R"></a>为一牟呼栗多。<a id="a-4S"></a>三十牟呼栗多。<a id="a-4T"></a>为一昼夜。<a id="a-4U"></a>此昼夜有时增有时减有时等。<a id="a-4V"></a>三十昼夜为一月。<a id="a-4W"></a>总十二月为一年。<a id="a-4X"></a>于一年中分为三际。<a id="a-4Y"></a>谓寒热雨。<a id="a-4Z"></a>各有四月。<a id="a-4a"></a>十二月中。<a id="a-4b"></a>六月减夜。<a id="a-4c"></a>以一年内夜总减六。<a id="a-4d"></a>云何如是。<a id="a-4e"></a>故有颂言。</p>
  <p id="a4f">寒热雨际中　　一月半已度</p>
  <p id="a4g">于所余半月　　智者知夜减</p>
  <p id="a4h">如是已辩刹那至年。<a id="a-4i"></a>劫量不同。<a id="a-4j"></a>今次当辩。<a id="a-4k"></a>颂曰。</p>
  <p id="a4l">应知有四劫　　谓坏成中大</p>
  <p id="a4m">坏从狱不生　　至外器都尽</p>
  <p id="a4n">成劫从风起　　至地狱初生</p>
  <p id="a4o">中劫从无量　　减至寿唯十</p>
  <p id="a4p">次增减十八　　后增至八万</p>
  <p id="a4q">如是成已住　　名中二十劫</p>
  <p id="a4r">成坏坏已空　　时皆等住劫</p>
  <p id="a4s">八十中大劫　　大劫三无数</p>
  <p id="a4t">论曰。<a id="a-4u"></a>言坏劫者。<a id="a-4v"></a>谓从地狱有情不复生。<a id="a-4w"></a>至外器都尽。<a id="a-4x"></a>坏有二种。<a id="a-4y"></a>一趣坏。<a id="a-4z"></a>二界坏。<a id="a-50"></a>复有二种。<a id="a-51"></a>一有情坏。<a id="a-52"></a>二外器坏。<a id="a-53"></a>然坏与成总分四品。<a id="a-54"></a>一者正坏。<a id="a-55"></a>二坏已空。<a id="a-56"></a>三者正成。<a id="a-57"></a>四成已住。<a id="a-58"></a>言正坏者。<a id="a-59"></a>谓此世间。<a id="a-5A"></a>过于二十中劫住已。<a id="a-5B"></a>从此复有等住二十。<a id="a-5C"></a>坏劫便至。<a id="a-5D"></a>坏劫将起。<a id="a-5E"></a>住此洲人。<a id="a-5F"></a>寿量八万。<a id="a-5G"></a>若时地狱有情命终。<a id="a-5H"></a>无复新生。<a id="a-5I"></a>为坏劫始。<a id="a-5J"></a>乃至地狱。<a id="a-5K"></a>无一有情。<a id="a-5L"></a>尔时名为地狱已坏。<a id="a-5M"></a>诸有地狱。<a id="a-5N"></a>定受业者。<a id="a-5O"></a>业力引置他方狱中。<a id="a-5P"></a>由此准知。<a id="a-5Q"></a>傍生鬼趣。<a id="a-5R"></a>时人身内。<a id="a-5S"></a>无有诸虫。<a id="a-5T"></a>与佛身同。<a id="a-5U"></a>傍生坏故。<a id="a-5V"></a>有说二趣于人益者。<a id="a-5W"></a>坏与人俱。<a id="a-5X"></a>余者先坏。<a id="a-5Y"></a>如是二说。<a id="a-5Z"></a>前说为善。<a id="a-5a"></a>若时人趣。<a id="a-5b"></a>此洲一人。<a id="a-5c"></a>无师法然。<a id="a-5d"></a>得初静虑。<a id="a-5e"></a>从静虑起。<a id="a-5f"></a>唱如是言。<a id="a-5g"></a>离生喜乐。<a id="a-5h"></a>甚乐甚静。<a id="a-5i"></a>余人闻已。<a id="a-5j"></a>皆入静虑。<a id="a-5k"></a>命终并得生梵世中。<a id="a-5l"></a>乃至此洲有情都尽。<a id="a-5m"></a>是名已坏赡部洲人。<a id="a-5n"></a>东西二洲。<a id="a-5o"></a>例此应说。<a id="a-5p"></a>北洲命尽。<a id="a-5q"></a>生欲界天。<a id="a-5r"></a>由彼钝根无离欲故。<a id="a-5s"></a>生欲天已。<a id="a-5t"></a>静虑现前。<a id="a-5u"></a>转得胜依。<a id="a-5v"></a>方能离欲。<a id="a-5w"></a>乃至人趣。<a id="a-5x"></a>无一有情。<a id="a-5y"></a>尔时名为人趣已坏。<a id="a-5z"></a>若时天趣。<a id="a-60"></a>欲界六天。<a id="a-61"></a>随一法然。<a id="a-62"></a>得初静虑。<a id="a-63"></a>乃至并得生梵世中。<a id="a-64"></a>尔时名为欲天已坏。<a id="a-65"></a>如是欲界无一有情。<a id="a-66"></a>名欲界中有情已坏。<a id="a-67"></a>若时梵世。<a id="a-68"></a>随一有情。<a id="a-69"></a>无师法然。<a id="a-6A"></a>得二静虑。<a id="a-6B"></a>从彼定起。<a id="a-6C"></a>唱如是言。<a id="a-6D"></a>定生喜乐。<a id="a-6E"></a>甚乐甚静。<a id="a-6F"></a>余天闻已。<a id="a-6G"></a>皆入彼静虑命终。<a id="a-6H"></a>并得生极光净天。<a id="a-6I"></a>乃至梵世中。<a id="a-6J"></a>有情都尽。<a id="a-6K"></a>如是名已坏有情世间。<a id="a-6L"></a>唯器世间。<a id="a-6M"></a>空旷而住。<a id="a-6N"></a>余方世界一切有情。<a id="a-6O"></a>感此三千世界业尽。<a id="a-6P"></a>于此渐有七日轮现。<a id="a-6Q"></a>诸海干竭。<a id="a-6R"></a>众山洞然。<a id="a-6S"></a>洲渚三轮。<a id="a-6T"></a>并从焚燎。<a id="a-6U"></a>风吹猛焰。<a id="a-6V"></a>烧上天宫。<a id="a-6W"></a>乃至梵宫。<a id="a-6X"></a>无遗灰烬。<a id="a-6Y"></a>自地火焰。<a id="a-6Z"></a>烧自地宫。<a id="a-6a"></a>非他地灾能坏他地。<a id="a-6b"></a>由相引起。<a id="a-6c"></a>故作是言。<a id="a-6d"></a>下火风飘焚烧上地。<a id="a-6e"></a>谓欲界火。<a id="a-6f"></a>猛焰上升。<a id="a-6g"></a>为缘引生色界火焰。<a id="a-6h"></a>余灾亦尔。<a id="a-6i"></a>如应当知。<a id="a-6j"></a>如是始从地狱渐减。<a id="a-6k"></a>乃至器尽。<a id="a-6l"></a>总名坏劫。<a id="a-6m"></a>所言成劫。<a id="a-6n"></a>谓从风起。<a id="a-6o"></a>乃至地狱始有情生。<a id="a-6p"></a>谓此世间灾所坏已。<a id="a-6q"></a>二十中劫。<a id="a-6r"></a>唯有虚空。<a id="a-6s"></a>过此长时。<a id="a-6t"></a>次应复有等住二十。<a id="a-6u"></a>成劫便至。<a id="a-6v"></a>一切有情业增上力。<a id="a-6w"></a>空中渐有微细风生。<a id="a-6x"></a>是器世间将成前相。<a id="a-6y"></a>风渐增盛。<a id="a-6z"></a>成立如前所说风轮水金轮等。<a id="a-70"></a>然初成立大梵天宫。<a id="a-71"></a>乃至夜摩宫。<a id="a-72"></a>后起风轮等。<a id="a-73"></a>是谓成立外器世间。<a id="a-74"></a>器有坏成。<a id="a-75"></a>由有情力。<a id="a-76"></a>若有情类。<a id="a-77"></a>久集上天。<a id="a-78"></a>此器世间。<a id="a-79"></a>必应渐起。<a id="a-7A"></a>令福减者。<a id="a-7B"></a>散下居故。<a id="a-7C"></a>谓极光净。<a id="a-7D"></a>久集有情。<a id="a-7E"></a>天众既多。<a id="a-7F"></a>居处迫迮。<a id="a-7G"></a>诸福减者。<a id="a-7H"></a>应散下居。<a id="a-7I"></a>此器世间。<a id="a-7J"></a>理应先起。<a id="a-7K"></a>故劫坏位。<a id="a-7L"></a>有情上集。<a id="a-7M"></a>于劫成时。<a id="a-7N"></a>有情下散。<a id="a-7O"></a>由罪福减及福罪增。<a id="a-7P"></a>集散旋环。<a id="a-7Q"></a>理应如是。<a id="a-7R"></a>既已成立此器世间。<a id="a-7S"></a>初一有情。<a id="a-7T"></a>极光净殁。<a id="a-7U"></a>生大梵处空宫殿中。<a id="a-7V"></a>后诸有情。<a id="a-7W"></a>亦从彼殁。<a id="a-7X"></a>有生梵辅。<a id="a-7Y"></a>有生梵众。<a id="a-7Z"></a>有生他化自在天宫。<a id="a-7a"></a>渐渐下生。<a id="a-7b"></a>乃至人趣。<a id="a-7c"></a>俱卢牛货胜身赡部。<a id="a-7d"></a>后生饿鬼傍生地狱。<a id="a-7e"></a>法尔后坏。<a id="a-7f"></a>必最初成。<a id="a-7g"></a>若初一有情生无间狱。<a id="a-7h"></a>二十中成劫应知已满。<a id="a-7i"></a>此后复有二十中劫。<a id="a-7j"></a>名成已住。<a id="a-7k"></a>次第而起。<a id="a-7l"></a>谓从风起。<a id="a-7m"></a>造器世间。<a id="a-7n"></a>乃至后后有情渐住。<a id="a-7o"></a>初一有情。<a id="a-7p"></a>极光净殁。<a id="a-7q"></a>生大梵宫者。<a id="a-7r"></a>即为大梵王。<a id="a-7s"></a>诸大梵王。<a id="a-7t"></a>必异生摄。<a id="a-7u"></a>以无圣者还生下故。<a id="a-7v"></a>上二界无入见道故。<a id="a-7w"></a>即由此故。<a id="a-7x"></a>无一有情无间二生为大梵义。<a id="a-7y"></a>既说大梵最后命终。<a id="a-7z"></a>极光净天。<a id="a-80"></a>寿八大劫。<a id="a-81"></a>二十中劫。<a id="a-82"></a>世界还成。<a id="a-83"></a>如何梵王。<a id="a-84"></a>生极光净。<a id="a-85"></a>受少寿量。<a id="a-86"></a>还从彼殁。<a id="a-87"></a>虽彼非无有中夭义。<a id="a-88"></a>而广大福。<a id="a-89"></a>方生彼天。<a id="a-8A"></a>八大劫寿中。<a id="a-8B"></a>始经少分。<a id="a-8C"></a>二十中劫顷。<a id="a-8D"></a>宁即命终。<a id="a-8E"></a>以此观知。<a id="a-8F"></a>余来生此。<a id="a-8G"></a>此洲人寿。<a id="a-8H"></a>经无量时。<a id="a-8I"></a>至住劫初。<a id="a-8J"></a>寿方渐减。<a id="a-8K"></a>从无量减。<a id="a-8L"></a>至极十年。<a id="a-8M"></a>即名为初一住中劫。<a id="a-8N"></a>此次十八。<a id="a-8O"></a>皆有增减。<a id="a-8P"></a>谓从十年增至八万。<a id="a-8Q"></a>复从八万减至十年。<a id="a-8R"></a>尔乃名为第二中劫。<a id="a-8S"></a>次余十七。<a id="a-8T"></a>例皆如是于十八后。<a id="a-8U"></a>从十岁增至极八万岁。<a id="a-8V"></a>名第二十劫。<a id="a-8W"></a>一切劫增。<a id="a-8X"></a>无过八万。<a id="a-8Y"></a>一切劫减。<a id="a-8Z"></a>唯极十年。<a id="a-8a"></a>十八劫中。<a id="a-8b"></a>一增一减。<a id="a-8c"></a>时量方等。<a id="a-8d"></a>初减后增。<a id="a-8e"></a>故二十劫。<a id="a-8f"></a>时量皆等。<a id="a-8g"></a>此总名为成已住劫。<a id="a-8h"></a>所余成坏。<a id="a-8i"></a>及坏已空。<a id="a-8j"></a>虽无减增二十差别。<a id="a-8k"></a>然由时量与住劫同。<a id="a-8l"></a>准住各成二十中劫。<a id="a-8m"></a>成中初劫。<a id="a-8n"></a>起器世间。<a id="a-8o"></a>后十九中。<a id="a-8p"></a>有情渐住。<a id="a-8q"></a>坏中后劫。<a id="a-8r"></a>减器世间。<a id="a-8s"></a>前十九中。<a id="a-8t"></a>有情渐舍。<a id="a-8u"></a>如是所说。<a id="a-8v"></a>成住坏空。<a id="a-8w"></a>各二十中。<a id="a-8x"></a>积成八十。<a id="a-8y"></a>总此八十。<a id="a-8z"></a>成大劫量。<a id="a-90"></a>若尔且对苦苦为言。<a id="a-91"></a>应生死中乐多非苦。<a id="a-92"></a>坏空成劫。<a id="a-93"></a>一向乐故。<a id="a-94"></a>于住劫中。<a id="a-95"></a>虽苦乐杂。<a id="a-96"></a>而纯苦少。<a id="a-97"></a>纯乐时多。<a id="a-98"></a>时分虽然。<a id="a-99"></a>而苦起位。<a id="a-9A"></a>增上猛利。<a id="a-9B"></a>乐则不尔。<a id="a-9C"></a>谓于热际。<a id="a-9D"></a>烈日逼身。<a id="a-9E"></a>虽用旃檀乌施罗末及冰雪等。<a id="a-9F"></a>而为对治。<a id="a-9G"></a>便有增上身安乐生。<a id="a-9H"></a>尔时欻遭小刺所刺。<a id="a-9I"></a>顿忘众乐。<a id="a-9J"></a>唯觉有苦。<a id="a-9K"></a>如是若遇恩爱别离。<a id="a-9L"></a>心中所生。<a id="a-9M"></a>增上苦受。<a id="a-9N"></a>重于恩爱。<a id="a-9O"></a>和合生乐。<a id="a-9P"></a>由如是等。<a id="a-9Q"></a>知生死中。<a id="a-9R"></a>乐少苦多。<a id="a-9S"></a>其理决定。<a id="a-9T"></a>诸劫唯用五蕴为体。<a id="a-9U"></a>除此时体不可得故。<a id="a-9V"></a>经说三劫阿僧企耶精进修行得成佛者。<a id="a-9W"></a>于前所说四种劫中。<a id="a-9X"></a>积大劫成三劫无数。<a id="a-9Y"></a>谓从初种大菩提种。<a id="a-9Z"></a>经三大劫阿僧企耶。<a id="a-9a"></a>方乃得成大菩提果。<a id="a-9b"></a>既称无数。<a id="a-9c"></a>何复言三。<a id="a-9d"></a>有释此言。<a id="a-9e"></a>诸善算者。<a id="a-9f"></a>依算计论算至数穷。<a id="a-9g"></a>初不能知。<a id="a-9h"></a>名一无数。<a id="a-9i"></a>如是无数。<a id="a-9j"></a>积至第三。<a id="a-9k"></a>余复释言。<a id="a-9l"></a>六十数内。<a id="a-9m"></a>别有一数。<a id="a-9n"></a>立无数名。<a id="a-9o"></a>谓有经中。<a id="a-9p"></a>说六十数。<a id="a-9q"></a>此言无数。<a id="a-9r"></a>当彼一名。<a id="a-9s"></a>积此至三。<a id="a-9t"></a>名三无数。<a id="a-9u"></a>非诸算计不能数知。<a id="a-9v"></a>菩萨经斯三劫无数。<a id="a-9w"></a>方乃证得无上菩提。<a id="a-9x"></a>如是已辩劫量差别。<a id="a-9y"></a>诸佛独觉。<a id="a-9z"></a>出现世间。<a id="a-A0"></a>为劫增时。<a id="a-A1"></a>为劫减位。<a id="a-A2"></a>颂曰。</p>
  <p id="aA3">减八万至百　　诸佛现世间</p>
  <p id="aA4">独觉增减时　　麟角喻百劫</p>
  <p id="aA5">论曰。<a id="a-A6"></a>从此洲人寿八万岁。<a id="a-A7"></a>渐减乃至寿极百年。<a id="a-A8"></a>于此中间。<a id="a-A9"></a>诸佛出现。<a id="a-AA"></a>何缘增位无佛出耶。<a id="a-AB"></a>有情乐增。<a id="a-AC"></a>难教厌故。<a id="a-AD"></a>多行妙行故。<a id="a-AE"></a>少有堕三涂。<a id="a-AF"></a>减百年时。<a id="a-AG"></a>何故无佛。<a id="a-AH"></a>现于如是寿短促时。<a id="a-AI"></a>不能具成佛所作故。<a id="a-AJ"></a>谓一切佛。<a id="a-AK"></a>出现世间。<a id="a-AL"></a>决定舍于第五分寿。<a id="a-AM"></a>从定所起命行依身。<a id="a-AN"></a>非于尔时所化乐见。<a id="a-AO"></a>以设出世为佛事少。<a id="a-AP"></a>故于尔时。<a id="a-AQ"></a>佛不出世。<a id="a-AR"></a>经主于此。<a id="a-AS"></a>作是释言。<a id="a-AT"></a>五浊极增。<a id="a-AU"></a>难可化故。<a id="a-AV"></a>岂不今世人减百年五浊虽增。<a id="a-AW"></a>而有能办入正决定离染得果。<a id="a-AX"></a>佛唯为此。<a id="a-AY"></a>应出世间。<a id="a-AZ"></a>故彼所言。<a id="a-Aa"></a>非为善释。<a id="a-Ab"></a>非百年位佛出世时。<a id="a-Ac"></a>一切皆能遵崇圣教。<a id="a-Ad"></a>入正决定。<a id="a-Ae"></a>离染得果。<a id="a-Af"></a>可言减百一分。<a id="a-Ag"></a>不能办斯佛事。<a id="a-Ah"></a>故无佛出。<a id="a-Ai"></a>然于减百。<a id="a-Aj"></a>设佛出世。<a id="a-Ak"></a>亦有一分能遵教等。<a id="a-Al"></a>如百年时。<a id="a-Am"></a>佛何不出。<a id="a-An"></a>若谓减百堪化有情极鲜少故佛不出者。<a id="a-Ao"></a>是则应说前所立因。<a id="a-Ap"></a>不能具成佛所作故。<a id="a-Aq"></a>虽于减百五浊极增。<a id="a-Ar"></a>不能具成佛所作事。<a id="a-As"></a>由斯故佛不出世间而此亲因。<a id="a-At"></a>非彼所说。<a id="a-Au"></a>言五浊者。<a id="a-Av"></a>一寿浊。<a id="a-Aw"></a>二劫浊。<a id="a-Ax"></a>三烦恼浊。<a id="a-Ay"></a>四见浊。<a id="a-Az"></a>五有情浊。<a id="a-B0"></a>云何浊义。<a id="a-B1"></a>极鄙下故。<a id="a-B2"></a>应弃舍故。<a id="a-B3"></a>如滓秽故。<a id="a-B4"></a>岂不寿劫有情浊三互不相离。<a id="a-B5"></a>见浊即用烦恼为体。<a id="a-B6"></a>五应不成。<a id="a-B7"></a>理实应然。<a id="a-B8"></a>但为次第显五衰损极增盛时。<a id="a-B9"></a>何等名为五种衰损。<a id="a-BA"></a>一寿命衰损。<a id="a-BB"></a>时极短故。<a id="a-BC"></a>二资具衰损。<a id="a-BD"></a>少光泽故。<a id="a-BE"></a>三善品衰损。<a id="a-BF"></a>欣恶行故。<a id="a-BG"></a>四寂静衰损。<a id="a-BH"></a>展转相违成諠诤故。<a id="a-BI"></a>五自体衰损。<a id="a-BJ"></a>非出世间功德器故。<a id="a-BK"></a>为欲次第显此五种衰损不同。<a id="a-BL"></a>故分五浊。<a id="a-BM"></a>独觉出现。<a id="a-BN"></a>通劫增减。<a id="a-BO"></a>然诸独觉。<a id="a-BP"></a>有二种殊。<a id="a-BQ"></a>一者部行。<a id="a-BR"></a>二麟角喻。<a id="a-BS"></a>部行独觉。<a id="a-BT"></a>先是声闻。<a id="a-BU"></a>得胜果时。<a id="a-BV"></a>转名独胜。<a id="a-BW"></a>有余说彼先是异生。<a id="a-BX"></a>曾修声闻顺决择分。<a id="a-BY"></a>今自证道。<a id="a-BZ"></a>得独胜名。<a id="a-Ba"></a>由本事中说。<a id="a-Bb"></a>一山处总有五百苦行外仙。<a id="a-Bc"></a>有一猕猴。<a id="a-Bd"></a>曾与独觉相近而住。<a id="a-Be"></a>见彼威仪。<a id="a-Bf"></a>展转游行。<a id="a-Bg"></a>至外仙所。<a id="a-Bh"></a>现先所见独觉威仪。<a id="a-Bi"></a>诸仙睹之。<a id="a-Bj"></a>咸生敬慕。<a id="a-Bk"></a>须臾皆证独觉菩提。<a id="a-Bl"></a>若先是圣人。<a id="a-Bm"></a>不应修苦行。<a id="a-Bn"></a>麟角喻者。<a id="a-Bo"></a>谓必独居。<a id="a-Bp"></a>二独觉中。<a id="a-Bq"></a>麟角喻者。<a id="a-Br"></a>要百大劫。<a id="a-Bs"></a>修菩提资粮。<a id="a-Bt"></a>然后方成麟角喻独觉。<a id="a-Bu"></a>言独觉者。<a id="a-Bv"></a>谓现身中。<a id="a-Bw"></a>离禀至教。<a id="a-Bx"></a>唯自悟道。<a id="a-By"></a>以能自调不调他故。<a id="a-Bz"></a>何缘独觉。<a id="a-C0"></a>言不调他。<a id="a-C1"></a>非彼无能演说正法。<a id="a-C2"></a>以彼亦得无碍解故。<a id="a-C3"></a>又能忆念过去所闻。<a id="a-C4"></a>诸佛言词。<a id="a-C5"></a>堪为他说。<a id="a-C6"></a>得极远境宿住智故。<a id="a-C7"></a>又不可说彼无慈悲。<a id="a-C8"></a>为摄有情现神通故。<a id="a-C9"></a>又不可说无受教机。<a id="a-CA"></a>尔时有情。<a id="a-CB"></a>亦有能起世间离染。<a id="a-CC"></a>对治道故。<a id="a-CD"></a>虽有此理。<a id="a-CE"></a>而今测量。<a id="a-CF"></a>彼知尔时有情根欲。<a id="a-CG"></a>入见谛等。<a id="a-CH"></a>不藉他教。<a id="a-CI"></a>故不说法以调伏他。<a id="a-CJ"></a>除此所余。<a id="a-CK"></a>摄有情事。<a id="a-CL"></a>无劳设教现通即成。<a id="a-CM"></a>又诸独觉阙力无畏对。<a id="a-CN"></a>于我论坚执众中欲说无我心便怯劣。<a id="a-CO"></a>故不说教以调伏他。<a id="a-CP"></a>有余释言。<a id="a-CQ"></a>由彼独觉长时数习少欲胜解。<a id="a-CR"></a>又避摄众諠杂过失。<a id="a-CS"></a>故不说法以调伏他。<a id="a-CT"></a>若自有能。<a id="a-CU"></a>他有根欲。<a id="a-CV"></a>弃而不济度。<a id="a-CW"></a>岂名有慈悲。<a id="a-CX"></a>是故应如前释为善。<a id="a-CY"></a>轮王出世。<a id="a-CZ"></a>为在何时。<a id="a-Ca"></a>几种几俱何威何相。<a id="a-Cb"></a>颂曰。</p>
  <p id="aCc">轮王八万上　　金银铜铁轮</p>
  <p id="aCd">一二三四洲　　逆次独如佛</p>
  <p id="aCe">他迎自往伏　　诤阵胜无害</p>
  <p id="aCf">相不正明圆　　故与佛非等</p>
  <p id="aCg">论曰。<a id="a-Ch"></a>从此洲人寿无量岁。<a id="a-Ci"></a>乃至八万岁。<a id="a-Cj"></a>有转轮王生。<a id="a-Ck"></a>减八万时。<a id="a-Cl"></a>有情富乐。<a id="a-Cm"></a>寿量损减。<a id="a-Cn"></a>非其器故。<a id="a-Co"></a>或顺彼受业。<a id="a-Cp"></a>定于彼时。<a id="a-Cq"></a>方与果故。<a id="a-Cr"></a>如感佛身业。<a id="a-Cs"></a>要劫减时方能与果。<a id="a-Ct"></a>王由轮宝旋转应导。<a id="a-Cu"></a>威伏一切。<a id="a-Cv"></a>名转轮王。<a id="a-Cw"></a>施设足中。<a id="a-Cx"></a>说有四种。<a id="a-Cy"></a>金银铜铁轮应别故。<a id="a-Cz"></a>如其次第。<a id="a-D0"></a>胜上中下。<a id="a-D1"></a>逆次能王领一。<a id="a-D2"></a>二三四洲。<a id="a-D3"></a>谓铁轮王。<a id="a-D4"></a>王一洲界。<a id="a-D5"></a>铜轮王二。<a id="a-D6"></a>银轮王三。<a id="a-D7"></a>若金轮王。<a id="a-D8"></a>王四洲界。<a id="a-D9"></a>契经就胜。<a id="a-DA"></a>但说金轮。<a id="a-DB"></a>故契经言。<a id="a-DC"></a>若王生在刹帝利种。<a id="a-DD"></a>绍灌顶位。<a id="a-DE"></a>于十五日。<a id="a-DF"></a>受斋戒时。<a id="a-DG"></a>沐浴首身。<a id="a-DH"></a>受胜斋戒。<a id="a-DI"></a>升高台殿。<a id="a-DJ"></a>臣僚辅翼。<a id="a-DK"></a>东方欻有金轮宝现。<a id="a-DL"></a>其轮千辐。<a id="a-DM"></a>具足毂辋。<a id="a-DN"></a>众相圆净。<a id="a-DO"></a>非匠所成。<a id="a-DP"></a>舒妙光明来应王所。<a id="a-DQ"></a>此王定是。<a id="a-DR"></a>转金轮王。<a id="a-DS"></a>转余轮王。<a id="a-DT"></a>应知亦尔轮王如佛。<a id="a-DU"></a>无二俱生。<a id="a-DV"></a>故契经言。<a id="a-DW"></a>无处无位。<a id="a-DX"></a>非前非后。<a id="a-DY"></a>有二如来应正等觉。<a id="a-DZ"></a>出现于世。<a id="a-Da"></a>有处有位。<a id="a-Db"></a>唯一如来。<a id="a-Dc"></a>如说如来。<a id="a-Dd"></a>轮王亦尔。<a id="a-De"></a>应审思择。<a id="a-Df"></a>此唯一言。<a id="a-Dg"></a>为据一大千。<a id="a-Dh"></a>为约一切界。<a id="a-Di"></a>应说一切界。<a id="a-Dj"></a>无差别言故。<a id="a-Dk"></a>谓无经说。<a id="a-Dl"></a>唯此世间。<a id="a-Dm"></a>又无经言唯一世界。<a id="a-Dn"></a>如何不说。<a id="a-Do"></a>而能定知唯据一大千。<a id="a-Dp"></a>非约一切界。<a id="a-Dq"></a>若尔何故。<a id="a-Dr"></a>梵王经说我今于此三千大千诸世界中。<a id="a-Ds"></a>得自在转。<a id="a-Dt"></a>彼有密意。<a id="a-Du"></a>密意者何。<a id="a-Dv"></a>谓若世尊。<a id="a-Dw"></a>不起加行。<a id="a-Dx"></a>唯能观此三千大千。<a id="a-Dy"></a>若时世尊。<a id="a-Dz"></a>发起加行。<a id="a-E0"></a>无边世界。<a id="a-E1"></a>皆佛眼境。<a id="a-E2"></a>天耳通等。<a id="a-E3"></a>例此应知。<a id="a-E4"></a>若不许然。<a id="a-E5"></a>佛于余界。<a id="a-E6"></a>何缘无有自在化能。<a id="a-E7"></a>为阙大悲。<a id="a-E8"></a>为智有碍。<a id="a-E9"></a>阙大悲者。<a id="a-EA"></a>经不应言如来悲心普覆一切。<a id="a-EB"></a>智有碍者。<a id="a-EC"></a>经不应言无一尔焰佛智不转。<a id="a-ED"></a>若佛智悲。<a id="a-EE"></a>遍于一切。<a id="a-EF"></a>无碍无阙。<a id="a-EG"></a>则应说法。<a id="a-EH"></a>普能济度一切有情。<a id="a-EI"></a>无边界中。<a id="a-EJ"></a>如来皆有。<a id="a-EK"></a>不思议力。<a id="a-EL"></a>能普化故。<a id="a-EM"></a>又佛先于三无数劫。<a id="a-EN"></a>发愿度脱一切有情。<a id="a-EO"></a>令诸有情。<a id="a-EP"></a>若自所化。<a id="a-EQ"></a>若他所化。<a id="a-ER"></a>皆已下种。<a id="a-ES"></a>资粮成熟。<a id="a-ET"></a>住在十方。<a id="a-EU"></a>无出世尊愿所及境。<a id="a-EV"></a>何缘此佛。<a id="a-EW"></a>不度余方。<a id="a-EX"></a>设一如来。<a id="a-EY"></a>唯化一界。<a id="a-EZ"></a>亦非一界尽得涅槃。<a id="a-Ea"></a>然许如来能化一界。<a id="a-Eb"></a>故许一佛普化十方。<a id="a-Ec"></a>虽度不尽。<a id="a-Ed"></a>亦无有失。<a id="a-Ee"></a>余为当来佛所度故。<a id="a-Ef"></a>由斯理故。<a id="a-Eg"></a>梵王经说。<a id="a-Eh"></a>我今于此三千大千诸世界中。<a id="a-Ei"></a>自在转者。<a id="a-Ej"></a>定有密意。<a id="a-Ek"></a>为证不成。<a id="a-El"></a>又理必然。<a id="a-Em"></a>如舍利子。<a id="a-En"></a>总约现在。<a id="a-Eo"></a>白世尊言。<a id="a-Ep"></a>我得彼问。<a id="a-Eq"></a>当如是答。<a id="a-Er"></a>今时无有梵志沙门得无上菩提与我世尊等。<a id="a-Es"></a>所以然者。<a id="a-Et"></a>我从世尊。<a id="a-Eu"></a>亲闻亲持。<a id="a-Ev"></a>无处无位。<a id="a-Ew"></a>非前非后。<a id="a-Ex"></a>有二如来应正等觉。<a id="a-Ey"></a>出现于世。<a id="a-Ez"></a>有处有位。<a id="a-F0"></a>唯一如来。<a id="a-F1"></a>如其他方别有佛者。<a id="a-F2"></a>非舍利子怀嫉妒心。<a id="a-F3"></a>何故不言他方虽有而一世界无二如来。<a id="a-F4"></a>岂不此经亦有密意。<a id="a-F5"></a>引证己义。<a id="a-F6"></a>亦不得成。<a id="a-F7"></a>密意者何。<a id="a-F8"></a>谓彼所引。<a id="a-F9"></a>无处位等。<a id="a-FA"></a>有二如来。<a id="a-FB"></a>如说如来。<a id="a-FC"></a>轮王亦尔。<a id="a-FD"></a>若无密意。<a id="a-FE"></a>约现总遮。<a id="a-FF"></a>则应轮王余界非有。<a id="a-FG"></a>以彼如佛遮俱生故。<a id="a-FH"></a>若余界轮王。<a id="a-FI"></a>虽遮而有。<a id="a-FJ"></a>则余界诸佛。<a id="a-FK"></a>不可言无。<a id="a-FL"></a>是故此经。<a id="a-FM"></a>约一界说。<a id="a-FN"></a>不可以佛定例轮王。<a id="a-FO"></a>即此经中遮女成佛。<a id="a-FP"></a>岂亦有佛以女身成。<a id="a-FQ"></a>如遮轮王俱生非定。<a id="a-FR"></a>又不可以佛例轮王。<a id="a-FS"></a>以转轮王如业主别。<a id="a-FT"></a>所生处所。<a id="a-FU"></a>有隔别故。<a id="a-FV"></a>谓转轮王。<a id="a-FW"></a>业有分限。<a id="a-FX"></a>故所王领。<a id="a-FY"></a>亦有隔别。<a id="a-FZ"></a>非一四洲俱时二主同所王领。<a id="a-Fa"></a>况得有多。<a id="a-Fb"></a>是故应知。<a id="a-Fc"></a>为主有隔。<a id="a-Fd"></a>其所生处理有分限。<a id="a-Fe"></a>由有分限。<a id="a-Ff"></a>故一界中。<a id="a-Fg"></a>无二轮王。<a id="a-Fh"></a>余界别有佛因无有分限异故为主王化亦无分限。<a id="a-Fi"></a>由此无有佛土隔别。<a id="a-Fj"></a>故不可言属此属彼。<a id="a-Fk"></a>如何此佛唯化此方。<a id="a-Fl"></a>余世界中有余佛化。<a id="a-Fm"></a>云何知佛为化主无限。<a id="a-Fn"></a>于一切界境皆有智故。<a id="a-Fo"></a>诸界差别由二种依。<a id="a-Fp"></a>谓依身殊。<a id="a-Fq"></a>及法差别。<a id="a-Fr"></a>佛于诸界差别相中。<a id="a-Fs"></a>有能遍知殊胜智故。<a id="a-Ft"></a>于一切法一切有情差别境中。<a id="a-Fu"></a>无碍智转。<a id="a-Fv"></a>如契经说。<a id="a-Fw"></a>佛告苾刍。<a id="a-Fx"></a>我观有情。<a id="a-Fy"></a>非易可得。<a id="a-Fz"></a>从久流转生死以来。<a id="a-G0"></a>非汝父母。<a id="a-G1"></a>乃至广说。<a id="a-G2"></a>又契经说。<a id="a-G3"></a>佛告苾刍。<a id="a-G4"></a>我观方土。<a id="a-G5"></a>非易可得。<a id="a-G6"></a>从久流转生死以来。<a id="a-G7"></a>非汝所居。<a id="a-G8"></a>乃至广说。<a id="a-G9"></a>又舍利子。<a id="a-GA"></a>赞述世尊成就无上宿住念智。<a id="a-GB"></a>作如是言。<a id="a-GC"></a>大德世尊于彼彼处。<a id="a-GD"></a>曾不曾住。<a id="a-GE"></a>若有色若无色。<a id="a-GF"></a>若有想若无想。<a id="a-GG"></a>若非想非非想。<a id="a-GH"></a>即彼彼处。<a id="a-GI"></a>所有行相。<a id="a-GJ"></a>所有摽举。<a id="a-GK"></a>有无量种无上微妙宿住念智。<a id="a-GL"></a>岂不由此即成如来。<a id="a-GM"></a>于不生处。<a id="a-GN"></a>亦有智转。<a id="a-GO"></a>能为化主。<a id="a-GP"></a>化彼有情。<a id="a-GQ"></a>非转轮王有如是德。<a id="a-GR"></a>故不可引比例世尊。<a id="a-GS"></a>又转轮王。<a id="a-GT"></a>于大千界。<a id="a-GU"></a>为多俱出各王四洲。<a id="a-GV"></a>为一轮王总王如佛。<a id="a-GW"></a>若尔何失。<a id="a-GX"></a>二俱不然。<a id="a-GY"></a>若多俱生各别王者。<a id="a-GZ"></a>如王与佛遮二言同。<a id="a-Ga"></a>而许轮王于大千界同时多出。<a id="a-Gb"></a>非佛世尊。<a id="a-Gc"></a>如是亦应许余世界有轮王出。<a id="a-Gd"></a>无佛世尊。<a id="a-Ge"></a>若一轮王。<a id="a-Gf"></a>生一四洲界。<a id="a-Gg"></a>而能总王百俱胝界者。<a id="a-Gh"></a>轮王少福。<a id="a-Gi"></a>都无妙智。<a id="a-Gj"></a>而许总王三千大千。<a id="a-Gk"></a>况我世尊。<a id="a-Gl"></a>具大福德。<a id="a-Gm"></a>于一切界。<a id="a-Gn"></a>一切有情。<a id="a-Go"></a>有大堪能。<a id="a-Gp"></a>无碍妙智而执所王不越大千与轮王同。<a id="a-Gq"></a>斯有何理。<a id="a-Gr"></a>又彼所执。<a id="a-Gs"></a>都无至教。<a id="a-Gt"></a>唯依少理。<a id="a-Gu"></a>作如是言。<a id="a-Gv"></a>现见世间。<a id="a-Gw"></a>有多菩萨。<a id="a-Gx"></a>俱时修习菩提资粮。<a id="a-Gy"></a>一界一时。<a id="a-Gz"></a>可无多佛。<a id="a-H0"></a>多界多佛。<a id="a-H1"></a>何理能遮。<a id="a-H2"></a>故无边界中有无边佛现。<a id="a-H3"></a>此所立理。<a id="a-H4"></a>应共寻思。<a id="a-H5"></a>俱时造修转轮王业。<a id="a-H6"></a>及俱修习菩提资粮。<a id="a-H7"></a>二类有情。<a id="a-H8"></a>谁多谁少。<a id="a-H9"></a>又轮王果。<a id="a-HA"></a>无上菩提。<a id="a-HB"></a>无障圆成。<a id="a-HC"></a>谁迟谁速。<a id="a-HD"></a>又有何定理。<a id="a-HE"></a>无二无多造。<a id="a-HF"></a>一界同时转轮王业。<a id="a-HG"></a>彼如是业成熟既同时。<a id="a-HH"></a>何理为遮不俱生一界。<a id="a-HI"></a>此中定理。<a id="a-HJ"></a>于佛亦然。<a id="a-HK"></a>不可被征便许一界无二多造业。<a id="a-HL"></a>或非一俱生。<a id="a-HM"></a>又贤劫中。<a id="a-HN"></a>契经定说。<a id="a-HO"></a>有五百佛。<a id="a-HP"></a>出现世间。<a id="a-HQ"></a>或有说言。<a id="a-HR"></a>千佛出世。<a id="a-HS"></a>若千菩萨。<a id="a-HT"></a>菩提资粮。<a id="a-HU"></a>同一劫中。<a id="a-HV"></a>可得圆满。<a id="a-HW"></a>何缘成佛定不同时。<a id="a-HX"></a>谓彼皆于三无数劫。<a id="a-HY"></a>精勤修习。<a id="a-HZ"></a>菩提资粮。<a id="a-Ha"></a>有一劫中。<a id="a-Hb"></a>同处成佛。<a id="a-Hc"></a>何缘无有同处同时。<a id="a-Hd"></a>于一大千。<a id="a-He"></a>无俱时理。<a id="a-Hf"></a>多界唯一。<a id="a-Hg"></a>理亦应同。<a id="a-Hh"></a>唯佛世尊。<a id="a-Hi"></a>能于此义。<a id="a-Hj"></a>究竟通达。<a id="a-Hk"></a>我等随力。<a id="a-Hl"></a>且于此作如是寻思。<a id="a-Hm"></a>诸有智人。<a id="a-Hn"></a>应详其理。<a id="a-Ho"></a>如是所说。<a id="a-Hp"></a>四种轮王。<a id="a-Hq"></a>威定诸方。<a id="a-Hr"></a>亦有差别。<a id="a-Hs"></a>谓金轮者。<a id="a-Ht"></a>诸小国王。<a id="a-Hu"></a>各自来迎。<a id="a-Hv"></a>作如是请。<a id="a-Hw"></a>我等国土。<a id="a-Hx"></a>宽广丰饶。<a id="a-Hy"></a>安隐富乐。<a id="a-Hz"></a>多诸人众。<a id="a-I0"></a>唯愿天尊。<a id="a-I1"></a>亲垂教敕。<a id="a-I2"></a>我等皆是天尊翼从。<a id="a-I3"></a>若银轮王。<a id="a-I4"></a>自往彼土。<a id="a-I5"></a>威严近至。<a id="a-I6"></a>彼方臣伏。<a id="a-I7"></a>若铜轮王。<a id="a-I8"></a>至彼国已。<a id="a-I9"></a>宣威竞德。<a id="a-IA"></a>彼方推胜。<a id="a-IB"></a>若铁轮王。<a id="a-IC"></a>亦至彼国。<a id="a-ID"></a>现威列阵。<a id="a-IE"></a>克胜便止。<a id="a-IF"></a>一切轮王。<a id="a-IG"></a>皆无伤害。<a id="a-IH"></a>令伏得胜已。<a id="a-II"></a>各安其所居。<a id="a-IJ"></a>劝化令修十善业道。<a id="a-IK"></a>故轮王死。<a id="a-IL"></a>多得生天。<a id="a-IM"></a>经说轮王出现于世。<a id="a-IN"></a>便有七宝。<a id="a-IO"></a>出现世间。<a id="a-IP"></a>象等五宝。<a id="a-IQ"></a>有情数摄。<a id="a-IR"></a>如何他业生他有情。<a id="a-IS"></a>非他有情从他业起。<a id="a-IT"></a>然由先造互相属业。<a id="a-IU"></a>于中若一。<a id="a-IV"></a>禀自业生。<a id="a-IW"></a>余亦俱时乘自业起。<a id="a-IX"></a>如是所说。<a id="a-IY"></a>诸转轮王。<a id="a-IZ"></a>非唯有七宝与余王别。<a id="a-Ia"></a>亦有三十二大士相殊。<a id="a-Ib"></a>若尔轮王。<a id="a-Ic"></a>与佛何异。<a id="a-Id"></a>佛大士相。<a id="a-Ie"></a>处正明圆。<a id="a-If"></a>王相不然。<a id="a-Ig"></a>故有差别。<a id="a-Ih"></a>言处正者。<a id="a-Ii"></a>谓于佛身。<a id="a-Ij"></a>众相无偏。<a id="a-Ik"></a>得其所故。<a id="a-Il"></a>言明了者。<a id="a-Im"></a>谓于佛身。<a id="a-In"></a>相极分明。<a id="a-Io"></a>能夺意故。<a id="a-Ip"></a>言圆满者。<a id="a-Iq"></a>谓于佛身。<a id="a-Ir"></a>众相周圆。<a id="a-Is"></a>无缺减故。<a id="a-It"></a>劫初人众。<a id="a-Iu"></a>为有王无。<a id="a-Iv"></a>颂曰。</p>
  <p id="aIw">劫初如色天　　后渐增贪味</p>
  <p id="aIx">由惰贮贼起　　为防雇守田</p>
  <p id="aIy">论曰。<a id="a-Iz"></a>劫初时人。<a id="a-J0"></a>皆如色界。<a id="a-J1"></a>极光净殁。<a id="a-J2"></a>来生人间。<a id="a-J3"></a>经于久时。<a id="a-J4"></a>渐有王出。<a id="a-J5"></a>故契经说。<a id="a-J6"></a>劫初时人。<a id="a-J7"></a>有色意成。<a id="a-J8"></a>支体圆满。<a id="a-J9"></a>诸根无缺。<a id="a-JA"></a>形色端严。<a id="a-JB"></a>身带光明。<a id="a-JC"></a>腾空自在。<a id="a-JD"></a>饮食喜乐。<a id="a-JE"></a>长时久住。<a id="a-JF"></a>有如是类。<a id="a-JG"></a>地味渐生。<a id="a-JH"></a>其味甘美。<a id="a-JI"></a>其香郁馥。<a id="a-JJ"></a>时有一人。<a id="a-JK"></a>禀性耽味。<a id="a-JL"></a>嗅香起爱。<a id="a-JM"></a>取尝便食。<a id="a-JN"></a>余人随学。<a id="a-JO"></a>竞取食之。<a id="a-JP"></a>尔时方名。<a id="a-JQ"></a>初受段食。<a id="a-JR"></a>资段食故。<a id="a-JS"></a>身渐坚重。<a id="a-JT"></a>光明隐没。<a id="a-JU"></a>黑闇便生。<a id="a-JV"></a>日月众星。<a id="a-JW"></a>从兹出现。<a id="a-JX"></a>由渐耽味。<a id="a-JY"></a>地味便隐。<a id="a-JZ"></a>从斯复有地皮饼生。<a id="a-Ja"></a>竞耽食之。<a id="a-Jb"></a>地饼复隐。<a id="a-Jc"></a>尔时复有林藤出现。<a id="a-Jd"></a>竞耽食故。<a id="a-Je"></a>林藤复隐。<a id="a-Jf"></a>有非耕种香稻自生。<a id="a-Jg"></a>众共取之。<a id="a-Jh"></a>以充所食。<a id="a-Ji"></a>此食粗故。<a id="a-Jj"></a>残秽在身。<a id="a-Jk"></a>为欲蠲除。<a id="a-Jl"></a>便生二道。<a id="a-Jm"></a>因斯遂有男女根生。<a id="a-Jn"></a>由二根殊。<a id="a-Jo"></a>形相亦异。<a id="a-Jp"></a>宿习力故。<a id="a-Jq"></a>便相瞻视。<a id="a-Jr"></a>因此遂生非理作意。<a id="a-Js"></a>欲贪鬼魅。<a id="a-Jt"></a>惑乱身心。<a id="a-Ju"></a>失意猖狂。<a id="a-Jv"></a>行非梵行。<a id="a-Jw"></a>人中欲鬼。<a id="a-Jx"></a>初发此时。<a id="a-Jy"></a>尔时诸人。<a id="a-Jz"></a>随食早晚。<a id="a-K0"></a>随取香稻。<a id="a-K1"></a>无所贮积。<a id="a-K2"></a>后时有人。<a id="a-K3"></a>禀性懒堕。<a id="a-K4"></a>长取香稻。<a id="a-K5"></a>贮拟后食。<a id="a-K6"></a>余人随学。<a id="a-K7"></a>渐多停贮。<a id="a-K8"></a>由此于稻生我所心。<a id="a-K9"></a>各纵贪情。<a id="a-KA"></a>多收无厌。<a id="a-KB"></a>故随收处。<a id="a-KC"></a>无复再生。<a id="a-KD"></a>遂共分田。<a id="a-KE"></a>虑防远尽。<a id="a-KF"></a>于己田分。<a id="a-KG"></a>生吝护心。<a id="a-KH"></a>于他分田。<a id="a-KI"></a>有怀侵夺。<a id="a-KJ"></a>劫盗过起。<a id="a-KK"></a>始于此时。<a id="a-KL"></a>为欲遮防。<a id="a-KM"></a>共聚详议。<a id="a-KN"></a>铨量众内一有德人。<a id="a-KO"></a>各以所收六分之一。<a id="a-KP"></a>雇令防护。<a id="a-KQ"></a>封为田主。<a id="a-KR"></a>因斯故立刹帝利名。<a id="a-KS"></a>大众钦承。<a id="a-KT"></a>恩流率土。<a id="a-KU"></a>故复名大三末多王。<a id="a-KV"></a>自后诸王。<a id="a-KW"></a>此王为首。<a id="a-KX"></a>时人或有情厌居家。<a id="a-KY"></a>乐在空闲。<a id="a-KZ"></a>精修戒行。<a id="a-Ka"></a>因斯故得婆罗门名。<a id="a-Kb"></a>后时有王。<a id="a-Kc"></a>贪吝财物。<a id="a-Kd"></a>不能均给国土人民。<a id="a-Ke"></a>故贫匮者。<a id="a-Kf"></a>多行贼事。<a id="a-Kg"></a>王为禁止。<a id="a-Kh"></a>行轻重罚。<a id="a-Ki"></a>为杀害业。<a id="a-Kj"></a>始于此时。<a id="a-Kk"></a>时有罪人。<a id="a-Kl"></a>心怖刑罚。<a id="a-Km"></a>覆藏其过。<a id="a-Kn"></a>异想发言。<a id="a-Ko"></a>虚诳语生。<a id="a-Kp"></a>此时为首。<a id="a-Kq"></a>于劫减位。<a id="a-Kr"></a>有小三灾。<a id="a-Ks"></a>其相云何。<a id="a-Kt"></a>颂曰。</p>
  <p id="aKu">业道增寿减　　至十三灾现</p>
  <p id="aKv">刀疾饥如次　　七日月年止</p>
  <p id="aKw">论曰。<a id="a-Kx"></a>从诸有情。<a id="a-Ky"></a>起虚诳语。<a id="a-Kz"></a>诸恶业道。<a id="a-L0"></a>后后转增。<a id="a-L1"></a>故此洲人。<a id="a-L2"></a>寿量渐减。<a id="a-L3"></a>乃至极十。<a id="a-L4"></a>小三灾现。<a id="a-L5"></a>故诸灾患。<a id="a-L6"></a>二法为本。<a id="a-L7"></a>一贪美食。<a id="a-L8"></a>二性懒堕。<a id="a-L9"></a>此小三灾。<a id="a-LA"></a>中劫末起。<a id="a-LB"></a>三灾者。<a id="a-LC"></a>一刀兵。<a id="a-LD"></a>二疾疫。<a id="a-LE"></a>三饥馑。<a id="a-LF"></a>谓中劫末。<a id="a-LG"></a>十岁时人。<a id="a-LH"></a>为非法贪。<a id="a-LI"></a>染污相续。<a id="a-LJ"></a>不平等爱。<a id="a-LK"></a>映蔽其心。<a id="a-LL"></a>邪法萦缠。<a id="a-LM"></a>嗔毒增上。<a id="a-LN"></a>相见便起猛利害心。<a id="a-LO"></a>如今猎师见野禽兽。<a id="a-LP"></a>随手所执。<a id="a-LQ"></a>皆成利刀。<a id="a-LR"></a>各逞凶狂。<a id="a-LS"></a>互相残害。<a id="a-LT"></a>又中劫末。<a id="a-LU"></a>十岁时人。<a id="a-LV"></a>由具如前诸过失故。<a id="a-LW"></a>非人吐毒。<a id="a-LX"></a>疾疫流行。<a id="a-LY"></a>遇辄命终。<a id="a-LZ"></a>难可救疗。<a id="a-La"></a>又中劫末。<a id="a-Lb"></a>十岁时人。<a id="a-Lc"></a>亦具如前诸过失故。<a id="a-Ld"></a>天龙忿责。<a id="a-Le"></a>不降甘雨。<a id="a-Lf"></a>由是世间。<a id="a-Lg"></a>久遭饥馑。<a id="a-Lh"></a>既无支济。<a id="a-Li"></a>多分命终。<a id="a-Lj"></a>是故说言。<a id="a-Lk"></a>由饥馑故。<a id="a-Ll"></a>便有聚集。<a id="a-Lm"></a>白骨运筹。<a id="a-Ln"></a>由二种因。<a id="a-Lo"></a>名有聚集。<a id="a-Lp"></a>一人聚集。<a id="a-Lq"></a>谓彼时人。<a id="a-Lr"></a>由极饥羸。<a id="a-Ls"></a>聚集而死。<a id="a-Lt"></a>二种聚集。<a id="a-Lu"></a>谓彼时人。<a id="a-Lv"></a>为益后人。<a id="a-Lw"></a>辍其所食。<a id="a-Lx"></a>置于小箧。<a id="a-Ly"></a>拟为种子。<a id="a-Lz"></a>故饥馑时。<a id="a-M0"></a>名有聚集。<a id="a-M1"></a>言有白骨。<a id="a-M2"></a>亦由二因。<a id="a-M3"></a>一彼时人。<a id="a-M4"></a>身形枯燥。<a id="a-M5"></a>命终未久。<a id="a-M6"></a>白骨便现。<a id="a-M7"></a>二彼时人。<a id="a-M8"></a>饥馑所逼。<a id="a-M9"></a>聚集白骨。<a id="a-MA"></a>煎汁饮之。<a id="a-MB"></a>有运筹言亦二因故。<a id="a-MC"></a>一由粮少。<a id="a-MD"></a>传筹食之。<a id="a-ME"></a>谓一家中。<a id="a-MF"></a>从长至幼。<a id="a-MG"></a>随筹至日。<a id="a-MH"></a>得少粗餐。<a id="a-MI"></a>二谓以筹。<a id="a-MJ"></a>挑故场蕴。<a id="a-MK"></a>得少谷粒。<a id="a-ML"></a>多用水煎。<a id="a-MM"></a>分共饮之。<a id="a-MN"></a>以济余命。<a id="a-MO"></a>然有至教。<a id="a-MP"></a>说治彼方。<a id="a-MQ"></a>谓若有能一昼一夜持不杀戒。<a id="a-MR"></a>于未来生决定不逢刀兵灾起。<a id="a-MS"></a>若能以一诃梨怛鸡起殷净心奉施僧众。<a id="a-MT"></a>于当来世决定不逢疾疫灾起。<a id="a-MU"></a>若有能以一抟之食起殷净心奉施僧众。<a id="a-MV"></a>于当来世决定不逢饥馑灾起。<a id="a-MW"></a>此三灾起。<a id="a-MX"></a>各经几时。<a id="a-MY"></a>刀兵灾起。<a id="a-MZ"></a>极唯七日。<a id="a-Ma"></a>疾疫灾起。<a id="a-Mb"></a>七月七日。<a id="a-Mc"></a>饥馑七年七月七日。<a id="a-Md"></a>度此便止。<a id="a-Me"></a>人寿渐增。<a id="a-Mf"></a>东西二洲。<a id="a-Mg"></a>有似灾起。<a id="a-Mh"></a>谓嗔增盛。<a id="a-Mi"></a>身力羸劣。<a id="a-Mj"></a>数加饥渴。<a id="a-Mk"></a>北洲总无。<a id="a-Ml"></a>前说火灾焚烧世界。<a id="a-Mm"></a>余灾亦尔。<a id="a-Mn"></a>如应当知。<a id="a-Mo"></a>何者为余。<a id="a-Mp"></a>今当具辩。<a id="a-Mq"></a>颂曰。</p>
  <p id="aMr">三灾火水风　　上三定为顶</p>
  <p id="aMs">如次内灾等　　四无不动故</p>
  <p id="aMt">然彼器非常　　情俱生灭故</p>
  <p id="aMu">要七火一水　　七水火后风</p>
  <p id="aMv">论曰。<a id="a-Mw"></a>此大三灾。<a id="a-Mx"></a>逼有情类。<a id="a-My"></a>令舍下地。<a id="a-Mz"></a>集上天中。<a id="a-N0"></a>初火灾兴。<a id="a-N1"></a>由七日现。<a id="a-N2"></a>有说如是七日轮行。<a id="a-N3"></a>犹如雁行。<a id="a-N4"></a>分路旋运。<a id="a-N5"></a>有说如是七日轮行。<a id="a-N6"></a>上下为行。<a id="a-N7"></a>分路旋运。<a id="a-N8"></a>中间各相去。<a id="a-N9"></a>五千踰缮那。<a id="a-NA"></a>次水灾兴。<a id="a-NB"></a>由降瀑雨。<a id="a-NC"></a>有作是说。<a id="a-ND"></a>从三定边空中。<a id="a-NE"></a>欻然雨热灰水。<a id="a-NF"></a>有余复说。<a id="a-NG"></a>从下水轮起涌沸水。<a id="a-NH"></a>上腾漂浸。<a id="a-NI"></a>决定义者。<a id="a-NJ"></a>即此边生后风灾兴。<a id="a-NK"></a>由风相击。<a id="a-NL"></a>有作是说。<a id="a-NM"></a>从四定边空中。<a id="a-NN"></a>欻然飘击风起。<a id="a-NO"></a>有余复说。<a id="a-NP"></a>从下风轮。<a id="a-NQ"></a>起冲击风。<a id="a-NR"></a>上腾飘鼓。<a id="a-NS"></a>此决定义。<a id="a-NT"></a>准前应知。<a id="a-NU"></a>若此三灾。<a id="a-NV"></a>坏器世界。<a id="a-NW"></a>乃至无有细分为余。<a id="a-NX"></a>后粗物生。<a id="a-NY"></a>谁为种子。<a id="a-NZ"></a>岂不即以前灾顶风为缘引生。<a id="a-Na"></a>风为种子。<a id="a-Nb"></a>或先所说。<a id="a-Nc"></a>由诸有情业所生风。<a id="a-Nd"></a>能为种子。<a id="a-Ne"></a>风中具有种种细物。<a id="a-Nf"></a>为同类因。<a id="a-Ng"></a>引粗物起。<a id="a-Nh"></a>或诸世界。<a id="a-Ni"></a>坏非一时。<a id="a-Nj"></a>有他方风。<a id="a-Nk"></a>具种种德。<a id="a-Nl"></a>来此为种。<a id="a-Nm"></a>亦无有过。<a id="a-Nn"></a>故化地部契经中言。<a id="a-No"></a>风从他方。<a id="a-Np"></a>飘种来此。<a id="a-Nq"></a>如先所说。<a id="a-Nr"></a>前灾顶风。<a id="a-Ns"></a>此中何灾。<a id="a-Nt"></a>以何为顶。<a id="a-Nu"></a>火水风如次。<a id="a-Nv"></a>上三定为顶。<a id="a-Nw"></a>故世尊说。<a id="a-Nx"></a>灾顶有三。<a id="a-Ny"></a>若时火灾焚烧世界。<a id="a-Nz"></a>以极光净。<a id="a-O0"></a>为此灾顶若时水灾。<a id="a-O1"></a>浸烂世界。<a id="a-O2"></a>以遍净天。<a id="a-O3"></a>为此灾顶若时风灾飘散世界。<a id="a-O4"></a>以广果天。<a id="a-O5"></a>为此灾顶。<a id="a-O6"></a>随何灾力。<a id="a-O7"></a>所不及处。<a id="a-O8"></a>即说名为此灾之顶。<a id="a-O9"></a>何缘下三定。<a id="a-OA"></a>遭火水风灾。<a id="a-OB"></a>初二三定中。<a id="a-OC"></a>内灾等彼故。<a id="a-OD"></a>谓初静虑。<a id="a-OE"></a>寻伺为内灾。<a id="a-OF"></a>能烧恼心。<a id="a-OG"></a>等外火灾故。<a id="a-OH"></a>第二静虑。<a id="a-OI"></a>喜受为内灾。<a id="a-OJ"></a>与轻安俱。<a id="a-OK"></a>润泽如水。<a id="a-OL"></a>故遍身粗重。<a id="a-OM"></a>由此皆除故。<a id="a-ON"></a>经说苦根第二静虑灭。<a id="a-OO"></a>以说内心喜。<a id="a-OP"></a>得身轻安故。<a id="a-OQ"></a>非唯火灾寻伺止息。<a id="a-OR"></a>亦由灭苦所依识身。<a id="a-OS"></a>故说苦根二静虑灭。<a id="a-OT"></a>虽生上地识身容现前。<a id="a-OU"></a>随欲不行自在故无过。<a id="a-OV"></a>然经言灭苦。<a id="a-OW"></a>据正入定时。<a id="a-OX"></a>初静虑中。<a id="a-OY"></a>犹有寻伺。<a id="a-OZ"></a>无增上喜。<a id="a-Oa"></a>不言苦灭。<a id="a-Ob"></a>第三静虑。<a id="a-Oc"></a>动息为内灾。<a id="a-Od"></a>息亦是风。<a id="a-Oe"></a>等外风灾故。<a id="a-Of"></a>若入此静虑。<a id="a-Og"></a>有如是内灾。<a id="a-Oh"></a>生此静虑中。<a id="a-Oi"></a>遭是外灾坏。<a id="a-Oj"></a>故初静虑。<a id="a-Ok"></a>内具三灾。<a id="a-Ol"></a>外亦具遭三灾所坏。<a id="a-Om"></a>第二静虑。<a id="a-On"></a>内有二灾。<a id="a-Oo"></a>故外亦遭二灾所坏。<a id="a-Op"></a>第三静虑。<a id="a-Oq"></a>内唯一灾。<a id="a-Or"></a>故外但遭一灾所坏。<a id="a-Os"></a>何缘不立地亦为灾。<a id="a-Ot"></a>以器世间即是地故。<a id="a-Ou"></a>但可火等与地相违。<a id="a-Ov"></a>不可说言地还违地。<a id="a-Ow"></a>如先所说三断末摩。<a id="a-Ox"></a>所断末摩。<a id="a-Oy"></a>即是地故。<a id="a-Oz"></a>不可立地以为能断。<a id="a-P0"></a>夫种类同。<a id="a-P1"></a>不相违故。<a id="a-P2"></a>又下三定。<a id="a-P3"></a>以火水风。<a id="a-P4"></a>如次为灾。<a id="a-P5"></a>损坏外器。<a id="a-P6"></a>若复立地。<a id="a-P7"></a>为第四灾。<a id="a-P8"></a>则应能损第四静虑。<a id="a-P9"></a>然彼静虑。<a id="a-PA"></a>必无外灾。<a id="a-PB"></a>以彼定无内灾患故。<a id="a-PC"></a>由此佛说。<a id="a-PD"></a>彼名不动。<a id="a-PE"></a>内外三灾。<a id="a-PF"></a>所不及故。<a id="a-PG"></a>由是故说。<a id="a-PH"></a>灾唯有三。<a id="a-PI"></a>毗婆沙师。<a id="a-PJ"></a>说第四定摄净居故。<a id="a-PK"></a>灾不能损。<a id="a-PL"></a>由彼不可生无色天。<a id="a-PM"></a>亦复不应更往余处。<a id="a-PN"></a>由此证余界无净居天。<a id="a-PO"></a>若余世界中。<a id="a-PP"></a>有净居者。<a id="a-PQ"></a>应如地狱移往他方。<a id="a-PR"></a>宁说不应更往余处。<a id="a-PS"></a>下三天处。<a id="a-PT"></a>由净居天威力摄持。<a id="a-PU"></a>故无灾坏。<a id="a-PV"></a>无容一地处少不同便有为灾坏不坏别。<a id="a-PW"></a>若尔彼地器应是常。<a id="a-PX"></a>不尔与有情俱生俱灭故。<a id="a-PY"></a>谓彼天处。<a id="a-PZ"></a>无总地形但如众星居处。<a id="a-Pa"></a>各别有情。<a id="a-Pb"></a>于彼生时死时。<a id="a-Pc"></a>所住天宫。<a id="a-Pd"></a>随起随灭。<a id="a-Pe"></a>是故彼器。<a id="a-Pf"></a>体亦非常。<a id="a-Pg"></a>所说三灾。<a id="a-Ph"></a>云何次第。<a id="a-Pi"></a>要先无间。<a id="a-Pj"></a>起七火灾。<a id="a-Pk"></a>其次定应。<a id="a-Pl"></a>一水灾起。<a id="a-Pm"></a>此后无间。<a id="a-Pn"></a>复七火灾。<a id="a-Po"></a>度七火灾。<a id="a-Pp"></a>还有一水。<a id="a-Pq"></a>如是乃至。<a id="a-Pr"></a>满七水灾。<a id="a-Ps"></a>复七火灾。<a id="a-Pt"></a>后风灾起。<a id="a-Pu"></a>如是总有八七火灾。<a id="a-Pv"></a>一七水灾。<a id="a-Pw"></a>一风灾起。<a id="a-Px"></a>水风灾起。<a id="a-Py"></a>皆次火灾。<a id="a-Pz"></a>自水风灾。<a id="a-Q0"></a>必火灾起。<a id="a-Q1"></a>故灾次第。<a id="a-Q2"></a>理必应然。<a id="a-Q3"></a>何缘七火方一水灾。<a id="a-Q4"></a>极光净天。<a id="a-Q5"></a>寿势力故。<a id="a-Q6"></a>谓彼寿量。<a id="a-Q7"></a>极八大劫。<a id="a-Q8"></a>故至第八。<a id="a-Q9"></a>方一水灾。<a id="a-QA"></a>由此应知。<a id="a-QB"></a>要度七水。<a id="a-QC"></a>八七火后。<a id="a-QD"></a>乃一风灾。<a id="a-QE"></a>由遍净天寿势力故。<a id="a-QF"></a>谓彼寿量。<a id="a-QG"></a>六十四劫。<a id="a-QH"></a>故第八八方一风灾。<a id="a-QI"></a>如诸有情。<a id="a-QJ"></a>修定渐胜所感异熟身寿渐长。<a id="a-QK"></a>由是所居亦渐久住。</p>
 </body>
</html>