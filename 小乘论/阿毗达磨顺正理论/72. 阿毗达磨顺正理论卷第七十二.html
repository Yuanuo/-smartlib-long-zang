<!doctype html>
<html id="z3IBVse16p" data-ver="837">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第七十二</h1>
  <h2 id="a2">辩贤圣品第六之十六</h2>
  <p id="a3">修觉分时必获证净。<a id="a-4"></a>此有几种依何位得。<a id="a-5"></a>实体是何法有漏无漏耶。<a id="a-6"></a>颂曰。</p>
  <p id="a7">证净有四种　　谓佛法僧戒</p>
  <p id="a8">见三得法戒　　见道兼佛僧</p>
  <p id="a9">法谓三谛全　　菩萨独觉道</p>
  <p id="aA">信戒二为体　　四皆唯无漏</p>
  <p id="aB">论曰。<a id="a-C"></a>经说证净总有四种。<a id="a-D"></a>一于佛证净。<a id="a-E"></a>二于法证净。<a id="a-F"></a>三于僧证净。<a id="a-G"></a>四圣戒证净。<a id="a-H"></a>且见道位见三谛时。<a id="a-I"></a>一一唯得法戒证净。<a id="a-J"></a>见道谛位兼得佛僧。<a id="a-K"></a>谓见苦时得圣爱戒及法证净。<a id="a-L"></a>于何等法如何而得法证净耶。<a id="a-M"></a>谓唯于苦达唯有法。<a id="a-N"></a>无实有情生决定信。<a id="a-O"></a>如是次第见集谛时。<a id="a-P"></a>亦唯如前得二证净。<a id="a-Q"></a>达唯集法能为苦因。<a id="a-R"></a>无内士夫生决定信。<a id="a-S"></a>从此无间见灭谛时。<a id="a-T"></a>亦唯如前得二证净。<a id="a-U"></a>达唯灭法是真涅槃。<a id="a-V"></a>诚可遵求生决定信。<a id="a-W"></a>从此次后见道谛时。<a id="a-X"></a>兼于佛僧得二证净。<a id="a-Y"></a>于佛相续诸无学法。<a id="a-Z"></a>得佛证净于僧相续。<a id="a-a"></a>学无学法得僧证净。<a id="a-b"></a>兼言为显见道谛时。<a id="a-c"></a>亦得圣戒及法证净。<a id="a-d"></a>达唯道法是证灭因。<a id="a-e"></a>诚可遵求生决定信。<a id="a-f"></a>然所信法略有二种。<a id="a-g"></a>一别二总。<a id="a-h"></a>总通四谛别唯三谛。<a id="a-i"></a>全菩萨独觉道。<a id="a-j"></a>菩萨道者唯有学法。<a id="a-k"></a>独觉道者通学无学。<a id="a-l"></a>若无漏信缘别法生名不杂缘。<a id="a-m"></a>于法证净若无漏信。<a id="a-n"></a>兼缘佛僧名为杂缘。<a id="a-o"></a>于法证净故见三谛唯得二种。<a id="a-p"></a>见道谛时具足得四。<a id="a-q"></a>见道谛位为于现前得佛法僧三证净不。<a id="a-r"></a>非皆现得。<a id="a-s"></a>见道谛时现行总缘诸道谛故。<a id="a-t"></a>应知现在唯有杂缘一法证净。<a id="a-u"></a>乘此势力修得未来多刹那信。<a id="a-v"></a>于中有别缘佛法僧。<a id="a-w"></a>或有总缘二三宝者。<a id="a-x"></a>诸别缘者名三证净。<a id="a-y"></a>诸总缘者法证净摄。<a id="a-z"></a>道类智时修八智故。<a id="a-10"></a>亦得三谛法戒二种。<a id="a-11"></a>道法忍等三刹那中。<a id="a-12"></a>未来唯修道谛四种。<a id="a-13"></a>由所信别故名有四。<a id="a-14"></a>应知实事唯有二种。<a id="a-15"></a>谓于佛等三种证净以信为体。<a id="a-16"></a>圣戒证净以戒为体故唯有二。<a id="a-17"></a>若七支戒实唯一者。<a id="a-18"></a>如何觉分中实事有十一。<a id="a-19"></a>应唯有十种或十六或多。<a id="a-1A"></a>以觉分中身语二业。<a id="a-1B"></a>说有差别及相有异。<a id="a-1C"></a>正命一种虽有别说。<a id="a-1D"></a>离身语业无别体相。<a id="a-1E"></a>依有别相前觉分中。<a id="a-1F"></a>说言实事有十一种。<a id="a-1G"></a>虽身语业一一有多。<a id="a-1H"></a>然种类同故各立一如四念住。<a id="a-1I"></a>前三证净谓慧与信。<a id="a-1J"></a>若不杂缘随所缘别。<a id="a-1K"></a>虽有多种而类同故。<a id="a-1L"></a>各立为一此亦应然。<a id="a-1M"></a>今证净中依身语业圣戒相等。<a id="a-1N"></a>及契经中同说不缺。<a id="a-1O"></a>不穿等故总立为一。<a id="a-1P"></a>随身语业类别分二。<a id="a-1Q"></a>圣戒相同总立为一。<a id="a-1R"></a>故二与一无相违过。<a id="a-1S"></a>为依何义立证净名。<a id="a-1T"></a>如实觉知四圣谛理故名为证。<a id="a-1U"></a>正信三宝及妙尸罗俱名为净。<a id="a-1V"></a>由证得净立证净名。<a id="a-1W"></a>正信是心清净相摄可名为净。<a id="a-1X"></a>尸罗不是清净相摄宁立净名。<a id="a-1Y"></a>此四皆是清净相摄。<a id="a-1Z"></a>离不信垢破戒垢故。<a id="a-1a"></a>又此四种唯无漏故。<a id="a-1b"></a>离垢无漏故立净名。<a id="a-1c"></a>此四何缘次第如是。<a id="a-1d"></a>余三以佛为根本故。<a id="a-1e"></a>佛于正说有功能故。<a id="a-1f"></a>于彼证净立在最初。<a id="a-1g"></a>正说功能由悟法故。<a id="a-1h"></a>于彼证净立为第二。<a id="a-1i"></a>现观法藏唯圣僧故。<a id="a-1j"></a>于彼证净立为第三。<a id="a-1k"></a>观法藏能依圣戒故。<a id="a-1l"></a>圣戒证净立在最后。<a id="a-1m"></a>有言。<a id="a-1n"></a>佛是正说法师。<a id="a-1o"></a>是故最初立佛证净。<a id="a-1p"></a>佛何所说爱尽涅槃。<a id="a-1q"></a>是故第二立法证净。<a id="a-1r"></a>为谁说法为向果僧。<a id="a-1s"></a>是故第三立僧证净。<a id="a-1t"></a>僧依圣戒而得建立。<a id="a-1u"></a>是故第四立戒证净。<a id="a-1v"></a>有说。<a id="a-1w"></a>此四犹如导师。<a id="a-1x"></a>道路商侣及所乘乘。<a id="a-1y"></a>故说此四次第如是。<a id="a-1z"></a>经言。<a id="a-20"></a>学位成就八支。<a id="a-21"></a>无学位中具成就十。<a id="a-22"></a>学位亦成正脱正智。<a id="a-23"></a>何缘于彼不建立支。<a id="a-24"></a>正脱正智以何为体。<a id="a-25"></a>颂曰。</p>
  <p id="a26">学有余缚故　　无正脱智支</p>
  <p id="a27">解脱为无为　　谓胜解惑灭</p>
  <p id="a28">有为无学支　　即二解脱蕴</p>
  <p id="a29">正智如觉说　　谓尽无生智</p>
  <p id="a2A">论曰。<a id="a-2B"></a>有学位中尚有余缚。<a id="a-2C"></a>未解脱故无解脱支。<a id="a-2D"></a>非离少缚可名脱者。<a id="a-2E"></a>非无解脱体可立解脱智。<a id="a-2F"></a>故有学位不立二支。<a id="a-2G"></a>谓立支名依胜助用。<a id="a-2H"></a>在有学位既有余缚。<a id="a-2I"></a>虽有解脱无胜助用。<a id="a-2J"></a>无胜解脱故彼胜智亦无。<a id="a-2K"></a>故此二支非在有学。<a id="a-2L"></a>无学已脱一切缚故。<a id="a-2M"></a>依内解脱生二智故。<a id="a-2N"></a>有胜助用理可立支。<a id="a-2O"></a>有学不然故唯成八。<a id="a-2P"></a>解脱体有二。<a id="a-2Q"></a>谓有为无为。<a id="a-2R"></a>有为解脱胜解为体。<a id="a-2S"></a>无为解脱惑灭为体。<a id="a-2T"></a>前复有曰说学无学。<a id="a-2U"></a>依十圣身说名为学。<a id="a-2V"></a>依第八圣立无学名。<a id="a-2W"></a>唯有为中无学解脱。<a id="a-2X"></a>可得建立为解脱支。<a id="a-2Y"></a>惑灭无为无支用故。<a id="a-2Z"></a>支摄解脱复有二种。<a id="a-2a"></a>谓时不时有差别故。<a id="a-2b"></a>有说。<a id="a-2c"></a>慧心有差别故。<a id="a-2d"></a>应知此二即解脱蕴。<a id="a-2e"></a>经主此中意作是说。<a id="a-2f"></a>非唯胜解得此蕴名。<a id="a-2g"></a>若尔是何。<a id="a-2h"></a>谓真智力能永除遣贪及嗔痴。<a id="a-2i"></a>即心离垢名解脱蕴。<a id="a-2j"></a>以何为证。<a id="a-2k"></a>如契经言。<a id="a-2l"></a>云何解脱清净最胜。<a id="a-2m"></a>谓心从贪离染解脱。<a id="a-2n"></a>及从嗔痴离染解脱。<a id="a-2o"></a>于解脱蕴未满为满。<a id="a-2p"></a>已满为摄修欲勤等。<a id="a-2q"></a>此何所证。<a id="a-2r"></a>若唯胜解是解脱蕴。<a id="a-2s"></a>经不应言。<a id="a-2t"></a>谓心从贪离染解脱。<a id="a-2u"></a>及从嗔痴离染解脱。<a id="a-2v"></a>于解脱蕴乃至广说。<a id="a-2w"></a>由此证知即心离垢。<a id="a-2x"></a>名解脱蕴非唯胜解。<a id="a-2y"></a>此不成证。<a id="a-2z"></a>谓经亦说。<a id="a-30"></a>云何名心清净最胜。<a id="a-31"></a>谓离诸欲恶不善法。<a id="a-32"></a>乃至安住第四静虑。<a id="a-33"></a>于等持蕴未满为满。<a id="a-34"></a>已满为摄修欲勤等。<a id="a-35"></a>非心离垢即名等持。<a id="a-36"></a>差别品中已广成立。<a id="a-37"></a>如由欲等众行功能。<a id="a-38"></a>令诸等持圆满而起。<a id="a-39"></a>等持圆满名心清净。<a id="a-3A"></a>等持令心离秽浊故。<a id="a-3B"></a>非心离垢即名等持。<a id="a-3C"></a>如是亦由欲等势力。<a id="a-3D"></a>令解脱蕴圆满而生。<a id="a-3E"></a>解脱圆满说心解脱。<a id="a-3F"></a>解脱令心离秽浊故。<a id="a-3G"></a>非心离垢即名解脱。<a id="a-3H"></a>故我所立不违契经。<a id="a-3I"></a>又如增上慢相应邪胜解名邪解脱。<a id="a-3J"></a>不可说此即增上慢所染污心。<a id="a-3K"></a>如是离此慢相应正胜解名正解脱。<a id="a-3L"></a>不可说此即是离慢所得净心。<a id="a-3M"></a>又若此中即心离垢。<a id="a-3N"></a>名解脱蕴无别解脱。<a id="a-3O"></a>经不应前说心清净最胜。<a id="a-3P"></a>清净离垢义无别故。<a id="a-3Q"></a>又此经说。<a id="a-3R"></a>解脱蕴言。<a id="a-3S"></a>理实亦非唯是胜解。<a id="a-3T"></a>意取胜解及同聚法。<a id="a-3U"></a>总说名为解脱蕴故。<a id="a-3V"></a>由此彼说非唯胜解。<a id="a-3W"></a>名解脱蕴于我无违。<a id="a-3X"></a>是故所言二解脱蕴。<a id="a-3Y"></a>体是胜解其理极成。<a id="a-3Z"></a>如是已说正解脱体。<a id="a-3a"></a>正智体者。<a id="a-3b"></a>谓显正见。<a id="a-3c"></a>如前觉说即尽无生。<a id="a-3d"></a>前名菩提今名正智。<a id="a-3e"></a>所言无学心解脱者。<a id="a-3f"></a>心于何位正解脱耶。<a id="a-3g"></a>为于未来现在过去。<a id="a-3h"></a>颂曰。</p>
  <p id="a3i">无学心生时　　正从障解脱</p>
  <p id="a3j">论曰。<a id="a-3k"></a>如本论说。<a id="a-3l"></a>初无学心未来生时从障解脱。<a id="a-3m"></a>且应思择本论此文。<a id="a-3n"></a>说未来言应成烦重。<a id="a-3o"></a>说生时言义已显故。<a id="a-3p"></a>此责不然。<a id="a-3q"></a>随问答故。<a id="a-3r"></a>谓先问者问无学心。<a id="a-3s"></a>于何世中正得解脱。<a id="a-3t"></a>是故今答言在未来。<a id="a-3u"></a>恐彼谓通未来一切。<a id="a-3v"></a>复为简别言是生时。<a id="a-3w"></a>或但应言生时解脱。<a id="a-3x"></a>然或有谓生时是现在。<a id="a-3y"></a>为遮彼故言未来生时。<a id="a-3z"></a>现是已生非生时故。<a id="a-40"></a>或就相续立解脱名。<a id="a-41"></a>则一切未来皆名正解脱。<a id="a-42"></a>若就行世立解脱名。<a id="a-43"></a>则唯生时名正解脱。<a id="a-44"></a>为别显二义说未来生时。<a id="a-45"></a>诸烦重言必显别义。<a id="a-46"></a>理应推究无容非拨。<a id="a-47"></a>依如是义故有颂曰。</p>
  <p id="a48">文于义已足　　而复说余言</p>
  <p id="a49">非无义有文　　应思求别义</p>
  <p id="a4A">虽于此位诸所有蕴。<a id="a-4B"></a>皆得解脱而但说心。<a id="a-4C"></a>然不可言有缺减失。<a id="a-4D"></a>以心所等随从心故。<a id="a-4E"></a>染净法中心为主故。<a id="a-4F"></a>虽无有我而可于心。<a id="a-4G"></a>假说缚者脱者等故。<a id="a-4H"></a>若已说胜义已说余。<a id="a-4I"></a>或于此中如举喻法。<a id="a-4J"></a>举心一法令类思余。<a id="a-4K"></a>虽诸学心亦于生位从障解脱。<a id="a-4L"></a>而论但说初无学心生时脱者。<a id="a-4M"></a>据无余断证解脱故。<a id="a-4N"></a>又此唯说纯解脱故。<a id="a-4O"></a>此中有心是自性解脱非相续解脱。<a id="a-4P"></a>应作四句。<a id="a-4Q"></a>有学无漏无学世俗。<a id="a-4R"></a>无学无漏余世俗心。<a id="a-4S"></a>如次应知四句差别。<a id="a-4T"></a>此中虽举正生刹那。<a id="a-4U"></a>而实未来皆得解脱。<a id="a-4V"></a>与正生者生障同故。<a id="a-4W"></a>依此势力所修未来。<a id="a-4X"></a>世俗善根亦得解脱。<a id="a-4Y"></a>依净相续彼得生故。<a id="a-4Z"></a>为重显示初无学心。<a id="a-4a"></a>未来生时从障解脱。<a id="a-4b"></a>是故本论复作是言。<a id="a-4c"></a>谓无间道现趣已灭。<a id="a-4d"></a>及解脱道现趣已生。<a id="a-4e"></a>尔时无学心名从障解脱。<a id="a-4f"></a>无间道者。<a id="a-4g"></a>谓金刚定并定眷属。<a id="a-4h"></a>临过去位立以现名。<a id="a-4i"></a>次后施设过去名故。<a id="a-4j"></a>趣已灭者显在正灭。<a id="a-4k"></a>邻次必入已灭位故。<a id="a-4l"></a>解脱道者。<a id="a-4m"></a>谓初尽智并智眷属。<a id="a-4n"></a>临现在位立以现名。<a id="a-4o"></a>次后施设现在名故。<a id="a-4p"></a>趣已生者显在正生。<a id="a-4q"></a>邻次必入已生位故。<a id="a-4r"></a>言尔时者。<a id="a-4s"></a>谓正灭生时。<a id="a-4t"></a>无学心者初尽智俱起。<a id="a-4u"></a>从障解脱者非唯烦恼障。<a id="a-4v"></a>色无色界感生果业。<a id="a-4w"></a>亦是尔时所脱障故。<a id="a-4x"></a>此业亦障阿罗汉得。<a id="a-4y"></a>由此古昔诸大论师咸作是言。<a id="a-4z"></a>业于得忍不还应果极为障碍。<a id="a-50"></a>作如是释本论所言。<a id="a-51"></a>则已释经心解脱义。<a id="a-52"></a>道于何位令生障断。<a id="a-53"></a>颂曰。</p>
  <p id="a54">道唯正灭位　　能令彼障断</p>
  <p id="a55">论曰。<a id="a-56"></a>唯言为显正灭非余。<a id="a-57"></a>如生未生道俱解脱。<a id="a-58"></a>非灭已灭俱令障断。<a id="a-59"></a>宁知正灭位能断障非余。<a id="a-5A"></a>以说道正生正从障脱故。<a id="a-5B"></a>道未生位未得解脱。<a id="a-5C"></a>道已生位已得解脱。<a id="a-5D"></a>俱不可立正解脱名。<a id="a-5E"></a>若道正灭时不能断障。<a id="a-5F"></a>如何道生位得正脱名。<a id="a-5G"></a>故正灭时道能断障。<a id="a-5H"></a>于前后位断用定无。<a id="a-5I"></a>如何未生亦名解脱。<a id="a-5J"></a>与正生者生障同故。<a id="a-5K"></a>如世现见开水路时。<a id="a-5L"></a>近水远水皆言离障。<a id="a-5M"></a>如是既见能断惑道身中已生。<a id="a-5N"></a>亦应可说近心远心皆得解脱。<a id="a-5O"></a>或如正起初无学心。<a id="a-5P"></a>有得正生名正解脱。<a id="a-5Q"></a>如是彼类未来所修。<a id="a-5R"></a>无漏心等有得起故。<a id="a-5S"></a>定不生法尚得名为正得解脱。<a id="a-5T"></a>况当生者。<a id="a-5U"></a>此中所说正解脱言。<a id="a-5V"></a>显已解脱心今正得解脱。<a id="a-5W"></a>如是所说岂不相违。<a id="a-5X"></a>已解脱言据自性解脱。<a id="a-5Y"></a>今解脱言据从障解脱。<a id="a-5Z"></a>所望各异何义相违。<a id="a-5a"></a>或已解脱言据本有解脱。<a id="a-5b"></a>据在身行世说今解脱言。<a id="a-5c"></a>由此所言无相违失。<a id="a-5d"></a>诸行世者皆解脱耶。<a id="a-5e"></a>不尔要勤破生障者。<a id="a-5f"></a>有余师说。<a id="a-5g"></a>正解脱时亦得名为心已解脱。<a id="a-5h"></a>性是已舍烦恼障故理必应然。<a id="a-5i"></a>以解脱道依无烦恼相续转故。<a id="a-5j"></a>已出障故名已解脱。<a id="a-5k"></a>今行世故名今解脱。<a id="a-5l"></a>由此所说互不相违。<a id="a-5m"></a>经说。<a id="a-5n"></a>心从贪今得解脱。<a id="a-5o"></a>此所言解脱其义云何。<a id="a-5p"></a>为是令心与贪相离。<a id="a-5q"></a>为令贪性不复缘心。<a id="a-5r"></a>心名有贪为相应故。<a id="a-5s"></a>为所缘故。<a id="a-5t"></a>为得随故。<a id="a-5u"></a>若相应故应唯染心名得解脱。<a id="a-5v"></a>便违自宗说离贪心得解脱故。<a id="a-5w"></a>又若此法与彼相应。<a id="a-5x"></a>必定无容令此离彼。<a id="a-5y"></a>心应毕竟不解脱贪。<a id="a-5z"></a>若所缘故应染污心亦得解脱。<a id="a-60"></a>理不应说贪相应心名为解脱。<a id="a-61"></a>又彼贪性若缘此心。<a id="a-62"></a>无暂不缘及余缘义。<a id="a-63"></a>如何可说心脱彼贪。<a id="a-64"></a>若得随故应有学心亦名有贪。<a id="a-65"></a>依止贪得所随相续而现起故。<a id="a-66"></a>正理论者作如是言。<a id="a-67"></a>唯离贪心今得解脱。<a id="a-68"></a>何等名曰有贪离贪二种心相。<a id="a-69"></a>谓心若与贪相应者名有贪心。<a id="a-6A"></a>若不相应亦不为贪。<a id="a-6B"></a>同类因者名离贪心。<a id="a-6C"></a>乃至有痴离痴亦尔。<a id="a-6D"></a>既说离贪心得解脱。<a id="a-6E"></a>即立解脱唯不染心。<a id="a-6F"></a>然不染心总有四种。<a id="a-6G"></a>谓有漏中分善无记。<a id="a-6H"></a>及无漏中分学无学。<a id="a-6I"></a>言离贪心今解脱者。<a id="a-6J"></a>今解脱有二。<a id="a-6K"></a>谓行世相续诸有漏心。<a id="a-6L"></a>一切皆有相续解脱。<a id="a-6M"></a>加行得者亦许兼有行世解脱。<a id="a-6N"></a>诸无漏心一切皆有行世解脱。<a id="a-6O"></a>无学摄者亦许兼有相续解脱。<a id="a-6P"></a>诸有说言。<a id="a-6Q"></a>若心悟入清净安住得解脱者。<a id="a-6R"></a>应知此辩行世解脱。<a id="a-6S"></a>诸有说心正善解脱者。<a id="a-6T"></a>应知此辩相续解脱。<a id="a-6U"></a>诸有说言阿罗汉果成就正智及正解脱。<a id="a-6V"></a>如是名为正解脱满。<a id="a-6W"></a>应知此辩自性解脱。<a id="a-6X"></a>由阿罗汉二解脱满。<a id="a-6Y"></a>故说名心正善解脱。<a id="a-6Z"></a>谓诸圣道皆名正性解脱。<a id="a-6a"></a>依彼名正解脱。<a id="a-6b"></a>诸阿罗汉证无缺减。<a id="a-6c"></a>故说彼心正善解脱。<a id="a-6d"></a>如是所辩二解脱中。<a id="a-6e"></a>诸染污心皆无容有。<a id="a-6f"></a>故彼不可名得解脱。<a id="a-6g"></a>外离染者可具说二。<a id="a-6h"></a>谓正解脱及邪解脱。<a id="a-6i"></a>然不可说心正解脱。<a id="a-6j"></a>由彼身中阙圣道故。<a id="a-6k"></a>亦不可言心不解脱。<a id="a-6l"></a>于当地染具足离故。<a id="a-6m"></a>又虽许彼有正解脱。<a id="a-6n"></a>不许名心正解脱者。<a id="a-6o"></a>非如圣者如理转故。<a id="a-6p"></a>谓若诸圣于五部结。<a id="a-6q"></a>能正分析渐次而断。<a id="a-6r"></a>是故说名心正解脱。<a id="a-6s"></a>外离染者于五部结不正分析。<a id="a-6t"></a>总以世道俱时而断故。<a id="a-6u"></a>虽断结而不应名心正解脱。<a id="a-6v"></a>然许名为正解脱者。<a id="a-6w"></a>以实能断诸邪缚故。<a id="a-6x"></a>如世尊言。<a id="a-6y"></a>贪等烦恼杂染心故令不解脱。<a id="a-6z"></a>由此证知贪等断故。<a id="a-70"></a>不染污心名得解脱。<a id="a-71"></a>如浊水灭后水生时。<a id="a-72"></a>离浊澄清名为净水。<a id="a-73"></a>如是与染俱行心灭。<a id="a-74"></a>依净相续诸心转时。<a id="a-75"></a>离缚而生名为解脱。<a id="a-76"></a>未离染者不染污心。<a id="a-77"></a>依有染身似变异转。<a id="a-78"></a>如杂血乳不名解脱。<a id="a-79"></a>诸有学心虽是无漏。<a id="a-7A"></a>而由相续不清净故。<a id="a-7B"></a>非如无学心名相续解脱。<a id="a-7C"></a>如依病眼有昧识生。<a id="a-7D"></a>眼无病时发明净识。<a id="a-7E"></a>而无眼识自性转过。<a id="a-7F"></a>如是烦恼所损相续。<a id="a-7G"></a>依之虽有善净识生。<a id="a-7H"></a>由烦恼力不明利转。<a id="a-7I"></a>离烦恼时识便明利。<a id="a-7J"></a>由彼相续顺烦恼生。<a id="a-7K"></a>故能依心不名解脱。<a id="a-7L"></a>若彼相续违烦恼生。<a id="a-7M"></a>此能依心方名解脱。<a id="a-7N"></a>故离染者身相续中。<a id="a-7O"></a>不染污心所依相续。<a id="a-7P"></a>昔被贪等之所损害。<a id="a-7Q"></a>今离贪等故亦名今解脱。<a id="a-7R"></a>若与贪等相应之心。<a id="a-7S"></a>必不可令解脱贪等。<a id="a-7T"></a>故依正理诸论师言。<a id="a-7U"></a>唯离贪心今得解脱。<a id="a-7V"></a>分别论者作如是言。<a id="a-7W"></a>唯有贪心今得解脱。<a id="a-7X"></a>如有垢器后除其垢。<a id="a-7Y"></a>如颇胝迦由所依处。<a id="a-7Z"></a>显色差别有异色生。<a id="a-7a"></a>如是净心贪等所染。<a id="a-7b"></a>名有贪等后还解脱。<a id="a-7c"></a>圣教亦说心本性净。<a id="a-7d"></a>有时客尘烦恼所染。<a id="a-7e"></a>此不应理。<a id="a-7f"></a>刹那灭法如器垢除不应理故。<a id="a-7g"></a>谓垢与器俱刹那灭。<a id="a-7h"></a>不可转有垢即成无垢器。<a id="a-7i"></a>但缘合故有垢器灭。<a id="a-7j"></a>无垢器生名器除垢。<a id="a-7k"></a>又器与垢非互为因。<a id="a-7l"></a>容可计为垢除器在。<a id="a-7m"></a>贪心相望必互为因。<a id="a-7n"></a>如何从贪心可解脱。<a id="a-7o"></a>又道与惑有俱行过。<a id="a-7p"></a>谓彼不许实有去来。<a id="a-7q"></a>不可言心住彼解脱。<a id="a-7r"></a>若于现在有有贪心。<a id="a-7s"></a>道复现行令心解脱。<a id="a-7t"></a>岂不道惑俱时现行。<a id="a-7u"></a>过失必随不可得离。<a id="a-7v"></a>若谓道起断贪随眠。<a id="a-7w"></a>说与彼俱亦无有过。<a id="a-7x"></a>执随眠体非心相应。<a id="a-7y"></a>说何有贪心今时得解脱。<a id="a-7z"></a>又随眠体彼执非贪。<a id="a-80"></a>以彼自言贪是缠故。<a id="a-81"></a>为说何等名有贪心。<a id="a-82"></a>而言今时从贪解脱。<a id="a-83"></a>故彼所说朋助恶宗。<a id="a-84"></a>又彼不审思引颇胝迦喻。<a id="a-85"></a>理实彼体无异色生。<a id="a-86"></a>隔颇胝迦见显色故。<a id="a-87"></a>谓如彼体不揽他形。<a id="a-88"></a>如是亦无揽他显理。<a id="a-89"></a>而共于彼见异显色。<a id="a-8A"></a>隔彼见他所依显故。<a id="a-8B"></a>设许彼体有异显生。<a id="a-8C"></a>亦不应言颇胝迦宝。<a id="a-8D"></a>本体恒在有异色生。<a id="a-8E"></a>前余色俱颇胝迦灭。<a id="a-8F"></a>后与余色俱新生故。<a id="a-8G"></a>由此彼喻轻尔而立。<a id="a-8H"></a>所引至教与理相违。<a id="a-8I"></a>故应此文定非真说。<a id="a-8J"></a>且应征诘诸有染心。<a id="a-8K"></a>云何名为本性清净。<a id="a-8L"></a>彼言心性本是不染。<a id="a-8M"></a>若尔与染心所相应。<a id="a-8N"></a>尔时此心转成染者。<a id="a-8O"></a>是则烦恼应转成净。<a id="a-8P"></a>由与清净心体相应。<a id="a-8Q"></a>此彼别因不可得故。<a id="a-8R"></a>又心性净理无被染。<a id="a-8S"></a>先后与俱皆不成故。<a id="a-8T"></a>谓若先有自性净心。<a id="a-8U"></a>后烦恼生方被染者。<a id="a-8V"></a>应净心体非刹那灭。<a id="a-8W"></a>若先有惑后净心生。<a id="a-8X"></a>被先已生惑所染者。<a id="a-8Y"></a>应此惑体非刹那灭。<a id="a-8Z"></a>若心与惑俱时而生。<a id="a-8a"></a>则不应言心本性净。<a id="a-8b"></a>有时客尘烦恼所染。<a id="a-8c"></a>许心与烦恼是一时。<a id="a-8d"></a>生一果一等流一异熟法。<a id="a-8e"></a>而说心本净烦恼为客尘。<a id="a-8f"></a>是戾正言非应理论。<a id="a-8g"></a>又于三世推征烦恼毕竟无力能。<a id="a-8h"></a>染净心过去未来无作用故。<a id="a-8i"></a>现在俱堕一刹那故。<a id="a-8j"></a>又若说心以净为性。<a id="a-8k"></a>后与烦恼相应位中。<a id="a-8l"></a>转成染者应失自性。<a id="a-8m"></a>既失自性应不名心。<a id="a-8n"></a>故不应说心本性净。<a id="a-8o"></a>有时客尘烦恼所染。<a id="a-8p"></a>若抱愚信不敢非拨言此非经。<a id="a-8q"></a>应知此经违正理故非了义说。<a id="a-8r"></a>若尔此经依何密意。<a id="a-8s"></a>依本客性密作是说。<a id="a-8t"></a>谓本性心必是清净。<a id="a-8u"></a>若客性心容有染污。<a id="a-8v"></a>本性心者。<a id="a-8w"></a>谓无记心。<a id="a-8x"></a>非戚非欣任运转位。<a id="a-8y"></a>诸有情类多住此心。<a id="a-8z"></a>一切位中皆容有故。<a id="a-90"></a>此心必净非染污故。<a id="a-91"></a>客性心者。<a id="a-92"></a>谓所余心。<a id="a-93"></a>非诸有情多分安住。<a id="a-94"></a>亦有诸位非皆容有。<a id="a-95"></a>断善根者。<a id="a-96"></a>必无善心。<a id="a-97"></a>无学位中必无染故。<a id="a-98"></a>此心有染非唯净故。<a id="a-99"></a>如言。<a id="a-9A"></a>河水本性澄清。<a id="a-9B"></a>有时客尘坌少令浊。<a id="a-9C"></a>如是但约心相续中。<a id="a-9D"></a>住本性时说名为净。<a id="a-9E"></a>住客性位容暂有染。<a id="a-9F"></a>此释与教正理无违。<a id="a-9G"></a>宁杂染心本性是净。<a id="a-9H"></a>至除染位名得解脱。<a id="a-9I"></a>岂不心起贪得所随皆名有贪心。<a id="a-9J"></a>非但贪俱者此不应理。<a id="a-9K"></a>非心随得可名有贪。<a id="a-9L"></a>补特伽罗可说随得名有贪故。<a id="a-9M"></a>谓诸得起得所得法。<a id="a-9N"></a>不令属余法但令属有情。<a id="a-9O"></a>故诸有情由得势力名为有戒。<a id="a-9P"></a>有贪者等心心所等法。<a id="a-9Q"></a>则不然要与彼俱方名有彼。<a id="a-9R"></a>若异此者诸有贪心。<a id="a-9S"></a>亦应得名有嗔痴等。<a id="a-9T"></a>有嗔等者应名有贪。<a id="a-9U"></a>又寻得俱诸心心所。<a id="a-9V"></a>应皆可说名为有寻。<a id="a-9W"></a>则应毕竟无无寻唯伺定。<a id="a-9X"></a>又先已说先说者何。<a id="a-9Y"></a>谓应有学心亦名有贪故。<a id="a-9Z"></a>许亦何过。<a id="a-9a"></a>若是有贪应是所断。<a id="a-9b"></a>非真对治不应圣者为永断贪。<a id="a-9c"></a>修有贪心为真对治。<a id="a-9d"></a>又如佛说有寻伺言。<a id="a-9e"></a>依寻伺相应非彼得俱起。<a id="a-9f"></a>如是佛说有贪心言。<a id="a-9g"></a>唯依贪相应非贪得俱起。<a id="a-9h"></a>若尔有漏及有随眠应唯漏相应。<a id="a-9i"></a>随眠相应法此不必尔。<a id="a-9j"></a>以诸色等亦名有漏有随眠故。<a id="a-9k"></a>由二有言义通多释。<a id="a-9l"></a>谓随增漏与漏法同。<a id="a-9m"></a>俱得名为有漏法故。<a id="a-9n"></a>若于是处随眠随增。<a id="a-9o"></a>及随眠相应名有随眠故。<a id="a-9p"></a>又诸有为法随因缘生灭。<a id="a-9q"></a>不随因缘本性转变。<a id="a-9r"></a>若此法性随因缘生。<a id="a-9s"></a>即此法性随因缘灭。<a id="a-9t"></a>非贪势力令不染心转成染污。<a id="a-9u"></a>但有自性染污心起与贪相应。<a id="a-9v"></a>由贪相应得有贪号。<a id="a-9w"></a>心性是染本不由贪。<a id="a-9x"></a>故不染心本性清净。<a id="a-9y"></a>诸染污心本性染污。<a id="a-9z"></a>此义决定不可倾动。<a id="a-A0"></a>如契经中说有三界。<a id="a-A1"></a>谓断离灭。<a id="a-A2"></a>于前所说二解脱中此何为体。<a id="a-A3"></a>如是三界差别云何。<a id="a-A4"></a>颂曰。</p>
  <p id="aA5">无为说三界　　离界唯离贪</p>
  <p id="aA6">断界断余结　　灭界灭彼事</p>
  <p id="aA7">论曰。<a id="a-A8"></a>断等三界即分前说。<a id="a-A9"></a>无为解脱以为自体。<a id="a-AA"></a>然三界体约假有异。<a id="a-AB"></a>若就实事则无差别。<a id="a-AC"></a>云何名为约假有异。<a id="a-AD"></a>谓离贪结名为离界。<a id="a-AE"></a>断余八结名为断界。<a id="a-AF"></a>灭余一切贪等诸结。<a id="a-AG"></a>所系事体名为灭界。<a id="a-AH"></a>何缘三界如是差别。<a id="a-AI"></a>谓有漏法总略有三。<a id="a-AJ"></a>一者能系而非能染。<a id="a-AK"></a>二者能系亦是能染。<a id="a-AL"></a>三者非二。<a id="a-AM"></a>顺系染法断此三法所证无为。<a id="a-AN"></a>如次名为断等三界。<a id="a-AO"></a>有余师说。<a id="a-AP"></a>唯断能系别有无为断余不尔。<a id="a-AQ"></a>彼说能系有缘八结。<a id="a-AR"></a>有缘爱结有缘余事。<a id="a-AS"></a>断此三种所证无为。<a id="a-AT"></a>如次名为断等三界。<a id="a-AU"></a>有余师说。<a id="a-AV"></a>唯断能染别有无为断余不尔。<a id="a-AW"></a>彼师说。<a id="a-AX"></a>爱有缘八结。<a id="a-AY"></a>有缘爱结有缘余事。<a id="a-AZ"></a>断此三种所证无为。<a id="a-Aa"></a>如次名为断等三界。<a id="a-Ab"></a>随所系事别得择灭。<a id="a-Ac"></a>故三说中初说为善。<a id="a-Ad"></a>此中上座作如是言。<a id="a-Ae"></a>但随己情作此分别。<a id="a-Af"></a>建立圣谛涅槃等中。<a id="a-Ag"></a>唯以爱为门说断众惑故。<a id="a-Ah"></a>如契经言。<a id="a-Ai"></a>云何集圣谛谓爱后有爱。<a id="a-Aj"></a>乃至广说。<a id="a-Ak"></a>云何灭圣谛。<a id="a-Al"></a>谓诸爱断离灭。<a id="a-Am"></a>云何名涅槃。<a id="a-An"></a>谓诸爱断离灭。<a id="a-Ao"></a>若于色等已断欲贪。<a id="a-Ap"></a>我说。<a id="a-Aq"></a>彼名已断色等。<a id="a-Ar"></a>一切行断名为断界。<a id="a-As"></a>一切行离名为离界。<a id="a-At"></a>一切行灭名为灭界。<a id="a-Au"></a>佛所说经皆是了义。<a id="a-Av"></a>无别意趣不应异释。<a id="a-Aw"></a>此说不然。<a id="a-Ax"></a>先已说故谓我先说。<a id="a-Ay"></a>若就实事如是三界体无差别。<a id="a-Az"></a>然一一体假说为三。<a id="a-B0"></a>由此无为是无相法。<a id="a-B1"></a>假立名相必待有为。<a id="a-B2"></a>谓此无为一一自体。<a id="a-B3"></a>断八结得故名断界。<a id="a-B4"></a>离爱结得故名离界。<a id="a-B5"></a>灭彼蕴得故名灭界随所待异假立三名。<a id="a-B6"></a>理实无为体无三别。<a id="a-B7"></a>于一一体具三义故。<a id="a-B8"></a>虽于离爱所得义中。<a id="a-B9"></a>世尊亦言是断是灭。<a id="a-BA"></a>然依近治唯说离声。<a id="a-BB"></a>虽灭诸蕴所得义中。<a id="a-BC"></a>契经亦说。<a id="a-BD"></a>是断是离。<a id="a-BE"></a>而诸经中多言蕴灭。<a id="a-BF"></a>故于此义唯说灭声。<a id="a-BG"></a>虽断余结所得义中。<a id="a-BH"></a>契经亦言。<a id="a-BI"></a>是离是灭。<a id="a-BJ"></a>然离灭名别目前二。<a id="a-BK"></a>故于此义唯说断声。<a id="a-BL"></a>或此无为随所系事有多种故。<a id="a-BM"></a>体实有多三界由斯体实各别。<a id="a-BN"></a>然依合立一涅槃性。<a id="a-BO"></a>故说三界展转相即。<a id="a-BP"></a>是故经说。<a id="a-BQ"></a>一切行断名为断界。<a id="a-BR"></a>乃至广说。<a id="a-BS"></a>理实此经定非了义。<a id="a-BT"></a>非一切行皆是应断。<a id="a-BU"></a>亦非皆是所应离事。<a id="a-BV"></a>然此经说。<a id="a-BW"></a>皆断离言。<a id="a-BX"></a>故知此经待别意说。<a id="a-BY"></a>若谓余处已简别言。<a id="a-BZ"></a>诸有漏法一切应断。<a id="a-Ba"></a>此虽总说一切行言。<a id="a-Bb"></a>准彼即知此唯有漏。<a id="a-Bc"></a>故无此经非了义失。<a id="a-Bd"></a>此不成救。<a id="a-Be"></a>筏喻经中说。<a id="a-Bf"></a>无漏道亦可断故。<a id="a-Bg"></a>如言我说筏喻法门。<a id="a-Bh"></a>法尚应断何况非法。<a id="a-Bi"></a>不可由此便作是言。<a id="a-Bj"></a>无漏行断亦名断界。<a id="a-Bk"></a>勿说断界即二界体。<a id="a-Bl"></a>圣道亦应是所离事。<a id="a-Bm"></a>以所离事唯贪所缘。<a id="a-Bn"></a>故彼所言经皆了义。<a id="a-Bo"></a>无别意趣理定不然。<a id="a-Bp"></a>现见此经别意说故。<a id="a-Bq"></a>彼复于此异门说言。<a id="a-Br"></a>若从诸行贪爱永断。<a id="a-Bs"></a>诸行尔时皆名断故名为断界。<a id="a-Bt"></a>如契经说。<a id="a-Bu"></a>若于色等已断欲贪。<a id="a-Bv"></a>我说彼名已断色等。<a id="a-Bw"></a>若于诸行烦恼不生。<a id="a-Bx"></a>诸行尔时从贪得离故名离界。<a id="a-By"></a>即一切行不复转时名为灭界。<a id="a-Bz"></a>如是上座于断等三。<a id="a-C0"></a>建立差别极为杂乱。<a id="a-C1"></a>如贪断故色等名断。<a id="a-C2"></a>如是亦应由贪离故色等名离。<a id="a-C3"></a>由贪灭故色等名灭。<a id="a-C4"></a>是则唯依贪爱永断说断离灭。<a id="a-C5"></a>如说于色无余断爱。<a id="a-C6"></a>离爱灭爱乃至广说。<a id="a-C7"></a>故从诸行贪爱断时。<a id="a-C8"></a>即应具成断离灭界。<a id="a-C9"></a>无劳复计余法离灭。<a id="a-CA"></a>又于诸行烦恼不生。<a id="a-CB"></a>诸行离贪既名离界。<a id="a-CC"></a>爱余烦恼所以不生。<a id="a-CD"></a>由诸行中烦恼已断。<a id="a-CE"></a>何缘不许亦名断界。<a id="a-CF"></a>此不生法有离界名无灭界名斯有何理。<a id="a-CG"></a>诸不生法最应名灭。<a id="a-CH"></a>以契经言由无明灭诸行灭故。<a id="a-CI"></a>又涅槃时诸行不转既名灭界。<a id="a-CJ"></a>未涅槃时诸烦恼灭宁非灭界。<a id="a-CK"></a>要由离爱余烦恼断。<a id="a-CL"></a>行方不转名般涅槃。<a id="a-CM"></a>应灭界中有断离界。<a id="a-CN"></a>如是三界应无差别。<a id="a-CO"></a>若谓此三虽复杂乱由少因故。<a id="a-CP"></a>无为界中约分位殊立三界别。<a id="a-CQ"></a>何缘不许对法诸师。<a id="a-CR"></a>如前所明三界差别。<a id="a-CS"></a>若假若实俱无乱故。<a id="a-CT"></a>是故上座率自妄情谤斥我宗。<a id="a-CU"></a>言随己见如是自爱憎背他言。<a id="a-CV"></a>谈正理时不应收采。<a id="a-CW"></a>准此已释诸契经中。<a id="a-CX"></a>断离灭想三相差别。<a id="a-CY"></a>或初业地我当断想名为断想。<a id="a-CZ"></a>若离染地我正断想名为离想。<a id="a-Ca"></a>若已办地我已断想名为灭想。<a id="a-Cb"></a>或于已受蕴重担中。<a id="a-Cc"></a>见不舍过起欲舍想名为断想。<a id="a-Cd"></a>以舍与断名差别故。<a id="a-Ce"></a>若于余蕴不复生中见胜功德。<a id="a-Cf"></a>起欲求想名为灭想。<a id="a-Cg"></a>不生与灭名差别故。<a id="a-Ch"></a>既得离染清净相续。<a id="a-Ci"></a>于诸蕴法无所顾恋。<a id="a-Cj"></a>于般涅槃见静妙想名为离想。<a id="a-Ck"></a>无恋与离名差别故。<a id="a-Cl"></a>若事能厌必能离耶。<a id="a-Cm"></a>不尔云何。<a id="a-Cn"></a>颂曰。</p>
  <p id="aCo">厌缘苦集慧　　离缘四能断</p>
  <p id="aCp">相对互广陜　　故应成四句</p>
  <p id="aCq">论曰。<a id="a-Cr"></a>唯缘苦集所起忍智。<a id="a-Cs"></a>说名为厌余则不然。<a id="a-Ct"></a>四谛境中所起忍智。<a id="a-Cu"></a>能断惑者皆得离名。<a id="a-Cv"></a>广陜有殊故成四句。<a id="a-Cw"></a>有厌非离。<a id="a-Cx"></a>谓缘苦集不令惑断所有忍智。<a id="a-Cy"></a>缘厌境故。<a id="a-Cz"></a>非离染故。<a id="a-D0"></a>应知此中先离欲染。<a id="a-D1"></a>后见谛者苦集法忍。<a id="a-D2"></a>及见道中苦智集智。<a id="a-D3"></a>但名为厌缘厌境故。<a id="a-D4"></a>忍不名离惑先断故。<a id="a-D5"></a>智不名离非断治故。<a id="a-D6"></a>并修道中加行解脱胜进道摄。<a id="a-D7"></a>苦智集智但名为厌缘厌境故。<a id="a-D8"></a>不名为离非断治故。<a id="a-D9"></a>有离非厌。<a id="a-DA"></a>谓缘灭道能令惑断。<a id="a-DB"></a>所有忍智能离染故。<a id="a-DC"></a>缘欣境故。<a id="a-DD"></a>应知此中未离欲染。<a id="a-DE"></a>入见谛者灭道法忍。<a id="a-DF"></a>及诸所有灭道类忍。<a id="a-DG"></a>并修道中无间道摄。<a id="a-DH"></a>灭智道智但名为离。<a id="a-DI"></a>是断治故不名为厌缘欣境故。<a id="a-DJ"></a>有厌亦离。<a id="a-DK"></a>谓缘苦集能令惑断所有忍智。<a id="a-DL"></a>应知此中未离欲染。<a id="a-DM"></a>入见谛者苦集法忍。<a id="a-DN"></a>及诸所有苦集类忍。<a id="a-DO"></a>并修道中无间道摄苦智集智。<a id="a-DP"></a>有非厌离。<a id="a-DQ"></a>谓缘灭道不令惑断所有忍智。<a id="a-DR"></a>应知此中先离欲染后见谛者。<a id="a-DS"></a>灭道法忍及见道中灭智道智。<a id="a-DT"></a>并修道中加行解脱胜进道摄。<a id="a-DU"></a>灭智道智。</p>
 </body>
</html>