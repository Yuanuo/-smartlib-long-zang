<!doctype html>
<html id="z3IBVtC16u" data-ver="908">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第七十七</h1>
  <h2 id="a2">辩定品第八之一</h2>
  <p id="a3">如是已辩诸智差别。<a id="a-4"></a>次当分别智所依定。<a id="a-5"></a>唯诸静虑能具为依。<a id="a-6"></a>故于此中先辩静虑。<a id="a-7"></a>或于先辩共功德中。<a id="a-8"></a>已辩智所成无诤等功德。<a id="a-9"></a>余所成德今次当辩。<a id="a-A"></a>于中先辩所依止定。<a id="a-B"></a>且诸定内静虑云何。<a id="a-C"></a>颂曰。</p>
  <p id="aD">静虑四各二　　于中生已说</p>
  <p id="aE">定谓善一境　　并伴五蕴性</p>
  <p id="aF">初具伺喜乐　　后渐离前支</p>
  <p id="aG">论曰。<a id="a-H"></a>一切功德多依静虑。<a id="a-I"></a>故应先辩静虑差别。<a id="a-J"></a>此总有四种。<a id="a-K"></a>谓初二三四。<a id="a-L"></a>岂诸静虑无如慈等不共名想。<a id="a-M"></a>而今但说初等四数建立别名。<a id="a-N"></a>此中非无不共名想。<a id="a-O"></a>然无唯遍摄一地名。<a id="a-P"></a>以诸静虑各有二种。<a id="a-Q"></a>谓定及生有差别故。<a id="a-R"></a>诸生静虑如先已说。<a id="a-S"></a>谓第四八前三各三。<a id="a-T"></a>无有别名总诠一地。<a id="a-U"></a>诸定静虑总相无别。<a id="a-V"></a>谓此四体总而言之。<a id="a-W"></a>皆善性摄。<a id="a-X"></a>心一境性以善等持为自性故。<a id="a-Y"></a>若并助伴五蕴为性。<a id="a-Z"></a>此二既同难知差别。<a id="a-a"></a>相虽无别而地有异。<a id="a-b"></a>为显地异就数标名。<a id="a-c"></a>故说为初乃至第四。<a id="a-d"></a>此中经主自兴问答。<a id="a-e"></a>何名一境性。<a id="a-f"></a>谓专一所缘。<a id="a-g"></a>彼答非理。<a id="a-h"></a>眼意二识若同一所缘应名一境性。<a id="a-i"></a>故于此处应求别理。<a id="a-j"></a>谓若依止一所依根。<a id="a-k"></a>专一所缘名一境性。<a id="a-l"></a>岂不一念无易所缘。<a id="a-m"></a>应一切心中皆有一境性。<a id="a-n"></a>理实皆有。<a id="a-o"></a>一一刹那。<a id="a-p"></a>心心所法一境转故。<a id="a-q"></a>然非一切皆得定名。<a id="a-r"></a>以于此中说一境性。<a id="a-s"></a>但为显示由胜等持。<a id="a-t"></a>令善心心所相续而转故。<a id="a-u"></a>若尔即心依一根转。<a id="a-v"></a>引缘自境余心续生。<a id="a-w"></a>此即名为心一境性。<a id="a-x"></a>应离心外无别等持。<a id="a-y"></a>此难不然。<a id="a-z"></a>前已说故。<a id="a-10"></a>谓先广辩心所法中。<a id="a-11"></a>已辩等持离心别有。<a id="a-12"></a>谓若心体即三摩地。<a id="a-13"></a>令心作等亦应无别。<a id="a-14"></a>差别因缘不可得故。<a id="a-15"></a>如是等难具显如前。<a id="a-16"></a>故非即心名三摩地。<a id="a-17"></a>依何义故立静虑名。<a id="a-18"></a>由依此寂静方能审虑故。<a id="a-19"></a>审虑即是实了知义。<a id="a-1A"></a>如说心在定能如实了知。<a id="a-1B"></a>审虑义中置地界故。<a id="a-1C"></a>此论宗审虑定以慧为体。<a id="a-1D"></a>依训释理此是凝寂。<a id="a-1E"></a>思度境处得静虑名。<a id="a-1F"></a>定令慧生。<a id="a-1G"></a>无浊乱故。<a id="a-1H"></a>有说此定持胜遍缘。<a id="a-1I"></a>如理思惟故名静虑。<a id="a-1J"></a>胜言简欲界。<a id="a-1K"></a>遍缘简无色。<a id="a-1L"></a>如理思惟。<a id="a-1M"></a>简异颠倒。<a id="a-1N"></a>能持此定。<a id="a-1O"></a>是妙等持。<a id="a-1P"></a>此妙等持名为静虑。<a id="a-1Q"></a>此言显示止观均行。<a id="a-1R"></a>无倒等持方名静虑。<a id="a-1S"></a>若尔染污宁得此名。<a id="a-1T"></a>由彼亦能邪审虑故。<a id="a-1U"></a>于相似处亦立此名。<a id="a-1V"></a>如世间言朽败种等。<a id="a-1W"></a>故无一切名静虑失。<a id="a-1X"></a>若善性摄心一境性。<a id="a-1Y"></a>并伴立为四静虑者。<a id="a-1Z"></a>依何相立初二三四。<a id="a-1a"></a>具伺喜乐建立为初。<a id="a-1b"></a>谓若位中善一境性。<a id="a-1c"></a>具与寻伺喜乐相应。<a id="a-1d"></a>如是等持名初静虑。<a id="a-1e"></a>颂中但说与伺相应。<a id="a-1f"></a>已显与寻亦相应义。<a id="a-1g"></a>以若有伺与喜乐俱。<a id="a-1h"></a>必无与寻不相应故。<a id="a-1i"></a>为显第二除伺建立。<a id="a-1j"></a>故颂但说具伺非寻。<a id="a-1k"></a>异此应言具寻喜乐。<a id="a-1l"></a>举寻有伺不说自成。<a id="a-1m"></a>渐离前支立二三四。<a id="a-1n"></a>离伺有二离二有乐。<a id="a-1o"></a>具离三种如其次第。<a id="a-1p"></a>故一境性分为四种。<a id="a-1q"></a>已辩静虑。<a id="a-1r"></a>无色云何。<a id="a-1s"></a>颂曰。</p>
  <p id="a1t">无色亦如是　　四蕴离下地</p>
  <p id="a1u">并上三近分　　总名除色想</p>
  <p id="a1v">无色谓无色　　后色起从心</p>
  <p id="a1w">空无边等三　　名从加行立</p>
  <p id="a1x">非想非非想　　昧劣故立名</p>
  <p id="a1y">论曰。<a id="a-1z"></a>此与静虑数自性同。<a id="a-20"></a>谓四各二生如前说。<a id="a-21"></a>即世品说。<a id="a-22"></a>由生有四。<a id="a-23"></a>定无色体总而言之。<a id="a-24"></a>亦善性摄。<a id="a-25"></a>心一境性依此故说亦如是言。<a id="a-26"></a>然助伴中此除色蕴。<a id="a-27"></a>无色无有随转色故。<a id="a-28"></a>虽一境性并伴无差。<a id="a-29"></a>离下地生故分四种。<a id="a-2A"></a>谓若已离第四静虑。<a id="a-2B"></a>生立空无边处。<a id="a-2C"></a>乃至已离无所有处生立非想非非想处。<a id="a-2D"></a>离名何义。<a id="a-2E"></a>谓由此道解脱下地惑。<a id="a-2F"></a>是离下染义。<a id="a-2G"></a>即此四根本并上三近分。<a id="a-2H"></a>总说名为除去色想。<a id="a-2I"></a>空处近分未得此名。<a id="a-2J"></a>缘下地色起色想故。<a id="a-2K"></a>非缘下色想可立除色名。<a id="a-2L"></a>若尔何缘大种蕴说。<a id="a-2M"></a>除去色想是第四定。<a id="a-2N"></a>彼缘欲界住自身中所有诸色。<a id="a-2O"></a>渐除去故非无色界。<a id="a-2P"></a>可有此想是除色想。<a id="a-2Q"></a>前加行故立根本名。<a id="a-2R"></a>亦无有失。<a id="a-2S"></a>依何义故立无色名。<a id="a-2T"></a>鲁波言显可变示义。<a id="a-2U"></a>依可变示说名为色。<a id="a-2V"></a>阿言即显能制约义。<a id="a-2W"></a>为欲显示生死海中亦有暂时制约色处。<a id="a-2X"></a>依制约义说名为无。<a id="a-2Y"></a>由彼界中制约变示。<a id="a-2Z"></a>依无色义名阿鲁波。<a id="a-2a"></a>或此阿言兼显极义。<a id="a-2b"></a>虽于余界亦有不可变示法。<a id="a-2c"></a>而无色界是不可变示中极无。<a id="a-2d"></a>在此在彼所依诸色故。<a id="a-2e"></a>或此阿言兼显有义。<a id="a-2f"></a>为遮此界唯是色无故。<a id="a-2g"></a>说阿言显有无色。<a id="a-2h"></a>谓世亦有唯是遮言。<a id="a-2i"></a>亦见有能遮而兼表。<a id="a-2j"></a>如何显此非但是遮。<a id="a-2k"></a>故说阿言具显遮表。<a id="a-2l"></a>若异此者应说[褒-保+可]声。<a id="a-2m"></a>或此界中都无有色。<a id="a-2n"></a>理应建立[褒-保+可]鲁波名。<a id="a-2o"></a>然此名为阿鲁波者。<a id="a-2p"></a>[褒-保+可]鲁波体名阿鲁波。<a id="a-2q"></a>声虽短长而义无别。<a id="a-2r"></a>有言彼色微故亦名无。<a id="a-2s"></a>如物黄微亦名无黄物。<a id="a-2t"></a>如是所说。<a id="a-2u"></a>但有虚言。<a id="a-2v"></a>色相于彼不可说故。<a id="a-2w"></a>谓不可说彼有身语律仪。<a id="a-2x"></a>身语体既无。<a id="a-2y"></a>律仪不成故。<a id="a-2z"></a>若许彼界有身有语。<a id="a-30"></a>如何乃许彼界色微。<a id="a-31"></a>若彼界中身量小故。<a id="a-32"></a>则傍生趣应有无色。<a id="a-33"></a>有虫至微不可见故。<a id="a-34"></a>若谓彼界身极清妙故。<a id="a-35"></a>则中有色界应名无色。<a id="a-36"></a>若谓彼身清妙中极。<a id="a-37"></a>应唯有顶得无色名。<a id="a-38"></a>如定生身有胜劣故。<a id="a-39"></a>又生静虑所有色身。<a id="a-3A"></a>由定功能渐渐殊胜。<a id="a-3B"></a>上地望下清妙转增。<a id="a-3C"></a>非下地根所能取故。<a id="a-3D"></a>与彼何异不名无色。<a id="a-3E"></a>若见有名不如义故。<a id="a-3F"></a>及见有名通二义故。<a id="a-3G"></a>不可如名定执义者。<a id="a-3H"></a>则无色界有色无色。<a id="a-3I"></a>应审寻求教理为证。<a id="a-3J"></a>有执彼界决定有色。<a id="a-3K"></a>经说寿暖识和合而转故。<a id="a-3L"></a>既许彼界寿识非无。<a id="a-3M"></a>理应有暖。<a id="a-3N"></a>暖即是色。<a id="a-3O"></a>又说名色与识相依。<a id="a-3P"></a>如二芦束相依住故。<a id="a-3Q"></a>既许彼界识体非无。<a id="a-3R"></a>是则亦应许有名色。<a id="a-3S"></a>又世尊说。<a id="a-3T"></a>四识住故。<a id="a-3U"></a>既许彼界有能住识。<a id="a-3V"></a>必应许有所住色等。<a id="a-3W"></a>如世尊言。<a id="a-3X"></a>若说离色乃至离行识有去来。<a id="a-3Y"></a>此但有言。<a id="a-3Z"></a>乃至广说。<a id="a-3a"></a>如是谓教亦有正理。<a id="a-3b"></a>若彼界中都无有色。<a id="a-3c"></a>彼没生下色从何生。<a id="a-3d"></a>或阿罗汉蕴相续断。<a id="a-3e"></a>应许后时蕴还相续。<a id="a-3f"></a>由斯教理彼色非无。<a id="a-3g"></a>此证不然。<a id="a-3h"></a>不审思故且初二教。<a id="a-3i"></a>如余契经。<a id="a-3j"></a>约欲色界密意而说。<a id="a-3k"></a>如说。<a id="a-3l"></a>名色缘生六处。<a id="a-3m"></a>及六触处名为士夫。<a id="a-3n"></a>岂许彼经通说三界。<a id="a-3o"></a>但依容有作如是说。<a id="a-3p"></a>若谓此经言无简别不应异释。<a id="a-3q"></a>理亦不然。<a id="a-3r"></a>无简别言有义异故。<a id="a-3s"></a>即如向者所引二经。<a id="a-3t"></a>又外物中应有寿识。<a id="a-3u"></a>彼有暖触及名色故。<a id="a-3v"></a>如此经言虽无简别而许外暖离寿识生。<a id="a-3w"></a>及外名色不依识转。<a id="a-3x"></a>如是经言。<a id="a-3y"></a>虽无简别。<a id="a-3z"></a>应许无色寿识离暖。<a id="a-40"></a>唯名与识展转相依。<a id="a-41"></a>又识住经亦不成证。<a id="a-42"></a>此经意说。<a id="a-43"></a>总离四种识有去来。<a id="a-44"></a>无有是处。<a id="a-45"></a>不言随离一识则无去来。<a id="a-46"></a>故识住经言总意别。<a id="a-47"></a>如世尊说。<a id="a-48"></a>五无间等经谓契经言。<a id="a-49"></a>造五无间者。<a id="a-4A"></a>次生必堕奈落迦中。<a id="a-4B"></a>岂随阙一无容堕彼。<a id="a-4C"></a>又说地动由四种因。<a id="a-4D"></a>虽无简别言应作差别解。<a id="a-4E"></a>又说有情由四食住。<a id="a-4F"></a>岂色无色住亦由段食耶。<a id="a-4G"></a>准彼诸经应通此教。<a id="a-4H"></a>若谓经说有一类天超段食故。<a id="a-4I"></a>又说彼天喜为食故。<a id="a-4J"></a>彼无段食。<a id="a-4K"></a>契经亦说。<a id="a-4L"></a>无色有情。<a id="a-4M"></a>故不应言彼界有色。<a id="a-4N"></a>若谓色少得无色名。<a id="a-4O"></a>如食少盐名无盐者。<a id="a-4P"></a>亦不应理。<a id="a-4Q"></a>以契经言一切色想皆超越故。<a id="a-4R"></a>由此彼所引诸阿笈摩。<a id="a-4S"></a>不能证成无色界有色。<a id="a-4T"></a>彼所立理亦不成证。<a id="a-4U"></a>以彼界中虽都无色后没生下色从心生。<a id="a-4V"></a>现见世间色非色法。<a id="a-4W"></a>亦有展转相依起故。<a id="a-4X"></a>谓心异故色差别生。<a id="a-4Y"></a>色根有别识生便异。<a id="a-4Z"></a>故从无色将生下时。<a id="a-4a"></a>顺色生心相续而住。<a id="a-4b"></a>由彼势力引下色生。<a id="a-4c"></a>然不可言唯从彼起。<a id="a-4d"></a>亦以先世色俱行心相续为缘。<a id="a-4e"></a>久已灭色为自种子。<a id="a-4f"></a>今色方起。<a id="a-4g"></a>许同类因通过现故。<a id="a-4h"></a>诸阿罗汉般涅槃已。<a id="a-4i"></a>诸蕴相续。<a id="a-4j"></a>无余断故。<a id="a-4k"></a>现无少分诸蕴生缘。<a id="a-4l"></a>不可例同从无色没。<a id="a-4m"></a>故所立理为证不成。<a id="a-4n"></a>又无色界决定无色。<a id="a-4o"></a>契经说彼出离色故。<a id="a-4p"></a>谓契经言。<a id="a-4q"></a>出离诸色名无色界。<a id="a-4r"></a>若彼界中犹有色者。<a id="a-4s"></a>宁说出离。<a id="a-4t"></a>若谓余经说有不能出有。<a id="a-4u"></a>故知此经定有余意。<a id="a-4v"></a>此亦非理。<a id="a-4w"></a>彼契经中遮遍永出密意说故。<a id="a-4x"></a>有余于此作是释言。<a id="a-4y"></a>出离色经意作是说。<a id="a-4z"></a>欲界系法色界中无。<a id="a-50"></a>色界系法无色界无。<a id="a-51"></a>非无色中全无有色。<a id="a-52"></a>但遮色界说出离言。<a id="a-53"></a>或此契经意作是说。<a id="a-54"></a>由色界系智出离欲界系惑。<a id="a-55"></a>无色界系智出离色界系惑。<a id="a-56"></a>非无色中全无有色。<a id="a-57"></a>但遮色惑说出离言。<a id="a-58"></a>又若经言出离诸色名无色界。<a id="a-59"></a>即谓彼界都无有色。<a id="a-5A"></a>如是无色出离色界非色法故。<a id="a-5B"></a>彼界亦应无非色法。<a id="a-5C"></a>或如有非色。<a id="a-5D"></a>色法亦应有。<a id="a-5E"></a>非无色中有色界系色及非色。<a id="a-5F"></a>然经但说出离色言。<a id="a-5G"></a>故知不依总出色界名为无色。<a id="a-5H"></a>唯依离色说无色言。<a id="a-5I"></a>又如色界出离诸欲。<a id="a-5J"></a>诸欲种类色界都无。<a id="a-5K"></a>非色界中无色种类。<a id="a-5L"></a>如是无色界出离诸色。<a id="a-5M"></a>诸色种类无色界都无。<a id="a-5N"></a>非无色界中无无色种类。<a id="a-5O"></a>又如灭界出离有为。<a id="a-5P"></a>灭界都无诸有为法。<a id="a-5Q"></a>如是无色界既出离诸色。<a id="a-5R"></a>亦应诸色彼界都无。<a id="a-5S"></a>又无色中决定无色。<a id="a-5T"></a>契经说彼除色想故。<a id="a-5U"></a>谓无色界断缘色贪。<a id="a-5V"></a>故说名为除去色想。<a id="a-5W"></a>若许彼界犹有诸色。<a id="a-5X"></a>于彼界色既未离贪。<a id="a-5Y"></a>不应说为除去色想。<a id="a-5Z"></a>虽有余部作如是言。<a id="a-5a"></a>非约色身言彼有色。<a id="a-5b"></a>以契经说离色染时。<a id="a-5c"></a>心于五界已得离染。<a id="a-5d"></a>唯于识界未得离染。<a id="a-5e"></a>故知无色定无色身。<a id="a-5f"></a>然有无漏随心转色。<a id="a-5g"></a>此但有虚言。<a id="a-5h"></a>彼无大种故。<a id="a-5i"></a>非无大种可有造色。<a id="a-5j"></a>无漏律仪随身生处。<a id="a-5k"></a>所有大种为能生因。<a id="a-5l"></a>有漏造色则不如是。<a id="a-5m"></a>勿有界地相杂过故。<a id="a-5n"></a>无漏不然。<a id="a-5o"></a>随身大造。<a id="a-5p"></a>彼无身故。<a id="a-5q"></a>无无漏色。<a id="a-5r"></a>又随转色彼界定无。<a id="a-5s"></a>以契经言彼有受类乃至识类。<a id="a-5t"></a>不言有色。<a id="a-5u"></a>若有色者应作是说。<a id="a-5v"></a>彼有色类如静虑中。<a id="a-5w"></a>又无色界决定无色。<a id="a-5x"></a>以契经言无色解脱。<a id="a-5y"></a>最为寂静超诸色故。<a id="a-5z"></a>非无色界有不超色。<a id="a-60"></a>为简异彼说超色言。<a id="a-61"></a>但为显成诸无色地。<a id="a-62"></a>乃至细色亦决定无。<a id="a-63"></a>是故说彼超过诸色。<a id="a-64"></a>若谓所说超诸色言。<a id="a-65"></a>依超粗色密意说者。<a id="a-66"></a>此亦非理。<a id="a-67"></a>说一切故。<a id="a-68"></a>谓契经说。<a id="a-69"></a>无色有情一切色想皆超越故。<a id="a-6A"></a>乃至广说。<a id="a-6B"></a>若谓无色实有色者。<a id="a-6C"></a>彼色自相定应可知。<a id="a-6D"></a>如何可言超色想等。<a id="a-6E"></a>故无色界细色亦无。<a id="a-6F"></a>教理极成不可倾动。<a id="a-6G"></a>如是已释无色总名。<a id="a-6H"></a>何故别名空无边等。<a id="a-6I"></a>且前三种名从加行。<a id="a-6J"></a>修加行位思无边空。<a id="a-6K"></a>及无边识无所有故。<a id="a-6L"></a>若由胜解思惟无边。<a id="a-6M"></a>空加行所成。<a id="a-6N"></a>名空无边处。<a id="a-6O"></a>谓若有法虽与色俱。<a id="a-6P"></a>而其自体不依属色。<a id="a-6Q"></a>诸有于色求出离者。<a id="a-6R"></a>必应最初思惟彼法。<a id="a-6S"></a>谓虚空体虽与色俱。<a id="a-6T"></a>而待色无方得显了。<a id="a-6U"></a>外法所摄其相无边。<a id="a-6V"></a>思惟彼时易能离色。<a id="a-6W"></a>故加行位思惟虚空。<a id="a-6X"></a>成时随应亦缘余法。<a id="a-6Y"></a>但从加行建立此名。<a id="a-6Z"></a>有余师说。<a id="a-6a"></a>初离色地创违色故假立空名。<a id="a-6b"></a>有余复言。<a id="a-6c"></a>诸观行者由解脱色。<a id="a-6d"></a>即于此地受等蕴中。<a id="a-6e"></a>多住空想。<a id="a-6f"></a>依此建立空无边名。<a id="a-6g"></a>若由胜解思惟无边识加行所成。<a id="a-6h"></a>名识无边处。<a id="a-6i"></a>谓于纯净六种识身。<a id="a-6j"></a>能了别中善取相已。<a id="a-6k"></a>安住胜解。<a id="a-6l"></a>由假想力思惟观察无边识相。<a id="a-6m"></a>由此加行为先所成。<a id="a-6n"></a>随其所应亦缘余法。<a id="a-6o"></a>但从加行建立此名。<a id="a-6p"></a>有余师言。<a id="a-6q"></a>由意乐故及等流故。<a id="a-6r"></a>建立此名。<a id="a-6s"></a>谓瑜伽师将入此定。<a id="a-6t"></a>先起意乐缘无边识。<a id="a-6u"></a>从此定出起此等流识相。<a id="a-6v"></a>最为可欣乐故。<a id="a-6w"></a>将入已出俱缘识境。<a id="a-6x"></a>若由胜解舍一切所有加行所成。<a id="a-6y"></a>名无所有处。<a id="a-6z"></a>谓见无边行相粗动。<a id="a-70"></a>为欲厌舍起此加行。<a id="a-71"></a>是故此处名最胜舍。<a id="a-72"></a>以于此中不复乐作无边行相。<a id="a-73"></a>心于所缘舍诸所有。<a id="a-74"></a>寂然住故。<a id="a-75"></a>由想昧劣立第四名。<a id="a-76"></a>谓此地中想不明胜。<a id="a-77"></a>如无想故得非想名。<a id="a-78"></a>而想非全无故名非非想。<a id="a-79"></a>此地犹有昧劣想故。<a id="a-7A"></a>此言显示有顶地想。<a id="a-7B"></a>非如下七地故得非想名。<a id="a-7C"></a>非如三无心故名非非想。<a id="a-7D"></a>岂不有顶加行位中。<a id="a-7E"></a>诸瑜伽师。<a id="a-7F"></a>亦作是念。<a id="a-7G"></a>诸想如病如箭如痈。<a id="a-7H"></a>无想天中如痴如闇。<a id="a-7I"></a>唯有非想非非想天。<a id="a-7J"></a>与上相违寂静美妙。<a id="a-7K"></a>宁此不就加行立名。<a id="a-7L"></a>理实应然。<a id="a-7M"></a>以观行者必先厌想。<a id="a-7N"></a>及无想故。<a id="a-7O"></a>然或有问行者何缘修加行时作如是念。<a id="a-7P"></a>必应举此为酬问因。<a id="a-7Q"></a>故说立名由想昧劣。<a id="a-7R"></a>此四无色皆言处者。<a id="a-7S"></a>以是诸有生长处故。<a id="a-7T"></a>谓此四处为有无有。<a id="a-7U"></a>生长种种业烦恼故。<a id="a-7V"></a>为破妄计彼是涅槃。<a id="a-7W"></a>故佛说为生长有处。<a id="a-7X"></a>已辩无色。<a id="a-7Y"></a>等至云何。<a id="a-7Z"></a>颂曰。</p>
  <p id="a7a">此本等至八　　前七各有三</p>
  <p id="a7b">谓味净无漏　　后味净二种</p>
  <p id="a7c">味谓爱相应　　净谓世间善</p>
  <p id="a7d">此即所味着　　无漏谓出世</p>
  <p id="a7e">论曰。<a id="a-7f"></a>此上所辩静虑无色。<a id="a-7g"></a>根本等至总有八种。<a id="a-7h"></a>于中前七各具有三。<a id="a-7i"></a>有顶等至唯有二种。<a id="a-7j"></a>此地昧劣无无漏故。<a id="a-7k"></a>初味等至谓爱相应。<a id="a-7l"></a>爱能味着故名为味。<a id="a-7m"></a>彼相应故此得味名。<a id="a-7n"></a>爱相应言依自性说。<a id="a-7o"></a>此以等持为自性故。<a id="a-7p"></a>若并助伴应作是言。<a id="a-7q"></a>爱俱品法名味等至。<a id="a-7r"></a>此但取爱一果品法。<a id="a-7s"></a>净等至名目世善定。<a id="a-7t"></a>离惑垢故与无贪等。<a id="a-7u"></a>诸白净法共相应故。<a id="a-7v"></a>此是善故与味有殊。<a id="a-7w"></a>是有漏故与无漏别。<a id="a-7x"></a>此即是前所味着境。<a id="a-7y"></a>此无间灭彼味定生。<a id="a-7z"></a>缘过去净深生味着。<a id="a-80"></a>尔时虽名出所味定。<a id="a-81"></a>于能味定得名为入。<a id="a-82"></a>诸从定出总有五种。<a id="a-83"></a>一出地。<a id="a-84"></a>二出刹那。<a id="a-85"></a>三出行相。<a id="a-86"></a>四出所缘。<a id="a-87"></a>五出种类。<a id="a-88"></a>从初静虑入第二等。<a id="a-89"></a>名为出地。<a id="a-8A"></a>于同一地行相所缘。<a id="a-8B"></a>相续转位前念无间入于后念。<a id="a-8C"></a>名出刹那。<a id="a-8D"></a>从无常行相入苦行相等。<a id="a-8E"></a>名出行相。<a id="a-8F"></a>从缘色蕴入缘受等。<a id="a-8G"></a>名出所缘。<a id="a-8H"></a>从有漏入无漏。<a id="a-8I"></a>从不染污入染污等。<a id="a-8J"></a>名出种类。<a id="a-8K"></a>依出种类此中说言。<a id="a-8L"></a>从所味出入能味定。<a id="a-8M"></a>岂不二言更相违反。<a id="a-8N"></a>能味是爱非所入定。<a id="a-8O"></a>所入是定不名能味。<a id="a-8P"></a>如何可言入能味定。<a id="a-8Q"></a>无相违过。<a id="a-8R"></a>现见相应随举一名说俱品故。<a id="a-8S"></a>如劝长者作意记别。<a id="a-8T"></a>互相杂故俱得二名。<a id="a-8U"></a>由爱相应等持名味。<a id="a-8V"></a>等持力故爱得定名。<a id="a-8W"></a>故无二言更相违过。<a id="a-8X"></a>有说定爱相续现前。<a id="a-8Y"></a>诸后刹那缘前为境。<a id="a-8Z"></a>所味即是前灭刹那。<a id="a-8a"></a>后生刹那说名能味。<a id="a-8b"></a>此能味爱现在前时。<a id="a-8c"></a>缘过去境不缘现在。<a id="a-8d"></a>自性相应及俱有法。<a id="a-8e"></a>以必不观自性等故。<a id="a-8f"></a>不缘未来未曾领故。<a id="a-8g"></a>于所缘境专注不移。<a id="a-8h"></a>方名为定。<a id="a-8i"></a>爱相应定亦专一境。<a id="a-8j"></a>故得定名。<a id="a-8k"></a>余惑相应则不如是。<a id="a-8l"></a>谓余烦恼于自所缘。<a id="a-8m"></a>不能令心专注如爱。<a id="a-8n"></a>故三摩地若与爱俱。<a id="a-8o"></a>专注一缘与善相似。<a id="a-8p"></a>无漏定者。<a id="a-8q"></a>谓出世定。<a id="a-8r"></a>爱不缘故非所味着。<a id="a-8s"></a>如是所说八等至中。<a id="a-8t"></a>静虑摄支非诸无色。<a id="a-8u"></a>以诸无色极寂静故。<a id="a-8v"></a>谓瑜伽师乐修善品。<a id="a-8w"></a>若于广大功德聚中。<a id="a-8x"></a>别建立支精勤修习。<a id="a-8y"></a>若诸无色寂静增故。<a id="a-8z"></a>心心所法昧劣而转。<a id="a-90"></a>是故于彼不建立支。<a id="a-91"></a>或彼地中等持偏胜。<a id="a-92"></a>非一偏胜可立支名。<a id="a-93"></a>要多法增方名支故。<a id="a-94"></a>由此静虑独得立支。<a id="a-95"></a>定慧均行多法增故。<a id="a-96"></a>由此近分亦不立支。<a id="a-97"></a>色近分中唯慧增故。<a id="a-98"></a>有余师说。<a id="a-99"></a>若诸地中有别心所。<a id="a-9A"></a>无余断灭方于此地立支非余。<a id="a-9B"></a>初静虑中忧苦断灭。<a id="a-9C"></a>第二静虑寻伺无余。<a id="a-9D"></a>第三灭喜。<a id="a-9E"></a>第四断乐。<a id="a-9F"></a>无色地中虽总渐灭。<a id="a-9G"></a>而无随地无余断灭。<a id="a-9H"></a>此释未能遣他疑问。<a id="a-9I"></a>何缘唯此方建立支。<a id="a-9J"></a>是故应如前释为善。<a id="a-9K"></a>于四静虑各有几支。<a id="a-9L"></a>颂曰。</p>
  <p id="a9M">静虑初五支　　寻伺喜乐定</p>
  <p id="a9N">第二有四支　　内净喜乐定</p>
  <p id="a9O">第三具五支　　舍念慧乐定</p>
  <p id="a9P">第四有四支　　舍念中受定</p>
  <p id="a9Q">论曰。<a id="a-9R"></a>唯净无漏四静虑中。<a id="a-9S"></a>初具五支。<a id="a-9T"></a>一寻。<a id="a-9U"></a>二伺。<a id="a-9V"></a>三喜。<a id="a-9W"></a>四乐。<a id="a-9X"></a>五心一境性。<a id="a-9Y"></a>心一境性是定异名。<a id="a-9Z"></a>定与等持体同名异。<a id="a-9a"></a>故言定者即胜等持。<a id="a-9b"></a>此中说为心一境性。<a id="a-9c"></a>第二静虑唯有四支。<a id="a-9d"></a>一内等净。<a id="a-9e"></a>二喜。<a id="a-9f"></a>三乐。<a id="a-9g"></a>四心一境性。<a id="a-9h"></a>第三静虑具有五支。<a id="a-9i"></a>一行舍。<a id="a-9j"></a>二正念。<a id="a-9k"></a>三正慧。<a id="a-9l"></a>四受乐。<a id="a-9m"></a>五心一境性。<a id="a-9n"></a>第四静虑唯有四支。<a id="a-9o"></a>一行舍清净。<a id="a-9p"></a>二念清净。<a id="a-9q"></a>三非苦乐受。<a id="a-9r"></a>四心一境性。<a id="a-9s"></a>何缘初三支各具五。<a id="a-9t"></a>第二第四唯各四支。<a id="a-9u"></a>各唯尔所堪立支故。<a id="a-9v"></a>或由欲界多诸恶法及妙五欲难断难舍。<a id="a-9w"></a>第二静虑有重地喜。<a id="a-9x"></a>其相动踊喜中之极。<a id="a-9y"></a>引五部爱难舍难断。<a id="a-9z"></a>为对治彼故初三各五支。<a id="a-A0"></a>初三不然故余各四。<a id="a-A1"></a>或为随顺超等至法。<a id="a-A2"></a>谓最初起超等至时。<a id="a-A3"></a>入异类难入同类易。<a id="a-A4"></a>然超等至初起位中。<a id="a-A5"></a>或从初入三。<a id="a-A6"></a>或从二入四。<a id="a-A7"></a>故二第四各唯四支。<a id="a-A8"></a>初及第三各具有五。<a id="a-A9"></a>后起则易故上无支。<a id="a-AA"></a>静虑支名既有十八。<a id="a-AB"></a>于中实事总有几种。<a id="a-AC"></a>颂曰。</p>
  <p id="aAD">此实事十一　　初二乐轻安</p>
  <p id="aAE">内净即信根　　喜即是喜受</p>
  <p id="aAF">论曰。<a id="a-AG"></a>此支实事唯有十一。<a id="a-AH"></a>谓初五支即五实事。<a id="a-AI"></a>第二静虑三支如前。<a id="a-AJ"></a>增内净支足前为六。<a id="a-AK"></a>第三静虑等持如前。<a id="a-AL"></a>增余四支足前为十。<a id="a-AM"></a>第四静虑三支如前。<a id="a-AN"></a>增非苦乐支足前为十一。<a id="a-AO"></a>何缘心等非静虑支。<a id="a-AP"></a>此应准前菩提分辩。<a id="a-AQ"></a>有异彼者今略分别。<a id="a-AR"></a>受中立三非忧苦者。<a id="a-AS"></a>忧苦唯是欲界摄故。<a id="a-AT"></a>三受随地为利益支。<a id="a-AU"></a>顺定用强故皆支摄。<a id="a-AV"></a>何缘精进非静虑支。<a id="a-AW"></a>诸静虑支顺自地胜。<a id="a-AX"></a>精进顺上故不立支。<a id="a-AY"></a>或静虑支适分安乐。<a id="a-AZ"></a>精进求胜策励疲苦。<a id="a-Aa"></a>寻伺二种能助等持。<a id="a-Ab"></a>制策于心令离粗细。<a id="a-Ac"></a>对治欲恶故并立支。<a id="a-Ad"></a>何缘无表非静虑支。<a id="a-Ae"></a>诸静虑支助定住境。<a id="a-Af"></a>彼不缘境故不立支。<a id="a-Ag"></a>故静虑支随地差别。<a id="a-Ah"></a>虽有十八。<a id="a-Ai"></a>而于实事种类中求应唯九种。<a id="a-Aj"></a>然受相异故分十一。<a id="a-Ak"></a>由此故说有是初支。<a id="a-Al"></a>非第二支。<a id="a-Am"></a>应作四句。<a id="a-An"></a>第一句谓寻伺。<a id="a-Ao"></a>第二句谓内净。<a id="a-Ap"></a>第三句谓喜乐等持。<a id="a-Aq"></a>第四句谓除前余法。<a id="a-Ar"></a>余支相对如理应思。<a id="a-As"></a>此中支名为目何义。<a id="a-At"></a>目显成义。<a id="a-Au"></a>何所显成。<a id="a-Av"></a>谓显成此是初静虑。<a id="a-Aw"></a>乃至此是第四静虑。<a id="a-Ax"></a>或此支名目随顺义。<a id="a-Ay"></a>如拘橼等名为饮支。<a id="a-Az"></a>谓十八支各顺自地。<a id="a-B0"></a>或资具义说名为支。<a id="a-B1"></a>如祠祀支即牛马等。<a id="a-B2"></a>谓寻伺等展转相资。<a id="a-B3"></a>毗婆沙师显静虑地等持最胜。<a id="a-B4"></a>故作是说。<a id="a-B5"></a>三摩地是静虑亦静虑支。<a id="a-B6"></a>寻伺等是静虑支非静虑。<a id="a-B7"></a>宁知静虑地等持最胜耶。<a id="a-B8"></a>以契经中作如是说。<a id="a-B9"></a>于四静虑应知定根。<a id="a-BA"></a>然于相成及相防护。<a id="a-BB"></a>义相似故作如是言。<a id="a-BC"></a>如四支军。<a id="a-BD"></a>亦无有失。<a id="a-BE"></a>如王与众虽互相资。<a id="a-BF"></a>而于其中王最为胜。<a id="a-BG"></a>岂不三定乐体是同。<a id="a-BH"></a>则静虑支应无十一。<a id="a-BI"></a>第三定乐以受为体。<a id="a-BJ"></a>初二静虑乐即轻安。<a id="a-BK"></a>故静虑支实有十一。<a id="a-BL"></a>轻安行舍遍四静虑。<a id="a-BM"></a>何缘初二唯立轻安。<a id="a-BN"></a>后二地中唯立行舍。<a id="a-BO"></a>以此于彼偏随顺故。<a id="a-BP"></a>谓欲界中有诸恶法。<a id="a-BQ"></a>初静虑地有寻伺想。<a id="a-BR"></a>能逼恼心犹如毒箭。<a id="a-BS"></a>初二离彼故轻安增。<a id="a-BT"></a>第二静虑喜极动涌。<a id="a-BU"></a>第三静虑乐受极增。<a id="a-BV"></a>二俱能为爱胜生处。<a id="a-BW"></a>三四弃彼故行舍增。<a id="a-BX"></a>或欲及初有色根识。<a id="a-BY"></a>所引粗重甚于余地。<a id="a-BZ"></a>初二离彼故轻安增。<a id="a-Ba"></a>三四地中离粗重远。<a id="a-Bb"></a>寂静转胜故行舍增。<a id="a-Bc"></a>谓轻安乐如初舍担。<a id="a-Bd"></a>若更易地气分微薄。<a id="a-Be"></a>故唯初二建立轻安。<a id="a-Bf"></a>三四地中任运而转。<a id="a-Bg"></a>寂静转胜故立行舍。<a id="a-Bh"></a>或初二定有轻安缘。<a id="a-Bi"></a>喜与轻安为胜缘故。<a id="a-Bj"></a>如契经说。<a id="a-Bk"></a>喜故轻安。<a id="a-Bl"></a>三四定中无喜缘故。<a id="a-Bm"></a>轻安微劣。<a id="a-Bn"></a>不立为支。<a id="a-Bo"></a>行舍轻安互相覆蔽。<a id="a-Bp"></a>若处有一第二便无。<a id="a-Bq"></a>轻安治沈其相飘举。<a id="a-Br"></a>行舍治掉其相寂止。<a id="a-Bs"></a>故安与舍互相覆蔽。<a id="a-Bt"></a>何理为证知三乐支。<a id="a-Bu"></a>二是轻安第三是受。<a id="a-Bv"></a>已说于彼偏随顺故。<a id="a-Bw"></a>谓第三定乐非轻安。<a id="a-Bx"></a>安非彼支。<a id="a-By"></a>次前已说。<a id="a-Bz"></a>初二定乐必非乐受。<a id="a-C0"></a>是身心受俱非理故。<a id="a-C1"></a>谓初二乐必非身受。<a id="a-C2"></a>正在定中无五识故亦非心受。<a id="a-C3"></a>应即喜故要离喜爱。<a id="a-C4"></a>余地心悦方可异前立为乐受。<a id="a-C5"></a>喜即喜受。<a id="a-C6"></a>于一心中二受俱行。<a id="a-C7"></a>不应理故。<a id="a-C8"></a>若谓喜乐更互现起。<a id="a-C9"></a>无斯过者。<a id="a-CA"></a>理亦不然。<a id="a-CB"></a>说具五支及四支故。<a id="a-CC"></a>若谓五四约容有说。<a id="a-CD"></a>不必俱行。<a id="a-CE"></a>亦不应理。<a id="a-CF"></a>应有有寻无伺定故。<a id="a-CG"></a>然经但说有三等持。<a id="a-CH"></a>有寻有伺乃至广说。<a id="a-CI"></a>若静虑支非必俱起。<a id="a-CJ"></a>何缘不说有有寻无伺定。<a id="a-CK"></a>又于欲界初静虑中。<a id="a-CL"></a>亦应具有三三摩地。<a id="a-CM"></a>是则违害契经所言。<a id="a-CN"></a>经主此中假引他说。<a id="a-CO"></a>谓定无有心受乐根。<a id="a-CP"></a>三静虑中说乐支者。<a id="a-CQ"></a>皆是身受所摄乐故。<a id="a-CR"></a>若尔便害契经所说。<a id="a-CS"></a>如契经说。<a id="a-CT"></a>云何乐根。<a id="a-CU"></a>谓顺乐触力所引生身心乐受。<a id="a-CV"></a>实无违害。<a id="a-CW"></a>有余于此增益心言。<a id="a-CX"></a>余部经中唯说身故。<a id="a-CY"></a>何缘不谓余部契经。<a id="a-CZ"></a>有余于彼削除心字。<a id="a-Ca"></a>以契经说第二定等。<a id="a-Cb"></a>无余识身心一趣故。<a id="a-Cc"></a>若固说彼有身受乐。<a id="a-Cd"></a>与理相违。<a id="a-Ce"></a>如后当辩。<a id="a-Cf"></a>虽第三定所立乐支。<a id="a-Cg"></a>契经说为身所受乐。<a id="a-Ch"></a>然不能证彼地乐根非心受摄。<a id="a-Ci"></a>亦说离生喜是身所证故。<a id="a-Cj"></a>岂可由此便执喜根非心受摄。<a id="a-Ck"></a>又非色法亦见说身。<a id="a-Cl"></a>谓六触身六受身等。<a id="a-Cm"></a>若谓无色说名为身。<a id="a-Cn"></a>无有身前不标名者。<a id="a-Co"></a>此非决定无色界中说身见故。<a id="a-Cp"></a>又见于彼说身坏故。<a id="a-Cq"></a>又说彼身下劣生故。<a id="a-Cr"></a>又见经说此非汝身。<a id="a-Cs"></a>亦非余身。<a id="a-Ct"></a>谓六触处故。<a id="a-Cu"></a>又色身前亦标别名故。<a id="a-Cv"></a>如契经说。<a id="a-Cw"></a>所有色身。<a id="a-Cx"></a>故身前名有无不定。<a id="a-Cy"></a>故知于此说意为身。<a id="a-Cz"></a>此说身名为有何德。<a id="a-D0"></a>为显彼乐受自内所证故。<a id="a-D1"></a>谓彼地乐非所依缘。<a id="a-D2"></a>所能显了唯自内证。<a id="a-D3"></a>此则显彼乐受中极。<a id="a-D4"></a>亦见于自说以身声如说。<a id="a-D5"></a>由身证甘露界。<a id="a-D6"></a>则是自证甘露界义。<a id="a-D7"></a>或为显示如是乐受。<a id="a-D8"></a>相似先时由身所证。<a id="a-D9"></a>非似下地心所证者。<a id="a-DA"></a>为欲简别下心所证。<a id="a-DB"></a>故说彼为身所受乐。<a id="a-DC"></a>或为显示一切乐根。<a id="a-DD"></a>无不依止依色身识。<a id="a-DE"></a>由此已显轻安乐中亦有依止依非色识。<a id="a-DF"></a>则说彼乐一切地有。<a id="a-DG"></a>由是理趣此契经中。<a id="a-DH"></a>不分明说为意身所受乐。<a id="a-DI"></a>又若说意言有非受过故。<a id="a-DJ"></a>谓若说为意所受乐。<a id="a-DK"></a>便谓此乐是境界受。<a id="a-DL"></a>然此不显第三定乐。<a id="a-DM"></a>为意所缘名境界受。<a id="a-DN"></a>但为显此能领相应。<a id="a-DO"></a>自所随触名自性受。<a id="a-DP"></a>是故于此不说意言。<a id="a-DQ"></a>然为遣疑不总相说。<a id="a-DR"></a>若但总说所受乐者。<a id="a-DS"></a>便疑此乐受为境为现前。<a id="a-DT"></a>若标身言便无此惑。<a id="a-DU"></a>由有此德故应说身。<a id="a-DV"></a>又有乐根是心受摄。<a id="a-DW"></a>以经言我说入第三静虑。<a id="a-DX"></a>具足住修习乐。<a id="a-DY"></a>又说修习此乐受时。<a id="a-DZ"></a>于乐随增贪随眠断。<a id="a-Da"></a>不可说此是身受乐。<a id="a-Db"></a>故不可说三静虑中所有乐支皆身受摄。<a id="a-Dc"></a>定应信有心受乐根。<a id="a-Dd"></a>又如何知初二定乐。<a id="a-De"></a>是身受乐非心轻安。<a id="a-Df"></a>第四静虑轻安倍增。<a id="a-Dg"></a>而不说彼有乐支故。<a id="a-Dh"></a>此前已说。<a id="a-Di"></a>前说者何。<a id="a-Dj"></a>轻安于彼不随顺故。<a id="a-Dk"></a>又此轻安能生于乐。<a id="a-Dl"></a>犹如乐境亦得乐名。<a id="a-Dm"></a>故有乐地方得名乐。<a id="a-Dn"></a>彼地无乐不得乐名。<a id="a-Do"></a>若尔第三定轻安应名乐。<a id="a-Dp"></a>不尔。<a id="a-Dq"></a>已说不随顺故。<a id="a-Dr"></a>后二静虑所有轻安。<a id="a-Ds"></a>体虽胜前而相昧劣。<a id="a-Dt"></a>由前所说多种因缘。<a id="a-Du"></a>是故轻安在彼非乐。<a id="a-Dv"></a>若初二乐即是轻安。<a id="a-Dw"></a>便与契经有相违过。<a id="a-Dx"></a>如契经说。<a id="a-Dy"></a>若于尔时诸圣弟子。<a id="a-Dz"></a>于离生喜身作证具足住。<a id="a-E0"></a>彼于尔时已断五法。<a id="a-E1"></a>修习五法皆得圆满。<a id="a-E2"></a>广说乃至。<a id="a-E3"></a>何等名为所修五法。<a id="a-E4"></a>一欣。<a id="a-E5"></a>二喜。<a id="a-E6"></a>三轻安。<a id="a-E7"></a>四乐。<a id="a-E8"></a>五三摩地。<a id="a-E9"></a>此经轻安与乐别说。<a id="a-EA"></a>若轻安即乐如何说有五。<a id="a-EB"></a>无违经过。<a id="a-EC"></a>由此经中所说乐言是乐根故。<a id="a-ED"></a>非此经内立静虑支。<a id="a-EE"></a>总说能修初定五法。<a id="a-EF"></a>又我宗不说轻安即乐根。<a id="a-EG"></a>但说轻安是乐因故。<a id="a-EH"></a>于初二定立为乐支。<a id="a-EI"></a>如此所言于义何失。<a id="a-EJ"></a>以于一切佛圣教中。<a id="a-EK"></a>非唯乐受说名为乐。<a id="a-EL"></a>见有余法亦名乐故。<a id="a-EM"></a>谓契经言。<a id="a-EN"></a>乐有三种。<a id="a-EO"></a>一者断乐。<a id="a-EP"></a>二者离乐。<a id="a-EQ"></a>三者灭乐。<a id="a-ER"></a>又契经言。<a id="a-ES"></a>乐有五种。<a id="a-ET"></a>一出家乐。<a id="a-EU"></a>二远离乐。<a id="a-EV"></a>三寂静乐。<a id="a-EW"></a>四菩提乐。<a id="a-EX"></a>五涅槃乐。<a id="a-EY"></a>有如是等众多契经。<a id="a-EZ"></a>所说乐名目种种法。<a id="a-Ea"></a>是故若说初二静虑乐根为支。<a id="a-Eb"></a>便违正理。<a id="a-Ec"></a>若说初二所有乐支即是轻安。<a id="a-Ed"></a>无所违害。</p>
 </body>
</html>