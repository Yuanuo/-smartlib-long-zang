<!doctype html>
<html id="z3IBVsC16a" data-ver="883">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第五十七</h1>
  <h2 id="a2">辩贤圣品第六之一</h2>
  <p id="a3">如是已辩随眠等性。<a id="a-4"></a>虽有无量。<a id="a-5"></a>总建立为三界五部随眠等断。<a id="a-6"></a>随所系事虽亦无量。<a id="a-7"></a>就胜位立九种遍知。<a id="a-8"></a>然断必由道力故得。<a id="a-9"></a>此所由道其相云何。<a id="a-A"></a>颂曰。</p>
  <p id="aB">已说烦恼断　　由见谛修故</p>
  <p id="aC">见道唯无漏　　修道通二种</p>
  <p id="aD">论曰。<a id="a-E"></a>世尊唯说烦恼有二。<a id="a-F"></a>一见所断。<a id="a-G"></a>二修所断。<a id="a-H"></a>如契经言诸漏有二。<a id="a-I"></a>谓有诸漏是见所断。<a id="a-J"></a>或有诸漏是修所断。<a id="a-K"></a>然诸论中开二为五。<a id="a-L"></a>即五所断如先已说。<a id="a-M"></a>先何处说。<a id="a-N"></a>谓先颂言欲见苦等断十七七八四。<a id="a-O"></a>彼二颂中已具分别。<a id="a-P"></a>然就略摄唯二如经。<a id="a-Q"></a>断彼但由见修道故。<a id="a-R"></a>道唯无漏亦有漏耶。<a id="a-S"></a>见道应知唯是无漏。<a id="a-T"></a>修道通二此中问答。<a id="a-U"></a>俱不应说前已说故。<a id="a-V"></a>谓前说忍所害随眠。<a id="a-W"></a>有顶地摄唯见断等。<a id="a-X"></a>彼言已显有顶见修所断随眠。<a id="a-Y"></a>如其次第唯圣见道。<a id="a-Z"></a>修道所断下八地摄。<a id="a-a"></a>见断随眠圣见道断凡修道断。<a id="a-b"></a>修断圣凡俱修道断。<a id="a-c"></a>既说见道唯依圣身。<a id="a-d"></a>岂不已成唯是无漏。<a id="a-e"></a>既说修道通依凡圣身。<a id="a-f"></a>岂不已成通有漏无漏。<a id="a-g"></a>是则今说义不异前。<a id="a-h"></a>由此不应造颂再说。<a id="a-i"></a>说已复说成无用故。<a id="a-j"></a>所说见道唯无漏因。<a id="a-k"></a>谓一刹那断九品故。<a id="a-l"></a>此因非证有漏亦能一刹那中断五部故岂能顿断便无漏摄。<a id="a-m"></a>如向所言由见谛故。<a id="a-n"></a>此所见谛其相云何。<a id="a-o"></a>颂曰。</p>
  <p id="ap">谛四名已说　　谓苦集灭道</p>
  <p id="aq">彼自体亦然　　次第随现观</p>
  <p id="ar">论曰。<a id="a-s"></a>佛于经中说谛有四。<a id="a-t"></a>一苦二集三灭四道。<a id="a-u"></a>于此论中亦先已说。<a id="a-v"></a>于何处说谓初品中。<a id="a-w"></a>分别有漏无漏法处。<a id="a-x"></a>彼如何说谓彼颂言。<a id="a-y"></a>及苦集世间此说苦集谛。<a id="a-z"></a>择灭谓离系此说灭谛。<a id="a-10"></a>无漏谓圣道此说道谛。<a id="a-11"></a>如是彼处已显谛名。<a id="a-12"></a>应知彼文亦已显体。<a id="a-13"></a>谓除圣道余有为法。<a id="a-14"></a>为果性边皆名苦谛。<a id="a-15"></a>为因性边皆名集谛。<a id="a-16"></a>物虽无异数分无失。<a id="a-17"></a>依彼建立现观位中。<a id="a-18"></a>诸忍智等行相别故。<a id="a-19"></a>如四正断出离寻等。<a id="a-1A"></a>择灭无为名为灭谛。<a id="a-1B"></a>学无学法皆名道谛。<a id="a-1C"></a>有说名色名为苦谛。<a id="a-1D"></a>以五取蕴为其体故。<a id="a-1E"></a>唯业烦恼名为集谛。<a id="a-1F"></a>由烦恼力能系缚心。<a id="a-1G"></a>令属余趣由业力故。<a id="a-1H"></a>能令自体差别而生。<a id="a-1I"></a>唯烦恼灭名为灭谛。<a id="a-1J"></a>由烦恼灭故于色等解脱。<a id="a-1K"></a>唯观与止名为道谛。<a id="a-1L"></a>此二摄受诸圣道故。<a id="a-1M"></a>此非谛相别意说故。<a id="a-1N"></a>谓说法者为应时机。<a id="a-1O"></a>胜解堪能分位差别。<a id="a-1P"></a>依别意趣密作是言。<a id="a-1Q"></a>非谓此文依谛相说。<a id="a-1R"></a>善对法者勿执此文。<a id="a-1S"></a>有余复言唯八苦相。<a id="a-1T"></a>是苦是苦谛除此所余。<a id="a-1U"></a>诸有漏法是苦非苦谛。<a id="a-1V"></a>唯顺后有爱是集是集谛。<a id="a-1W"></a>余爱余有漏是集非集谛。<a id="a-1X"></a>唯顺后有爱。<a id="a-1Y"></a>灭是灭是灭谛。<a id="a-1Z"></a>余爱余有漏灭是灭非灭谛。<a id="a-1a"></a>唯有学八道支是道是道谛。<a id="a-1b"></a>余有学无学全是道非道谛。<a id="a-1c"></a>此说违教及违正理。<a id="a-1d"></a>经说有漏法皆是苦谛故。<a id="a-1e"></a>谓诸有漏皆取蕴摄。<a id="a-1f"></a>佛说取蕴名为苦谛。<a id="a-1g"></a>云何知然。<a id="a-1h"></a>略说一切五取蕴苦契经说故。<a id="a-1i"></a>又说有苦非苦谛言于理有阙相无别故。<a id="a-1j"></a>又彼何缘不作是执。<a id="a-1k"></a>有眼等是色非色蕴。<a id="a-1l"></a>有青等是色非色处。<a id="a-1m"></a>然此俱名身非身。<a id="a-1n"></a>念住境既不可尔故理有阙。<a id="a-1o"></a>又爱非苦谛与至教相违。<a id="a-1p"></a>如说云何苦灭圣谛。<a id="a-1q"></a>谓即诸爱究竟断尽。<a id="a-1r"></a>非爱自性苦谛不摄。<a id="a-1s"></a>可爱断尽名苦灭谛。<a id="a-1t"></a>若谓诸爱是众苦因故。<a id="a-1u"></a>爱断尽时说众苦皆灭此亦无失。<a id="a-1v"></a>许殊胜苦得永断时众苦灭故。<a id="a-1w"></a>如取蕴一分得永断尽时。<a id="a-1x"></a>可说一切取蕴皆灭。<a id="a-1y"></a>如说于色应断贪欲。<a id="a-1z"></a>贪欲断时便名色断。<a id="a-20"></a>乃至于识说亦如是。<a id="a-21"></a>复有何理决定说爱非苦谛摄。<a id="a-22"></a>若谓经言是集故者有太过失。<a id="a-23"></a>如说道谛名趣苦灭。<a id="a-24"></a>应不能断集执义如言故。<a id="a-25"></a>又详至教意爱亦苦谛摄。<a id="a-26"></a>如契经中问见谛者。<a id="a-27"></a>汝于眼触所生诸爱。<a id="a-28"></a>复等随观见为我我所不。<a id="a-29"></a>彼便答言不尔大德。<a id="a-2A"></a>又伽他言未如实见苦便见彼为我。<a id="a-2B"></a>乃至广说。<a id="a-2C"></a>颂显身见唯见苦所断。<a id="a-2D"></a>前经显爱为身见所缘。<a id="a-2E"></a>故知契经意许爱苦谛摄。<a id="a-2F"></a>又说爱之集应如实了知。<a id="a-2G"></a>若爱定非苦谛摄者。<a id="a-2H"></a>则爱唯是苦果之集。<a id="a-2I"></a>如何复劝知爱之因。<a id="a-2J"></a>爱既有因故亦是果。<a id="a-2K"></a>既亦是果亦苦谛摄。<a id="a-2L"></a>故有漏法为果性边。<a id="a-2M"></a>皆是苦谛理善成立。<a id="a-2N"></a>诸有漏法为因性边。<a id="a-2O"></a>皆集谛摄非唯是爱。<a id="a-2P"></a>以契经说是应断故。<a id="a-2Q"></a>谓世尊言集谛应断。<a id="a-2R"></a>复作是说苾刍当知。<a id="a-2S"></a>若有于色乃至于识。<a id="a-2T"></a>未达未遍知未断未离染。<a id="a-2U"></a>彼定不能永尽众苦。<a id="a-2V"></a>既于五蕴皆说断言。<a id="a-2W"></a>故非唯爱是集谛摄。<a id="a-2X"></a>此非诚证以爱断时假于色等说断言故。<a id="a-2Y"></a>如说于色应断贪欲。<a id="a-2Z"></a>贪欲断时便名色断。<a id="a-2a"></a>乃至于识说亦如是。<a id="a-2b"></a>此是诚证所以者何。<a id="a-2c"></a>爱虽行蕴摄而是集谛故岂说于行应断贪欲。<a id="a-2d"></a>便谓爱体非集谛收故。<a id="a-2e"></a>虽于彼说应断贪色等无妨是集谛摄。<a id="a-2f"></a>又应断言无简别故。<a id="a-2g"></a>谓色等蕴若自体断。<a id="a-2h"></a>若于彼体能缘爱断。<a id="a-2i"></a>皆可于彼说应断言。<a id="a-2j"></a>契经复言集谛应断。<a id="a-2k"></a>故五取蕴为因性边。<a id="a-2l"></a>皆集谛摄法相似故。<a id="a-2m"></a>又说眼等是因性故。<a id="a-2n"></a>如经说眼为因色为缘生眼识。<a id="a-2o"></a>眼识既是苦谛自性。<a id="a-2p"></a>所言因者是集异名。<a id="a-2q"></a>义准识因是集谛摄由此证眼等是集谛理成。<a id="a-2r"></a>又于一物说苦集故。<a id="a-2s"></a>谓契经言生等是苦。<a id="a-2t"></a>复言生集故老死集。<a id="a-2u"></a>又契经说如实了知。<a id="a-2v"></a>此是老死此老死集。<a id="a-2w"></a>故知苦集一物分二。<a id="a-2x"></a>不可说言此经所说。<a id="a-2y"></a>虽名苦集非苦集谛。<a id="a-2z"></a>此依异门说圣谛故。<a id="a-30"></a>谓此经文前作是说。<a id="a-31"></a>如实知苦知苦集等。<a id="a-32"></a>次彼尊者大俱祉罗作是问言。<a id="a-33"></a>唯舍利子更有异门说圣谛不。<a id="a-34"></a>彼答言有。<a id="a-35"></a>谓如实知此是老死。<a id="a-36"></a>老死集等此中虽阙说圣谛声。<a id="a-37"></a>而乘前言知说圣谛。<a id="a-38"></a>于此文后彼复问言。<a id="a-39"></a>齐何名为诸圣弟子。<a id="a-3A"></a>于此正法毗柰耶中。<a id="a-3B"></a>正见神通皆得圆满成就正见乃至广说非圣弟子。<a id="a-3C"></a>离见圣谛可于正法毗柰耶中。<a id="a-3D"></a>正见神通得圆满等。<a id="a-3E"></a>故知于此意说圣谛。<a id="a-3F"></a>又若不说是圣谛言。<a id="a-3G"></a>便非圣谛有太过失。<a id="a-3H"></a>谓契经说于苦无知。<a id="a-3I"></a>如是乃至于道无知。<a id="a-3J"></a>非此中阙说圣谛声。<a id="a-3K"></a>便谓无知不迷圣谛。<a id="a-3L"></a>于谛现观无为障能。<a id="a-3M"></a>若尔彼无知应非见谛断。<a id="a-3N"></a>又契经说知苦并因。<a id="a-3O"></a>此中虽无圣谛言说。<a id="a-3P"></a>而此非不说见苦集圣谛。<a id="a-3Q"></a>又契经言彼见诸谛。<a id="a-3R"></a>见诸谛故名现观者。<a id="a-3S"></a>此虽说谛不说圣言。<a id="a-3T"></a>而彼定名见圣谛者。<a id="a-3U"></a>又于余经见有此例谓如有处具说欲贪。<a id="a-3V"></a>有余处但言由欲往诸趣。<a id="a-3W"></a>虽阙贪想知即欲贪故。<a id="a-3X"></a>阙圣谛言亦知说圣谛。<a id="a-3Y"></a>由此于一物说苦集。<a id="a-3Z"></a>故集谛。<a id="a-3a"></a>非唯爱其理极成。<a id="a-3b"></a>又于食等说有二故。<a id="a-3c"></a>谓契经说诸圣弟子。<a id="a-3d"></a>如实知食及知食集。<a id="a-3e"></a>广说乃至。<a id="a-3f"></a>云何名为如实知食。<a id="a-3g"></a>谓食有四广说乃至。<a id="a-3h"></a>如是名为如实知食。<a id="a-3i"></a>云何名为如实知食集。<a id="a-3j"></a>谓爱后有爱喜俱行爱。<a id="a-3k"></a>彼彼喜爱广说乃至。<a id="a-3l"></a>齐此名为诸圣弟子。<a id="a-3m"></a>于此正法毗柰耶中。<a id="a-3n"></a>正见神通得圆满等。<a id="a-3o"></a>食既如苦谛说爱等为因。<a id="a-3p"></a>由此证知食亦苦谛。<a id="a-3q"></a>复有经说食是苦集。<a id="a-3r"></a>如说众苦皆由食生。<a id="a-3s"></a>又如经言食集故身集。<a id="a-3t"></a>触集故受集。<a id="a-3u"></a>非身及受非苦谛摄。<a id="a-3v"></a>既于一物说苦苦因。<a id="a-3w"></a>故知取蕴皆是集谛。<a id="a-3x"></a>经何唯说爱为集谛。<a id="a-3y"></a>依别意趣故作是说。<a id="a-3z"></a>谓契经说喜俱行爱。<a id="a-40"></a>喜即是爱理定无有爱与爱俱。<a id="a-41"></a>故知此经以爱声说。<a id="a-42"></a>爱俱取蕴理必应尔。<a id="a-43"></a>现见余经有非彼体说为彼故。<a id="a-44"></a>谓契经言依爱断爱。<a id="a-45"></a>此于善法欲说以爱声。<a id="a-46"></a>又契经言离爱离热。<a id="a-47"></a>此于触一分说以爱声。<a id="a-48"></a>此中于渴说爱名故。<a id="a-49"></a>又契经言爱增为取。<a id="a-4A"></a>又经说业以爱为因。<a id="a-4B"></a>此二经爱名说一切烦恼。<a id="a-4C"></a>然契经说起四种爱。<a id="a-4D"></a>此经但以爱声说贪。<a id="a-4E"></a>经说爱声义非一故。<a id="a-4F"></a>执经说爱为集谛言。<a id="a-4G"></a>谓唯目贪非为善说。<a id="a-4H"></a>又此经说定有别意。<a id="a-4I"></a>以伽他说业爱无明皆能为因。<a id="a-4J"></a>招后诸行一切烦恼。<a id="a-4K"></a>皆能为因招后有故。<a id="a-4L"></a>爱声通说一切烦恼非唯目贪。<a id="a-4M"></a>由此证知喜俱行爱非即目爱。<a id="a-4N"></a>后更当辩。<a id="a-4O"></a>复有契经证成此义。<a id="a-4P"></a>谓佛于彼有因有缘。<a id="a-4Q"></a>有绪经中说业因爱。<a id="a-4R"></a>余经复说一切烦恼皆是业因。<a id="a-4S"></a>以契经言取缘有故知前说业爱为因缘。<a id="a-4T"></a>爱声通诠一切烦恼。<a id="a-4U"></a>譬如经说无明缘行。<a id="a-4V"></a>故非唯爱是集谛摄理必应尔。<a id="a-4W"></a>以世尊告西腻迦言。<a id="a-4X"></a>我昔与今皆定施设。<a id="a-4Y"></a>慢类为苦慢即是集。<a id="a-4Z"></a>若谓如上所引契经。<a id="a-4a"></a>非五取蕴皆名集谛。<a id="a-4b"></a>故于所立为证不成。<a id="a-4c"></a>此亦不然遮汝所许我义成故。<a id="a-4d"></a>谓所引经证诸烦恼。<a id="a-4e"></a>皆是集谛遮汝所许。<a id="a-4f"></a>集谛唯摄顺后有爱。<a id="a-4g"></a>既遮汝义我宗所说。<a id="a-4h"></a>诸有漏法为因性边。<a id="a-4i"></a>皆是集谛无能遮止。<a id="a-4j"></a>故上所引为证理成。<a id="a-4k"></a>设许彼经爱唯说爱亦无有失。<a id="a-4l"></a>于招后有爱为胜因就胜说故。<a id="a-4m"></a>谓爱最是不厌有因。<a id="a-4n"></a>以爱力能庄饰诸有。<a id="a-4o"></a>令成种种美妙相故。<a id="a-4p"></a>如密怨敌现相诈亲。<a id="a-4q"></a>令诸有情不见其过。<a id="a-4r"></a>诸有情类爱行最多。<a id="a-4s"></a>爱力能令难趣离欲。<a id="a-4t"></a>故于招有爱是胜因。<a id="a-4u"></a>以爱为因力能引起。<a id="a-4v"></a>不别离欲和合欲故。<a id="a-4w"></a>法尔力能违逆解脱。<a id="a-4x"></a>故于宣说众苦因时。<a id="a-4y"></a>为令有情见彼过失。<a id="a-4z"></a>就胜说彼以为集谛。<a id="a-50"></a>非谓所余异彼相法无集谛性。<a id="a-51"></a>若但如文而作解者有太过失。<a id="a-52"></a>或由此故其义亦成。<a id="a-53"></a>谓契经说。<a id="a-54"></a>爱集故苦集爱集即无明。<a id="a-55"></a>故契经言。<a id="a-56"></a>云何为爱因谓即无明。<a id="a-57"></a>是既说苦集即是爱因。<a id="a-58"></a>应但无明为集谛性。<a id="a-59"></a>或即执爱为爱集者。<a id="a-5A"></a>岂非即苦亦是苦因。<a id="a-5B"></a>由此便成即于一物。<a id="a-5C"></a>由因果别立苦集谛。<a id="a-5D"></a>又契经言。<a id="a-5E"></a>受集故爱集。<a id="a-5F"></a>触集故受集。<a id="a-5G"></a>岂非爱受亦苦亦集。<a id="a-5H"></a>由此苦集非物故异。<a id="a-5I"></a>是故一切有漏五蕴。<a id="a-5J"></a>为因性边皆集谛摄。<a id="a-5K"></a>上座于此意谓不然。<a id="a-5L"></a>由契经中无此说故。<a id="a-5M"></a>说苦应知集应断故。<a id="a-5N"></a>谓广分别圣谛经中。<a id="a-5O"></a>曾不说言五种取蕴。<a id="a-5P"></a>皆集谛摄唯说是爱。<a id="a-5Q"></a>又薄伽梵明二谛别说苦应知说集应断。<a id="a-5R"></a>是故唯爱是集谛摄。<a id="a-5S"></a>又诸无学者后有不续故。<a id="a-5T"></a>谓阿罗汉有五取蕴。<a id="a-5U"></a>有苦集故应续后有。<a id="a-5V"></a>然无是事故知唯爱。<a id="a-5W"></a>是集谛摄非余取蕴。<a id="a-5X"></a>此虽有语而实无义。<a id="a-5Y"></a>言契经中无此说者。<a id="a-5Z"></a>且不应理违自宗故。<a id="a-5a"></a>谓彼上座自作是言。<a id="a-5b"></a>苦因理通一切烦恼。<a id="a-5c"></a>以爱胜故说爱非余。<a id="a-5d"></a>非契经中辩圣谛处。<a id="a-5e"></a>说诸烦恼皆是苦因但作是言爱为集谛。<a id="a-5f"></a>故彼所说唯率己情。<a id="a-5g"></a>若谓余经说余烦恼。<a id="a-5h"></a>是集性故知诸烦恼。<a id="a-5i"></a>皆是苦因并集谛摄。<a id="a-5j"></a>但就胜故说爱非余。<a id="a-5k"></a>岂不所言经不说故。<a id="a-5l"></a>唯爱是集言有义空。<a id="a-5m"></a>又非此经不说取蕴。<a id="a-5n"></a>爱声通显诸有漏故。<a id="a-5o"></a>此前已说后更当辩。<a id="a-5p"></a>故彼所言空无有义。<a id="a-5q"></a>又彼所说应知应断。<a id="a-5r"></a>二谛别者理亦不然。<a id="a-5s"></a>二谛俱通由此成故。<a id="a-5t"></a>谓契经说五种取蕴。<a id="a-5u"></a>一切应断前已显成。<a id="a-5v"></a>既说皆是苦谛所摄。<a id="a-5w"></a>故非苦集由物故异。<a id="a-5x"></a>又佛于苦亦说断言。<a id="a-5y"></a>谓说世医拔毒箭者。<a id="a-5z"></a>不能了达一切世间。<a id="a-60"></a>生为本苦永断良药。<a id="a-61"></a>广说乃至。<a id="a-62"></a>唯有诸佛究竟了达。<a id="a-63"></a>一切世间生为本苦永断良药。<a id="a-64"></a>又经说苦灭灭是断异名。<a id="a-65"></a>又应知言亦通集谛。<a id="a-66"></a>经说众苦尽由遍知法。<a id="a-67"></a>故由此不应就应知断。<a id="a-68"></a>辩苦集谛二相差别。<a id="a-69"></a>言诸无学者后有不续。<a id="a-6A"></a>故证知唯爱是集谛者。<a id="a-6B"></a>理亦不然余因阙故。<a id="a-6C"></a>后有不续犹如爱等。<a id="a-6D"></a>谓如经中说受缘爱。<a id="a-6E"></a>诸阿罗汉非无有受。<a id="a-6F"></a>但余缘阙故爱不生又如经中说。<a id="a-6G"></a>眼及色为因缘故眼识得生。<a id="a-6H"></a>而或有时虽有眼色余缘阙故眼识不生。<a id="a-6I"></a>应知此中理趣亦尔。<a id="a-6J"></a>马鸣尊者亦作是言。<a id="a-6K"></a>烦恼业身能取后有。<a id="a-6L"></a>为因引发后有续生。<a id="a-6M"></a>设坏业身后有难绝。<a id="a-6N"></a>若烦恼阙后有便无。<a id="a-6O"></a>要阙能趣因生身方尽故。<a id="a-6P"></a>如阙种子有地无苗。<a id="a-6Q"></a>又契经言识为种子。<a id="a-6R"></a>业为因故后有得生。<a id="a-6S"></a>非应果身无识无业。<a id="a-6T"></a>是故不必因皆无故。<a id="a-6U"></a>方令后果不相续生。<a id="a-6V"></a>应果身中虽有眼等。<a id="a-6W"></a>余因阙故后有不续。<a id="a-6X"></a>有作是言。<a id="a-6Y"></a>现世诸蕴展转力生。<a id="a-6Z"></a>故但可互为缘。<a id="a-6a"></a>要由彼力令识种子住后有田方名集谛。<a id="a-6b"></a>此亦非理除爱余法亦后有因。<a id="a-6c"></a>契经说故如契经说。<a id="a-6d"></a>一类有情余慢未断未遍知故。<a id="a-6e"></a>彼类便作生般涅槃。<a id="a-6f"></a>又契经说。<a id="a-6g"></a>若有于慢未现观。<a id="a-6h"></a>是慢我记有后生。<a id="a-6i"></a>又说无明爱结覆系。<a id="a-6j"></a>愚夫智者同感有身。<a id="a-6k"></a>又契经言诸有情类种种非一。<a id="a-6l"></a>众多苦生皆欲为因。<a id="a-6m"></a>乃至广说。<a id="a-6n"></a>又愚痴类爱乐诸有。<a id="a-6o"></a>由爱久处生死瀑流。<a id="a-6p"></a>是则无明为生死本。<a id="a-6q"></a>乍可唯说彼为集谛。<a id="a-6r"></a>不应唯爱是集谛体。<a id="a-6s"></a>或复何缘定知唯爱。<a id="a-6t"></a>能续后有非诸惑耶。<a id="a-6u"></a>若谓唯爱名顺后有。<a id="a-6v"></a>非余法者理亦不然先已说故。<a id="a-6w"></a>先何所说。<a id="a-6x"></a>谓先说爱声说一切烦恼。<a id="a-6y"></a>通说余法理亦如前。<a id="a-6z"></a>又业亦能招感后有。<a id="a-70"></a>亦顺后有宁唯说爱。<a id="a-71"></a>若谓唯爱所引发业能感后有。<a id="a-72"></a>理亦不然。<a id="a-73"></a>一切烦恼所引发业。<a id="a-74"></a>无不能为后有因故。<a id="a-75"></a>以契经说无明缘行。<a id="a-76"></a>许此无明声总说诸惑故。<a id="a-77"></a>或爱亦由无明引发。<a id="a-78"></a>方有势力能续后有。<a id="a-79"></a>经说无明为爱因故。<a id="a-7A"></a>乍可集谛唯是无明。<a id="a-7B"></a>无明总为诸有本故。<a id="a-7C"></a>由此为证非唯爱力。<a id="a-7D"></a>令识种子住后有因。<a id="a-7E"></a>故不应言集谛唯爱。<a id="a-7F"></a>又应责彼有漏法中。<a id="a-7G"></a>何缘唯执爱为集谛。<a id="a-7H"></a>若是烦恼故嗔等何不然。<a id="a-7I"></a>若通三界故慢等何不然。<a id="a-7J"></a>若牵后有故业行何不然。<a id="a-7K"></a>如契经言。<a id="a-7L"></a>若造福行便能引起随福行识非福不动。<a id="a-7M"></a>广说亦然。<a id="a-7N"></a>若希求相故何缘不说欲。<a id="a-7O"></a>若说为集故何不说食等。<a id="a-7P"></a>若执取性故何非身见等。<a id="a-7Q"></a>如是余法亦有彼相。<a id="a-7R"></a>而执集谛唯是爱者。<a id="a-7S"></a>但由于经阙观察智。<a id="a-7T"></a>又未曾见有处决定。<a id="a-7U"></a>说集谛唯是续后有因爱。<a id="a-7V"></a>岂不经说后有爱言。<a id="a-7W"></a>虽尔不言此爱唯是。<a id="a-7X"></a>能令后有相续因性。<a id="a-7Y"></a>如说云何如实知食集。<a id="a-7Z"></a>谓爱后有爱。<a id="a-7a"></a>乃至广说。<a id="a-7b"></a>非引段食名续后有。<a id="a-7c"></a>是故知此后有爱言。<a id="a-7d"></a>为简别前非续后有。<a id="a-7e"></a>谓薄伽梵观所化宜。<a id="a-7f"></a>且以爱声显集谛体。<a id="a-7g"></a>然于多法皆有爱声。<a id="a-7h"></a>为简所余说后有爱。<a id="a-7i"></a>谓若有爱未永断时。<a id="a-7j"></a>后有可生方名集谛。<a id="a-7k"></a>是此经义非续后有。<a id="a-7l"></a>岂不但说喜俱行爱。<a id="a-7m"></a>彼彼喜爱足能简别。<a id="a-7n"></a>皆许无失彼此同故。<a id="a-7o"></a>谓如唯执续后有因爱。<a id="a-7p"></a>名集谛论者。<a id="a-7q"></a>后有爱言已能简余爱。<a id="a-7r"></a>复说余重简我宗亦然不应为难。<a id="a-7s"></a>或爱是总后有爱言简取无明及一果法。<a id="a-7t"></a>以后有爱声说无明等。<a id="a-7u"></a>故后有爱声亦容通说一切烦恼。<a id="a-7v"></a>或取蕴故。<a id="a-7w"></a>未了今说何等无明。<a id="a-7x"></a>故次复言喜俱行爱。<a id="a-7y"></a>即是意地贪相应义。<a id="a-7z"></a>意贪名喜有分别故彼彼意爱。<a id="a-80"></a>谓于诸境或于自体起差别贪。<a id="a-81"></a>此中贪名通目一切贪俱生品。<a id="a-82"></a>为欲建立贪等行俱有差别故。<a id="a-83"></a>由此与彼相应无明。<a id="a-84"></a>亦得说名彼彼喜爱。<a id="a-85"></a>故薄伽梵随所化宜。<a id="a-86"></a>以别意说爱为集谛。<a id="a-87"></a>不应随名便兴固执。<a id="a-88"></a>谓集谛唯是续后有因爱。<a id="a-89"></a>有言圣道为苦三缘圣道现前。<a id="a-8A"></a>亦能长养诸根大种应集谛摄。<a id="a-8B"></a>此亦不然。<a id="a-8C"></a>以诸圣道力能永断众苦道故。<a id="a-8D"></a>非能毕竟断苦道法。<a id="a-8E"></a>可名苦集义相违故。<a id="a-8F"></a>又若彼是此集离彼法此不生。<a id="a-8G"></a>圣道虽无而苦恒起。<a id="a-8H"></a>故知圣道定非苦集。<a id="a-8I"></a>又不可说苦是圣道等流。<a id="a-8J"></a>谓等流言显因同类。<a id="a-8K"></a>有漏无漏类既有别。<a id="a-8L"></a>为因非同类为果非等流。<a id="a-8M"></a>故不应言圣道是集。<a id="a-8N"></a>又非圣道是长养因。<a id="a-8O"></a>然圣道现前根大长养者。<a id="a-8P"></a>道能遮止损害缘故。<a id="a-8Q"></a>今彼自类前为胜因。<a id="a-8R"></a>后果转增名为长养。<a id="a-8S"></a>由此圣道定非集谛。<a id="a-8T"></a>故唯有漏为因性边。<a id="a-8U"></a>皆集谛摄理得成就。<a id="a-8V"></a>契经所说业为生因。<a id="a-8W"></a>爱为起因斯有何义。<a id="a-8X"></a>谓于后有差别芽生。<a id="a-8Y"></a>业能为因如所殖种。<a id="a-8Z"></a>爱非爱异熟随业差别故。<a id="a-8a"></a>若于后有无别芽生。<a id="a-8b"></a>爱能为因如能润水。<a id="a-8c"></a>爱润诸后有令无别起故。<a id="a-8d"></a>如稻等芽随自类种故有差别。<a id="a-8e"></a>诸芽无别皆得滋长由水为因。<a id="a-8f"></a>应知二因义别如是理必应许爱为起因见有爱者后有起故。<a id="a-8g"></a>谓有爱离爱二俱命终。<a id="a-8h"></a>唯见有爱者后有更起。<a id="a-8i"></a>由此理证爱为起因。<a id="a-8j"></a>起有起无定随爱故。<a id="a-8k"></a>又世现见有希求者能摄受故。<a id="a-8l"></a>谓世现见有所希求便能摄受。<a id="a-8m"></a>于现既尔于当亦然。<a id="a-8n"></a>必希求为因能摄受后世。<a id="a-8o"></a>若于后有爱必驰趣于彼。<a id="a-8p"></a>故知爱体能为后因。<a id="a-8q"></a>何缘证知有离爱者。<a id="a-8r"></a>现见可尽法由因永尽故。<a id="a-8s"></a>谓见水等与火等合。<a id="a-8t"></a>渐减渐微乃至都尽。<a id="a-8u"></a>又见数习不净观等。<a id="a-8v"></a>贪等渐减善法渐增。<a id="a-8w"></a>由此比知无漏智火。<a id="a-8x"></a>至极盛位爱等永亡。<a id="a-8y"></a>是故证知有离爱者。<a id="a-8z"></a>有余师说。<a id="a-90"></a>爱非爱境现在前时。<a id="a-91"></a>诸根凝寂不变异者是离爱相。<a id="a-92"></a>如不见有风等所生。<a id="a-93"></a>变异相者比知无病。<a id="a-94"></a>又如闇坏及了境时。<a id="a-95"></a>知日轮出及诸根有。<a id="a-96"></a>如是行者虽处闇中。<a id="a-97"></a>身语意业亦清净者。<a id="a-98"></a>应比知彼必已离爱。<a id="a-99"></a>心怀过者若处闇中。<a id="a-9A"></a>诸根定应有变异故。<a id="a-9B"></a>又如游履所未行处。<a id="a-9C"></a>离能引导及所策杖。<a id="a-9D"></a>盲者定应不正失路。<a id="a-9E"></a>遥观彼相知彼定盲。<a id="a-9F"></a>如是心中怀过失者。<a id="a-9G"></a>身语意业必不清净。<a id="a-9H"></a>诸根定应有变异转。<a id="a-9I"></a>善比量者于他相续。<a id="a-9J"></a>可如是比知离爱未离爱。<a id="a-9K"></a>如是唯有对法者宗。<a id="a-9L"></a>辩集谛体理善成立。<a id="a-9M"></a>彼立灭谛亦不应理。<a id="a-9N"></a>诸烦恼等灭皆寂静相故等。<a id="a-9O"></a>寂静相有灭是灭谛。<a id="a-9P"></a>有灭非灭谛。<a id="a-9Q"></a>理不成故由此不应作如是说。<a id="a-9R"></a>顺后有爱灭是灭谛非余。<a id="a-9S"></a>由此应知诸有漏断。<a id="a-9T"></a>皆是灭谛理善成立。<a id="a-9U"></a>言唯有学八圣道支。<a id="a-9V"></a>名为道谛亦不应理。<a id="a-9W"></a>说一切善法皆圣谛摄故。<a id="a-9X"></a>如契经言所有善法。<a id="a-9Y"></a>一切摄在四圣谛中。<a id="a-9Z"></a>由此彼应许除有学八道支外。<a id="a-9a"></a>所有圣道亦道谛摄。<a id="a-9b"></a>或非善性。<a id="a-9c"></a>又应已见四圣谛者。<a id="a-9d"></a>犹未获得佛证净故。<a id="a-9e"></a>以于道谛得现观时。<a id="a-9f"></a>许未现观无学道故。<a id="a-9g"></a>由此已见四圣谛者。<a id="a-9h"></a>有未获得佛证净失。<a id="a-9i"></a>缘佛信根犹未得故。<a id="a-9j"></a>又道皆有道等相故。<a id="a-9k"></a>谓余有学无学圣道。<a id="a-9l"></a>若趣生死应非无漏。<a id="a-9m"></a>若趣涅槃应道谛摄。<a id="a-9n"></a>若俱不趣应不名道。<a id="a-9o"></a>如何彼乃言是道非道谛。<a id="a-9p"></a>是故一切学无学道。<a id="a-9q"></a>皆道谛收理善成立。<a id="a-9r"></a>若谓无学不能灭苦。<a id="a-9s"></a>如何说是苦灭道摄此难不然。<a id="a-9t"></a>道相既等于苦亦有灭功能故。<a id="a-9u"></a>然已灭故不劳更灭。<a id="a-9v"></a>非无学道无灭功能。<a id="a-9w"></a>又对治道有多种故。<a id="a-9x"></a>由此契经言。<a id="a-9y"></a>不动心解脱珍宝具足能舍不善。<a id="a-9z"></a>即由此故诸无学者。<a id="a-A0"></a>修习正断亦无有失。<a id="a-A1"></a>是故最初立谛为胜。<a id="a-A2"></a>因前果后理数必然。<a id="a-A3"></a>由此定应列谛名处。<a id="a-A4"></a>苦居集后道在灭前。<a id="a-A5"></a>何故此中果前因后。<a id="a-A6"></a>随现观位次第而说。<a id="a-A7"></a>谓随行者现观位中。<a id="a-A8"></a>前观前说后观后说。<a id="a-A9"></a>然或有法说次随生如念住等。<a id="a-AA"></a>或复有法说次随便如正胜等。<a id="a-AB"></a>谓此中无决定理趣。<a id="a-AC"></a>发勤精进先断已生。<a id="a-AD"></a>后遮未生但随言便。<a id="a-AE"></a>所应断法已生易施设非未生。<a id="a-AF"></a>所应修法未生易施设非已生。<a id="a-AG"></a>断必自粗修必从细。<a id="a-AH"></a>言随此便故作是说。<a id="a-AI"></a>何缘现观次第必然。<a id="a-AJ"></a>加行位中如是观故。<a id="a-AK"></a>何缘加行必如是观。<a id="a-AL"></a>谓若有法最为逼恼。<a id="a-AM"></a>修加行位理应先观。<a id="a-AN"></a>次求彼因次求彼脱。<a id="a-AO"></a>后应求彼解脱方便。<a id="a-AP"></a>譬如良医先观病者。<a id="a-AQ"></a>所患病状次寻其因。<a id="a-AR"></a>次思病愈后求良药。<a id="a-AS"></a>故契经言夫医王者。<a id="a-AT"></a>谓具四德能拔毒箭。<a id="a-AU"></a>一善知病状。<a id="a-AV"></a>二善知病因。<a id="a-AW"></a>三善知病愈。<a id="a-AX"></a>四善知良药。<a id="a-AY"></a>如来亦尔为大医王。<a id="a-AZ"></a>如实了知苦集灭道。<a id="a-Aa"></a>故加行位依此次观。<a id="a-Ab"></a>现观位中观次亦尔。<a id="a-Ac"></a>由加行力所引发故。<a id="a-Ad"></a>如纵心诵先所诵文。<a id="a-Ae"></a>故列圣谛名随现观次第。<a id="a-Af"></a>现等觉故立现观名。<a id="a-Ag"></a>正觉所缘故唯无漏。<a id="a-Ah"></a>此觉真净故得正名。<a id="a-Ai"></a>此圣谛名为目何义。<a id="a-Aj"></a>经言圣者谛故得圣谛名。<a id="a-Ak"></a>此义意言。<a id="a-Al"></a>唯诸圣者于四谛理。<a id="a-Am"></a>能如实见无有虚妄。<a id="a-An"></a>非圣相违故理虽通而名圣谛。<a id="a-Ao"></a>依如是义故有颂言。</p>
  <p id="aAp">圣者说是乐　　非圣说为苦</p>
  <p id="aAq">圣者说为苦　　非圣说是乐</p>
  <p id="aAr">然四谛理无有差别。<a id="a-As"></a>在圣在凡皆如实故。<a id="a-At"></a>依能见者偏立圣名。<a id="a-Au"></a>或义意言。<a id="a-Av"></a>唯诸圣者于四谛理。<a id="a-Aw"></a>以圣行观于一切时。<a id="a-Ax"></a>行相无别圣行谛理极相称故。<a id="a-Ay"></a>以谛随行立圣谛名。<a id="a-Az"></a>非如世间六非圣行。<a id="a-B0"></a>先观此地为静等三。<a id="a-B1"></a>后复观为粗等三相。<a id="a-B2"></a>非相称故不随彼名。<a id="a-B3"></a>或义意言。<a id="a-B4"></a>唯诸圣者于四谛理。<a id="a-B5"></a>以圣智观一得正决定无还不定理。<a id="a-B6"></a>故谛随智得圣谛名。<a id="a-B7"></a>即由此理圣智观谛。<a id="a-B8"></a>得立苦集灭道智名。<a id="a-B9"></a>凡智虽能见四谛理。<a id="a-BA"></a>得决定已容不定故。<a id="a-BB"></a>谛不随彼得凡谛名。<a id="a-BC"></a>由此但应名世俗智。<a id="a-BD"></a>唯受一分是苦自体所余并非。<a id="a-BE"></a>如何可言诸有漏行皆是苦谛。<a id="a-BF"></a>颂曰。</p>
  <p id="aBG">苦由三苦合　　如所应一切</p>
  <p id="aBH">可意非可意　　余有漏行法</p>
  <p id="aBI">论曰。<a id="a-BJ"></a>有三苦性。<a id="a-BK"></a>一苦苦性。<a id="a-BL"></a>二行苦性。<a id="a-BM"></a>三坏苦性。<a id="a-BN"></a>诸有漏行如其所应。<a id="a-BO"></a>与此三种苦性合故。<a id="a-BP"></a>皆是苦谛亦无有失。<a id="a-BQ"></a>所以者何。<a id="a-BR"></a>诸有漏行有三可意非可意。<a id="a-BS"></a>余可意者。<a id="a-BT"></a>何谓诸乐受。<a id="a-BU"></a>及彼资具余二类然。<a id="a-BV"></a>此中可意有漏行法。<a id="a-BW"></a>由坏苦合故名为苦。<a id="a-BX"></a>未离染者于彼坏时。<a id="a-BY"></a>必定应生忧愁等故。<a id="a-BZ"></a>以薄伽梵契经中言。<a id="a-Ba"></a>诸乐受生时乐住时乐坏时。<a id="a-Bb"></a>苦顺乐受诸行如乐受。<a id="a-Bc"></a>应知诸非可意有漏行法。<a id="a-Bd"></a>由苦苦合故名为苦。<a id="a-Be"></a>苦受自体及顺苦法现前。<a id="a-Bf"></a>必能恼身心故。<a id="a-Bg"></a>以薄伽梵契经中言。<a id="a-Bh"></a>诸苦受生时苦住时苦坏时乐顺苦受诸行如苦受。<a id="a-Bi"></a>应知除此所余有漏行法。<a id="a-Bj"></a>由行苦合故名为苦。<a id="a-Bk"></a>因缘所造皆是无常。<a id="a-Bl"></a>有漏无常无非是苦。<a id="a-Bm"></a>故有漏法皆是苦性。<a id="a-Bn"></a>岂不一切有漏行法。<a id="a-Bo"></a>据此皆容是行苦性。<a id="a-Bp"></a>不应但说非苦乐受。<a id="a-Bq"></a>及彼资粮为行苦性。<a id="a-Br"></a>虽有此理然于此中。<a id="a-Bs"></a>依不共故作如是说。<a id="a-Bt"></a>谓初后苦如其所应。<a id="a-Bu"></a>唯在可意非可意法。<a id="a-Bv"></a>余有漏法唯是行苦。<a id="a-Bw"></a>不共所依故作是说。<a id="a-Bx"></a>然薄伽梵契经中言。<a id="a-By"></a>苦受生时住时苦者。<a id="a-Bz"></a>由彼苦受性是苦故。<a id="a-C0"></a>坏时乐者苦受坏时。<a id="a-C1"></a>设无乐受由苦受息。<a id="a-C2"></a>似乐显现故亦名乐于相续息位立以坏名故。<a id="a-C3"></a>苦受息时名苦受坏。<a id="a-C4"></a>此于欲界。<a id="a-C5"></a>二界漏尽如次暂时长时。<a id="a-C6"></a>毕竟乐受生时住时乐者。<a id="a-C7"></a>由彼乐受性是乐故。<a id="a-C8"></a>坏时苦者。<a id="a-C9"></a>谓诸有情未离染时心恒求乐。<a id="a-CA"></a>于乐坏位起忧愁等。<a id="a-CB"></a>故说乐受为坏苦性。<a id="a-CC"></a>乐受坏时设无苦受。<a id="a-CD"></a>似苦显现亦名为苦。<a id="a-CE"></a>不苦不乐受生时住时。<a id="a-CF"></a>皆非苦非乐性是彼故。<a id="a-CG"></a>即彼坏时苦乐随一容现前故。<a id="a-CH"></a>可言俱有苦乐坏时无容有二。<a id="a-CI"></a>故佛于此作别异说。<a id="a-CJ"></a>谓无智苦智生为乐。<a id="a-CK"></a>以于此受无智增广。<a id="a-CL"></a>此受无明所随增故。<a id="a-CM"></a>由无智故恶趣等中。<a id="a-CN"></a>具有无边行苦生起。<a id="a-CO"></a>极微细故甚为难觉。<a id="a-CP"></a>唯圣能觉。<a id="a-CQ"></a>故有颂言。</p>
  <p id="aCR">如以一睫毛　　置掌人不觉</p>
  <p id="aCS">若置眼睛上　　为损及不安</p>
  <p id="aCT">愚夫如手掌　　不觉行苦睫</p>
  <p id="aCU">智者如眼睛　　缘极生厌怖</p>
  <p id="aCV">是故此中无智便苦。<a id="a-CW"></a>若永断此得阿罗汉。<a id="a-CX"></a>由此故言智生为乐。<a id="a-CY"></a>薄伽梵说应果乐故。<a id="a-CZ"></a>此三苦性其体是何。<a id="a-Ca"></a>应定判言三受为体。<a id="a-Cb"></a>由三受故顺三受法。<a id="a-Cc"></a>如应亦得三苦性名。<a id="a-Cd"></a>坏苦亦应是行苦摄。<a id="a-Ce"></a>坏是无常差别名故。<a id="a-Cf"></a>无常所随名行苦故。<a id="a-Cg"></a>由此所立三苦不成。<a id="a-Ch"></a>此难不然。<a id="a-Ci"></a>义有异故于可意行。<a id="a-Cj"></a>刹那无常亦名行苦。<a id="a-Ck"></a>唯相续断得坏苦名故义有别。<a id="a-Cl"></a>又障三乐建立三苦。<a id="a-Cm"></a>谓苦苦性障无逼恼乐。<a id="a-Cn"></a>行苦性障涅槃乐。<a id="a-Co"></a>坏苦性障受乐。<a id="a-Cp"></a>是故行苦与坏苦性。<a id="a-Cq"></a>其义各异无杂乱失。<a id="a-Cr"></a>即由此理圣道虽有为非行苦摄。<a id="a-Cs"></a>顺涅槃乐故。<a id="a-Ct"></a>圣道能引涅槃得故理必应尔。<a id="a-Cu"></a>以本论中先约三界辩三苦别。<a id="a-Cv"></a>此言为遮有执圣道堕苦相摄。<a id="a-Cw"></a>以诸圣道理决定非堕界法故。<a id="a-Cx"></a>既尔欲界苦应无三。<a id="a-Cy"></a>于色界中苦应无二。<a id="a-Cz"></a>由是次约可意等三。<a id="a-D0"></a>诸行不同辩三苦别。<a id="a-D1"></a>此何苦合皆得苦名。<a id="a-D2"></a>由此复依乐等三受。<a id="a-D3"></a>自性有异辩三苦别。<a id="a-D4"></a>由如是理故本论中。<a id="a-D5"></a>前后三重辩三苦相。<a id="a-D6"></a>有说道谛非唯行苦亦是坏苦。<a id="a-D7"></a>现见退法退圣道时亦忧愁故。<a id="a-D8"></a>又诸圣道是可意摄。<a id="a-D9"></a>圣所爱故应是坏苦。<a id="a-DA"></a>又既许有无漏乐受。<a id="a-DB"></a>不苦乐受亦应是苦。<a id="a-DC"></a>所以者何。<a id="a-DD"></a>以契经说诸所有受无非苦故。<a id="a-DE"></a>又许道谛体是有为理应是苦。<a id="a-DF"></a>经言诸有所造所为皆是苦故。<a id="a-DG"></a>此说非理所以者何。<a id="a-DH"></a>处无明趣诸无智者。<a id="a-DI"></a>于诸因果相属理愚。<a id="a-DJ"></a>不善了知诸法性相。<a id="a-DK"></a>于有为法别离位中。<a id="a-DL"></a>发生忧愁失所著故。<a id="a-DM"></a>如是无智者无圣道可失。<a id="a-DN"></a>若处明趣诸有智者。<a id="a-DO"></a>于诸因果相属不迷能善了知诸法性相。<a id="a-DP"></a>于有为法别离位中。<a id="a-DQ"></a>不生忧愁无所著故。<a id="a-DR"></a>彼圣道设退亦不生坏苦。<a id="a-DS"></a>若以圣道圣所爱故。<a id="a-DT"></a>名为可意执为坏苦。<a id="a-DU"></a>如是圣道有不爱故。<a id="a-DV"></a>亦名非可意应执为苦苦。<a id="a-DW"></a>是则圣道应苦谛摄三苦合故。<a id="a-DX"></a>然非所许故可意摄非坏苦因。<a id="a-DY"></a>契经所言诸所有受。<a id="a-DZ"></a>所造所为皆是苦者。<a id="a-Da"></a>依有漏法密说无过。<a id="a-Db"></a>如世间说一切烧等。<a id="a-Dc"></a>皆依少分说一切言。<a id="a-Dd"></a>此亦应然理极成故。<a id="a-De"></a>或此经说其义有余。<a id="a-Df"></a>如别经言我圣弟子。<a id="a-Dg"></a>以慧为剑能断一切。<a id="a-Dh"></a>结缚随眠随烦恼缠。<a id="a-Di"></a>非染无记有漏善慧。<a id="a-Dj"></a>力能永断一切结等。<a id="a-Dk"></a>故以慧言显以圣慧。<a id="a-Dl"></a>又如经说乐与乐俱行。<a id="a-Dm"></a>理不应言受与受俱起。<a id="a-Dn"></a>此显除受有为有漏。<a id="a-Do"></a>诸可意法与乐受俱。<a id="a-Dp"></a>应知此经义亦如是。<a id="a-Dq"></a>圣道非苦由此极成。<a id="a-Dr"></a>有余师言。<a id="a-Ds"></a>圣道非苦以能违逆是苦相故。<a id="a-Dt"></a>非圣道起违逆圣心。<a id="a-Du"></a>由此能令众苦尽故。<a id="a-Dv"></a>有余师言。<a id="a-Dw"></a>诸有漏法其性乐住。<a id="a-Dx"></a>无常逼时违其所乐。<a id="a-Dy"></a>是故生苦圣道不然故非苦摄。<a id="a-Dz"></a>去来世法是现种类。<a id="a-E0"></a>同现说苦理亦无失。<a id="a-E1"></a>如契经说一切受生皆名苦生。<a id="a-E2"></a>又契经说乐受生时名为乐生。<a id="a-E3"></a>二经如何不相违背。<a id="a-E4"></a>前依行苦皆名苦生。<a id="a-E5"></a>后辩受自相名乐生无失。<a id="a-E6"></a>或前契经对还灭乐。<a id="a-E7"></a>密说一切受生皆苦。<a id="a-E8"></a>第二契经依流转乐。<a id="a-E9"></a>说乐受起名为乐生。<a id="a-EA"></a>或前契经从多说苦。<a id="a-EB"></a>后经依少亦说有乐。<a id="a-EC"></a>谓生死中苦多乐少。<a id="a-ED"></a>如蜜一滴在毒瓶中。<a id="a-EE"></a>故经多言诸受皆苦。</p>
 </body>
</html>