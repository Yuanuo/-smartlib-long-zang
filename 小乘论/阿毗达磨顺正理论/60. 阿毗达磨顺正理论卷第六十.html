<!doctype html>
<html id="z3IBVsI16d" data-ver="833">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第六十</h1>
  <h2 id="a2">辩贤圣品第六之四</h2>
  <p id="a3">说不净观相差别已。<a id="a-4"></a>次应辩持息念。<a id="a-5"></a>此差别相云何。<a id="a-6"></a>颂曰。</p>
  <p id="a7">息念慧五地　　缘风依欲身</p>
  <p id="a8">二得实外无　　有六谓数等</p>
  <p id="a9">论曰。<a id="a-A"></a>言息念者。<a id="a-B"></a>即契经中所说阿那阿波那念。<a id="a-C"></a>言阿那者。<a id="a-D"></a>谓持息入是引外风令入身义。<a id="a-E"></a>阿波那者。<a id="a-F"></a>谓持息出是引内风令出身义。<a id="a-G"></a>如契经说。<a id="a-H"></a>苾刍当知。<a id="a-I"></a>持息入者。<a id="a-J"></a>饮吸外风令入身内。<a id="a-K"></a>持息出者。<a id="a-L"></a>驱摈内风令出身外。<a id="a-M"></a>慧由念力观此为境。<a id="a-N"></a>故名阿那阿波那念。<a id="a-O"></a>有余师说。<a id="a-P"></a>言阿那者。<a id="a-Q"></a>谓能持来。<a id="a-R"></a>阿波那者。<a id="a-S"></a>谓能持去。<a id="a-T"></a>此言意显入息出息有能持义。<a id="a-U"></a>慧由念观此故得此念名。<a id="a-V"></a>辩属身风略有六种。<a id="a-W"></a>一入息风。<a id="a-X"></a>二出息风。<a id="a-Y"></a>三发语风。<a id="a-Z"></a>四除弃风。<a id="a-a"></a>五随转风。<a id="a-b"></a>六动身风。<a id="a-c"></a>谓诸有情处胎卵位。<a id="a-d"></a>先于脐处业生风起。<a id="a-e"></a>穿身成穴如藕根茎。<a id="a-f"></a>最初有风来入身内。<a id="a-g"></a>乘兹口鼻余风续入。<a id="a-h"></a>此初及后名入息风。<a id="a-i"></a>此入息风适至身内。<a id="a-j"></a>有风续出名出息风。<a id="a-k"></a>如锻金师开[橐-石+非]囊口自然风入。<a id="a-l"></a>风性法尔但有孔隙。<a id="a-m"></a>必随入故入已按之其风还出。<a id="a-n"></a>入息出息次第亦然。<a id="a-o"></a>理实此风无入无出。<a id="a-p"></a>但如是转能损益身。<a id="a-q"></a>相续道中假名入出。<a id="a-r"></a>入息转位能逐身中。<a id="a-s"></a>腐败污垢诸臭秽物。<a id="a-t"></a>增长火界令身轻举。<a id="a-u"></a>出息转时能除郁蒸。<a id="a-v"></a>损减火界令身沉重。<a id="a-w"></a>发语风者。<a id="a-x"></a>谓有别风是欲为先。<a id="a-y"></a>展转所引发语心起。<a id="a-z"></a>所令增盛生从脐处。<a id="a-10"></a>流转冲喉击异熟生。<a id="a-11"></a>长养大种引等流性。<a id="a-12"></a>风大种生鼓动齿唇。<a id="a-13"></a>舌齶差别由此势力。<a id="a-14"></a>引起未来显名句文。<a id="a-15"></a>造色自性此居口内。<a id="a-16"></a>名语亦业流出外时。<a id="a-17"></a>但名为语。<a id="a-18"></a>心生大种其理极成。<a id="a-19"></a>谓见贪嗔痴心起者。<a id="a-1A"></a>面有润惨乱色异常。<a id="a-1B"></a>又亦传闻怀嗔毒者。<a id="a-1C"></a>面门生焰非有慈心。<a id="a-1D"></a>贪引火生焚身等故。<a id="a-1E"></a>除弃风者。<a id="a-1F"></a>谓有别风。<a id="a-1G"></a>随便路行能蠲二秽。<a id="a-1H"></a>由秽内逼有苦受生。<a id="a-1I"></a>由苦受生发除弃欲。<a id="a-1J"></a>由除弃欲引起风心。<a id="a-1K"></a>此心起风成除弃业。<a id="a-1L"></a>又此风力令身安隐。<a id="a-1M"></a>随转风者。<a id="a-1N"></a>谓有别风遍随身支诸毛孔转。<a id="a-1O"></a>由此故得随转风名。<a id="a-1P"></a>此不依心但依业力。<a id="a-1Q"></a>随身孔隙自然流行。<a id="a-1R"></a>由此能除依孔隙住。<a id="a-1S"></a>腐败污垢诸臭秽物。<a id="a-1T"></a>动身风者。<a id="a-1U"></a>谓有别风。<a id="a-1V"></a>能击动身引起表业。<a id="a-1W"></a>应知此起以心为因。<a id="a-1X"></a>遍诸身支能为击动。<a id="a-1Y"></a>因显风义乘辩六风。<a id="a-1Z"></a>然于此中正明二息。<a id="a-1a"></a>此中意辩持息念故。<a id="a-1b"></a>此念自性是慧非余。<a id="a-1c"></a>以契经说了知言故。<a id="a-1d"></a>此品念胜故得念名。<a id="a-1e"></a>由念力记持入出息量。<a id="a-1f"></a>故为显缘息定慧得成。<a id="a-1g"></a>由念功能故说为念。<a id="a-1h"></a>并随行性应准前门。<a id="a-1i"></a>此念所依唯通五地。<a id="a-1j"></a>谓依欲界静虑中间。<a id="a-1k"></a>及初二三静虑近分。<a id="a-1l"></a>由此但与舍根相应为对治寻。<a id="a-1m"></a>修此念故乐苦等受。<a id="a-1n"></a>能顺引发亲里等寻故对治寻。<a id="a-1o"></a>要任运受现在前位。<a id="a-1p"></a>若尔何故辩息念中言觉喜乐。<a id="a-1q"></a>此亦无过以诸勤修持息念位。<a id="a-1r"></a>中间有彼无色相生。<a id="a-1s"></a>诸瑜伽师虽觉彼相。<a id="a-1t"></a>于持息念不名乖越。<a id="a-1u"></a>约此密说觉喜乐言。<a id="a-1v"></a>不可由斯执持息念。<a id="a-1w"></a>亦容得与余受相应。<a id="a-1x"></a>理实此中亦觉余法以身念住。<a id="a-1y"></a>加行位中亦说观于多六法故。<a id="a-1z"></a>谓若诸法随属于身。<a id="a-20"></a>于彼法相如理观察。<a id="a-21"></a>亦名于身住循身观。<a id="a-22"></a>或彼行者转缘风觉。<a id="a-23"></a>暂时观察喜受乐受。<a id="a-24"></a>是故说言觉喜觉乐。<a id="a-25"></a>由此故说诸圣弟子。<a id="a-26"></a>尔时于受住循受观。<a id="a-27"></a>岂不此位出持息念。<a id="a-28"></a>不尔彼加行意乐不息故。<a id="a-29"></a>速复更起缘风念故。<a id="a-2A"></a>若尔何故唯觉喜乐不觉余受。<a id="a-2B"></a>由此二受为贪染因力最胜故。<a id="a-2C"></a>行者欲令心于贪染。<a id="a-2D"></a>速解脱故偏观喜乐。<a id="a-2E"></a>有余师说。<a id="a-2F"></a>此非息念是彼加行所生功德。<a id="a-2G"></a>故觉喜乐立息念名有说。<a id="a-2H"></a>下三根本静虑正在定位亦有舍受。<a id="a-2I"></a>彼说此念通依八地。<a id="a-2J"></a>上定现前息便无故。<a id="a-2K"></a>此念但缘息风为境。<a id="a-2L"></a>非通缘上所说六风。<a id="a-2M"></a>此念初依欲界身起。<a id="a-2N"></a>唯人天趣除北俱卢。<a id="a-2O"></a>唯加行得非离染得。<a id="a-2P"></a>未离染者定由加行现在前故。<a id="a-2Q"></a>非离染得地所摄故。<a id="a-2R"></a>已说皆是近分地摄非根本故。<a id="a-2S"></a>又此念唯是胜加行引故。<a id="a-2T"></a>不应说此有离染得。<a id="a-2U"></a>此唯真实作意相应。<a id="a-2V"></a>有说。<a id="a-2W"></a>亦通胜解作意。<a id="a-2X"></a>正法有情方能修习。<a id="a-2Y"></a>外道无有无说者故。<a id="a-2Z"></a>彼不能觉微细法故。<a id="a-2a"></a>此与我执极相违故。<a id="a-2b"></a>彼我执有故此念无。<a id="a-2c"></a>由具六因此相圆满。<a id="a-2d"></a>何等为六。<a id="a-2e"></a>一数二随三止四观五转六净。<a id="a-2f"></a>数谓系心数入出息。<a id="a-2g"></a>从一至十不减不增。<a id="a-2h"></a>恐心于境极聚散故。<a id="a-2i"></a>然于此中容有三失。<a id="a-2j"></a>一数减失。<a id="a-2k"></a>二数增失。<a id="a-2l"></a>三杂乱失。<a id="a-2m"></a>数减失者。<a id="a-2n"></a>于二等谓一等。<a id="a-2o"></a>数增失者于一等谓二等。<a id="a-2p"></a>杂乱失者。<a id="a-2q"></a>于五入数为出于五。<a id="a-2r"></a>出数为入是于入谓出于出谓入义。<a id="a-2s"></a>离此三失名为正数。</p>
  <p id="a2t">或三失者。<a id="a-2u"></a>一太缓失。<a id="a-2v"></a>二太急失。<a id="a-2w"></a>三散乱失。<a id="a-2x"></a>太缓失者。<a id="a-2y"></a>谓由加行太慢缓故。<a id="a-2z"></a>便有懈怠惛睡缠心。<a id="a-30"></a>或复纵心驰散外境。<a id="a-31"></a>太急失者。<a id="a-32"></a>谓由加行太躁急故。<a id="a-33"></a>便令身心不平等起。<a id="a-34"></a>若时力励数入出息。<a id="a-35"></a>息被逼迫便令身中不和风起。<a id="a-36"></a>由此风故初令身支诸脉洪数。<a id="a-37"></a>此风增位能引病生。<a id="a-38"></a>以身支病生名身不平等。<a id="a-39"></a>或由力励数入出息。<a id="a-3A"></a>心被逼切便致狂乱。<a id="a-3B"></a>或为重忧之所摧伏。<a id="a-3C"></a>如是名曰心不平等。<a id="a-3D"></a>故有说言。<a id="a-3E"></a>诸有一切美妙饮食长养身支。<a id="a-3F"></a>无如有方便调入出息者。<a id="a-3G"></a>诸有一切毒刺刀火烈灰坑等损坏身支。<a id="a-3H"></a>无如无方便调入出息者。<a id="a-3I"></a>散乱失者。<a id="a-3J"></a>谓由心散便为一切烦恼摧伏。<a id="a-3K"></a>若十中间心散乱者。<a id="a-3L"></a>复应从一次第数之。<a id="a-3M"></a>终而复始乃至得定。<a id="a-3N"></a>凡数息时应先数入。<a id="a-3O"></a>以初生位入息在先。<a id="a-3P"></a>乃至死时出息最后。<a id="a-3Q"></a>如是觉察死生位故。<a id="a-3R"></a>于无常想渐能修习随谓系心。<a id="a-3S"></a>随入出息念入出息。<a id="a-3T"></a>为短为长为远至何。<a id="a-3U"></a>复还旋返且念入息。<a id="a-3V"></a>为行遍身为行一分。<a id="a-3W"></a>随彼息入。<a id="a-3X"></a>行至喉心脐髋髀膝。<a id="a-3Y"></a>胫踝足指念恒随逐。<a id="a-3Z"></a>有余师言。<a id="a-3a"></a>念此入息从足下出。<a id="a-3b"></a>穿度金轮下至风轮复还旋返。<a id="a-3c"></a>若念出息离身为至一磔一寻。<a id="a-3d"></a>随所至方念恒随逐。<a id="a-3e"></a>有余师说。<a id="a-3f"></a>念出息风至吠岚婆复还旋返。<a id="a-3g"></a>经主于此斥彼师言。<a id="a-3h"></a>此念真实作意俱起。<a id="a-3i"></a>不应念息至风轮等。<a id="a-3j"></a>彼言息念本根虽与实作意俱。<a id="a-3k"></a>中间有余胜解作意相应起者。<a id="a-3l"></a>为令真实作意速成。<a id="a-3m"></a>故于中间起斯假想。<a id="a-3n"></a>虽尔无有出息念失。<a id="a-3o"></a>以息念加行意乐不歇故。<a id="a-3p"></a>止谓系念唯在鼻端或在眉间乃至足指。<a id="a-3q"></a>随所乐处安止其心。<a id="a-3r"></a>观息住身如珠中缕。<a id="a-3s"></a>为冷为暖为损为益。<a id="a-3t"></a>观谓观察此息风已。<a id="a-3u"></a>兼观息俱大种造色。<a id="a-3v"></a>及依色住心及心所。<a id="a-3w"></a>具观五蕴以为境界。<a id="a-3x"></a>转谓移转缘息风觉。<a id="a-3y"></a>安置后后胜善根中。<a id="a-3z"></a>谓念住为初至世第一法。<a id="a-40"></a>净谓升进入见道等。<a id="a-41"></a>有余师说。<a id="a-42"></a>念住为初金刚喻定为后名转。<a id="a-43"></a>尽智等方名净。<a id="a-44"></a>息相差别云何应知。<a id="a-45"></a>颂曰。</p>
  <p id="a46">入出息随身　　依二差别转</p>
  <p id="a47">情数非执受　　等流非下缘</p>
  <p id="a48">论曰。<a id="a-49"></a>随身生地息彼地摄。<a id="a-4A"></a>以息是身一分摄故。<a id="a-4B"></a>此入出息转依身心差别故。<a id="a-4C"></a>本论说息依身转。<a id="a-4D"></a>亦依心转随其所应。<a id="a-4E"></a>若入出息唯依身转不依心转。<a id="a-4F"></a>则入无想定或入灭尽定。<a id="a-4G"></a>及生无想天息亦应转。<a id="a-4H"></a>乃至广说。<a id="a-4I"></a>具四缘故息方得转。<a id="a-4J"></a>依此理说随所应言。<a id="a-4K"></a>显息必依身心差别。<a id="a-4L"></a>言四缘者。<a id="a-4M"></a>一入出息所依身。<a id="a-4N"></a>二毛孔开。<a id="a-4O"></a>三风道通。<a id="a-4P"></a>四入出息地粗心现前。<a id="a-4Q"></a>于此四中随有所阙息便不转。<a id="a-4R"></a>无心位中心无有故。<a id="a-4S"></a>生无色界四种皆无故息不转。<a id="a-4T"></a>处卵胎中羯剌蓝等。<a id="a-4U"></a>毛孔未开风道未通故息不转。<a id="a-4V"></a>若处卵胎羯剌蓝位。<a id="a-4W"></a>入出息转则应躁动。<a id="a-4X"></a>身微薄故便应散坏。<a id="a-4Y"></a>頞部昙等位身虽渐厚。<a id="a-4Z"></a>而无孔隙故息犹不转。<a id="a-4a"></a>入第四定毛孔不开。<a id="a-4b"></a>无现粗心故息不转。<a id="a-4c"></a>何缘但说入定非生。<a id="a-4d"></a>岂不已说生如说生。<a id="a-4e"></a>无想有本不说生无想者。<a id="a-4f"></a>但言入定生彼已成以契经中作如是说。<a id="a-4g"></a>此先入定后方生彼。<a id="a-4h"></a>有余师说。<a id="a-4i"></a>生第四定能发表业心现前时亦有息转。<a id="a-4j"></a>生彼容有息现前义故不说生。<a id="a-4k"></a>毗婆沙师不许此义。<a id="a-4l"></a>若尔生彼如何发言。<a id="a-4m"></a>彼亦有风然不名息。<a id="a-4n"></a>无损益果故无有失。<a id="a-4o"></a>言诸根熟诸根满者。<a id="a-4p"></a>此言不显眼等诸根。<a id="a-4q"></a>现见彼阙息亦转故。<a id="a-4r"></a>但于四缘具说根熟满声。<a id="a-4s"></a>以诸根声显增上义。<a id="a-4t"></a>四缘于息转有增上力。<a id="a-4u"></a>论假说为根亦无有过。<a id="a-4v"></a>如是诸根。<a id="a-4w"></a>处卵等位名未成熟。<a id="a-4x"></a>诸有正入第四定等名未圆满。<a id="a-4y"></a>言入第四定毛孔不开。<a id="a-4z"></a>如何有色身而无毛孔。<a id="a-50"></a>毛孔者谓空界。<a id="a-51"></a>岂有色聚离空界耶。<a id="a-52"></a>理实应然但今于此约通息道说有色身。<a id="a-53"></a>而无毛孔亦无有失。<a id="a-54"></a>何缘但入第四静虑。<a id="a-55"></a>身无毛孔非余定耶。<a id="a-56"></a>以彼等持极淳厚故。<a id="a-57"></a>引第四定大种遍身即由此缘。<a id="a-58"></a>尊者世友说。<a id="a-59"></a>入彼定身毛孔合。<a id="a-5A"></a>若入世俗第四静虑。<a id="a-5B"></a>身无毛孔其理可然。<a id="a-5C"></a>以彼定能引彼地摄。<a id="a-5D"></a>微密大种充满身故。<a id="a-5E"></a>若入无漏第四定时。<a id="a-5F"></a>此身如何亦无毛孔。<a id="a-5G"></a>以彼但引随所生地。<a id="a-5H"></a>大种现前造无表故。<a id="a-5I"></a>彼无漏定所引大种。<a id="a-5J"></a>虽生处摄而极微密。<a id="a-5K"></a>与彼相似故无有过。<a id="a-5L"></a>若生彼地身无毛孔。<a id="a-5M"></a>如何生彼能发语言。<a id="a-5N"></a>非发语言要由毛孔。<a id="a-5O"></a>但由颔动亦得发声。<a id="a-5P"></a>如机关声岂由毛孔。<a id="a-5Q"></a>有余师说。<a id="a-5R"></a>生于彼地咽喉以上亦有毛孔。<a id="a-5S"></a>有说。<a id="a-5T"></a>生彼能发语心。<a id="a-5U"></a>现在前时暂开毛孔。<a id="a-5V"></a>此入出息有情数收。<a id="a-5W"></a>无觉身中息无有故。<a id="a-5X"></a>是虽从外来而系属内义。<a id="a-5Y"></a>此入出息非有执受。<a id="a-5Z"></a>以息阙减执受相故。<a id="a-5a"></a>身中虽有有执受风。<a id="a-5b"></a>而此息风唯无执受。<a id="a-5c"></a>此入出息体是等流。<a id="a-5d"></a>是同类因所生果故。<a id="a-5e"></a>身中虽有长养异熟风。<a id="a-5f"></a>而此息风唯是等流性。<a id="a-5g"></a>身增长位息便损减。<a id="a-5h"></a>身损减时息增长故。<a id="a-5i"></a>非所长养断已于后更相续故。<a id="a-5j"></a>非异熟生余异熟色无此相故。<a id="a-5k"></a>唯自上地心之所观。<a id="a-5l"></a>非下地心所缘境故。<a id="a-5m"></a>谓生欲界起欲界心。<a id="a-5n"></a>彼欲界身欲界息。<a id="a-5o"></a>依欲界心转即彼心所观。<a id="a-5p"></a>若生欲界起初定心。<a id="a-5q"></a>彼欲界身欲界息。<a id="a-5r"></a>依初定心转即彼心所观。<a id="a-5s"></a>起二三定心皆准前应说。<a id="a-5t"></a>生初静虑起三地心。<a id="a-5u"></a>生二生三起二起自准生欲界如理应说。<a id="a-5v"></a>若生上地起下地心。<a id="a-5w"></a>彼上地身上地息。<a id="a-5x"></a>依下地心转非彼心所观。<a id="a-5y"></a>如是欲界息四地心所观。<a id="a-5z"></a>初二三定息如其次第。<a id="a-60"></a>为三二地自地心所观。<a id="a-61"></a>有息地四无息地五。<a id="a-62"></a>住有息地起无息地心息必不转。<a id="a-63"></a>住无息地起有息地心息亦不转。<a id="a-64"></a>住有息地起有息地心。<a id="a-65"></a>随其所应有入出息转。<a id="a-66"></a>所辩持息念成满相云何。<a id="a-67"></a>应作是言。<a id="a-68"></a>若观行者注想观息微细徐流。<a id="a-69"></a>谓想遍身如筒一穴。<a id="a-6A"></a>息风连续如贯末尼。<a id="a-6B"></a>不能动身不发身识。<a id="a-6C"></a>齐此应说持息念成。<a id="a-6D"></a>有余师言。<a id="a-6E"></a>增长自在所作事办名此念成。<a id="a-6F"></a>初增长言显持息念。<a id="a-6G"></a>下中上品次第成立。<a id="a-6H"></a>乃至若时随其所乐。<a id="a-6I"></a>能入能出名为自在。<a id="a-6J"></a>若于此位能摄益身。<a id="a-6K"></a>远耽嗜依寻名所作事办。<a id="a-6L"></a>有余师说。<a id="a-6M"></a>若具六相远离三失。<a id="a-6N"></a>或若具足修十六种殊胜行相。<a id="a-6O"></a>齐此应说持息念成。<a id="a-6P"></a>经说息念有十七种。<a id="a-6Q"></a>谓念入出息了知我已念入出息。<a id="a-6R"></a>短入出息长觉遍身。<a id="a-6S"></a>止身行觉喜觉乐觉。<a id="a-6T"></a>心行止心行觉心令心欢喜。<a id="a-6U"></a>令心摄持令心解脱。<a id="a-6V"></a>随观无常随观断随观离随观灭。<a id="a-6W"></a>如是一一皆自了知。<a id="a-6X"></a>此十七中初是总观。<a id="a-6Y"></a>后十六种是差别观。<a id="a-6Z"></a>约四念住如次应知。<a id="a-6a"></a>各有四门成十六种。<a id="a-6b"></a>如何觉心行可受念住摄。<a id="a-6c"></a>因受果名故无有过。<a id="a-6d"></a>非此中说心行谓思。<a id="a-6e"></a>应知此中受名心行。<a id="a-6f"></a>谓由耽着乐受味故。<a id="a-6g"></a>便于彼彼境界。<a id="a-6h"></a>或生思造作心名为心行。<a id="a-6i"></a>受是思因故名心行无失。<a id="a-6j"></a>或但能觉受自体者。<a id="a-6k"></a>义准亦于思等自体。<a id="a-6l"></a>次第能觉生住坏相。<a id="a-6m"></a>如尝大海一渧水碱。<a id="a-6n"></a>则亦遍知大海水味。<a id="a-6o"></a>故唯觉受名觉心行。<a id="a-6p"></a>广解一一相如经释中辩。<a id="a-6q"></a>如是已说入修二门。<a id="a-6r"></a>由此二门心便得定。<a id="a-6s"></a>心得定已复何所修。<a id="a-6t"></a>颂曰。</p>
  <p id="a6u">依已修成止　　为观修念住</p>
  <p id="a6v">以自相共相　　观身受心法</p>
  <p id="a6w">自性闻等慧　　余相杂所缘</p>
  <p id="a6x">说次第随生　　治倒故唯四</p>
  <p id="a6y">论曰。<a id="a-6z"></a>已修成止以为所依。<a id="a-70"></a>为观速成修四念住。<a id="a-71"></a>非不得定者能如实见故。<a id="a-72"></a>如何修习四念住耶。<a id="a-73"></a>以自相共相观身受心法。<a id="a-74"></a>谓修观者专心一趣。<a id="a-75"></a>以自共相于身等境。<a id="a-76"></a>一一别观修四念住。<a id="a-77"></a>分别此法与所余法。<a id="a-78"></a>有差别义名观自相。<a id="a-79"></a>分别此法与所余法。<a id="a-7A"></a>无差别义名观共相。<a id="a-7B"></a>且身念住观自相者。<a id="a-7C"></a>谓观察身内外十处。<a id="a-7D"></a>自性各别从眼至触。<a id="a-7E"></a>一一皆有处自相故。<a id="a-7F"></a>如是于彼各别法中。<a id="a-7G"></a>有正智生名观自相。<a id="a-7H"></a>此自相观得成满时。<a id="a-7I"></a>有道色起尔时方立。<a id="a-7J"></a>自相种性身念住名。<a id="a-7K"></a>此亦遍知彼法自相。<a id="a-7L"></a>由此各别有正智生。<a id="a-7M"></a>非诸境中总生一智。<a id="a-7N"></a>有说。<a id="a-7O"></a>非此自相观中观无表色。<a id="a-7P"></a>以无表色与无色品极相似故。<a id="a-7Q"></a>有说。<a id="a-7R"></a>此观亦观无表。<a id="a-7S"></a>亦别于无表有道色生故。<a id="a-7T"></a>次身念住观共相者。<a id="a-7U"></a>谓观察身一一处相。<a id="a-7V"></a>虽有差别而身相同。<a id="a-7W"></a>又于尔时观十一处。<a id="a-7X"></a>俱是色相无有差别。<a id="a-7Y"></a>谓皆不越大种所造。<a id="a-7Z"></a>如是于彼一类法中。<a id="a-7a"></a>有正智生名观共相。<a id="a-7b"></a>此共相观得成满时。<a id="a-7c"></a>有道色起尔时方立。<a id="a-7d"></a>共相种性身念住名。<a id="a-7e"></a>此亦遍知彼法共相。<a id="a-7f"></a>由此总有一正智生。<a id="a-7g"></a>非诸境中各生一智。<a id="a-7h"></a>或身念住观自相者。<a id="a-7i"></a>谓观于身各别自性。<a id="a-7j"></a>次身念住观共相者。<a id="a-7k"></a>谓观身上与余有为。<a id="a-7l"></a>俱无常性与余有漏。<a id="a-7m"></a>俱是苦性。<a id="a-7n"></a>与余一切法俱空无我性。<a id="a-7o"></a>若时观身无二念住故。<a id="a-7p"></a>唯极微集故。<a id="a-7q"></a>一一差别尔时名曰身念住成。<a id="a-7r"></a>如是应知受等念住相及成满随其所应。<a id="a-7s"></a>体皆非色故无极微差别。<a id="a-7t"></a>或如前说观究竟相。<a id="a-7u"></a>谓后后位善根增长。<a id="a-7v"></a>如畦中水泛溢漫流。<a id="a-7w"></a>有说。<a id="a-7x"></a>欻然非爱相起。<a id="a-7y"></a>此有二种。<a id="a-7z"></a>其二者何。<a id="a-80"></a>一能发嗔。<a id="a-81"></a>二令不乐。<a id="a-82"></a>此中但有令不乐相。<a id="a-83"></a>以所习事若未自在。<a id="a-84"></a>为求成满故起欣乐。<a id="a-85"></a>此于所习已得自在。<a id="a-86"></a>止息希求故无欣乐。<a id="a-87"></a>此四念住各有三种。<a id="a-88"></a>自性相杂所缘别故。<a id="a-89"></a>自性念住以慧为体。<a id="a-8A"></a>契经说为一趣道故。<a id="a-8B"></a>一是独义求战胜者。<a id="a-8C"></a>由此执此害烦恼怨。<a id="a-8D"></a>依此而行能趣圆寂。<a id="a-8E"></a>是故于此立趣道名。<a id="a-8F"></a>唯此独尊名一趣道。<a id="a-8G"></a>此即是慧于断烦恼。<a id="a-8H"></a>趣涅槃中慧最胜故。<a id="a-8I"></a>如契经说。<a id="a-8J"></a>姊妹当知诸圣弟子执智慧剑。<a id="a-8K"></a>能断一切结缚随眠。<a id="a-8L"></a>直趣涅槃无挂碍故。<a id="a-8M"></a>又契经说。<a id="a-8N"></a>若有于身住循身观名身念住。<a id="a-8O"></a>于受心法说亦如是。<a id="a-8P"></a>诸循观名唯目慧体。<a id="a-8Q"></a>非慧无有循观用故本论亦说。<a id="a-8R"></a>身念住云何。<a id="a-8S"></a>谓缘身慧余三说亦尔。<a id="a-8T"></a>故知唯慧得念住名。<a id="a-8U"></a>慧中何等名自性念住。<a id="a-8V"></a>应知唯取闻思修所成。<a id="a-8W"></a>此中随闻加行所起。<a id="a-8X"></a>缘别义慧名闻所成。<a id="a-8Y"></a>若随思义加行所起。<a id="a-8Z"></a>非不待名亦非在定。<a id="a-8a"></a>缘别义慧名思所成。<a id="a-8b"></a>若在定中随观别义。<a id="a-8c"></a>不待名慧名修所成。<a id="a-8d"></a>即此亦名三种念住。<a id="a-8e"></a>相杂念住以慧所余俱有为体。<a id="a-8f"></a>慧俱有法与慧俱时相杂住故。<a id="a-8g"></a>如契经说。<a id="a-8h"></a>苾刍当知说善法聚言即说四念住。<a id="a-8i"></a>既于念住说善聚言。<a id="a-8j"></a>故以慧俱多法为体。<a id="a-8k"></a>本论亦说由身增上所生善道。<a id="a-8l"></a>通有漏无漏亦名身念住。<a id="a-8m"></a>乃至广说。<a id="a-8n"></a>此文总说与慧相应。<a id="a-8o"></a>俱有诸法名为念住。<a id="a-8p"></a>此文不言缘身道者。<a id="a-8q"></a>勿谓此如自性念住。<a id="a-8r"></a>体唯取相应道为其体故。<a id="a-8s"></a>所缘念住以慧所缘诸法为体。<a id="a-8t"></a>以一切法无不皆是。<a id="a-8u"></a>慧所缘故应名慧住。<a id="a-8v"></a>何故经中标以异名作异广释。<a id="a-8w"></a>此亦无失。<a id="a-8x"></a>约前三种释念住名皆唯慧故。<a id="a-8y"></a>且就自性释念住名。<a id="a-8z"></a>谓诸法中若有一法。<a id="a-90"></a>由念得住彼名念住。<a id="a-91"></a>此是何法是慧非余。<a id="a-92"></a>宁知慧住要由念力。<a id="a-93"></a>以有念者慧增明故。<a id="a-94"></a>谓慧得住由念所持。<a id="a-95"></a>是念力资方得住义。<a id="a-96"></a>如是标释念住名时。<a id="a-97"></a>唯依于慧不依余法。<a id="a-98"></a>是故广释如所标名。<a id="a-99"></a>名义相符斯有何失。<a id="a-9A"></a>若就相杂释念住名。<a id="a-9B"></a>谓与慧俱念方得住。<a id="a-9C"></a>令念得住故慧得念住名。<a id="a-9D"></a>念住相应及俱有法。<a id="a-9E"></a>与念住相杂名相杂念住。<a id="a-9F"></a>岂不定等亦与慧俱方得安住。<a id="a-9G"></a>则应许慧体令定等。<a id="a-9H"></a>住故得定等住名。<a id="a-9I"></a>不尔此中为显念慧。<a id="a-9J"></a>相资力胜故偏立念住名。<a id="a-9K"></a>谓慧若于身受心法。<a id="a-9L"></a>以自共相循循观时。<a id="a-9M"></a>要念力持方得明了。<a id="a-9N"></a>以于此地串习记持。<a id="a-9O"></a>方能进修余未习地。<a id="a-9P"></a>是故于慧简择法时。<a id="a-9Q"></a>念最能为坚强助伴。<a id="a-9R"></a>念于身等得安住时。<a id="a-9S"></a>要慧力持方能明记。<a id="a-9T"></a>故世尊说若有于身。<a id="a-9U"></a>住循身观者念便住不谬。<a id="a-9V"></a>尊者无灭亦作是言。<a id="a-9W"></a>若有能于身住循身观缘身念得住。<a id="a-9X"></a>乃至广说。<a id="a-9Y"></a>或若行者观身等竟。<a id="a-9Z"></a>无间不能观于受等。<a id="a-9a"></a>便应追念先加行时。<a id="a-9b"></a>所有曾修受等行相。<a id="a-9c"></a>由追念故彼相现前。<a id="a-9d"></a>因此便能观察受等。<a id="a-9e"></a>故说有念慧得增明。<a id="a-9f"></a>如是念生由先慧力。<a id="a-9g"></a>故念与慧为胜助伴。<a id="a-9h"></a>或此二法于一切时。<a id="a-9i"></a>所有功能相随胜劣。<a id="a-9j"></a>故说二种相资最胜。<a id="a-9k"></a>若就所缘释念住名。<a id="a-9l"></a>谓慧由念令念住故。<a id="a-9m"></a>便于慧体立念住名。<a id="a-9n"></a>念住所缘身等诸法。<a id="a-9o"></a>是念住所缘名所缘念住。<a id="a-9p"></a>故约三种释念住名。<a id="a-9q"></a>皆显慧强独名念住。<a id="a-9r"></a>由此念住是慧理成。<a id="a-9s"></a>故释与标无相违失。<a id="a-9t"></a>分别论者作如是言。<a id="a-9u"></a>念住即用念为自体。<a id="a-9v"></a>此中不应置念根故。<a id="a-9w"></a>标释两文俱说念故。<a id="a-9x"></a>此中不说慧住名故。<a id="a-9y"></a>彼言非理。<a id="a-9z"></a>所以者何。<a id="a-A0"></a>虽于此中置念名想。<a id="a-A1"></a>而依业用已置慧根。<a id="a-A2"></a>如信定慧根虽不如次置证净静虑。<a id="a-A3"></a>了别谛中而由功能义已置故。<a id="a-A4"></a>标释两文显说慧故。<a id="a-A5"></a>谓前已辩标念住名。<a id="a-A6"></a>依慧非余显标慧故释中具以循观正知。<a id="a-A7"></a>二种慧名再说慧故。<a id="a-A8"></a>由此标释都不相违。<a id="a-A9"></a>说念住言义如前说。<a id="a-AA"></a>前何所说。<a id="a-AB"></a>谓前所言为显念慧相资力胜。<a id="a-AC"></a>是故偏立念住名等。<a id="a-AD"></a>又为具显三种念住。<a id="a-AE"></a>故不于此说慧住言。<a id="a-AF"></a>谓说念言显相杂念住。<a id="a-AG"></a>复说住言显所缘念住。<a id="a-AH"></a>说循观言显自性念住。<a id="a-AI"></a>若言慧住唯局慧体。<a id="a-AJ"></a>自相不舍得慧住名。<a id="a-AK"></a>此则但明自性念住。<a id="a-AL"></a>便为弃舍相杂所缘。<a id="a-AM"></a>则彼俱应不名念住然不应许。<a id="a-AN"></a>以于契经及本论中皆说三故。<a id="a-AO"></a>由此为证诸念住言。<a id="a-AP"></a>目慧非余决定成立。<a id="a-AQ"></a>何缘故说三种念住。<a id="a-AR"></a>为愚行相资粮所缘。<a id="a-AS"></a>三种有情故说三种。<a id="a-AT"></a>或根胜解分位各三。<a id="a-AU"></a>机宜不同故说三种。<a id="a-AV"></a>三中相杂能断烦恼。<a id="a-AW"></a>非二能断太减增故。<a id="a-AX"></a>与慧杂住得相杂名。<a id="a-AY"></a>理则但应慧俱有法。<a id="a-AZ"></a>可得名曰相杂念住。<a id="a-Aa"></a>非慧与慧可有相杂。<a id="a-Ab"></a>无有一身二慧俱故。<a id="a-Ac"></a>由此知慧非相杂摄。<a id="a-Ad"></a>不应唯说相杂念住。<a id="a-Ae"></a>能断烦恼理应具言。<a id="a-Af"></a>自性相杂能断烦恼。<a id="a-Ag"></a>于断烦恼慧为首故。<a id="a-Ah"></a>无如是过。<a id="a-Ai"></a>断烦恼时于慧亦立相杂名故。<a id="a-Aj"></a>谓得止观平等运道能断烦恼。<a id="a-Ak"></a>其理决定。<a id="a-Al"></a>所余一切心心所等。<a id="a-Am"></a>有止品摄有观品收。<a id="a-An"></a>此平等时彼亦平等。<a id="a-Ao"></a>由是一切相杂理齐。<a id="a-Ap"></a>显断惑时相杂理等。<a id="a-Aq"></a>故亦于慧立相杂名。<a id="a-Ar"></a>多于所成有胜能故。<a id="a-As"></a>自性念住非。<a id="a-At"></a>不亦能断诸烦恼体是慧故。<a id="a-Au"></a>然名自性谓无所待。<a id="a-Av"></a>断烦恼时必待余法故。<a id="a-Aw"></a>断烦恼位慧立相杂名。<a id="a-Ax"></a>由此所言相杂念住。<a id="a-Ay"></a>能断烦恼理善成立。<a id="a-Az"></a>此中断烦恼但由修所成。<a id="a-B0"></a>然非此中闻思无用。<a id="a-B1"></a>随顺修故如殖树根。<a id="a-B2"></a>修所成中唯法念住能断烦恼。<a id="a-B3"></a>缘四五蕴或缘涅槃能断惑故。<a id="a-B4"></a>法念住中共相作意能断烦恼。<a id="a-B5"></a>自相作意缘少分境故无此能。<a id="a-B6"></a>四念住内前之三种。<a id="a-B7"></a>唯不杂缘第四通二。<a id="a-B8"></a>然三谛智唯有杂缘能断烦恼。<a id="a-B9"></a>唯灭谛智虽不杂缘亦断烦恼。<a id="a-BA"></a>杂缘智内至缘三蕴。<a id="a-BB"></a>亦定无有断惑功能。<a id="a-BC"></a>即于此中总缘一切。<a id="a-BD"></a>有漏无漏为无为等。<a id="a-BE"></a>亦定无有断惑功能。<a id="a-BF"></a>然不杂缘少杂多杂。<a id="a-BG"></a>于断烦恼非全无用。<a id="a-BH"></a>引发能断故修治身器故。<a id="a-BI"></a>彼于断惑但可能为。<a id="a-BJ"></a>加行胜进二道自体。<a id="a-BK"></a>唯有处中杂缘法念住。<a id="a-BL"></a>及唯缘灭不杂法念住。<a id="a-BM"></a>亦为无间解脱道体。<a id="a-BN"></a>若断烦恼唯法念住。<a id="a-BO"></a>则法念住为无间道。<a id="a-BP"></a>此无间道现在前时。<a id="a-BQ"></a>云何能修余三念住。<a id="a-BR"></a>若三念住非断治摄。<a id="a-BS"></a>乘无间道于未来修。<a id="a-BT"></a>断有顶染时应修世俗智。<a id="a-BU"></a>诸无间道中应修他心智。<a id="a-BV"></a>彼何障碍非未来修。<a id="a-BW"></a>故于此中应详理趣。<a id="a-BX"></a>非要同治方未来修。<a id="a-BY"></a>亦非所修都无限齐。<a id="a-BZ"></a>后辩修处当广为释。<a id="a-Ba"></a>身等念住各有三种。<a id="a-Bb"></a>缘内外俱有差别故。<a id="a-Bc"></a>且身念住有三种中。<a id="a-Bd"></a>缘自相续说名为内缘他身等说名为外。<a id="a-Be"></a>双缘二种说为内外。<a id="a-Bf"></a>以有我爱而慢缓者。<a id="a-Bg"></a>应观内身犹如外故。<a id="a-Bh"></a>或内如前缘无执受说名为外。<a id="a-Bi"></a>缘他相续说为内外。<a id="a-Bj"></a>待无执受及待自身得二名故。<a id="a-Bk"></a>或缘根境及俱名三。<a id="a-Bl"></a>或缘有情及非情数。<a id="a-Bm"></a>通缘二种。<a id="a-Bn"></a>差别为三。<a id="a-Bo"></a>或缘有情外非情数。<a id="a-Bp"></a>及发毛等差别为三。<a id="a-Bq"></a>以彼皆从内身生故。<a id="a-Br"></a>离根住故具得二名。<a id="a-Bs"></a>或缘有情现在名内。<a id="a-Bt"></a>缘外非情三世名外。<a id="a-Bu"></a>缘情去来说为内外。<a id="a-Bv"></a>有情类故堕法数故。<a id="a-Bw"></a>又彼未来当堕情数。<a id="a-Bx"></a>正堕法数彼过去时。<a id="a-By"></a>曾堕情数正堕法数。<a id="a-Bz"></a>彼不生法是生类故。<a id="a-C0"></a>受等三种一一各三。<a id="a-C1"></a>随其所应准前应释。<a id="a-C2"></a>此四念住说次随生。<a id="a-C3"></a>生复何缘次第如是。<a id="a-C4"></a>生次如是相随顺故。<a id="a-C5"></a>有情多分于诸色中好受用故。<a id="a-C6"></a>不逮胜法好受用色以何为缘。<a id="a-C7"></a>谓于受中情深欣乐。<a id="a-C8"></a>欣乐于受由心不调。<a id="a-C9"></a>心之不调由诸烦恼。<a id="a-CA"></a>心由信等可令调伏。<a id="a-CB"></a>随观此理四念住生。<a id="a-CC"></a>或随所缘粗细生故。<a id="a-CD"></a>然非由此心最后观。<a id="a-CE"></a>法中涅槃极微细故。<a id="a-CF"></a>彼想思等循观受时。<a id="a-CG"></a>准义已能了知其相。<a id="a-CH"></a>同依心起等安危故。<a id="a-CI"></a>有余师说。<a id="a-CJ"></a>色可聚散可取可舍。<a id="a-CK"></a>相似相续不净苦等易了知故。<a id="a-CL"></a>多分缘身生贪等故。<a id="a-CM"></a>男女展转起贪处故。<a id="a-CN"></a>不净观持息念及分别界。<a id="a-CO"></a>三入修门一切多缘身为境故。<a id="a-CP"></a>修念住位应最初观。<a id="a-CQ"></a>此观为因生轻安触。<a id="a-CR"></a>由轻安触引生乐受。<a id="a-CS"></a>经说身安便受乐故。<a id="a-CT"></a>如是乐受依心而生。<a id="a-CU"></a>净心为因得解脱果。<a id="a-CV"></a>由是受等随次而观。<a id="a-CW"></a>故念住生如是次第。<a id="a-CX"></a>此四念住不增不减。<a id="a-CY"></a>能治净等四颠倒故。<a id="a-CZ"></a>观身不净治于不净。<a id="a-Ca"></a>谓净颠倒虽净颠倒通缘五蕴。<a id="a-Cb"></a>然但观身自性非净便能总伏。<a id="a-Cc"></a>如人已观粪体不净。<a id="a-Cd"></a>亦不欣乐从粪所生。<a id="a-Ce"></a>如是已观身体不净。<a id="a-Cf"></a>亦不欣乐从身所生。<a id="a-Cg"></a>由此观身为不净者。<a id="a-Ch"></a>于五取蕴皆不欣乐。<a id="a-Ci"></a>以有为身净想迷者。<a id="a-Cj"></a>彼方欣乐依身所生。<a id="a-Ck"></a>是故观身为不净者。<a id="a-Cl"></a>于身所起亦不欣乐。<a id="a-Cm"></a>如有安住不净观时。<a id="a-Cn"></a>虽不亲观声等为境。<a id="a-Co"></a>而于歌等弃如粪秽。<a id="a-Cp"></a>如是安住身念住时。<a id="a-Cq"></a>虽不亲观受等为境。<a id="a-Cr"></a>观身自体为不净故。<a id="a-Cs"></a>终不欣乐受等三境。<a id="a-Ct"></a>又虽不观色无色境。<a id="a-Cu"></a>以为不净而于彼境。<a id="a-Cv"></a>非不引生不乐行相。<a id="a-Cw"></a>是故净倒虽缘五蕴身念住成便能总伏。<a id="a-Cx"></a>后三念住虽各别观。<a id="a-Cy"></a>例此应思能总伏理。<a id="a-Cz"></a>观受是苦能治于苦谓乐颠倒。<a id="a-D0"></a>谓若有法真可欣欲。<a id="a-D1"></a>是为乐义于多过患。<a id="a-D2"></a>所杂行中见有可欣殊胜功德。<a id="a-D3"></a>是名于苦谓乐颠倒。<a id="a-D4"></a>此倒必用耽受为先。<a id="a-D5"></a>以于受中深耽着着己。<a id="a-D6"></a>方于一切逼恼所依。<a id="a-D7"></a>有漏行中妄生乐想。<a id="a-D8"></a>是故观受为苦性时。<a id="a-D9"></a>便能总伏计乐颠倒。<a id="a-DA"></a>观心无常能治无常谓常颠倒。<a id="a-DB"></a>谓观行者憎厌受故。<a id="a-DC"></a>于所依心见有众多。<a id="a-DD"></a>品类差别引无常观令现在前。<a id="a-DE"></a>便于有为不生常想。<a id="a-DF"></a>故能总伏计常颠倒。<a id="a-DG"></a>观法无我能治无我谓我颠倒。<a id="a-DH"></a>谓有一类闻我无常。<a id="a-DI"></a>心不生喜遂作是念。<a id="a-DJ"></a>谁令此心有多差别。<a id="a-DK"></a>彼即是我为遮彼计。<a id="a-DL"></a>复应谛观除三所余。<a id="a-DM"></a>亦唯是法便于一切不起我想。<a id="a-DN"></a>故能总伏计我颠倒。<a id="a-DO"></a>或为对治段触识思食。<a id="a-DP"></a>如次建立身等四念住。<a id="a-DQ"></a>数唯有四不增不减。</p>
 </body>
</html>