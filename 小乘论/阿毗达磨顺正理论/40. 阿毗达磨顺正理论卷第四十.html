<!doctype html>
<html id="z3IBVrI16J" data-ver="833">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第四十</h1>
  <h2 id="a2">辨业品第四之八</h2>
  <p id="a3">因辨诸业性相不同。<a id="a-4"></a>当释经中所摽诸业。<a id="a-5"></a>且经中说业有三种。<a id="a-6"></a>善恶无记其相云何。<a id="a-7"></a>颂曰。</p>
  <p id="a8">安不安非业　　名善恶无记</p>
  <p id="a9">论曰。<a id="a-A"></a>诸安隐业说名为善。<a id="a-B"></a>能得可爱异熟涅槃。<a id="a-C"></a>暂永二时济众苦故。<a id="a-D"></a>不安隐业名为不善。<a id="a-E"></a>由此能招非爱异熟。<a id="a-F"></a>极能遮止趣涅槃故。<a id="a-G"></a>非前二业立无记名。<a id="a-H"></a>不可记为善不善故。<a id="a-I"></a>是非安隐不安隐义。<a id="a-J"></a>又经中说业有三种。<a id="a-K"></a>福非福等其相云何。<a id="a-L"></a>颂曰。</p>
  <p id="aM">福非福不动　　欲善业名福</p>
  <p id="aN">不善名非福　　上界善不动</p>
  <p id="aO">约自地处所　　业果无动故</p>
  <p id="aP">论曰。<a id="a-Q"></a>欲界善业说名为福。<a id="a-R"></a>非福相违招爱果故。<a id="a-S"></a>诸不善业说名非福招非爱果违福业故。<a id="a-T"></a>上二界善说名不动。<a id="a-U"></a>岂不世尊说下三定皆名有动。<a id="a-V"></a>圣说此中有寻伺喜乐受动故。<a id="a-W"></a>由下三定有寻伺等灾患未息故立动名不动。<a id="a-X"></a>经中据能感得不动异熟说名不动。<a id="a-Y"></a>如何有动定招无动异熟。<a id="a-Z"></a>虽此定中有灾患动而业对果非如欲界有动转故立不动名。<a id="a-a"></a>谓欲界中余趣处满业。<a id="a-b"></a>由别缘力可异趣处受。<a id="a-c"></a>以或有业能感外内财位形量色力乐等。<a id="a-d"></a>于天等中此业应熟。<a id="a-e"></a>由别缘力所引转故。<a id="a-f"></a>于人等中此业便熟。<a id="a-g"></a>色无色界余地处业。<a id="a-h"></a>无容转令异地处受业果处所。<a id="a-i"></a>无改动故等引地摄无散动故。<a id="a-j"></a>依如是义立不动名。<a id="a-k"></a>应知此中由于因果相属愚故造非福业。<a id="a-l"></a>以非福业纯染污故。<a id="a-m"></a>要依粗重相续无明。<a id="a-n"></a>由此无明现在前位。<a id="a-o"></a>不能解信因果相属。<a id="a-p"></a>是故发起诸非福行。<a id="a-q"></a>由真实义愚故造福及不动业。<a id="a-r"></a>真实义者。<a id="a-s"></a>谓四圣谛。<a id="a-t"></a>若于彼愚诸异生类。<a id="a-u"></a>于善心位亦得间起。<a id="a-v"></a>由此势力令于三界。<a id="a-w"></a>不如实知其性皆苦。<a id="a-x"></a>起福不动行为后有因。<a id="a-y"></a>若已见谛者则无是事。<a id="a-z"></a>乘先行力渐离染时。<a id="a-10"></a>如次得生欲色无色。<a id="a-11"></a>又经中说业有三种。<a id="a-12"></a>顺乐受等其相云何。<a id="a-13"></a>颂曰。</p>
  <p id="a14">顺乐苦非二　　善至三顺乐</p>
  <p id="a15">诸不善顺苦　　上善顺非二</p>
  <p id="a16">余说下亦有　　由中招异熟</p>
  <p id="a17">又许此三业　　非前后熟故</p>
  <p id="a18">顺受总有五　　谓自性相应</p>
  <p id="a19">及所缘异熟　　现前差别故</p>
  <p id="a1A">论曰。<a id="a-1B"></a>诸善业中始从欲界。<a id="a-1C"></a>至第三静虑名顺乐受业。<a id="a-1D"></a>以诸乐受唯至此故。<a id="a-1E"></a>诸不善业名顺苦受。<a id="a-1F"></a>第四静虑及无色善业说名为顺不苦不乐受。<a id="a-1G"></a>此上都无苦乐受故。<a id="a-1H"></a>非此诸业唯感受果。<a id="a-1I"></a>应知亦感彼受资粮。<a id="a-1J"></a>受及资粮此中名受。<a id="a-1K"></a>随所化欲总立受名。<a id="a-1L"></a>下诸地中为亦许有顺非二业为决定无。<a id="a-1M"></a>有余师言。<a id="a-1N"></a>下地亦有顺非二业。<a id="a-1O"></a>以定中间既无苦乐应无业故。<a id="a-1P"></a>岂不中定与初静虑同一缚故。<a id="a-1Q"></a>此中定业感初定中乐根异熟。<a id="a-1R"></a>理不应尔违本论故。<a id="a-1S"></a>谓本论言。<a id="a-1T"></a>颇有业感心受异熟非身耶。<a id="a-1U"></a>曰有。<a id="a-1V"></a>谓善无寻业中间定业既是无寻。<a id="a-1W"></a>若感根本乐根异熟应无寻业。<a id="a-1X"></a>通感身心二受异熟便违本论。<a id="a-1Y"></a>然应此业唯感心受。<a id="a-1Z"></a>如不善业唯感身受。<a id="a-1a"></a>设许通感无违本论。<a id="a-1b"></a>本论应言善无伺故。<a id="a-1c"></a>或非诸业皆感受果故。<a id="a-1d"></a>彼应感色心不相应行。<a id="a-1e"></a>然于一切无寻业中。<a id="a-1f"></a>有业唯能感心受果。<a id="a-1g"></a>偏就彼说故无有过。<a id="a-1h"></a>是故中定业感异熟非证。<a id="a-1i"></a>下地有顺非二业因。<a id="a-1j"></a>若尔此中更有余证。<a id="a-1k"></a>谓本论说。<a id="a-1l"></a>颇有三业非前非后受异熟耶。<a id="a-1m"></a>曰有。<a id="a-1n"></a>谓顺乐受业。<a id="a-1o"></a>色顺苦受业。<a id="a-1p"></a>心心所法顺不苦不乐受业。<a id="a-1q"></a>心不相应行乃至广说。<a id="a-1r"></a>由此证知下地亦有顺非二业。<a id="a-1s"></a>非离欲界有此三业俱时熟故。<a id="a-1t"></a>此亦非证。<a id="a-1u"></a>以本论中说三界业如三受故。<a id="a-1v"></a>然非三界所系诸业可俱时受。<a id="a-1w"></a>此亦应然。<a id="a-1x"></a>而本论言有三界业俱时熟者。<a id="a-1y"></a>为欲试验于对法宗解不解故。<a id="a-1z"></a>或于增上果说受异熟声。<a id="a-20"></a>色无色思资下异熟。<a id="a-21"></a>令其久住故作是言。<a id="a-22"></a>顺三受业文亦容作此释。<a id="a-23"></a>故彼所引非定证因。<a id="a-24"></a>何苦推征彼所计执。<a id="a-25"></a>见彼所计执违品类足故。<a id="a-26"></a>如说。<a id="a-27"></a>云何顺乐受业。<a id="a-28"></a>谓从欲界系至三定善业。<a id="a-29"></a>无违彼失无定言故。<a id="a-2A"></a>谓彼不言唯顺乐受。<a id="a-2B"></a>然下虽有顺非二业而由少故彼文不显。<a id="a-2C"></a>不可准此便作是言。<a id="a-2D"></a>上地亦应有顺苦乐。<a id="a-2E"></a>离苦乐染方生彼故。<a id="a-2F"></a>由此唯说从广果天乃至非想有顺非苦非乐受业。<a id="a-2G"></a>不说下地以上地无相违受故。<a id="a-2H"></a>于下地有相违受故。<a id="a-2I"></a>以于下地容有非苦非乐异熟。<a id="a-2J"></a>不可如彼三界系业定判。<a id="a-2K"></a>此文无容有容实俱受故。<a id="a-2L"></a>此业为善为不善耶。<a id="a-2M"></a>有作是言。<a id="a-2N"></a>是善而劣。<a id="a-2O"></a>又不可别示而可总言。<a id="a-2P"></a>于诸善业中或有一类能感乐受及受资粮或有一类能感非二。<a id="a-2Q"></a>应知此业能益乐受名顺乐受如顺马处。<a id="a-2R"></a>或复此业能受于乐名顺乐受如顺浴散。<a id="a-2S"></a>顺余受业应知亦然。<a id="a-2T"></a>顺乐受业唯感乐受异熟果耶。<a id="a-2U"></a>唯感乐受异熟果者一切皆是顺乐受业。<a id="a-2V"></a>或有诸业名顺乐受而不能感乐受异熟。<a id="a-2W"></a>谓此若感色不相应。<a id="a-2X"></a>顺余受业应知亦尔。<a id="a-2Y"></a>此业非唯感受异熟。<a id="a-2Z"></a>如何总得顺受业名。<a id="a-2a"></a>诸业为因所感异熟皆似于受得受名故。<a id="a-2b"></a>所以者何。<a id="a-2c"></a>彼皆如受为身益损及平等故。<a id="a-2d"></a>如水火等于树枝等为益为损为等义成。<a id="a-2e"></a>又顺受多略说有五。<a id="a-2f"></a>一自性顺受。<a id="a-2g"></a>谓诸受体。<a id="a-2h"></a>如契经说。<a id="a-2i"></a>受乐受时。<a id="a-2j"></a>如实了知受于乐受乃至广说。<a id="a-2k"></a>二相应顺受。<a id="a-2l"></a>谓一切触。<a id="a-2m"></a>如契经言。<a id="a-2n"></a>顺乐受触乃至广说。<a id="a-2o"></a>三所缘顺受。<a id="a-2p"></a>谓一切境。<a id="a-2q"></a>如契经言。<a id="a-2r"></a>眼见色已。<a id="a-2s"></a>唯受于色不受色贪乃至广说。<a id="a-2t"></a>由色等是受所缘故。<a id="a-2u"></a>四异熟顺受。<a id="a-2v"></a>谓感异熟业。<a id="a-2w"></a>如契经说。<a id="a-2x"></a>顺乐受业乃至广说。<a id="a-2y"></a>五现前顺受。<a id="a-2z"></a>谓现行受。<a id="a-30"></a>如契经说。<a id="a-31"></a>受乐受时二受便灭乃至广说。<a id="a-32"></a>非此乐受现在前时。<a id="a-33"></a>有余受能受此乐受。<a id="a-34"></a>但据乐受自体现前即说名为受。<a id="a-35"></a>于乐受由所顺受有多种故。<a id="a-36"></a>虽业异熟非皆是受而可总立顺受业名。<a id="a-37"></a>谓诸善业为因所感。<a id="a-38"></a>色不相应能为所缘生乐受故。<a id="a-39"></a>是诸乐受所领纳故。<a id="a-3A"></a>可爱异熟顺乐受故亦名乐受。<a id="a-3B"></a>由此善业所招诸果。<a id="a-3C"></a>虽非乐受顺乐受故。<a id="a-3D"></a>招彼业名顺乐受业。<a id="a-3E"></a>顺苦非二理亦应然。<a id="a-3F"></a>如是三业有定不定其相云何。<a id="a-3G"></a>颂曰。</p>
  <p id="a3H">此有定不定　　定三顺现等</p>
  <p id="a3I">或说业有五　　余师说四句</p>
  <p id="a3J">论曰。<a id="a-3K"></a>此上所说顺乐受等应知各有定不定异。<a id="a-3L"></a>非定受故立不定名。<a id="a-3M"></a>谓顺乐业非必定熟。<a id="a-3N"></a>若熟必应受乐异熟。<a id="a-3O"></a>顺余二业说亦如是。<a id="a-3P"></a>定复有三。<a id="a-3Q"></a>一顺现法受。<a id="a-3R"></a>二顺次生受。<a id="a-3S"></a>三顺后次受。<a id="a-3T"></a>此三定业定感异熟。<a id="a-3U"></a>并前不定总成四种。<a id="a-3V"></a>或有欲令不定受业复有二种。<a id="a-3W"></a>谓于异熟有定不定。<a id="a-3X"></a>并定业三合成五种。<a id="a-3Y"></a>顺现法受业体云何。<a id="a-3Z"></a>谓于此生造作增长。<a id="a-3a"></a>唯此生受异熟非余。<a id="a-3b"></a>于此生言显众同分。<a id="a-3c"></a>为显加行根本业道。<a id="a-3d"></a>说造作言为显后起故说增长。<a id="a-3e"></a>或造作者显牵引业。<a id="a-3f"></a>言增长者显圆满业。<a id="a-3g"></a>或造作者。<a id="a-3h"></a>谓率尔为。<a id="a-3i"></a>言增长者。<a id="a-3j"></a>谓思已作。<a id="a-3k"></a>或造作者追悔所损。<a id="a-3l"></a>言增长者欢喜摄受。<a id="a-3m"></a>或以同类为助伴业。<a id="a-3n"></a>名为造作亦名增长。<a id="a-3o"></a>如善还以善为助伴。<a id="a-3p"></a>与此相违唯名造作。<a id="a-3q"></a>或有坚执而造作者名为造作亦名增长。<a id="a-3r"></a>与此相违唯名造作。<a id="a-3s"></a>或依具足名为造作。<a id="a-3t"></a>若由具足名为增长。<a id="a-3u"></a>如是等释义有多门。<a id="a-3v"></a>言唯此生受异熟者显时分定。<a id="a-3w"></a>然或有谓于人生中造作增长。<a id="a-3x"></a>还唯于此人生余身受异熟者。<a id="a-3y"></a>亦得名为顺现法受。<a id="a-3z"></a>为遮此执复说非余。<a id="a-40"></a>此则显示有死生者。<a id="a-41"></a>可言唯此不名非余。<a id="a-42"></a>由此显业时分不坏。<a id="a-43"></a>令极分明绝诸疑网。<a id="a-44"></a>如何由此说非余言。<a id="a-45"></a>便令定知非余身受。<a id="a-46"></a>以或可释此非余言。<a id="a-47"></a>是遮非人生非遮余身故。<a id="a-48"></a>此释非理前唯此言遮非人生义已成故。<a id="a-49"></a>谓前既说唯此生言。<a id="a-4A"></a>已定显成非非人类。<a id="a-4B"></a>然复于后说非余言。<a id="a-4C"></a>为遮余身义极明了。<a id="a-4D"></a>若异此者重说何为。<a id="a-4E"></a>故此业名顺现法受。<a id="a-4F"></a>以现法者是现身义。<a id="a-4G"></a>顺次生受业体云何。<a id="a-4H"></a>谓此生造业于无间生受。<a id="a-4I"></a>所言生者是生处义。<a id="a-4J"></a>造业生后无间而生故名次生。<a id="a-4K"></a>是次后生义顺彼生业名顺次生受。<a id="a-4L"></a>顺后次受业体云何。<a id="a-4M"></a>谓此生造业无间生后受。<a id="a-4N"></a>所言后者是无间生后众同分。<a id="a-4O"></a>所言次者显于多生次第别受。<a id="a-4P"></a>此言意显顺后受业决定次第各招一生。<a id="a-4Q"></a>为避言词繁广过失。<a id="a-4R"></a>故于多业总立一名。<a id="a-4S"></a>云何名为顺不定受。<a id="a-4T"></a>谓薄伽梵见一类业。<a id="a-4U"></a>或由尸罗或由正愿或由梵行或由等持或由智力。<a id="a-4V"></a>令全无果或令轻微。<a id="a-4W"></a>或令移位。<a id="a-4X"></a>说此一切名不定业。<a id="a-4Y"></a>为转此业应修净行。<a id="a-4Z"></a>诸有情类此业最多。<a id="a-4a"></a>然契经言或有诸业应现法受。<a id="a-4b"></a>而或转于地狱受者。<a id="a-4c"></a>非此中辨顺现受业。<a id="a-4d"></a>意说有业顺不定受。<a id="a-4e"></a>若能精修身戒心慧。<a id="a-4f"></a>此所造业应人间受。<a id="a-4g"></a>由不精修身戒心慧。<a id="a-4h"></a>便乘此业堕奈落迦。<a id="a-4i"></a>契经又言或有诸业应地狱受。<a id="a-4j"></a>而或转于人中受者。<a id="a-4k"></a>此亦非辨时分定业但说不定释义准前。<a id="a-4l"></a>或释前经意说有业。<a id="a-4m"></a>虽是造作而非增长。<a id="a-4n"></a>若任其力应现法受。<a id="a-4o"></a>若后复造感地狱业。<a id="a-4p"></a>资助令增往地狱受。<a id="a-4q"></a>故契经说有业应于人中现受。<a id="a-4r"></a>由后复造感地狱业令增长故。<a id="a-4s"></a>转彼令于地狱中受。<a id="a-4t"></a>是故知彼说不定业。<a id="a-4u"></a>譬喻者说。<a id="a-4v"></a>顺现受业等于余生中亦得受异熟。<a id="a-4w"></a>然随初熟位立顺现等名。<a id="a-4x"></a>非但如名招尔所果。<a id="a-4y"></a>谓彼意说诸所造业。<a id="a-4z"></a>若从此生即能为因。<a id="a-50"></a>与异熟果者名顺现法受。<a id="a-51"></a>若从次生方能为因。<a id="a-52"></a>与异熟果者名顺次生受。<a id="a-53"></a>若越次生从第三生方与异熟者名顺后次受。<a id="a-54"></a>何缘彼作如是执耶。<a id="a-55"></a>勿强力业异熟少故。<a id="a-56"></a>彼执非善。<a id="a-57"></a>所以者何。<a id="a-58"></a>彼业先时已生异熟。<a id="a-59"></a>中间间断异熟复生理必不然如种芽故。<a id="a-5A"></a>若谓无间而生后身。<a id="a-5B"></a>应无死生业无异故。<a id="a-5C"></a>或身无异应数死生。<a id="a-5D"></a>又一业招二三生等。<a id="a-5E"></a>是诸果相为异为同相。<a id="a-5F"></a>若异者应如别业所感相续非一业果。<a id="a-5G"></a>或一业果其相应同。<a id="a-5H"></a>应说何缘前后相别。<a id="a-5I"></a>若谓满业助力使然。<a id="a-5J"></a>应唯一生前后有别。<a id="a-5K"></a>现见引业所引一生。<a id="a-5L"></a>虽有众多满业果异。<a id="a-5M"></a>而引业一但名一生。<a id="a-5N"></a>此亦应然无别因故。<a id="a-5O"></a>相若同者应是一生。<a id="a-5P"></a>非一生中前后相等。<a id="a-5Q"></a>而可见有前后生殊。<a id="a-5R"></a>此亦应然一业果故。<a id="a-5S"></a>然不可谓唯一生身。<a id="a-5T"></a>便是众多引业所感。<a id="a-5U"></a>以能引业有差别故。<a id="a-5V"></a>或于本有应有死生。<a id="a-5W"></a>或应毕竟无死生理。<a id="a-5X"></a>又彼一业所感多生。<a id="a-5Y"></a>为一趣中为在多趣。<a id="a-5Z"></a>若在一趣过如前说。<a id="a-5a"></a>谓前与后应是一生。<a id="a-5b"></a>或一生中应数生死。<a id="a-5c"></a>以一业果无差别故。<a id="a-5d"></a>若在多趣诸趣相望有上中下品类别故。<a id="a-5e"></a>同一业果理必不成。<a id="a-5f"></a>以一刹那所造一业。<a id="a-5g"></a>有上中下理不成故。<a id="a-5h"></a>又若尔者趣应相杂。<a id="a-5i"></a>然趣无杂如前已辨。<a id="a-5j"></a>若谓余业所引生中。<a id="a-5k"></a>有于前生已得果业。<a id="a-5l"></a>感果势力犹未尽故。<a id="a-5m"></a>寄此生中更受异熟故。<a id="a-5n"></a>虽一业能感多生。<a id="a-5o"></a>而有死生果相差别此亦非理。<a id="a-5p"></a>所以者何。<a id="a-5q"></a>寄他生中更受果业。<a id="a-5r"></a>牵引圆满俱不成故。<a id="a-5s"></a>谓寄他生所受异熟。<a id="a-5t"></a>为是引果为满果耶。<a id="a-5u"></a>且不应言寄受引果。<a id="a-5v"></a>此生引果余业引故。<a id="a-5w"></a>一果不应引已复引。<a id="a-5x"></a>应随一业唐捐其功。<a id="a-5y"></a>后业于中极为无用。<a id="a-5z"></a>亦不应说于一生中有二引果勿有所受。<a id="a-60"></a>一相续中便有多生多趣异熟俱时受过。<a id="a-61"></a>亦不应言寄受满果。<a id="a-62"></a>勿有引业于前生中已得引果。<a id="a-63"></a>有余引力至于今生转成满过。<a id="a-64"></a>谓有一类顺生受业。<a id="a-65"></a>感次生中所引果。<a id="a-66"></a>已今于余业所引生中变成顺后受感满果异熟。<a id="a-67"></a>是则一业亦引亦满。<a id="a-68"></a>便有引满杂乱过失。<a id="a-69"></a>又一切业展转相资是则皆成造作增长。<a id="a-6A"></a>则应毕竟无有一业不受异熟而至涅槃。<a id="a-6B"></a>然彼此宗俱非所许。<a id="a-6C"></a>于譬喻者其过偏多。<a id="a-6D"></a>以彼宗中顺现受等所有诸业皆非决定。<a id="a-6E"></a>然许诸业展转相资理应皆成造作增长。<a id="a-6F"></a>诸有造作亦增长业。<a id="a-6G"></a>世尊经中说为决定。<a id="a-6H"></a>而言诸业皆不定者。<a id="a-6I"></a>当知彼是佛教外人。<a id="a-6J"></a>又于此中彼据何理许于余业所引生中。<a id="a-6K"></a>已于前生引果余业。<a id="a-6L"></a>能为助满资令久住。<a id="a-6M"></a>非于前世自所引生能为满因资令相续。<a id="a-6N"></a>又若有业顺天生受。<a id="a-6O"></a>从天死已生地狱中。<a id="a-6P"></a>如何令天顺生受业。<a id="a-6Q"></a>今于地狱受后乐果。<a id="a-6R"></a>从地狱死生于天中。<a id="a-6S"></a>顺彼生业责亦如是。<a id="a-6T"></a>非于天中顺生受业。<a id="a-6U"></a>可于无间地狱受果亦非无间顺生受业。<a id="a-6V"></a>可于天中有受果义。<a id="a-6W"></a>若谓越他趣于自类趣中。<a id="a-6X"></a>此业方能重受果者前已说过。<a id="a-6Y"></a>前说者何。<a id="a-6Z"></a>谓业先时已生异熟中间间断异熟复生。<a id="a-6a"></a>理必不然如种芽故。<a id="a-6b"></a>虽彼立理证自义言勿强力业异熟果少此亦非证。<a id="a-6c"></a>所以者何。<a id="a-6d"></a>非要果多业名强力。<a id="a-6e"></a>顺现受业名强力者。<a id="a-6f"></a>能速得果故立此名。<a id="a-6g"></a>若一事中起多思愿。<a id="a-6h"></a>于中前后胜劣有殊。<a id="a-6i"></a>能感现生后异熟果言招多果亦无有失。<a id="a-6j"></a>又若执业要感多果方得名强。<a id="a-6k"></a>则感轮王异熟果业。<a id="a-6l"></a>望感佛业应说名强感多果故。<a id="a-6m"></a>若感佛业妙故名强是则名强。<a id="a-6n"></a>业有多种以业强理有多品故。<a id="a-6o"></a>谓或有业果近名强。<a id="a-6p"></a>或由果多或由果妙。<a id="a-6q"></a>然顺现受果近名强。<a id="a-6r"></a>宁以强名证感多果故。<a id="a-6s"></a>对法者说。<a id="a-6t"></a>诸业中顺现等三各别生果。<a id="a-6u"></a>业果无杂。<a id="a-6v"></a>于理为胜。<a id="a-6w"></a>譬喻者说。<a id="a-6x"></a>业有四句。<a id="a-6y"></a>一者有业于时分定异熟不定。<a id="a-6z"></a>谓顺现等三非定得异熟。<a id="a-70"></a>二者有业于异熟定时分不定。<a id="a-71"></a>谓不定业定得异熟。<a id="a-72"></a>三者有业于二俱定。<a id="a-73"></a>谓顺现等定得异熟。<a id="a-74"></a>四者有业于二俱不定。<a id="a-75"></a>谓不定业非定得异熟。<a id="a-76"></a>彼说诸业总成八种。<a id="a-77"></a>谓顺现受有定不定。<a id="a-78"></a>乃至不定亦有二种。<a id="a-79"></a>于此所说业差别中。<a id="a-7A"></a>颂曰。</p>
  <p id="a7B">四善容俱作　　引同分唯三</p>
  <p id="a7C">诸处造四种　　地狱善除现</p>
  <p id="a7D">坚于离染地　　异生不造生</p>
  <p id="a7E">圣不造生后　　并欲有顶退</p>
  <p id="a7F">论曰。<a id="a-7G"></a>此中唯显顺乐等业。<a id="a-7H"></a>于现等时有定不定。<a id="a-7I"></a>释经所说顺现受等四业相殊故。<a id="a-7J"></a>定业中分为三种并不定业合而为四。<a id="a-7K"></a>是说为善。<a id="a-7L"></a>理必无有异熟不定时分定业。<a id="a-7M"></a>时定唯是异熟定中位差别故。<a id="a-7N"></a>非离异熟别有时体。<a id="a-7O"></a>如何时定非异熟耶。<a id="a-7P"></a>此中但依异熟定业得果位差别立顺现等故。<a id="a-7Q"></a>若谓有业于时定者。<a id="a-7R"></a>谓熟必在此时非余。<a id="a-7S"></a>若越此时毕竟不受。<a id="a-7T"></a>故于时定非于异熟。<a id="a-7U"></a>此于异熟亦应决定义相似故。<a id="a-7V"></a>相似者何。<a id="a-7W"></a>谓如于时有或非理而名时分定。<a id="a-7X"></a>如是于熟有或非理应名异熟定。<a id="a-7Y"></a>或复应许二俱不定。<a id="a-7Z"></a>是故若业于时分定彼于异熟亦应决定。<a id="a-7a"></a>若于异熟名不定者。<a id="a-7b"></a>彼于时分亦应不定。<a id="a-7c"></a>由此理故定无八业。<a id="a-7d"></a>以于诸业中有不定义者。<a id="a-7e"></a>应总立一顺不定受。<a id="a-7f"></a>所以者何。<a id="a-7g"></a>义相似故。<a id="a-7h"></a>谓如熟定时不定业。<a id="a-7i"></a>时不定故既共许为顺不定受。<a id="a-7j"></a>如是时定熟不定业。<a id="a-7k"></a>熟不定故何不许为顺不定受。<a id="a-7l"></a>故譬喻者于此义中安立八业极为杂乱。<a id="a-7m"></a>又譬喻者说一切业。<a id="a-7n"></a>乃至无间皆悉可转。<a id="a-7o"></a>若无间业不可转者。<a id="a-7p"></a>应无有能越第一有。<a id="a-7q"></a>今观彼说有如是意。<a id="a-7r"></a>若谓诸业中少有不可转。<a id="a-7s"></a>则有顶业定为其先。<a id="a-7t"></a>以诸业中第一有业是极微细。<a id="a-7u"></a>诸生死本力能摄受广大异熟。<a id="a-7v"></a>无始生死流转有情。<a id="a-7w"></a>曾无有能越于彼者。<a id="a-7x"></a>若有能转如是类业。<a id="a-7y"></a>则无间业宁不可转。<a id="a-7z"></a>此亦但是虚妄僻执。<a id="a-80"></a>以无间业异熟分位二俱决定。<a id="a-81"></a>有顶不然故所引例无能证力。<a id="a-82"></a>若有顶业皆不可转。<a id="a-83"></a>起彼定者应定招生。<a id="a-84"></a>是则无容起彼定已。<a id="a-85"></a>证无学果及般涅槃。<a id="a-86"></a>若一切业皆可转者。<a id="a-87"></a>世尊不应说有定业。<a id="a-88"></a>颇有四业俱时作耶。<a id="a-89"></a>容有。<a id="a-8A"></a>云何遣三使已自行邪欲俱时究竟。<a id="a-8B"></a>顺现受等四种业中几业有能引众同分。<a id="a-8C"></a>唯三能引除顺现业。<a id="a-8D"></a>以顺现业必依先业所引同分而得起故。<a id="a-8E"></a>即于现生必与果故。<a id="a-8F"></a>何界何趣能造几业。<a id="a-8G"></a>诸界诸趣或善或恶。<a id="a-8H"></a>随其所应皆容造四。<a id="a-8I"></a>总开如是。<a id="a-8J"></a>若就别遮捺落迦中。<a id="a-8K"></a>善除顺现无爱果故余皆得造。<a id="a-8L"></a>有余师说。<a id="a-8M"></a>色无色界决定无有顺现受业。<a id="a-8N"></a>以顺现业必依殊胜境界加行方可成立谓于父母佛阿罗汉及余胜德。<a id="a-8O"></a>所熏修身为损益事能招现果。<a id="a-8P"></a>或于余境发起猛利坚执加行亦招现果。<a id="a-8Q"></a>如是类业上界俱无。<a id="a-8R"></a>故二界中无顺现业。<a id="a-8S"></a>彼执非理余容起故。<a id="a-8T"></a>谓上二界亦有胜业。<a id="a-8U"></a>势力速疾能招现果。<a id="a-8V"></a>故上二界虽无如前缘胜境等顺现受业。<a id="a-8W"></a>而有胜定能招现果。<a id="a-8X"></a>顺现受业类非一故。<a id="a-8Y"></a>由是摄中作如是说。<a id="a-8Z"></a>顺现等四业皆欲界。<a id="a-8a"></a>一切色无色遍行修所断随眠之所随增故。<a id="a-8b"></a>一切处皆具能造如是四业。<a id="a-8c"></a>不退性名坚彼于离染地。<a id="a-8d"></a>若异生类除顺生受可造余三。<a id="a-8e"></a>圣者双除顺生后受可造余二。<a id="a-8f"></a>异生不退若离彼染。<a id="a-8g"></a>无容于彼无间受生。<a id="a-8h"></a>故彼应除顺生受业。<a id="a-8i"></a>于上地殁必还生下。<a id="a-8j"></a>故容造彼顺后受业。<a id="a-8k"></a>圣者不退若离彼染。<a id="a-8l"></a>必无容有于彼更生。<a id="a-8m"></a>故彼双除顺生顺后。<a id="a-8n"></a>随所生地容造顺现受。<a id="a-8o"></a>造不定业一切处无遮。<a id="a-8p"></a>然诸圣者若于欲界及有顶处。<a id="a-8q"></a>已得离染虽有退堕。<a id="a-8r"></a>而亦不造顺生后业。<a id="a-8s"></a>从彼退者必退果故。<a id="a-8t"></a>诸退果已必不命终还得本果。<a id="a-8u"></a>住中有位亦造业耶亦造云何。<a id="a-8v"></a>颂曰。</p>
  <p id="a8w">欲中有能造　　二十二种业</p>
  <p id="a8x">皆顺现受摄　　类同分一故</p>
  <p id="a8y">论曰。<a id="a-8z"></a>于欲界中住中有位。<a id="a-90"></a>容有能造二十二业。<a id="a-91"></a>谓中有位及处胎中。<a id="a-92"></a>出胎以后各有五位。<a id="a-93"></a>胎中五者。<a id="a-94"></a>一羯剌蓝。<a id="a-95"></a>二頞部昙。<a id="a-96"></a>三闭尸。<a id="a-97"></a>四键南。<a id="a-98"></a>五钵罗奢佉。<a id="a-99"></a>胎外五者。<a id="a-9A"></a>一婴孩。<a id="a-9B"></a>二童子。<a id="a-9C"></a>三少年。<a id="a-9D"></a>四中年。<a id="a-9E"></a>五老年。<a id="a-9F"></a>此十一位一生所摄。<a id="a-9G"></a>住中有位能造中有。<a id="a-9H"></a>定不定业乃至能造。<a id="a-9I"></a>老年二业应知亦尔。<a id="a-9J"></a>当知如是中有所造十一种。<a id="a-9K"></a>定业皆顺现受摄。<a id="a-9L"></a>由类同分无差别故。<a id="a-9M"></a>谓此中有位与自类十位一众同分一业引故。<a id="a-9N"></a>由此不别说顺中有受业。<a id="a-9O"></a>即顺生等业所引故。<a id="a-9P"></a>类同分者。<a id="a-9Q"></a>谓人等类非趣非生。<a id="a-9R"></a>以约趣生中有生有同分异故。<a id="a-9S"></a>诸定受业其相云何。<a id="a-9T"></a>颂曰。</p>
  <p id="a9U">由重惑净心　　及是恒所造</p>
  <p id="a9V">于功德田起　　害父母业定</p>
  <p id="a9W">论曰。<a id="a-9X"></a>若所造业由重烦恼。<a id="a-9Y"></a>或淳净心或常所作。<a id="a-9Z"></a>或于增上功德田起。<a id="a-9a"></a>功德田者。<a id="a-9b"></a>谓佛法僧。<a id="a-9c"></a>或增上补特伽罗。<a id="a-9d"></a>谓证世出世胜德。<a id="a-9e"></a>于此田所虽无重惑及淳净心亦非常行。<a id="a-9f"></a>若善不善所起诸业。<a id="a-9g"></a>或于父母设起下缠行损害事。<a id="a-9h"></a>如是一切皆定业摄。<a id="a-9i"></a>有余师说。<a id="a-9j"></a>若以猛利意乐所造。<a id="a-9k"></a>或有造已起欢喜心。<a id="a-9l"></a>或一切时数数串习。<a id="a-9m"></a>或胜愿力事力所起业皆决定。<a id="a-9n"></a>现法果业其相云何。<a id="a-9o"></a>颂曰。</p>
  <p id="a9p">由田意乐胜　　及定招异熟</p>
  <p id="a9q">得永离地业　　定招现法果</p>
  <p id="a9r">论曰。<a id="a-9s"></a>由田胜者闻有苾刍。<a id="a-9t"></a>于僧众中作女人语。<a id="a-9u"></a>彼须臾顷转作女人。<a id="a-9v"></a>此等传闻其类非一。<a id="a-9w"></a>意乐胜者闻有黄门救脱诸牛黄门事故。<a id="a-9x"></a>彼须臾顷转作丈夫。<a id="a-9y"></a>此等传闻事亦非一。<a id="a-9z"></a>或有余业亦得现果。<a id="a-A0"></a>谓生此地永离此地染。<a id="a-A1"></a>于此地中诸善不善业必应现受不重生故。<a id="a-A2"></a>如阿罗汉及不还者。<a id="a-A3"></a>未离染时已造彼业。<a id="a-A4"></a>今离染故成现法受。<a id="a-A5"></a>彼是何业。<a id="a-A6"></a>谓异熟定。<a id="a-A7"></a>应知此中所说业者。<a id="a-A8"></a>是异熟定非时定业。<a id="a-A9"></a>若有余位顺定受业。<a id="a-AA"></a>彼必定无永离染义。<a id="a-AB"></a>必于余位受异熟果。<a id="a-AC"></a>若于异熟亦不定者。<a id="a-AD"></a>永离染故不受异熟。<a id="a-AE"></a>诸不还者及阿罗汉。<a id="a-AF"></a>于欲三界设退起染。<a id="a-AG"></a>必不生下定涅槃故。<a id="a-AH"></a>异熟定业皆成现受。<a id="a-AI"></a>余随所应类此当说。<a id="a-AJ"></a>何田起业定即受耶。<a id="a-AK"></a>颂曰。</p>
  <p id="aAL">于佛上首僧　　及灭定无诤</p>
  <p id="aAM">慈见修道出　　损益业即受</p>
  <p id="aAN">论曰。<a id="a-AO"></a>于如是类功德田中。<a id="a-AP"></a>为善恶业定即受果。<a id="a-AQ"></a>功德田者谓佛上首僧。<a id="a-AR"></a>约补特伽罗差别有五。<a id="a-AS"></a>一从灭定出。<a id="a-AT"></a>谓此定中得心寂静。<a id="a-AU"></a>此定寂静以涅槃故。<a id="a-AV"></a>若从此定初起心时如入涅槃。<a id="a-AW"></a>还复出者胜静功德庄严其身。<a id="a-AX"></a>为殷净心生长依处。<a id="a-AY"></a>二从无诤出。<a id="a-AZ"></a>谓此定中已能永拔一切烦恼灾患相续。<a id="a-Aa"></a>有缘一切有情为境。<a id="a-Ab"></a>所起无边增上意乐。<a id="a-Ac"></a>无诤功德积集熏身。<a id="a-Ad"></a>从此出时彼心相续。<a id="a-Ae"></a>不为一切世间定心。<a id="a-Af"></a>及不定心之所胜伏。<a id="a-Ag"></a>是福非福近果胜田。<a id="a-Ah"></a>三从慈定出。<a id="a-Ai"></a>谓此定中有缘无量有情为境。<a id="a-Aj"></a>利益安乐增上意乐积集熏身。<a id="a-Ak"></a>出此定时有为无量最胜功德。<a id="a-Al"></a>所熏修身相续而转能生胜业。<a id="a-Am"></a>四从见道出。<a id="a-An"></a>谓此道中能超一分。<a id="a-Ao"></a>无始流转所不能超。<a id="a-Ap"></a>三界轮回生死根本。<a id="a-Aq"></a>从此道出有胜净身。<a id="a-Ar"></a>相续而生能生胜业。<a id="a-As"></a>五从修道出。<a id="a-At"></a>谓此道中能超一分生死根本。<a id="a-Au"></a>余如前说。<a id="a-Av"></a>从如是五初出位中。<a id="a-Aw"></a>乘前所修胜功德势。<a id="a-Ax"></a>心犹反顾专念不舍。<a id="a-Ay"></a>诸根寂静特异于常。<a id="a-Az"></a>世出世间定不定福。<a id="a-B0"></a>无能胜伏映夺彼者。<a id="a-B1"></a>故说此五名功德田。<a id="a-B2"></a>若有于中为损益业。<a id="a-B3"></a>此业必定能招即果。<a id="a-B4"></a>若从余定余果出时。<a id="a-B5"></a>由前所修定非殊胜。<a id="a-B6"></a>修所断惑未毕竟尽。<a id="a-B7"></a>故彼相续非胜福田。<a id="a-B8"></a>异熟果中受最为胜。<a id="a-B9"></a>今应思择于诸业中。<a id="a-BA"></a>颇有唯招心受异熟。<a id="a-BB"></a>或招身受非心受耶。<a id="a-BC"></a>亦有云何。<a id="a-BD"></a>颂曰。</p>
  <p id="aBE">诸善无寻业　　许唯感心受</p>
  <p id="aBF">恶唯感身受　　是感受业异</p>
  <p id="aBG">论曰。<a id="a-BH"></a>善无寻业谓从中定乃至有顶所有善业。<a id="a-BI"></a>于中能招受异熟者。<a id="a-BJ"></a>应知但感心受非身。<a id="a-BK"></a>于彼地中无身受故。<a id="a-BL"></a>身受必定与寻相应。<a id="a-BM"></a>非无寻业感有寻果。<a id="a-BN"></a>诸不善业能感受者。<a id="a-BO"></a>应知但感身受非心。<a id="a-BP"></a>以不善因苦受为果。<a id="a-BQ"></a>意地苦受决定名忧。<a id="a-BR"></a>忧受必非异熟果摄。<a id="a-BS"></a>故不善业唯感身受。<a id="a-BT"></a>若执忧根定非异熟。<a id="a-BU"></a>诸有情类所发心狂。<a id="a-BV"></a>在何识中何因所感。<a id="a-BW"></a>依何处起非异熟耶。<a id="a-BX"></a>颂曰。</p>
  <p id="aBY">心狂唯意识　　由业异熟生</p>
  <p id="aBZ">及怖害违忧　　除北洲在欲</p>
  <p id="aBa">论曰。<a id="a-Bb"></a>有情心狂唯在意识。<a id="a-Bc"></a>若在五识必无心狂。<a id="a-Bd"></a>以五识身无分别故。<a id="a-Be"></a>由何因故有情心狂。<a id="a-Bf"></a>由诸有情业异熟起。<a id="a-Bg"></a>由何等业异熟起耶。<a id="a-Bh"></a>谓由彼用药物咒术令他心狂。<a id="a-Bi"></a>或复令他饮非所欲若毒若酒。<a id="a-Bj"></a>或现威严怖禽兽等。<a id="a-Bk"></a>或放猛火焚烧山泽。<a id="a-Bl"></a>或作坑阱陷坠众生。<a id="a-Bm"></a>或余事业令他失念。<a id="a-Bn"></a>由此业因于当来世。<a id="a-Bo"></a>感得异类大种异熟。<a id="a-Bp"></a>由彼势力令心发狂。<a id="a-Bq"></a>由此心狂体非异熟。<a id="a-Br"></a>善恶心等皆容狂故。<a id="a-Bs"></a>由斯但说业异熟生。<a id="a-Bt"></a>谓恶业因感不平等异熟大种。<a id="a-Bu"></a>依此大种心便失念故说为狂。<a id="a-Bv"></a>如是心狂对于心乱应作四句。<a id="a-Bw"></a>谓有心狂而非心乱。<a id="a-Bx"></a>乃至广说。<a id="a-By"></a>狂非乱者。<a id="a-Bz"></a>谓诸狂者不染污心。<a id="a-C0"></a>乱非狂者。<a id="a-C1"></a>谓不狂者诸染污心。<a id="a-C2"></a>狂亦乱者。<a id="a-C3"></a>谓诸狂者诸染污心。<a id="a-C4"></a>非狂乱者。<a id="a-C5"></a>谓不狂者不染污心。<a id="a-C6"></a>有情心狂为但由此。<a id="a-C7"></a>更由四种。<a id="a-C8"></a>其四者何。<a id="a-C9"></a>一由惊怖。<a id="a-CA"></a>谓非人等现可怖形来相逼迫。<a id="a-CB"></a>有情见已遂致心狂。<a id="a-CC"></a>二由伤害。<a id="a-CD"></a>谓因事业恼非人等。<a id="a-CE"></a>由彼嗔故伤其支节遂致心狂。<a id="a-CF"></a>有情身中有别支节。<a id="a-CG"></a>若被打触心即发狂。<a id="a-CH"></a>三由乖违。<a id="a-CI"></a>谓由身内风热痰界互相违反。<a id="a-CJ"></a>大种乖适故致心狂。<a id="a-CK"></a>四由愁忧。<a id="a-CL"></a>谓因丧失亲爱等事。<a id="a-CM"></a>愁毒缠怀心遂发狂如婆私等。<a id="a-CN"></a>何有情类有此心狂。<a id="a-CO"></a>除北俱卢所余欲界诸有情类容有心狂。<a id="a-CP"></a>谓欲天心尚有狂者。<a id="a-CQ"></a>况人恶趣得离心狂。<a id="a-CR"></a>地狱恒狂众苦逼故。<a id="a-CS"></a>谓诸地狱恒为种种异类苦具伤害。<a id="a-CT"></a>末摩猛利难忍苦受所逼尚不自识况了是非。<a id="a-CU"></a>故地狱中怨心伤叹猖狂驰叫。<a id="a-CV"></a>世传有文。<a id="a-CW"></a>欲界圣中唯除诸佛。<a id="a-CX"></a>大种乖适容有心狂无异熟生。<a id="a-CY"></a>若有定业必应先受后方得圣。<a id="a-CZ"></a>若非定业得圣道故。<a id="a-Ca"></a>能令无果亦无惊怖。<a id="a-Cb"></a>以诸圣者超五畏故。<a id="a-Cc"></a>亦无伤害以诸圣者。<a id="a-Cd"></a>无非人等憎嫌事故。<a id="a-Ce"></a>亦无愁忧以诸圣者证法性故。<a id="a-Cf"></a>一切如来心无狂乱。<a id="a-Cg"></a>无渐舍命无破音声。<a id="a-Ch"></a>亦无发白面皱等事。<a id="a-Ci"></a>以极淳净妙业所生。<a id="a-Cj"></a>又经中说业有三种。<a id="a-Ck"></a>谓曲秽浊。<a id="a-Cl"></a>其相云何。<a id="a-Cm"></a>颂曰。</p>
  <p id="aCn">说曲秽浊业　　依谄嗔贪生</p>
  <p id="aCo">论曰。<a id="a-Cp"></a>身语意三各有三种。<a id="a-Cq"></a>谓曲秽浊如其次第。<a id="a-Cr"></a>应知依谄嗔贪所生。<a id="a-Cs"></a>谓依谄生身语意业。<a id="a-Ct"></a>名为曲业。<a id="a-Cu"></a>谄曲类故。<a id="a-Cv"></a>实曲谓见故契经言。<a id="a-Cw"></a>实曲者何。<a id="a-Cx"></a>谓诸恶见谄是彼类故得曲名。<a id="a-Cy"></a>从谄所生身语意业曲为因故果受因名。<a id="a-Cz"></a>是故世尊说彼为曲。<a id="a-D0"></a>若依嗔生身语意业名为秽业。<a id="a-D1"></a>嗔秽类故嗔名秽者。<a id="a-D2"></a>谓嗔现前如热铁丸。<a id="a-D3"></a>随所投处便能烧害自他身心。<a id="a-D4"></a>诸烦恼中为过最重故。<a id="a-D5"></a>薄伽梵重立秽名。<a id="a-D6"></a>是诸秽中之极秽故。<a id="a-D7"></a>从嗔所生身语意业秽为因故果受因名。<a id="a-D8"></a>是故世尊说彼为秽。<a id="a-D9"></a>若依贪生身语意业名为浊业。<a id="a-DA"></a>贪浊类故贪名浊者。<a id="a-DB"></a>谓贪现前染着所缘是染性故。<a id="a-DC"></a>从彼生等准前应释。<a id="a-DD"></a>又真直道。<a id="a-DE"></a>谓八圣支。<a id="a-DF"></a>能障彼生三业名曲。<a id="a-DG"></a>真实无病。<a id="a-DH"></a>谓永涅槃障证彼因三业名秽。<a id="a-DI"></a>依外道见于佛教中障净信心不信名浊。<a id="a-DJ"></a>以能扰浊净信心故。<a id="a-DK"></a>信从彼所起三业名浊。<a id="a-DL"></a>又堕断常违处中行。<a id="a-DM"></a>从彼所起身语意业违直道义故立曲名。<a id="a-DN"></a>由损减见所起诸业能秽净法故立秽名。<a id="a-DO"></a>秽名必依极秽义故。<a id="a-DP"></a>萨迦耶见所起诸业能障无我真实净见。<a id="a-DQ"></a>依障净义故立浊名。</p>
 </body>
</html>