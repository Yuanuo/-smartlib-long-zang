<!doctype html>
<html id="z3IBVsb16n" data-ver="813">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第七十</h1>
  <h2 id="a2">辩贤圣品第六之十四</h2>
  <p id="a3">复以何缘诸阿罗汉等。<a id="a-4"></a>离有顶染同不受后生。<a id="a-5"></a>然于其中有于烦恼证不生法。<a id="a-6"></a>而非一切。<a id="a-7"></a>有说由根有差别故。<a id="a-8"></a>此释非理。<a id="a-9"></a>以契经说退不退法根品同故。<a id="a-A"></a>如说五根增上猛利。<a id="a-B"></a>极圆满故名俱解脱。<a id="a-C"></a>然有俱解脱是退种性故。<a id="a-D"></a>非根胜故证惑不生。<a id="a-E"></a>若尔由何种性别故。<a id="a-F"></a>六种种性唯应果有余亦有耶。<a id="a-G"></a>修习练根唯无学位。<a id="a-H"></a>余位亦有。<a id="a-I"></a>颂曰。</p>
  <p id="aJ">学异生亦六　　练根非见道</p>
  <p id="aK">论曰。<a id="a-L"></a>有学异生种性亦六。<a id="a-M"></a>六种应果彼为先故。<a id="a-N"></a>由所安住种性差别。<a id="a-O"></a>故有断惑后生不生。<a id="a-P"></a>定于何时于所断惑证不生法。<a id="a-Q"></a>谓得能止此类烦恼殊胜道时。<a id="a-R"></a>若尔此不生应是择灭非非择灭。<a id="a-S"></a>若是非择灭则非择灭应是道果。<a id="a-T"></a>如是便与圣教相违。<a id="a-U"></a>如说云何非果法。<a id="a-V"></a>谓非择灭及虚空无。<a id="a-W"></a>此不生成择灭失。<a id="a-X"></a>以胜道转非为此故。<a id="a-Y"></a>既非所为故非道果。<a id="a-Z"></a>谓胜道转为证择灭非非择灭故。<a id="a-a"></a>道转时所证不生不名道果。<a id="a-b"></a>如然灯者本为破闇非为尽油。<a id="a-c"></a>而灯生时非唯破闇亦令油尽。<a id="a-d"></a>然此油尽非本所为。<a id="a-e"></a>是故不说名然灯果。<a id="a-f"></a>此亦应然故无有失。<a id="a-g"></a>故胜种性胜道生时。<a id="a-h"></a>亦证不生然非道果。<a id="a-i"></a>今详由道所证不生。<a id="a-j"></a>定不由根应皆得故。<a id="a-k"></a>但由殊胜种性力得故。<a id="a-l"></a>不动者惑必不生。<a id="a-m"></a>前说无学退法有三。<a id="a-n"></a>一增进根。<a id="a-o"></a>二退住学。<a id="a-p"></a>三住自位而般涅槃。<a id="a-q"></a>思等四随应有四五六七。<a id="a-r"></a>非唯无学有增进根。<a id="a-s"></a>有学异生亦有此义。<a id="a-t"></a>唯非见道能修练根。<a id="a-u"></a>此位无容起加行故。<a id="a-v"></a>谓见道位速疾运转无暇于中更修余事。<a id="a-w"></a>唯于信解异生位中。<a id="a-x"></a>能修练根如无学位。<a id="a-y"></a>如说不动退现法乐。<a id="a-z"></a>如何不动法亦许有退义。<a id="a-10"></a>无相违过。<a id="a-11"></a>所以者何。<a id="a-12"></a>颂曰。</p>
  <p id="a13">应知退有三　　已未得受用</p>
  <p id="a14">佛唯有最后　　利中后钝三</p>
  <p id="a15">论曰。<a id="a-16"></a>应知诸退总有三种。<a id="a-17"></a>一已得退。<a id="a-18"></a>谓退已得殊胜功德。<a id="a-19"></a>二未得退。<a id="a-1A"></a>谓未能得应得功德。<a id="a-1B"></a>三受用退。<a id="a-1C"></a>谓诸已得殊胜功德不现在前。<a id="a-1D"></a>三中前二非得为体。<a id="a-1E"></a>第三唯彼不现在前。<a id="a-1F"></a>此三退中世尊唯有一受用退。<a id="a-1G"></a>以有决定所作事业牵引其心。<a id="a-1H"></a>虽有所余无量希有不共佛法无暇起故。<a id="a-1I"></a>除佛世尊余不动法具有未得及受用退。<a id="a-1J"></a>谓于殊胜无诤定等。<a id="a-1K"></a>应得功德未能得故有未得退。<a id="a-1L"></a>有余事业牵引其心。<a id="a-1M"></a>已得功德无暇起故有受用退。<a id="a-1N"></a>余五种性容具有三。<a id="a-1O"></a>亦容退失已得德故。<a id="a-1P"></a>约受用退说不动法。<a id="a-1Q"></a>退现法乐无相违过。<a id="a-1R"></a>经主于此作如是言。<a id="a-1S"></a>约无退宗不应为难。<a id="a-1T"></a>如何不动退现法乐。<a id="a-1U"></a>非约静虑退不退故。<a id="a-1V"></a>经说动法及不动法。<a id="a-1W"></a>一切应果无漏解脱。<a id="a-1X"></a>皆名不动心解脱故。<a id="a-1Y"></a>然于静虑起自在中。<a id="a-1Z"></a>可有退者名为退法。<a id="a-1a"></a>不可退者名不退法。<a id="a-1b"></a>如是思等如理应思。<a id="a-1c"></a>若尔不退安住不动有何差别。<a id="a-1d"></a>皆于静虑起自在中无退失故。<a id="a-1e"></a>非练根得名为不退。<a id="a-1f"></a>练根所得名为不动。<a id="a-1g"></a>此二所起殊胜等至。<a id="a-1h"></a>设遇退缘亦无退理。<a id="a-1i"></a>安住法者但于已住。<a id="a-1j"></a>诸胜德中能无退失。<a id="a-1k"></a>不能更引余胜德生。<a id="a-1l"></a>设复引生从彼可退。<a id="a-1m"></a>是不退等三种差别。<a id="a-1n"></a>如是建立阿罗汉果。<a id="a-1o"></a>退不退等差别不成。<a id="a-1p"></a>且约退失现法乐住。<a id="a-1q"></a>起自在性建立退法。<a id="a-1r"></a>如前种种推征已破。<a id="a-1s"></a>不退等三有相杂失。<a id="a-1t"></a>且依彼执不退安住。<a id="a-1u"></a>二圣者相应无差别。<a id="a-1v"></a>许二俱非练根得故。<a id="a-1w"></a>已得胜德俱无退故。<a id="a-1x"></a>未得胜德俱能起故。<a id="a-1y"></a>虽言安住新起胜德。<a id="a-1z"></a>可有退理异于不退。<a id="a-20"></a>而安住名不依彼立。<a id="a-21"></a>安住名显离进退故。<a id="a-22"></a>又彼宗许安住利根。<a id="a-23"></a>宁言有退新起胜德。<a id="a-24"></a>若许有退应名退法。<a id="a-25"></a>彼宗退法亦非全退。<a id="a-26"></a>全退便应起烦恼故。<a id="a-27"></a>所言不动由练根得。<a id="a-28"></a>异不退法理亦不成。<a id="a-29"></a>以彼所宗于现法乐。<a id="a-2A"></a>怖失自在故修练根。<a id="a-2B"></a>练所得根为退不退。<a id="a-2C"></a>若许有退应名退法。<a id="a-2D"></a>以彼自说若于静虑。<a id="a-2E"></a>退失自在名退法故。<a id="a-2F"></a>若许不退如由退力。<a id="a-2G"></a>立退法名如是。<a id="a-2H"></a>亦应由不退力名为不退。<a id="a-2I"></a>是则不动与不退同。<a id="a-2J"></a>如何于中固立差别。<a id="a-2K"></a>若谓本性是利根者名不退法。<a id="a-2L"></a>后修练根方成利者名不动法。<a id="a-2M"></a>为显此别建立二名。<a id="a-2N"></a>是则应同安住堪达。<a id="a-2O"></a>彼许安住本性利根。<a id="a-2P"></a>非练根得同无退故。<a id="a-2Q"></a>虽言不退能新引起。<a id="a-2R"></a>殊胜功德与安住异。<a id="a-2S"></a>理亦不然。<a id="a-2T"></a>不约新起殊胜功德立不退故。<a id="a-2U"></a>谓彼所宗言此种性。<a id="a-2V"></a>于新胜德若起不起。<a id="a-2W"></a>性利根故于现法乐。<a id="a-2X"></a>不失自在是不退相。<a id="a-2Y"></a>安住亦然故应无别。<a id="a-2Z"></a>堪能达故得堪达名。<a id="a-2a"></a>彼宗不言从此种性。<a id="a-2b"></a>更至别类无漏解脱。<a id="a-2c"></a>定应但许练有漏根。<a id="a-2d"></a>则定依先退法种性。<a id="a-2e"></a>修练根行转名堪达。<a id="a-2f"></a>是则堪达亦练根成。<a id="a-2g"></a>此所成根为退不退。<a id="a-2h"></a>若许有退应名退法。<a id="a-2i"></a>若无退失应名不动。<a id="a-2j"></a>俱练根得并不退故。<a id="a-2k"></a>又不应说练有漏根。<a id="a-2l"></a>得究竟时名不动法。<a id="a-2m"></a>由此不动法是应果性故。<a id="a-2n"></a>非阿罗汉为于少劣。<a id="a-2o"></a>暂现法乐得自在故。<a id="a-2p"></a>起大加行修习练根。<a id="a-2q"></a>展转修令至不动法。<a id="a-2r"></a>是故经主但述己情不可依凭。<a id="a-2s"></a>趣圣教理唯有对法正理可凭。<a id="a-2t"></a>悟阿罗汉退等差别。<a id="a-2u"></a>谓就应果身中所成无漏功德有胜劣异。<a id="a-2v"></a>建立六种种性差别。<a id="a-2w"></a>诸阿罗汉为得后后。<a id="a-2x"></a>转胜转增无漏功德。<a id="a-2y"></a>起大加行修习练根。<a id="a-2z"></a>致大劬劳可有斯理。<a id="a-30"></a>非为世俗如腐烂尸易坏难成。<a id="a-31"></a>下劣功德暂时现起设大劬劳。<a id="a-32"></a>故彼所宗不可依据。<a id="a-33"></a>诸阿罗汉既许退果为更生不。<a id="a-34"></a>彼于退位带惑命终应更受生。<a id="a-35"></a>诸住果时所不作事退时作不。<a id="a-36"></a>彼既起惑应有更为果相违事。<a id="a-37"></a>无如是过。<a id="a-38"></a>所以者何。<a id="a-39"></a>颂曰。</p>
  <p id="a3A">一切从果退　　必得不命终</p>
  <p id="a3B">住果所不为　　暂增故不作</p>
  <p id="a3C">论曰。<a id="a-3D"></a>无从果退中间命终。<a id="a-3E"></a>退已须臾必还得故。<a id="a-3F"></a>若有寿量将临尽者。<a id="a-3G"></a>必无退理无失念故。<a id="a-3H"></a>要有余寿方有退理。<a id="a-3I"></a>退已不久必还证得。<a id="a-3J"></a>如契经说。<a id="a-3K"></a>苾刍当知。<a id="a-3L"></a>如是多闻诸圣弟子。<a id="a-3M"></a>退失正念速复还能。<a id="a-3N"></a>令所退起尽没灭离。<a id="a-3O"></a>若谓不然修梵行果。<a id="a-3P"></a>应非安隐可委信处。<a id="a-3Q"></a>又住果位所不应为。<a id="a-3R"></a>违果事业由暂增故。<a id="a-3S"></a>虽暂失念烦恼现行。<a id="a-3T"></a>如住果时必无作理。<a id="a-3U"></a>如高族者暂失位时。<a id="a-3V"></a>不等凡庸造鄙下业。<a id="a-3W"></a>又谁有退谁无退耶。<a id="a-3X"></a>修不净观入圣道者容有退失。<a id="a-3Y"></a>修持息念入圣道者必无退失。<a id="a-3Z"></a>尊重止观无贪痴增。<a id="a-3a"></a>如次应知有退无退。<a id="a-3b"></a>何界何趣容有退耶。<a id="a-3c"></a>唯欲界人三洲有退。<a id="a-3d"></a>六欲天处得圣果者有说利根故无有退。<a id="a-3e"></a>以有胜智能制伏心。<a id="a-3f"></a>令背妙境入圣道故。<a id="a-3g"></a>有说退者由阙资缘。<a id="a-3h"></a>或所依身不平等故。<a id="a-3i"></a>六欲天处二事并无。<a id="a-3j"></a>虽有钝根随信行性。<a id="a-3k"></a>生彼得圣亦无退理。<a id="a-3l"></a>诸有退者为起惑退。<a id="a-3m"></a>为先退已惑方现前。<a id="a-3n"></a>或有欲令由起惑退。<a id="a-3o"></a>品类足论当云何通。<a id="a-3p"></a>如彼论说。<a id="a-3q"></a>欲贪随眠由三处起。<a id="a-3r"></a>一欲贪随眠未断遍知故。<a id="a-3s"></a>二顺彼缠法正现在前故。<a id="a-3t"></a>三于彼正起非理作意故。<a id="a-3u"></a>乃至广说无相违失。<a id="a-3v"></a>所以者何。<a id="a-3w"></a>烦恼现前略有二种。<a id="a-3x"></a>已断未断有差别故。<a id="a-3y"></a>此中偏说未断起者。<a id="a-3z"></a>又烦恼起略有二门。<a id="a-40"></a>染不染心无间起故。<a id="a-41"></a>此中偏说染无间者。<a id="a-42"></a>或烦恼起总有三缘。<a id="a-43"></a>然烦恼生所藉不定。<a id="a-44"></a>或有唯藉境界力生。<a id="a-45"></a>或藉境因或兼加行。<a id="a-46"></a>此约具者故说由三。<a id="a-47"></a>或起惑时三缘必具。<a id="a-48"></a>非理作意正起现前。<a id="a-49"></a>所断随眠必还成故。<a id="a-4A"></a>何心无间起惑退耶。<a id="a-4B"></a>且从无学起惑退者。<a id="a-4C"></a>若起色缠无色缠退。<a id="a-4D"></a>唯从自地顺退分定。<a id="a-4E"></a>相应善心无间而起。<a id="a-4F"></a>非住欲界有上地摄。<a id="a-4G"></a>无覆无记心现在前。<a id="a-4H"></a>唯除通果心。<a id="a-4I"></a>然无从彼退岂不顺退分。<a id="a-4J"></a>各于自地离染时舍。<a id="a-4K"></a>如何无学者未退起惑。<a id="a-4L"></a>彼心现前理实如是。<a id="a-4M"></a>然顺住分品类有三。<a id="a-4N"></a>一少顺退。<a id="a-4O"></a>二少顺进。<a id="a-4P"></a>三守自住。<a id="a-4Q"></a>前言自地顺退分定。<a id="a-4R"></a>即顺住分中。<a id="a-4S"></a>少分顺退者。<a id="a-4T"></a>少顺退故得顺退名。<a id="a-4U"></a>然此定心与守自位。<a id="a-4V"></a>多相涉故顺住分摄。<a id="a-4W"></a>诸有未失顺退分者。<a id="a-4X"></a>彼心无间烦恼现前。<a id="a-4Y"></a>若舍彼心从顺住摄。<a id="a-4Z"></a>少顺退者起烦恼退。<a id="a-4a"></a>故于文义无所相违。<a id="a-4b"></a>若起欲缠而退失者。<a id="a-4c"></a>从自地善无覆无记。<a id="a-4d"></a>二心无间皆容现前。<a id="a-4e"></a>诸从学位起惑退者。<a id="a-4f"></a>起色无色烦恼退时。<a id="a-4g"></a>若先全离此地染者。<a id="a-4h"></a>唯从此地顺退分定。<a id="a-4i"></a>相应善心无间而起。<a id="a-4j"></a>若未全离此地染者。<a id="a-4k"></a>从此地摄善及染污。<a id="a-4l"></a>二心无间皆容现前。<a id="a-4m"></a>起欲界缠而退失者。<a id="a-4n"></a>若先全离欲界系染。<a id="a-4o"></a>从自地善无覆无记。<a id="a-4p"></a>二心无间皆容现前。<a id="a-4q"></a>若未全离欲界染者。<a id="a-4r"></a>从欲善染无覆无记。<a id="a-4s"></a>三心无间皆容现前。<a id="a-4t"></a>若未现前获得清净。<a id="a-4u"></a>静虑无色必无能起。<a id="a-4v"></a>色无色缠退失所得。<a id="a-4w"></a>彼惑从彼无间起故。<a id="a-4x"></a>但起欲缠退失所得。<a id="a-4y"></a>若现前得清净静虑。<a id="a-4z"></a>犹未现前得净无色。<a id="a-50"></a>必无能起无色缠退。<a id="a-51"></a>起欲色缠退失所得。<a id="a-52"></a>若已现前获得清净静虑无色。<a id="a-53"></a>通起欲色无色界缠退失所得。<a id="a-54"></a>诸有退失先所得时。<a id="a-55"></a>若起上缠现在前退。<a id="a-56"></a>不失下善不成下惑。<a id="a-57"></a>若起下缠现在前退。<a id="a-58"></a>定失上善定成上惑。<a id="a-59"></a>复有欲令要先退已。<a id="a-5A"></a>后时对境惑方现前。<a id="a-5B"></a>施设足论当云何释。<a id="a-5C"></a>如彼论说无色三缠一一现起。<a id="a-5D"></a>退无色尽住色尽中。<a id="a-5E"></a>识身足论复云何释。<a id="a-5F"></a>如彼论说。<a id="a-5G"></a>无色界系染心现前。<a id="a-5H"></a>舍无学善续有学善。<a id="a-5I"></a>退无学心住有学心。<a id="a-5J"></a>此俱不相违依觉时说故。<a id="a-5K"></a>谓先虽退而未觉知。<a id="a-5L"></a>后起惑时方自觉退。<a id="a-5M"></a>如有先诵四阿笈摩。<a id="a-5N"></a>中废多时虽忘不觉。<a id="a-5O"></a>后诵不得方自知忘。<a id="a-5P"></a>此亦应然故无违失。<a id="a-5Q"></a>住何心退后起惑耶。<a id="a-5R"></a>住欲界中无覆无记。<a id="a-5S"></a>威仪工巧异熟生心。<a id="a-5T"></a>退已后时方能起惑。<a id="a-5U"></a>然此欲界系无覆无记心。<a id="a-5V"></a>或有总违三界烦恼。<a id="a-5W"></a>此心正起无有退得三界惑义。<a id="a-5X"></a>或有但违欲色烦恼。<a id="a-5Y"></a>此心正起容有退得无色惑义。<a id="a-5Z"></a>或有但违欲界烦恼。<a id="a-5a"></a>此心正起容有退得二界惑义。<a id="a-5b"></a>或有不违三界烦恼。<a id="a-5c"></a>此心正起容有退得三界惑义。<a id="a-5d"></a>一切退已随其所应。<a id="a-5e"></a>起惑前心皆如上说。<a id="a-5f"></a>于此二说前说为善。<a id="a-5g"></a>如上所言有练根得。<a id="a-5h"></a>今应思择诸圣练根。<a id="a-5i"></a>有几无间几解脱道。<a id="a-5j"></a>用有漏道为无漏耶。<a id="a-5k"></a>依何身依何地。<a id="a-5l"></a>颂曰。</p>
  <p id="a5m">练根无学位　　九无间解脱</p>
  <p id="a5n">久习故学一　　无漏依人三</p>
  <p id="a5o">无学依九地　　有学但依六</p>
  <p id="a5p">舍果胜果道　　唯得果道故</p>
  <p id="a5q">论曰。<a id="a-5r"></a>求胜种性修练根者。<a id="a-5s"></a>无学位中转一一性。<a id="a-5t"></a>各九无间九解脱道如得应果。<a id="a-5u"></a>所以者何。<a id="a-5v"></a>彼钝根性由久串习。<a id="a-5w"></a>非少功力可能令转。<a id="a-5x"></a>学无学道所成坚故。<a id="a-5y"></a>有学位中转一一性。<a id="a-5z"></a>各一无间一解脱道。<a id="a-60"></a>如得初果非久习故。<a id="a-61"></a>彼加行道诸位各一。<a id="a-62"></a>学无学位修练根时。<a id="a-63"></a>皆渐次修后后种性。<a id="a-64"></a>得胜种性方舍前劣。<a id="a-65"></a>故诸无学修练根时。<a id="a-66"></a>加行无间前八解脱。<a id="a-67"></a>如应皆是退法等收。<a id="a-68"></a>第九解脱是思法等。<a id="a-69"></a>诸有学者修练根时。<a id="a-6A"></a>加行无间是退等摄。<a id="a-6B"></a>解脱道时名思法等。<a id="a-6C"></a>我所承禀诸大论师。<a id="a-6D"></a>咸言练根皆为遮遣。<a id="a-6E"></a>见修断惑力所引发。<a id="a-6F"></a>无覆无记无知现行。<a id="a-6G"></a>故学位中修练根者。<a id="a-6H"></a>正为遮遣见惑所发。<a id="a-6I"></a>无学位中修练根者。<a id="a-6J"></a>正为遮遣修惑所发。<a id="a-6K"></a>如如断彼能发惑时。<a id="a-6L"></a>所起无间解脱多少如是。<a id="a-6M"></a>如是断彼所发无知现行道数亦尔。<a id="a-6N"></a>是故无学修练根时。<a id="a-6O"></a>用九无间九解脱道。<a id="a-6P"></a>学位练根二道各一。<a id="a-6Q"></a>然见修惑所发无知。<a id="a-6R"></a>随所障殊有多品类。<a id="a-6S"></a>故转退等成思等时。<a id="a-6T"></a>诸道现前各有所遣。<a id="a-6U"></a>由此无有超得胜性。<a id="a-6V"></a>有余师说。<a id="a-6W"></a>一切练根皆一加行。<a id="a-6X"></a>无间解脱前说为善理如前故。<a id="a-6Y"></a>如是无间及解脱道。<a id="a-6Z"></a>一切唯是无漏性摄。<a id="a-6a"></a>圣者必无用有漏道而转根理。<a id="a-6b"></a>以世俗法体非增上无堪能故。<a id="a-6c"></a>一切加行皆通二种。<a id="a-6d"></a>如是所说但据现行。<a id="a-6e"></a>兼未来修复有差别。<a id="a-6f"></a>谓无学位修练根时加行。<a id="a-6g"></a>未来亦通修二九无间道及八解脱。<a id="a-6h"></a>未来所修亦唯无漏。<a id="a-6i"></a>第九解脱未来修二。<a id="a-6j"></a>兼修三界所有功德。<a id="a-6k"></a>与初尽智所修同故。<a id="a-6l"></a>若有学位修练根时加行。<a id="a-6m"></a>未来亦通修二无间解脱。<a id="a-6n"></a>未来所修亦唯无漏如得初果。<a id="a-6o"></a>若尔岂不广论相违。<a id="a-6p"></a>如广论言从信解性修练根行。<a id="a-6q"></a>得见至时十四化心尔时亦得。<a id="a-6r"></a>宁不许学解脱道中亦于未来。<a id="a-6s"></a>修有漏道此无违失所以者何。<a id="a-6t"></a>彼论但依得俱生说。<a id="a-6u"></a>如下地道现在前时。<a id="a-6v"></a>上地化心亦说为得。<a id="a-6w"></a>谓如已离三静虑染。<a id="a-6x"></a>依初静虑入见谛者。<a id="a-6y"></a>亦说彼得四定化心。<a id="a-6z"></a>然理不应由下见道。<a id="a-70"></a>现在前故修上地法。<a id="a-71"></a>彼文但依见道与彼得俱生。<a id="a-72"></a>说此亦应然。<a id="a-73"></a>有余师言。<a id="a-74"></a>诸未来法有得。<a id="a-75"></a>得故即说名修既彼得俱。<a id="a-76"></a>宁不修彼。<a id="a-77"></a>故诸有学修练根时。<a id="a-78"></a>解脱道中亦修有漏。<a id="a-79"></a>然非一切皆能通修。<a id="a-7A"></a>谓若预流未趣后果。<a id="a-7B"></a>修练根行解脱道中。<a id="a-7C"></a>如得果时唯修无漏。<a id="a-7D"></a>由见道得一来不还。<a id="a-7E"></a>未趣后时应知亦尔。<a id="a-7F"></a>分离有顶中间练根。<a id="a-7G"></a>解脱所修亦唯无漏。<a id="a-7H"></a>余有学位修练根时。<a id="a-7I"></a>解脱所修皆通二种。<a id="a-7J"></a>前说为善。<a id="a-7K"></a>所以者何。<a id="a-7L"></a>非彼得俱皆名修彼。<a id="a-7M"></a>勿一切法能修一切。<a id="a-7N"></a>又有学位修练根时。<a id="a-7O"></a>正为遮遣见惑所发。<a id="a-7P"></a>与断见惑道数既同。<a id="a-7Q"></a>如何所修异见道果。<a id="a-7R"></a>若余趣后中间练根。<a id="a-7S"></a>解脱道中亦修有漏。<a id="a-7T"></a>无间道位何不许然。<a id="a-7U"></a>如离染时二道等故。<a id="a-7V"></a>然无学位修练根时。<a id="a-7W"></a>道数所修如断有顶。<a id="a-7X"></a>若有学位修练根时。<a id="a-7Y"></a>道数所修如断上界。<a id="a-7Z"></a>见道所断由彼但与邻得果时道相似故。<a id="a-7a"></a>学无学位修练根时。<a id="a-7b"></a>加行皆通曾未曾得。<a id="a-7c"></a>无间解脱唯是未曾一切皆通。<a id="a-7d"></a>法智类智修练根者。<a id="a-7e"></a>唯三洲人唯依此身有怖退故。<a id="a-7f"></a>以何等故名为练根。<a id="a-7g"></a>调练诸根令增长故。<a id="a-7h"></a>谓道力故令根相续。<a id="a-7i"></a>舍下得中舍中得上。<a id="a-7j"></a>渐渐增胜名为练根。<a id="a-7k"></a>故练根名目转根义。<a id="a-7l"></a>虽八解脱渐得胜根。<a id="a-7m"></a>而由本心求胜性故。<a id="a-7n"></a>未得胜性不舍前劣。<a id="a-7o"></a>如得后果方舍前向。<a id="a-7p"></a>如在圣位种性有六。<a id="a-7q"></a>能修练根于见道前。<a id="a-7r"></a>暖等加行应知亦尔。<a id="a-7s"></a>有差别者若圣位中。<a id="a-7t"></a>得胜种性必舍前劣。<a id="a-7u"></a>暖等位中修练根者。<a id="a-7v"></a>但得胜性劣性不行。<a id="a-7w"></a>名为转根非舍劣得。<a id="a-7x"></a>无学练根通依九地。<a id="a-7y"></a>谓四静虑未至中间及三无色。<a id="a-7z"></a>唯此九地有无漏道余地无故。<a id="a-80"></a>有学练根唯依六地除三无色。<a id="a-81"></a>所以者何。<a id="a-82"></a>以转根者容有舍果及胜果道。<a id="a-83"></a>所得唯果非胜果道心欣果故。<a id="a-84"></a>无有学果无色地摄。<a id="a-85"></a>故学练根但依六地。<a id="a-86"></a>设许学位依无色练。<a id="a-87"></a>根定是不还住胜果道位。<a id="a-88"></a>无不还果无色地摄。<a id="a-89"></a>故不依无色修练根得果。<a id="a-8A"></a>以初二果唯未至摄。<a id="a-8B"></a>不还唯通六地摄故。<a id="a-8C"></a>有说唯有住果练根。<a id="a-8D"></a>勿有舍多得少过故无如是过。<a id="a-8E"></a>以练根者心期胜果不求多故。<a id="a-8F"></a>由此学位修练根者。<a id="a-8G"></a>若住果道加行等三皆果道摄。<a id="a-8H"></a>若住胜道加行无间胜果道摄。<a id="a-8I"></a>解脱道果道摄。<a id="a-8J"></a>住无学位修练根者。<a id="a-8K"></a>加行等三唯果道摄。<a id="a-8L"></a>诸住果位修练根时。<a id="a-8M"></a>舍果得果住胜道位。<a id="a-8N"></a>修练根时舍二得果。<a id="a-8O"></a>又诸圣位修练根时。<a id="a-8P"></a>与本得果地同或异。<a id="a-8Q"></a>谓初二果依地必同。<a id="a-8R"></a>彼此俱依未至地故。<a id="a-8S"></a>不还应果依地不定。<a id="a-8T"></a>或依本地或上或下。<a id="a-8U"></a>有差别者若诸不还。<a id="a-8V"></a>依下练根不得上果。<a id="a-8W"></a>阿罗汉不尔如本得果故。<a id="a-8X"></a>分断有顶结练根得果时。<a id="a-8Y"></a>虽舍彼断不成彼结。<a id="a-8Z"></a>如异生者生上七地。<a id="a-8a"></a>随应舍下断而不成下结。<a id="a-8b"></a>俱是进时非退时故。<a id="a-8c"></a>诸无学位补特伽罗。<a id="a-8d"></a>总有几种由何差别。<a id="a-8e"></a>颂曰。</p>
  <p id="a8f">七声闻二佛　　差别由九根</p>
  <p id="a8g">论曰。<a id="a-8h"></a>居无学位圣者有九。<a id="a-8i"></a>谓七声闻及二觉者。<a id="a-8j"></a>退法等五不动分二。<a id="a-8k"></a>后先别故名七声闻。<a id="a-8l"></a>独觉大觉名二觉者。<a id="a-8m"></a>由下下等九品根异。<a id="a-8n"></a>令无学圣成九差别。<a id="a-8o"></a>有学无学补特伽罗。<a id="a-8p"></a>一切总收无过七种。<a id="a-8q"></a>一随信行。<a id="a-8r"></a>二随法行。<a id="a-8s"></a>三信解。<a id="a-8t"></a>四见至。<a id="a-8u"></a>五身证。<a id="a-8v"></a>六慧解脱。<a id="a-8w"></a>七俱解脱。<a id="a-8x"></a>依何立七事别有几。<a id="a-8y"></a>颂曰。</p>
  <p id="a8z">加行根灭定　　解脱故成七</p>
  <p id="a90">此事别唯六　　三道各二故</p>
  <p id="a91">论曰。<a id="a-92"></a>依加行异立初二种。<a id="a-93"></a>谓依先时随信他语及自随法能于所求。<a id="a-94"></a>一切义中修加行故。<a id="a-95"></a>立随信行随法行名。<a id="a-96"></a>依根不同立次二种。<a id="a-97"></a>谓依钝利信慧根增。<a id="a-98"></a>如次名为信解见至。<a id="a-99"></a>依得灭定立身证名。<a id="a-9A"></a>由身证得灭尽定故。<a id="a-9B"></a>依解脱异立后二种。<a id="a-9C"></a>谓依唯慧离烦恼障者。<a id="a-9D"></a>立慧解脱依兼得定。<a id="a-9E"></a>离解脱障者立俱解脱。<a id="a-9F"></a>此名虽七事别唯六。<a id="a-9G"></a>谓见道中有二圣者。<a id="a-9H"></a>一随信行二随法行。<a id="a-9I"></a>此至修道别立二名。<a id="a-9J"></a>一信解二见至。<a id="a-9K"></a>此至无学复立二名。<a id="a-9L"></a>谓时解脱不时解脱。<a id="a-9M"></a>然唯应说有二圣者。<a id="a-9N"></a>随信随法行有异故。<a id="a-9O"></a>即此二种随道差别。<a id="a-9P"></a>虽立异名而无别体。<a id="a-9Q"></a>如是所说补特伽罗。<a id="a-9R"></a>以根性道离染依别。<a id="a-9S"></a>诸门分析数成多千。<a id="a-9T"></a>且如最初一随信行。<a id="a-9U"></a>根故成三谓下中上。<a id="a-9V"></a>性故成五谓退法等。<a id="a-9W"></a>道故成十五谓八忍七智。<a id="a-9X"></a>离染故成七十三。<a id="a-9Y"></a>谓具缚离八地染。<a id="a-9Z"></a>依身故成九。<a id="a-9a"></a>谓三洲欲天。<a id="a-9b"></a>若根性道离染依身。<a id="a-9c"></a>相乘合成一亿四万七千八百二十五种。<a id="a-9d"></a>随法行等如理应思。<a id="a-9e"></a>如是等门差别无量。<a id="a-9f"></a>若欲委细一一分别。<a id="a-9g"></a>施功甚多所用极少。<a id="a-9h"></a>故我于此略示方隅。<a id="a-9i"></a>有智学徒应广思择。<a id="a-9j"></a>前说依解脱立后二种。<a id="a-9k"></a>立后二种相由何应知。<a id="a-9l"></a>颂曰。</p>
  <p id="a9m">俱由得灭定　　余名慧解脱</p>
  <p id="a9n">论曰。<a id="a-9o"></a>诸阿罗汉得灭尽定者名俱解脱。<a id="a-9p"></a>由慧定力双解脱烦恼解脱障故。<a id="a-9q"></a>所余未得灭尽定者名慧解脱。<a id="a-9r"></a>但由慧力于烦恼障得解脱故。<a id="a-9s"></a>何等名为解脱障体。<a id="a-9t"></a>诸阿罗汉心已解脱。<a id="a-9u"></a>而更求解脱为解脱彼障。<a id="a-9v"></a>谓于所障诸解脱中。<a id="a-9w"></a>有劣无知无覆无记。<a id="a-9x"></a>性能障解脱是解脱障体。<a id="a-9y"></a>于彼彼界得离染时。<a id="a-9z"></a>虽已无余断而起解脱。<a id="a-A0"></a>彼不行时方名解脱彼。<a id="a-A1"></a>有余师说。<a id="a-A2"></a>此解脱障即以于诸定不自在为体。<a id="a-A3"></a>有余师说。<a id="a-A4"></a>此解脱障即以诸定不得为体。<a id="a-A5"></a>有余师说。<a id="a-A6"></a>于彼加行不勤求故。<a id="a-A7"></a>不听闻故不数习故解脱不生。<a id="a-A8"></a>即此名为解脱障体。<a id="a-A9"></a>初说应理。<a id="a-AA"></a>所以者何。<a id="a-AB"></a>必有少法力能为障。<a id="a-AC"></a>令彼于定不自在转。<a id="a-AD"></a>若不尔者。<a id="a-AE"></a>彼有何缘于诸定中不得自在。<a id="a-AF"></a>不得定者必有所因。<a id="a-AG"></a>不可说言即因不得。<a id="a-AH"></a>自体不应还因自故。<a id="a-AI"></a>或烦恼障亦应可说。<a id="a-AJ"></a>即以应果不得为性。<a id="a-AK"></a>彼既不然此云何尔。<a id="a-AL"></a>阿罗汉果亦由于加行。<a id="a-AM"></a>不勤求等故体不得生。<a id="a-AN"></a>岂便无别烦恼障体。<a id="a-AO"></a>故后三说皆不应理。<a id="a-AP"></a>又无漏心亦有从此名得解脱。<a id="a-AQ"></a>由约在身及约行世说解脱故。<a id="a-AR"></a>谓要解脱解脱障时。<a id="a-AS"></a>方起在身及行世故。<a id="a-AT"></a>诸阿罗汉有名同者根亦同耶。<a id="a-AU"></a>应作四句。<a id="a-AV"></a>第一句者。<a id="a-AW"></a>慧解脱中有时解脱不时解脱。<a id="a-AX"></a>俱解脱中有二亦尔。<a id="a-AY"></a>第二句者。<a id="a-AZ"></a>时解脱中有慧解脱有俱解脱。<a id="a-Aa"></a>不时解脱有二亦尔。<a id="a-Ab"></a>第三句者。<a id="a-Ac"></a>慧解脱中二。<a id="a-Ad"></a>时解脱自互相望二。<a id="a-Ae"></a>不时解脱俱解脱亦尔。<a id="a-Af"></a>第四句者。<a id="a-Ag"></a>慧解脱中取时解脱。<a id="a-Ah"></a>俱解脱中不时解脱。<a id="a-Ai"></a>展转相望与此相违应知亦尔。<a id="a-Aj"></a>如世尊说五烦恼断。<a id="a-Ak"></a>不可牵引未名满学。<a id="a-Al"></a>学无学位各由几因。<a id="a-Am"></a>于等位中独称为满。<a id="a-An"></a>颂曰。</p>
  <p id="aAo">有学名为满　　由根果定三</p>
  <p id="aAp">无学得满名　　但由根定二</p>
  <p id="aAq">论曰。<a id="a-Ar"></a>学于学位独得满名。<a id="a-As"></a>要具三因谓根果定。<a id="a-At"></a>故见至身证独得名为满。<a id="a-Au"></a>少有阙者尚非满学。<a id="a-Av"></a>况一切阙而得满名。<a id="a-Aw"></a>何等名为少有阙者。<a id="a-Ax"></a>谓信解得灭定。<a id="a-Ay"></a>或见至不还未得灭尽定。<a id="a-Az"></a>或见至未离欲。<a id="a-B0"></a>或信解不还未得灭尽定。<a id="a-B1"></a>何等名为一切阙者。<a id="a-B2"></a>谓信解未离欲有许少阙亦得满名。<a id="a-B3"></a>彼作是言有有学者。<a id="a-B4"></a>但由根故亦得满名。<a id="a-B5"></a>谓诸见至未离欲染。<a id="a-B6"></a>有有学者但由果故。<a id="a-B7"></a>亦得满名。<a id="a-B8"></a>谓信解不还未得灭尽定。<a id="a-B9"></a>有有学者由根果故亦得满名。<a id="a-BA"></a>谓见至不还未得灭尽定。<a id="a-BB"></a>有有学者由果定故亦得满名。<a id="a-BC"></a>谓诸信解得灭尽定。<a id="a-BD"></a>有有学者具由三故独得满名。<a id="a-BE"></a>谓诸见至得灭尽定。<a id="a-BF"></a>无有学者但由定故。<a id="a-BG"></a>及根定故亦得满名。<a id="a-BH"></a>此不可依。<a id="a-BI"></a>如何有学于诸有学胜功德中。<a id="a-BJ"></a>犹未具证而许名满故。<a id="a-BK"></a>如前说理定可依。<a id="a-BL"></a>无学位中无非果满故不由果建立满名。<a id="a-BM"></a>自位相望独名满者。<a id="a-BN"></a>要具二种谓根与定。<a id="a-BO"></a>故唯不时俱解脱者。<a id="a-BP"></a>望余无学独得满名。<a id="a-BQ"></a>随阙一者尚非满无学。<a id="a-BR"></a>何况双阙得满无学名。<a id="a-BS"></a>何等名为随阙一者。<a id="a-BT"></a>谓时解脱得灭尽定。<a id="a-BU"></a>或不时解脱不得灭尽定。<a id="a-BV"></a>何等名为双阙二者。<a id="a-BW"></a>谓时解脱不得灭定。<a id="a-BX"></a>有许阙一亦得满名。<a id="a-BY"></a>此不可依理如前说。<a id="a-BZ"></a>如契经说。<a id="a-Ba"></a>二阿罗汉一具三明二不退法。<a id="a-Bb"></a>于前所说诸应果中。<a id="a-Bc"></a>二阿罗汉何应果摄。<a id="a-Bd"></a>且不退法摄在不动。<a id="a-Be"></a>然此不动差别有二。<a id="a-Bf"></a>一者唯能不退应果。<a id="a-Bg"></a>二者不退一切胜德。<a id="a-Bh"></a>此中第一但名不动。<a id="a-Bi"></a>如思法等由练根得。<a id="a-Bj"></a>仍有退失阿罗汉果。<a id="a-Bk"></a>此异彼故得不动名。<a id="a-Bl"></a>然于应果一切胜德。<a id="a-Bm"></a>犹可退失不名不退。<a id="a-Bn"></a>第二亦无退诸胜德。<a id="a-Bo"></a>故经于彼立不退名。<a id="a-Bp"></a>以不动中于胜功德有可退者。<a id="a-Bq"></a>是故契经于不动。<a id="a-Br"></a>内立不退法具三明者。<a id="a-Bs"></a>有言此摄在慧解脱。<a id="a-Bt"></a>俱解脱中岂不宿住死生漏尽。<a id="a-Bu"></a>三种妙智名曰三明。<a id="a-Bv"></a>若具成此三名具三明者。<a id="a-Bw"></a>作如是说为欲显何。<a id="a-Bx"></a>若具三明必起静虑。<a id="a-By"></a>三明要依静虑发故。<a id="a-Bz"></a>非慧解脱静虑现前。<a id="a-C0"></a>苏尸摩经分明说故。<a id="a-C1"></a>宁说慧解脱亦摄具三明。<a id="a-C2"></a>此不相违经据满故。<a id="a-C3"></a>然有已得七解脱者。<a id="a-C4"></a>未得灭定故亦名慧解脱。<a id="a-C5"></a>依不得灭尽定体。<a id="a-C6"></a>建立慧俱二解脱故。<a id="a-C7"></a>理必应尔。<a id="a-C8"></a>以契经言有具三明非俱解脱。<a id="a-C9"></a>既有此说便决定知。<a id="a-CA"></a>有具三明非俱解脱。<a id="a-CB"></a>离慧解脱此为是何。<a id="a-CC"></a>是故所言具三明者。<a id="a-CD"></a>二解脱摄定为应理。<a id="a-CE"></a>有言非理。<a id="a-CF"></a>所以者何。<a id="a-CG"></a>彼不了达所引经故。<a id="a-CH"></a>于余契经有相违故。<a id="a-CI"></a>谓彼所引恣举经言。<a id="a-CJ"></a>有具三明非俱解脱。<a id="a-CK"></a>据遮圆满俱解脱说。<a id="a-CL"></a>然有极下唯得最初。<a id="a-CM"></a>根本静虑现在前者。<a id="a-CN"></a>亦说名为俱解脱故。<a id="a-CO"></a>如余经说。<a id="a-CP"></a>时迦莫迦问庆喜言。<a id="a-CQ"></a>世尊处处说俱解脱。<a id="a-CR"></a>此俱解脱名何所目佛数说耶。<a id="a-CS"></a>庆喜答言。<a id="a-CT"></a>俱解脱者。<a id="a-CU"></a>谓入离欲恶不善法。<a id="a-CV"></a>有寻有伺离生喜乐。<a id="a-CW"></a>初静虑中具足安住。<a id="a-CX"></a>及由慧故见诸漏尽。<a id="a-CY"></a>齐此方名俱解脱者。<a id="a-CZ"></a>准此经说知恣举经。<a id="a-Ca"></a>据遮圆满俱解脱说。<a id="a-Cb"></a>即此经后复作是言。<a id="a-Cc"></a>应知所余名慧解脱。<a id="a-Cd"></a>又遮慧解脱起初根本定故。<a id="a-Ce"></a>次庆喜告迦莫迦。<a id="a-Cf"></a>具寿当知非慧解脱。<a id="a-Cg"></a>已入离欲恶不善法。<a id="a-Ch"></a>有寻有伺离生喜乐。<a id="a-Ci"></a>初静虑中具足安住。<a id="a-Cj"></a>然能以慧见诸漏尽。<a id="a-Ck"></a>世尊说为慧解脱者。<a id="a-Cl"></a>由此彼谓苏尸摩经。<a id="a-Cm"></a>且据圆满慧解脱说。<a id="a-Cn"></a>唯约已得灭尽定者立俱解脱。<a id="a-Co"></a>其理不成。<a id="a-Cp"></a>故此经中意显此义。<a id="a-Cq"></a>具三明者必俱解脱。<a id="a-Cr"></a>要起根本静虑现前。<a id="a-Cs"></a>方有得名具三明故。<a id="a-Ct"></a>有俱解脱非具三明。<a id="a-Cu"></a>谓阿罗汉得八解脱。<a id="a-Cv"></a>而未能起三明现前。<a id="a-Cw"></a>今详诸经真实意趣。<a id="a-Cx"></a>慧俱解脱若圆满者其体各异。<a id="a-Cy"></a>未起根本已得灭尽位悬隔故。<a id="a-Cz"></a>不圆满者二体相杂。<a id="a-D0"></a>随说皆通不应为诤。<a id="a-D1"></a>然欲简别令无杂者。<a id="a-D2"></a>应就灭定不得得说。<a id="a-D3"></a>以慧解脱无得灭定根本静虑。<a id="a-D4"></a>虽不现行然于去来必成就故。<a id="a-D5"></a>由此可说具三明者。<a id="a-D6"></a>理通摄在二解脱中。</p>
 </body>
</html>