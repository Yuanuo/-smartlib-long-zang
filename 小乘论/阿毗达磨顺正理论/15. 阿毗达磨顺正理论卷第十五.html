<!doctype html>
<html id="z3IBVpP15u" data-ver="1371">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第十五</h1>
  <h2 id="a2">辩差别品第二之七</h2>
  <p id="a3">如是已辩不相应行前言生相生所生时。<a id="a-4"></a>非离所余因缘和合。<a id="a-5"></a>此中何法。<a id="a-6"></a>说为因缘。<a id="a-7"></a>且因六种何等为六。<a id="a-8"></a>颂曰。</p>
  <p id="a9">能作及俱有　　同类与相应</p>
  <p id="aA">遍行并异熟　　许因唯六种</p>
  <p id="aB">论曰。<a id="a-C"></a>本论许因唯有六种。<a id="a-D"></a>不增不减。<a id="a-E"></a>一能作因。<a id="a-F"></a>二俱有因。<a id="a-G"></a>三同类因。<a id="a-H"></a>四相应因。<a id="a-I"></a>五遍行因。<a id="a-J"></a>六异熟因。<a id="a-K"></a>能作因体。<a id="a-L"></a>通一切法。<a id="a-M"></a>是故先说。<a id="a-N"></a>俱有因体。<a id="a-O"></a>遍诸有为。<a id="a-P"></a>故居第二。<a id="a-Q"></a>余同类等。<a id="a-R"></a>于有为中。<a id="a-S"></a>如其所应。<a id="a-T"></a>各摄少分。<a id="a-U"></a>随言稳便。<a id="a-V"></a>次第而说。<a id="a-W"></a>法生所赖。<a id="a-X"></a>故说为因。<a id="a-Y"></a>如是六因。<a id="a-Z"></a>非佛所说。<a id="a-a"></a>如何本论自立此名。<a id="a-b"></a>定无大师所不说义。<a id="a-c"></a>阿毗达磨。<a id="a-d"></a>辄有所说。<a id="a-e"></a>经中现无。<a id="a-f"></a>由隐没故。<a id="a-g"></a>自相可得。<a id="a-h"></a>决定应有。<a id="a-i"></a>又诸经中。<a id="a-j"></a>所化力故。<a id="a-k"></a>世尊方便作异门说。<a id="a-l"></a>对法诸师。<a id="a-m"></a>由见少相。<a id="a-n"></a>知其定有。<a id="a-o"></a>分明结集。<a id="a-p"></a>故有说言。<a id="a-q"></a>此六因义。<a id="a-r"></a>说在增一增六经中。<a id="a-s"></a>时经久远。<a id="a-t"></a>其文隐没。<a id="a-u"></a>尊者迦多衍尼子等。<a id="a-v"></a>于诸法相。<a id="a-w"></a>无间思求。<a id="a-x"></a>冥感天仙现来授与。<a id="a-y"></a>如天授与筏第遮经其理必然。<a id="a-z"></a>如四缘义。<a id="a-10"></a>虽具列在此部经中而余部中。<a id="a-11"></a>有不诵者。<a id="a-12"></a>由时淹久。<a id="a-13"></a>多隐没故。<a id="a-14"></a>既见余经。<a id="a-15"></a>有少隐没。<a id="a-16"></a>故知此处。<a id="a-17"></a>亦非具在。<a id="a-18"></a>又见经中处处散说。<a id="a-19"></a>故六因义。<a id="a-1A"></a>定应实有。<a id="a-1B"></a>谓如经说。<a id="a-1C"></a>眼及色为缘生于眼识。<a id="a-1D"></a>又如经说。<a id="a-1E"></a>二因二缘。<a id="a-1F"></a>能生正见诸如是等。<a id="a-1G"></a>即能作因。<a id="a-1H"></a>诸法于他。<a id="a-1I"></a>有能作义由生无障。<a id="a-1J"></a>故立此因。<a id="a-1K"></a>如契经说。<a id="a-1L"></a>有三道支。<a id="a-1M"></a>正见随转。<a id="a-1N"></a>又如经说。<a id="a-1O"></a>三和合触。<a id="a-1P"></a>俱起受想思。<a id="a-1Q"></a>诸如是等。<a id="a-1R"></a>即俱有因。<a id="a-1S"></a>诸行俱时。<a id="a-1T"></a>同作一事。<a id="a-1U"></a>由互随转。<a id="a-1V"></a>故立此因。<a id="a-1W"></a>如说如是补特伽罗。<a id="a-1X"></a>成就善法及不善法。<a id="a-1Y"></a>应知如是补特伽罗。<a id="a-1Z"></a>善法隐没恶法出现。<a id="a-1a"></a>有随俱行。<a id="a-1b"></a>善根未断以未断故。<a id="a-1c"></a>从此善根。<a id="a-1d"></a>犹有可起余善根义。<a id="a-1e"></a>又说苾刍。<a id="a-1f"></a>若于彼彼多随寻伺。<a id="a-1g"></a>即于彼彼心多趣入。<a id="a-1h"></a>无明为因起诸染着。<a id="a-1i"></a>明为因故离诸染着。<a id="a-1j"></a>诸如是等。<a id="a-1k"></a>即同类因。<a id="a-1l"></a>过去现在。<a id="a-1m"></a>同类诸法由牵自果故立此因。<a id="a-1n"></a>如契经说。<a id="a-1o"></a>见为根信证智相应。<a id="a-1p"></a>又如经言。<a id="a-1q"></a>若有了别。<a id="a-1r"></a>即有了知。<a id="a-1s"></a>在定了知。<a id="a-1t"></a>乃为如实非不在定。<a id="a-1u"></a>诸如是等。<a id="a-1v"></a>即相应因。<a id="a-1w"></a>心心所相应。<a id="a-1x"></a>同作一事。<a id="a-1y"></a>由共取一境故立此因。<a id="a-1z"></a>如契经言诸邪见者。<a id="a-20"></a>所有身业语业意业。<a id="a-21"></a>诸有愿求。<a id="a-22"></a>皆如所见所有诸行皆是彼类。<a id="a-23"></a>如是诸法。<a id="a-24"></a>皆悉能招非欣爱乐不可意果。<a id="a-25"></a>又经说。<a id="a-26"></a>一切见趣生时。<a id="a-27"></a>皆以有身见为其根本。<a id="a-28"></a>若此见生不忍一切。<a id="a-29"></a>此见能生贪欲嗔恚。<a id="a-2A"></a>诸如是等。<a id="a-2B"></a>即遍行因。<a id="a-2C"></a>过去现在。<a id="a-2D"></a>见苦集所断疑见无明。<a id="a-2E"></a>及相应俱有。<a id="a-2F"></a>于同异类诸染污法由能引起故立此因。<a id="a-2G"></a>一部为因生五部果。<a id="a-2H"></a>故同类外立遍行因如契经言。<a id="a-2I"></a>若所作业。<a id="a-2J"></a>是善有漏。<a id="a-2K"></a>是修所成。<a id="a-2L"></a>于彼处生。<a id="a-2M"></a>受诸异熟。<a id="a-2N"></a>又如经言。<a id="a-2O"></a>诸故思业作及增长。<a id="a-2P"></a>定招异熟诸如是等。<a id="a-2Q"></a>即异熟因。<a id="a-2R"></a>一切不善善有漏法由招异类故立此因。<a id="a-2S"></a>如是六因。<a id="a-2T"></a>佛处处说。<a id="a-2U"></a>诸憎背者。<a id="a-2V"></a>迷故不见。<a id="a-2W"></a>又薄伽梵处处经中。<a id="a-2X"></a>说有俱生前生因义。<a id="a-2Y"></a>依此有彼有。<a id="a-2Z"></a>此生故彼生。<a id="a-2a"></a>如次应知。<a id="a-2b"></a>前二因义。<a id="a-2c"></a>又薄伽梵于契经中。<a id="a-2d"></a>分明显说二种因义。<a id="a-2e"></a>谓契经言。<a id="a-2f"></a>诸有不敏处无明者。<a id="a-2g"></a>由无明故。<a id="a-2h"></a>亦造福行。<a id="a-2i"></a>此经即显有前生因。<a id="a-2j"></a>又契经说眼色为缘。<a id="a-2k"></a>广说乃至。<a id="a-2l"></a>意法为缘生痴所生染浊作意。<a id="a-2m"></a>此中愚者痴即无明。<a id="a-2n"></a>希求即爱爱表即业。<a id="a-2o"></a>此经即显有俱生因。<a id="a-2p"></a>一心中说有展转为因故。<a id="a-2q"></a>至义次第当复决择。<a id="a-2r"></a>已略举因。<a id="a-2s"></a>今当广辩。<a id="a-2t"></a>且初能作因相云何。<a id="a-2u"></a>颂曰。</p>
  <p id="a2v">除自余能作</p>
  <p id="a2w">论曰。<a id="a-2x"></a>此能作因。<a id="a-2y"></a>略有二种。<a id="a-2z"></a>一有生力。<a id="a-30"></a>二唯无障。<a id="a-31"></a>诸法生时。<a id="a-32"></a>唯除自体。<a id="a-33"></a>以一切法。<a id="a-34"></a>为能作因。<a id="a-35"></a>由彼生时皆不为障。<a id="a-36"></a>于中少分有能生力。<a id="a-37"></a>且如有一眼识生时。<a id="a-38"></a>以所依眼为依止因。<a id="a-39"></a>以所缘色。<a id="a-3A"></a>为建立因。<a id="a-3B"></a>以眼识等。<a id="a-3C"></a>如种子法。<a id="a-3D"></a>为不断因。<a id="a-3E"></a>以相应法。<a id="a-3F"></a>为摄受因。<a id="a-3G"></a>以俱有法为助伴因。<a id="a-3H"></a>以耳根等为依住因。<a id="a-3I"></a>此等总说为能作因。<a id="a-3J"></a>于中一分。<a id="a-3K"></a>名有力因。<a id="a-3L"></a>以有能生胜功能故。<a id="a-3M"></a>所余诸分。<a id="a-3N"></a>名无力因。<a id="a-3O"></a>以但不为障碍住故。<a id="a-3P"></a>虽余因性亦能作因。<a id="a-3Q"></a>然能作因。<a id="a-3R"></a>更无别称。<a id="a-3S"></a>如色处等。<a id="a-3T"></a>总即别名。<a id="a-3U"></a>何故自体。<a id="a-3V"></a>非自能作因。<a id="a-3W"></a>以能作因于自体无故。<a id="a-3X"></a>谓无障义。<a id="a-3Y"></a>是能作因。<a id="a-3Z"></a>自于自体。<a id="a-3a"></a>恒为障碍。<a id="a-3b"></a>又一切法。<a id="a-3c"></a>不待自体。<a id="a-3d"></a>应有恒成。<a id="a-3e"></a>损减等故。<a id="a-3f"></a>有余师说。<a id="a-3g"></a>若有自体因自体者。<a id="a-3h"></a>即应无明还缘无明。<a id="a-3i"></a>乃至老死还缘老死。<a id="a-3j"></a>一刹那顷。<a id="a-3k"></a>此即此因。<a id="a-3l"></a>是则乖违缘起法性。<a id="a-3m"></a>有余师说。<a id="a-3n"></a>自于自体。<a id="a-3o"></a>不见有用。<a id="a-3p"></a>故非因缘。<a id="a-3q"></a>犹如指端刀刃眼等。<a id="a-3r"></a>若除自体。<a id="a-3s"></a>余一切法。<a id="a-3t"></a>与此一法为能作因。<a id="a-3u"></a>则无间业。<a id="a-3v"></a>亦与圣道为能作因。<a id="a-3w"></a>如何应理。<a id="a-3x"></a>又唯生时。<a id="a-3y"></a>由无障住。<a id="a-3z"></a>可能为因。<a id="a-40"></a>应非余位。<a id="a-41"></a>非彼与此有时为因。<a id="a-42"></a>有时非因。<a id="a-43"></a>可应正理。<a id="a-44"></a>圣道生位。<a id="a-45"></a>彼定为因。<a id="a-46"></a>故于余时。<a id="a-47"></a>非无因义。<a id="a-48"></a>若于此生彼能为障。<a id="a-49"></a>而不为障。<a id="a-4A"></a>可立为因。<a id="a-4B"></a>然于此生。<a id="a-4C"></a>无障用者。<a id="a-4D"></a>设不为障。<a id="a-4E"></a>何得为因。<a id="a-4F"></a>由一切法展转相望。<a id="a-4G"></a>皆有障力。<a id="a-4H"></a>故得为因。<a id="a-4I"></a>谓于是处。<a id="a-4J"></a>有此一法。<a id="a-4K"></a>是处无容更有第二。<a id="a-4L"></a>设复此法于余处有。<a id="a-4M"></a>彼亦无容更有余法。<a id="a-4N"></a>如是诸法。<a id="a-4O"></a>岂不相望皆能为障。<a id="a-4P"></a>而不为障。<a id="a-4Q"></a>故皆可立为能作因。<a id="a-4R"></a>无色亦有时依等定。<a id="a-4S"></a>故彼相望。<a id="a-4T"></a>亦有障力。<a id="a-4U"></a>又诸法内。<a id="a-4V"></a>一法生时。<a id="a-4W"></a>如与欲法余皆无障。<a id="a-4X"></a>谓二缘故。<a id="a-4Y"></a>法不得生。<a id="a-4Z"></a>一顺因无。<a id="a-4a"></a>二违缘有。<a id="a-4b"></a>诸法生位。<a id="a-4c"></a>必待胜力。<a id="a-4d"></a>各别因缘。<a id="a-4e"></a>及待所余无障而住。<a id="a-4f"></a>增上缘法。<a id="a-4g"></a>由能生因。<a id="a-4h"></a>有能障因无诸法乃生。<a id="a-4i"></a>故唯由无障碍。<a id="a-4j"></a>说一切法。<a id="a-4k"></a>名为能作因。<a id="a-4l"></a>非有障力。<a id="a-4m"></a>而不为障。<a id="a-4n"></a>与无障力不为障者。<a id="a-4o"></a>于无障时。<a id="a-4p"></a>少有差别。<a id="a-4q"></a>俱有无障力同无胜用故。<a id="a-4r"></a>由斯已遣诸有难言。<a id="a-4s"></a>若一切法。<a id="a-4t"></a>无障住故。<a id="a-4u"></a>皆能作因。<a id="a-4v"></a>何缘诸法。<a id="a-4w"></a>非皆顿起。<a id="a-4x"></a>一杀生时。<a id="a-4y"></a>何缘一切非如杀者皆成杀业。<a id="a-4z"></a>但由无障。<a id="a-50"></a>说彼为因。<a id="a-51"></a>无胜用故。<a id="a-52"></a>灰刺等触。<a id="a-53"></a>为乐受因。<a id="a-54"></a>如何应理。<a id="a-55"></a>非灰等触为乐受因。<a id="a-56"></a>是因因故。<a id="a-57"></a>谓同类故。<a id="a-58"></a>苦受得与乐受为因。<a id="a-59"></a>因灰等触生于苦受。<a id="a-5A"></a>故为因因。<a id="a-5B"></a>如是见等。<a id="a-5C"></a>展转相望。<a id="a-5D"></a>有少功能。<a id="a-5E"></a>皆应显说。<a id="a-5F"></a>由前略指触受方隅。<a id="a-5G"></a>余例可悉。<a id="a-5H"></a>无烦广辩。<a id="a-5I"></a>故能作因。<a id="a-5J"></a>望所生果。<a id="a-5K"></a>非唯无障。<a id="a-5L"></a>亦有生力。<a id="a-5M"></a>然阙亲因及因等起。<a id="a-5N"></a>故一切法。<a id="a-5O"></a>不可顿生。<a id="a-5P"></a>非如杀者皆成杀业。<a id="a-5Q"></a>过去诸法。<a id="a-5R"></a>与余二世为能作因。<a id="a-5S"></a>彼二世法。<a id="a-5T"></a>还与过去为增上果。<a id="a-5U"></a>未来诸法。<a id="a-5V"></a>与余二世。<a id="a-5W"></a>由无障故为能作因。<a id="a-5X"></a>彼二世法。<a id="a-5Y"></a>非俱后故。<a id="a-5Z"></a>不与未来为增上果。<a id="a-5a"></a>果必由因取故。<a id="a-5b"></a>唯有二因。<a id="a-5c"></a>唯据无障。<a id="a-5d"></a>故许通三。<a id="a-5e"></a>现在诸法。<a id="a-5f"></a>与余二世。<a id="a-5g"></a>为能作因。<a id="a-5h"></a>彼二世中。<a id="a-5i"></a>唯未来法。<a id="a-5j"></a>为现在果。<a id="a-5k"></a>有为有为是因是果。<a id="a-5l"></a>有为无为。<a id="a-5m"></a>非因非果。<a id="a-5n"></a>无为无为非因非果。<a id="a-5o"></a>无为有为。<a id="a-5p"></a>是因非果。<a id="a-5q"></a>由此义故。<a id="a-5r"></a>说如是言。<a id="a-5s"></a>能作因多非增上果。<a id="a-5t"></a>以一切法皆能作因。<a id="a-5u"></a>唯诸有为。<a id="a-5v"></a>是增上果。<a id="a-5w"></a>如是已辩能作因相。<a id="a-5x"></a>第二俱有因相云何。<a id="a-5y"></a>颂曰。</p>
  <p id="a5z">俱有互为果　　如大相所相</p>
  <p id="a60">心于心随转</p>
  <p id="a61">论曰。<a id="a-62"></a>若法更互为士用果。<a id="a-63"></a>彼法更互为俱有因。<a id="a-64"></a>展转助力。<a id="a-65"></a>而得生故。<a id="a-66"></a>其相云何。<a id="a-67"></a>如四大种。<a id="a-68"></a>更互相望。<a id="a-69"></a>为俱有因。<a id="a-6A"></a>虽有体增体不增者。<a id="a-6B"></a>而皆三一。<a id="a-6C"></a>更互为因。<a id="a-6D"></a>自体不应待自体故。<a id="a-6E"></a>亦不应待同类体故。<a id="a-6F"></a>一一大种。<a id="a-6G"></a>唯待余三。<a id="a-6H"></a>要四大种。<a id="a-6I"></a>异类和集。<a id="a-6J"></a>方有功能。<a id="a-6K"></a>生造色故。<a id="a-6L"></a>如是有为相与所相。<a id="a-6M"></a>心与心随转。<a id="a-6N"></a>亦更互为因。<a id="a-6O"></a>是则俱有因。<a id="a-6P"></a>由互为果。<a id="a-6Q"></a>遍摄有为法。<a id="a-6R"></a>如其所应。<a id="a-6S"></a>此中所说。<a id="a-6T"></a>因相太少。<a id="a-6U"></a>谓诸心随转。<a id="a-6V"></a>及诸能相。<a id="a-6W"></a>各应说互为俱有因。<a id="a-6X"></a>故又不应说唯互为果为俱有因。<a id="a-6Y"></a>法与随相。<a id="a-6Z"></a>非互为果。<a id="a-6a"></a>然为因故。<a id="a-6b"></a>此为因相。<a id="a-6c"></a>彼应更辩。<a id="a-6d"></a>由此义故。<a id="a-6e"></a>应辩相言。<a id="a-6f"></a>有为法一果可为俱有因。<a id="a-6g"></a>本论说故。<a id="a-6h"></a>此无过失。<a id="a-6i"></a>然本论中。<a id="a-6j"></a>曾不见说心随转色与心为因。<a id="a-6k"></a>应辩此中造论者意。<a id="a-6l"></a>或有师言。<a id="a-6m"></a>是有余说。<a id="a-6n"></a>彼显论过。<a id="a-6o"></a>非谓辩成。<a id="a-6p"></a>言义阙减。<a id="a-6q"></a>名论过故。<a id="a-6r"></a>复有师言。<a id="a-6s"></a>此中论者。<a id="a-6t"></a>非为具辩俱有因相。<a id="a-6u"></a>但为遮遣余宗所执。<a id="a-6v"></a>谓为遮遣执唯有心。<a id="a-6w"></a>故说离心有诸心所。<a id="a-6x"></a>又为遮遣执业唯思无无表业。<a id="a-6y"></a>是故复说有心随转身业语业。<a id="a-6z"></a>复为遮遣执生等相非实有物。<a id="a-70"></a>是故复说。<a id="a-71"></a>有心随转不相应行。<a id="a-72"></a>岂不具辩俱有因相。<a id="a-73"></a>转更显成。<a id="a-74"></a>别有心所身语无表及生等相。<a id="a-75"></a>又于余处。<a id="a-76"></a>曾未具辩俱有因相。<a id="a-77"></a>今不具说。<a id="a-78"></a>便成阙减。<a id="a-79"></a>故彼应思。<a id="a-7A"></a>我于此中。<a id="a-7B"></a>见如是意。<a id="a-7C"></a>若法与心。<a id="a-7D"></a>决定俱起。<a id="a-7E"></a>遍一切心。<a id="a-7F"></a>依心而转。<a id="a-7G"></a>即说彼法。<a id="a-7H"></a>与所依心。<a id="a-7I"></a>展转相望。<a id="a-7J"></a>为俱有因。<a id="a-7K"></a>诸心所法。<a id="a-7L"></a>非定俱起。<a id="a-7M"></a>或少或多。<a id="a-7N"></a>现可得故。<a id="a-7O"></a>身业语业。<a id="a-7P"></a>非遍诸心。<a id="a-7Q"></a>不定心俱全无有故。<a id="a-7R"></a>生等诸相。<a id="a-7S"></a>皆依心转。<a id="a-7T"></a>非互相依。<a id="a-7U"></a>生等皆以法为上首。<a id="a-7V"></a>互相资故。<a id="a-7W"></a>由斯不说彼互为因。<a id="a-7X"></a>又于此中。<a id="a-7Y"></a>为欲显示但说异类为俱有因。<a id="a-7Z"></a>同类互为因。<a id="a-7a"></a>不说而成义。<a id="a-7b"></a>又为显示有身语业唯依于心不依于表。<a id="a-7c"></a>故不说彼与心为因。<a id="a-7d"></a>又彼大德意趣难了。<a id="a-7e"></a>诸有智者。<a id="a-7f"></a>尚未善知。<a id="a-7g"></a>故于此中。<a id="a-7h"></a>有作是计。<a id="a-7i"></a>唯心能与心随转色。<a id="a-7j"></a>为俱有因。<a id="a-7k"></a>非色与心。<a id="a-7l"></a>从心生故。<a id="a-7m"></a>依心起故。<a id="a-7n"></a>如王与臣。<a id="a-7o"></a>胜不因劣。<a id="a-7p"></a>此计非理。<a id="a-7q"></a>如臣与王防卫任持互有力故。<a id="a-7r"></a>心随转法。<a id="a-7s"></a>其体云何。<a id="a-7t"></a>颂曰。</p>
  <p id="a7u">心所二律义　　彼及心诸相</p>
  <p id="a7v">是心随转法</p>
  <p id="a7w">论曰。<a id="a-7x"></a>一切所有心相应法。<a id="a-7y"></a>静虑无漏。<a id="a-7z"></a>二种律仪。<a id="a-80"></a>彼法及心之生等相。<a id="a-81"></a>如是皆谓心随转法。<a id="a-82"></a>何因不说彼之随相。<a id="a-83"></a>不说所因。<a id="a-84"></a>后自当辩。<a id="a-85"></a>何缘此法名心随转。<a id="a-86"></a>颂曰。</p>
  <p id="a87">由时果善等</p>
  <p id="a88">论曰。<a id="a-89"></a>略说由时果等善等。<a id="a-8A"></a>十种缘故名心随转。<a id="a-8B"></a>且由时者。<a id="a-8C"></a>谓此与心一生住灭。<a id="a-8D"></a>及堕一世。<a id="a-8E"></a>由果等者。<a id="a-8F"></a>谓此与心。<a id="a-8G"></a>一果等流。<a id="a-8H"></a>及一异熟。<a id="a-8I"></a>由善等者。<a id="a-8J"></a>谓此与心。<a id="a-8K"></a>同善不善无记性故。<a id="a-8L"></a>岂不但言一生住灭。<a id="a-8M"></a>即知亦是堕一世中。<a id="a-8N"></a>虽亦即知堕于一世。<a id="a-8O"></a>而犹未了。<a id="a-8P"></a>此法与心。<a id="a-8Q"></a>过去未来。<a id="a-8R"></a>亦不相离。<a id="a-8S"></a>或为显示诸不生法。<a id="a-8T"></a>故复说言及堕一世。<a id="a-8U"></a>若尔但应言堕一世。<a id="a-8V"></a>不尔应不令知定堕一世。<a id="a-8W"></a>岂不等流异熟亦是一果摄。<a id="a-8X"></a>如何一果外。<a id="a-8Y"></a>说等流异熟耶。<a id="a-8Z"></a>实尔此中言一果者。<a id="a-8a"></a>但摄士用及离系果。<a id="a-8b"></a>岂不此言通故亦摄等流异熟。<a id="a-8c"></a>虽言亦摄。<a id="a-8d"></a>非此所明。<a id="a-8e"></a>然士用果。<a id="a-8f"></a>总有四种。<a id="a-8g"></a>俱生无间。<a id="a-8h"></a>隔越不生。<a id="a-8i"></a>此显与因非俱有果。<a id="a-8j"></a>为遮唯执与因俱生。<a id="a-8k"></a>和合聚中有士用果。<a id="a-8l"></a>此和合聚。<a id="a-8m"></a>互为果故。<a id="a-8n"></a>自非自体士用果故。<a id="a-8o"></a>即显非彼俱起和合。<a id="a-8p"></a>士用果中。<a id="a-8q"></a>有一果义。<a id="a-8r"></a>是故别举等流异熟。<a id="a-8s"></a>应知此中时一果一。<a id="a-8t"></a>显俱显共。<a id="a-8u"></a>其义有殊。<a id="a-8v"></a>此中心王极少。<a id="a-8w"></a>犹与五十八法为俱有因。<a id="a-8x"></a>谓十大地法。<a id="a-8y"></a>彼四十本相。<a id="a-8z"></a>心八本随相。<a id="a-90"></a>名五十八法。<a id="a-91"></a>五十八中。<a id="a-92"></a>除心四随相。<a id="a-93"></a>余五十四。<a id="a-94"></a>为心俱有因。<a id="a-95"></a>何缘心随相。<a id="a-96"></a>非心俱有因。<a id="a-97"></a>不由彼力心得生故。<a id="a-98"></a>心非与彼互为果故。<a id="a-99"></a>彼于一法。<a id="a-9A"></a>有功能故。<a id="a-9B"></a>又与心王非一果故。<a id="a-9C"></a>聚中多分非彼果故。<a id="a-9D"></a>即由如是所说多因。<a id="a-9E"></a>随相不名心随转法。<a id="a-9F"></a>若尔云何心能与彼为俱有因。<a id="a-9G"></a>由随心王生等诸位。<a id="a-9H"></a>彼得转故。<a id="a-9I"></a>岂不应知大种生等。<a id="a-9J"></a>心亦用彼为俱有因。<a id="a-9K"></a>谓如造色非生等果。<a id="a-9L"></a>生等非不与诸大种为俱有因。<a id="a-9M"></a>此亦应尔。<a id="a-9N"></a>如是所例。<a id="a-9O"></a>其理不齐。<a id="a-9P"></a>展转果一果多。<a id="a-9Q"></a>非彼果故。<a id="a-9R"></a>非诸造色是诸大种展转果中一果所摄。<a id="a-9S"></a>何容造色非诸大种生等果故。<a id="a-9T"></a>例此为失。<a id="a-9U"></a>又如前说。<a id="a-9V"></a>前说者何。<a id="a-9W"></a>不由彼力。<a id="a-9X"></a>心得生故。<a id="a-9Y"></a>然诸大种。<a id="a-9Z"></a>与生等相。<a id="a-9a"></a>展转力生。<a id="a-9b"></a>故无此失。<a id="a-9c"></a>有余师说。<a id="a-9d"></a>五十八中。<a id="a-9e"></a>能为心因。<a id="a-9f"></a>唯十四法。<a id="a-9g"></a>谓十大地法。<a id="a-9h"></a>并心四本相。<a id="a-9i"></a>非诸心所生等相力能为心因。<a id="a-9j"></a>如心随相。<a id="a-9k"></a>若尔便违品类足论。<a id="a-9l"></a>如彼论言。<a id="a-9m"></a>或有苦谛。<a id="a-9n"></a>以有身见为因。<a id="a-9o"></a>非与有身见为因。<a id="a-9p"></a>除未来有身见及彼相应法生老住无常。<a id="a-9q"></a>诸余染污苦谛。<a id="a-9r"></a>或有苦谛。<a id="a-9s"></a>以有身见为因。<a id="a-9t"></a>亦与有身见为因。<a id="a-9u"></a>即所除法。<a id="a-9v"></a>彼作是言。<a id="a-9w"></a>我等不诵及彼相应法。<a id="a-9x"></a>应随义理简择论文方可诵持故。<a id="a-9y"></a>异此便坏俱有因相。<a id="a-9z"></a>或应许随相亦心俱有因。<a id="a-A0"></a>复有说言。<a id="a-A1"></a>一切同聚。<a id="a-A2"></a>皆互相望。<a id="a-A3"></a>为俱有因。<a id="a-A4"></a>于同聚中。<a id="a-A5"></a>随阙一种。<a id="a-A6"></a>所余诸法。<a id="a-A7"></a>皆不生故。<a id="a-A8"></a>此诸说中初说为善。<a id="a-A9"></a>又此俱起和合聚中。<a id="a-AA"></a>有是能转而非随转。<a id="a-AB"></a>谓即心王。<a id="a-AC"></a>有唯随转。<a id="a-AD"></a>谓色及心不相应行。<a id="a-AE"></a>有是能转亦是随转。<a id="a-AF"></a>谓心所法。<a id="a-AG"></a>随心转故。<a id="a-AH"></a>能转心不相应行故。<a id="a-AI"></a>有二俱非。<a id="a-AJ"></a>谓除前相。<a id="a-AK"></a>云何俱起诸法聚中。<a id="a-AL"></a>有因果义。<a id="a-AM"></a>何故知无俱起诸法。<a id="a-AN"></a>于将生位。<a id="a-AO"></a>既非已生。<a id="a-AP"></a>并应未有。<a id="a-AQ"></a>如何可说能生所生。<a id="a-AR"></a>又说。<a id="a-AS"></a>有因则有果故。<a id="a-AT"></a>若未来世诸法能生。<a id="a-AU"></a>应有诸法恒时生过。<a id="a-AV"></a>又俱生法。<a id="a-AW"></a>此果此因。<a id="a-AX"></a>无定因证。<a id="a-AY"></a>如牛两角。<a id="a-AZ"></a>又诸世间。<a id="a-Aa"></a>种等芽等。<a id="a-Ab"></a>极成因果相生事中。<a id="a-Ac"></a>未见如斯同时因果。<a id="a-Ad"></a>故今应说。<a id="a-Ae"></a>云何俱起诸法聚中。<a id="a-Af"></a>有因果义。<a id="a-Ag"></a>今当且为辩因果相。<a id="a-Ah"></a>即令知有俱生因果。<a id="a-Ai"></a>谓前略举诸因相中。<a id="a-Aj"></a>引薄伽梵处处经说。<a id="a-Ak"></a>依此有彼有。<a id="a-Al"></a>此生故彼生。<a id="a-Am"></a>与此相反非有非生。<a id="a-An"></a>如是名为因果总相。<a id="a-Ao"></a>此中初显俱生因义。<a id="a-Ap"></a>后文复显前生因义。<a id="a-Aq"></a>若尔决定无俱生因。<a id="a-Ar"></a>以薄伽梵说依此有彼有未来无故。<a id="a-As"></a>何得为因。<a id="a-At"></a>此责不然。<a id="a-Au"></a>无有多种故。<a id="a-Av"></a>未来非无故。<a id="a-Aw"></a>后当广辩。<a id="a-Ax"></a>又此契经。<a id="a-Ay"></a>证未来有。<a id="a-Az"></a>或复彼应说不违理经义。<a id="a-B0"></a>此中上座。<a id="a-B1"></a>释经义言。<a id="a-B2"></a>依此有彼有者。<a id="a-B3"></a>此说有因相续为先。<a id="a-B4"></a>然后有果相续而住。<a id="a-B5"></a>谁生为先。<a id="a-B6"></a>谁生已住。<a id="a-B7"></a>为答此复说此生故彼生。<a id="a-B8"></a>此显因生为先故后果生而相续住。<a id="a-B9"></a>如是上座。<a id="a-BA"></a>但率己情。<a id="a-BB"></a>妄解佛经。<a id="a-BC"></a>以扶己义。<a id="a-BD"></a>如是解释佛所说经。<a id="a-BE"></a>无有定因堪为证故。<a id="a-BF"></a>谓何定因为证依此有彼有言。<a id="a-BG"></a>但据因果相续而说。<a id="a-BH"></a>不据一一因果刹那。<a id="a-BI"></a>依有一念因即有一念果。<a id="a-BJ"></a>此顺正理。<a id="a-BK"></a>非因相续后方有果相续。<a id="a-BL"></a>违正理故。<a id="a-BM"></a>又彼所说。<a id="a-BN"></a>无别胜理。<a id="a-BO"></a>非觉为先而作是释。<a id="a-BP"></a>不能开显经之妙义。<a id="a-BQ"></a>若谓刹那因果难觉故据相续因果说者。<a id="a-BR"></a>此亦不然。<a id="a-BS"></a>无容有故。<a id="a-BT"></a>谓无容有不隔果刹那因相续而起。<a id="a-BU"></a>亦无容有不隔因刹那果相续起故。<a id="a-BV"></a>若如彼释。<a id="a-BW"></a>应显世尊说非如理。<a id="a-BX"></a>或应不据相续因果而说此经。<a id="a-BY"></a>彼如是释。<a id="a-BZ"></a>令缘起义难可了知。<a id="a-Ba"></a>是故彼应于此经义更作余释。<a id="a-Bb"></a>又彼何理定判。<a id="a-Bc"></a>前经依相续说。<a id="a-Bd"></a>后经不尔。<a id="a-Be"></a>后经亦应得作是释。<a id="a-Bf"></a>此生故彼生者。<a id="a-Bg"></a>此说有因相续为先然后有果相续而住。<a id="a-Bh"></a>非彼宗有与生义别。<a id="a-Bi"></a>如非将生时与将起时异。<a id="a-Bj"></a>又所疑问。<a id="a-Bk"></a>谁生为先谁住已住。<a id="a-Bl"></a>亦不应理。<a id="a-Bm"></a>前后二门。<a id="a-Bn"></a>不相待故。<a id="a-Bo"></a>二门所待。<a id="a-Bp"></a>义各异故。<a id="a-Bq"></a>非前所说依此有彼。<a id="a-Br"></a>有复待后说此生故彼生。<a id="a-Bs"></a>谓前已说。<a id="a-Bt"></a>依此有彼有。<a id="a-Bu"></a>不待疑问谁生故彼生。<a id="a-Bv"></a>并待后释因生故果生。<a id="a-Bw"></a>前义方了。<a id="a-Bx"></a>如后所说。<a id="a-By"></a>此生故彼生。<a id="a-Bz"></a>要待疑问。<a id="a-C0"></a>谁生故彼生。<a id="a-C1"></a>复待别释因生故果生义即明了。<a id="a-C2"></a>如是前说依此有彼有。<a id="a-C3"></a>亦待疑问。<a id="a-C4"></a>依谁有彼有。<a id="a-C5"></a>复待别释。<a id="a-C6"></a>依因有果有义即明了。<a id="a-C7"></a>是故前后所待各别。<a id="a-C8"></a>故我所说。<a id="a-C9"></a>初经为显俱生因义。<a id="a-CA"></a>后经复显前生因义。<a id="a-CB"></a>其理极成。<a id="a-CC"></a>彼复异门。<a id="a-CD"></a>释此经义。<a id="a-CE"></a>前经为显诸行有因。<a id="a-CF"></a>后经为遮计常因执。<a id="a-CG"></a>此亦非理。<a id="a-CH"></a>但说后经。<a id="a-CI"></a>如是二门。<a id="a-CJ"></a>皆成就故。<a id="a-CK"></a>谓经但说此生故彼生。<a id="a-CL"></a>二事俱辩。<a id="a-CM"></a>由说因果相继而生。<a id="a-CN"></a>显行有因遮无因论。<a id="a-CO"></a>由生言故。<a id="a-CP"></a>显无常因。<a id="a-CQ"></a>亦即能遮说常因论。<a id="a-CR"></a>诸常住法。<a id="a-CS"></a>必无生故。<a id="a-CT"></a>既由后说。<a id="a-CU"></a>二事俱成。<a id="a-CV"></a>则说前经。<a id="a-CW"></a>便为无用。<a id="a-CX"></a>非薄伽梵说无用经。<a id="a-CY"></a>故知二经。<a id="a-CZ"></a>非如彼释。<a id="a-Ca"></a>设许如是解释前经。<a id="a-Cb"></a>亦不乖违俱生因义。<a id="a-Cc"></a>谓即依此俱生因有。<a id="a-Cd"></a>而能令彼俱生果有。<a id="a-Ce"></a>岂不由此显行有因。<a id="a-Cf"></a>亦即能遮执无因论。<a id="a-Cg"></a>如后所说。<a id="a-Ch"></a>此生故彼生。<a id="a-Ci"></a>由此能显因是无常。<a id="a-Cj"></a>亦即能遮说常因论。<a id="a-Ck"></a>而不违害说前生因。<a id="a-Cl"></a>如是前说依此有彼有。<a id="a-Cm"></a>由此能显诸行有因。<a id="a-Cn"></a>亦即能遮说无因论。<a id="a-Co"></a>而不违害说俱生因。<a id="a-Cp"></a>又前生因正居有位。<a id="a-Cq"></a>未来无故。<a id="a-Cr"></a>都无所生。<a id="a-Cs"></a>彼宗自说未来无故。<a id="a-Ct"></a>既无所生。<a id="a-Cu"></a>如何善逝。<a id="a-Cv"></a>分明显说。<a id="a-Cw"></a>此有彼有。<a id="a-Cx"></a>如此有言。<a id="a-Cy"></a>是差别说。<a id="a-Cz"></a>所说有义。<a id="a-D0"></a>现有极成。<a id="a-D1"></a>故彼有言。<a id="a-D2"></a>亦差别说。<a id="a-D3"></a>所说有义。<a id="a-D4"></a>亦应现有。<a id="a-D5"></a>此彼异因。<a id="a-D6"></a>不可得故。<a id="a-D7"></a>如是同喻。<a id="a-D8"></a>彼此极成。<a id="a-D9"></a>如言彼色居正灭位。<a id="a-DA"></a>又曾无处于极成无作差别说。<a id="a-DB"></a>言彼是有。<a id="a-DC"></a>如何可于未来无法作差别说言彼是有。<a id="a-DD"></a>于差别说。<a id="a-DE"></a>而说为无。<a id="a-DF"></a>如是所言。<a id="a-DG"></a>违害正理。<a id="a-DH"></a>又未来法。<a id="a-DI"></a>许有因故。<a id="a-DJ"></a>虽无作用。<a id="a-DK"></a>而体应有。<a id="a-DL"></a>若彼不许未来有因。<a id="a-DM"></a>应许毕竟无同兔角。<a id="a-DN"></a>既许有因。<a id="a-DO"></a>亦必应许未来体有异毕竟无。<a id="a-DP"></a>诸所言无。<a id="a-DQ"></a>义有多种。<a id="a-DR"></a>未生已灭毕竟互无。<a id="a-DS"></a>初二言无。<a id="a-DT"></a>但无作用。<a id="a-DU"></a>故未来世。<a id="a-DV"></a>非体全无。<a id="a-DW"></a>得有能生及所生义。<a id="a-DX"></a>于正生位。<a id="a-DY"></a>作用虽无。<a id="a-DZ"></a>而有功能生所生法。<a id="a-Da"></a>又我不许诸未生因及已生因是真作者。<a id="a-Db"></a>诸法无有真作用故。<a id="a-Dc"></a>真作用者。<a id="a-Dd"></a>谓诸因缘。<a id="a-De"></a>于所生果。<a id="a-Df"></a>常能造作。<a id="a-Dg"></a>此真作用。<a id="a-Dh"></a>非佛所许。<a id="a-Di"></a>然诸法生。<a id="a-Dj"></a>互相系属。<a id="a-Dk"></a>随有所阙。<a id="a-Dl"></a>余则不生。<a id="a-Dm"></a>非此不生。<a id="a-Dn"></a>彼有生义。<a id="a-Do"></a>依如是量。<a id="a-Dp"></a>说此为因。<a id="a-Dq"></a>此因功能。<a id="a-Dr"></a>非恒时有。<a id="a-Ds"></a>故无诸法恒时生过。<a id="a-Dt"></a>又我不许唯俱生因不假余因能生诸法。<a id="a-Du"></a>故无诸法恒时生过。<a id="a-Dv"></a>又唯说有前生因者。<a id="a-Dw"></a>于如是过。<a id="a-Dx"></a>岂独言无。<a id="a-Dy"></a>彼前生因。<a id="a-Dz"></a>恒时有故。<a id="a-E0"></a>应一切法一切时生。<a id="a-E1"></a>随有许因能生诸法。<a id="a-E2"></a>皆可施设如是过难。<a id="a-E3"></a>然妄执有随界论者。<a id="a-E4"></a>彼执恒现有无量法生因。<a id="a-E5"></a>岂不汝宗独为诸法于一切时顿生过害。<a id="a-E6"></a>若汝虽执唯前生因而待余缘方能生果。<a id="a-E7"></a>何故不许此俱生因亦待余缘方能生法。<a id="a-E8"></a>如汝所执。<a id="a-E9"></a>唯前生因能生诸法。<a id="a-EA"></a>然不恒生未来亦尔。<a id="a-EB"></a>不应为难言俱生法此果此因无定。<a id="a-EC"></a>因证如两角等。<a id="a-ED"></a>皆非应理。<a id="a-EE"></a>现见两角。<a id="a-EF"></a>随一坏时。<a id="a-EG"></a>余不坏故。<a id="a-EH"></a>若随一坏。<a id="a-EI"></a>余亦坏者。<a id="a-EJ"></a>可比相生如心心所。<a id="a-EK"></a>又我不许一切俱生皆有展转为因果义。<a id="a-EL"></a>许有者何。<a id="a-EM"></a>谓共一果或展转果。<a id="a-EN"></a>方有此义。<a id="a-EO"></a>或由此力。<a id="a-EP"></a>彼法得生。<a id="a-EQ"></a>如是俱生。<a id="a-ER"></a>有因果义。<a id="a-ES"></a>非牛两角有上所说。<a id="a-ET"></a>故不可引为同法喻。<a id="a-EU"></a>又对法者。<a id="a-EV"></a>非许俱生互为果法。<a id="a-EW"></a>有决定量。<a id="a-EX"></a>谓此唯因。<a id="a-EY"></a>此唯是果。<a id="a-EZ"></a>但许如是和合聚中一切相望皆因皆果。<a id="a-Ea"></a>故不应责因果定因。<a id="a-Eb"></a>又如唯说前生因者。<a id="a-Ec"></a>许有少分前生非因。<a id="a-Ed"></a>非诸前生皆无因义。<a id="a-Ee"></a>如是说有俱生因者。<a id="a-Ef"></a>亦许少分俱生非因。<a id="a-Eg"></a>非诸俱生皆无因义。<a id="a-Eh"></a>又有别喻证俱生因。<a id="a-Ei"></a>故彼立因。<a id="a-Ej"></a>有不定过。<a id="a-Ek"></a>谓世现见。<a id="a-El"></a>灯之与明。<a id="a-Em"></a>俱时而生。<a id="a-En"></a>有因果故。<a id="a-Eo"></a>复何因证。<a id="a-Ep"></a>灯是明因。<a id="a-Eq"></a>谓明随灯。<a id="a-Er"></a>或增或减。<a id="a-Es"></a>或住或行。<a id="a-Et"></a>有差别故。<a id="a-Eu"></a>又欣明者。<a id="a-Ev"></a>便取灯故。<a id="a-Ew"></a>又厌明者。<a id="a-Ex"></a>便害灯故。<a id="a-Ey"></a>我亦许明因灯而起。<a id="a-Ez"></a>然不许彼因俱起灯。<a id="a-F0"></a>所以者何。<a id="a-F1"></a>灯明俱起。<a id="a-F2"></a>不可待灯明方生故。<a id="a-F3"></a>非俱生法相待应理。<a id="a-F4"></a>如非自体待自体生。<a id="a-F5"></a>但由前生灯为缘故。<a id="a-F6"></a>无间后念明乃得生是故不应引之为喻。<a id="a-F7"></a>此亦非理。<a id="a-F8"></a>灯初起时。<a id="a-F9"></a>有灯无明不可得故。<a id="a-FA"></a>谓曾未见有时有灯而无有明。<a id="a-FB"></a>故为非理。<a id="a-FC"></a>若谓时促不可得者。<a id="a-FD"></a>此亦不然。<a id="a-FE"></a>非极成故。<a id="a-FF"></a>若有少分无明之灯。<a id="a-FG"></a>世极成立。<a id="a-FH"></a>或有责彼不得之因。<a id="a-FI"></a>容可答言。<a id="a-FJ"></a>由时促故。<a id="a-FK"></a>此不可得。<a id="a-FL"></a>然无少分无明之灯。<a id="a-FM"></a>世极成立。<a id="a-FN"></a>故不应说由时促故。<a id="a-FO"></a>为不得因。<a id="a-FP"></a>若许灯明恒俱起者。<a id="a-FQ"></a>彼不应说灯是明因。<a id="a-FR"></a>由灯与明一因生故。<a id="a-FS"></a>谓油炷等。<a id="a-FT"></a>与灯为因。<a id="a-FU"></a>即此亦应为明因故。<a id="a-FV"></a>如是二种。<a id="a-FW"></a>既一因生。<a id="a-FX"></a>如灯不因明故得起。<a id="a-FY"></a>明亦应尔。<a id="a-FZ"></a>非因灯生。<a id="a-Fa"></a>复有喻故。<a id="a-Fb"></a>不相因起。<a id="a-Fc"></a>如苣蕂中皮人与腻三事和合。<a id="a-Fd"></a>一因生故。<a id="a-Fe"></a>非展转因。<a id="a-Ff"></a>世极成立。<a id="a-Fg"></a>灯明亦尔。<a id="a-Fh"></a>一因生故。<a id="a-Fi"></a>明必不应用俱起灯为因。<a id="a-Fj"></a>灯明不应同一因起。<a id="a-Fk"></a>如皮人腻在苣蕂中。<a id="a-Fl"></a>不见苣蕂皮人腻合同一因生得为因果。<a id="a-Fm"></a>灯明二种。<a id="a-Fn"></a>现见在前相随等因。<a id="a-Fo"></a>证有因果。<a id="a-Fp"></a>故不可说同一因生。<a id="a-Fq"></a>又一为先俱生诸法因有差别。<a id="a-Fr"></a>是极成故。<a id="a-Fs"></a>谓共现见。<a id="a-Ft"></a>一种为先所起牙中。<a id="a-Fu"></a>俱生诸法。<a id="a-Fv"></a>色香味触。<a id="a-Fw"></a>因各别故。<a id="a-Fx"></a>既一芽中。<a id="a-Fy"></a>色香味触。<a id="a-Fz"></a>俱时而起。<a id="a-G0"></a>因各有殊。<a id="a-G1"></a>故知灯明。<a id="a-G2"></a>俱时而起。<a id="a-G3"></a>亦应如彼非一因生。<a id="a-G4"></a>若灯与明一因生者。<a id="a-G5"></a>或有以物揜蔽灯时。<a id="a-G6"></a>明应如灯非不相续。<a id="a-G7"></a>灯如明故。<a id="a-G8"></a>应亦不生。<a id="a-G9"></a>非苣蕂中皮人腻合一因起位。<a id="a-GA"></a>见有随一缘碍不生余尚得起。<a id="a-GB"></a>灯明不尔。<a id="a-GC"></a>故因不同。<a id="a-GD"></a>若谓灯明体无别者。<a id="a-GE"></a>亦不违害我俱生因。<a id="a-GF"></a>又焰与明。<a id="a-GG"></a>非同法故。<a id="a-GH"></a>其体各异。<a id="a-GI"></a>由前所说。<a id="a-GJ"></a>相随等因。<a id="a-GK"></a>得为因果。<a id="a-GL"></a>故灯明喻。<a id="a-GM"></a>其义极成。<a id="a-GN"></a>又见厌背受想二法入灭定者。<a id="a-GO"></a>思等心所。<a id="a-GP"></a>亦如受想。<a id="a-GQ"></a>皆不得生说此定中意行灭故。<a id="a-GR"></a>由此准度验思等生系属受想。<a id="a-GS"></a>故知诸法前生因外。<a id="a-GT"></a>有俱生因。<a id="a-GU"></a>然上座言。<a id="a-GV"></a>思等心所。<a id="a-GW"></a>于灭定中。<a id="a-GX"></a>不得生者。<a id="a-GY"></a>由与受想生因同故。<a id="a-GZ"></a>非由展转为因生故。<a id="a-Ga"></a>何谓为彼所同之因。<a id="a-Gb"></a>若谓是触此位应有。<a id="a-Gc"></a>彼许灭定中有心现行故。<a id="a-Gd"></a>若是所依此位亦有一切心所法。<a id="a-Ge"></a>皆依识生故。<a id="a-Gf"></a>同因既有。<a id="a-Gg"></a>彼何不生。<a id="a-Gh"></a>又应退失前后生论。<a id="a-Gi"></a>许触与识为彼因故。<a id="a-Gj"></a>由此不应说与受想生因同故思等不生。<a id="a-Gk"></a>又见因虽同而不俱生故。<a id="a-Gl"></a>知必俱生者。<a id="a-Gm"></a>定展转为因。<a id="a-Gn"></a>谓由眼色前生识故。<a id="a-Go"></a>无量眼识。<a id="a-Gp"></a>皆可得生。<a id="a-Gq"></a>此生因虽同。<a id="a-Gr"></a>而不俱起者。<a id="a-Gs"></a>由不展转为因生故。<a id="a-Gt"></a>唯因前识后识得生。<a id="a-Gu"></a>非因后识前识生故。<a id="a-Gv"></a>由此验知。<a id="a-Gw"></a>生因虽共。<a id="a-Gx"></a>不相因者。<a id="a-Gy"></a>未必俱生。<a id="a-Gz"></a>若必俱生。<a id="a-H0"></a>定相因起。<a id="a-H1"></a>俱生因义。<a id="a-H2"></a>由此极成。<a id="a-H3"></a>又前已说。<a id="a-H4"></a>芽中色等。<a id="a-H5"></a>俱时而起。<a id="a-H6"></a>因各有殊故知生因虽不同者。<a id="a-H7"></a>亦有展转俱时起义。<a id="a-H8"></a>是故俱起及不俱起。<a id="a-H9"></a>非定由因同与不同。<a id="a-HA"></a>又说心心所同一因生。<a id="a-HB"></a>亦说俱生时有因果故。<a id="a-HC"></a>谓说心所及与眼识。<a id="a-HD"></a>同用眼色为因而生。<a id="a-HE"></a>故契经说。<a id="a-HF"></a>眼色二为缘。<a id="a-HG"></a>生诸心所。<a id="a-HH"></a>又契经说眼及色为缘。<a id="a-HI"></a>生于眼识。<a id="a-HJ"></a>如是二经。<a id="a-HK"></a>说心心所同一因生。<a id="a-HL"></a>复说同时诸心所法。<a id="a-HM"></a>依心而生。<a id="a-HN"></a>故契经说。<a id="a-HO"></a>若想若思。<a id="a-HP"></a>诸心所法。<a id="a-HQ"></a>是心种类。<a id="a-HR"></a>依止于心。<a id="a-HS"></a>系属于心。<a id="a-HT"></a>依心而转。<a id="a-HU"></a>非诸心所。<a id="a-HV"></a>心不俱生。<a id="a-HW"></a>有依属心依心转义。<a id="a-HX"></a>非无与有可成能依所依性故。<a id="a-HY"></a>如是之义。<a id="a-HZ"></a>后当更辩。<a id="a-Ha"></a>是故决定有俱生因。<a id="a-Hb"></a>又俱生因。<a id="a-Hc"></a>若定无者。<a id="a-Hd"></a>应立大种造色不成。<a id="a-He"></a>谓若大种及眼等造色。<a id="a-Hf"></a>唯依前生大种而生者。<a id="a-Hg"></a>大种眼等同用一具大种为因。<a id="a-Hh"></a>何缘造色唯是眼等。<a id="a-Hi"></a>非诸大种。<a id="a-Hj"></a>又应违经谓薄伽梵。<a id="a-Hk"></a>对无衣者。<a id="a-Hl"></a>作如是言。<a id="a-Hm"></a>我终不说受众苦者。<a id="a-Hn"></a>无因无缘。<a id="a-Ho"></a>有苦生起。<a id="a-Hp"></a>若执诸法唯有前生因无俱生因者。<a id="a-Hq"></a>彼即应说。<a id="a-Hr"></a>有因缘时无苦生起。<a id="a-Hs"></a>苦生起位因缘已无是则违前契经所说。<a id="a-Ht"></a>又应违害缘起正理。<a id="a-Hu"></a>如契经说。<a id="a-Hv"></a>眼色为缘生于眼识。<a id="a-Hw"></a>前生眼色。<a id="a-Hx"></a>与后眼识。<a id="a-Hy"></a>应非所依及非所缘。<a id="a-Hz"></a>有无有故。<a id="a-I0"></a>非毕竟无。<a id="a-I1"></a>可说此是所依所缘。<a id="a-I2"></a>此亦应尔彼眼识生时。<a id="a-I3"></a>眼色已灭故。<a id="a-I4"></a>应无缘力。<a id="a-I5"></a>眼识自生。<a id="a-I6"></a>无法无容为所依故。<a id="a-I7"></a>眼识唯缘现在境故。<a id="a-I8"></a>若眼色识。<a id="a-I9"></a>不俱生者。<a id="a-IA"></a>则应眼色非眼识缘或耳声等。<a id="a-IB"></a>亦眼识缘。<a id="a-IC"></a>同与眼识。<a id="a-ID"></a>非相属故。<a id="a-IE"></a>若薄伽梵。<a id="a-IF"></a>唯说前生眼色为缘生眼识者。<a id="a-IG"></a>则应说眼识唯用识为缘。<a id="a-IH"></a>自类缘强如种子故。<a id="a-II"></a>前识为后识等无间缘故。<a id="a-IJ"></a>既不说识为眼识缘。<a id="a-IK"></a>故知此中唯说俱起眼根色境。<a id="a-IL"></a>为眼识缘。<a id="a-IM"></a>非一身中二识俱起。<a id="a-IN"></a>故不说识为眼识缘。<a id="a-IO"></a>若谓此中唯说眼识不共缘者。<a id="a-IP"></a>前生眼色与耳声等。<a id="a-IQ"></a>不属眼识。<a id="a-IR"></a>义无别故。<a id="a-IS"></a>何唯眼色。<a id="a-IT"></a>为不共缘。<a id="a-IU"></a>非耳声等。<a id="a-IV"></a>又必应尔。<a id="a-IW"></a>由第六识无别俱生所依缘故。<a id="a-IX"></a>但说前起意为依缘。<a id="a-IY"></a>意识得生。<a id="a-IZ"></a>非如余识又诸识缘非唯前起。<a id="a-Ia"></a>以契经说。<a id="a-Ib"></a>意法为缘。<a id="a-Ic"></a>生于意识意识通以三世无为。<a id="a-Id"></a>为境界故。<a id="a-Ie"></a>由此决定有俱生缘。<a id="a-If"></a>理极成立。<a id="a-Ig"></a>又此经言。<a id="a-Ih"></a>三和合触。<a id="a-Ii"></a>分明证故。<a id="a-Ij"></a>若眼识生。<a id="a-Ik"></a>眼色已灭。<a id="a-Il"></a>眼识尔时。<a id="a-Im"></a>与谁和合。<a id="a-In"></a>若言五触如意触者。<a id="a-Io"></a>此亦不然。<a id="a-Ip"></a>意识力强。<a id="a-Iq"></a>通与诸法有和合故。<a id="a-Ir"></a>意识依境。<a id="a-Is"></a>虽不俱生。<a id="a-It"></a>而体非无。<a id="a-Iu"></a>有和合义。<a id="a-Iv"></a>我宗三世及三无为皆实有故。<a id="a-Iw"></a>汝宗唯有现在世法。<a id="a-Ix"></a>合义不成。<a id="a-Iy"></a>又诸憎背俱生因者。<a id="a-Iz"></a>初无漏法。<a id="a-J0"></a>从何因生。<a id="a-J1"></a>彼前生因。<a id="a-J2"></a>曾未有故。<a id="a-J3"></a>若谓净界本来有者。<a id="a-J4"></a>因既恒有。<a id="a-J5"></a>何缘障故。<a id="a-J6"></a>无漏果法。<a id="a-J7"></a>曾未得生。<a id="a-J8"></a>若言更赖余缘助者。<a id="a-J9"></a>即此所赖。<a id="a-JA"></a>何不为因。<a id="a-JB"></a>又应唐捐作如是责。<a id="a-JC"></a>谓何不执自在天等若言要待相续转变。<a id="a-JD"></a>理亦不然。<a id="a-JE"></a>此与净界。<a id="a-JF"></a>若异若一。<a id="a-JG"></a>皆有过故。<a id="a-JH"></a>谓若异者。<a id="a-JI"></a>应同前难。<a id="a-JJ"></a>即此转变。<a id="a-JK"></a>何不为因。<a id="a-JL"></a>如何复执净界为种。<a id="a-JM"></a>或应唐捐作如是诘。<a id="a-JN"></a>如服泻药天来令利。<a id="a-JO"></a>若言一者。<a id="a-JP"></a>前后既同。<a id="a-JQ"></a>应毕竟无生无漏用。<a id="a-JR"></a>然彼前后无差别因。<a id="a-JS"></a>不可无因自有差别。<a id="a-JT"></a>若言如种待缘转变。<a id="a-JU"></a>同类种子有地等缘。<a id="a-JV"></a>和合摄助可有相续待时方成转变差别。<a id="a-JW"></a>所执净界无漏法种。<a id="a-JX"></a>若是有漏。<a id="a-JY"></a>执此唐捐。<a id="a-JZ"></a>有漏法不应为无漏种故。<a id="a-Ja"></a>无漏法亦不应为有漏种故。<a id="a-Jb"></a>若是无漏如何本来成就圣道。<a id="a-Jc"></a>而堕恶趣。<a id="a-Jd"></a>岂成圣道而是异生。<a id="a-Je"></a>非圣位中不起圣道。<a id="a-Jf"></a>尔时可得名异生故。<a id="a-Jg"></a>若言少故无斯过者。<a id="a-Jh"></a>勿彼能为无始积集。<a id="a-Ji"></a>坚固烦恼对治生因。<a id="a-Jj"></a>又更无劳难譬喻者。<a id="a-Jk"></a>契经已遮彼所执故。<a id="a-Jl"></a>如世尊说。<a id="a-Jm"></a>我实不见。<a id="a-Jn"></a>提婆达多白法犹成如毛端量。<a id="a-Jo"></a>乃至广说。<a id="a-Jp"></a>世尊自说。<a id="a-Jq"></a>天授身中。<a id="a-Jr"></a>白法根种。<a id="a-Js"></a>无余已拔。<a id="a-Jt"></a>故此经内。<a id="a-Ju"></a>复作是言。<a id="a-Jv"></a>有随俱行善根未断。<a id="a-Jw"></a>以未断故。<a id="a-Jx"></a>从此善根。<a id="a-Jy"></a>犹有可起余善根义。<a id="a-Jz"></a>彼于后时。<a id="a-K0"></a>一切皆断。<a id="a-K1"></a>今应说彼除此善根。<a id="a-K2"></a>更复有何非无余拔。<a id="a-K3"></a>而于佛教所说义中。<a id="a-K4"></a>无顾忌心。<a id="a-K5"></a>不能信受。<a id="a-K6"></a>不可闻说。<a id="a-K7"></a>大木聚中。<a id="a-K8"></a>有净界故。<a id="a-K9"></a>即说有情身中亦有太过失故。<a id="a-KA"></a>如大木聚随他所欲。<a id="a-KB"></a>成净成染。<a id="a-KC"></a>有情亦应许随他欲。<a id="a-KD"></a>或从净界无漏法种。<a id="a-KE"></a>生圣法已。<a id="a-KF"></a>复随他欲。<a id="a-KG"></a>还成异生。<a id="a-KH"></a>又亦应执诸阿罗汉退法种性有烦恼种。<a id="a-KI"></a>无学有退。<a id="a-KJ"></a>后当成立。<a id="a-KK"></a>又上座说。<a id="a-KL"></a>诸行决定无俱生因。<a id="a-KM"></a>诸行将生。<a id="a-KN"></a>应无因故。<a id="a-KO"></a>又应余类生余类故。<a id="a-KP"></a>谓俱生法。<a id="a-KQ"></a>于将起位。<a id="a-KR"></a>非此与彼能作生因。<a id="a-KS"></a>犹未生故。<a id="a-KT"></a>又应求彼二种异因。<a id="a-KU"></a>由彼二因。<a id="a-KV"></a>二俱得起。<a id="a-KW"></a>此说非理。<a id="a-KX"></a>无证因故。<a id="a-KY"></a>是所许故。<a id="a-KZ"></a>谓俱生法。<a id="a-Ka"></a>将生位中。<a id="a-Kb"></a>此非彼因。<a id="a-Kc"></a>未说因证。<a id="a-Kd"></a>岂不已说。<a id="a-Ke"></a>犹未生故。<a id="a-Kf"></a>此亦同疑。<a id="a-Kg"></a>谓何因证。<a id="a-Kh"></a>犹未生法。<a id="a-Ki"></a>不能为因。<a id="a-Kj"></a>又彼如何。<a id="a-Kk"></a>于无体法。<a id="a-Kl"></a>倒许为因。<a id="a-Km"></a>非有体法。<a id="a-Kn"></a>若谓未生体非有者。<a id="a-Ko"></a>体若非有。<a id="a-Kp"></a>勿谓有因。<a id="a-Kq"></a>非兔角等毕竟无法。<a id="a-Kr"></a>可说有因。<a id="a-Ks"></a>此亦应尔。<a id="a-Kt"></a>汝亦不许兔角非无。<a id="a-Ku"></a>又我所宗有有多种。<a id="a-Kv"></a>体用假实有差别故。<a id="a-Kw"></a>未来虽有。<a id="a-Kx"></a>而引果用。<a id="a-Ky"></a>犹未有故。<a id="a-Kz"></a>说为未生。<a id="a-L0"></a>体既非无。<a id="a-L1"></a>何无因义。<a id="a-L2"></a>不说因证。<a id="a-L3"></a>而执未生非法生缘。<a id="a-L4"></a>不应正理。<a id="a-L5"></a>若未生故不得成因生故成因。<a id="a-L6"></a>是则应许过去诸法定成因性。<a id="a-L7"></a>若尔执有随界唐捐。<a id="a-L8"></a>或应随界无因而有。<a id="a-L9"></a>若谓过去是展转因。<a id="a-LA"></a>此有虚言。<a id="a-LB"></a>都无实义如何过去。<a id="a-LC"></a>全无有体。<a id="a-LD"></a>而可成立为展转因。<a id="a-LE"></a>智者应观此盲朋党。<a id="a-LF"></a>于无体法。<a id="a-LG"></a>倒执为因。<a id="a-LH"></a>有体法中。<a id="a-LI"></a>拨无因义。<a id="a-LJ"></a>若谓因过去非过去是因。<a id="a-LK"></a>是则未来亦应同此。<a id="a-LL"></a>如过去法体非有故。<a id="a-LM"></a>非展转因。<a id="a-LN"></a>未来亦应体非有故。<a id="a-LO"></a>非展转果。<a id="a-LP"></a>又展转者是相续言。<a id="a-LQ"></a>不应此法。<a id="a-LR"></a>即续于此。<a id="a-LS"></a>既无去来。<a id="a-LT"></a>唯有现在。<a id="a-LU"></a>故应决定无展转因。<a id="a-LV"></a>然彼所说。<a id="a-LW"></a>又应求彼二种异因。<a id="a-LX"></a>由彼二因。<a id="a-LY"></a>二俱起者。<a id="a-LZ"></a>此我已许。<a id="a-La"></a>谓我许心心所等法。<a id="a-Lb"></a>皆由前生自类因起。<a id="a-Lc"></a>及由俱起异类因生。<a id="a-Ld"></a>汝复于中何劳征难。<a id="a-Le"></a>是故上座。<a id="a-Lf"></a>都无有因能证定无俱生因义。<a id="a-Lg"></a>又彼所说。<a id="a-Lh"></a>唯一刹那。<a id="a-Li"></a>有所依性。<a id="a-Lj"></a>及诸行法。<a id="a-Lk"></a>有俱生因。<a id="a-Ll"></a>皆难可了。<a id="a-Lm"></a>此非理说。<a id="a-Ln"></a>虽难可了。<a id="a-Lo"></a>而义非无。<a id="a-Lp"></a>如所依性。<a id="a-Lq"></a>谓所依性。<a id="a-Lr"></a>一刹那中。<a id="a-Ls"></a>虽难可了。<a id="a-Lt"></a>而心心所。<a id="a-Lu"></a>非无所依刹那眼等。<a id="a-Lv"></a>又诸业果。<a id="a-Lw"></a>一刹那顷。<a id="a-Lx"></a>虽难可了。<a id="a-Ly"></a>感起非无。<a id="a-Lz"></a>此俱生因。<a id="a-M0"></a>亦应如是。<a id="a-M1"></a>然后具寿。<a id="a-M2"></a>诸所发言。<a id="a-M3"></a>皆非善说。<a id="a-M4"></a>违教理故。<a id="a-M5"></a>由此决定有俱生因。<a id="a-M6"></a>故俱有因理极成立。</p>
 </body>
</html>