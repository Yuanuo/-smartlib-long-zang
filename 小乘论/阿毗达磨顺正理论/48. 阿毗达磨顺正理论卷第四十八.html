<!doctype html>
<html id="z3IBVri16R" data-ver="932">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第四十八</h1>
  <h2 id="a2">辩随眠品第五之四</h2>
  <p id="a3">九十八随眠中几是遍行。<a id="a-4"></a>几非遍行颂曰。</p>
  <p id="a5">见苦集所断　　诸见疑相应</p>
  <p id="a6">及不共无明　　遍行自界地</p>
  <p id="a7">于中除二见　　余九能上缘</p>
  <p id="a8">除得余随行　　亦是遍行摄</p>
  <p id="a9">论曰。<a id="a-A"></a>唯见苦集所断随眠。<a id="a-B"></a>力能遍行。<a id="a-C"></a>然非一切。<a id="a-D"></a>谓唯诸见疑彼相应不共无明非余贪等。<a id="a-E"></a>见有七见。<a id="a-F"></a>疑有二疑。<a id="a-G"></a>相应无明即摄属彼。<a id="a-H"></a>不共有二。<a id="a-I"></a>故成十一。<a id="a-J"></a>如是十一。<a id="a-K"></a>于诸界地中各能遍行。<a id="a-L"></a>自界地五部。<a id="a-M"></a>谓自界地五部法中。<a id="a-N"></a>遍缘随眠为因生染。<a id="a-O"></a>是故唯此立遍行名。<a id="a-P"></a>且约界说言三十三是遍然有师说。<a id="a-Q"></a>三十三中二十七是遍。<a id="a-R"></a>余六应分别。<a id="a-S"></a>彼师于此唐设劬劳。<a id="a-T"></a>以相应无明如所相应惑。<a id="a-U"></a>遍非遍理不说成故。<a id="a-V"></a>由是此中标别数者取自力起。<a id="a-W"></a>不共无明非此无明。<a id="a-X"></a>见苦集所断有非是遍。<a id="a-Y"></a>是故但言三十三是遍。<a id="a-Z"></a>此说为善。<a id="a-a"></a>依何义立此不共名。<a id="a-b"></a>如是说者。<a id="a-c"></a>相杂名共。<a id="a-d"></a>以非共故立不共名即是彼此各别为义。<a id="a-e"></a>如契经说。<a id="a-f"></a>不共佛僧。<a id="a-g"></a>此显佛僧二宝各别。<a id="a-h"></a>以不共行故名不共无明。<a id="a-i"></a>非余随眠相杂行故。<a id="a-j"></a>或普名共。<a id="a-k"></a>即是遍义。<a id="a-l"></a>由非共故立不共名。<a id="a-m"></a>此不共名显非共有。<a id="a-n"></a>即是不遍诸烦恼义。<a id="a-o"></a>与诸随眠不相应故。<a id="a-p"></a>有余师说。<a id="a-q"></a>与余烦恼不相关涉。<a id="a-r"></a>名为不共。<a id="a-s"></a>即是惛重无动摇义。<a id="a-t"></a>相应无明与余烦恼共相应故。<a id="a-u"></a>相有警动。<a id="a-v"></a>不共无明由自力起。<a id="a-w"></a>于诸事业皆不欲为惛重无动摇。<a id="a-x"></a>如珊若娑病。<a id="a-y"></a>是故名曰不共无明。<a id="a-z"></a>何故唯于见苦集断诸随眠内有遍行耶。<a id="a-10"></a>唯此普缘诸有漏法。<a id="a-11"></a>意乐无别势力坚牢。<a id="a-12"></a>故能为因遍生五部见灭见道所断随眠。<a id="a-13"></a>唯有能缘有漏一分。<a id="a-14"></a>所缘有别势不坚牢。<a id="a-15"></a>不能为因遍生五部。<a id="a-16"></a>故唯前二部有遍行随眠。<a id="a-17"></a>何缘得知修断染法。<a id="a-18"></a>以见所断遍行为因。<a id="a-19"></a>如何不知世间现见有我见者。<a id="a-1A"></a>由我见力外境贪增。<a id="a-1B"></a>我见若无。<a id="a-1C"></a>便于外境贪微薄故。<a id="a-1D"></a>又由至教。<a id="a-1E"></a>如说。<a id="a-1F"></a>云何见断为因法。<a id="a-1G"></a>谓诸染污法。<a id="a-1H"></a>又说。<a id="a-1I"></a>云何无记为因法。<a id="a-1J"></a>谓不善法无记有为法。<a id="a-1K"></a>由此等证知彼为因。<a id="a-1L"></a>若遍行因生修断染。<a id="a-1M"></a>已断未断有何差别。<a id="a-1N"></a>彼已断时修所断染。<a id="a-1O"></a>亦得现起如未断故。<a id="a-1P"></a>又若一切修所断染。<a id="a-1Q"></a>皆用见断为遍行因。<a id="a-1R"></a>因已断时修所断染既得现起。<a id="a-1S"></a>何故圣者慢类等法必不现行。<a id="a-1T"></a>且初难言。<a id="a-1U"></a>已断未断何差别者。<a id="a-1V"></a>甚有差别。<a id="a-1W"></a>谓未断位。<a id="a-1X"></a>于自身中能为遍因取果与果。<a id="a-1Y"></a>后已断位。<a id="a-1Z"></a>虽能为因不能取果。<a id="a-1a"></a>唯除先时已取果者。<a id="a-1b"></a>今有与义。<a id="a-1c"></a>又已断位。<a id="a-1d"></a>虽能为因不障圣道。<a id="a-1e"></a>于自相续不复能引自得令生。<a id="a-1f"></a>与此相违是未断位。<a id="a-1g"></a>何故圣者慢类等法。<a id="a-1h"></a>必不行者前已说因。<a id="a-1i"></a>修断既同宁有起不起。<a id="a-1j"></a>此难非理。<a id="a-1k"></a>因有近远故。<a id="a-1l"></a>谓修断染有以见疑为邻近因连续而起见疑。<a id="a-1m"></a>若断彼必不行。<a id="a-1n"></a>与彼相违容有起义。<a id="a-1o"></a>又非择灭得未得殊。<a id="a-1p"></a>故有现行不现行者。<a id="a-1q"></a>由此所说二过俱无。<a id="a-1r"></a>此遍行名为目何义。<a id="a-1s"></a>但于一切有漏法中。<a id="a-1t"></a>能周遍缘是遍行义。<a id="a-1u"></a>谓上所说三十三随眠。<a id="a-1v"></a>自界地中各能缘五部。<a id="a-1w"></a>虽有于受偏起我执。<a id="a-1x"></a>而此非唯缘自身受。<a id="a-1y"></a>以兼缘此种类法故。<a id="a-1z"></a>若起邪见。<a id="a-20"></a>谓所修行妙行恶行皆空无果。<a id="a-21"></a>此亦非唯缘自身业。<a id="a-22"></a>总拨一切业生果能。<a id="a-23"></a>由此准知余遍缘义。<a id="a-24"></a>贪等烦恼唯托见闻。<a id="a-25"></a>所思量事方得现起。<a id="a-26"></a>以于妻等起贪等时缘显非形缘形非显。<a id="a-27"></a>故知贪等皆非遍缘。<a id="a-28"></a>且据随眠能遍缘义释遍行义。<a id="a-29"></a>故作是说。<a id="a-2A"></a>若据随眠同聚诸法所有遍义。<a id="a-2B"></a>释遍行名。<a id="a-2C"></a>则诸随眠具三遍义。<a id="a-2D"></a>谓于五部遍缘随眠。<a id="a-2E"></a>及能为因遍生染法。<a id="a-2F"></a>彼相应法具二遍义。<a id="a-2G"></a>谓于三义唯阙随眠。<a id="a-2H"></a>彼俱有法具一遍义。<a id="a-2I"></a>谓但为因遍生染法。<a id="a-2J"></a>故前所释无缺减过。<a id="a-2K"></a>虽尔无一能遍随眠。<a id="a-2L"></a>于自体等不随眠故。<a id="a-2M"></a>则应无有遍行随眠。<a id="a-2N"></a>此难不然。<a id="a-2O"></a>以于五部无碍转故。<a id="a-2P"></a>立遍行名。<a id="a-2Q"></a>非顿随眠诸有漏故。<a id="a-2R"></a>又于自体俱有法中。<a id="a-2S"></a>由于去来彼种类法。<a id="a-2T"></a>有随眠故遍义亦成。<a id="a-2U"></a>何因无明修所断者。<a id="a-2V"></a>唯名自相惑非见所断耶。<a id="a-2W"></a>由此无明所缘少故。<a id="a-2X"></a>见所断法非所缘故。<a id="a-2Y"></a>又此但随贪等转故。<a id="a-2Z"></a>贪等唯是自相惑故。<a id="a-2a"></a>见断无明有是不共。<a id="a-2b"></a>彼唯行在异生身中。<a id="a-2c"></a>闻思位中修观行者。<a id="a-2d"></a>以苦等行观诸行时。<a id="a-2e"></a>由彼无明损翳慧眼。<a id="a-2f"></a>令起多品诸颠倒见。<a id="a-2g"></a>故应举喻显彼过失。<a id="a-2h"></a>如日初没。<a id="a-2i"></a>有一丈夫。<a id="a-2j"></a>遥见怨家便作是念。<a id="a-2k"></a>彼有怨家我不应往。<a id="a-2l"></a>正思念已。<a id="a-2m"></a>至黄昏时。<a id="a-2n"></a>夜前行闇损翳其目。<a id="a-2o"></a>不能记忆怨相状故。<a id="a-2p"></a>便于怨所起是杌觉或谓非怨或谓亲友。<a id="a-2q"></a>如是应了不共无明。<a id="a-2r"></a>修断无明则不如是。<a id="a-2s"></a>但由因力或境逼故。<a id="a-2t"></a>以贪嗔等为上首生。<a id="a-2u"></a>能遮障爱味过患出离觉。<a id="a-2v"></a>于所逼境唯不能知。<a id="a-2w"></a>非于诸境中皆无欲行转。<a id="a-2x"></a>如珊若娑病惛重无动摇故。<a id="a-2y"></a>此无明唯自相惑若遍行惑能缘五部萨迦耶见。<a id="a-2z"></a>缘见灭道所断法生为见何断。<a id="a-30"></a>若见苦断贪等亦应缘五部故唯见苦断又如见取缘见灭道所断。<a id="a-31"></a>能缘无漏境者。<a id="a-32"></a>以彼亲迷迷灭道故。<a id="a-33"></a>亦是见灭见道所断。<a id="a-34"></a>如是身见亦是亲迷迷灭道故应见彼断。<a id="a-35"></a>或应辩此差别因缘。<a id="a-36"></a>又如见灭见道断见取。<a id="a-37"></a>要由遍知境所缘故断。<a id="a-38"></a>如是身见例亦。<a id="a-39"></a>应然。<a id="a-3A"></a>复如身见遍知所缘断。<a id="a-3B"></a>如是见取例亦应然。<a id="a-3C"></a>如是二途宗皆不许。<a id="a-3D"></a>是故所立于理不然。<a id="a-3E"></a>理必应然。<a id="a-3F"></a>义有别故。<a id="a-3G"></a>且初所例贪等亦应缘五部故唯见苦断。<a id="a-3H"></a>或且举此反例身见。<a id="a-3I"></a>理亦应通五部摄者。<a id="a-3J"></a>此例非理。<a id="a-3K"></a>贪等亦应一念顿缘五部法故。<a id="a-3L"></a>谓有身见一刹那中顿缘五部。<a id="a-3M"></a>受乃至识为我我所。<a id="a-3N"></a>理不应言一念身见体分五部。<a id="a-3O"></a>贪等皆是自相惑故。<a id="a-3P"></a>尚无一念顿缘二部。<a id="a-3Q"></a>况能缘五。<a id="a-3R"></a>故例不成。<a id="a-3S"></a>后所例言。<a id="a-3T"></a>如见灭道所断。<a id="a-3U"></a>见取身见亦然。<a id="a-3V"></a>俱是亲迷迷灭道故。<a id="a-3W"></a>应亦见灭见道断者。<a id="a-3X"></a>亦不应理萨迦耶见不能称誉。<a id="a-3Y"></a>谤彼见故。<a id="a-3Z"></a>又所缘境无分限故。<a id="a-3a"></a>非有身见要先称誉谤灭道见。<a id="a-3b"></a>方计为我。<a id="a-3c"></a>亦非于境作分限缘。<a id="a-3d"></a>见取必由称誉能谤灭道邪见。<a id="a-3e"></a>方计第一于所缘境作分限缘。<a id="a-3f"></a>义既有殊不可为例。<a id="a-3g"></a>然有身。<a id="a-3h"></a>见见苦谛时。<a id="a-3i"></a>遍知所缘即全永断。<a id="a-3j"></a>非见取者此有别因所缘行解等不等故。<a id="a-3k"></a>谓如三界见苦所断诸蕴无我。<a id="a-3l"></a>乃至修断诸蕴无我其相亦然。<a id="a-3m"></a>故见苦时无我见起。<a id="a-3n"></a>缘所见苦我见皆除。<a id="a-3o"></a>计胜不然。<a id="a-3p"></a>有于少法观余少法计为胜故。<a id="a-3q"></a>由此身见随行见取。<a id="a-3r"></a>虽缘见灭道所断法生粗。<a id="a-3s"></a>故如身见唯见苦断。<a id="a-3t"></a>如缘修道所断法生。<a id="a-3u"></a>谤灭道见随行见取。<a id="a-3v"></a>虽亦缘彼所断法生。<a id="a-3w"></a>而彼望前极微细故。<a id="a-3x"></a>乐净行解所不摄故。<a id="a-3y"></a>亲执不欲灭道无明。<a id="a-3z"></a>所引邪见为最胜故。<a id="a-40"></a>虽见苦位遍知所缘。<a id="a-41"></a>而要所缘永断方断。<a id="a-42"></a>是故见取非如身见唯见苦时即全永断。<a id="a-43"></a>故所说断差别理成。<a id="a-44"></a>或缘见灭见道所断见取各三。<a id="a-45"></a>谓见苦集及见灭道随一断故。<a id="a-46"></a>若于见灭见道所断。<a id="a-47"></a>执果分胜是见苦断。<a id="a-48"></a>执因分胜是见集断。<a id="a-49"></a>若唯执彼为真实觉。<a id="a-4A"></a>不偏执彼因分果分。<a id="a-4B"></a>随缘何生与彼俱断。<a id="a-4C"></a>故见取断非如身见。<a id="a-4D"></a>虽尔应说见苦见集所断见取差别。<a id="a-4E"></a>云何非由所缘行相有别。<a id="a-4F"></a>俱缘一切有漏为境。<a id="a-4G"></a>并执第一行相转故。<a id="a-4H"></a>有作是言。<a id="a-4I"></a>若缘见苦见集所断。<a id="a-4J"></a>见为最胜如其次第。<a id="a-4K"></a>见苦集断彼越所宗许遍行故。<a id="a-4L"></a>若必尔者应许见苦所断。<a id="a-4M"></a>见取有见集断。<a id="a-4N"></a>见集所断有见苦断。<a id="a-4O"></a>然不许尔故不可依。<a id="a-4P"></a>今详此二有差别者。<a id="a-4Q"></a>若由常乐我净等见力近引生。<a id="a-4R"></a>于诸行中执为最胜是见苦断。<a id="a-4S"></a>若由拨无后有因见力近引生。<a id="a-4T"></a>于诸行中执为最胜是见集断。<a id="a-4U"></a>有余师言。<a id="a-4V"></a>所有见取若异熟果为门而入。<a id="a-4W"></a>于诸行中执为最胜是见苦断。<a id="a-4X"></a>若业烦恼为门而入。<a id="a-4Y"></a>于诸行中执为最胜是见集断若有身见戒取见取。<a id="a-4Z"></a>顿缘五部名为遍行。<a id="a-4a"></a>是则遍行非唯尔所。<a id="a-4b"></a>以于是处有我见行。<a id="a-4c"></a>是处必应起我爱慢。<a id="a-4d"></a>若于是处净胜见行。<a id="a-4e"></a>是处必应希求高举。<a id="a-4f"></a>是则爱慢应亦遍行。<a id="a-4g"></a>此难不然。<a id="a-4h"></a>虽见力起而此二种分限缘故。<a id="a-4i"></a>谓虽是处我见等行。<a id="a-4j"></a>是处必应起我爱慢而不可说爱慢顿缘。<a id="a-4k"></a>先已说为自相惑故。<a id="a-4l"></a>是故遍行唯此十一。<a id="a-4m"></a>余非准此不说自成。<a id="a-4n"></a>前说十一于诸界地中。<a id="a-4o"></a>各能遍行自界地五部为有他界他地遍行。<a id="a-4p"></a>简彼故言自界自地。<a id="a-4q"></a>亦有他界他地遍行。<a id="a-4r"></a>谓十一中除身边见。<a id="a-4s"></a>所余九种亦能上缘。<a id="a-4t"></a>上言正明上界上地。<a id="a-4u"></a>兼显无有缘下随眠。<a id="a-4v"></a>缘下则应遍知界坏。<a id="a-4w"></a>上境胜故。<a id="a-4x"></a>缘无此失。<a id="a-4y"></a>且欲见苦所断邪见。<a id="a-4z"></a>谤色无色苦果为无。<a id="a-50"></a>见取于中执为最胜。<a id="a-51"></a>戒取于彼非因计因疑怀犹豫。<a id="a-52"></a>无明不了见集所断。<a id="a-53"></a>如应当说色缘无色。<a id="a-54"></a>倒此应知准界应思约地分别。<a id="a-55"></a>然诸界地决定异者。<a id="a-56"></a>欲界乃至第四静虑。<a id="a-57"></a>有缘上界上地遍行。<a id="a-58"></a>三无色中阙缘上界。<a id="a-59"></a>有顶一地二种俱无。<a id="a-5A"></a>虽有随眠通缘自上。<a id="a-5B"></a>然理无有自上顿缘。<a id="a-5C"></a>以自地中诸境界事。<a id="a-5D"></a>是所缘境亦所随眠。<a id="a-5E"></a>若上地中诸境界事。<a id="a-5F"></a>是所缘境非所随眠。<a id="a-5G"></a>不可一念烦恼缘境。<a id="a-5H"></a>有随眠处有不随眠。<a id="a-5I"></a>勿于相应亦有尔故。<a id="a-5J"></a>于上界地必顿缘耶。<a id="a-5K"></a>非必顿缘或别或总。<a id="a-5L"></a>故本论说。<a id="a-5M"></a>有诸随眠是欲界系缘色界系。<a id="a-5N"></a>有诸随眠是欲界系缘无色界系。<a id="a-5O"></a>有诸随眠是欲界系缘色无色界系。<a id="a-5P"></a>有诸随眠是色界系缘无色界系。<a id="a-5Q"></a>约地分别准界应知。<a id="a-5R"></a>身边见何缘不缘上界地。<a id="a-5S"></a>缘他界地执我我所。<a id="a-5T"></a>及计断常理不成故。<a id="a-5U"></a>谓非于此界此地中。<a id="a-5V"></a>生他界地蕴中有计为我。<a id="a-5W"></a>执有二我理不成故。<a id="a-5X"></a>执我不成故执我所不成。<a id="a-5Y"></a>所执必依我执起故。<a id="a-5Z"></a>边见随从有身见生。<a id="a-5a"></a>故亦无容缘他界地。<a id="a-5b"></a>由此唯九缘上理成。<a id="a-5c"></a>有余师言。<a id="a-5d"></a>身边二见爱力起故取有执受为己有故。<a id="a-5e"></a>以现见法为境界故必不上缘。<a id="a-5f"></a>生欲界中若缘大梵。<a id="a-5g"></a>起有情常见为何见摄耶。<a id="a-5h"></a>理实应言。<a id="a-5i"></a>此二非见。<a id="a-5j"></a>是身边见所引邪智现见蕴中执我常已。<a id="a-5k"></a>于不现见比谓如斯故。<a id="a-5l"></a>有先观有执受蕴为无我已。<a id="a-5m"></a>后亦于彼非执受蕴无我智生。<a id="a-5n"></a>知一一身皆无有我。<a id="a-5o"></a>若尔身见应非遍行。<a id="a-5p"></a>唯于执受蕴方计为我故。<a id="a-5q"></a>非他相续自所执受。<a id="a-5r"></a>不尔亦取种类法故。<a id="a-5s"></a>谓于受中计为我者。<a id="a-5t"></a>不言我受是我非余。<a id="a-5u"></a>但作是思。<a id="a-5v"></a>此受是我。<a id="a-5w"></a>非大梵受有同此失。<a id="a-5x"></a>无惑顿缘自上地故。<a id="a-5y"></a>身见唯自界自地遍行故。<a id="a-5z"></a>经主于此作是责言。<a id="a-60"></a>何缘所余缘彼是见。<a id="a-61"></a>此亦缘彼而非见耶。<a id="a-62"></a>以欲界生不作是执我是大梵。<a id="a-63"></a>亦不执言梵是我所。<a id="a-64"></a>故非身见。<a id="a-65"></a>身见无故边见亦无。<a id="a-66"></a>边见必随身见起故。<a id="a-67"></a>非有余见作此行相。<a id="a-68"></a>故是身见所引邪智。<a id="a-69"></a>诸作是说。<a id="a-6A"></a>生欲界中缘梵计常。<a id="a-6B"></a>此非边见于劣计胜是见取摄。<a id="a-6C"></a>彼说非理。<a id="a-6D"></a>违本论故。<a id="a-6E"></a>如本论说。<a id="a-6F"></a>无常见常是边见中常边见摄。<a id="a-6G"></a>上座应计此我常见。<a id="a-6H"></a>如乐净见邪见所摄。<a id="a-6I"></a>以上座执于四倒中乐净二倒邪见为体。<a id="a-6J"></a>彼自释言。<a id="a-6K"></a>若于生死计乐计净。<a id="a-6L"></a>彼定拨无真阿罗汉正至正行。<a id="a-6M"></a>是故于苦不净境中计乐计净。<a id="a-6N"></a>是邪见摄。<a id="a-6O"></a>今详彼说理亦应许。<a id="a-6P"></a>若于生死计我计常。<a id="a-6Q"></a>彼定拨无真阿罗汉。<a id="a-6R"></a>无差别因故应亦邪见摄。<a id="a-6S"></a>然彼所说理定不然。<a id="a-6T"></a>于事增减是别见故。<a id="a-6U"></a>谓诸邪见实有事中。<a id="a-6V"></a>定拨为无。<a id="a-6W"></a>宁执乐净。<a id="a-6X"></a>乐净二见实无事中定执为有。<a id="a-6Y"></a>宁是邪见。<a id="a-6Z"></a>是故上座诸法相中背理凶言不应收采。<a id="a-6a"></a>傍论已了。<a id="a-6b"></a>应申正论。<a id="a-6c"></a>为遍行体唯是随眠。<a id="a-6d"></a>不尔。<a id="a-6e"></a>云何。<a id="a-6f"></a>并随行法谓上所说遍行随眠。<a id="a-6g"></a>并彼随行受等生等。<a id="a-6h"></a>皆遍行摄。<a id="a-6i"></a>同一果故。<a id="a-6j"></a>然随行中唯除诸得。<a id="a-6k"></a>得与所得非一果故。<a id="a-6l"></a>由是遍行因与随眠相对具成四句差别。<a id="a-6m"></a>九十八随眠中。<a id="a-6n"></a>几缘有漏。<a id="a-6o"></a>几缘无漏。<a id="a-6p"></a>颂曰。</p>
  <p id="a6q">见灭道所断　　邪见疑相应</p>
  <p id="a6r">及不共无明　　六能缘无漏</p>
  <p id="a6s">于中缘灭者　　唯缘自地灭</p>
  <p id="a6t">缘道六九地　　由别治相因</p>
  <p id="a6u">贪嗔慢二取　　并非无漏缘</p>
  <p id="a6v">应离境非怨　　静净胜性故</p>
  <p id="a6w">论曰。<a id="a-6x"></a>唯见灭道所断邪见疑。<a id="a-6y"></a>彼相应不共无明各三成六。<a id="a-6z"></a>能缘无漏。<a id="a-70"></a>谓见灭道断。<a id="a-71"></a>二邪见二疑相应无明。<a id="a-72"></a>即摄属彼不共有二故合成六。<a id="a-73"></a>如是六种诸界地中。<a id="a-74"></a>能缘灭道名缘无漏。<a id="a-75"></a>余缘有漏不说自成。<a id="a-76"></a>有说。<a id="a-77"></a>无明无所缘故非缘无漏。<a id="a-78"></a>何缘知此定无所缘。<a id="a-79"></a>无智性故。<a id="a-7A"></a>非无智性可说缘境。<a id="a-7B"></a>譬如世间非智外闇。<a id="a-7C"></a>谓如外闇有损见能。<a id="a-7D"></a>不可说言彼能取境。<a id="a-7E"></a>无智亦尔。<a id="a-7F"></a>障解境智。<a id="a-7G"></a>不可说言与智俱转。<a id="a-7H"></a>是故知此定无所缘。<a id="a-7I"></a>定有所缘心相应故。<a id="a-7J"></a>且已成立无明实有。<a id="a-7K"></a>若无明体非心相应。<a id="a-7L"></a>譬如外闇障心心所。<a id="a-7M"></a>令于境中不能取者。<a id="a-7N"></a>则心心所应永不生。<a id="a-7O"></a>应相续中恒现有故。<a id="a-7P"></a>如无心定无想异熟。<a id="a-7Q"></a>不应说彼名迷所缘。<a id="a-7R"></a>非外黑闇障心心所。<a id="a-7S"></a>令于诸境皆不得生。<a id="a-7T"></a>色处所摄眼识境故。<a id="a-7U"></a>但于余境有损见能。<a id="a-7V"></a>无明亦然。<a id="a-7W"></a>但于苦等四圣谛理障真见生。<a id="a-7X"></a>非于境中障我等见。<a id="a-7Y"></a>既不能障一切见生。<a id="a-7Z"></a>故知无明有所缘境。<a id="a-7a"></a>又如眠体应有所缘。<a id="a-7b"></a>如眠但能损覆智用。<a id="a-7c"></a>非不与智于境俱转。<a id="a-7d"></a>以眠亦有取境用故。<a id="a-7e"></a>然于所缘令心昧钝。<a id="a-7f"></a>无明亦尔。<a id="a-7g"></a>非无所缘。<a id="a-7h"></a>何故无缘见灭道断。<a id="a-7i"></a>见灭道断不共无明。<a id="a-7j"></a>见苦集时彼皆断故。<a id="a-7k"></a>谓如见取于诸有漏法。<a id="a-7l"></a>由因果门乐净行等转。<a id="a-7m"></a>如是见取虽亦能缘见灭道断。<a id="a-7n"></a>而真实见苦集谛时一切永断。<a id="a-7o"></a>迷因果理对治生故。<a id="a-7p"></a>如是能障八行觉生。<a id="a-7q"></a>不共无明苦集现观对治生故一切皆断。<a id="a-7r"></a>除此更无缘见所断诸法为境。<a id="a-7s"></a>不共无明岂不此应如彼见取。<a id="a-7t"></a>非全如彼行相别故。<a id="a-7u"></a>谓于有漏见取生时。<a id="a-7v"></a>行相众多迷谬而转。<a id="a-7w"></a>修观行者见苦集时于见灭道所断诸法见为苦等。<a id="a-7x"></a>虽已能违计乐净等迷因果行。<a id="a-7y"></a>而于见灭见道所断。<a id="a-7z"></a>见为功德余最胜行。<a id="a-80"></a>所有见取犹未能违。<a id="a-81"></a>是故虽于苦集二谛已得现观。<a id="a-82"></a>犹有见灭见道所断见取未除。<a id="a-83"></a>不共无明无别行相。<a id="a-84"></a>唯有惛重不欲行转。<a id="a-85"></a>于四圣谛各别亲迷。<a id="a-86"></a>除此更无余别行相。<a id="a-87"></a>缘见所断非迷苦集。<a id="a-88"></a>何须固访不共无明。<a id="a-89"></a>有别行相缘见灭道断。<a id="a-8A"></a>令见灭道断同见取耶。<a id="a-8B"></a>何缘此中缘见所断。<a id="a-8C"></a>所起一切不共无明。<a id="a-8D"></a>见苦集时悉皆永断。<a id="a-8E"></a>非缘修断不共无明。<a id="a-8F"></a>见苦集时一切永断。<a id="a-8G"></a>不应于此重责其缘。<a id="a-8H"></a>许不共无明有修所断者。<a id="a-8I"></a>彼必应许不共无明。<a id="a-8J"></a>有唯能缘修所断法。<a id="a-8K"></a>非迷苦集二圣谛理。<a id="a-8L"></a>说此无明缘见断法。<a id="a-8M"></a>及无漏法理不成故。<a id="a-8N"></a>又必应许圣思法时离染恚高有染障故。<a id="a-8O"></a>谓彼修习正法观时。<a id="a-8P"></a>应有惛迷不欲行转。<a id="a-8Q"></a>如眠惛昧障蔽其心。<a id="a-8R"></a>不共无明是修所断。<a id="a-8S"></a>故知圣者集智已生。<a id="a-8T"></a>犹有唯缘修所断法障思正法。<a id="a-8U"></a>不共无明见苦集时此何不断。<a id="a-8V"></a>此无明是智所害故。<a id="a-8W"></a>诸忍非彼对治道故。<a id="a-8X"></a>不迷苦集二谛理故。<a id="a-8Y"></a>不缘亲迷谛理法故。<a id="a-8Z"></a>谤灭邪见为见灭耶。<a id="a-8a"></a>不见灭耶。<a id="a-8b"></a>若见灭者。<a id="a-8c"></a>如何见灭谤言无灭。<a id="a-8d"></a>若不见灭者。<a id="a-8e"></a>如何无漏缘。<a id="a-8f"></a>又如何言此物非有应言见灭。<a id="a-8g"></a>但寻教见即谤如是所说灭无。<a id="a-8h"></a>岂不此见亲能缘灭。<a id="a-8i"></a>如何即拨此灭为无。<a id="a-8j"></a>如有目者于多杌处。<a id="a-8k"></a>遥见人立拨为非人。<a id="a-8l"></a>虽亲缘人而非不谤。<a id="a-8m"></a>故有见灭而拨为无。<a id="a-8n"></a>然非所有谤灭道慧。<a id="a-8o"></a>皆是见灭见道所断谓若有慧非审察生。<a id="a-8p"></a>闻说灭道便生诽谤。<a id="a-8q"></a>唯缘名故非见彼断。<a id="a-8r"></a>若慧于境因审寻伺推度而生。<a id="a-8s"></a>决定拨无。<a id="a-8t"></a>所说灭道方见彼断。<a id="a-8u"></a>如为离系说如是言。<a id="a-8v"></a>若能知风为水所镇。<a id="a-8w"></a>即知寻伺所引诸见生起可息。<a id="a-8x"></a>乃至广说。<a id="a-8y"></a>此无漏缘于一一地。<a id="a-8z"></a>各缘几地灭道为境。<a id="a-90"></a>诸缘灭者缘自地灭。<a id="a-91"></a>谓欲界系缘灭随眠。<a id="a-92"></a>唯缘欲界诸行择灭。<a id="a-93"></a>乃至有顶缘灭随眠。<a id="a-94"></a>唯缘有顶诸行择灭。<a id="a-95"></a>诸缘道者缘六九地。<a id="a-96"></a>谓欲界系缘道随眠。<a id="a-97"></a>唯缘六地法智品道。<a id="a-98"></a>若治欲界若能治余。<a id="a-99"></a>诸法智品皆能缘故。<a id="a-9A"></a>色无色界八地所有缘道随眠。<a id="a-9B"></a>一一唯能通缘九地类智品道。<a id="a-9C"></a>若治自地若能治余。<a id="a-9D"></a>诸类智品皆能缘故。<a id="a-9E"></a>何缘谤苦谤集邪见。<a id="a-9F"></a>欲界系者能缘九地。<a id="a-9G"></a>初静虑者能缘八地。<a id="a-9H"></a>乃至有顶唯缘彼地。<a id="a-9I"></a>谤灭邪见于九地中。<a id="a-9J"></a>一一唯能缘自地灭此有所以。<a id="a-9K"></a>所以者何。<a id="a-9L"></a>谓若有法此地爱所润。<a id="a-9M"></a>此地身见执为我我所。<a id="a-9N"></a>彼诸法灭还为此地见灭所断。<a id="a-9O"></a>邪见所缘此所以非未遣疑。<a id="a-9P"></a>故谓何理故邪见缘灭。<a id="a-9Q"></a>非如缘苦集通缘自他地。<a id="a-9R"></a>或诸邪见缘苦集者。<a id="a-9S"></a>何不如缘灭但缘于自地。<a id="a-9T"></a>故上所以未遣此疑。<a id="a-9U"></a>非未遣疑但不了意。<a id="a-9V"></a>然上意显若诸行中。<a id="a-9W"></a>此地我爱我见转者。<a id="a-9X"></a>彼由耽着此地行故。<a id="a-9Y"></a>若闻说有此地行灭。<a id="a-9Z"></a>便起此地邪见拨无。<a id="a-9a"></a>非上行中有下耽着。<a id="a-9b"></a>宁下邪见拨彼灭无。<a id="a-9c"></a>虽界地相望因果隔绝。<a id="a-9d"></a>而九地苦集展转相牵。<a id="a-9e"></a>又生依立因更互为因故。<a id="a-9f"></a>一地邪见容有缘多灭。<a id="a-9g"></a>无相牵及相因理故。<a id="a-9h"></a>谤灭邪见唯缘自地灭。<a id="a-9i"></a>若尔善智缘灭谛时。<a id="a-9j"></a>应分齐缘如谤灭见。<a id="a-9k"></a>不应一念智顿缘多地灭。<a id="a-9l"></a>此二所缘理无别故。<a id="a-9m"></a>且有善智缘一地灭。<a id="a-9n"></a>然有顿缘多地灭者。<a id="a-9o"></a>由于前理与邪见异。<a id="a-9p"></a>谓前已说若诸行中。<a id="a-9q"></a>有耽著者闻此行灭。<a id="a-9r"></a>便起此地邪见拨无。<a id="a-9s"></a>非上行中有下耽着。<a id="a-9t"></a>宁下邪见拨彼灭无。<a id="a-9u"></a>善智不由耽着引起。<a id="a-9v"></a>缘多地灭于理何违。<a id="a-9w"></a>然善智生观诸行过。<a id="a-9x"></a>审观过已希求彼灭。<a id="a-9y"></a>故一地智缘多地境。<a id="a-9z"></a>且如暖等以总行相。<a id="a-A0"></a>观诸行过欣求彼灭。<a id="a-A1"></a>不应执彼同于邪见。<a id="a-A2"></a>于所缘境有分限缘。<a id="a-A3"></a>迷悟理殊。<a id="a-A4"></a>不应为例。<a id="a-A5"></a>谓修观者观自地中过失所恼。<a id="a-A6"></a>欣自地灭。<a id="a-A7"></a>由此亦能观于他地。<a id="a-A8"></a>诸行出离过失功德故。<a id="a-A9"></a>善智起悟境理通容有顿缘多地行灭。<a id="a-AA"></a>诸邪见起于境迷谬。<a id="a-AB"></a>固执所隔不能总缘。<a id="a-AC"></a>何缘邪见缘苦集灭。<a id="a-AD"></a>有通唯别缘道不然。<a id="a-AE"></a>由治有殊互相因故。<a id="a-AF"></a>谓所缘道虽诸地别。<a id="a-AG"></a>而展转相属互为因果故。<a id="a-AH"></a>因此邪见六九总缘。<a id="a-AI"></a>灭不相因唯缘自地。<a id="a-AJ"></a>岂不法类二智品道。<a id="a-AK"></a>亦互相因下上邪见。<a id="a-AL"></a>应俱能缘法类品道。<a id="a-AM"></a>如缘苦集诸地无遮。<a id="a-AN"></a>此责不然。<a id="a-AO"></a>非对治故。<a id="a-AP"></a>若尔六地法智品道。<a id="a-AQ"></a>应非欲界邪见总缘。<a id="a-AR"></a>上五地中法智品道。<a id="a-AS"></a>于欲界法非对治故。<a id="a-AT"></a>未至地亦非全属上地者非欲治故治欲者亦非全邪见。<a id="a-AU"></a>唯是忍所治故。<a id="a-AV"></a>色无色界谤道邪见。<a id="a-AW"></a>应亦能缘法智品道。<a id="a-AX"></a>有法智品道治色无色故。<a id="a-AY"></a>若谓法智非全治彼。<a id="a-AZ"></a>苦集法智品非彼对治故。<a id="a-Aa"></a>亦非全能治色无色。<a id="a-Ab"></a>不能治彼见所断故。<a id="a-Ac"></a>初品法智不能治彼初品烦恼。<a id="a-Ad"></a>非此所治故法智品非彼所缘。<a id="a-Ae"></a>是则应许色无色邪见。<a id="a-Af"></a>不能总缘九地类智品。<a id="a-Ag"></a>非类智品总能对治上二界中诸烦恼故。<a id="a-Ah"></a>谓非第二静虑地等类智品道。<a id="a-Ai"></a>亦能为初静虑地等烦恼对治。<a id="a-Aj"></a>初静虑等亦非全。<a id="a-Ak"></a>两节推征如前说。<a id="a-Al"></a>又缘道谛三界随眠。<a id="a-Am"></a>非苦集灭忍所对治。<a id="a-An"></a>故谤道见理应无能下上总缘。<a id="a-Ao"></a>六九地道如是过网理实皆无。<a id="a-Ap"></a>法类相望种类别故。<a id="a-Aq"></a>法类智品治类同故。<a id="a-Ar"></a>互相因故。<a id="a-As"></a>互相缘故。<a id="a-At"></a>谓法智品道同是欲界中。<a id="a-Au"></a>缘道谛惑对治种类。<a id="a-Av"></a>此同断道由互相因互相缘故。<a id="a-Aw"></a>设非对治亦欲缘道烦恼所缘。<a id="a-Ax"></a>类智品道与法智品。<a id="a-Ay"></a>虽互相因。<a id="a-Az"></a>由对治门种类别故。<a id="a-B0"></a>不相缘故。<a id="a-B1"></a>非欲缘道烦恼所缘。<a id="a-B2"></a>准此已遮色无色界缘道烦恼。<a id="a-B3"></a>亦应能缘治色无色法智品过。<a id="a-B4"></a>谓于此中虽有少分法智品道。<a id="a-B5"></a>能治上界少分烦恼亦互相因。<a id="a-B6"></a>而由治门种类别故。<a id="a-B7"></a>与类智品不相缘故。<a id="a-B8"></a>非上缘道烦恼所缘。<a id="a-B9"></a>于九地中类智品道。<a id="a-BA"></a>由一种类展转相因。<a id="a-BB"></a>更互相缘治类同故。<a id="a-BC"></a>虽非对治而可总为上八地中缘道惑境。<a id="a-BD"></a>是故如颂所说理成。<a id="a-BE"></a>何故贪嗔慢及二取见。<a id="a-BF"></a>无漏断不缘无漏。<a id="a-BG"></a>以诸欣求真解脱者。<a id="a-BH"></a>于贪烦恼定应舍离。<a id="a-BI"></a>若缘无漏如善法欲。<a id="a-BJ"></a>希求涅槃及圣道故。<a id="a-BK"></a>求解脱者不应离贪。<a id="a-BL"></a>又灭道谛应是所断。<a id="a-BM"></a>佛说离贪境名断故。<a id="a-BN"></a>如契经说。<a id="a-BO"></a>汝于色中。<a id="a-BP"></a>若能断贪色亦名断。<a id="a-BQ"></a>又于贪境见过失故方得离贪。<a id="a-BR"></a>若许有贪缘无漏者。<a id="a-BS"></a>应于灭道见过失时。<a id="a-BT"></a>贪方得离。<a id="a-BU"></a>此见非净。<a id="a-BV"></a>岂能尽惑。<a id="a-BW"></a>又于贪境见功德故贪方得生。<a id="a-BX"></a>若许有贪缘无漏者。<a id="a-BY"></a>灭静等行观无漏时贪应增长。<a id="a-BZ"></a>如何因此能尽诸惑。<a id="a-Ba"></a>既俱不尽惑。<a id="a-Bb"></a>生死应无穷。<a id="a-Bc"></a>是故知贪不缘无漏。<a id="a-Bd"></a>缘怨害事方得生嗔。<a id="a-Be"></a>无漏事中离怨害相。<a id="a-Bf"></a>故缘无漏嗔必不生。<a id="a-Bg"></a>又嗔随眠其相粗恶。<a id="a-Bh"></a>诸无漏法最极微妙。<a id="a-Bi"></a>故嗔于彼无容得行。<a id="a-Bj"></a>诸慢随眠高举相故性不寂静。<a id="a-Bk"></a>诸无漏法极寂静故不生高举。<a id="a-Bl"></a>又生慢者作是念言。<a id="a-Bm"></a>我得此法。<a id="a-Bn"></a>非无漏法力能为缘起如是慢。<a id="a-Bo"></a>以无漏法能治慢故。<a id="a-Bp"></a>二取若能缘无漏者。<a id="a-Bq"></a>是则应与正见相同。<a id="a-Br"></a>无漏是真净胜性故。<a id="a-Bs"></a>二取既无倒。<a id="a-Bt"></a>应非见所断。<a id="a-Bu"></a>是故二取非无漏缘。<a id="a-Bv"></a>若尔有于谤涅槃者。<a id="a-Bw"></a>邪见等上起嗔随眠。<a id="a-Bx"></a>既称所缘应无有过。<a id="a-By"></a>于有过法起憎背心。<a id="a-Bz"></a>正合其仪应远离故。<a id="a-C0"></a>则应嗔恚非见灭断。<a id="a-C1"></a>无如是失。<a id="a-C2"></a>愚灭相者于能谤者方起嗔故。<a id="a-C3"></a>谓于余处执解脱已。<a id="a-C4"></a>于谤真解脱方起不忍心。<a id="a-C5"></a>是故要愚真灭相者。<a id="a-C6"></a>方于谤灭邪见等上。<a id="a-C7"></a>起极憎背见灭断嗔。<a id="a-C8"></a>诸有不愚真灭相者。<a id="a-C9"></a>于能谤灭邪见等上。<a id="a-CA"></a>若生厌背非嗔随眠。<a id="a-CB"></a>乃是无贪善根所摄。<a id="a-CC"></a>又如腹内积多病者。<a id="a-CD"></a>为活命故虽食美食。<a id="a-CE"></a>病所杂故皆成衰损。<a id="a-CF"></a>腹无病者。<a id="a-CG"></a>凡有所食一切于身有益无损。<a id="a-CH"></a>如是若有于非灭中妄谓是灭生贪爱者。<a id="a-CI"></a>相续秽故。<a id="a-CJ"></a>于邪见等所起憎嫌。<a id="a-CK"></a>皆说名为缘见灭断。<a id="a-CL"></a>邪见等法所起嗔恚。<a id="a-CM"></a>若有如理于真灭中知是真灭。<a id="a-CN"></a>无贪爱者相续净故。<a id="a-CO"></a>于能谤灭邪见等中。<a id="a-CP"></a>所生厌背皆无过失。<a id="a-CQ"></a>若于知有涅槃正见。<a id="a-CR"></a>所起嗔恚见何所断。<a id="a-CS"></a>此不应责见所断嗔。<a id="a-CT"></a>理必无容缘善法故。<a id="a-CU"></a>此缘正见。<a id="a-CV"></a>定修所断。<a id="a-CW"></a>然已见谛者此不复行。<a id="a-CX"></a>缘谤灭见贪已永断故。<a id="a-CY"></a>宁不信有缘无漏嗔。<a id="a-CZ"></a>岂不此嗔世现知有。<a id="a-Ca"></a>谓有外道言。<a id="a-Cb"></a>涅槃中永灭诸根。<a id="a-Cc"></a>是大衰损故。<a id="a-Cd"></a>我于此定不欣求。<a id="a-Ce"></a>此本非嗔乃是邪见。<a id="a-Cf"></a>故本论说。<a id="a-Cg"></a>于乐计苦。<a id="a-Ch"></a>是见灭断邪见所摄。<a id="a-Ci"></a>理必应然。<a id="a-Cj"></a>以一切苦至极乐处方得永灭。<a id="a-Ck"></a>极乐处者。<a id="a-Cl"></a>唯真涅槃。<a id="a-Cm"></a>此极乐言。<a id="a-Cn"></a>显胜义乐。<a id="a-Co"></a>彼不能了此乐相故。<a id="a-Cp"></a>又不能知生死过故。<a id="a-Cq"></a>耽着诸有不乐出离。<a id="a-Cr"></a>故起邪见非拨涅槃。<a id="a-Cs"></a>宁执此为缘灭嗔恚。<a id="a-Ct"></a>然上座说。<a id="a-Cu"></a>许邪见疑及二无明缘无漏者。<a id="a-Cv"></a>则应灭道俱成有漏。<a id="a-Cw"></a>若谓灭道非惑所魅。<a id="a-Cx"></a>要有漏事惑所魅者。<a id="a-Cy"></a>是则若有于彼事中。<a id="a-Cz"></a>有所求得可起烦恼。<a id="a-D0"></a>定无灭道成有漏失。<a id="a-D1"></a>由彼不成有漏相故。<a id="a-D2"></a>以佛说有漏唯是爱恚事。<a id="a-D3"></a>灭道既非爱恚事摄。<a id="a-D4"></a>故彼虽被邪见等缘。<a id="a-D5"></a>而决定无成有漏失。<a id="a-D6"></a>若尔不许贪嗔随眠是共相惑。<a id="a-D7"></a>非一切境皆为贪嗔所系缚故。<a id="a-D8"></a>应有有漏事亦成无漏失。<a id="a-D9"></a>彼定不了对法义宗。<a id="a-DA"></a>以许未来自相烦恼。<a id="a-DB"></a>定能系缚诸有漏事。<a id="a-DC"></a>非灭道谛与三时中贪嗔随眠为依为境。<a id="a-DD"></a>故与彼事不可例同。<a id="a-DE"></a>岂不世间诸外道类。<a id="a-DF"></a>现于无漏亦有起嗔。<a id="a-DG"></a>谓现有于他正见等真涅槃道。<a id="a-DH"></a>及涅槃中起极憎嫌。<a id="a-DI"></a>经中处处亦见广说憎灭道者。<a id="a-DJ"></a>又诸烦恼依总相说。<a id="a-DK"></a>皆入贪嗔二品摄故。<a id="a-DL"></a>如说三随眠。<a id="a-DM"></a>复说七随眠。<a id="a-DN"></a>有说三结。<a id="a-DO"></a>复说九结。<a id="a-DP"></a>非三随眠不摄七随眠。<a id="a-DQ"></a>非三结不摄九结。<a id="a-DR"></a>又如经说大病有三。<a id="a-DS"></a>岂身见等非大病摄。<a id="a-DT"></a>若彼品摄亦名大病。<a id="a-DU"></a>贪嗔亦然。<a id="a-DV"></a>总摄无失。<a id="a-DW"></a>谓贪能总摄乐相应烦恼。<a id="a-DX"></a>嗔复能总摄苦相应烦恼。<a id="a-DY"></a>故许邪见疑二无明能缘灭道。<a id="a-DZ"></a>则应灭道亦是嗔事成有漏失。<a id="a-Da"></a>如是所说理皆不然。<a id="a-Db"></a>且初所言诸外道类。<a id="a-Dc"></a>现于无漏有起嗔者。<a id="a-Dd"></a>彼由不了无漏相故。<a id="a-De"></a>但阙乐欲非谓起嗔。<a id="a-Df"></a>谓彼深心乐着生死不乐出离。<a id="a-Dg"></a>故起邪见。<a id="a-Dh"></a>非谤灭道岂即名嗔。<a id="a-Di"></a>彼或拨无或谓有过。<a id="a-Dj"></a>故于无漏唯不忍许。<a id="a-Dk"></a>非不忍许即名为嗔。<a id="a-Dl"></a>如佛弟子于外道说。<a id="a-Dm"></a>自性士夫时方我等。<a id="a-Dn"></a>亦不忍许岂即是嗔。<a id="a-Do"></a>又彼所言依总相说。<a id="a-Dp"></a>贪嗔总摄一切烦恼。<a id="a-Dq"></a>以邪见等缘灭道故。<a id="a-Dr"></a>灭道则应嗔事所摄。<a id="a-Ds"></a>成有漏者理亦不然。<a id="a-Dt"></a>违自意故。<a id="a-Du"></a>太过失故。<a id="a-Dv"></a>不决定故。<a id="a-Dw"></a>应异说故。<a id="a-Dx"></a>谓彼上座处处自言。<a id="a-Dy"></a>世尊不应作迷谬说。<a id="a-Dz"></a>若佛于此但举贪嗔。<a id="a-E0"></a>意欲总摄一切烦恼。<a id="a-E1"></a>岂不此言极为迷谬。<a id="a-E2"></a>或若举二便能摄余。<a id="a-E3"></a>则后说余便为无用。<a id="a-E4"></a>故彼所说自意相违。<a id="a-E5"></a>如何彼言有太过失。<a id="a-E6"></a>谓先已释贪慢二取。<a id="a-E7"></a>不缘灭道其理极成。<a id="a-E8"></a>准汝所言应有缘义。<a id="a-E9"></a>以有邪见与乐相应。<a id="a-EA"></a>灭道亦应成贪事故。<a id="a-EB"></a>或虽许二总摄诸惑。<a id="a-EC"></a>而非总能缘灭道者。<a id="a-ED"></a>则应唯许邪见等缘。<a id="a-EE"></a>不应许嗔离怨相故。<a id="a-EF"></a>又约余义有太过失。<a id="a-EG"></a>谓应但说大病有二。<a id="a-EH"></a>以许贪嗔总摄诸惑。<a id="a-EI"></a>业因缘集应无有三。<a id="a-EJ"></a>如是等门数皆应减。<a id="a-EK"></a>不决定者。<a id="a-EL"></a>谓彼所言唯说贪嗔能摄诸惑。<a id="a-EM"></a>如随眠等少能摄多。<a id="a-EN"></a>此不定然有处说少唯如名摄不摄余故。<a id="a-EO"></a>有说总名许摄别故。<a id="a-EP"></a>如缘起处说爱缘取。<a id="a-EQ"></a>彼宗唯许爱为取缘。<a id="a-ER"></a>非摄所余乐相应惑。<a id="a-ES"></a>取名虽总唯许摄爱。<a id="a-ET"></a>又契经言。<a id="a-EU"></a>吾当为汝说诸爱网。<a id="a-EV"></a>此中唯说贪求相故摄爱非余。<a id="a-EW"></a>又见余经总说烦恼而不摄见。<a id="a-EX"></a>如五浊中或举别名而总摄惑。<a id="a-EY"></a>如契经说无明缘行。<a id="a-EZ"></a>又于此中三随眠等。<a id="a-Ea"></a>亦容说彼非摄一切。<a id="a-Eb"></a>应异说者。<a id="a-Ec"></a>谓若世尊欲依总相说诸烦恼。<a id="a-Ed"></a>不应于此说贪与嗔。<a id="a-Ee"></a>但应说无明如无明缘行。<a id="a-Ef"></a>此能总摄一切烦恼。<a id="a-Eg"></a>与诸烦恼相随行故。<a id="a-Eh"></a>若说贪嗔唯能自摄彼前所说。<a id="a-Ei"></a>是则若有于彼事中。<a id="a-Ej"></a>有所求得可起烦恼者。<a id="a-Ek"></a>此言有何义非我宗说。<a id="a-El"></a>要于境中有所求得方起烦恼。<a id="a-Em"></a>但由于境不能了知。<a id="a-En"></a>起背起求起中烦恼。<a id="a-Eo"></a>若尔宁说惑所魅言。<a id="a-Ep"></a>谓若境中惑得自在。<a id="a-Eq"></a>能摄受境令顺生增。<a id="a-Er"></a>非惑生时摄取于境。<a id="a-Es"></a>置于心首宝玩名魅。<a id="a-Et"></a>但是境中惑得自在。<a id="a-Eu"></a>摄令顺已得生增义。<a id="a-Ev"></a>若非所魅惑于境中。<a id="a-Ew"></a>虽缘彼生而不增长。<a id="a-Ex"></a>如人举目观日月轮。<a id="a-Ey"></a>能令眼根损减增长。<a id="a-Ez"></a>是故贪等不缘无漏其理极成。<a id="a-F0"></a>灭道虽为邪见等境。<a id="a-F1"></a>而非有漏。</p>
 </body>
</html>