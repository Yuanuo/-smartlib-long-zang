<!doctype html>
<html id="z3IBVsV16j" data-ver="854">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第六十六</h1>
  <h2 id="a2">辩贤圣品第六之十</h2>
  <p id="a3">如上所言修道有二。<a id="a-4"></a>一者有漏。<a id="a-5"></a>二者无漏。<a id="a-6"></a>今应思择于此二种由何等道离何地染。<a id="a-7"></a>颂曰。</p>
  <p id="a8">有顶由无漏　　余由二离染</p>
  <p id="a9">论曰。<a id="a-A"></a>有顶地中所有烦恼。<a id="a-B"></a>唯无漏道能令永离定非有漏。<a id="a-C"></a>所以者何。<a id="a-D"></a>唯此力能治上地故。<a id="a-E"></a>唯于次上近分地中。<a id="a-F"></a>起世俗道治下地惑。<a id="a-G"></a>有顶地惑既无上地。<a id="a-H"></a>故无有漏能离彼染。<a id="a-I"></a>何缘世俗道不治自地惑。<a id="a-J"></a>是自随眠所随增故。<a id="a-K"></a>非彼随眠所随增事。<a id="a-L"></a>应有势用治彼随眠。<a id="a-M"></a>以顺生长彼烦恼故。<a id="a-N"></a>若有势用能治彼者。<a id="a-O"></a>此必非彼之所随增。<a id="a-P"></a>以缘此时彼损减故。<a id="a-Q"></a>何缘下地起世俗道。<a id="a-R"></a>不能对治上地随眠。<a id="a-S"></a>非彼随眠所随增故。<a id="a-T"></a>不顺生长彼烦恼故。<a id="a-U"></a>应许能治上地随眠。<a id="a-V"></a>上地定非下地世俗。<a id="a-W"></a>厌行断道所缘境故。<a id="a-X"></a>非厌下地能离上染。<a id="a-Y"></a>上地望下极微妙故。<a id="a-Z"></a>由此证知唯无漏力。<a id="a-a"></a>能离有顶其理善成。<a id="a-b"></a>余八地中所有烦恼。<a id="a-c"></a>通由二道能令永离。<a id="a-d"></a>世出世道俱能离故。<a id="a-e"></a>既通由二离八地染。<a id="a-f"></a>各有几种离系得耶。<a id="a-g"></a>颂曰。</p>
  <p id="ah">圣二离八修　　各二离系得</p>
  <p id="ai">论曰。<a id="a-j"></a>诸有学圣用有漏道。<a id="a-k"></a>离下八地修断染时。<a id="a-l"></a>能具引生二离系得。<a id="a-m"></a>有漏无漏二种断道。<a id="a-n"></a>于八地中所作同故。<a id="a-o"></a>用无漏道离彼亦然。<a id="a-p"></a>亦以于中所作同故。<a id="a-q"></a>由此有学离八修断。<a id="a-r"></a>世出世道随一现前。<a id="a-s"></a>各未来修世出世道。<a id="a-t"></a>既说圣者二离八修。<a id="a-u"></a>各能引生二离系得。<a id="a-v"></a>准知圣者离有顶修。<a id="a-w"></a>及见断时用无漏道。<a id="a-x"></a>唯引无漏离系得生。<a id="a-y"></a>亦不未来修世俗道。<a id="a-z"></a>与世俗道不同事故。<a id="a-10"></a>异生离八用有漏道。<a id="a-11"></a>唯引有漏离系得生。<a id="a-12"></a>亦不未来修无漏道。<a id="a-13"></a>未入圣故不说自成。<a id="a-14"></a>有余师言。<a id="a-15"></a>以无漏道离下八地修断染时。<a id="a-16"></a>何缘知亦生有漏离系得。<a id="a-17"></a>有舍无漏得烦恼不成故。<a id="a-18"></a>谓有学圣以无漏道离彼染时。<a id="a-19"></a>若不引生同治有漏离系得者。<a id="a-1A"></a>则以圣道具离八地。<a id="a-1B"></a>后依静虑得转根时。<a id="a-1C"></a>顿舍先来诸钝圣道。<a id="a-1D"></a>唯得静虑利果圣道。<a id="a-1E"></a>上惑离系应皆不成。<a id="a-1F"></a>是即还应成彼烦恼。<a id="a-1G"></a>然非所许。<a id="a-1H"></a>是故定知。<a id="a-1I"></a>诸有学圣以无漏道离下八地修断染时。<a id="a-1J"></a>亦具引生二离系得。<a id="a-1K"></a>此证非理。<a id="a-1L"></a>所以者何。<a id="a-1M"></a>彼圣设无有漏断得。<a id="a-1N"></a>亦不成就上地烦恼。<a id="a-1O"></a>如分离有顶得转根时。<a id="a-1P"></a>及异生上生不成惑故。<a id="a-1Q"></a>谓如分离有顶地染。<a id="a-1R"></a>后依静虑得转根时。<a id="a-1S"></a>无漏断得既已顿舍。<a id="a-1T"></a>彼地离系无有漏得。<a id="a-1U"></a>而彼地惑亦不成就。<a id="a-1V"></a>又如异生生二定等。<a id="a-1W"></a>虽舍欲界等烦恼断得。<a id="a-1X"></a>而不成就欲界等烦恼。<a id="a-1Y"></a>以欲界等有漏离系得。<a id="a-1Z"></a>初定等摄。<a id="a-1a"></a>唯彼能治故。<a id="a-1b"></a>若生上地此得必舍。<a id="a-1c"></a>生上地必舍下有漏善故。<a id="a-1d"></a>此二虽无烦恼断得。<a id="a-1e"></a>而胜进故遮惑得生。<a id="a-1f"></a>彼亦应然。<a id="a-1g"></a>故证非理。<a id="a-1h"></a>由此但可作如是言。<a id="a-1i"></a>二道于中所作同故。<a id="a-1j"></a>随一现起引二得生。<a id="a-1k"></a>不可说言为成断故。<a id="a-1l"></a>已辩离染由道不同。<a id="a-1m"></a>今次应辩由地差别。<a id="a-1n"></a>由何地道离何地染。<a id="a-1o"></a>颂曰。</p>
  <p id="a1p">无漏未至道　　能离一切地</p>
  <p id="a1q">余八离自上　　有漏离次下</p>
  <p id="a1r">论曰。<a id="a-1s"></a>诸无漏道通依九地。<a id="a-1t"></a>谓四静虑未至中间及三无色。<a id="a-1u"></a>若未至摄能离欲界乃至有顶。<a id="a-1v"></a>余八地摄随其所应。<a id="a-1w"></a>各能离自及上地染不能离下。<a id="a-1x"></a>未离下时上道必无现在前故。<a id="a-1y"></a>诸有漏道一切唯能离次下地。<a id="a-1z"></a>非自地等自地烦恼所随增故。<a id="a-20"></a>势力劣故。<a id="a-21"></a>先已离故。<a id="a-22"></a>诸依近分离下地染。<a id="a-23"></a>如无间道皆近分摄。<a id="a-24"></a>诸解脱道亦近分耶。<a id="a-25"></a>不定。<a id="a-26"></a>云何。<a id="a-27"></a>颂曰。</p>
  <p id="a28">近分离下染　　初三后解脱</p>
  <p id="a29">根本或近分　　上地唯根本</p>
  <p id="a2A">论曰。<a id="a-2B"></a>诸道所依近分有八。<a id="a-2C"></a>谓四静虑无色下边。<a id="a-2D"></a>所离有九。<a id="a-2E"></a>谓欲八定。<a id="a-2F"></a>初三近分离下三染。<a id="a-2G"></a>第九解脱现在前时。<a id="a-2H"></a>或入根本或即近分。<a id="a-2I"></a>上五近分各离下染。<a id="a-2J"></a>第九解脱现在前时。<a id="a-2K"></a>必入根本非即近分。<a id="a-2L"></a>近分根本等舍根故。<a id="a-2M"></a>下三静虑近分根本。<a id="a-2N"></a>受根异故。<a id="a-2O"></a>有不能入转入异受。<a id="a-2P"></a>少艰难故。<a id="a-2Q"></a>离下染时必欣上故。<a id="a-2R"></a>若受无异必入根本。<a id="a-2S"></a>诸出世道无间解脱前既已说。<a id="a-2T"></a>缘四谛境十六行相义准自成。<a id="a-2U"></a>世道缘何作何行相。<a id="a-2V"></a>颂曰。</p>
  <p id="a2W">世无间解脱　　如次缘下上</p>
  <p id="a2X">作粗苦障行　　及静妙离三</p>
  <p id="a2Y">论曰。<a id="a-2Z"></a>世俗无间及解脱道。<a id="a-2a"></a>如次能缘下地上地。<a id="a-2b"></a>为粗苦障及静妙离。<a id="a-2c"></a>谓诸无间道缘自次下地。<a id="a-2d"></a>诸有漏法作粗苦等。<a id="a-2e"></a>三行相中随一行相。<a id="a-2f"></a>若诸解脱道。<a id="a-2g"></a>缘彼次上地。<a id="a-2h"></a>诸有漏法作静妙等。<a id="a-2i"></a>三行相中随一行相。<a id="a-2j"></a>约容有说二道各三。<a id="a-2k"></a>非诸有情于离染位。<a id="a-2l"></a>无间解脱皆各具三。<a id="a-2m"></a>诸下地中由多掉举寂静微劣。<a id="a-2n"></a>故名为粗。<a id="a-2o"></a>虽大劬劳暂令掉举势用微劣。<a id="a-2p"></a>仍不能引美妙乐生。<a id="a-2q"></a>故名为苦有极多种灾害拘碍。<a id="a-2r"></a>及能覆障。<a id="a-2s"></a>令无功能见出离方。<a id="a-2t"></a>故名为障。<a id="a-2u"></a>诸上地中不作功用掉举微劣。<a id="a-2v"></a>故名为静。<a id="a-2w"></a>不设劬劳掉举微劣引生胜乐。<a id="a-2x"></a>故名为妙于下地中所有灾害。<a id="a-2y"></a>能决定见心不生欣。<a id="a-2z"></a>及能越彼。<a id="a-30"></a>故名为离。<a id="a-31"></a>应知此中已兼显示无间解脱。<a id="a-32"></a>行相各三相翻而生。<a id="a-33"></a>如其次第。<a id="a-34"></a>谓无间道缘下为粗。<a id="a-35"></a>解脱道中缘上为静。<a id="a-36"></a>余相翻起如次应知。<a id="a-37"></a>然离染时起则不定。<a id="a-38"></a>世俗无间及解脱道。<a id="a-39"></a>能离下等九品染故。<a id="a-3A"></a>应知亦有九品差别。<a id="a-3B"></a>此中异生离欲界染。<a id="a-3C"></a>九无间道粗等三行。<a id="a-3D"></a>随一现前各未来修。<a id="a-3E"></a>粗等三行八解脱道。<a id="a-3F"></a>静等三行。<a id="a-3G"></a>随一现前各未来修。<a id="a-3H"></a>粗等六行后解脱道现。<a id="a-3I"></a>在未来所修如前八解脱道与前别者。<a id="a-3J"></a>复修未来初静虑摄。<a id="a-3K"></a>无边行相。<a id="a-3L"></a>如是乃至离无所有染。<a id="a-3M"></a>无间解脱道所修应知。<a id="a-3N"></a>若诸圣者以世俗道。<a id="a-3O"></a>离欲界染九无间道。<a id="a-3P"></a>粗等三行随一现前。<a id="a-3Q"></a>各于未来修十九行。<a id="a-3R"></a>谓粗等三有漏无漏。<a id="a-3S"></a>十六圣行八解脱道。<a id="a-3T"></a>静等三行随一现前。<a id="a-3U"></a>各未来修二十二行。<a id="a-3V"></a>谓前十九加静等三。<a id="a-3W"></a>后解脱道现在未来所修如前。<a id="a-3X"></a>八解脱道与前别者。<a id="a-3Y"></a>复修未来初静虑摄无边行相。<a id="a-3Z"></a>离初定染九无间道。<a id="a-3a"></a>粗等三行随一现前。<a id="a-3b"></a>各于未来修十九行。<a id="a-3c"></a>谓粗等三及唯无漏十六圣行。<a id="a-3d"></a>此十六行是下地摄。<a id="a-3e"></a>以上地边无圣行故。<a id="a-3f"></a>后修圣行准此应知。<a id="a-3g"></a>八解脱道静等三行随一现前。<a id="a-3h"></a>各未来修二十二行。<a id="a-3i"></a>谓前十九加静等三。<a id="a-3j"></a>后解脱道现在未来所修如前。<a id="a-3k"></a>八解脱道与前别者。<a id="a-3l"></a>复修未来二静虑摄无边行相。<a id="a-3m"></a>如是乃至离无所有染。<a id="a-3n"></a>无间解脱道所修应知。<a id="a-3o"></a>有余师言。<a id="a-3p"></a>异生圣者离欲无间解脱道中。<a id="a-3q"></a>亦修不净息念慈等。<a id="a-3r"></a>离余上地所修如前。<a id="a-3s"></a>初静虑边善根广故修如是行。<a id="a-3t"></a>上诸定边善根少故所修如前。<a id="a-3u"></a>又欲界中有多烦恼。<a id="a-3v"></a>为欲断彼修多对治。<a id="a-3w"></a>上地不然故。<a id="a-3x"></a>修治少。<a id="a-3y"></a>离欲界染九无间道。<a id="a-3z"></a>未来所修粗等三行。<a id="a-40"></a>唯缘欲界八解脱道。<a id="a-41"></a>未来所修粗等三行。<a id="a-42"></a>通缘欲界及初静虑。<a id="a-43"></a>静等三行缘初静虑。<a id="a-44"></a>后解脱道未来所修。<a id="a-45"></a>粗等三行通缘三界。<a id="a-46"></a>静等三行缘初静虑。<a id="a-47"></a>乃至有顶离初定染。<a id="a-48"></a>九无间道未来所修。<a id="a-49"></a>粗等三行缘初静虑。<a id="a-4A"></a>八解脱道未来所修。<a id="a-4B"></a>粗等三行缘初二定。<a id="a-4C"></a>静等三行缘第二定。<a id="a-4D"></a>后解脱道未来所修。<a id="a-4E"></a>粗等三行通缘三界。<a id="a-4F"></a>静等三行缘第二定。<a id="a-4G"></a>乃至有顶离二静虑三静虑染。<a id="a-4H"></a>随其所应皆准前说。<a id="a-4I"></a>离四定染九无间道。<a id="a-4J"></a>未来所修粗等三行。<a id="a-4K"></a>缘第四定八解脱道。<a id="a-4L"></a>未来所修粗等三行。<a id="a-4M"></a>缘第四定及缘空处。<a id="a-4N"></a>然非一念。<a id="a-4O"></a>以界别故。<a id="a-4P"></a>静等三行唯缘空处。<a id="a-4Q"></a>后解脱道未来所修。<a id="a-4R"></a>粗等三行静等三行。<a id="a-4S"></a>皆缘空处乃至有顶离空处染九无间道。<a id="a-4T"></a>未来所修粗等三行。<a id="a-4U"></a>唯缘空处八解脱道。<a id="a-4V"></a>未来所修粗等三行。<a id="a-4W"></a>缘空识处静等三行。<a id="a-4X"></a>唯缘识处后解脱道。<a id="a-4Y"></a>未来所修粗等三行。<a id="a-4Z"></a>静等三行俱缘识处。<a id="a-4a"></a>乃至有顶离识处染。<a id="a-4b"></a>无所有染随其所应皆准前说。<a id="a-4c"></a>何缘最后解脱道中。<a id="a-4d"></a>未来所修粗等三行。<a id="a-4e"></a>静虑摄者通缘三界。<a id="a-4f"></a>无色摄者唯自上缘。<a id="a-4g"></a>诸静虑中有遍缘智。<a id="a-4h"></a>无色根本必不下缘。<a id="a-4i"></a>故二所修所缘有别。<a id="a-4j"></a>此中一类譬喻论师。<a id="a-4k"></a>为欲显成分别论义。<a id="a-4l"></a>作如是说。<a id="a-4m"></a>无有异生实断烦恼。<a id="a-4n"></a>有退失故。<a id="a-4o"></a>谓若有能实断有顶萨迦耶见必无退失。<a id="a-4p"></a>若有退失必未实断。<a id="a-4q"></a>既许异生于下八地。<a id="a-4r"></a>诸烦恼断可有退失。<a id="a-4s"></a>故无异生实断烦恼。<a id="a-4t"></a>彼说非理。<a id="a-4u"></a>于有顶惑有伏无伏。<a id="a-4v"></a>皆有失故。<a id="a-4w"></a>谓诸异生于有顶惑。<a id="a-4x"></a>为许有伏许无伏耶。<a id="a-4y"></a>若许异生伏有顶惑。<a id="a-4z"></a>如伏下地诸烦恼已。<a id="a-50"></a>彼于下地必不受生。<a id="a-51"></a>如是既能伏有顶惑。<a id="a-52"></a>应于有顶亦不受生。<a id="a-53"></a>是则异生应证圆寂。<a id="a-54"></a>若伏有顶犹生有顶。<a id="a-55"></a>非伏下地犹生下地。<a id="a-56"></a>是则不应。<a id="a-57"></a>以有顶惑断已不退例下令同。<a id="a-58"></a>若许异生无伏有顶。<a id="a-59"></a>以世俗道于彼无能。<a id="a-5A"></a>唯许彼能伏下地惑亦不应。<a id="a-5B"></a>以有顶地惑断已不退例下令同。<a id="a-5C"></a>如是推征二皆有失。<a id="a-5D"></a>故不可说彼实无断。<a id="a-5E"></a>然彼所言见有顶摄。<a id="a-5F"></a>身见等惑断已无退。<a id="a-5G"></a>证知下地所有诸惑。<a id="a-5H"></a>亦应如彼断已无退。<a id="a-5I"></a>既见异生于下地惑断已还退。<a id="a-5J"></a>故知彼于下地诸惑实未能断。<a id="a-5K"></a>此不应理。<a id="a-5L"></a>断者异故谓非我等许诸异生。<a id="a-5M"></a>于有顶惑有能断义。<a id="a-5N"></a>以断有顶世俗道生无所依故。<a id="a-5O"></a>及即于中解脱道起无所缘故。<a id="a-5P"></a>下诸地惑异生能断。<a id="a-5Q"></a>既能断者凡圣有殊。<a id="a-5R"></a>亦应许有退不退异。<a id="a-5S"></a>如何举圣断无退理。<a id="a-5T"></a>例异生断亦令无退。<a id="a-5U"></a>又不成故。<a id="a-5V"></a>谓非我等许有顶惑断已无退。<a id="a-5W"></a>此既不成。<a id="a-5X"></a>如何可以彼无退理例下令同。<a id="a-5Y"></a>虽有顶摄萨迦耶见断已无退。<a id="a-5Z"></a>而彼不许彼地有伏如下地惑。<a id="a-5a"></a>故不可以彼断无退。<a id="a-5b"></a>例下地惑断无退理。<a id="a-5c"></a>无伏有伏彼此既殊。<a id="a-5d"></a>有退无退亦应许别。<a id="a-5e"></a>又道异故。<a id="a-5f"></a>谓非此道断有顶摄萨迦耶见。<a id="a-5g"></a>即由此道诸异生类。<a id="a-5h"></a>断下八地所有烦恼。<a id="a-5i"></a>道既有异应许惑断。<a id="a-5j"></a>有退不退二种差别。<a id="a-5k"></a>以诸惑断是道果故。<a id="a-5l"></a>若谓此义应生疑者。<a id="a-5m"></a>理亦不然分明说故。<a id="a-5n"></a>谓彼或作如是思惟。<a id="a-5o"></a>彼此治道既有差别便可生疑。<a id="a-5p"></a>诸异生类既有退失。<a id="a-5q"></a>为断不断此不应疑。<a id="a-5r"></a>世尊处处分明显说。<a id="a-5s"></a>诸异生中有断烦恼及离染故。<a id="a-5t"></a>谓契经说诸异生中。<a id="a-5u"></a>有断五盖断乐断苦。<a id="a-5v"></a>又契经说。<a id="a-5w"></a>嗢达洛迦遏逻摩子能断诸欲。<a id="a-5x"></a>又契经说。<a id="a-5y"></a>昔有外仙为世导师名为妙眼。<a id="a-5z"></a>彼于欲界已得离染。<a id="a-60"></a>又见契经分别业处。<a id="a-61"></a>说有欲界离染外仙。<a id="a-62"></a>由此证知道有异故。<a id="a-63"></a>诸异生类于八地惑。<a id="a-64"></a>虽有实断而有退义。<a id="a-65"></a>非道异故不能实断。<a id="a-66"></a>是故于此不应生疑。<a id="a-67"></a>若谓此中唯不现起名断离染。<a id="a-68"></a>如余处说断离染言。<a id="a-69"></a>此亦不然。<a id="a-6A"></a>无决定因故。<a id="a-6B"></a>有大过失故。<a id="a-6C"></a>谓彼或作如是思惟。<a id="a-6D"></a>唯不现行名断离染。<a id="a-6E"></a>如于死位亦说断言。<a id="a-6F"></a>非正死时实有治断。<a id="a-6G"></a>又如有说于村邑中。<a id="a-6H"></a>有诸童男或诸童女。<a id="a-6I"></a>戏聚砂土为舍为城。<a id="a-6J"></a>宝玩须臾还得离染。<a id="a-6K"></a>彼言意显于彼境中。<a id="a-6L"></a>贪不复行非实断离。<a id="a-6M"></a>是故此中唯不现起名断离染。<a id="a-6N"></a>为证不成。<a id="a-6O"></a>此定不然无定因故。<a id="a-6P"></a>此中所说断离染言。<a id="a-6Q"></a>有何定因堪为诚证。<a id="a-6R"></a>唯显烦恼暂不现行。<a id="a-6S"></a>非为显成断诸惑得。<a id="a-6T"></a>若谓圣者断必无退。<a id="a-6U"></a>异生有退故知未断。<a id="a-6V"></a>此亦不然非极成故。<a id="a-6W"></a>非圣不退是所极成。<a id="a-6X"></a>故于此中无定因证。<a id="a-6Y"></a>又此所说断离染言。<a id="a-6Z"></a>若唯不行有太过失。<a id="a-6a"></a>以于余处有说圣道名断离染。<a id="a-6b"></a>汝亦应计唯不现行如余处说。<a id="a-6c"></a>是故彼执决定非理。<a id="a-6d"></a>如何知此断离染言。<a id="a-6e"></a>非伏现缠。<a id="a-6f"></a>是断惑得此如圣者亦上生故。<a id="a-6g"></a>谓有学圣断下惑得方得上生。<a id="a-6h"></a>彼此同许此异生类。<a id="a-6i"></a>亦得上生故亦应许断下惑得。<a id="a-6j"></a>若谓道异故不同者。<a id="a-6k"></a>则已显成异生断退。<a id="a-6l"></a>有退无退足显道别。<a id="a-6m"></a>何要断伏方显道异。<a id="a-6n"></a>由道异故令诸烦恼。<a id="a-6o"></a>伏断差别非道异故。<a id="a-6p"></a>虽已实断退无退殊。<a id="a-6q"></a>如是所言何理为证。<a id="a-6r"></a>又应一切善无记心。<a id="a-6s"></a>而命终者虽烦恼得。<a id="a-6t"></a>身中未断亦得上生。<a id="a-6u"></a>所以者何。<a id="a-6v"></a>离现缠故。<a id="a-6w"></a>谓于此位善无记心现在前者。<a id="a-6x"></a>自地烦恼必不现前故名为离。<a id="a-6y"></a>非由此故烦恼不行。<a id="a-6z"></a>与由余缘少有差别。<a id="a-70"></a>又非别法有差别故。<a id="a-71"></a>可令此中亦有差别。<a id="a-72"></a>等虽不起无所遣故。<a id="a-73"></a>谓非别法于相续中。<a id="a-74"></a>少有所遣余无此力。<a id="a-75"></a>可说彼法有所遣故。<a id="a-76"></a>虽等不行而时有别。<a id="a-77"></a>若彼意谓得此地中。<a id="a-78"></a>伏对治者则生此地。<a id="a-79"></a>故命终位善无记心。<a id="a-7A"></a>现在前者生自非上。<a id="a-7B"></a>以命终位善无记心。<a id="a-7C"></a>非上地摄伏对治故。<a id="a-7D"></a>此亦不然。<a id="a-7E"></a>诸依上地伏治下地诸烦恼者。<a id="a-7F"></a>为由上地业力故生。<a id="a-7G"></a>为由上地伏治道力。<a id="a-7H"></a>若由业力生上地者。<a id="a-7I"></a>但伏此地下地烦恼。<a id="a-7J"></a>必定应有感此地业。<a id="a-7K"></a>由此业力应定生此。<a id="a-7L"></a>若由道力生上地者。<a id="a-7M"></a>依此地道伏欲界惑。<a id="a-7N"></a>命终但应生于此地。<a id="a-7O"></a>则异生类欲界命终。<a id="a-7P"></a>应无乃至生有顶者。<a id="a-7Q"></a>唯应得受初静虑生。<a id="a-7R"></a>此道定能感此生故。<a id="a-7S"></a>由此未断下地惑得。<a id="a-7T"></a>决定无能生上地者。<a id="a-7U"></a>故彼所说道既有异。<a id="a-7V"></a>便可生疑。<a id="a-7W"></a>诸异生类既有退失。<a id="a-7X"></a>为断不断如是所疑定不应理。<a id="a-7Y"></a>由此所说由道异故。<a id="a-7Z"></a>诸异生类于八地惑。<a id="a-7a"></a>虽有实断而退理成。<a id="a-7b"></a>复有余师说。<a id="a-7c"></a>世俗道于断烦恼决定无能。<a id="a-7d"></a>故世尊言。<a id="a-7e"></a>要得圣慧方断烦恼非诸异生。<a id="a-7f"></a>已得圣慧岂能断惑。<a id="a-7g"></a>又契经说。<a id="a-7h"></a>此胜彼者。<a id="a-7i"></a>谓胜彼已彼更不生。<a id="a-7j"></a>彼若更生此非胜彼。<a id="a-7k"></a>诸异生类虽断烦恼。<a id="a-7l"></a>而诸烦恼有时更生。<a id="a-7m"></a>是故定知彼无实断。<a id="a-7n"></a>又契经说。<a id="a-7o"></a>若身见等未永断时贪等未断。<a id="a-7p"></a>要彼断已此方断故。<a id="a-7q"></a>又契经说。<a id="a-7r"></a>萨迦耶见戒禁取疑三法未断。<a id="a-7s"></a>终不能断贪嗔痴故。<a id="a-7t"></a>诸异生类既未能断有身见等。<a id="a-7u"></a>是故定知必未实断贪等烦恼。<a id="a-7v"></a>此亦不然。<a id="a-7w"></a>赞胜者故密说有顶贪嗔痴故。<a id="a-7x"></a>谓佛世尊为赞胜者。<a id="a-7y"></a>说断烦恼要得圣慧。<a id="a-7z"></a>以诸圣慧于断烦恼。<a id="a-80"></a>如理观中最为胜故。<a id="a-81"></a>世间亦有就胜说言。<a id="a-82"></a>要真国王方能护国。<a id="a-83"></a>要真善士不陷诳愚。<a id="a-84"></a>是故此经唯约毕竟。<a id="a-85"></a>断烦恼道密意而说。<a id="a-86"></a>不可由斯便能遮止。<a id="a-87"></a>诸世俗道断烦恼用。<a id="a-88"></a>由此已释此胜彼经。<a id="a-89"></a>谓约无余永无退失。<a id="a-8A"></a>断惑圣道密意说故。<a id="a-8B"></a>如世间说食此食已。<a id="a-8C"></a>终无变吐名食此食。<a id="a-8D"></a>烧此物已终不复生名烧此物。<a id="a-8E"></a>非后变吐及后生者。<a id="a-8F"></a>非食非烧但约毕竟。<a id="a-8G"></a>无变生说此亦应然。<a id="a-8H"></a>若不尔者所断烦恼。<a id="a-8I"></a>后若更生于正断时应不名胜。<a id="a-8J"></a>虽非永胜暂胜非无。<a id="a-8K"></a>如何引斯证无实断。<a id="a-8L"></a>有身见等未永断时。<a id="a-8M"></a>贪嗔等三必未断者。<a id="a-8N"></a>此于我说理亦无违。<a id="a-8O"></a>此约有顶密意说故。<a id="a-8P"></a>谓有顶地见惑先断。<a id="a-8Q"></a>后时方断修所断惑。<a id="a-8R"></a>此约无余断见惑已。<a id="a-8S"></a>后时方断修断惑说。<a id="a-8T"></a>既密意说不可为证。<a id="a-8U"></a>此经决定是密意说。<a id="a-8V"></a>以即于此复作是言。<a id="a-8W"></a>若于三法未已断者。<a id="a-8X"></a>必不能断有身见等。<a id="a-8Y"></a>何谓三法。<a id="a-8Z"></a>一非理作意。<a id="a-8a"></a>二习近邪道。<a id="a-8b"></a>三心下劣性。<a id="a-8c"></a>是谓为三。<a id="a-8d"></a>然必无能先断三法。<a id="a-8e"></a>后时方断有身见等。<a id="a-8f"></a>以见道前无彼治故。<a id="a-8g"></a>证知此经是密意说。<a id="a-8h"></a>此于先伏说已断声。<a id="a-8i"></a>后见道现前实断身见等。<a id="a-8j"></a>正理论者作如是言。<a id="a-8k"></a>依世俗道亦能断惑。<a id="a-8l"></a>以有教理分明证故。<a id="a-8m"></a>且有教者。<a id="a-8n"></a>谓契经言。<a id="a-8o"></a>汝等若能永断一法。<a id="a-8p"></a>我保汝等得不还果。<a id="a-8q"></a>一法者何。<a id="a-8r"></a>谓有身见。<a id="a-8s"></a>此经意说。<a id="a-8t"></a>先离欲者入谛现观断有身见。<a id="a-8u"></a>现观满时得不还果。<a id="a-8v"></a>非先未离欲界贪者。<a id="a-8w"></a>现观满时得不还果。<a id="a-8x"></a>故世俗道实能断惑。<a id="a-8y"></a>若彼意谓。<a id="a-8z"></a>断身见已后时渐得不还果。<a id="a-90"></a>证依如是义密说此言。<a id="a-91"></a>非断身见时得不还果故。<a id="a-92"></a>此亦非理。<a id="a-93"></a>若依此说经亦应言得应果故。<a id="a-94"></a>谓断身见于后时中。<a id="a-95"></a>亦渐次得阿罗汉果。<a id="a-96"></a>然契经中不作是说。<a id="a-97"></a>故知但约先离欲者。<a id="a-98"></a>入谛现观断有身见。<a id="a-99"></a>现观满时得不还果。<a id="a-9A"></a>密作是说亦得成证。<a id="a-9B"></a>然于圣谛现观位中。<a id="a-9C"></a>无不得果而退出义。<a id="a-9D"></a>又彼无容更得余果。<a id="a-9E"></a>故说汝等若断身见。<a id="a-9F"></a>我保汝等必得不还非无间得。<a id="a-9G"></a>故无有过理必应尔。<a id="a-9H"></a>以余经中世尊亦说。<a id="a-9I"></a>得第四定后入现观得不还果。<a id="a-9J"></a>谓契经言。<a id="a-9K"></a>彼由如是尸罗圆满。<a id="a-9L"></a>能离诸欲恶不善法。<a id="a-9M"></a>广说乃至。<a id="a-9N"></a>具足安住第四静虑。<a id="a-9O"></a>彼由如是等持圆满。<a id="a-9P"></a>于苦圣谛如实见知。<a id="a-9Q"></a>广说乃至。<a id="a-9R"></a>得不还果。<a id="a-9S"></a>若谓岂不即此经言。<a id="a-9T"></a>彼由如实见知四谛。<a id="a-9U"></a>便能永断五下分结。<a id="a-9V"></a>若彼先离欲界染时。<a id="a-9W"></a>已能实断欲贪等结。<a id="a-9X"></a>则不应说先离欲者。<a id="a-9Y"></a>今圣道起方断彼结。<a id="a-9Z"></a>非先已断有更断义。<a id="a-9a"></a>故所引教为证不成。<a id="a-9b"></a>此亦不然。<a id="a-9c"></a>此经意显尔时唯得不还果故。<a id="a-9d"></a>谓诸渐次得不还者。<a id="a-9e"></a>尔时必断五结无余。<a id="a-9f"></a>为令了知先离欲者。<a id="a-9g"></a>入谛现观唯得不还。<a id="a-9h"></a>故说尔时断五下结。<a id="a-9i"></a>此言意说便能断尽。<a id="a-9j"></a>非谓今时能总断五理必应尔。<a id="a-9k"></a>以见道力不能无余断贪嗔结。<a id="a-9l"></a>要无余断方证不还。<a id="a-9m"></a>由此定知先离欲者。<a id="a-9n"></a>已能实断二下分结。<a id="a-9o"></a>为显彼见谛唯证不还故。<a id="a-9p"></a>说彼今时断五下结。<a id="a-9q"></a>或此意显彼于今时。<a id="a-9r"></a>断彼更生密作是说。<a id="a-9s"></a>谓若不入圣谛现观。<a id="a-9t"></a>彼异生类虽断贪嗔。<a id="a-9u"></a>后时定应还退失故。<a id="a-9v"></a>或此于远假说近声。<a id="a-9w"></a>如说王今从何来等。<a id="a-9x"></a>谓虽先断贪嗔二结。<a id="a-9y"></a>而同世俗说今便断。<a id="a-9z"></a>如王至此久离所从。<a id="a-A0"></a>而假说今从何来等。<a id="a-A1"></a>或彼三结入现观时。<a id="a-A2"></a>所有离系得无漏得。<a id="a-A3"></a>贪嗔二结得永不生。<a id="a-A4"></a>故说尔时断五无失。<a id="a-A5"></a>若谓虽说得第四定后入现观得不还果。<a id="a-A6"></a>而不定说断伏下地。<a id="a-A7"></a>如何定知彼下地惑。<a id="a-A8"></a>皆已实断得非唯伏现缠。<a id="a-A9"></a>此不应疑。<a id="a-AA"></a>以此经说得不还故。<a id="a-AB"></a>不可说言后渐方得。<a id="a-AC"></a>先已破故。<a id="a-AD"></a>又先已说离欲异生。<a id="a-AE"></a>亦如圣者生上地故。<a id="a-AF"></a>谓唯能伏下地烦恼。<a id="a-AG"></a>便生上地非所极成。<a id="a-AH"></a>唯能实断下地烦恼。<a id="a-AI"></a>便生上地是所极成。<a id="a-AJ"></a>故于此中不应犹豫。<a id="a-AK"></a>如是名为有教证。<a id="a-AL"></a>故知世俗道亦能断惑。<a id="a-AM"></a>言有理者。<a id="a-AN"></a>谓烦恼力能系缚自身。<a id="a-AO"></a>令界地别故。<a id="a-AP"></a>若欲界惑得未实断。<a id="a-AQ"></a>有能往生色无色界。<a id="a-AR"></a>则诸烦恼应无功能。<a id="a-AS"></a>缚界地生令有差别。<a id="a-AT"></a>若谓未伏下地烦恼必不生上是彼功能。<a id="a-AU"></a>此亦不然。<a id="a-AV"></a>虽伏此地所有烦恼亦生此故。<a id="a-AW"></a>谓有能伏有顶烦恼。<a id="a-AX"></a>然复得生有顶地故。<a id="a-AY"></a>然依自地起世俗道。<a id="a-AZ"></a>亦能制伏自地烦恼。<a id="a-Aa"></a>如不净观持息念等。<a id="a-Ab"></a>亦伏自地现行烦恼断烦恼得。<a id="a-Ac"></a>要于此地诸烦恼中。<a id="a-Ad"></a>得解脱道制伏烦恼令暂不行。<a id="a-Ae"></a>工巧威仪亦有此力。<a id="a-Af"></a>况善心起而无功能。<a id="a-Ag"></a>如住此间能伏八地。<a id="a-Ah"></a>所有烦恼令不现行。<a id="a-Ai"></a>于有顶何缘独不能制伏。<a id="a-Aj"></a>彼定应许如是理趣。<a id="a-Ak"></a>若不许然诸有已离无所有染。<a id="a-Al"></a>期心不起入谛现观。<a id="a-Am"></a>证无学者如何不伏有顶烦恼。<a id="a-An"></a>便起断彼圣道现前。<a id="a-Ao"></a>故住此间必于有顶有伏烦恼。<a id="a-Ap"></a>善方便智既不可说。<a id="a-Aq"></a>不断有顶诸烦恼得。<a id="a-Ar"></a>唯由伏彼烦恼现行便不生彼。<a id="a-As"></a>于下八地例亦应然。<a id="a-At"></a>由此定知诸世俗道。<a id="a-Au"></a>亦断烦恼其理极成。<a id="a-Av"></a>又应诸预流得生无色故。<a id="a-Aw"></a>若伏下地即得上生。<a id="a-Ax"></a>有诸异生先伏二界。<a id="a-Ay"></a>后入见道现观满时。<a id="a-Az"></a>应得预流非不还果。<a id="a-B0"></a>三界修惑许具缚故。<a id="a-B1"></a>见道非彼断对治故。<a id="a-B2"></a>彼住果位若致命终。<a id="a-B3"></a>决定应许生无色界。<a id="a-B4"></a>下二界惑先已伏故。<a id="a-B5"></a>若生彼已断欲等惑成阿罗汉。<a id="a-B6"></a>便违契经。<a id="a-B7"></a>如契经言。<a id="a-B8"></a>有五圣者此处通达此处究竟。<a id="a-B9"></a>非彼圣者有决定因。<a id="a-BA"></a>要还此生方证圆寂。<a id="a-BB"></a>若谓既说极七返有故。<a id="a-BC"></a>定从彼还来此生理亦不然。<a id="a-BD"></a>此言唯约欲界人天密意说故。<a id="a-BE"></a>宁知七返约欲界说。<a id="a-BF"></a>唯约欲界修断惑断。<a id="a-BG"></a>立家家等名差别故。<a id="a-BH"></a>谓断五种下分结故名不还果。<a id="a-BI"></a>于下分中欲贪嗔恚。<a id="a-BJ"></a>及痴薄故名一来果。<a id="a-BK"></a>不还果向名为一间。<a id="a-BL"></a>一来果向名为家家。<a id="a-BM"></a>此既唯约欲修惑断立差别名。<a id="a-BN"></a>故知但依欲界修惑。<a id="a-BO"></a>都未断位立七返有。<a id="a-BP"></a>若依未越此地烦恼立七返生。<a id="a-BQ"></a>则知但于所未越地受七返有。<a id="a-BR"></a>故七返有非色无色。<a id="a-BS"></a>又先已离二界贪者。<a id="a-BT"></a>不应建立七返有名。<a id="a-BU"></a>以彼唯是利根摄故。<a id="a-BV"></a>极七返生钝根摄故。<a id="a-BW"></a>又彼所说违自宗经。<a id="a-BX"></a>非彼宗经许七返有。<a id="a-BY"></a>或容有受第八生义。<a id="a-BZ"></a>色无色界生处极多。<a id="a-Ba"></a>于彼无容极唯七有。<a id="a-Bb"></a>又彼天处满第七生。<a id="a-Bc"></a>决定无容还来生此。<a id="a-Bd"></a>是则还与契经相违。<a id="a-Be"></a>故契经言。<a id="a-Bf"></a>有五圣者此处通达此处究竟。<a id="a-Bg"></a>又七返生非必定受。<a id="a-Bh"></a>极声唯说极多者故。<a id="a-Bi"></a>预流往彼受第二生便般涅槃。<a id="a-Bj"></a>亦此通达彼处究竟。<a id="a-Bk"></a>定违前经。<a id="a-Bl"></a>是故必无唯伏下地所有。<a id="a-Bm"></a>烦恼便得上生。<a id="a-Bn"></a>既诸异生有上生理。<a id="a-Bo"></a>知世俗道亦能断惑。<a id="a-Bp"></a>有作是执。<a id="a-Bq"></a>诸有先离欲界贪者。<a id="a-Br"></a>后入见谛道现观时得预流果。<a id="a-Bs"></a>欲贪嗔恚虽不现行。<a id="a-Bt"></a>而有彼得恒随缚故。<a id="a-Bu"></a>即彼复谓道现观时。<a id="a-Bv"></a>虽必定得预流果证时极促故。<a id="a-Bw"></a>诸契经中不作是言。<a id="a-Bx"></a>先离欲者道现观位证预流果。<a id="a-By"></a>又作是说。<a id="a-Bz"></a>谛现观俱得不还者。<a id="a-C0"></a>此于无间立以俱声。<a id="a-C1"></a>如契经说。<a id="a-C2"></a>诸有情类生无想天。<a id="a-C3"></a>后想起俱便从彼没。<a id="a-C4"></a>复作是言。<a id="a-C5"></a>道现观位得胜道故。<a id="a-C6"></a>离欲界贪即于尔时得不还果。<a id="a-C7"></a>如是一切前后相违。<a id="a-C8"></a>如幼稚童自室言故。<a id="a-C9"></a>谓彼若说先离欲者。<a id="a-CA"></a>道现观时得预流果。<a id="a-CB"></a>欲贪嗔恚虽不现行。<a id="a-CC"></a>而有彼得恒随缚故。<a id="a-CD"></a>则不应说道现观位得胜道故。<a id="a-CE"></a>离欲界贪即于尔时得不还果。<a id="a-CF"></a>以必不可道现观时。<a id="a-CG"></a>双得预流不还果故。<a id="a-CH"></a>若后门是应舍前门。<a id="a-CI"></a>若前门是应舍后门。<a id="a-CJ"></a>前后相违无俱是故。<a id="a-CK"></a>若彼意谓如上地道现在前时。<a id="a-CL"></a>必定应修下地摄道。<a id="a-CM"></a>以殊胜道现在前时能修劣故。<a id="a-CN"></a>此亦应尔道现观位得胜道故。<a id="a-CO"></a>离欲界贪故。<a id="a-CP"></a>于尔时得不还果。<a id="a-CQ"></a>此不应理。<a id="a-CR"></a>所以者何。<a id="a-CS"></a>彼宗不立有未来故。<a id="a-CT"></a>执离法外无别得故。<a id="a-CU"></a>不现行道能离欲贪。<a id="a-CV"></a>及嗔恚结理不成故。<a id="a-CW"></a>见道不能断修断故。<a id="a-CX"></a>二道无容俱现前故。<a id="a-CY"></a>又彼所说道现观位得胜道者。<a id="a-CZ"></a>其体是何。<a id="a-Ca"></a>非于尔时有余胜道。<a id="a-Cb"></a>可正显示为此所得。<a id="a-Cc"></a>既不能说所得道相。<a id="a-Cd"></a>宁说此道能离欲贪。<a id="a-Ce"></a>而说尔时得不还果故。<a id="a-Cf"></a>彼所说但率己情。<a id="a-Cg"></a>又不应谓道现观时。<a id="a-Ch"></a>虽必定得预流果。<a id="a-Ci"></a>证时极促故。<a id="a-Cj"></a>诸契经中不作是言。<a id="a-Ck"></a>先离欲者道现观位证预流果。<a id="a-Cl"></a>亦不应说谛现观俱得不还者。<a id="a-Cm"></a>此于无间立以俱声。<a id="a-Cn"></a>所以者何。<a id="a-Co"></a>阙一来故。<a id="a-Cp"></a>预流果后必先证得一来果故。<a id="a-Cq"></a>非预流无间即证不还果。<a id="a-Cr"></a>契经应言先离欲者。<a id="a-Cs"></a>道现观位证预流果。<a id="a-Ct"></a>谛现观俱得一来果。<a id="a-Cu"></a>从此无间方得不还。<a id="a-Cv"></a>而不说然故不应理。<a id="a-Cw"></a>故彼论者于正法义。<a id="a-Cx"></a>背面而住经述己情。<a id="a-Cy"></a>不可与其考量正理。<a id="a-Cz"></a>傍论已了应辩本义。<a id="a-D0"></a>本说诸位善根相生。<a id="a-D1"></a>前既已说金刚喻定无间。<a id="a-D2"></a>必有尽智续生。<a id="a-D3"></a>尽智无间有何智起。<a id="a-D4"></a>颂曰。</p>
  <p id="aD5">不动尽智后　　必起无生智</p>
  <p id="aD6">余尽或正见　　此应果皆有</p>
  <p id="aD7">论曰。<a id="a-D8"></a>先不动法诸阿罗汉。<a id="a-D9"></a>尽智无间无生智起。<a id="a-DA"></a>此智是彼本所求故。<a id="a-DB"></a>必与尽智俱时而得。<a id="a-DC"></a>谓彼求得顺诸所解。<a id="a-DD"></a>若无便有入涅槃障。<a id="a-DE"></a>诸阿罗汉共得智时。<a id="a-DF"></a>即亦志求得无生智。<a id="a-DG"></a>然其尽智理应先起。<a id="a-DH"></a>是因位中先所求故。<a id="a-DI"></a>先不动法金刚定后。<a id="a-DJ"></a>得无生智而未现前。<a id="a-DK"></a>尽智无间方得现起。<a id="a-DL"></a>除先不动余阿罗汉。<a id="a-DM"></a>尽智无间有尽智生。<a id="a-DN"></a>或即引生无学正见。<a id="a-DO"></a>非无生智后容退故。<a id="a-DP"></a>谓若先是时解脱性。<a id="a-DQ"></a>虽于因位双求二种。<a id="a-DR"></a>而至极果容有退故。<a id="a-DS"></a>金刚喻定正灭位中。<a id="a-DT"></a>不得无生唯得尽智。<a id="a-DU"></a>故尽智后尽智现前。<a id="a-DV"></a>或即引生无学正见。<a id="a-DW"></a>先不动法无生智后有无生智起。<a id="a-DX"></a>或无学正见此无学见。<a id="a-DY"></a>一切应果之所共有犹如尽智。<a id="a-DZ"></a>故金刚定正灭位中。<a id="a-Da"></a>一切皆得无学正见。<a id="a-Db"></a>然此正见非正所求。<a id="a-Dc"></a>故尽无生二智无间。<a id="a-Dd"></a>或有即起或未现前。<a id="a-De"></a>于此位中总略义者。<a id="a-Df"></a>若先不动初起尽智唯一刹那。<a id="a-Dg"></a>次无生智亦一刹那或有相续。<a id="a-Dh"></a>若时解脱初起尽智。<a id="a-Di"></a>或一刹那或有相续。<a id="a-Dj"></a>此二所起无学正见。<a id="a-Dk"></a>皆无决定刹那相续如前说。<a id="a-Dl"></a>彼非正求故。</p>
 </body>
</html>