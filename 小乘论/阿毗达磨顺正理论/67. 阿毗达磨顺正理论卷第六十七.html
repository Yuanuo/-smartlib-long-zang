<!doctype html>
<html id="z3IBVsW16k" data-ver="822">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第六十七</h1>
  <h2 id="a2">辩圣贤品第六之十一</h2>
  <p id="a3">如说沙门及沙门果。<a id="a-4"></a>何谓沙门性。<a id="a-5"></a>此果体是何。<a id="a-6"></a>果位差别总有几种。<a id="a-7"></a>颂曰。</p>
  <p id="a8">净道沙门性　　有为无为果</p>
  <p id="a9">此有八十九　　解脱道及灭</p>
  <p id="aA">论曰。<a id="a-B"></a>言沙门者。<a id="a-C"></a>能永息除诸界趣生生死魑魅。<a id="a-D"></a>或能勤励息诸过失。<a id="a-E"></a>令永寂静故名沙门。<a id="a-F"></a>如薄伽梵自作是释。<a id="a-G"></a>以能勤劳息除。<a id="a-H"></a>种种恶不善法杂染过失。<a id="a-I"></a>广说乃至。<a id="a-J"></a>故名沙门。<a id="a-K"></a>沙门所有名沙门性。<a id="a-L"></a>此即沙门所修熏法。<a id="a-M"></a>熏是排遣生臭惑义。<a id="a-N"></a>即以无漏圣道为体非世俗道。<a id="a-O"></a>以能无余究竟静息诸过失故。<a id="a-P"></a>由此异生虽能已断无所有处染而非真沙门。<a id="a-Q"></a>以诸过失尚有余故。<a id="a-R"></a>暂时静息非究竟故。<a id="a-S"></a>既无漏道是沙门性。<a id="a-T"></a>通以有为无为为果。<a id="a-U"></a>故沙门果体通有为无为。<a id="a-V"></a>此果佛说总有四种。<a id="a-W"></a>谓初预流后阿罗汉。<a id="a-X"></a>道类智品。<a id="a-Y"></a>是谓有为预流果体。<a id="a-Z"></a>见断法断。<a id="a-a"></a>是谓无为预流果体。<a id="a-b"></a>道类智品或离欲界第六。<a id="a-c"></a>无漏解脱道品。<a id="a-d"></a>是谓有为一来果体。<a id="a-e"></a>见断法断。<a id="a-f"></a>及欲界系修所断中前六品断。<a id="a-g"></a>是谓无为一来果体。<a id="a-h"></a>道类智品。<a id="a-i"></a>或离欲界第九无漏解脱道品。<a id="a-j"></a>是谓有为不还果体。<a id="a-k"></a>见断法断欲修断断。<a id="a-l"></a>是谓无为不还果体。<a id="a-m"></a>尽智无生智无学正见品。<a id="a-n"></a>是谓有为阿罗汉果体。<a id="a-o"></a>三界见修所断法断。<a id="a-p"></a>是谓无为阿罗汉果体。<a id="a-q"></a>然薄伽梵于契经中。<a id="a-r"></a>但说无为沙门果体。<a id="a-s"></a>如说云何名预流果。<a id="a-t"></a>谓断三结。<a id="a-u"></a>乃至云何阿罗汉果。<a id="a-v"></a>谓已永断贪嗔痴等。<a id="a-w"></a>岂不不还果已许永断嗔。<a id="a-x"></a>此亦无违释义别故。<a id="a-y"></a>此中意说。<a id="a-z"></a>净除一切烦恼垢者。<a id="a-10"></a>断名永断非尚有余。<a id="a-11"></a>烦恼垢者少无余断得永断名。<a id="a-12"></a>然余处说遍知。<a id="a-13"></a>云何谓永断贪。<a id="a-14"></a>乃至广说。<a id="a-15"></a>此中意说。<a id="a-16"></a>若一切种及一切断即名永断。<a id="a-17"></a>一切种者谓断自性。<a id="a-18"></a>及断能缘即名永断。<a id="a-19"></a>唯见苦断诸法断位见苦断法。<a id="a-1A"></a>已断自性未断能缘。<a id="a-1B"></a>见集断法已断能缘。<a id="a-1C"></a>未断自性非永断故未名遍知。<a id="a-1D"></a>言一切者。<a id="a-1E"></a>谓见灭断等十一惑中。<a id="a-1F"></a>随一部永断。<a id="a-1G"></a>由此具显有九遍知。<a id="a-1H"></a>及显异生断非遍知所摄。<a id="a-1I"></a>譬喻者说沙门果体。<a id="a-1J"></a>唯是无为由教理故。<a id="a-1K"></a>教如前说今当辩理。<a id="a-1L"></a>以诸有为是可坏故。<a id="a-1M"></a>不可保信沙门果体。<a id="a-1N"></a>是可保信故唯无为。<a id="a-1O"></a>且教不然准前释故。<a id="a-1P"></a>谓前处处已作是释。<a id="a-1Q"></a>非彼所引有余意经。<a id="a-1R"></a>可能证成胜义理趣。<a id="a-1S"></a>契经虽言预流果体谓断三结。<a id="a-1T"></a>而不言唯如四修定中现法乐住。<a id="a-1U"></a>定谓经说此是初静虑。<a id="a-1V"></a>然实此定理亦通余。<a id="a-1W"></a>故不言唯显有别意。<a id="a-1X"></a>此经亦尔不应固执。<a id="a-1Y"></a>若谓有余经说现法乐住通四静虑。<a id="a-1Z"></a>此不尔者。<a id="a-1a"></a>理亦不然与彼同故。<a id="a-1b"></a>谓余经说六法永断。<a id="a-1c"></a>名为预流岂唯三结。<a id="a-1d"></a>又预流者。<a id="a-1e"></a>理实亦应有边执见及贪等。<a id="a-1f"></a>断此非预流果无别证因。<a id="a-1g"></a>由此彼所言不令生喜。<a id="a-1h"></a>故非由此所引契经。<a id="a-1i"></a>证唯无为是沙门果。<a id="a-1j"></a>理亦非理。<a id="a-1k"></a>若无颠倒智望无为法最可保信故。<a id="a-1l"></a>谓观行者如实智生。<a id="a-1m"></a>能自了知我生尽等。<a id="a-1n"></a>虽是可坏法而极可保信。<a id="a-1o"></a>以能显了无倒义故。<a id="a-1p"></a>由此定知四沙门果。<a id="a-1q"></a>其体通摄有为无为。<a id="a-1r"></a>复有至教证沙门果亦通有为。<a id="a-1s"></a>如契经说。<a id="a-1t"></a>根到彼岸为缘显了。<a id="a-1u"></a>果到彼岸果到彼岸为缘显了。<a id="a-1v"></a>补特伽罗亦到彼岸。<a id="a-1w"></a>唯依有为法立补特伽罗。<a id="a-1x"></a>补特伽罗由果显了。<a id="a-1y"></a>故知果体亦通有为。<a id="a-1z"></a>然譬喻宗理最不可依。<a id="a-20"></a>无为立补特伽罗。<a id="a-21"></a>彼执无为无有体故。<a id="a-22"></a>不应无体法为立假者因。<a id="a-23"></a>谓彼执无为唯不转为相。<a id="a-24"></a>故不可依托立补特伽罗。<a id="a-25"></a>若谓但依彼得建立。<a id="a-26"></a>得是道故必是有为。<a id="a-27"></a>由此应知依向果道。<a id="a-28"></a>建立八种补特伽罗。<a id="a-29"></a>补特伽罗既依道立。<a id="a-2A"></a>道体通向果果岂唯无为。<a id="a-2B"></a>又设劬劳求得名果。<a id="a-2C"></a>果位摄道既是所求。<a id="a-2D"></a>如何可言彼道非果。<a id="a-2E"></a>如何知道亦是所求。<a id="a-2F"></a>以契经中有伽他说。</p>
  <p id="a2G">智人居静室　　勇猛谛思惟</p>
  <p id="a2H">求八解三明　　证慢掉尽故</p>
  <p id="a2I">又契经言。<a id="a-2J"></a>无相心定以解为果。<a id="a-2K"></a>解体即是尽无生智。<a id="a-2L"></a>定即沙门此即显成。<a id="a-2M"></a>阿毗达磨说沙门果体。<a id="a-2N"></a>通有为无为。<a id="a-2O"></a>理教显然不可倾动。<a id="a-2P"></a>然经但说果是无为。<a id="a-2Q"></a>以此无为唯是果故。<a id="a-2R"></a>谓诸择灭唯沙门果。<a id="a-2S"></a>道通沙门故略不说。<a id="a-2T"></a>或以无为法是果非有果。<a id="a-2U"></a>道通二种故略不说。<a id="a-2V"></a>或无为法离有为过。<a id="a-2W"></a>为令欣乐是故偏说。<a id="a-2X"></a>或此唯说无为果。<a id="a-2Y"></a>经是有余言不应封执。<a id="a-2Z"></a>谓此唯说三结断等。<a id="a-2a"></a>不遍说余烦恼断故。<a id="a-2b"></a>如契经说。<a id="a-2c"></a>心速回转精进能证无上菩提。<a id="a-2d"></a>超段食想越诸色想。<a id="a-2e"></a>没有对想非余不然。<a id="a-2f"></a>应知此经亦复如是。<a id="a-2g"></a>如由别意唯说无为为沙门果。<a id="a-2h"></a>亦由别意说沙门果唯有四种。<a id="a-2i"></a>若废别意直论法相。<a id="a-2j"></a>即沙门果有八十九。<a id="a-2k"></a>皆解脱道择灭为性。<a id="a-2l"></a>谓为永断三界烦恼。<a id="a-2m"></a>有八十九无间道起。<a id="a-2n"></a>见道所摄其数有八。<a id="a-2o"></a>法类智忍各有四故。<a id="a-2p"></a>修道所摄有八十一。<a id="a-2q"></a>九地各九无间道故。<a id="a-2r"></a>此八十九唯沙门性。<a id="a-2s"></a>此沙门性无间所生。<a id="a-2t"></a>八十九解脱道亦有为沙门果。<a id="a-2u"></a>是彼等流士用果故。<a id="a-2v"></a>即诸无间所断惑断。<a id="a-2w"></a>八十九诸择灭。<a id="a-2x"></a>唯无为沙门果。<a id="a-2y"></a>是彼离系士用果故。<a id="a-2z"></a>彼能断此得障得故。<a id="a-30"></a>岂不沙门性。<a id="a-31"></a>亦摄解脱道诸无间道。<a id="a-32"></a>亦彼等流士用果故。<a id="a-33"></a>应无间道亦是有为沙门果摄。<a id="a-34"></a>不尔且非诸无间道。<a id="a-35"></a>一切皆是解脱道果。<a id="a-36"></a>虽有是者。<a id="a-37"></a>而但可言。<a id="a-38"></a>无间道力解脱道起。<a id="a-39"></a>彼力能断此起障故。<a id="a-3A"></a>彼道无间此必生故。<a id="a-3B"></a>非解脱道力引无间道起。<a id="a-3C"></a>此不能断彼起障故。<a id="a-3D"></a>非此无间彼必生故。<a id="a-3E"></a>谓虽亦有无间而生而不皆然。<a id="a-3F"></a>及非此力谓有余时余加行力所引起故。<a id="a-3G"></a>或有毕竟不复生故无相类失。<a id="a-3H"></a>何故契经说。<a id="a-3I"></a>沙门果非八十九唯说四耶。<a id="a-3J"></a>岂不已言经有别意。<a id="a-3K"></a>有何别意。<a id="a-3L"></a>且有释言唯四位中。<a id="a-3M"></a>诸观行者分明欢悦觉慧生故。<a id="a-3N"></a>谓唯四位极可信非余。<a id="a-3O"></a>设有退失未死还得故。<a id="a-3P"></a>有余复言。<a id="a-3Q"></a>唯此四位。<a id="a-3R"></a>如次能越恶趣彼因。<a id="a-3S"></a>人天趣生所显示故。<a id="a-3T"></a>唯上中品贪等势力。<a id="a-3U"></a>往恶趣生非下品故。<a id="a-3V"></a>或有本有二。<a id="a-3W"></a>谓欲界有顶二越有顶。<a id="a-3X"></a>二越欲界。<a id="a-3Y"></a>故唯立四为沙门果。<a id="a-3Z"></a>或诸烦恼总有二类。<a id="a-3a"></a>一者无记。<a id="a-3b"></a>二者不善。<a id="a-3c"></a>初越二种后越无记。<a id="a-3d"></a>一来不还唯越不善。<a id="a-3e"></a>以恶难越故唯立四。<a id="a-3f"></a>有余师言。<a id="a-3g"></a>非薄伽梵于八十九不现证知。<a id="a-3h"></a>然唯说四沙门果者。<a id="a-3i"></a>颂曰。</p>
  <p id="a3j">五因立四果　　舍曾得胜道</p>
  <p id="a3k">集断得八智　　顿修十六行</p>
  <p id="a3l">论曰。<a id="a-3m"></a>若断道位具足五因。<a id="a-3n"></a>佛于经中建立彼断。<a id="a-3o"></a>及与断得俱时而生。<a id="a-3p"></a>净解脱道为沙门果。<a id="a-3q"></a>言五因者。<a id="a-3r"></a>一舍曾道。<a id="a-3s"></a>谓舍先得果向道故。<a id="a-3t"></a>二得胜道。<a id="a-3u"></a>谓得果摄殊胜道故。<a id="a-3v"></a>三总集断。<a id="a-3w"></a>谓一果得总得先来所得断故。<a id="a-3x"></a>四得八智。<a id="a-3y"></a>谓一时中总得四法四类智故。<a id="a-3z"></a>五能顿修十六行相。<a id="a-40"></a>谓能顿修非常等故。<a id="a-41"></a>住四果位皆具五因。<a id="a-42"></a>余位不然故唯说四。<a id="a-43"></a>若唯净道是沙门性。<a id="a-44"></a>有漏道力所得二果。<a id="a-45"></a>如何亦是沙门果摄。<a id="a-46"></a>颂曰。</p>
  <p id="a47">世道所得断　　圣所得杂故</p>
  <p id="a48">无漏得持故　　亦名沙门果</p>
  <p id="a49">论曰。<a id="a-4A"></a>且无漏道所得择灭。<a id="a-4B"></a>沙门果摄其理极成。<a id="a-4C"></a>得二果时诸世俗道。<a id="a-4D"></a>所得择灭体数甚少。<a id="a-4E"></a>与多圣道所得择灭。<a id="a-4F"></a>总一得得共成一果。<a id="a-4G"></a>是故于此以少从多。<a id="a-4H"></a>俱说名为沙门果体。<a id="a-4I"></a>谓世俗道得二果时。<a id="a-4J"></a>此果非唯以世俗道。<a id="a-4K"></a>所得择灭为断果性。<a id="a-4L"></a>兼以见道所得择灭。<a id="a-4M"></a>于中相杂总成一果。<a id="a-4N"></a>同一果道得所得故。<a id="a-4O"></a>由此契经言。<a id="a-4P"></a>云何一来果。<a id="a-4Q"></a>谓断三结薄贪嗔痴。<a id="a-4R"></a>云何不还果。<a id="a-4S"></a>谓断五下结故。<a id="a-4T"></a>世俗道所得择灭。<a id="a-4U"></a>与无漏道所得杂故。<a id="a-4V"></a>以少从多名沙门果。<a id="a-4W"></a>又世俗道所得择灭。<a id="a-4X"></a>无漏断得所任持故。<a id="a-4Y"></a>由此力所持退不命终故。<a id="a-4Z"></a>无漏断得印所印故。<a id="a-4a"></a>亦得名为沙门果体。<a id="a-4b"></a>如故人物王印所印。<a id="a-4c"></a>不复名为能集者物。<a id="a-4d"></a>此亦应尔故亦名沙门果。<a id="a-4e"></a>有余师说。<a id="a-4f"></a>此灭当为金刚喻定。<a id="a-4g"></a>真沙门果故亦得立沙门果名。<a id="a-4h"></a>此灭虽非彼离系果。<a id="a-4i"></a>是彼士用果名彼果无失。<a id="a-4j"></a>有余复说。<a id="a-4k"></a>由此无为因沙门性增上力得。<a id="a-4l"></a>是故亦应名沙门果。<a id="a-4m"></a>以世俗道断烦恼时。<a id="a-4n"></a>亦修治彼沙门性故。<a id="a-4o"></a>此中上座作如是言。<a id="a-4p"></a>理必应无已见谛者。<a id="a-4q"></a>用世俗道断烦恼义。<a id="a-4r"></a>由彼能见一切有境。<a id="a-4s"></a>皆如炎猛热铁丸故。<a id="a-4t"></a>许世俗道观上地法。<a id="a-4u"></a>起静妙等欣行觉故。<a id="a-4v"></a>由此诸圣理必不应。<a id="a-4w"></a>以有摄法出离诸有。<a id="a-4x"></a>有余复说。<a id="a-4y"></a>如有少年喜自严身耽欲乐净。<a id="a-4z"></a>彼颈被系狗蛇人尸膖烂虫蛆。<a id="a-50"></a>臭秽难忍深生羞耻厌恶缠心。<a id="a-51"></a>未若众圣厌恶诸有。<a id="a-52"></a>而说缘有静等想生。<a id="a-53"></a>如是所言不令生喜。<a id="a-54"></a>故圣于有如无想定此非真过。<a id="a-55"></a>所以者何。<a id="a-56"></a>且彼如何许诸圣者。<a id="a-57"></a>见诸有境如热铁丸。<a id="a-58"></a>于有境中已断乐倒。<a id="a-59"></a>而于有漏行生此是乐觉。<a id="a-5A"></a>为欲生乐求乐缘故。<a id="a-5B"></a>又彼如何许诸圣者。<a id="a-5C"></a>厌诸有境剧厌三尸。<a id="a-5D"></a>于有境中已断净倒。<a id="a-5E"></a>而于有漏行生此是净想。<a id="a-5F"></a>于极臭处如烂粪泥。<a id="a-5G"></a>女人死尸好习近故。<a id="a-5H"></a>由此彼难非真过失。<a id="a-5I"></a>若谓圣者求诸乐缘。<a id="a-5J"></a>习近女时由失正念。<a id="a-5K"></a>于断惑位正念现前。<a id="a-5L"></a>是故不应引之为例。<a id="a-5M"></a>此亦非理违所说故。<a id="a-5N"></a>谓彼所言违如是说。<a id="a-5O"></a>圣如所见无别异行。<a id="a-5P"></a>又诸圣者安住正念。<a id="a-5Q"></a>虽见诸行体皆是苦。<a id="a-5R"></a>而于其中亦生乐觉。<a id="a-5S"></a>如契经说。<a id="a-5T"></a>受乐受时如实了知受于乐受。<a id="a-5U"></a>若谓圣者暂时觉乐余亦应然。<a id="a-5V"></a>于上地境亦暂时观为静等故。<a id="a-5W"></a>非圣观有犹如涅槃。<a id="a-5X"></a>发起毕竟静妙离想。<a id="a-5Y"></a>但思上境少静等相。<a id="a-5Z"></a>厌离下地粗动等法。<a id="a-5a"></a>世尊亦说以有出有。<a id="a-5b"></a>如说圣者以色出欲无色出色。<a id="a-5c"></a>恐谓无能出无色者。<a id="a-5d"></a>故佛重说诸有所作。<a id="a-5e"></a>诸有所思灭皆能出。<a id="a-5f"></a>又我宗说诸有圣者。<a id="a-5g"></a>以世俗道离下染时。<a id="a-5h"></a>以上世定为首观察起静等觉。<a id="a-5i"></a>非以上生宁可责言。<a id="a-5j"></a>如何圣者于诸有境起静等觉。<a id="a-5k"></a>圣厌有生非有德故。<a id="a-5l"></a>又有至教证诸圣者。<a id="a-5m"></a>于世定中起静等觉。<a id="a-5n"></a>如契经说。<a id="a-5o"></a>具寿舍利子。<a id="a-5p"></a>速往盲林入灭受想定。<a id="a-5q"></a>从定起已高声唱言。<a id="a-5r"></a>此灭涅槃甚乐甚静。<a id="a-5s"></a>谓彼尊者于此灭定觉乐静故。<a id="a-5t"></a>便于涅槃起甚快乐甚寂静觉故。<a id="a-5u"></a>从定起高声唱言。<a id="a-5v"></a>此灭涅槃甚乐甚静。<a id="a-5w"></a>谓灭定中灭少流转。<a id="a-5x"></a>尚有如是乐静二相。<a id="a-5y"></a>况涅槃中流转总灭。<a id="a-5z"></a>或即灭定假说涅槃。<a id="a-60"></a>以乐及静分相似故。<a id="a-61"></a>又佛亦说此定甚妙。<a id="a-62"></a>谓薄伽梵说灭定已复言。<a id="a-63"></a>此妙过六轻安。<a id="a-64"></a>以灭定体有妙性故。<a id="a-65"></a>可以对余挍量胜劣。<a id="a-66"></a>又渐损减契经中言。<a id="a-67"></a>如是四种寂静解脱。<a id="a-68"></a>超一切色无色所收。<a id="a-69"></a>我说苾刍修彼定者。<a id="a-6A"></a>从彼定起必应唱言。<a id="a-6B"></a>如是定中极为寂静。<a id="a-6C"></a>故不可说唯有顶地。<a id="a-6D"></a>善有漏定寂静非余。<a id="a-6E"></a>若谓不应缘暂静等。<a id="a-6F"></a>起静等想便能断惑。<a id="a-6G"></a>此亦不然。<a id="a-6H"></a>待下地法上地便是毕竟静故。<a id="a-6I"></a>谓初静虑待欲界法。<a id="a-6J"></a>无或寂静不寂静义。<a id="a-6K"></a>岂可说言厌欲界法观初静虑。<a id="a-6L"></a>为静等时非毕竟故障离欲染。<a id="a-6M"></a>又既见有自地善心。<a id="a-6N"></a>能暂思惟自地不净。<a id="a-6O"></a>虽为自地烦恼所缚。<a id="a-6P"></a>而亦能令烦恼不起。<a id="a-6Q"></a>如何观下灾横所逼。<a id="a-6R"></a>观上永脱下地灾横非下所缚。<a id="a-6S"></a>胜定现前而不。<a id="a-6T"></a>能断下地惑得。<a id="a-6U"></a>故汝不应不生欢喜。<a id="a-6V"></a>然愚夫类于无想天。<a id="a-6W"></a>执为真实究竟出离。<a id="a-6X"></a>于无想定方能发起。<a id="a-6Y"></a>圣者于彼不执出离。<a id="a-6Z"></a>故无想定圣者不起。<a id="a-6a"></a>更以余想不能起故。<a id="a-6b"></a>由此彼喻于证无能。<a id="a-6c"></a>是故极成有学圣者。<a id="a-6d"></a>以世俗道亦能断惑。<a id="a-6e"></a>有作是说。<a id="a-6f"></a>以契经中说四沙门果渐次而得故。<a id="a-6g"></a>知诸异生无实断惑。<a id="a-6h"></a>此不应理。<a id="a-6i"></a>以彼经中约次第者密意说故。<a id="a-6j"></a>由此即彼契经中说。<a id="a-6k"></a>且有一类于诸行中。<a id="a-6l"></a>如理思惟。<a id="a-6m"></a>乃至广说。<a id="a-6n"></a>理必应尔。<a id="a-6o"></a>以余经说得四定者入见谛故。<a id="a-6p"></a>不可才遇义缺减经。<a id="a-6q"></a>便兴固执拨余圣教。<a id="a-6r"></a>以诸圣教有多差别。<a id="a-6s"></a>无一经中具众义故。<a id="a-6t"></a>谓诸圣教略有二种。<a id="a-6u"></a>于义有了有不了故。<a id="a-6v"></a>又无所待有所待故。<a id="a-6w"></a>又说世俗胜义谛故。<a id="a-6x"></a>又总相说别相说故。<a id="a-6y"></a>又随自意他意说故。<a id="a-6z"></a>又属法相属法教故。<a id="a-70"></a>如是等类有无量门。<a id="a-71"></a>有契经中虽有所说。<a id="a-72"></a>非离余说义可显了。<a id="a-73"></a>且如经说于诸行中。<a id="a-74"></a>如理思惟义犹未了。<a id="a-75"></a>何等为行行有多种。<a id="a-76"></a>谓契经说无明缘行。<a id="a-77"></a>又契经说。<a id="a-78"></a>入息出息寻伺想思名身等行。<a id="a-79"></a>又契经说。<a id="a-7A"></a>欲等名行即八断行。<a id="a-7B"></a>又契经说。<a id="a-7C"></a>诸行非常即有漏法。<a id="a-7D"></a>又契经说。<a id="a-7E"></a>一切行无常此经意说一切有为法。<a id="a-7F"></a>又说寿行此即命根。<a id="a-7G"></a>如是等行有无量种。<a id="a-7H"></a>于诸行境如理思惟。<a id="a-7I"></a>为欲界系为色无色。<a id="a-7J"></a>为三界系为无漏摄。<a id="a-7K"></a>为在何地分位。<a id="a-7L"></a>如何此如理言。<a id="a-7M"></a>为显何义如何生起。<a id="a-7N"></a>何故名世复以何缘名为第一。<a id="a-7O"></a>何故所缘以行声说。<a id="a-7P"></a>于能缘上说作意声。<a id="a-7Q"></a>以思惟名自作意故。<a id="a-7R"></a>如是等类皆可推征。<a id="a-7S"></a>故圣教中必应有处。<a id="a-7T"></a>具释诸法自性名等。<a id="a-7U"></a>以薄伽梵为欲摄益所化有情。<a id="a-7V"></a>观处观时观根性等。<a id="a-7W"></a>种种差别随应为说尔所法门。<a id="a-7X"></a>非一经中见有具说。<a id="a-7Y"></a>故离欲说义难显了故不应说。<a id="a-7Z"></a>以契经中说四沙门果渐次而得故。<a id="a-7a"></a>知诸异生无实断惑。<a id="a-7b"></a>如是已说依世俗道。<a id="a-7c"></a>断修所断得二果时。<a id="a-7d"></a>所得择灭名沙门果。<a id="a-7e"></a>然沙门果酬沙门性。<a id="a-7f"></a>此沙门性如前已说。<a id="a-7g"></a>即此复有差别名耶。<a id="a-7h"></a>亦有云何。<a id="a-7i"></a>颂曰。</p>
  <p id="a7j">所说沙门性　　亦名婆罗门</p>
  <p id="a7k">亦名为梵轮　　真梵所转故</p>
  <p id="a7l">于中唯见道　　说名为法轮</p>
  <p id="a7m">由速等似轮　　或具辐等故</p>
  <p id="a7n">论曰。<a id="a-7o"></a>依世俗理则诸沙门异婆罗门。<a id="a-7p"></a>如契经说。<a id="a-7q"></a>应施沙门婆罗门等。<a id="a-7r"></a>依胜义理则诸沙门即婆罗门。<a id="a-7s"></a>如契经说。<a id="a-7t"></a>此初沙门乃至第四。<a id="a-7u"></a>在正法外无真沙门及婆罗门。<a id="a-7v"></a>乃至广说。<a id="a-7w"></a>以能遣除恶不善法。<a id="a-7x"></a>与勤止息相极相似。<a id="a-7y"></a>故沙门体即婆罗门。<a id="a-7z"></a>如说能遣除恶不善法。<a id="a-80"></a>广说乃至。<a id="a-81"></a>故名婆罗门。<a id="a-82"></a>即婆罗门性亦名为梵轮。<a id="a-83"></a>是真梵王力所转故。<a id="a-84"></a>佛与无上梵德相应。<a id="a-85"></a>是故世尊独应名梵。<a id="a-86"></a>由契经说佛亦名梵。<a id="a-87"></a>亦名寂静。<a id="a-88"></a>亦名清凉。<a id="a-89"></a>寂默冲虚萧然名梵。<a id="a-8A"></a>佛具此德故立梵名。<a id="a-8B"></a>既自觉悟为令他觉。<a id="a-8C"></a>转此授彼故名梵轮。<a id="a-8D"></a>即梵轮中唯依见道。<a id="a-8E"></a>世尊有处说名法轮。<a id="a-8F"></a>以阿若多憍陈那等五苾刍众。<a id="a-8G"></a>见道生时地空天神即传宣告。<a id="a-8H"></a>世尊已转正法轮故。<a id="a-8I"></a>如何见道说名为轮。<a id="a-8J"></a>以速行等似世轮故。<a id="a-8K"></a>如圣王轮旋环不息。<a id="a-8L"></a>速行舍取能伏未伏。<a id="a-8M"></a>镇压已伏上下回转。<a id="a-8N"></a>见道亦尔故名法轮。<a id="a-8O"></a>谓圣王轮旋环不息。<a id="a-8P"></a>见道亦尔无中歇故。<a id="a-8Q"></a>如圣王轮行用速疾。<a id="a-8R"></a>见道亦尔各一念故。<a id="a-8S"></a>如圣王轮取前舍后。<a id="a-8T"></a>见道亦尔舍苦等境取集等故。<a id="a-8U"></a>此则显示见四圣谛。<a id="a-8V"></a>必不俱时如圣王轮。<a id="a-8W"></a>降伏未伏镇压已伏。<a id="a-8X"></a>见道亦尔能见未见能断未断。<a id="a-8Y"></a>已见断者无迷退故。<a id="a-8Z"></a>如圣王轮上下回转。<a id="a-8a"></a>见道亦尔观上苦等已观下苦等故。<a id="a-8b"></a>由此见道独名法轮。<a id="a-8c"></a>尊者妙音作如是说。<a id="a-8d"></a>如世间轮有辐毂辋。<a id="a-8e"></a>八支圣道似彼名轮。<a id="a-8f"></a>谓正见正思惟正勤正念。<a id="a-8g"></a>似世轮辐。<a id="a-8h"></a>正语正业正命似毂。<a id="a-8i"></a>正定似辋故名法轮。<a id="a-8j"></a>毗婆沙师本意总说。<a id="a-8k"></a>一切圣道皆名法轮。<a id="a-8l"></a>以说三转三道摄故。<a id="a-8m"></a>于他相续见道生时。<a id="a-8n"></a>已至转初故名已转。<a id="a-8o"></a>然唯见道是法轮初故说法轮。<a id="a-8p"></a>唯是见道诸天神类。<a id="a-8q"></a>即就最初言转法轮不依二道。<a id="a-8r"></a>然诸师多说见道名法轮。<a id="a-8s"></a>以地空天神唯依此说故。<a id="a-8t"></a>曾无说三道皆名法轮故。<a id="a-8u"></a>唯见道具前所说轮义故。<a id="a-8v"></a>虽诸见道皆名法轮。<a id="a-8w"></a>而憍陈那身中先转故。<a id="a-8x"></a>经说彼见道生时名转法轮非余不转。<a id="a-8y"></a>憍陈那等见道生时。<a id="a-8z"></a>说名世尊转法轮者。<a id="a-90"></a>意显彼等得转法轮。<a id="a-91"></a>本由世尊故推在佛。<a id="a-92"></a>令所化者生尊重故。<a id="a-93"></a>如是则说如来法轮。<a id="a-94"></a>转至他身故名为转。<a id="a-95"></a>若异此者天神应说。<a id="a-96"></a>菩提树下佛转法轮。<a id="a-97"></a>不应唱言世尊今在。<a id="a-98"></a>婆罗痆斯国转无上法轮。<a id="a-99"></a>故转授他此中名转。<a id="a-9A"></a>有说此教名为法轮。<a id="a-9B"></a>转至他身令解义故。<a id="a-9C"></a>此但方便非真法轮。<a id="a-9D"></a>如余杂染无胜能故。<a id="a-9E"></a>此中思择四沙门果。<a id="a-9F"></a>何沙门果依何界得。<a id="a-9G"></a>颂曰。</p>
  <p id="a9H">三依欲后三　　由上无见道</p>
  <p id="a9I">无间无缘下　　无厌及经故</p>
  <p id="a9J">论曰。<a id="a-9K"></a>前三果但依欲界身。<a id="a-9L"></a>得阿罗汉果依三界身。<a id="a-9M"></a>前之二果未离欲故非依上得。<a id="a-9N"></a>理且可然。<a id="a-9O"></a>第三云何非依上得。<a id="a-9P"></a>已离欲者亦可得故。<a id="a-9Q"></a>由理教故。<a id="a-9R"></a>且理云何。<a id="a-9S"></a>依上界身无见道故。<a id="a-9T"></a>非离见道已离欲者。<a id="a-9U"></a>可有超证不还果义。<a id="a-9V"></a>何缘上界身必不起见道。<a id="a-9W"></a>且依无色无容听闻无我教故。<a id="a-9X"></a>离闻此教必定无容入见道故。<a id="a-9Y"></a>又彼界生不缘下故。<a id="a-9Z"></a>见道先缘欲界苦故。<a id="a-9a"></a>由此无色非见道依。<a id="a-9b"></a>依色界身无胜厌故。<a id="a-9c"></a>非离胜厌能入见道。<a id="a-9d"></a>谓欲界中有诸苦受。<a id="a-9e"></a>为生少乐多藉劬劳。<a id="a-9f"></a>人天中生寿量短促。<a id="a-9g"></a>乏财多病亲友乖离。<a id="a-9h"></a>违境既多厌心增胜。<a id="a-9i"></a>若生色界与此相违。<a id="a-9j"></a>谓彼异生耽胜定乐。<a id="a-9k"></a>长寿无病无贫无离。<a id="a-9l"></a>违境既无厌心微劣。<a id="a-9m"></a>非厌微劣能入见道。<a id="a-9n"></a>能引见道胜厌无故。<a id="a-9o"></a>依色界身不起见道。<a id="a-9p"></a>不应言彼都无有厌。<a id="a-9q"></a>以生彼者现有厌故。<a id="a-9r"></a>如契经说。<a id="a-9s"></a>勿怖大仙彼焰必无来近此理。<a id="a-9t"></a>烧梵宫已于彼当灭。<a id="a-9u"></a>此中怖声唯目厌体。<a id="a-9v"></a>又于余处有伽他言。</p>
  <p id="a9w">闻有长寿天　　具妙色令誉</p>
  <p id="a9x">而心怀怖厌　　如鹿对师子</p>
  <p id="a9y">此怖厌言显怖即厌。<a id="a-9z"></a>即于彼处显此义言。<a id="a-A0"></a>为厌所缠心处于厌。<a id="a-A1"></a>如契经说。<a id="a-A2"></a>为着所缠心处于着。<a id="a-A3"></a>此亦如是先未了相。<a id="a-A4"></a>为厌所缠彼心为厌所随缚故。<a id="a-A5"></a>后已了相虽处厌中。<a id="a-A6"></a>而不为厌之所随缚。<a id="a-A7"></a>是谓此中怖厌别义。<a id="a-A8"></a>实怖与厌相差别者。<a id="a-A9"></a>谓瞩彼相恐为衰损。<a id="a-AA"></a>心生惊怯故名为怖。<a id="a-AB"></a>若观彼相心不欣欲。<a id="a-AC"></a>情乐弃舍故名为厌。<a id="a-AD"></a>欲界具二上界唯一。<a id="a-AE"></a>又此二体差别云何。<a id="a-AF"></a>不审察为先心惊掉名怖。<a id="a-AG"></a>若审察为先心不乐名厌。<a id="a-AH"></a>或引愚痴心怯。<a id="a-AI"></a>名怖。<a id="a-AJ"></a>若引弃舍心背名厌。<a id="a-AK"></a>有余师说。<a id="a-AL"></a>恐为衰损心欲捐舍是名为怖。<a id="a-AM"></a>欲捐舍故于彼境中。<a id="a-AN"></a>心不生欣是名为厌。<a id="a-AO"></a>今观此经所说怖者。<a id="a-AP"></a>是恐自害被损坏义。<a id="a-AQ"></a>世间亦见有如是言。<a id="a-AR"></a>但掷器来勿怖其破。<a id="a-AS"></a>由此理证上界无见道。<a id="a-AT"></a>教复云何。<a id="a-AU"></a>由契经说故。<a id="a-AV"></a>经言有五补特伽罗。<a id="a-AW"></a>此处通达彼处究竟。<a id="a-AX"></a>所谓中般乃至上流。<a id="a-AY"></a>此通达言唯目见道。<a id="a-AZ"></a>是证圆寂初方便故。<a id="a-Aa"></a>经既不言彼处通达。<a id="a-Ab"></a>故知见道上界定无。<a id="a-Ac"></a>已说学位预流果等有多差别。<a id="a-Ad"></a>为阿罗汉亦有多种差别相耶。<a id="a-Ae"></a>亦有云何。<a id="a-Af"></a>颂曰。</p>
  <p id="aAg">阿罗汉有六　　谓退至不动</p>
  <p id="aAh">前五信解生　　总名时解脱</p>
  <p id="aAi">后不时解脱　　此从见至生</p>
  <p id="aAj">论曰。<a id="a-Ak"></a>于契经中说阿罗汉。<a id="a-Al"></a>由种性异故有六种。<a id="a-Am"></a>一者退法。<a id="a-An"></a>二者思法。<a id="a-Ao"></a>三者护法。<a id="a-Ap"></a>四安住法。<a id="a-Aq"></a>五堪达法。<a id="a-Ar"></a>六不动法。<a id="a-As"></a>然余经说无学有九。<a id="a-At"></a>谓初退法后俱解脱。<a id="a-Au"></a>彼不退法此不动摄。<a id="a-Av"></a>彼二解脱通此六摄。<a id="a-Aw"></a>故阿毗达磨唯说有六种。<a id="a-Ax"></a>言退法者。<a id="a-Ay"></a>谓彼获得如是类根。<a id="a-Az"></a>安住此根与退缘会便退所得。<a id="a-B0"></a>无退缘者便般涅槃。<a id="a-B1"></a>或有精勤进得胜性。<a id="a-B2"></a>说彼修集此种性时。<a id="a-B3"></a>谓有一类由他缘力。<a id="a-B4"></a>方于佛法至诚归趣。<a id="a-B5"></a>彼极少时取少分相。<a id="a-B6"></a>便乘速进奢摩他力。<a id="a-B7"></a>所持慧光入无学地。<a id="a-B8"></a>于无学地趣入相中。<a id="a-B9"></a>彼先不能审谛取故。<a id="a-BA"></a>无有恒时尊重行故。<a id="a-BB"></a>信乐寂止背胜观故。<a id="a-BC"></a>与顺退法相随顺故。<a id="a-BD"></a>数失正念远于道器。<a id="a-BE"></a>所获胜德容数退失。<a id="a-BF"></a>如于圣教习诵究竟。<a id="a-BG"></a>由遇散乱病逸等缘。<a id="a-BH"></a>于习诵文不能记忆名为退失先所习诵。<a id="a-BI"></a>由此譬喻应知退法。<a id="a-BJ"></a>言思法者。<a id="a-BK"></a>谓有获得如是类根。<a id="a-BL"></a>安住此根能于诸欲极多厌恶。<a id="a-BM"></a>由斯厌恶起自害思。<a id="a-BN"></a>或此类根虽性昧钝。<a id="a-BO"></a>而多缘力之所集成。<a id="a-BP"></a>于加行中念力坚固。<a id="a-BQ"></a>多住厌观少有欣情。<a id="a-BR"></a>恒作是思勿遇病等。<a id="a-BS"></a>便于正念有所忘失。<a id="a-BT"></a>于加行中致有慢缓。<a id="a-BU"></a>由加行慢缓令我有退失。<a id="a-BV"></a>由斯筹虑起自害思。<a id="a-BW"></a>或由艰辛方逮胜位。<a id="a-BX"></a>观诸财宝追求贮积。<a id="a-BY"></a>守护受用咽弃等时。<a id="a-BZ"></a>无不引生种种苦恼。<a id="a-Ba"></a>彼审观已由此苦缘。<a id="a-Bb"></a>身命虽存都无胜用。<a id="a-Bc"></a>又观身器是粪秽车。<a id="a-Bd"></a>避危就安摄养无益。<a id="a-Be"></a>犹如牢狱丘冢秽尸。<a id="a-Bf"></a>爱乐此身岂名智者。<a id="a-Bg"></a>由斯观解起自害思。<a id="a-Bh"></a>复有余师作如是说。<a id="a-Bi"></a>彼类法尔禀斯种性。<a id="a-Bj"></a>不顾身命耽求解脱。<a id="a-Bk"></a>执刀自拟用以励心。<a id="a-Bl"></a>如说以刀扣于自颈。<a id="a-Bm"></a>由斯励己心得解脱。<a id="a-Bn"></a>此类名为思法种性。<a id="a-Bo"></a>言护法者。<a id="a-Bp"></a>谓有一类。<a id="a-Bq"></a>恒于时爱心解脱中。<a id="a-Br"></a>系念现前专精防护。<a id="a-Bs"></a>彼作是念。<a id="a-Bt"></a>我且未能修习练根。<a id="a-Bu"></a>达安住法但于时爱心解脱中。<a id="a-Bv"></a>能不放逸精勤防护。<a id="a-Bw"></a>如是种类名为护法。<a id="a-Bx"></a>安住法者。<a id="a-By"></a>谓离胜退缘虽不自防。<a id="a-Bz"></a>而亦能不退。<a id="a-C0"></a>离胜加行亦不练根。<a id="a-C1"></a>多住处中故名安住。<a id="a-C2"></a>有余师说。<a id="a-C3"></a>彼所获德非劣非胜故名安住。<a id="a-C4"></a>堪达法者。<a id="a-C5"></a>谓性堪能好修练根速达不动。<a id="a-C6"></a>有余师说。<a id="a-C7"></a>彼性能得一切功德故名堪达。<a id="a-C8"></a>然非一切功德之器。<a id="a-C9"></a>不动法者。<a id="a-CA"></a>谓有一类根性殊胜于行自在。<a id="a-CB"></a>于断烦恼随烦恼中得方便智。<a id="a-CC"></a>不为一切随顺退法之所倾动具无生智。<a id="a-CD"></a>性不怯弱获得第一安隐住处。<a id="a-CE"></a>内分力强胜观行摄。<a id="a-CF"></a>于一切义殷重委解。<a id="a-CG"></a>已能善取漏尽地相。<a id="a-CH"></a>不护所证故名不动。<a id="a-CI"></a>有余复释此六异相。<a id="a-CJ"></a>谓六种性先学位中。<a id="a-CK"></a>初二阙恒时及尊重加行。<a id="a-CL"></a>然至无学思法少勤。<a id="a-CM"></a>护法唯有恒时加行。<a id="a-CN"></a>安住唯有尊重加行。<a id="a-CO"></a>堪达具二而是钝根。<a id="a-CP"></a>不动具二而是利根。<a id="a-CQ"></a>有作是言。<a id="a-CR"></a>退法必退乃至堪达必达不动。<a id="a-CS"></a>若不尔者立名唐捐。<a id="a-CT"></a>彼执欲界具足有六。<a id="a-CU"></a>色无色界中唯安住不动。<a id="a-CV"></a>彼无退失自害自防。<a id="a-CW"></a>及修练根。<a id="a-CX"></a>故唯有二理实无定。<a id="a-CY"></a>然退应果唯从先来退种性退。<a id="a-CZ"></a>乃至达不动唯堪达所能。<a id="a-Ca"></a>立退等名约容有说。<a id="a-Cb"></a>故六阿罗汉通三界皆有。<a id="a-Cc"></a>六中前五从信解生。<a id="a-Cd"></a>即此名为时爱心解脱。<a id="a-Ce"></a>以一切时爱心解脱。<a id="a-Cf"></a>故亦说名为时解脱者。<a id="a-Cg"></a>谓待时处补特伽罗。<a id="a-Ch"></a>资具等合时方得解脱故。<a id="a-Ci"></a>以所依止功能薄劣。<a id="a-Cj"></a>要待胜时方解脱故。<a id="a-Ck"></a>或复一切胜定现前。<a id="a-Cl"></a>要待胜时是此时义。<a id="a-Cm"></a>离系缚故名为解脱。<a id="a-Cn"></a>此即待时及解脱义。<a id="a-Co"></a>略初言故如言酥瓶。<a id="a-Cp"></a>不动法性说名为后。<a id="a-Cq"></a>即此名为不动心解脱。<a id="a-Cr"></a>彼心解脱非惑所动故。<a id="a-Cs"></a>亦说名为不时解脱。<a id="a-Ct"></a>以不待时得解脱故。<a id="a-Cu"></a>或复胜定随处随时。<a id="a-Cv"></a>随所遇缘随欲便起。<a id="a-Cw"></a>离系缚故名为解脱。<a id="a-Cx"></a>即不待时及解脱义。<a id="a-Cy"></a>有余释此二差别言。<a id="a-Cz"></a>以于暂时得解脱故名时解脱。<a id="a-D0"></a>后容退故以能毕竟得解脱。<a id="a-D1"></a>故名不时解脱。<a id="a-D2"></a>后无容退故此从学位见至性生。<a id="a-D3"></a>如是所明六阿罗汉所有种性。<a id="a-D4"></a>为是先有为后方得。<a id="a-D5"></a>不定云何。<a id="a-D6"></a>颂曰。</p>
  <p id="aD7">有是先种性　　有后练根得</p>
  <p id="aD8">论曰。<a id="a-D9"></a>退法种性。<a id="a-DA"></a>必是先有思法等五。<a id="a-DB"></a>亦有后得。<a id="a-DC"></a>谓有先来是思法性乃至不动。<a id="a-DD"></a>有先退法练根成思。<a id="a-DE"></a>至不动等多种差别。<a id="a-DF"></a>如理应思。</p>
 </body>
</html>