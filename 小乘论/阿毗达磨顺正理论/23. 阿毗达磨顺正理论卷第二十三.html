<!doctype html>
<html id="z3IBVph162" data-ver="1505">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第二十三</h1>
  <h2 id="a2">辩缘起品第三之三</h2>
  <p id="a3">已辩四生。<a id="a-4"></a>前说地狱诸天中有。<a id="a-5"></a>唯是化生。<a id="a-6"></a>此中何法说名中有。<a id="a-7"></a>何缘中有非即名生。<a id="a-8"></a>颂曰。</p>
  <p id="a9">死生二有中　　五蕴名中有</p>
  <p id="aA">未至应至处　　故中有非生</p>
  <p id="aB">论曰。<a id="a-C"></a>于死有后。<a id="a-D"></a>在生有前。<a id="a-E"></a>即彼中间。<a id="a-F"></a>有自体起。<a id="a-G"></a>为至生处。<a id="a-H"></a>故起此身。<a id="a-I"></a>二有中间。<a id="a-J"></a>故名中有。<a id="a-K"></a>如何此有。<a id="a-L"></a>体有起殁。<a id="a-M"></a>而不名生。<a id="a-N"></a>又此有身。<a id="a-O"></a>为从业得。<a id="a-P"></a>为自体有。<a id="a-Q"></a>从业得者。<a id="a-R"></a>此应名生。<a id="a-S"></a>业为生因。<a id="a-T"></a>契经说故。<a id="a-U"></a>自体有者。<a id="a-V"></a>此应无因。<a id="a-W"></a>则同无因。<a id="a-X"></a>外道论失。<a id="a-Y"></a>是故中有。<a id="a-Z"></a>应即名生。<a id="a-a"></a>生谓当来所应至处。<a id="a-b"></a>依所至义。<a id="a-c"></a>建立生名。<a id="a-d"></a>此中有身体虽起殁。<a id="a-e"></a>而未至彼。<a id="a-f"></a>故不名生。<a id="a-g"></a>体谓此中异熟五蕴。<a id="a-h"></a>此但名起。<a id="a-i"></a>不说为生。<a id="a-j"></a>死生有中暂时起故。<a id="a-k"></a>或复生者。<a id="a-l"></a>是所起义。<a id="a-m"></a>中有能起。<a id="a-n"></a>所以非生。<a id="a-o"></a>所起者何。<a id="a-p"></a>谓业所引。<a id="a-q"></a>异熟五蕴。<a id="a-r"></a>究竟分明。<a id="a-s"></a>以业为生因。<a id="a-t"></a>契经说故。<a id="a-u"></a>此应名生者。<a id="a-v"></a>其理不然。<a id="a-w"></a>不说业为因皆名为生。<a id="a-x"></a>故契经说。<a id="a-y"></a>有补特伽罗。<a id="a-z"></a>已断起结。<a id="a-10"></a>未断生结。<a id="a-11"></a>广说四句。<a id="a-12"></a>由是准知。<a id="a-13"></a>有顺中有非生有业。<a id="a-14"></a>此业所得。<a id="a-15"></a>不说为生。<a id="a-16"></a>故与彼经无相违过。<a id="a-17"></a>此既与生同一业引。<a id="a-18"></a>如何中有名起非生。<a id="a-19"></a>岂不前说。<a id="a-1A"></a>所至所趣。<a id="a-1B"></a>乃说为生。<a id="a-1C"></a>中有不尔。<a id="a-1D"></a>又一业果多故无失。<a id="a-1E"></a>如一念业有多念果。<a id="a-1F"></a>一无色业。<a id="a-1G"></a>色无色果。<a id="a-1H"></a>如是一业所引之果。<a id="a-1I"></a>有生有起。<a id="a-1J"></a>理何相违。<a id="a-1K"></a>有余部师。<a id="a-1L"></a>执无中有。<a id="a-1M"></a>有与理教并相违故。<a id="a-1N"></a>理相违者。<a id="a-1O"></a>前蕴灭处。<a id="a-1P"></a>后异即生。<a id="a-1Q"></a>俱有过故。<a id="a-1R"></a>谓若异处前蕴灭已。<a id="a-1S"></a>异处后生则无中有。<a id="a-1T"></a>如何不许死有无间即于异处生有蕴生。<a id="a-1U"></a>若于此处。<a id="a-1V"></a>前蕴灭已。<a id="a-1W"></a>此处后生。<a id="a-1X"></a>亦无中有。<a id="a-1Y"></a>是则应许。<a id="a-1Z"></a>死有无间。<a id="a-1a"></a>即于此处。<a id="a-1b"></a>生有蕴生。<a id="a-1c"></a>如是中有。<a id="a-1d"></a>异前灭处。<a id="a-1e"></a>若生不生。<a id="a-1f"></a>皆无用故。<a id="a-1g"></a>死有无间。<a id="a-1h"></a>生有即生。<a id="a-1i"></a>其理极成。<a id="a-1j"></a>故无中有。<a id="a-1k"></a>又曾不说中有业故。<a id="a-1l"></a>谓有经说。<a id="a-1m"></a>顺现受等三业不同。<a id="a-1n"></a>曾无契经说有第四顺中有业。<a id="a-1o"></a>不可说中有无业而生。<a id="a-1p"></a>勿一切无因自然生故。<a id="a-1q"></a>又应诸有情皆具神通故。<a id="a-1r"></a>谓离功用。<a id="a-1s"></a>一切有情。<a id="a-1t"></a>皆应性得神通自在。<a id="a-1u"></a>然多用功。<a id="a-1v"></a>少有成办。<a id="a-1w"></a>是故中有。<a id="a-1x"></a>理定应无。<a id="a-1y"></a>又许有死生有应成。<a id="a-1z"></a>谓要有生方有死故。<a id="a-20"></a>若许有死不由生成。<a id="a-21"></a>有太过失。<a id="a-22"></a>谓于诸趣。<a id="a-23"></a>虽无顿生。<a id="a-24"></a>应有顿死。<a id="a-25"></a>无生有死。<a id="a-26"></a>理极相违。<a id="a-27"></a>又取有无俱成失故。<a id="a-28"></a>谓死无间取中有不若取应生。<a id="a-29"></a>经所说故。<a id="a-2A"></a>如契经说。<a id="a-2B"></a>若舍此身。<a id="a-2C"></a>更取余身。<a id="a-2D"></a>我记生故。<a id="a-2E"></a>如其不取应般涅槃。<a id="a-2F"></a>既般涅槃。<a id="a-2G"></a>何有中有。<a id="a-2H"></a>又彼应有无穷过故。<a id="a-2I"></a>谓死生间。<a id="a-2J"></a>既有中有。<a id="a-2K"></a>生中中死两隙宁无。<a id="a-2L"></a>设有便成无穷过失。<a id="a-2M"></a>如是略辩与理相违。<a id="a-2N"></a>与教相违。<a id="a-2O"></a>今次当说。<a id="a-2P"></a>谓世尊说。<a id="a-2Q"></a>预流有情。<a id="a-2R"></a>极于七有。<a id="a-2S"></a>若有中有。<a id="a-2T"></a>世尊应言极十四有。<a id="a-2U"></a>又无间业。<a id="a-2V"></a>应成有间。<a id="a-2W"></a>谓契经言。<a id="a-2X"></a>五无间业。<a id="a-2Y"></a>作已无间生地狱中。<a id="a-2Z"></a>若隔中有。<a id="a-2a"></a>违无间义。<a id="a-2b"></a>又有中住。<a id="a-2c"></a>契经所遮。<a id="a-2d"></a>谓契经说。</p>
  <p id="a2e">再生汝今过盛位　　至衰将近琰魔王</p>
  <p id="a2f">欲往前路无资粮　　求住中间无所止</p>
  <p id="a2g">若有中有。<a id="a-2h"></a>如何世尊言。<a id="a-2i"></a>彼中间无有所止。<a id="a-2j"></a>又彼非为宿住智缘。<a id="a-2k"></a>谓契经言。<a id="a-2l"></a>知宿住者。<a id="a-2m"></a>言我彼殁来生此间。<a id="a-2n"></a>不言彼殁曾生中有。<a id="a-2o"></a>由与如是理教相违。<a id="a-2p"></a>故知定无中有可得。<a id="a-2q"></a>前宗所执。<a id="a-2r"></a>略述如是。<a id="a-2s"></a>今谓一切皆非证因。<a id="a-2t"></a>且彼初说。<a id="a-2u"></a>前蕴灭处。<a id="a-2v"></a>后异即生。<a id="a-2w"></a>俱有过者。<a id="a-2x"></a>此难非理。<a id="a-2y"></a>许邻死处中有生故。<a id="a-2z"></a>谓许中有于前死处。<a id="a-30"></a>非隔非即邻次而起。<a id="a-31"></a>如是后后。<a id="a-32"></a>乃至结生。<a id="a-33"></a>恒邻次起。<a id="a-34"></a>故无前失。<a id="a-35"></a>至辩自宗。<a id="a-36"></a>当更显示。<a id="a-37"></a>又言不说中有业者。<a id="a-38"></a>理亦不然。<a id="a-39"></a>有处说故。<a id="a-3A"></a>谓契经说。<a id="a-3B"></a>我由如是杂滓秽身所造恶业。<a id="a-3C"></a>愿令一切皆成现受。<a id="a-3D"></a>勿随勿生勿后当受。<a id="a-3E"></a>岂不随言即显中有。<a id="a-3F"></a>谓现身后。<a id="a-3G"></a>方便异熟。<a id="a-3H"></a>顺生顺后。<a id="a-3I"></a>总说名随。<a id="a-3J"></a>中有名为方便异熟。<a id="a-3K"></a>以有恶业顺中有受。<a id="a-3L"></a>故发遮愿。<a id="a-3M"></a>说勿随言。<a id="a-3N"></a>或业能招当所往趣。<a id="a-3O"></a>此即能感中有异熟。<a id="a-3P"></a>中生二有。<a id="a-3Q"></a>一业所牵。<a id="a-3R"></a>如前已辩。<a id="a-3S"></a>故中有业。<a id="a-3T"></a>不可言无。<a id="a-3U"></a>然佛世尊。<a id="a-3V"></a>略说三种分位定业。<a id="a-3W"></a>感中有业。<a id="a-3X"></a>摄在其中。<a id="a-3Y"></a>故不别说。<a id="a-3Z"></a>又言诸有情应具神通者。<a id="a-3a"></a>亦不违理。<a id="a-3b"></a>此位有故。<a id="a-3c"></a>若中有位。<a id="a-3d"></a>一切有情。<a id="a-3e"></a>具业成通。<a id="a-3f"></a>斯亦何咎。<a id="a-3g"></a>非此位有。<a id="a-3h"></a>例余皆然。<a id="a-3i"></a>勿一时间作野干等。<a id="a-3j"></a>或异生类。<a id="a-3k"></a>则例恒然。<a id="a-3l"></a>或应汝曹谤中有者。<a id="a-3m"></a>许有情类皆具神通。<a id="a-3n"></a>谓诸有情。<a id="a-3o"></a>于此处殁。<a id="a-3p"></a>能超无量亿踰缮那极远处生。<a id="a-3q"></a>都无障碍。<a id="a-3r"></a>此外何有余大神通。<a id="a-3s"></a>又言许有死生有应成者。<a id="a-3t"></a>此难亦不然。<a id="a-3u"></a>许生差别故。<a id="a-3v"></a>应理论者。<a id="a-3w"></a>于生差别。<a id="a-3x"></a>立中有名非即生有。<a id="a-3y"></a>如往人趣。<a id="a-3z"></a>于未到间。<a id="a-40"></a>有生差别。<a id="a-41"></a>是生方便。<a id="a-42"></a>未名人趣。<a id="a-43"></a>已得名人。<a id="a-44"></a>未到所应生。<a id="a-45"></a>一业所引故。<a id="a-46"></a>由此故无诸趣顿死。<a id="a-47"></a>许中有是生方便故。<a id="a-48"></a>由此亦答取有无因。<a id="a-49"></a>于取差别。<a id="a-4A"></a>名中有故。<a id="a-4B"></a>非此中身言意唯说色。<a id="a-4C"></a>亦见于非色说身言故。<a id="a-4D"></a>谓三有中。<a id="a-4E"></a>生及差别。<a id="a-4F"></a>总名生故。<a id="a-4G"></a>言舍此身更取余身。<a id="a-4H"></a>记生何咎。<a id="a-4I"></a>若谓唯说色法名身。<a id="a-4J"></a>有舍此身取无色者。<a id="a-4K"></a>岂薄伽梵不记为生。<a id="a-4L"></a>设许色身。<a id="a-4M"></a>亦无有失。<a id="a-4N"></a>舍此身已。<a id="a-4O"></a>更取余身。<a id="a-4P"></a>佛但记为生。<a id="a-4Q"></a>不言生有故。<a id="a-4R"></a>非唯生有可记为生。<a id="a-4S"></a>以立生名但遮死故。<a id="a-4T"></a>如言师雨岂即同天。<a id="a-4U"></a>又此不应有无穷失。<a id="a-4V"></a>许邻次起。<a id="a-4W"></a>无此失故。<a id="a-4X"></a>若死中有处隔而生。<a id="a-4Y"></a>可如所言有无穷失。<a id="a-4Z"></a>然死中有邻次而生。<a id="a-4a"></a>既无中间。<a id="a-4b"></a>更立何用。<a id="a-4c"></a>故无穷过。<a id="a-4d"></a>非预我宗。<a id="a-4e"></a>又以我宗立有中有。<a id="a-4f"></a>则令中有更有中有。<a id="a-4g"></a>如是汝宗。<a id="a-4h"></a>唯立生有。<a id="a-4i"></a>亦应生有更有生有。<a id="a-4j"></a>彼此过同。<a id="a-4k"></a>不应为难。<a id="a-4l"></a>如是且破遮中有理。<a id="a-4m"></a>次当辩释遮中有教。<a id="a-4n"></a>经言预流极七有者。<a id="a-4o"></a>此于中有。<a id="a-4p"></a>亦无所违。<a id="a-4q"></a>说一期生为一有故。<a id="a-4r"></a>谓中有等。<a id="a-4s"></a>总名一期生。<a id="a-4t"></a>由形等同一业所引故。<a id="a-4u"></a>如是四有。<a id="a-4v"></a>总立一有名故。<a id="a-4w"></a>无预流极十四有过。<a id="a-4x"></a>一期生有。<a id="a-4y"></a>由少所因。<a id="a-4z"></a>依分位别。<a id="a-50"></a>分为四有。<a id="a-51"></a>或七有言。<a id="a-52"></a>且依人趣生有而说。<a id="a-53"></a>故亦无违。<a id="a-54"></a>如汝宗中。<a id="a-55"></a>亦许预流者受天七有。<a id="a-56"></a>应成极十四。<a id="a-57"></a>或彼意谓。<a id="a-58"></a>极七有言。<a id="a-59"></a>非欲别显人天各七。<a id="a-5A"></a>但显人天总唯七有。<a id="a-5B"></a>若尔应说预流有情生死驰流人天七有。<a id="a-5C"></a>经不应说预流有情生死驰流人天各七。<a id="a-5D"></a>故知经说极七有言。<a id="a-5E"></a>意显人天各别有七。<a id="a-5F"></a>不应执此违余经故。<a id="a-5G"></a>经言具见补特伽罗。<a id="a-5H"></a>无处无容受第八有。<a id="a-5I"></a>无违经失。<a id="a-5J"></a>乘前经故。<a id="a-5K"></a>谓经前说。<a id="a-5L"></a>预流人天各受七有。<a id="a-5M"></a>定无第八。<a id="a-5N"></a>次言具见补特伽罗。<a id="a-5O"></a>无处无容受第八有。<a id="a-5P"></a>故彼所引极七有经。<a id="a-5Q"></a>于中有宗。<a id="a-5R"></a>亦无违害。<a id="a-5S"></a>又言无间业应成有间者。<a id="a-5T"></a>亦不应理。<a id="a-5U"></a>遮异趣故。<a id="a-5V"></a>谓若有作无间业已。<a id="a-5W"></a>定无异趣隔。<a id="a-5X"></a>必生地狱中。<a id="a-5Y"></a>我见此经。<a id="a-5Z"></a>义意如是。<a id="a-5a"></a>或复中有亦地狱收。<a id="a-5b"></a>故无无间成有间失。<a id="a-5c"></a>必生地狱中有中故。<a id="a-5d"></a>或执中间少有所隔非无间者。<a id="a-5e"></a>则无间业。<a id="a-5f"></a>毕竟应无。<a id="a-5g"></a>定无有造无间业已不隔刹那邻次即生地狱中故。<a id="a-5h"></a>若谓经说身坏无间生地狱故无斯过者。<a id="a-5i"></a>此亦不然。<a id="a-5j"></a>刹那坏故。<a id="a-5k"></a>若言此坏据一期终。<a id="a-5l"></a>我亦言生但生中有。<a id="a-5m"></a>经言身坏生地狱中。<a id="a-5n"></a>不说即生地狱生有。<a id="a-5o"></a>故遮异趣。<a id="a-5p"></a>说无间言。<a id="a-5q"></a>若不许然。<a id="a-5r"></a>应无无间。<a id="a-5s"></a>是故所引无间业经。<a id="a-5t"></a>无有功能遮遣中有。<a id="a-5u"></a>经言身坏生地狱中。<a id="a-5v"></a>不说即生地狱生有。<a id="a-5w"></a>如何中有。<a id="a-5x"></a>由此证无。<a id="a-5y"></a>有如童竖戏设难言。<a id="a-5z"></a>若无间言。<a id="a-60"></a>遮异趣者。<a id="a-61"></a>则无中有。<a id="a-62"></a>其理极成。<a id="a-63"></a>自执中有异于趣故。<a id="a-64"></a>许无间言遮异趣故。<a id="a-65"></a>彼言非善。<a id="a-66"></a>许义别故。<a id="a-67"></a>说者意言遮异趣者。<a id="a-68"></a>两趣各别。<a id="a-69"></a>故言异趣。<a id="a-6A"></a>如两村异名为异村。<a id="a-6B"></a>非非趣摄名为异趣。<a id="a-6C"></a>岂如是类童竖戏言。<a id="a-6D"></a>能正推征令证实义。<a id="a-6E"></a>故证中有决定为无。<a id="a-6F"></a>如是契经。<a id="a-6G"></a>非易可得。<a id="a-6H"></a>又此中有。<a id="a-6I"></a>定有义成。<a id="a-6J"></a>以但说此为无间故。<a id="a-6K"></a>若无中有。<a id="a-6L"></a>有惑有情。<a id="a-6M"></a>身坏无间皆受生有。<a id="a-6N"></a>经唯说此。<a id="a-6O"></a>则为唐捐。<a id="a-6P"></a>我释此经。<a id="a-6Q"></a>言无间者。<a id="a-6R"></a>为遮异趣中间为隔。<a id="a-6S"></a>及遮中有缘阙稽留。<a id="a-6T"></a>故此经言。<a id="a-6U"></a>深有义趣。<a id="a-6V"></a>除此余业无此定遮。<a id="a-6W"></a>故不说彼为无间业。<a id="a-6X"></a>汝释此经。<a id="a-6Y"></a>为遮中有。<a id="a-6Z"></a>则一切业。<a id="a-6a"></a>皆成无间。<a id="a-6b"></a>故汝应信中有义成。<a id="a-6c"></a>或拨此经。<a id="a-6d"></a>言成无义。<a id="a-6e"></a>又于此业。<a id="a-6f"></a>见无间言。<a id="a-6g"></a>即谓此言为遮中有。<a id="a-6h"></a>余许有间。<a id="a-6i"></a>中有应成。<a id="a-6j"></a>又余经中。<a id="a-6k"></a>说有中般。<a id="a-6l"></a>故此经意。<a id="a-6m"></a>应审思求。<a id="a-6n"></a>若但执文。<a id="a-6o"></a>有太过失。<a id="a-6p"></a>谓契经说。<a id="a-6q"></a>一类有情。<a id="a-6r"></a>于五无间业。<a id="a-6s"></a>作及增长已。<a id="a-6t"></a>无间必定生那落迦。<a id="a-6u"></a>若但执文。<a id="a-6v"></a>应要具五方生地狱。<a id="a-6w"></a>非随阙一或余业因。<a id="a-6x"></a>便成太过。<a id="a-6y"></a>又言无间生那落迦。<a id="a-6z"></a>应作即生不待身坏。<a id="a-70"></a>由此已释遮中住经。<a id="a-71"></a>谓佛诲言。<a id="a-72"></a>汝从此殁。<a id="a-73"></a>定速颠坠。<a id="a-74"></a>无异趣生。<a id="a-75"></a>于中有中。<a id="a-76"></a>亦无暂止。<a id="a-77"></a>若不尔者。<a id="a-78"></a>一切有情。<a id="a-79"></a>皆死即生。<a id="a-7A"></a>何独遮此。<a id="a-7B"></a>故由此证。<a id="a-7C"></a>中有转成。<a id="a-7D"></a>又言彼非为宿住智缘者。<a id="a-7E"></a>此亦非理。<a id="a-7F"></a>略标趣故。<a id="a-7G"></a>非宿住通不缘中有。<a id="a-7H"></a>然略标趣。<a id="a-7I"></a>故说此言。<a id="a-7J"></a>我从彼殁。<a id="a-7K"></a>来生于此。<a id="a-7L"></a>若异此者。<a id="a-7M"></a>彼亦应言。<a id="a-7N"></a>我受此生羯剌蓝等。<a id="a-7O"></a>彼既不说。<a id="a-7P"></a>此亦应无。<a id="a-7Q"></a>此既非无。<a id="a-7R"></a>中有应尔。<a id="a-7S"></a>或从彼殁。<a id="a-7T"></a>来生此言。<a id="a-7U"></a>已摄中有。<a id="a-7V"></a>此生摄故。<a id="a-7W"></a>如是余部遮中有因。<a id="a-7X"></a>皆无胜力能遮中有。<a id="a-7Y"></a>应理论师。<a id="a-7Z"></a>作如是说。<a id="a-7a"></a>定有中有。<a id="a-7b"></a>由理教故。<a id="a-7c"></a>理教者何。<a id="a-7d"></a>颂曰。</p>
  <p id="a7e">如谷等相续　　处无间续生</p>
  <p id="a7f">像实有不成　　不等故非譬</p>
  <p id="a7g">一处无二并　　非相续二生</p>
  <p id="a7h">说有健达缚　　及五七经故</p>
  <p id="a7i">论曰。<a id="a-7j"></a>且由正理。<a id="a-7k"></a>中有非无。<a id="a-7l"></a>中有若无。<a id="a-7m"></a>则定非有从余处殁余处续生。<a id="a-7n"></a>未见世间相续转法。<a id="a-7o"></a>处虽有间而可续生。<a id="a-7p"></a>既许有情从余处殁生于余处。<a id="a-7q"></a>则定应许中间连续中有非无。<a id="a-7r"></a>譬如世间谷等相续。<a id="a-7s"></a>现见谷等余处续生。<a id="a-7t"></a>必于中间处无间断。<a id="a-7u"></a>故有情类相续亦然。<a id="a-7v"></a>刹那续生。<a id="a-7w"></a>处必无间。<a id="a-7x"></a>是故中有实有义成。<a id="a-7y"></a>岂不世间亦见有色处虽间断而得续生。<a id="a-7z"></a>如镜等中从质生像。<a id="a-80"></a>死生二有。<a id="a-81"></a>理亦应然。<a id="a-82"></a>经主此中。<a id="a-83"></a>作如是释。<a id="a-84"></a>诸像实有理不成故。<a id="a-85"></a>又非等故。<a id="a-86"></a>为喻不成。<a id="a-87"></a>谓别色生。<a id="a-88"></a>说名为像。<a id="a-89"></a>其体实有。<a id="a-8A"></a>理所不成。<a id="a-8B"></a>设成非等。<a id="a-8C"></a>故不成喻。<a id="a-8D"></a>何因像体实有不成。<a id="a-8E"></a>以一处所无二并故。<a id="a-8F"></a>彼谓一处镜色及像。<a id="a-8G"></a>并见现前。<a id="a-8H"></a>二色不应同处并有。<a id="a-8I"></a>依异大故。<a id="a-8J"></a>又陜水上。<a id="a-8K"></a>两岸色形。<a id="a-8L"></a>同处一时。<a id="a-8M"></a>俱现二像。<a id="a-8N"></a>居两岸者。<a id="a-8O"></a>互见分明。<a id="a-8P"></a>曾无一处并见二色。<a id="a-8Q"></a>不应谓此二色俱生。<a id="a-8R"></a>又影与光。<a id="a-8S"></a>未尝同处。<a id="a-8T"></a>然曾见镜悬置影中。<a id="a-8U"></a>光像显然现于镜面。<a id="a-8V"></a>不应于此谓二并生。<a id="a-8W"></a>或言一处无二并者。<a id="a-8X"></a>镜面月像。<a id="a-8Y"></a>谓之为二。<a id="a-8Z"></a>近远别见。<a id="a-8a"></a>如观井水。<a id="a-8b"></a>若有并生。<a id="a-8c"></a>如何别见。<a id="a-8d"></a>故知诸像于理实无。<a id="a-8e"></a>然诸因缘和合势力。<a id="a-8f"></a>令如是见。<a id="a-8g"></a>以诸法性功能差别难可思议。<a id="a-8h"></a>今谓彼因。<a id="a-8i"></a>不能遣像。<a id="a-8j"></a>故不能解破中有难。<a id="a-8k"></a>且彼所说以一处所无二故者。<a id="a-8l"></a>其理不然。<a id="a-8m"></a>同处壁光。<a id="a-8n"></a>俱可取故。<a id="a-8o"></a>虽壁光色异大为依。<a id="a-8p"></a>而于一时同处可取。<a id="a-8q"></a>不可亦拨在壁光无。<a id="a-8r"></a>由此例知镜像俱有。<a id="a-8s"></a>故彼所说非遣像因。<a id="a-8t"></a>若谓光依日轮大种。<a id="a-8u"></a>故无过者。<a id="a-8v"></a>理亦不然。<a id="a-8w"></a>暖触如光近可取故。<a id="a-8x"></a>又日光色应无依因。<a id="a-8y"></a>许离所依能依转故。<a id="a-8z"></a>如是镜像二色所依。<a id="a-90"></a>大种虽殊。<a id="a-91"></a>而可同处。<a id="a-92"></a>故彼所说。<a id="a-93"></a>依异大故。<a id="a-94"></a>因证二处不同。<a id="a-95"></a>言成无用。<a id="a-96"></a>又诸大种其处应同。<a id="a-97"></a>彼无所依大种异故。<a id="a-98"></a>若有对故无斯过者。<a id="a-99"></a>则不应以依异大故证镜像色二处不同。<a id="a-9A"></a>能造所造。<a id="a-9B"></a>有对同故。<a id="a-9C"></a>理但应言。<a id="a-9D"></a>镜像二色俱有对故。<a id="a-9E"></a>同处不成。<a id="a-9F"></a>同处既无。<a id="a-9G"></a>何言一处镜色及像并见现前。<a id="a-9H"></a>若言处异不可取者。<a id="a-9I"></a>理亦不然。<a id="a-9J"></a>前已说故。<a id="a-9K"></a>谓壁光色。<a id="a-9L"></a>亦同处可取。<a id="a-9M"></a>然有对故。<a id="a-9N"></a>理实处不同。<a id="a-9O"></a>虽处不同。<a id="a-9P"></a>而可同取。<a id="a-9Q"></a>如光壁理。<a id="a-9R"></a>镜像亦然。<a id="a-9S"></a>今且为仁。<a id="a-9T"></a>解同取理。<a id="a-9U"></a>谓彼像色。<a id="a-9V"></a>极清妙故。<a id="a-9W"></a>不能揜蔽所余诸色。<a id="a-9X"></a>以镜与像最极相邻。<a id="a-9Y"></a>起增上慢。<a id="a-9Z"></a>谓同处取。<a id="a-9a"></a>如云母等。<a id="a-9b"></a>极清妙色所隔诸余色。<a id="a-9c"></a>若极相邻。<a id="a-9d"></a>便起增上慢。<a id="a-9e"></a>谓同处取。<a id="a-9f"></a>或如前说。<a id="a-9g"></a>光壁虽殊。<a id="a-9h"></a>而于一时同处可取。<a id="a-9i"></a>如彼理趣。<a id="a-9j"></a>此亦应然。<a id="a-9k"></a>又于一水。<a id="a-9l"></a>两岸形色。<a id="a-9m"></a>现像同时。<a id="a-9n"></a>各别见者。<a id="a-9o"></a>缘和差别。<a id="a-9p"></a>故如是见。<a id="a-9q"></a>谓一水上。<a id="a-9r"></a>非一像生。<a id="a-9s"></a>清妙性同。<a id="a-9t"></a>不相揜蔽。<a id="a-9u"></a>见缘合者则能见之。<a id="a-9v"></a>若阙见缘则不能见。<a id="a-9w"></a>或有一处二见缘合。<a id="a-9x"></a>同观色像。<a id="a-9y"></a>非不共见。<a id="a-9z"></a>谓一镜中。<a id="a-A0"></a>一所见像。<a id="a-A1"></a>余即于此亦得同见若镜等中。<a id="a-A2"></a>无别像起同余处者。<a id="a-A3"></a>有何定因。<a id="a-A4"></a>唯镜等中。<a id="a-A5"></a>俱见色像。<a id="a-A6"></a>或于一色。<a id="a-A7"></a>有二有情。<a id="a-A8"></a>别住同观。<a id="a-A9"></a>有见不见。<a id="a-AA"></a>如于净板涂以骨灰筹画为文。<a id="a-AB"></a>时经久远。<a id="a-AC"></a>设复新画地壁为文。<a id="a-AD"></a>向光背光。<a id="a-AE"></a>有见不见。<a id="a-AF"></a>非于一色二可同观即以例余。<a id="a-AG"></a>皆令共见。<a id="a-AH"></a>勿以一色不可同观。<a id="a-AI"></a>便以例余。<a id="a-AJ"></a>皆无共见。<a id="a-AK"></a>故彼所说。<a id="a-AL"></a>理非为善。<a id="a-AM"></a>又言光影同处相违。<a id="a-AN"></a>月像镜面见处别者。<a id="a-AO"></a>次后遮遣大德逻摩所立理中。<a id="a-AP"></a>兼酬此责。<a id="a-AQ"></a>彼作是说。<a id="a-AR"></a>镜等诸像。<a id="a-AS"></a>皆非实有。<a id="a-AT"></a>造色为性。<a id="a-AU"></a>一分与遍。<a id="a-AV"></a>俱非理故。<a id="a-AW"></a>谓藉月轮为因。<a id="a-AX"></a>引发依水一分。<a id="a-AY"></a>或复遍依生像造色。<a id="a-AZ"></a>二皆非理。<a id="a-Aa"></a>依水一分。<a id="a-Ab"></a>理且不然。<a id="a-Ac"></a>无定因故。<a id="a-Ad"></a>遍随转故。<a id="a-Ae"></a>遍亦不然。<a id="a-Af"></a>分限见故。<a id="a-Ag"></a>以俱非理。<a id="a-Ah"></a>故非造色。<a id="a-Ai"></a>又影与光互相违故。<a id="a-Aj"></a>谓悬二镜置影光中。<a id="a-Ak"></a>光影二像。<a id="a-Al"></a>交现镜面。<a id="a-Am"></a>现见光影。<a id="a-An"></a>更互相违。<a id="a-Ao"></a>如其二像。<a id="a-Ap"></a>是实造色。<a id="a-Aq"></a>不应同处二俱可取。<a id="a-Ar"></a>既俱现可取故。<a id="a-As"></a>非实造色。<a id="a-At"></a>又分位别有取多故。<a id="a-Au"></a>谓天授像。<a id="a-Av"></a>现水等中。<a id="a-Aw"></a>分位别故。<a id="a-Ax"></a>取种种色。<a id="a-Ay"></a>谓青黄赤白。<a id="a-Az"></a>取一则非余。<a id="a-B0"></a>不应一处异色同止。<a id="a-B1"></a>设许同止。<a id="a-B2"></a>何不俱取。<a id="a-B3"></a>故知此中无别造色。<a id="a-B4"></a>又量无差见动作故。<a id="a-B5"></a>谓一天授。<a id="a-B6"></a>背趣镜时。<a id="a-B7"></a>像现量无差见往来用别。<a id="a-B8"></a>于一造色。<a id="a-B9"></a>无容有此。<a id="a-BA"></a>然见有此。<a id="a-BB"></a>故非造色。<a id="a-BC"></a>又见像依处各别故。<a id="a-BD"></a>谓依水等。<a id="a-BE"></a>现月像时。<a id="a-BF"></a>见像与依。<a id="a-BG"></a>方处各别。<a id="a-BH"></a>若于水上。<a id="a-BI"></a>有像色生。<a id="a-BJ"></a>是则不应见处远近。<a id="a-BK"></a>然见远近。<a id="a-BL"></a>故非造色。<a id="a-BM"></a>若尔于彼所见是何。<a id="a-BN"></a>本质为缘生眼识故。<a id="a-BO"></a>如缘眼色眼识得生。<a id="a-BP"></a>如是缘于眼及镜等。<a id="a-BQ"></a>对镜等质。<a id="a-BR"></a>眼识得生。<a id="a-BS"></a>实见本质。<a id="a-BT"></a>谓见别像。<a id="a-BU"></a>今谓彼诸因。<a id="a-BV"></a>亦不能遣像。<a id="a-BW"></a>且彼所说。<a id="a-BX"></a>一分与遍。<a id="a-BY"></a>俱非理故。<a id="a-BZ"></a>非造色者。<a id="a-Ba"></a>理不应然。<a id="a-Bb"></a>余亦同故。<a id="a-Bc"></a>谓许缘于眼及镜等。<a id="a-Bd"></a>对镜等质眼识生者。<a id="a-Be"></a>如是二种。<a id="a-Bf"></a>征责亦同。<a id="a-Bg"></a>一分与遍。<a id="a-Bh"></a>俱非理故。<a id="a-Bi"></a>谓还见本质。<a id="a-Bj"></a>藉镜等为缘。<a id="a-Bk"></a>一分或遍。<a id="a-Bl"></a>二皆非理。<a id="a-Bm"></a>且非镜等一分为缘。<a id="a-Bn"></a>无定因故。<a id="a-Bo"></a>历余方所。<a id="a-Bp"></a>皆能现前为见缘故。<a id="a-Bq"></a>亦非镜等遍能为缘。<a id="a-Br"></a>所见分明有分限故。<a id="a-Bs"></a>以俱非理。<a id="a-Bt"></a>故成谬执。<a id="a-Bu"></a>然我不许月等为因水等一分为依生像。<a id="a-Bv"></a>但质与依。<a id="a-Bw"></a>无隔相对。<a id="a-Bx"></a>依中法尔有质像生。<a id="a-By"></a>何容像生但依一分。<a id="a-Bz"></a>如何知像遍所依生。<a id="a-C0"></a>现见多人列长渠侧各见月像。<a id="a-C1"></a>对自面故。<a id="a-C2"></a>若尔何故一不见多。<a id="a-C3"></a>如是见缘不和合故。<a id="a-C4"></a>虽一切处有月像生。<a id="a-C5"></a>而但现前见缘和合。<a id="a-C6"></a>故于一分可见非余。<a id="a-C7"></a>傍阙明缘。<a id="a-C8"></a>闇所隔故。<a id="a-C9"></a>有余师释。<a id="a-CA"></a>像色轻微。<a id="a-CB"></a>正近可观。<a id="a-CC"></a>横远难见。<a id="a-CD"></a>或复渐次一亦见多。<a id="a-CE"></a>故于此中不应为难。<a id="a-CF"></a>若彼多者。<a id="a-CG"></a>则无有一而能见多。<a id="a-CH"></a>不可为难。<a id="a-CI"></a>若青黄等可俱见者。<a id="a-CJ"></a>此亦应同多像极微。<a id="a-CK"></a>俱可见故。<a id="a-CL"></a>然见月像有分限者。<a id="a-CM"></a>以彼本质有分限故。<a id="a-CN"></a>现像必随所依本质。<a id="a-CO"></a>或无分限。<a id="a-CP"></a>本质为缘。<a id="a-CQ"></a>于水上生无分限像。<a id="a-CR"></a>犹如于水现空想青。<a id="a-CS"></a>是故本质有分限故。<a id="a-CT"></a>虽一切处有月像生。<a id="a-CU"></a>而见分限。<a id="a-CV"></a>亦无有过。<a id="a-CW"></a>或复如说镜等为缘还见现前本质相者。<a id="a-CX"></a>虽复一分或遍为缘。<a id="a-CY"></a>皆不应理。<a id="a-CZ"></a>然见本质。<a id="a-Ca"></a>决定应许镜等为缘。<a id="a-Cb"></a>生像亦然。<a id="a-Cc"></a>何劳征难。<a id="a-Cd"></a>又彼所说。<a id="a-Ce"></a>以影与光互相违故。<a id="a-Cf"></a>不应同处。<a id="a-Cg"></a>由此故知像非有者。<a id="a-Ch"></a>亦不应理。<a id="a-Ci"></a>非所许故。<a id="a-Cj"></a>谓悬二镜置影光中所现二像。<a id="a-Ck"></a>非实光影。<a id="a-Cl"></a>如色彼触不可得故。<a id="a-Cm"></a>若尔明了所见是何。<a id="a-Cn"></a>谓随壁等光影二质。<a id="a-Co"></a>于二镜面。<a id="a-Cp"></a>有不相违。<a id="a-Cq"></a>光影像起。<a id="a-Cr"></a>非光影色。<a id="a-Cs"></a>如有情像体非有情。<a id="a-Ct"></a>故光影像。<a id="a-Cu"></a>体非光影。<a id="a-Cv"></a>虽同处现。<a id="a-Cw"></a>而不相违。<a id="a-Cx"></a>又彼所宗。<a id="a-Cy"></a>影非实物。<a id="a-Cz"></a>既无实体。<a id="a-D0"></a>何所相违。<a id="a-D1"></a>非无体中。<a id="a-D2"></a>可言违害。<a id="a-D3"></a>故约彼执违义亦无。<a id="a-D4"></a>则所说因。<a id="a-D5"></a>俱非所许。<a id="a-D6"></a>所言光影。<a id="a-D7"></a>更互相违。<a id="a-D8"></a>若有不应同处取者。<a id="a-D9"></a>此言何义。<a id="a-DA"></a>谓光影像。<a id="a-DB"></a>若是实有。<a id="a-DC"></a>应互相违。<a id="a-DD"></a>不应同处。<a id="a-DE"></a>同处既无。<a id="a-DF"></a>应不可取。<a id="a-DG"></a>既俱可取。<a id="a-DH"></a>故像实无。<a id="a-DI"></a>我先所言。<a id="a-DJ"></a>其义如是。<a id="a-DK"></a>为唯实无者定不可取耶。<a id="a-DL"></a>或有实无而亦可取。<a id="a-DM"></a>或有实有而不可取。<a id="a-DN"></a>若尔所说同处既无。<a id="a-DO"></a>应不可取。<a id="a-DP"></a>此言何用同处虽无亦应可取。<a id="a-DQ"></a>汝执无者亦可取故。<a id="a-DR"></a>亦不可说非一切无皆悉可取。<a id="a-DS"></a>无异因故。<a id="a-DT"></a>谓一切无相无差别。<a id="a-DU"></a>故不可说可不可取。<a id="a-DV"></a>又彼所言。<a id="a-DW"></a>由分位别有取多故。<a id="a-DX"></a>像非实者。<a id="a-DY"></a>此言于像亦不相违。<a id="a-DZ"></a>唯于有中。<a id="a-Da"></a>由分位别。<a id="a-Db"></a>可取多色。<a id="a-Dc"></a>非于无故。<a id="a-Dd"></a>要于实有所见境中。<a id="a-De"></a>由根明远近方所等差别。<a id="a-Df"></a>得有邪正了色不同。<a id="a-Dg"></a>如观日光所照实有蟏蛸网色孔雀尾轮。<a id="a-Dh"></a>方所等殊。<a id="a-Di"></a>所见有异。<a id="a-Dj"></a>亦如观见旋火轮等。<a id="a-Dk"></a>是故定知实有像色。<a id="a-Dl"></a>由分位别有取众多。<a id="a-Dm"></a>故彼遮因。<a id="a-Dn"></a>翻证像有。<a id="a-Do"></a>或如灯焰众色杂居。<a id="a-Dp"></a>由所住方有碍别故。<a id="a-Dq"></a>非住一切见皆周尽。<a id="a-Dr"></a>又如观箭曲直不同。<a id="a-Ds"></a>虽有取多。<a id="a-Dt"></a>亦无有过。<a id="a-Du"></a>虽无一处异色同止。<a id="a-Dv"></a>而有取时。<a id="a-Dw"></a>谓为同处。<a id="a-Dx"></a>如斯理趣。<a id="a-Dy"></a>前已具论。<a id="a-Dz"></a>故彼推征。<a id="a-E0"></a>于像无害。<a id="a-E1"></a>又彼所说。<a id="a-E2"></a>其量无差。<a id="a-E3"></a>见动作故。<a id="a-E4"></a>像非实者。<a id="a-E5"></a>理亦不然。<a id="a-E6"></a>前已说故。<a id="a-E7"></a>谓虽别有实像色生。<a id="a-E8"></a>而像必随所依本质。<a id="a-E9"></a>故量虽等。<a id="a-EA"></a>而随所应。<a id="a-EB"></a>于所依上。<a id="a-EC"></a>如其本质。<a id="a-ED"></a>有显形动三种像生。<a id="a-EE"></a>像随所依及本质故。<a id="a-EF"></a>虽无动作。<a id="a-EG"></a>而似往来及余运动三用可得。<a id="a-EH"></a>如是动相。<a id="a-EI"></a>或由本质。<a id="a-EJ"></a>余方运转。<a id="a-EK"></a>无间生故。<a id="a-EL"></a>或由所依随持者等有动摇故。<a id="a-EM"></a>或由观者自有动摇。<a id="a-EN"></a>谓像转故。<a id="a-EO"></a>如是诸像。<a id="a-EP"></a>不越所依分量处所。<a id="a-EQ"></a>随本质等。<a id="a-ER"></a>见有往来及余动相。<a id="a-ES"></a>此于造色。<a id="a-ET"></a>有何相违。<a id="a-EU"></a>言见有此故非造色。<a id="a-EV"></a>不可异余造色相故。<a id="a-EW"></a>便非造色。<a id="a-EX"></a>如青黄等。<a id="a-EY"></a>虽互相异。<a id="a-EZ"></a>而是造色。<a id="a-Ea"></a>或应坚相异暖等故。<a id="a-Eb"></a>便非大种。<a id="a-Ec"></a>余例亦然。<a id="a-Ed"></a>如诸大种与所造色。<a id="a-Ee"></a>虽互相异而色性同。<a id="a-Ef"></a>故此无能遮造色性。<a id="a-Eg"></a>又彼所说。<a id="a-Eh"></a>见像及依处各别故。<a id="a-Ei"></a>非造色者。<a id="a-Ej"></a>理亦不然。<a id="a-Ek"></a>空界月像。<a id="a-El"></a>同依水等。<a id="a-Em"></a>而发生故。<a id="a-En"></a>谓空界色。<a id="a-Eo"></a>与彼月轮。<a id="a-Ep"></a>次第安布。<a id="a-Eq"></a>近远差别。<a id="a-Er"></a>是见依像处差别因。<a id="a-Es"></a>空界是有。<a id="a-Et"></a>色处所摄。<a id="a-Eu"></a>前已成立。<a id="a-Ev"></a>故与月轮于水等上。<a id="a-Ew"></a>各能生像。<a id="a-Ex"></a>由所生像与质相同。<a id="a-Ey"></a>故见与依处似差别。<a id="a-Ez"></a>或由如是见缘和合非远近中。<a id="a-F0"></a>令见远近。<a id="a-F1"></a>如观采画锦绣等文。<a id="a-F2"></a>无高下中。<a id="a-F3"></a>见有高下。<a id="a-F4"></a>由月远故。<a id="a-F5"></a>见像亦然。<a id="a-F6"></a>如满月轮。<a id="a-F7"></a>见像无缺。<a id="a-F8"></a>由如是理。<a id="a-F9"></a>破彼诸因。<a id="a-FA"></a>故彼诸因。<a id="a-FB"></a>不能遣像。<a id="a-FC"></a>然彼随自执。<a id="a-FD"></a>悦愚夫情言。<a id="a-FE"></a>本质为缘。<a id="a-FF"></a>生眼识等。<a id="a-FG"></a>如斯意趣。<a id="a-FH"></a>还为如前自所说因之所遮遣。<a id="a-FI"></a>谓藉镜等一分为缘。<a id="a-FJ"></a>或遍为缘。<a id="a-FK"></a>俱非理故。<a id="a-FL"></a>又彼所说。<a id="a-FM"></a>唯率妄情。<a id="a-FN"></a>于镜等中。<a id="a-FO"></a>无本质故。<a id="a-FP"></a>对镜等质镜等中无。<a id="a-FQ"></a>岂余处有法于余处可取。<a id="a-FR"></a>喻亦非理。<a id="a-FS"></a>非同法故。<a id="a-FT"></a>谓曾无色住在余方。<a id="a-FU"></a>不对眼根缘生眼识。<a id="a-FV"></a>可喻本质镜等中无。<a id="a-FW"></a>而于其中缘生眼识。<a id="a-FX"></a>若彼缘阙故眼识不生。<a id="a-FY"></a>则此中不应引彼为喻。<a id="a-FZ"></a>为如何等。<a id="a-Fa"></a>彼有此无。<a id="a-Fb"></a>而于此中。<a id="a-Fc"></a>分明可取。<a id="a-Fd"></a>又彼所说。<a id="a-Fe"></a>唯述妄情。<a id="a-Ff"></a>以所立因非极成故。<a id="a-Fg"></a>唯缘本质眼及镜等。<a id="a-Fh"></a>眼识得生。<a id="a-Fi"></a>非极成故。<a id="a-Fj"></a>唯对眼色。<a id="a-Fk"></a>眼等为缘。<a id="a-Fl"></a>眼识得生。<a id="a-Fm"></a>理极成立。<a id="a-Fn"></a>既取像色。<a id="a-Fo"></a>分明现前。<a id="a-Fp"></a>故知取像。<a id="a-Fq"></a>非取本质。<a id="a-Fr"></a>又理必然。<a id="a-Fs"></a>以所取像形量显色异本质故。<a id="a-Ft"></a>谓于镜等。<a id="a-Fu"></a>山石池墙树林等像量减本质。<a id="a-Fv"></a>又竖刀等。<a id="a-Fw"></a>见面像长。<a id="a-Fx"></a>横便见阔。<a id="a-Fy"></a>异本质量。<a id="a-Fz"></a>又于油等。<a id="a-G0"></a>观面像时。<a id="a-G1"></a>面像显色。<a id="a-G2"></a>与本质异。<a id="a-G3"></a>若所见像。<a id="a-G4"></a>即是本质。<a id="a-G5"></a>不应形显与质不同。<a id="a-G6"></a>诸有显形。<a id="a-G7"></a>异于彼者。<a id="a-G8"></a>皆非即彼。<a id="a-G9"></a>世所极成。<a id="a-GA"></a>未知具寿。<a id="a-GB"></a>离形与显。<a id="a-GC"></a>有何本质。<a id="a-GD"></a>而执见像形显虽殊而即本质。<a id="a-GE"></a>若谓本质与显及形非即非离而实可得。<a id="a-GF"></a>是则便同阿素洛女。<a id="a-GG"></a>巧为幻化诳惑愚夫。<a id="a-GH"></a>若谓藉缘力所改转。<a id="a-GI"></a>虽即是彼。<a id="a-GJ"></a>而现有异。<a id="a-GK"></a>此亦不然。<a id="a-GL"></a>互相违故。<a id="a-GM"></a>理不成故非为善释。<a id="a-GN"></a>谓若即彼。<a id="a-GO"></a>不应现异。<a id="a-GP"></a>既现有异。<a id="a-GQ"></a>不应即彼。<a id="a-GR"></a>即彼现异更互相违。<a id="a-GS"></a>又现有异而言即彼。<a id="a-GT"></a>理不成立。<a id="a-GU"></a>太过失故。<a id="a-GV"></a>谓老等位亦应可执即是先时羯剌蓝等。<a id="a-GW"></a>由缘力转故现有异等尔劬劳。<a id="a-GX"></a>何不即信藉众缘力有别像生。<a id="a-GY"></a>而计藉缘还见本质。<a id="a-GZ"></a>是故所说。<a id="a-Ga"></a>本质为缘。<a id="a-Gb"></a>生眼识等。<a id="a-Gc"></a>比度道理。<a id="a-Gd"></a>极为微劣。<a id="a-Ge"></a>于证无能。<a id="a-Gf"></a>经主此中。<a id="a-Gg"></a>所作是说故知诸像。<a id="a-Gh"></a>于理实无。<a id="a-Gi"></a>然诸因缘和合势力。<a id="a-Gj"></a>令如是见。<a id="a-Gk"></a>以诸法性功能差别难思议者。<a id="a-Gl"></a>彼何不谓质镜等缘和合势力别能生像故如是见。<a id="a-Gm"></a>以说法性功能差别难思议故。<a id="a-Gn"></a>又和合名。<a id="a-Go"></a>非名实法。<a id="a-Gp"></a>如何可执有势力耶。<a id="a-Gq"></a>又执多缘合成一力。<a id="a-Gr"></a>如何说诸法有差别功能。<a id="a-Gs"></a>是故应如功能差别。<a id="a-Gt"></a>眼及色等为缘。<a id="a-Gu"></a>别引功能差别。<a id="a-Gv"></a>眼识令生。<a id="a-Gw"></a>如是亦由功能差别。<a id="a-Gx"></a>质及镜等为缘。<a id="a-Gy"></a>别引功能差别。<a id="a-Gz"></a>像色令生。<a id="a-H0"></a>由此证成诸像实有。<a id="a-H1"></a>或应总拨诸法皆无。<a id="a-H2"></a>尝闻有人总拨无诸法。<a id="a-H3"></a>今观具寿。<a id="a-H4"></a>似与彼情通。<a id="a-H5"></a>审尔无劳共为谈论。<a id="a-H6"></a>又若尔者。<a id="a-H7"></a>拨中有人。<a id="a-H8"></a>岂不亦能作如是说。<a id="a-H9"></a>因缘和合势力难思。<a id="a-HA"></a>死生中间。<a id="a-HB"></a>处虽隔远。<a id="a-HC"></a>而令续起。<a id="a-HD"></a>以诸业性功能差别难可思议。<a id="a-HE"></a>故应谛思。<a id="a-HF"></a>于镜等上。<a id="a-HG"></a>若无像起。<a id="a-HH"></a>如何现前。<a id="a-HI"></a>如余实色。<a id="a-HJ"></a>分明可见。<a id="a-HK"></a>故对法者。<a id="a-HL"></a>咸作是言。<a id="a-HM"></a>于镜等中。<a id="a-HN"></a>别有像色。<a id="a-HO"></a>大造和合差别为体。<a id="a-HP"></a>对别现生如是像故。<a id="a-HQ"></a>犹如此像本质所依。<a id="a-HR"></a>谓镜等中。<a id="a-HS"></a>镜等现质。<a id="a-HT"></a>为依缘故。<a id="a-HU"></a>有随所依本质像起。<a id="a-HV"></a>分明可见。<a id="a-HW"></a>像所缘质。<a id="a-HX"></a>实有极成。<a id="a-HY"></a>此像为缘。<a id="a-HZ"></a>于别镜等。<a id="a-Ha"></a>亦有随质所依像起。<a id="a-Hb"></a>分明可见。<a id="a-Hc"></a>故知前像缘起像故。<a id="a-Hd"></a>实有义成。<a id="a-He"></a>由是应知。<a id="a-Hf"></a>诸像实有。<a id="a-Hg"></a>此若无者。<a id="a-Hh"></a>余像何缘。<a id="a-Hi"></a>若言前像所缘本质为此缘者。<a id="a-Hj"></a>理亦不然。<a id="a-Hk"></a>前质不对后所依故。<a id="a-Hl"></a>后像不随前质起故。<a id="a-Hm"></a>谓后所依。<a id="a-Hn"></a>唯对前像。<a id="a-Ho"></a>不对前质。<a id="a-Hp"></a>如何可说前质为缘。<a id="a-Hq"></a>现于后像。<a id="a-Hr"></a>曾未见有背镜等质。<a id="a-Hs"></a>于镜等中。<a id="a-Ht"></a>为缘现像。<a id="a-Hu"></a>由斯后像不随前质。<a id="a-Hv"></a>但随前像。<a id="a-Hw"></a>其理极成。<a id="a-Hx"></a>是故所言。<a id="a-Hy"></a>于别镜等。<a id="a-Hz"></a>所现后像。<a id="a-I0"></a>但缘前质。<a id="a-I1"></a>不随前像。<a id="a-I2"></a>唯述妄情。<a id="a-I3"></a>复如何知像体实有。<a id="a-I4"></a>由像不越实有相故。<a id="a-I5"></a>谓若不越眼等识境皆是实有。<a id="a-I6"></a>后当成立。<a id="a-I7"></a>像既可见。<a id="a-I8"></a>故知实有。<a id="a-I9"></a>又像有时而可得故。<a id="a-IA"></a>此若无者。<a id="a-IB"></a>应一切时定不可得。<a id="a-IC"></a>或常可得。<a id="a-ID"></a>若谓有时可不可得。<a id="a-IE"></a>由所待缘合不合者。<a id="a-IF"></a>是则应知。<a id="a-IG"></a>余有为法。<a id="a-IH"></a>于缘合位。<a id="a-II"></a>实有义成。<a id="a-IJ"></a>又无分别识所缘故。<a id="a-IK"></a>谓五识身所缘境界。<a id="a-IL"></a>实有极成。<a id="a-IM"></a>然像既通眼识所得。<a id="a-IN"></a>故知实有。<a id="a-IO"></a>又像能遮余色生故。<a id="a-IP"></a>谓像能碍余像色生。<a id="a-IQ"></a>于自所居。<a id="a-IR"></a>障余生故。<a id="a-IS"></a>若法随具如前相者。<a id="a-IT"></a>当知彼法。<a id="a-IU"></a>实有极成。<a id="a-IV"></a>此像既然。<a id="a-IW"></a>故知实有。<a id="a-IX"></a>岂不前说。<a id="a-IY"></a>一陜水上。<a id="a-IZ"></a>同处一时。<a id="a-Ia"></a>有二像起。<a id="a-Ib"></a>如何说此碍余像生。<a id="a-Ic"></a>岂不前言。<a id="a-Id"></a>如壁光等。<a id="a-Ie"></a>处虽各别。<a id="a-If"></a>而谓处同。<a id="a-Ig"></a>由增上慢。<a id="a-Ih"></a>不应为责。<a id="a-Ii"></a>又于镜中。<a id="a-Ij"></a>别处取故。<a id="a-Ik"></a>谓于一镜。<a id="a-Il"></a>一处所中。<a id="a-Im"></a>无有二像俱时可得。<a id="a-In"></a>如缘差别。<a id="a-Io"></a>取像亦异。<a id="a-Ip"></a>若谓色性理不成者。<a id="a-Iq"></a>此亦不然。<a id="a-Ir"></a>理极成故。<a id="a-Is"></a>又如何知。<a id="a-It"></a>像体定有。<a id="a-Iu"></a>与余有法。<a id="a-Iv"></a>生相似故。<a id="a-Iw"></a>如识芽等。<a id="a-Ix"></a>诸缘生法。<a id="a-Iy"></a>有体极成。<a id="a-Iz"></a>此亦如是。<a id="a-J0"></a>世共现见。<a id="a-J1"></a>从众缘生。<a id="a-J2"></a>是故应知。<a id="a-J3"></a>像体定有。<a id="a-J4"></a>如余有法。<a id="a-J5"></a>定有极成。<a id="a-J6"></a>从别缘生。<a id="a-J7"></a>相有差别。<a id="a-J8"></a>诸像亦尔。<a id="a-J9"></a>从别缘生。<a id="a-JA"></a>相有差别。<a id="a-JB"></a>故应定有。<a id="a-JC"></a>由此所言与余有法生相似故。<a id="a-JD"></a>其理极成。<a id="a-JE"></a>生无自因。<a id="a-JF"></a>曾未见故。<a id="a-JG"></a>像非有者。<a id="a-JH"></a>理亦不然。<a id="a-JI"></a>我许像生有自因故。<a id="a-JJ"></a>谓我许像有同类因。<a id="a-JK"></a>如从异缘生识芽等。<a id="a-JL"></a>非我许像因镜等生。<a id="a-JM"></a>以许像生依自因故。<a id="a-JN"></a>镜水明等。<a id="a-JO"></a>但作取缘。<a id="a-JP"></a>如取向游尘。<a id="a-JQ"></a>要藉光穿影。<a id="a-JR"></a>非光及影为彼尘因。<a id="a-JS"></a>亦非彼尘无因而有。<a id="a-JT"></a>或不可说异缘生即无。<a id="a-JU"></a>同异色生俱现见有故。<a id="a-JV"></a>且如何见从日月珠有火水生。<a id="a-JW"></a>此亦应尔。<a id="a-JX"></a>若言火水从自种生。<a id="a-JY"></a>以二珠中有二界故。<a id="a-JZ"></a>则应火水俱二珠生。<a id="a-Ja"></a>或应二珠能生风地。<a id="a-Jb"></a>有二界故。<a id="a-Jc"></a>如生火水。<a id="a-Jd"></a>若谓二珠二界增故。<a id="a-Je"></a>偏为火水自类生缘。<a id="a-Jf"></a>理亦不然。<a id="a-Jg"></a>二珠应有热湿二种。<a id="a-Jh"></a>现可得故。<a id="a-Ji"></a>若谓二珠要由日月光明摄受。<a id="a-Jj"></a>二界便增。<a id="a-Jk"></a>方能为缘生火水者。<a id="a-Jl"></a>则应二种并为光明所摄受故俱生火水。<a id="a-Jm"></a>若彼二珠。<a id="a-Jn"></a>界无增减何因热焰缘助日珠。<a id="a-Jo"></a>能令生火。<a id="a-Jp"></a>非为冷焰缘助日珠即令生水。<a id="a-Jq"></a>亦应如是征责月珠。<a id="a-Jr"></a>诸缘起理。<a id="a-Js"></a>实为难觉。<a id="a-Jt"></a>石灰水合。<a id="a-Ju"></a>唯生火故。<a id="a-Jv"></a>谓世现见烧石为灰。<a id="a-Jw"></a>遇水便能生火非水。<a id="a-Jx"></a>此唯可说缘起难思。<a id="a-Jy"></a>除此有何无过之答。<a id="a-Jz"></a>又虹霓等。<a id="a-K0"></a>诸色聚生。<a id="a-K1"></a>从因起理。<a id="a-K2"></a>极难知故。<a id="a-K3"></a>又金刚等一色聚中。<a id="a-K4"></a>现有种种威神力故。<a id="a-K5"></a>又疗人兽树等事中。<a id="a-K6"></a>现有众多希奇用故。<a id="a-K7"></a>又诸物类。<a id="a-K8"></a>遇热日月咒术等缘。<a id="a-K9"></a>便有生变。<a id="a-KA"></a>虽不共合。<a id="a-KB"></a>而现为因。<a id="a-KC"></a>故缘起理。<a id="a-KD"></a>实为难觉。<a id="a-KE"></a>若了如斯缘起正理。<a id="a-KF"></a>则不应说生无自因。<a id="a-KG"></a>曾未见故。<a id="a-KH"></a>像定非有。<a id="a-KI"></a>诸有说像乍可非无然非造色。<a id="a-KJ"></a>此言粗浅。<a id="a-KK"></a>无劳酬对。<a id="a-KL"></a>若非造色。<a id="a-KM"></a>应非眼境。<a id="a-KN"></a>但应言像非唯造色。<a id="a-KO"></a>是故诸像实有理成。<a id="a-KP"></a>非像理成。<a id="a-KQ"></a>便能顺立拨无中有者色间断生喻。<a id="a-KR"></a>许质与依中间有物连续无断而生像故。<a id="a-KS"></a>谓月面等大种。<a id="a-KT"></a>恒时法尔。<a id="a-KU"></a>能生清妙大种。<a id="a-KV"></a>无间遍至。<a id="a-KW"></a>现对所依。<a id="a-KX"></a>在所皆生似本像色。<a id="a-KY"></a>依若清澈。<a id="a-KZ"></a>像显易知。<a id="a-Ka"></a>依若粗秽像隐难了。<a id="a-Kb"></a>虽二中间亦有像色。<a id="a-Kc"></a>由清妙故。<a id="a-Kd"></a>在依方显如日光等。<a id="a-Ke"></a>虽复遍生。<a id="a-Kf"></a>在壁等依。<a id="a-Kg"></a>方现可见。<a id="a-Kh"></a>如何知像连质而生。<a id="a-Ki"></a>中间有隔。<a id="a-Kj"></a>像不生故。<a id="a-Kk"></a>谓若月等。<a id="a-Kl"></a>中无连续。<a id="a-Km"></a>于水等中。<a id="a-Kn"></a>能生像者。<a id="a-Ko"></a>中间有隔。<a id="a-Kp"></a>像亦应生如彼所宗。<a id="a-Kq"></a>执无中有。<a id="a-Kr"></a>余处蕴灭。<a id="a-Ks"></a>余处蕴生。<a id="a-Kt"></a>又像形容。<a id="a-Ku"></a>屈伸俯仰。<a id="a-Kv"></a>及往来等。<a id="a-Kw"></a>随本质故。<a id="a-Kx"></a>由斯证像连质而生。<a id="a-Ky"></a>不可引为遮中有喻。<a id="a-Kz"></a>非像无故。<a id="a-L0"></a>为喻不成。<a id="a-L1"></a>但由非等坏随质故。<a id="a-L2"></a>谓见诸像。<a id="a-L3"></a>坏随本质。<a id="a-L4"></a>生有亦随死有灭者。<a id="a-L5"></a>有情相续。<a id="a-L6"></a>便有断过。<a id="a-L7"></a>又诸像生。<a id="a-L8"></a>似本质故。<a id="a-L9"></a>谓月等像。<a id="a-LA"></a>定似本质。<a id="a-LB"></a>从牛等死有。<a id="a-LC"></a>应唯牛等生。<a id="a-LD"></a>既不许然。<a id="a-LE"></a>故喻非等。<a id="a-LF"></a>又从一质。<a id="a-LG"></a>生多像故。<a id="a-LH"></a>谓随质依。<a id="a-LI"></a>生诸像位。<a id="a-LJ"></a>可从一质随对镜等。<a id="a-LK"></a>众多所依遍生多像。<a id="a-LL"></a>非从一蕴相续死有。<a id="a-LM"></a>多蕴相续生有俱生。<a id="a-LN"></a>故像于斯。<a id="a-LO"></a>非为等喻。<a id="a-LP"></a>又质与像。<a id="a-LQ"></a>非相续故。<a id="a-LR"></a>谓质与像。<a id="a-LS"></a>非一相续。<a id="a-LT"></a>像与本质。<a id="a-LU"></a>俱时有故。<a id="a-LV"></a>诸相续者。<a id="a-LW"></a>必不俱生像质俱生。<a id="a-LX"></a>故非相续。<a id="a-LY"></a>有情相续。<a id="a-LZ"></a>前后无间。<a id="a-La"></a>于此处死。<a id="a-Lb"></a>余处续生。<a id="a-Lc"></a>但应引谷。<a id="a-Ld"></a>为同法喻。<a id="a-Le"></a>像非等故。<a id="a-Lf"></a>为喻不成。<a id="a-Lg"></a>又所现像。<a id="a-Lh"></a>由二生故。<a id="a-Li"></a>谓二缘故。<a id="a-Lj"></a>诸像得生。<a id="a-Lk"></a>一者本质。<a id="a-Ll"></a>二者镜等。<a id="a-Lm"></a>世间现见。<a id="a-Ln"></a>生有不尔。<a id="a-Lo"></a>所以者何。<a id="a-Lp"></a>生有如像。<a id="a-Lq"></a>死有如质。<a id="a-Lr"></a>更有何法。<a id="a-Ls"></a>如像所依。<a id="a-Lt"></a>故所引喻。<a id="a-Lu"></a>与法非等。<a id="a-Lv"></a>若精血等。<a id="a-Lw"></a>如像所依。<a id="a-Lx"></a>理亦不然。<a id="a-Ly"></a>非有情故。<a id="a-Lz"></a>又于空等。<a id="a-M0"></a>欻尔化生。<a id="a-M1"></a>于中执何如像依处。<a id="a-M2"></a>若谓唯识相续流转。<a id="a-M3"></a>连续死生其义已立。<a id="a-M4"></a>执色相续。<a id="a-M5"></a>复何所成。<a id="a-M6"></a>此不应理。<a id="a-M7"></a>诸有于色。<a id="a-M8"></a>未得离贪离色。<a id="a-M9"></a>唯心相续流转。<a id="a-MA"></a>理不成故。<a id="a-MB"></a>若心离色。<a id="a-MC"></a>可相续流。<a id="a-MD"></a>则应受生。<a id="a-ME"></a>定不取色。<a id="a-MF"></a>故心相续。<a id="a-MG"></a>必与色俱。<a id="a-MH"></a>方能流转。<a id="a-MI"></a>往受生处。<a id="a-MJ"></a>又契经说。<a id="a-MK"></a>唯缚而生。<a id="a-ML"></a>唯缚而死。<a id="a-MM"></a>唯由被缚。<a id="a-MN"></a>从此世间。<a id="a-MO"></a>往于他世。<a id="a-MP"></a>圣说一切未离色贪。<a id="a-MQ"></a>无不皆被色缚所缚。<a id="a-MR"></a>故无唯识相续流转。<a id="a-MS"></a>亦不可计前本有色。<a id="a-MT"></a>即能相续往后生处现见死处。<a id="a-MU"></a>身丧灭故。<a id="a-MV"></a>由此应知。<a id="a-MW"></a>别有色往。<a id="a-MX"></a>是故中有。<a id="a-MY"></a>定有理成。<a id="a-MZ"></a>若谓现见离色心转。<a id="a-Ma"></a>谓住于此。<a id="a-Mb"></a>速取月轮。<a id="a-Mc"></a>住缚喝国都城。<a id="a-Md"></a>念波吒厘子邑。<a id="a-Me"></a>世尊亦说。<a id="a-Mf"></a>我不见有一法回转速疾如心。<a id="a-Mg"></a>又契经说。<a id="a-Mh"></a>心远行独行无身寐于窟。<a id="a-Mi"></a>如是等类。<a id="a-Mj"></a>非于中间别物可得。<a id="a-Mk"></a>如是死生际中有虽无。<a id="a-Ml"></a>而从此世间至于他世。<a id="a-Mm"></a>此亦非理。<a id="a-Mn"></a>前已说故。<a id="a-Mo"></a>取非至境故。<a id="a-Mp"></a>依等速转故。<a id="a-Mq"></a>谓前已说。<a id="a-Mr"></a>未离色贪离色唯心流转非理。<a id="a-Ms"></a>又眼意识。<a id="a-Mt"></a>取非至境。<a id="a-Mu"></a>心住于此。<a id="a-Mv"></a>远取月轮。<a id="a-Mw"></a>遥念他邑。<a id="a-Mx"></a>亦无有过。<a id="a-My"></a>非心往至所取念境。<a id="a-Mz"></a>曾不见识离所依生。<a id="a-N0"></a>或亦曾无离依无过。<a id="a-N1"></a>由此已释心远行等。<a id="a-N2"></a>又于所依境界行相。<a id="a-N3"></a>心疾回转。<a id="a-N4"></a>非离所依唯往境界速疾回转。<a id="a-N5"></a>是故知心非离于色。<a id="a-N6"></a>相续流转往受生处。<a id="a-N7"></a>由斯中有实有理成。<a id="a-N8"></a>如是已明像连质起。<a id="a-N9"></a>死生处隔。<a id="a-NA"></a>同喻不成。<a id="a-NB"></a>由此亦遮响声为喻。<a id="a-NC"></a>以声与彼谷等中间有物相续传生响故。<a id="a-ND"></a>谓本发声。<a id="a-NE"></a>所依大种。<a id="a-NF"></a>传生妙大种。<a id="a-NG"></a>遍至谷等中所在击生。<a id="a-NH"></a>似本声响。<a id="a-NI"></a>中间虽有声响相续。<a id="a-NJ"></a>或散微故。<a id="a-NK"></a>而不可闻。<a id="a-NL"></a>若于中间。<a id="a-NM"></a>触山谷等。<a id="a-NN"></a>即便聚积。<a id="a-NO"></a>亦可得闻。<a id="a-NP"></a>云何知然。<a id="a-NQ"></a>异时闻故。<a id="a-NR"></a>谓诸听者。<a id="a-NS"></a>先闻本声。<a id="a-NT"></a>于后方闻声所发响。<a id="a-NU"></a>若谓无间刹那闻者。<a id="a-NV"></a>二刹那前后难了知故。<a id="a-NW"></a>应起增上慢。<a id="a-NX"></a>谓一时闻。<a id="a-NY"></a>而不谓然知声相续中间淹滞。<a id="a-NZ"></a>觉异时闻。<a id="a-Na"></a>由如是声相续展转。<a id="a-Nb"></a>至于谷等方击响生。<a id="a-Nc"></a>弥更证成。<a id="a-Nd"></a>定有中有。<a id="a-Ne"></a>岂不汝宗亦定不许诸声相续转入耳闻。<a id="a-Nf"></a>如何言声相续展转。<a id="a-Ng"></a>遇缘发响。<a id="a-Nh"></a>异时方闻。<a id="a-Ni"></a>汝责不然。<a id="a-Nj"></a>我不遮故。<a id="a-Nk"></a>谓声相续转。<a id="a-Nl"></a>非我所遮。<a id="a-Nm"></a>唯转入耳闻。<a id="a-Nn"></a>非我所许。<a id="a-No"></a>诸有大种。<a id="a-Np"></a>发声缘处。<a id="a-Nq"></a>展转相击。<a id="a-Nr"></a>皆有声生。<a id="a-Ns"></a>在可闻缘声方可取。<a id="a-Nt"></a>于中先取本质处声。<a id="a-Nu"></a>于后乃闻异处生响。<a id="a-Nv"></a>无同外道至根闻过。<a id="a-Nw"></a>非声相续转入耳闻。<a id="a-Nx"></a>以有先闻质处声已。<a id="a-Ny"></a>后时异质。<a id="a-Nz"></a>及离耳根更于别处。<a id="a-O0"></a>闻所发响。<a id="a-O1"></a>若唯能取逼耳生声。<a id="a-O2"></a>应不遥闻异方声响。<a id="a-O3"></a>故非相续转入耳闻。<a id="a-O4"></a>亦非诸声无相续转。<a id="a-O5"></a>遥闻声响。<a id="a-O6"></a>方所别故。<a id="a-O7"></a>声响异时异处闻故。<a id="a-O8"></a>由此中有定有义成。<a id="a-O9"></a>有余师言。<a id="a-OA"></a>风等缘合有差别故。<a id="a-OB"></a>声展转至。<a id="a-OC"></a>及不离质二。<a id="a-OD"></a>皆可闻是。<a id="a-OE"></a>则耳根。<a id="a-OF"></a>应能通取至不至境成。<a id="a-OG"></a>违宗过。</p>
 </body>
</html>