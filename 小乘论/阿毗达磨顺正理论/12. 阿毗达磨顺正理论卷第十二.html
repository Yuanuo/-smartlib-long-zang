<!doctype html>
<html id="z3IBVpK15r" data-ver="1504">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第十二</h1>
  <h2 id="a2">辩差别品第二之四</h2>
  <p id="a3">无色法中。<a id="a-4"></a>已辩心心所。<a id="a-5"></a>今次当辩心不相应行。<a id="a-6"></a>颂曰。</p>
  <p id="a7">心不相应行　　得非得同分</p>
  <p id="a8">无想二定命　　相名身等类</p>
  <p id="a9">论曰。<a id="a-A"></a>等者等取句身文身及和合性。<a id="a-B"></a>类者显余所计度法。<a id="a-C"></a>即前种类。<a id="a-D"></a>谓有计度离得等有蕴得等性。<a id="a-E"></a>如是诸法。<a id="a-F"></a>不与心相应故。<a id="a-G"></a>说名为心不相应行。<a id="a-H"></a>非如心所与心共一所依所缘相应而起。<a id="a-I"></a>说心言者。<a id="a-J"></a>为显此中所说得等是心种类。<a id="a-K"></a>诸心所法。<a id="a-L"></a>所依所缘。<a id="a-M"></a>皆与心同。<a id="a-N"></a>亦心种类。<a id="a-O"></a>为简彼故。<a id="a-P"></a>言不相应。<a id="a-Q"></a>诸无为法。<a id="a-R"></a>亦心种类。<a id="a-S"></a>无所依缘。<a id="a-T"></a>故亦是不相应。<a id="a-U"></a>为欲简彼故复言行。<a id="a-V"></a>此已总标。<a id="a-W"></a>复应别释。<a id="a-X"></a>于中且辩得非得相。<a id="a-Y"></a>颂曰。</p>
  <p id="aZ">得谓获成就　　非得此相违</p>
  <p id="aa">得非得唯于　　自相续二灭</p>
  <p id="ab">论曰。<a id="a-c"></a>得获成就。<a id="a-d"></a>义虽是一。<a id="a-e"></a>而依门异。<a id="a-f"></a>说差别名。<a id="a-g"></a>得有二种。<a id="a-h"></a>谓先未得。<a id="a-i"></a>及先已得。<a id="a-j"></a>先未得得。<a id="a-k"></a>说名为获。<a id="a-l"></a>先已得得。<a id="a-m"></a>说名成就。<a id="a-n"></a>应知非得。<a id="a-o"></a>与此相违。<a id="a-p"></a>谓先未得及得已失。<a id="a-q"></a>未得非得。<a id="a-r"></a>说名不获。<a id="a-s"></a>已失非得名不成就。<a id="a-t"></a>故说异生性。<a id="a-u"></a>名不获圣法。<a id="a-v"></a>于何法中有得非得。<a id="a-w"></a>且有为中。<a id="a-x"></a>于自相续。<a id="a-y"></a>有得非得。<a id="a-z"></a>非他相续及非相续。<a id="a-10"></a>若蕴堕在自相续中。<a id="a-11"></a>可有成就不成就故。<a id="a-12"></a>他相续蕴及非情蕴。<a id="a-13"></a>必无成就不成就故。<a id="a-14"></a>无为法中。<a id="a-15"></a>唯于二灭。<a id="a-16"></a>有得非得。<a id="a-17"></a>一切有情。<a id="a-18"></a>无不成就非择灭者。<a id="a-19"></a>故对法中。<a id="a-1A"></a>有如是说。<a id="a-1B"></a>谁成无漏法。<a id="a-1C"></a>谓一切有情。<a id="a-1D"></a>除初刹那具缚圣者及余一切具缚异生。<a id="a-1E"></a>诸余有情。<a id="a-1F"></a>皆成择灭。<a id="a-1G"></a>决定无有成就虚空。<a id="a-1H"></a>以于虚空无有得故。<a id="a-1I"></a>亦无不成就。<a id="a-1J"></a>以无非得故。<a id="a-1K"></a>若法有得亦有非得。<a id="a-1L"></a>若法无得亦无非得。<a id="a-1M"></a>其理决定。<a id="a-1N"></a>依此得故。<a id="a-1O"></a>说如是言。<a id="a-1P"></a>色蕴行蕴。<a id="a-1Q"></a>一得所得。<a id="a-1R"></a>余蕴行蕴。<a id="a-1S"></a>说亦如是。<a id="a-1T"></a>有漏无漏。<a id="a-1U"></a>一得所得。<a id="a-1V"></a>有为无为。<a id="a-1W"></a>一得所得。<a id="a-1X"></a>如是等类。<a id="a-1Y"></a>如理应思。<a id="a-1Z"></a>经主此中作如是问。<a id="a-1a"></a>何缘知有别物名得。<a id="a-1b"></a>应答彼言。<a id="a-1c"></a>契经说故。<a id="a-1d"></a>如契经中薄伽梵说。<a id="a-1e"></a>应知如是补特伽罗。<a id="a-1f"></a>成就善法及不善法。<a id="a-1g"></a>若谓经说有转轮王成就七宝。<a id="a-1h"></a>有太过失。<a id="a-1i"></a>此难不然。<a id="a-1j"></a>王于七宝自在无碍。<a id="a-1k"></a>名成就故。<a id="a-1l"></a>若谓余经所说成就亦应尔者。<a id="a-1m"></a>此亦不然。<a id="a-1n"></a>以现在者。<a id="a-1o"></a>唯于现在有自在力。<a id="a-1p"></a>非过未故。<a id="a-1q"></a>谓转轮王。<a id="a-1r"></a>于现七宝有自在力。<a id="a-1s"></a>增上果故。<a id="a-1t"></a>恒现前故。<a id="a-1u"></a>随乐而转。<a id="a-1v"></a>可名成就。<a id="a-1w"></a>善不善法。<a id="a-1x"></a>则不决定。<a id="a-1y"></a>且如善法。<a id="a-1z"></a>现在前时。<a id="a-20"></a>补特伽罗。<a id="a-21"></a>于现善法。<a id="a-22"></a>可说成就。<a id="a-23"></a>彼于过未不善法中。<a id="a-24"></a>应更指陈。<a id="a-25"></a>若无现得由何别法。<a id="a-26"></a>说为自在。<a id="a-27"></a>不善现前征善亦尔。<a id="a-28"></a>况执过未全无体者。<a id="a-29"></a>于何自在说名成就。<a id="a-2A"></a>若于未来。<a id="a-2B"></a>有能生力名成就者。<a id="a-2C"></a>理亦不然。<a id="a-2D"></a>是则应有非爱过故。<a id="a-2E"></a>谓诸异生。<a id="a-2F"></a>住最后有。<a id="a-2G"></a>定生无漏应是圣者。<a id="a-2H"></a>诸阿罗汉。<a id="a-2I"></a>住最后心。<a id="a-2J"></a>决定不能复生无漏。<a id="a-2K"></a>应非阿罗汉。<a id="a-2L"></a>便退成异生住世俗。<a id="a-2M"></a>忍见所断烦恼。<a id="a-2N"></a>必不复生。<a id="a-2O"></a>应是预流果。<a id="a-2P"></a>又若许有别物名得。<a id="a-2Q"></a>有何非理。<a id="a-2R"></a>如是非理。<a id="a-2S"></a>谓所执得。<a id="a-2T"></a>无体可知。<a id="a-2U"></a>如色声等。<a id="a-2V"></a>或贪嗔等。<a id="a-2W"></a>无用可知。<a id="a-2X"></a>如眼耳等。<a id="a-2Y"></a>故无容有别物名得。<a id="a-2Z"></a>执有别物。<a id="a-2a"></a>是为非理。<a id="a-2b"></a>此定不然。<a id="a-2c"></a>非非理故。<a id="a-2d"></a>由所许得是已得法不失因故。<a id="a-2e"></a>又是知此系属于彼。<a id="a-2f"></a>智幖帜故。<a id="a-2g"></a>除此更有何别大用能过于此。<a id="a-2h"></a>说此为无。<a id="a-2i"></a>若尔何用执此得为。<a id="a-2j"></a>唯所依中。<a id="a-2k"></a>有诸种子。<a id="a-2l"></a>未拔未损。<a id="a-2m"></a>增长自在。<a id="a-2n"></a>于如是位。<a id="a-2o"></a>立成就名。<a id="a-2p"></a>由斯不失已得诸法。<a id="a-2q"></a>亦此属彼智之幖帜。<a id="a-2r"></a>此复云何。<a id="a-2s"></a>且诸善法。<a id="a-2t"></a>略有二种。<a id="a-2u"></a>一者不由功力修得。<a id="a-2v"></a>二者要由功力修得。<a id="a-2w"></a>即名生得及加行得。<a id="a-2x"></a>不由功力而修得者。<a id="a-2y"></a>若所依中。<a id="a-2z"></a>种未被损。<a id="a-30"></a>名为成就。<a id="a-31"></a>若所依中种已被损。<a id="a-32"></a>名不成就。<a id="a-33"></a>谓断善者。<a id="a-34"></a>由邪见力。<a id="a-35"></a>损所依中善根种子。<a id="a-36"></a>应知名断。<a id="a-37"></a>非所依中善根种子毕竟被害说名为断。<a id="a-38"></a>要由功力而修得者。<a id="a-39"></a>若所依中。<a id="a-3A"></a>彼法已起。<a id="a-3B"></a>生彼功力自在无损。<a id="a-3C"></a>说名成就。<a id="a-3D"></a>与此相违。<a id="a-3E"></a>名不成就。<a id="a-3F"></a>不善无记。<a id="a-3G"></a>由对治道。<a id="a-3H"></a>断伏种子。<a id="a-3I"></a>或无功力可生现行。<a id="a-3J"></a>名不成就。<a id="a-3K"></a>与此相违名为成就。<a id="a-3L"></a>故所执得便为无用。<a id="a-3M"></a>如是种种颠倒所执。<a id="a-3N"></a>但有虚言。<a id="a-3O"></a>而无实义。<a id="a-3P"></a>且执何法名为种子。<a id="a-3Q"></a>谓名与色。<a id="a-3R"></a>于生自果。<a id="a-3S"></a>所有展转邻近功能。<a id="a-3T"></a>此由相续转变差别。<a id="a-3U"></a>名色者何。<a id="a-3V"></a>谓即五蕴。<a id="a-3W"></a>如何执此为种子性。<a id="a-3X"></a>能为善等诸法生因。<a id="a-3Y"></a>为总为别。<a id="a-3Z"></a>为自种类。<a id="a-3a"></a>且汝所执。<a id="a-3b"></a>唯应尔所。<a id="a-3c"></a>若言是总种体应假。<a id="a-3d"></a>假为实因。<a id="a-3e"></a>不应正理。<a id="a-3f"></a>若言是别。<a id="a-3g"></a>如何可执无记色种为善不善诸法生因。<a id="a-3h"></a>若自种类善法无间。<a id="a-3i"></a>不善法生。<a id="a-3j"></a>或复相违。<a id="a-3k"></a>以何为种。<a id="a-3l"></a>天爱非汝解种子性。<a id="a-3m"></a>前心俱生思差别故。<a id="a-3n"></a>后心功能差别而起。<a id="a-3o"></a>即后心上功能差别。<a id="a-3p"></a>说为种子。<a id="a-3q"></a>由此相续转变差别。<a id="a-3r"></a>当来果生此中意说。<a id="a-3s"></a>不善心中。<a id="a-3t"></a>有善所引展转邻近功能差别。<a id="a-3u"></a>以为种子。<a id="a-3v"></a>从此无间善法得生。<a id="a-3w"></a>或善心中不善所引展转邻近功能差别。<a id="a-3x"></a>以为种子。<a id="a-3y"></a>从此无间不善法生。<a id="a-3z"></a>今汝所执功能差别种子。<a id="a-40"></a>与彼善不善心。<a id="a-41"></a>为有别体。<a id="a-42"></a>为无别体。<a id="a-43"></a>此无别体。<a id="a-44"></a>岂不许善为不善种及许不善为善种耶。<a id="a-45"></a>谁有心者。<a id="a-46"></a>执暖与火无有别体。<a id="a-47"></a>而复执言。<a id="a-48"></a>唯暖能烧。<a id="a-49"></a>火不能烧。<a id="a-4A"></a>云何能感那落迦等诸异熟果。<a id="a-4B"></a>不善心中。<a id="a-4C"></a>安置能感。<a id="a-4D"></a>可爱异熟善思差别所引功能差别种子。<a id="a-4E"></a>复云何感末奴沙等诸异熟果。<a id="a-4F"></a>净善心中。<a id="a-4G"></a>安置能感非爱异熟恶思差别所引功能差别种子。<a id="a-4H"></a>诸不善心。<a id="a-4I"></a>于感可爱诸异熟果。<a id="a-4J"></a>无堪能故。<a id="a-4K"></a>诸净善心。<a id="a-4L"></a>于感非爱诸异熟果。<a id="a-4M"></a>无堪能故。<a id="a-4N"></a>云何言二能招二果。<a id="a-4O"></a>如是便谤诸佛世尊所得十力中处非处智力。<a id="a-4P"></a>又应许思差别所引功能差别种子与心同一果故。<a id="a-4Q"></a>无漏心中。<a id="a-4R"></a>亦有有漏功能差别。<a id="a-4S"></a>则无漏心。<a id="a-4T"></a>亦应能感三有之果。<a id="a-4U"></a>无漏心中。<a id="a-4V"></a>亦许安置烦恼种故。<a id="a-4W"></a>则无漏心。<a id="a-4X"></a>亦应能作烦恼生因。<a id="a-4Y"></a>或圣身中。<a id="a-4Z"></a>修所断惑。<a id="a-4a"></a>应无种子自然而生。<a id="a-4b"></a>烦恼心中亦许安置无漏种故。<a id="a-4c"></a>则烦恼心。<a id="a-4d"></a>亦应能作无漏生因。<a id="a-4e"></a>或圣身中。<a id="a-4f"></a>烦恼心后所起无漏。<a id="a-4g"></a>应无种生。<a id="a-4h"></a>或应尔时名初无漏。<a id="a-4i"></a>又退法性阿罗汉果。<a id="a-4j"></a>或有退起诸烦恼故。<a id="a-4k"></a>即阿罗汉无学心中。<a id="a-4l"></a>应有三界烦恼种子。<a id="a-4m"></a>有烦恼退。<a id="a-4n"></a>后当广辩。<a id="a-4o"></a>又曾未见异种类法性有差别而无别体。<a id="a-4p"></a>故彼所执极为迷谬。<a id="a-4q"></a>又前所起思差别。<a id="a-4r"></a>与后功能差别心云何作因果更互相应义。<a id="a-4s"></a>此何所疑。<a id="a-4t"></a>因果法尔。<a id="a-4u"></a>要有前思差别故。<a id="a-4v"></a>方有后心功能差别生。<a id="a-4w"></a>若无前思差别者后心功能差别则不起。<a id="a-4x"></a>是故此二得有因果更互相应。<a id="a-4y"></a>若有思时少有所起。<a id="a-4z"></a>可有此义。<a id="a-50"></a>然有思时都无所起。<a id="a-51"></a>未来无故。<a id="a-52"></a>前思后心有无不并。<a id="a-53"></a>云何可说因果相应。<a id="a-54"></a>如是等义。<a id="a-55"></a>辩过未中。<a id="a-56"></a>当更思择。<a id="a-57"></a>然彼所说。<a id="a-58"></a>非所依中善根种子毕竟被害说名断者。<a id="a-59"></a>何故但言非毕竟害。<a id="a-5A"></a>此但应言毕竟不害。<a id="a-5B"></a>本无种故。<a id="a-5C"></a>又彼所说。<a id="a-5D"></a>违害契经。<a id="a-5E"></a>以契经言毕竟断故。<a id="a-5F"></a>如世尊说。<a id="a-5G"></a>应知如是补特伽罗。<a id="a-5H"></a>善法隐没。<a id="a-5I"></a>恶法出现。<a id="a-5J"></a>有随俱行。<a id="a-5K"></a>善根未断。<a id="a-5L"></a>以未断故。<a id="a-5M"></a>从此善根。<a id="a-5N"></a>犹有可起余善根义。<a id="a-5O"></a>彼于后时。<a id="a-5P"></a>一切皆断。<a id="a-5Q"></a>如何所有微劣善根一切皆断。<a id="a-5R"></a>非毕竟害。<a id="a-5S"></a>故彼但应由自分别魍魉所魅。<a id="a-5T"></a>而作此言。<a id="a-5U"></a>又善种子。<a id="a-5V"></a>若邪见力。<a id="a-5W"></a>损其功用。<a id="a-5X"></a>令不生芽。<a id="a-5Y"></a>设非毕竟断。<a id="a-5Z"></a>此复何所用。<a id="a-5a"></a>无用能生善根芽故。<a id="a-5b"></a>若邪见力。<a id="a-5c"></a>不能损彼生善芽用。<a id="a-5d"></a>是则不应名断善根。<a id="a-5e"></a>能生善故。<a id="a-5f"></a>又彼所言。<a id="a-5g"></a>要由功力而修得者。<a id="a-5h"></a>若所依中彼法已起。<a id="a-5i"></a>生彼功力。<a id="a-5j"></a>自在无损。<a id="a-5k"></a>说名成就。<a id="a-5l"></a>此亦非理。<a id="a-5m"></a>彼宗此善生义尚无。<a id="a-5n"></a>况有身中彼法已起。<a id="a-5o"></a>生彼功力。<a id="a-5p"></a>自在无损。<a id="a-5q"></a>前说彼宗。<a id="a-5r"></a>未来无故当于何处有自在力。<a id="a-5s"></a>即彼生因。<a id="a-5t"></a>理非有故。<a id="a-5u"></a>不应征觅余不生因。<a id="a-5v"></a>既无生因。<a id="a-5w"></a>依何而说生彼功力自在无损。<a id="a-5x"></a>由此已遮说烦恼断品类计度。<a id="a-5y"></a>然彼所言。<a id="a-5z"></a>犹如种子火所焚烧转变异前无能生用。<a id="a-60"></a>如是圣者所依身中。<a id="a-61"></a>无生惑能。<a id="a-62"></a>名烦恼断。<a id="a-63"></a>惑世间道。<a id="a-64"></a>损所依中烦恼种子。<a id="a-65"></a>亦名为断。<a id="a-66"></a>与上相违名未断者。<a id="a-67"></a>此今应说。<a id="a-68"></a>以无漏道。<a id="a-69"></a>断诸烦恼。<a id="a-6A"></a>与世间道断诸烦恼。<a id="a-6B"></a>有何差别。<a id="a-6C"></a>俱如种子火所焚烧无生用故。<a id="a-6D"></a>若谓如种非极被损令永不能生于芽等。<a id="a-6E"></a>以世间道。<a id="a-6F"></a>损烦恼种。<a id="a-6G"></a>亦复如是。<a id="a-6H"></a>犹能如前生诸行果及当能起诸烦恼者。<a id="a-6I"></a>如何说言如种被损。<a id="a-6J"></a>种被损者谓不生芽。<a id="a-6K"></a>若能生芽不名被损。<a id="a-6L"></a>由世俗道。<a id="a-6M"></a>断惑亦尔。<a id="a-6N"></a>若损惑种。<a id="a-6O"></a>应不能生后既能生。<a id="a-6P"></a>不应名损。<a id="a-6Q"></a>若不名损。<a id="a-6R"></a>如何名断。<a id="a-6S"></a>又一心中。<a id="a-6T"></a>能断所断。<a id="a-6U"></a>理不俱有。<a id="a-6V"></a>断义不成。<a id="a-6W"></a>故彼所言。<a id="a-6X"></a>谓名与色。<a id="a-6Y"></a>于生自果。<a id="a-6Z"></a>所有展转邻近功能。<a id="a-6a"></a>名为种子。<a id="a-6b"></a>理不成立。<a id="a-6c"></a>又彼所言。<a id="a-6d"></a>此由相续转变差别。<a id="a-6e"></a>何名转变。<a id="a-6f"></a>谓相续中前后异性。<a id="a-6g"></a>何名相续。<a id="a-6h"></a>谓因果性。<a id="a-6i"></a>三世诸行。<a id="a-6j"></a>何名差别。<a id="a-6k"></a>谓有无间生果功能。<a id="a-6l"></a>如是具寿。<a id="a-6m"></a>一切所说。<a id="a-6n"></a>异意异言其首亦异。<a id="a-6o"></a>以譬喻者无有相续前后异性。<a id="a-6p"></a>亦无因果三世诸行。<a id="a-6q"></a>亦无无间生果功能。<a id="a-6r"></a>如后当辩。<a id="a-6s"></a>彼由憎背对法义宗。<a id="a-6t"></a>于圣教中。<a id="a-6u"></a>起诸过患。<a id="a-6v"></a>如诽谤得于圣教中所起众多违理过患。<a id="a-6w"></a>如是于得若许实有。<a id="a-6x"></a>于圣教义有何相违。<a id="a-6y"></a>经主于中虽随自执多有所说。<a id="a-6z"></a>而无所成。<a id="a-70"></a>所执种子理不成故。<a id="a-71"></a>种子既无。<a id="a-72"></a>知所许得。<a id="a-73"></a>是已得法。<a id="a-74"></a>不失因故。<a id="a-75"></a>又是知此系属于彼。<a id="a-76"></a>智幖帜故。<a id="a-77"></a>决定有用。<a id="a-78"></a>用有既成。<a id="a-79"></a>知别有体。<a id="a-7A"></a>故所许得。<a id="a-7B"></a>体用极成。<a id="a-7C"></a>对法诸师议论宗处。<a id="a-7D"></a>诸譬喻者。<a id="a-7E"></a>多分于中申自所执诸法种子。<a id="a-7F"></a>惑乱正义。<a id="a-7G"></a>令不分明。<a id="a-7H"></a>复有诸师。<a id="a-7I"></a>于此种子。<a id="a-7J"></a>处处随义。<a id="a-7K"></a>建立别名。<a id="a-7L"></a>或名随界。<a id="a-7M"></a>或名熏习。<a id="a-7N"></a>或名功能。<a id="a-7O"></a>或名不失。<a id="a-7P"></a>或名增长。<a id="a-7Q"></a>故我此中广兴决择。<a id="a-7R"></a>摧彼所执建立正宗。<a id="a-7S"></a>如是已成得非得性。<a id="a-7T"></a>此差别义今应广思。<a id="a-7U"></a>且得云何。<a id="a-7V"></a>颂曰。</p>
  <p id="a7W">三世法各三　　善等唯善等</p>
  <p id="a7X">有系自界得　　无系得通四</p>
  <p id="a7Y">非学无学三　　非所断二种</p>
  <p id="a7Z">论曰。<a id="a-7a"></a>三世法得各有三种。<a id="a-7b"></a>谓过去法。<a id="a-7c"></a>有过去得。<a id="a-7d"></a>有未来得。<a id="a-7e"></a>有现在得。<a id="a-7f"></a>如是未来及现在法。<a id="a-7g"></a>各有三得。<a id="a-7h"></a>约容有义。<a id="a-7i"></a>且作是说。<a id="a-7j"></a>其中差别。<a id="a-7k"></a>后当更辩。<a id="a-7l"></a>又善等法。<a id="a-7m"></a>得唯善等。<a id="a-7n"></a>谓善不善及无记法。<a id="a-7o"></a>如其次第。<a id="a-7p"></a>有善不善无记三得。<a id="a-7q"></a>又有系法。<a id="a-7r"></a>得唯自界。<a id="a-7s"></a>谓欲色界无色界法。<a id="a-7t"></a>如其次第。<a id="a-7u"></a>唯有欲色无色三得。<a id="a-7v"></a>若无系法得通四种。<a id="a-7w"></a>谓不系法。<a id="a-7x"></a>就总种类。<a id="a-7y"></a>具四种得。<a id="a-7z"></a>即三界系及与不系。<a id="a-80"></a>别分别者。<a id="a-81"></a>非择灭得。<a id="a-82"></a>通三界系。<a id="a-83"></a>若择灭得。<a id="a-84"></a>色无色系及与不系。<a id="a-85"></a>其道谛得。<a id="a-86"></a>唯有不系。<a id="a-87"></a>又有学法。<a id="a-88"></a>得唯有学。<a id="a-89"></a>若无学法得唯无学。<a id="a-8A"></a>故学无学法得各有一种。<a id="a-8B"></a>非学无学法得总类有三。<a id="a-8C"></a>别分别者。<a id="a-8D"></a>全五取蕴。<a id="a-8E"></a>及三无为。<a id="a-8F"></a>总名非学非无学法。<a id="a-8G"></a>且五取蕴。<a id="a-8H"></a>及非择灭。<a id="a-8I"></a>并非圣道所证择灭。<a id="a-8J"></a>唯有非学非无学得。<a id="a-8K"></a>若有学道所证择灭。<a id="a-8L"></a>得唯有学。<a id="a-8M"></a>若无学道所证择灭。<a id="a-8N"></a>得唯无学。<a id="a-8O"></a>又见修所断法。<a id="a-8P"></a>如其次第。<a id="a-8Q"></a>有见修所断得。<a id="a-8R"></a>非所断法得总有二。<a id="a-8S"></a>别分别者。<a id="a-8T"></a>诸无漏法名非所断。<a id="a-8U"></a>若非择灭及非圣道所证择灭得唯一种。<a id="a-8V"></a>谓修所断。<a id="a-8W"></a>若以圣道所证择灭。<a id="a-8X"></a>及道圣谛得唯一种。<a id="a-8Y"></a>谓非所断前言三世各有三得。<a id="a-8Z"></a>诸有为法。<a id="a-8a"></a>皆定尔耶。<a id="a-8b"></a>不尔。<a id="a-8c"></a>云何。<a id="a-8d"></a>颂曰。</p>
  <p id="a8e">无记得俱起　　除二通变化</p>
  <p id="a8f">有覆色亦俱　　欲色无前起</p>
  <p id="a8g">论曰。<a id="a-8h"></a>无覆无记得唯俱起。<a id="a-8i"></a>无前后生。<a id="a-8j"></a>势力劣故。<a id="a-8k"></a>一切无覆无记法得。<a id="a-8l"></a>皆定尔耶。<a id="a-8m"></a>不尔。<a id="a-8n"></a>云何。<a id="a-8o"></a>除眼耳通及能变化。<a id="a-8p"></a>谓眼耳通慧。<a id="a-8q"></a>及能变化心。<a id="a-8r"></a>势力强故。<a id="a-8s"></a>加行差别所成办故。<a id="a-8t"></a>虽是无覆无记性收。<a id="a-8u"></a>而有前后及俱起得。<a id="a-8v"></a>又威仪路四蕴之得。<a id="a-8w"></a>多分世断及刹那断。<a id="a-8x"></a>唯除诸佛马胜苾刍及余善习威仪路者。<a id="a-8y"></a>若工巧处四蕴之得。<a id="a-8z"></a>亦多世断及刹那断。<a id="a-90"></a>除毗湿缚羯磨天神及余善习工巧处者。<a id="a-91"></a>唯有无覆无记法得。<a id="a-92"></a>但俱起耶。<a id="a-93"></a>不尔。<a id="a-94"></a>云何。<a id="a-95"></a>有覆无记色得亦尔。<a id="a-96"></a>谓唯色界初静虑染身语表业得亦如前。<a id="a-97"></a>但有俱起。<a id="a-98"></a>虽上品染。<a id="a-99"></a>而亦不能发无表故。<a id="a-9A"></a>势力微劣。<a id="a-9B"></a>由此定无法前后得。<a id="a-9C"></a>欲界诸色。<a id="a-9D"></a>亦定唯有俱起得耶。<a id="a-9E"></a>不尔。<a id="a-9F"></a>云何。<a id="a-9G"></a>谓欲界系善不善色得无前起。<a id="a-9H"></a>唯有俱生。<a id="a-9I"></a>及后起得。<a id="a-9J"></a>如是已辩得差别相。<a id="a-9K"></a>非得差别其相云何。<a id="a-9L"></a>颂曰。</p>
  <p id="a9M">非得净无记　　去来世各三</p>
  <p id="a9N">三界不系三　　许圣道非得</p>
  <p id="a9O">说名异生性　　得法易地舍</p>
  <p id="a9P">论曰。<a id="a-9Q"></a>性差别者。<a id="a-9R"></a>一切非得。<a id="a-9S"></a>皆唯无覆无记性摄。<a id="a-9T"></a>世差别者。<a id="a-9U"></a>过去未来。<a id="a-9V"></a>各有三种谓过去法及未来法。<a id="a-9W"></a>一一各有三世非得。<a id="a-9X"></a>若现在法。<a id="a-9Y"></a>唯有过去未来非得。<a id="a-9Z"></a>决定无有现在非得。<a id="a-9a"></a>以现在法与不成就不俱行故。<a id="a-9b"></a>有说。<a id="a-9c"></a>现法无现非得。<a id="a-9d"></a>性相违故。<a id="a-9e"></a>界差别者。<a id="a-9f"></a>三界系法。<a id="a-9g"></a>及不系法。<a id="a-9h"></a>各三非得。<a id="a-9i"></a>谓欲界系法。<a id="a-9j"></a>有二界非得。<a id="a-9k"></a>色无色界系。<a id="a-9l"></a>及不系亦尔定无非得是无漏者。<a id="a-9m"></a>所以者何。<a id="a-9n"></a>由许圣道非得说名异生性故。<a id="a-9o"></a>如本论言。<a id="a-9p"></a>云何异生性。<a id="a-9q"></a>谓不获圣法。<a id="a-9r"></a>不获即是非得异名。<a id="a-9s"></a>如何无漏法可名异生性不获。<a id="a-9t"></a>何圣法名异生性耶。<a id="a-9u"></a>为总不获一切圣法。<a id="a-9v"></a>为唯不获苦法智忍。<a id="a-9w"></a>有说。<a id="a-9x"></a>不获一切圣法。<a id="a-9y"></a>若尔岂不无非异生。<a id="a-9z"></a>无一总成诸圣法故。<a id="a-A0"></a>若有不获不杂于获。<a id="a-A1"></a>是异生性。<a id="a-A2"></a>若杂获者。<a id="a-A3"></a>非异生性。<a id="a-A4"></a>故无有失。<a id="a-A5"></a>若尔本论应说纯言。<a id="a-A6"></a>不尔杂言见义有故。<a id="a-A7"></a>如说此类食水食风。<a id="a-A8"></a>虽无纯言。<a id="a-A9"></a>而亦知彼纯食水风。<a id="a-AA"></a>不杂余故。<a id="a-AB"></a>有说。<a id="a-AC"></a>不获苦法智忍。<a id="a-AD"></a>然非后舍复成异生。<a id="a-AE"></a>前已永害。<a id="a-AF"></a>彼非得故。<a id="a-AG"></a>经主于此复作是言。<a id="a-AH"></a>若曾未生圣法相续。<a id="a-AI"></a>分位差别。<a id="a-AJ"></a>名异生性。<a id="a-AK"></a>何缘经主。<a id="a-AL"></a>复作是言。<a id="a-AM"></a>谓异生性。<a id="a-AN"></a>都无实物。<a id="a-AO"></a>若尔是谁相续分位。<a id="a-AP"></a>谓眼耳等相续分位。<a id="a-AQ"></a>岂一刹那眼等分位。<a id="a-AR"></a>非异生性。<a id="a-AS"></a>而言眼等相续方是异生性耶。<a id="a-AT"></a>非一刹那可名相续。<a id="a-AU"></a>刹那便有非实过故。<a id="a-AV"></a>此非唯有言违义失。<a id="a-AW"></a>亦复有余违契经过。<a id="a-AX"></a>故世尊说。<a id="a-AY"></a>如是名为随信行者。<a id="a-AZ"></a>入正性离生。<a id="a-Aa"></a>超越异生地。<a id="a-Ab"></a>此异生地。<a id="a-Ac"></a>即异生性。<a id="a-Ad"></a>何缘故知。<a id="a-Ae"></a>说得舍故。<a id="a-Af"></a>非于尔时舍曾所得眼等诸法少分可知。<a id="a-Ag"></a>如得未曾所得圣法。<a id="a-Ah"></a>圣者正在见道位时。<a id="a-Ai"></a>成就眼等一切品类。<a id="a-Aj"></a>皆如前位。<a id="a-Ak"></a>无所缺减。<a id="a-Al"></a>若异生性。<a id="a-Am"></a>无别有体。<a id="a-An"></a>便违此经。<a id="a-Ao"></a>尔时无别异生地体可超越故。<a id="a-Ap"></a>若谓恶趣是异生地。<a id="a-Aq"></a>得忍位已应非异生。<a id="a-Ar"></a>若谓眼等未得圣时离圣法故。<a id="a-As"></a>依之假立异生名想是异生性。<a id="a-At"></a>入见道时。<a id="a-Au"></a>超越彼故。<a id="a-Av"></a>说名超越异生地者。<a id="a-Aw"></a>理亦不然。<a id="a-Ax"></a>如何尔时眼等诸法如本随逐。<a id="a-Ay"></a>而可说为超越眼等。<a id="a-Az"></a>若言如证阿罗汉果超越眼等。<a id="a-B0"></a>理亦不然。<a id="a-B1"></a>彼时具证眼等结断。<a id="a-B2"></a>虽成就眼等而名超越故。<a id="a-B3"></a>今此位中。<a id="a-B4"></a>眼等如本具缚成就。<a id="a-B5"></a>故喻不齐。<a id="a-B6"></a>若谓如言未离欲圣超越恶趣。<a id="a-B7"></a>理亦不然。<a id="a-B8"></a>于彼已得非择灭故。<a id="a-B9"></a>未离欲圣。<a id="a-BA"></a>于彼不作不趣不行。<a id="a-BB"></a>可名超越。<a id="a-BC"></a>今见道位。<a id="a-BD"></a>超何眼等。<a id="a-BE"></a>若言应有异瓶等物瓶等性者。<a id="a-BF"></a>理亦不然。<a id="a-BG"></a>离破瓶等。<a id="a-BH"></a>舍瓶等性理不成故。<a id="a-BI"></a>无漏心起时。<a id="a-BJ"></a>眼等如本。<a id="a-BK"></a>而舍异生性。<a id="a-BL"></a>故例不齐。<a id="a-BM"></a>由此已遮生性等例若言婆罗门等性何不尔者。<a id="a-BN"></a>如圣异生定差别。<a id="a-BO"></a>彼不见故。<a id="a-BP"></a>谓圣异生。<a id="a-BQ"></a>各有少分不作不趣。<a id="a-BR"></a>作趣定别。<a id="a-BS"></a>无有少分智慧工巧制止堪能定差别事。<a id="a-BT"></a>婆罗门等。<a id="a-BU"></a>诸种姓中。<a id="a-BV"></a>唯一能为。<a id="a-BW"></a>非余能作。<a id="a-BX"></a>可因此执有婆罗门等性。<a id="a-BY"></a>虽亦见有中边国等少分差别。<a id="a-BZ"></a>而无别性。<a id="a-Ba"></a>由许别有众同分法为差别依。<a id="a-Bb"></a>故无有过。<a id="a-Bc"></a>岂不如圣法即说是圣性。<a id="a-Bd"></a>成就此性。<a id="a-Be"></a>故名圣者。<a id="a-Bf"></a>如是异生法应即异生性。<a id="a-Bg"></a>成就此性。<a id="a-Bh"></a>故名异生。<a id="a-Bi"></a>此例不然。<a id="a-Bj"></a>以诸圣法唯圣者有。<a id="a-Bk"></a>可即圣法说为圣性。<a id="a-Bl"></a>诸异生法圣者亦有。<a id="a-Bm"></a>如何可立为异生性。<a id="a-Bn"></a>若异生法。<a id="a-Bo"></a>唯异生有遍异生成可是异生性。<a id="a-Bp"></a>恶趣无想北俱卢等。<a id="a-Bq"></a>不遍异生故非异生性。<a id="a-Br"></a>余命根等。<a id="a-Bs"></a>虽遍异生。<a id="a-Bt"></a>非唯异生有。<a id="a-Bu"></a>亦非异生性。<a id="a-Bv"></a>又唯异生有遍异生相续。<a id="a-Bw"></a>违圣道得是异生性。<a id="a-Bx"></a>又若有法与诸异生作身生因是异生性。<a id="a-By"></a>岂不业烦恼与诸异生作身生因。<a id="a-Bz"></a>何用异生性。<a id="a-C0"></a>此责非理。<a id="a-C1"></a>现见有法待余因方能作余法因故。<a id="a-C2"></a>非业烦恼所生眼等。<a id="a-C3"></a>离四大种。<a id="a-C4"></a>而可得生。<a id="a-C5"></a>故有别法。<a id="a-C6"></a>名异生性。<a id="a-C7"></a>即超越此。<a id="a-C8"></a>故名超异生地。<a id="a-C9"></a>要作此释。<a id="a-CA"></a>方显世尊所说契经有大义趣。<a id="a-CB"></a>傍论已了。<a id="a-CC"></a>今更应思。<a id="a-CD"></a>如是非得。<a id="a-CE"></a>何时当舍。<a id="a-CF"></a>此法非得。<a id="a-CG"></a>得此法时。<a id="a-CH"></a>或转易地。<a id="a-CI"></a>舍此非得。<a id="a-CJ"></a>如圣法非得说名异生性。<a id="a-CK"></a>随得圣法时舍三界非得。<a id="a-CL"></a>如是住初无漏心者。<a id="a-CM"></a>于苦法智展转乃至。<a id="a-CN"></a>住金刚喻三摩地者。<a id="a-CO"></a>于阿罗汉所有非得。<a id="a-CP"></a>如其所应。<a id="a-CQ"></a>随得此法。<a id="a-CR"></a>舍此非得。<a id="a-CS"></a>如是乃至。<a id="a-CT"></a>阿罗汉果。<a id="a-CU"></a>时解脱者。<a id="a-CV"></a>于阿罗汉不时解脱。<a id="a-CW"></a>所有非得。<a id="a-CX"></a>得此法时。<a id="a-CY"></a>舍此非得。<a id="a-CZ"></a>余法非得。<a id="a-Ca"></a>类此应思。<a id="a-Cb"></a>又此非得。<a id="a-Cc"></a>云何名舍。<a id="a-Cd"></a>若非得得断。<a id="a-Ce"></a>非得非得生。<a id="a-Cf"></a>如是名为舍于非得。<a id="a-Cg"></a>得与非得。<a id="a-Ch"></a>虽各有余得及非得。<a id="a-Ci"></a>然非无穷。<a id="a-Cj"></a>由得势力。<a id="a-Ck"></a>成就本法及与得得。<a id="a-Cl"></a>得得势力。<a id="a-Cm"></a>成就法得。<a id="a-Cn"></a>岂成无穷。<a id="a-Co"></a>非得亦应如理思择。<a id="a-Cp"></a>非得非得。<a id="a-Cq"></a>必不俱生。<a id="a-Cr"></a>又从下地生上地时。<a id="a-Cs"></a>下地非得一切皆舍。<a id="a-Ct"></a>从上生下。<a id="a-Cu"></a>类此应知。<a id="a-Cv"></a>由所依力。<a id="a-Cw"></a>非得转故。<a id="a-Cx"></a>如是已辩得非得相。<a id="a-Cy"></a>同分者何。<a id="a-Cz"></a>颂曰。</p>
  <p id="aD0">同分有情等</p>
  <p id="aD1">论曰。<a id="a-D2"></a>有别实物。<a id="a-D3"></a>名为同分。<a id="a-D4"></a>谓诸有情。<a id="a-D5"></a>展转类等。<a id="a-D6"></a>本论说此。<a id="a-D7"></a>名众同分。<a id="a-D8"></a>一趣等生。<a id="a-D9"></a>诸有情类。<a id="a-DA"></a>所有身形。<a id="a-DB"></a>诸根业用。<a id="a-DC"></a>及饮食等。<a id="a-DD"></a>互相似因。<a id="a-DE"></a>并其展转相乐欲因。<a id="a-DF"></a>名众同分。<a id="a-DG"></a>如鲜净色业心大种。<a id="a-DH"></a>皆是其因。<a id="a-DI"></a>故身形等。<a id="a-DJ"></a>非唯因业。<a id="a-DK"></a>现见身形。<a id="a-DL"></a>是更相似。<a id="a-DM"></a>业所引果。<a id="a-DN"></a>诸根业用。<a id="a-DO"></a>及饮食等。<a id="a-DP"></a>有差别故。<a id="a-DQ"></a>若谓满业有差别故。<a id="a-DR"></a>此差别者。<a id="a-DS"></a>理不应然。<a id="a-DT"></a>或有身形。<a id="a-DU"></a>唯由相似引业所起。<a id="a-DV"></a>以众同分有差别故。<a id="a-DW"></a>业用等别。<a id="a-DX"></a>若身形等。<a id="a-DY"></a>唯业果者。<a id="a-DZ"></a>随其所乐业用等事。<a id="a-Da"></a>若舍若行应不得有。<a id="a-Db"></a>此中身形业用乐欲。<a id="a-Dc"></a>展转相似。<a id="a-Dd"></a>故名为同。<a id="a-De"></a>分是因义。<a id="a-Df"></a>有别实物是此同因。<a id="a-Dg"></a>故名同分。<a id="a-Dh"></a>如是同分。<a id="a-Di"></a>世尊唯依诸有情说。<a id="a-Dj"></a>非草木等。<a id="a-Dk"></a>故契经言。<a id="a-Dl"></a>此天同分。<a id="a-Dm"></a>此人同分。<a id="a-Dn"></a>乃至广说。<a id="a-Do"></a>就界趣生处身等别。<a id="a-Dp"></a>有无量种有情同分。<a id="a-Dq"></a>复有法同分。<a id="a-Dr"></a>谓随蕴处界。<a id="a-Ds"></a>异生同分入离生时舍。<a id="a-Dt"></a>有情同分入涅槃时舍。<a id="a-Du"></a>岂不异生性即异生同分。<a id="a-Dv"></a>此不应然。<a id="a-Dw"></a>所作异故。<a id="a-Dx"></a>谓彼身形业用乐欲。<a id="a-Dy"></a>互相似因。<a id="a-Dz"></a>名为同分。<a id="a-E0"></a>若与圣道成就相违。<a id="a-E1"></a>是异生因。<a id="a-E2"></a>名异生性。<a id="a-E3"></a>入离生时。<a id="a-E4"></a>于众同分。<a id="a-E5"></a>亦舍亦得。<a id="a-E6"></a>于异生性。<a id="a-E7"></a>舍而不得。<a id="a-E8"></a>同分非色。<a id="a-E9"></a>如何得知。<a id="a-EA"></a>有用能生无别事类。<a id="a-EB"></a>由见彼果。<a id="a-EC"></a>知有彼故。<a id="a-ED"></a>如见现在业所得果。<a id="a-EE"></a>知有前生曾所作业。<a id="a-EF"></a>又观行者。<a id="a-EG"></a>现证知故。<a id="a-EH"></a>何不许有无情同分。<a id="a-EI"></a>不应如是责。<a id="a-EJ"></a>有大过失故。<a id="a-EK"></a>汝亦许有人天等趣胎卵等生。<a id="a-EL"></a>何不亦许庵罗等趣菉豆等生。<a id="a-EM"></a>又佛世尊。<a id="a-EN"></a>曾不说故但应思择。<a id="a-EO"></a>何故世尊。<a id="a-EP"></a>唯于有情。<a id="a-EQ"></a>说有同分。<a id="a-ER"></a>非于草等。<a id="a-ES"></a>复云何知。<a id="a-ET"></a>如是同分。<a id="a-EU"></a>别有实物。<a id="a-EV"></a>且我于中作如是解。<a id="a-EW"></a>由彼草等无有展转业用乐欲互相似故。<a id="a-EX"></a>于彼不说别有同分。<a id="a-EY"></a>又必因有情。<a id="a-EZ"></a>草等方生故。<a id="a-Ea"></a>唯于有情。<a id="a-Eb"></a>说有同分。<a id="a-Ec"></a>又因先业及现勤勇。<a id="a-Ed"></a>此法得生。<a id="a-Ee"></a>于彼草等。<a id="a-Ef"></a>二事皆无。<a id="a-Eg"></a>故无同分。<a id="a-Eh"></a>即由此事。<a id="a-Ei"></a>证有实物。<a id="a-Ej"></a>又木素漆雕画等像。<a id="a-Ek"></a>及彼真形。<a id="a-El"></a>虽有色形展转相似。<a id="a-Em"></a>而言一实。<a id="a-En"></a>由此非唯见彼相似。<a id="a-Eo"></a>即言是实。<a id="a-Ep"></a>要于相似差别物类。<a id="a-Eq"></a>方起实言。<a id="a-Er"></a>故知实有此差别法。<a id="a-Es"></a>此实言说。<a id="a-Et"></a>由此法生。<a id="a-Eu"></a>又前说故。<a id="a-Ev"></a>前说云何。<a id="a-Ew"></a>谓见身形。<a id="a-Ex"></a>是更相似。<a id="a-Ey"></a>业所引果。<a id="a-Ez"></a>诸根业用。<a id="a-F0"></a>及饮食等。<a id="a-F1"></a>有差别故。<a id="a-F2"></a>是诸同分。<a id="a-F3"></a>展转差别。<a id="a-F4"></a>如何于彼。<a id="a-F5"></a>更无同分。<a id="a-F6"></a>而起无别觉施设耶。<a id="a-F7"></a>由诸同分是同类事等因性故。<a id="a-F8"></a>即为同类展转相似觉施设因。<a id="a-F9"></a>如眼耳等由大种造。<a id="a-FA"></a>方成色性。<a id="a-FB"></a>大种虽无余大种造。<a id="a-FC"></a>而色性成。<a id="a-FD"></a>此应显成胜论所执总同句义同异句义。<a id="a-FE"></a>若胜论执。<a id="a-FF"></a>此二句义。<a id="a-FG"></a>其体非一。<a id="a-FH"></a>刹那无常。<a id="a-FI"></a>无所依止。<a id="a-FJ"></a>展转差别。<a id="a-FK"></a>设令同彼。<a id="a-FL"></a>亦无多过。<a id="a-FM"></a>非胜论者执眼等根能行色等。<a id="a-FN"></a>即令释子舍如是见。<a id="a-FO"></a>别作余解。<a id="a-FP"></a>故彼所难。<a id="a-FQ"></a>是朋党言。<a id="a-FR"></a>求正理人。<a id="a-FS"></a>不应收采。<a id="a-FT"></a>已辩同分。<a id="a-FU"></a>无想者何。<a id="a-FV"></a>颂曰。</p>
  <p id="aFW">无想无想中　　心心所法灭</p>
  <p id="aFX">异熟居广果</p>
  <p id="aFY">论曰。<a id="a-FZ"></a>若生无想有情天中。<a id="a-Fa"></a>有法能令心心所灭。<a id="a-Fb"></a>名为无想。<a id="a-Fc"></a>是实有物。<a id="a-Fd"></a>能遮未来心心所法。<a id="a-Fe"></a>令暂不起。<a id="a-Ff"></a>如堰江河。<a id="a-Fg"></a>此法一向是无想定所感异熟。<a id="a-Fh"></a>由彼无想有情天中。<a id="a-Fi"></a>无想及色。<a id="a-Fj"></a>唯是无想定所感异熟故。<a id="a-Fk"></a>此定无力引众同分及与命根。<a id="a-Fl"></a>以众同分及与命根唯是有心。<a id="a-Fm"></a>第四静虑所感果故。<a id="a-Fn"></a>彼处余蕴。<a id="a-Fo"></a>是共异熟。<a id="a-Fp"></a>以生无想有情天中。<a id="a-Fq"></a>入无想前。<a id="a-Fr"></a>出无想后。<a id="a-Fs"></a>多时有心故。<a id="a-Ft"></a>然无心位。<a id="a-Fu"></a>极长远故。<a id="a-Fv"></a>总名无想天。<a id="a-Fw"></a>无想有情。<a id="a-Fx"></a>居在何处。<a id="a-Fy"></a>居在广果。<a id="a-Fz"></a>谓广果天中。<a id="a-G0"></a>有高胜处如中间静虑。<a id="a-G1"></a>名无想天。<a id="a-G2"></a>彼以宿业。<a id="a-G3"></a>等无间缘。<a id="a-G4"></a>为任持食。<a id="a-G5"></a>谓由宿业。<a id="a-G6"></a>引众同分及命根等。<a id="a-G7"></a>由续生心及无间入无想果心。<a id="a-G8"></a>牵引资助。<a id="a-G9"></a>故彼亦有过去触等。<a id="a-GA"></a>为任持食。<a id="a-GB"></a>无心位中。<a id="a-GC"></a>唯有过去触等为食。<a id="a-GD"></a>现在都无。<a id="a-GE"></a>有心位中。<a id="a-GF"></a>二种俱有。<a id="a-GG"></a>彼诸有情。<a id="a-GH"></a>由想起故。<a id="a-GI"></a>从彼处没。<a id="a-GJ"></a>没已决定生于欲界。<a id="a-GK"></a>非余处所。<a id="a-GL"></a>先修定行。<a id="a-GM"></a>所感寿量。<a id="a-GN"></a>势力尽故。<a id="a-GO"></a>于彼不能更修定故。<a id="a-GP"></a>如箭射空力尽便堕。<a id="a-GQ"></a>若诸有情。<a id="a-GR"></a>应生彼处。<a id="a-GS"></a>必有欲界顺后受业。<a id="a-GT"></a>如应生彼北俱卢洲。<a id="a-GU"></a>必定应有生天之业。<a id="a-GV"></a>已辩无想。<a id="a-GW"></a>二定者何。<a id="a-GX"></a>谓无想定。<a id="a-GY"></a>及灭尽定。<a id="a-GZ"></a>初无想定。<a id="a-Ga"></a>其相云何。<a id="a-Gb"></a>颂曰。</p>
  <p id="aGc">如是无想定　　后静虑求脱</p>
  <p id="aGd">善唯顺生受　　非圣得一世</p>
  <p id="aGe">论曰。<a id="a-Gf"></a>如前所说。<a id="a-Gg"></a>有法能令心心所灭。<a id="a-Gh"></a>名为无想。<a id="a-Gi"></a>如是复有别法。<a id="a-Gj"></a>能令心心所灭。<a id="a-Gk"></a>名无想定。<a id="a-Gl"></a>说如是声。<a id="a-Gm"></a>唯显此定灭心心所与无想同。<a id="a-Gn"></a>由正成办。<a id="a-Go"></a>或极成办。<a id="a-Gp"></a>故名为定。<a id="a-Gq"></a>有余师说。<a id="a-Gr"></a>如理等行故名为定。<a id="a-Gs"></a>令心大种平等行故。<a id="a-Gt"></a>无想者定。<a id="a-Gu"></a>或定无想。<a id="a-Gv"></a>名无想定。<a id="a-Gw"></a>由厌坏想。<a id="a-Gx"></a>生此定故。<a id="a-Gy"></a>非诸异生能厌坏受。<a id="a-Gz"></a>由耽着受而入定故。<a id="a-H0"></a>此定在何地。<a id="a-H1"></a>谓在后静虑即在第四静虑非余。<a id="a-H2"></a>此不应说。<a id="a-H3"></a>所以者何。<a id="a-H4"></a>此定能感无想异熟。<a id="a-H5"></a>已说无想居广果天。<a id="a-H6"></a>当说广果。<a id="a-H7"></a>在后静虑。<a id="a-H8"></a>岂于余地而修彼因。<a id="a-H9"></a>此责不然曾无说故。<a id="a-HA"></a>未曾有处说无想定为无想因。<a id="a-HB"></a>岂不前颂说无想为异熟。<a id="a-HC"></a>于彼释中。<a id="a-HD"></a>说为无想定果。<a id="a-HE"></a>此亦不然。<a id="a-HF"></a>曾未有颂作如是说。<a id="a-HG"></a>今说乃成。<a id="a-HH"></a>何故此定。<a id="a-HI"></a>名异生定。<a id="a-HJ"></a>为求解脱修此定故。<a id="a-HK"></a>彼执无想是真解脱。<a id="a-HL"></a>执无想定为出离道。<a id="a-HM"></a>为证无想而修此定。<a id="a-HN"></a>一切圣者。<a id="a-HO"></a>不执有漏为真解脱及真出离。<a id="a-HP"></a>故说此定名异生定。<a id="a-HQ"></a>前说无想。<a id="a-HR"></a>是异熟故。<a id="a-HS"></a>无记性摄。<a id="a-HT"></a>不说自成。<a id="a-HU"></a>今无想定。<a id="a-HV"></a>一向是善。<a id="a-HW"></a>岂不此是异熟因故。<a id="a-HX"></a>善性所摄不说自成。<a id="a-HY"></a>此于无想有情天中。<a id="a-HZ"></a>为因能招五蕴异熟。<a id="a-Ha"></a>不尔颂中犹未说故。<a id="a-Hb"></a>又染无记。<a id="a-Hc"></a>谁复能遮。<a id="a-Hd"></a>若尔此中应言纯善。<a id="a-He"></a>不尔离言见义有故。<a id="a-Hf"></a>此应准前异生性释。<a id="a-Hg"></a>或唯言善。<a id="a-Hh"></a>已显非余。<a id="a-Hi"></a>此定既是异熟因性。<a id="a-Hj"></a>为顺何受。<a id="a-Hk"></a>唯顺生受非顺现后及不定受。<a id="a-Hl"></a>一类诸师。<a id="a-Hm"></a>作此定执。<a id="a-Hn"></a>理顺生受及不定受。<a id="a-Ho"></a>所以者何。<a id="a-Hp"></a>成此定者。<a id="a-Hq"></a>亦容得入正性离生。<a id="a-Hr"></a>入已必无现起此定。<a id="a-Hs"></a>由约现行。<a id="a-Ht"></a>说无想定名异生定。<a id="a-Hu"></a>非约成就。<a id="a-Hv"></a>又许此定通是此法外法异生所得非圣。<a id="a-Hw"></a>以诸圣者于无想定如见深坑不乐入故。<a id="a-Hx"></a>颂中已说求脱言故。<a id="a-Hy"></a>即显此定唯属异生。<a id="a-Hz"></a>复言非圣。<a id="a-I0"></a>便为无用。<a id="a-I1"></a>此初得时。<a id="a-I2"></a>为得几世。<a id="a-I3"></a>此于诸位中。<a id="a-I4"></a>如别解脱戒。<a id="a-I5"></a>念念别得。<a id="a-I6"></a>未曾得故。<a id="a-I7"></a>第一念时。<a id="a-I8"></a>非得过去。<a id="a-I9"></a>以无心故。<a id="a-IA"></a>不修未来。<a id="a-IB"></a>故初得时。<a id="a-IC"></a>唯得一世。<a id="a-ID"></a>谓得现在。<a id="a-IE"></a>第二念等。<a id="a-IF"></a>乃至未出。<a id="a-IG"></a>亦成过去。<a id="a-IH"></a>出已乃至未舍已来。<a id="a-II"></a>唯成过去。<a id="a-IJ"></a>如天眼耳。<a id="a-IK"></a>无未来修。<a id="a-IL"></a>唯加行得。<a id="a-IM"></a>非离染得。<a id="a-IN"></a>次灭尽定。<a id="a-IO"></a>其相云何。<a id="a-IP"></a>颂曰。</p>
  <p id="aIQ">灭尽定亦然　　为静住有顶</p>
  <p id="aIR">善二受不定　　圣由加行得</p>
  <p id="aIS">成佛得非前　　三十四念故</p>
  <p id="aIT">论曰。<a id="a-IU"></a>如前无想定。<a id="a-IV"></a>灭尽定亦然。<a id="a-IW"></a>谓如已离第三静虑贪者。<a id="a-IX"></a>有法能令心心所灭。<a id="a-IY"></a>名无想定。<a id="a-IZ"></a>如是已离无所有处贪者。<a id="a-Ia"></a>有法能令心心所灭。<a id="a-Ib"></a>名灭尽定。<a id="a-Ic"></a>如是二定差别相者。<a id="a-Id"></a>前无想定。<a id="a-Ie"></a>为求解脱厌坏于想。<a id="a-If"></a>以出离想作意为先。<a id="a-Ig"></a>而得证入。<a id="a-Ih"></a>今灭尽定。<a id="a-Ii"></a>为求静住厌坏散动。<a id="a-Ij"></a>以止息想作意为先。<a id="a-Ik"></a>而得证入。<a id="a-Il"></a>前无想定。<a id="a-Im"></a>在色界边地。<a id="a-In"></a>今灭尽定。<a id="a-Io"></a>在无色边地。<a id="a-Ip"></a>以在非想非非想处所受生身。<a id="a-Iq"></a>是最上业。<a id="a-Ir"></a>所牵引故。<a id="a-Is"></a>说名有顶。<a id="a-It"></a>或有边际。<a id="a-Iu"></a>故名有顶。<a id="a-Iv"></a>如树边际说名树顶。<a id="a-Iw"></a>唯此地中。<a id="a-Ix"></a>有灭尽定。<a id="a-Iy"></a>何缘下地无此定耶。<a id="a-Iz"></a>厌背一切心及边际心断。<a id="a-J0"></a>方能得此胜解脱故。<a id="a-J1"></a>谓由二缘。<a id="a-J2"></a>立此解脱。<a id="a-J3"></a>一者厌背一切心故。<a id="a-J4"></a>二者边际心暂断故。<a id="a-J5"></a>若于下地有此定者。<a id="a-J6"></a>便非厌背一切种心。<a id="a-J7"></a>以未能厌上地心故。<a id="a-J8"></a>亦不名为边际心断。<a id="a-J9"></a>以上地心犹未断故。<a id="a-JA"></a>应名厌背少分诸心。<a id="a-JB"></a>亦复应名中际心断。<a id="a-JC"></a>于三性中。<a id="a-JD"></a>此灭尽定。<a id="a-JE"></a>同前唯善。<a id="a-JF"></a>非染无记。<a id="a-JG"></a>非诸圣者厌怖散动取染无记为寂静住。<a id="a-JH"></a>前无想定能顺生受及不定受。<a id="a-JI"></a>今灭尽定。<a id="a-JJ"></a>通顺生后及不定受。<a id="a-JK"></a>谓约异熟。<a id="a-JL"></a>有顺生受。<a id="a-JM"></a>或顺后受。<a id="a-JN"></a>及不定受。<a id="a-JO"></a>或全不受谓若下地起此定已。<a id="a-JP"></a>不生上地便般涅槃。<a id="a-JQ"></a>此灭尽定。<a id="a-JR"></a>能招有顶四蕴异熟。<a id="a-JS"></a>前无想定。<a id="a-JT"></a>唯异生得。<a id="a-JU"></a>此灭尽定。<a id="a-JV"></a>唯圣者得。<a id="a-JW"></a>非诸异生能起灭定。<a id="a-JX"></a>彼有自地。<a id="a-JY"></a>起灭定障。<a id="a-JZ"></a>犹未断故。<a id="a-Ja"></a>未超有顶见所断惑于起灭定毕竟无能。<a id="a-Jb"></a>非诸异生能超有顶见所断惑。<a id="a-Jc"></a>故唯圣者。<a id="a-Jd"></a>得灭尽定。<a id="a-Je"></a>有余师说。<a id="a-Jf"></a>由诸异生怖断灭故。<a id="a-Jg"></a>圣者于此现法涅槃胜解入故。<a id="a-Jh"></a>唯圣者得。<a id="a-Ji"></a>非诸异生彼说非理。<a id="a-Jj"></a>于无想定。<a id="a-Jk"></a>与此同故。<a id="a-Jl"></a>彼此心断。<a id="a-Jm"></a>涅槃胜解。<a id="a-Jn"></a>无差别故。<a id="a-Jo"></a>此中有说。<a id="a-Jp"></a>第四静虑心心所粗。<a id="a-Jq"></a>犹有所依。<a id="a-Jr"></a>故不怖断。<a id="a-Js"></a>彼亦非理。<a id="a-Jt"></a>修无想定。<a id="a-Ju"></a>为灭心故。<a id="a-Jv"></a>为求解脱起出离想。<a id="a-Jw"></a>修无想定。<a id="a-Jx"></a>怖畏灭心。<a id="a-Jy"></a>不应正理。<a id="a-Jz"></a>既出离想。<a id="a-K0"></a>修无想定。<a id="a-K1"></a>亦应涅槃胜解而入是故彼说。<a id="a-K2"></a>非为正因。<a id="a-K3"></a>一切圣者。<a id="a-K4"></a>得有顶时。<a id="a-K5"></a>皆得如斯灭尽定不。<a id="a-K6"></a>应言不得。<a id="a-K7"></a>由此定非离染得故。<a id="a-K8"></a>由何而得。<a id="a-K9"></a>由加行得。<a id="a-KA"></a>要由加行。<a id="a-KB"></a>方证得故。<a id="a-KC"></a>如无想定。<a id="a-KD"></a>初证得时。<a id="a-KE"></a>唯得现在。<a id="a-KF"></a>不得过去。<a id="a-KG"></a>不修未来。<a id="a-KH"></a>要由心力。<a id="a-KI"></a>方能修故。<a id="a-KJ"></a>第二念等。<a id="a-KK"></a>乃至未舍。<a id="a-KL"></a>亦成过去。<a id="a-KM"></a>世尊亦以加行得耶。<a id="a-KN"></a>不尔。<a id="a-KO"></a>云何。<a id="a-KP"></a>成佛时得。<a id="a-KQ"></a>彼谓世尊尽智时得。<a id="a-KR"></a>岂不尽智于成佛时亦不名得。<a id="a-KS"></a>况灭尽定。<a id="a-KT"></a>以诸菩萨住金刚喻三摩地时。<a id="a-KU"></a>名得尽智。<a id="a-KV"></a>得体生时。<a id="a-KW"></a>名为得故。<a id="a-KX"></a>于成佛时。<a id="a-KY"></a>应说尽智。<a id="a-KZ"></a>不由加行而现在前。<a id="a-Ka"></a>暂起欲乐现在前时。<a id="a-Kb"></a>一切圆德。<a id="a-Kc"></a>随乐起故。<a id="a-Kd"></a>非佛身中所有功德成佛时得。<a id="a-Ke"></a>如何可说佛尽智时得灭尽定。<a id="a-Kf"></a>由菩萨时永离一切烦恼染故。<a id="a-Kg"></a>令佛身中功德得起。<a id="a-Kh"></a>故说如来所有功德。<a id="a-Ki"></a>皆离染得。<a id="a-Kj"></a>故彼所言。<a id="a-Kk"></a>亦有过失。<a id="a-Kl"></a>随宜为彼而通释者。<a id="a-Km"></a>谓于近事。<a id="a-Kn"></a>而说远声。<a id="a-Ko"></a>或金刚喻三摩地时。<a id="a-Kp"></a>必成佛故。<a id="a-Kq"></a>亦名成佛。<a id="a-Kr"></a>无间刹那。<a id="a-Ks"></a>定成佛故。<a id="a-Kt"></a>且置斯事。<a id="a-Ku"></a>世尊曾未起灭尽定。<a id="a-Kv"></a>得尽智时如何得成。<a id="a-Kw"></a>最上圆满俱分解脱。<a id="a-Kx"></a>永离定障故。<a id="a-Ky"></a>舍不成就故。<a id="a-Kz"></a>于起灭定得自在故。<a id="a-L0"></a>如已起者成俱解脱。<a id="a-L1"></a>西方师说。<a id="a-L2"></a>菩萨学位。<a id="a-L3"></a>先起此定。<a id="a-L4"></a>后得菩提。<a id="a-L5"></a>迦湿弥罗国毗婆沙师说。<a id="a-L6"></a>非前起灭定后方生尽智。<a id="a-L7"></a>何因此国知前未起。<a id="a-L8"></a>何为不责西方起因。<a id="a-L9"></a>且我迦湿弥罗国。<a id="a-LA"></a>说三十四念得菩提故。<a id="a-LB"></a>谓诸菩萨。<a id="a-LC"></a>决定先于无所有处。<a id="a-LD"></a>已得离贪。<a id="a-LE"></a>方入见谛。<a id="a-LF"></a>不复须断下地烦恼。<a id="a-LG"></a>三十四念。<a id="a-LH"></a>得大菩提。<a id="a-LI"></a>谛现观中。<a id="a-LJ"></a>有十六念。<a id="a-LK"></a>离有顶贪。<a id="a-LL"></a>有十八念。<a id="a-LM"></a>谓断有顶九品烦恼。<a id="a-LN"></a>有九无间九解脱道。<a id="a-LO"></a>如是十八。<a id="a-LP"></a>足前十六。<a id="a-LQ"></a>成三十四。<a id="a-LR"></a>于此中间。<a id="a-LS"></a>无容得起不同类心。<a id="a-LT"></a>故于前位。<a id="a-LU"></a>决定无容起灭尽定。<a id="a-LV"></a>若于前位。<a id="a-LW"></a>起灭尽定。<a id="a-LX"></a>便越期心。<a id="a-LY"></a>然诸菩萨。<a id="a-LZ"></a>决定不越要期心故。<a id="a-La"></a>理实菩萨。<a id="a-Lb"></a>不越期心。<a id="a-Lc"></a>然非不越无漏圣道。<a id="a-Ld"></a>若尔期心。<a id="a-Le"></a>如何不越。<a id="a-Lf"></a>谓我未得诸漏永尽。<a id="a-Lg"></a>终不解斯结加趺坐。<a id="a-Lh"></a>决定不越如是期心。<a id="a-Li"></a>唯于一坐时诸事究竟故。<a id="a-Lj"></a>岂不由斯已成违越。<a id="a-Lk"></a>欲起无漏圣道期心。<a id="a-Ll"></a>如何菩萨。<a id="a-Lm"></a>为尽诸漏。<a id="a-Ln"></a>修未曾得见修二道。<a id="a-Lo"></a>欲拔有顶见断惑根。<a id="a-Lp"></a>及除有顶修惑怨敌。<a id="a-Lq"></a>立誓要期结加趺坐。<a id="a-Lr"></a>事未究竟。<a id="a-Ls"></a>而于其中。<a id="a-Lt"></a>舍所要期无漏治道贵重无始。<a id="a-Lu"></a>能为诳惑世间定类。<a id="a-Lv"></a>为获共有易得灭定。<a id="a-Lw"></a>而致稽留。<a id="a-Lx"></a>如是善成三十四念得菩提故。<a id="a-Ly"></a>为非前因。<a id="a-Lz"></a>如契经说。<a id="a-M0"></a>出灭定时。<a id="a-M1"></a>当触三触。<a id="a-M2"></a>谓不动触。<a id="a-M3"></a>无所有触。<a id="a-M4"></a>及无相触。<a id="a-M5"></a>何者云何触此三触。<a id="a-M6"></a>有说。<a id="a-M7"></a>灭定起心相应。<a id="a-M8"></a>有空无愿无相三触。<a id="a-M9"></a>如其次第。<a id="a-MA"></a>出灭定时。<a id="a-MB"></a>触于三触。<a id="a-MC"></a>有余师说。<a id="a-MD"></a>识处空处心相应触。<a id="a-ME"></a>名不动触此二纯作识空想故。<a id="a-MF"></a>无所有处心相应触。<a id="a-MG"></a>名无所有触。<a id="a-MH"></a>无先所有故。<a id="a-MI"></a>非想非非想处心相应触。<a id="a-MJ"></a>名无相触。<a id="a-MK"></a>想无想相。<a id="a-ML"></a>不分明故即由此故。<a id="a-MM"></a>说四无色名有想定。<a id="a-MN"></a>从灭定起心通有漏无漏。<a id="a-MO"></a>灭定起时。<a id="a-MP"></a>或逆次第入诸等至。<a id="a-MQ"></a>或逆超越入诸等至。<a id="a-MR"></a>容有如是起灭定心现在前故。<a id="a-MS"></a>复有余师。<a id="a-MT"></a>作如是说。<a id="a-MU"></a>唯约无漏。<a id="a-MV"></a>无所有处缘涅槃心。<a id="a-MW"></a>起灭定时。<a id="a-MX"></a>言触三触。<a id="a-MY"></a>以无漏故。<a id="a-MZ"></a>名为不动。<a id="a-Ma"></a>无所有处地所摄故。<a id="a-Mb"></a>名无所有缘涅槃故。<a id="a-Mc"></a>名为无相。<a id="a-Md"></a>虽已说二定有多同异相。<a id="a-Me"></a>而于其中复有同异。<a id="a-Mf"></a>颂曰。</p>
  <p id="aMg">二定依欲色　　灭定初人中</p>
  <p id="aMh">论曰。<a id="a-Mi"></a>言二定者。<a id="a-Mj"></a>谓无想定。<a id="a-Mk"></a>及灭尽定。<a id="a-Ml"></a>此二俱依欲色二界。<a id="a-Mm"></a>而得现起。<a id="a-Mn"></a>然于此中。<a id="a-Mo"></a>有说。<a id="a-Mp"></a>唯在下三静虑。<a id="a-Mq"></a>入无想定。<a id="a-Mr"></a>非在第四。<a id="a-Ms"></a>勿因与果极相邻逼。<a id="a-Mt"></a>有说。<a id="a-Mu"></a>亦在第四静虑。<a id="a-Mv"></a>入无想定。<a id="a-Mw"></a>除无想天。<a id="a-Mx"></a>以生彼天受彼果故。<a id="a-My"></a>有余师说。<a id="a-Mz"></a>唯在欲界。<a id="a-N0"></a>入无想定。<a id="a-N1"></a>非在色界。<a id="a-N2"></a>彼违论文。<a id="a-N3"></a>谓本论言。<a id="a-N4"></a>或有是色有。<a id="a-N5"></a>此有非五行。<a id="a-N6"></a>谓色廛有情。<a id="a-N7"></a>或生有想天。<a id="a-N8"></a>住不同类心。<a id="a-N9"></a>若入无想定。<a id="a-NA"></a>若入灭尽定。<a id="a-NB"></a>或生无想天。<a id="a-NC"></a>已得入无想。<a id="a-ND"></a>是谓是色有。<a id="a-NE"></a>此有非五行。<a id="a-NF"></a>由此证知。<a id="a-NG"></a>如是二定。<a id="a-NH"></a>俱依欲色而得现起。<a id="a-NI"></a>是名同相。<a id="a-NJ"></a>言异相者。<a id="a-NK"></a>谓无想定。<a id="a-NL"></a>欲色二界。<a id="a-NM"></a>皆得初起。<a id="a-NN"></a>灭定初起。<a id="a-NO"></a>唯在人中。<a id="a-NP"></a>谓灭尽定。<a id="a-NQ"></a>唯在人中。<a id="a-NR"></a>得初修起。<a id="a-NS"></a>唯人中有说者释者。<a id="a-NT"></a>及有强盛。<a id="a-NU"></a>加行力故。<a id="a-NV"></a>有在人中。<a id="a-NW"></a>初修得已。<a id="a-NX"></a>由退为先。<a id="a-NY"></a>方生色界。<a id="a-NZ"></a>依色界身。<a id="a-Na"></a>后复修起。<a id="a-Nb"></a>非在无色能入灭定。<a id="a-Nc"></a>无所依故。<a id="a-Nd"></a>命根必依色心而转。<a id="a-Ne"></a>若在无色入灭定者。<a id="a-Nf"></a>色心俱无命根应断。<a id="a-Ng"></a>诸蕴展转相依而住。<a id="a-Nh"></a>故无有情唯具一蕴。<a id="a-Ni"></a>又心心所。<a id="a-Nj"></a>不相离故。<a id="a-Nk"></a>亦无有情唯具三蕴。<a id="a-Nl"></a>何因故知。<a id="a-Nm"></a>灭定有退。<a id="a-Nn"></a>准邬陀夷契经义故。<a id="a-No"></a>经言具寿。<a id="a-Np"></a>有诸苾刍。<a id="a-Nq"></a>先于此处。<a id="a-Nr"></a>具净尸罗。<a id="a-Ns"></a>具三摩地。<a id="a-Nt"></a>具般罗若。<a id="a-Nu"></a>能数入出灭受想定。<a id="a-Nv"></a>斯有是处。<a id="a-Nw"></a>应如实知。<a id="a-Nx"></a>彼于现法。<a id="a-Ny"></a>或临终位。<a id="a-Nz"></a>不能勤修令解满足。<a id="a-O0"></a>从此身坏超段食天。<a id="a-O1"></a>随受一受意成天身。<a id="a-O2"></a>于彼生已。<a id="a-O3"></a>复数入出灭受想定。<a id="a-O4"></a>亦有是处。<a id="a-O5"></a>应如实知。<a id="a-O6"></a>此意成天身。<a id="a-O7"></a>佛说是色界灭受想定。<a id="a-O8"></a>唯在有顶。<a id="a-O9"></a>若得此定。<a id="a-OA"></a>必无退者。<a id="a-OB"></a>不应得往色界受生。<a id="a-OC"></a>如是广释二定异相。<a id="a-OD"></a>总有六门。<a id="a-OE"></a>谓地加行相续异熟顺受初起。<a id="a-OF"></a>有差别故。</p>
 </body>
</html>