<!doctype html>
<html id="z3IBVpf161" data-ver="1698">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第二十二</h1>
  <h2 id="a2">辩缘起品第三之二</h2>
  <p id="a3">于前所说诸界趣中。<a id="a-4"></a>如其次第。<a id="a-5"></a>识住有七。<a id="a-6"></a>其七者何。<a id="a-7"></a>颂曰。</p>
  <p id="a8">身异及想异　　身异同一想</p>
  <p id="a9">翻此身想一　　并无色下三</p>
  <p id="aA">故识住有七　　余非有损坏</p>
  <p id="aB">论曰。<a id="a-C"></a>谓若略说。<a id="a-D"></a>欲界人天并及下三静虑无色。<a id="a-E"></a>此七生处。<a id="a-F"></a>是识住体。<a id="a-G"></a>若广分别。<a id="a-H"></a>应随契经。<a id="a-I"></a>有色有情。<a id="a-J"></a>身异相异。<a id="a-K"></a>如人一分天。<a id="a-L"></a>是第一识住。<a id="a-M"></a>一分天者。<a id="a-N"></a>谓欲界天。<a id="a-O"></a>及初静虑。<a id="a-P"></a>除劫初起。<a id="a-Q"></a>言有色有情者。<a id="a-R"></a>是成就色身义。<a id="a-S"></a>言身异者。<a id="a-T"></a>谓彼色身。<a id="a-U"></a>种种显形。<a id="a-V"></a>状貌异故。<a id="a-W"></a>彼由身异。<a id="a-X"></a>或有异身。<a id="a-Y"></a>故彼有情说名身异。<a id="a-Z"></a>言想异者。<a id="a-a"></a>谓彼苦乐不苦不乐。<a id="a-b"></a>想差别故。<a id="a-c"></a>彼由想异。<a id="a-d"></a>或有异想。<a id="a-e"></a>或习异想。<a id="a-f"></a>以成其性。<a id="a-g"></a>故彼有情说名想异。<a id="a-h"></a>今应思择。<a id="a-i"></a>岂不后有身异言故有色已成。<a id="a-j"></a>前有色言。<a id="a-k"></a>应无义用。<a id="a-l"></a>此责非理。<a id="a-m"></a>于无色中。<a id="a-n"></a>现见亦有说身言故。<a id="a-o"></a>若谓身后有想异言。<a id="a-p"></a>已证身言。<a id="a-q"></a>唯诠色者。<a id="a-r"></a>亦不应理。<a id="a-s"></a>除想已外。<a id="a-t"></a>余无色中。<a id="a-u"></a>有疑滥故。<a id="a-v"></a>或复谓后有如人言故前身言无有滥者。<a id="a-w"></a>此亦非理。<a id="a-x"></a>由后说有一分天言。<a id="a-y"></a>容有滥故。<a id="a-z"></a>若谓不以一分天言令彼身言滥于无色。<a id="a-10"></a>依次第故。<a id="a-11"></a>又于次后。<a id="a-12"></a>说梵众等诸天言故。<a id="a-13"></a>理亦不然。<a id="a-14"></a>非遍说故。<a id="a-15"></a>非后遍说一切天众皆建立在。<a id="a-16"></a>余识住中。<a id="a-17"></a>勿有生疑。<a id="a-18"></a>一分天者。<a id="a-19"></a>兼摄有顶第四静虑。<a id="a-1A"></a>故说有色及身异言。<a id="a-1B"></a>非有顶天可言有色。<a id="a-1C"></a>第四静虑。<a id="a-1D"></a>可言身异。<a id="a-1E"></a>一分天言。<a id="a-1F"></a>已简恶处。<a id="a-1G"></a>余人天众。<a id="a-1H"></a>各自名显。<a id="a-1I"></a>故此所说。<a id="a-1J"></a>一分天言。<a id="a-1K"></a>所摄如前。<a id="a-1L"></a>其义成立。<a id="a-1M"></a>由斯有顶。<a id="a-1N"></a>第四静虑。<a id="a-1O"></a>及诸恶处。<a id="a-1P"></a>非识住摄。<a id="a-1Q"></a>故有色言具大义用。<a id="a-1R"></a>或言有色为显异因。<a id="a-1S"></a>谓身异因即是有色。<a id="a-1T"></a>要由有色。<a id="a-1U"></a>身方有异。<a id="a-1V"></a>由身有异。<a id="a-1W"></a>想异得成。<a id="a-1X"></a>故有色言。<a id="a-1Y"></a>显异因性。<a id="a-1Z"></a>由能损益。<a id="a-1a"></a>胜境现前。<a id="a-1b"></a>损益身时。<a id="a-1c"></a>身便变异。<a id="a-1d"></a>即于如是身变异时。<a id="a-1e"></a>令饮食等亦有变异。<a id="a-1f"></a>彼变异故。<a id="a-1g"></a>身异得成。<a id="a-1h"></a>由是便生乐等异想。<a id="a-1i"></a>故言有色是显异因。<a id="a-1j"></a>若必有色言。<a id="a-1k"></a>显身异因者。<a id="a-1l"></a>极光净等。<a id="a-1m"></a>身应有异。<a id="a-1n"></a>又极光净。<a id="a-1o"></a>应无异想。<a id="a-1p"></a>由彼天中身无异故。<a id="a-1q"></a>又诸梵众。<a id="a-1r"></a>想应不一。<a id="a-1s"></a>由彼天中身有异故。<a id="a-1t"></a>由斯所释。<a id="a-1u"></a>理未必然。<a id="a-1v"></a>其理必然。<a id="a-1w"></a>异因定故。<a id="a-1x"></a>谓身有异。<a id="a-1y"></a>定色为因。<a id="a-1z"></a>非色为因令身定异。<a id="a-20"></a>故极光净等。<a id="a-21"></a>无身成异失。<a id="a-22"></a>如眼色为缘生于眼识等。<a id="a-23"></a>如契经说。<a id="a-24"></a>眼色为缘。<a id="a-25"></a>生于眼识。<a id="a-26"></a>现有眼色。<a id="a-27"></a>眼识不生。<a id="a-28"></a>余亦应尔。<a id="a-29"></a>又如经说。<a id="a-2A"></a>身有轻安。<a id="a-2B"></a>便生受乐。<a id="a-2C"></a>此经意显无染受乐。<a id="a-2D"></a>定轻安为因非身轻安。<a id="a-2E"></a>定能生受乐。<a id="a-2F"></a>此亦应尔。<a id="a-2G"></a>故理必然。<a id="a-2H"></a>若谓眼色定为眼识缘。<a id="a-2I"></a>阙余缘故。<a id="a-2J"></a>有眼识不起。<a id="a-2K"></a>如契经说。<a id="a-2L"></a>能生作意。<a id="a-2M"></a>若不正起。<a id="a-2N"></a>识不生故。<a id="a-2O"></a>既许有色为身异因复阙何缘。<a id="a-2P"></a>令身不异。<a id="a-2Q"></a>又受乐体。<a id="a-2R"></a>异于轻安。<a id="a-2S"></a>虽复轻安遍于诸地。<a id="a-2T"></a>无受乐地。<a id="a-2U"></a>可不生乐。<a id="a-2V"></a>有色身异。<a id="a-2W"></a>既无别体。<a id="a-2X"></a>诸有色者。<a id="a-2Y"></a>皆应身异。<a id="a-2Z"></a>此亦不然。<a id="a-2a"></a>与彼同故。<a id="a-2b"></a>虽诸有色皆身异因。<a id="a-2c"></a>有阙余因。<a id="a-2d"></a>而身不异。<a id="a-2e"></a>谓于欲界初静虑中。<a id="a-2f"></a>有表无表寻伺多识。<a id="a-2g"></a>为因生果。<a id="a-2h"></a>有种种异。<a id="a-2i"></a>故彼有色。<a id="a-2j"></a>为身异因。<a id="a-2k"></a>极光净天等。<a id="a-2l"></a>无彼因故。<a id="a-2m"></a>虽有色因。<a id="a-2n"></a>而身但一。<a id="a-2o"></a>不可以说彼为身异因。<a id="a-2p"></a>则不许言有色故身异。<a id="a-2q"></a>勿说作意能生眼识。<a id="a-2r"></a>便不许说眼色为缘。<a id="a-2s"></a>又彼不应以业生眼故。<a id="a-2t"></a>便不许说眼等为眼因。<a id="a-2u"></a>又彼不应以种生芽故。<a id="a-2v"></a>便不许说水粪等为因。<a id="a-2w"></a>是故不应作如是难。<a id="a-2x"></a>以有色故。<a id="a-2y"></a>令身异者。<a id="a-2z"></a>极光净等。<a id="a-30"></a>身应有异。<a id="a-31"></a>言极光净应无异想。<a id="a-32"></a>由彼天中身无异者。<a id="a-33"></a>亦不应理。<a id="a-34"></a>由心于定有厌欣故。<a id="a-35"></a>如说乐因。<a id="a-36"></a>又想异言。<a id="a-37"></a>为遣疑故。<a id="a-38"></a>谓说身一。<a id="a-39"></a>想应非异。<a id="a-3A"></a>心随身故。<a id="a-3B"></a>为遣此中想随身疑。<a id="a-3C"></a>故说想异。<a id="a-3D"></a>此言意显极光净天。<a id="a-3E"></a>心不随身。<a id="a-3F"></a>与余天别。<a id="a-3G"></a>言诸梵众。<a id="a-3H"></a>想应不一。<a id="a-3I"></a>由彼天中身有异者。<a id="a-3J"></a>理实应尔。<a id="a-3K"></a>但为显示彼劫初时同于一因。<a id="a-3L"></a>起一执想。<a id="a-3M"></a>故言想一。<a id="a-3N"></a>是故前释。<a id="a-3O"></a>一分天言。<a id="a-3P"></a>亦摄梵众天。<a id="a-3Q"></a>唯除劫初起。<a id="a-3R"></a>此言意显彼想实异。<a id="a-3S"></a>但就少分缘义。<a id="a-3T"></a>说为想一。<a id="a-3U"></a>由斯有色定是异因。<a id="a-3V"></a>故有色言。<a id="a-3W"></a>深有义用。<a id="a-3X"></a>有色有情。<a id="a-3Y"></a>身异想一。<a id="a-3Z"></a>如梵众天。<a id="a-3a"></a>谓劫初起。<a id="a-3b"></a>是第二识住。<a id="a-3c"></a>所以者何。<a id="a-3d"></a>以劫初起彼梵众天同生此想。<a id="a-3e"></a>我等皆是大梵化生。<a id="a-3f"></a>大梵尔时亦生此想。<a id="a-3g"></a>是诸梵众皆我化生。<a id="a-3h"></a>何缘梵众同生此想。<a id="a-3i"></a>由见梵王处所形色及神通等皆殊胜故。<a id="a-3j"></a>又观大梵。<a id="a-3k"></a>先时已有已。<a id="a-3l"></a>及余天后方生故。<a id="a-3m"></a>彼不能见从上地殁。<a id="a-3n"></a>依初静虑发宿住通。<a id="a-3o"></a>不能了知上地境故。<a id="a-3p"></a>何缘大梵亦生此想。<a id="a-3q"></a>彼才发心。<a id="a-3r"></a>众便生故。<a id="a-3s"></a>谓己所化。<a id="a-3t"></a>非速殁故。<a id="a-3u"></a>或愚业果感赴理故。<a id="a-3v"></a>或见己身。<a id="a-3w"></a>形状势力寿威德等。<a id="a-3x"></a>过余众故。<a id="a-3y"></a>由是缘故。<a id="a-3z"></a>梵众梵王。<a id="a-40"></a>身虽有殊。<a id="a-41"></a>而生一想。<a id="a-42"></a>岂不梵众言。<a id="a-43"></a>我从彼生。<a id="a-44"></a>而大梵王言。<a id="a-45"></a>我能生彼。<a id="a-46"></a>想即有异。<a id="a-47"></a>如何言一。<a id="a-48"></a>此责非理。<a id="a-49"></a>梵众梵王。<a id="a-4A"></a>同执一因而生想故。<a id="a-4B"></a>或缘所化想是一故。<a id="a-4C"></a>有说此中唯依梵众。<a id="a-4D"></a>言同一想。<a id="a-4E"></a>非大梵王。<a id="a-4F"></a>以彼经但言如梵众天故。<a id="a-4G"></a>非王一身可名众故。<a id="a-4H"></a>虽彼后时得聪睿觉亦生异想。<a id="a-4I"></a>而从初位。<a id="a-4J"></a>以立其名。<a id="a-4K"></a>故言想一。<a id="a-4L"></a>王从众说。<a id="a-4M"></a>得想一名。<a id="a-4N"></a>故可彼天总名想一。<a id="a-4O"></a>言身异者。<a id="a-4P"></a>前说彼天。<a id="a-4Q"></a>有表等因。<a id="a-4R"></a>感别果故。<a id="a-4S"></a>安立众生。<a id="a-4T"></a>有差别故。<a id="a-4U"></a>经说。<a id="a-4V"></a>梵众作是念言。<a id="a-4W"></a>我等曾见如是有情长寿久住。<a id="a-4X"></a>乃至起愿。<a id="a-4Y"></a>云何当令诸余有情生我同分。<a id="a-4Z"></a>于彼正起此心愿时。<a id="a-4a"></a>我等便生彼同分内。<a id="a-4b"></a>梵众何处。<a id="a-4c"></a>曾见梵王。<a id="a-4d"></a>有余师言。<a id="a-4e"></a>住极光净。<a id="a-4f"></a>从彼天殁来生此故。<a id="a-4g"></a>既从彼殁来生此间。<a id="a-4h"></a>云何未得第二静虑。<a id="a-4i"></a>而能忆彼诸宿住事。<a id="a-4j"></a>谁言未得第二静虑。<a id="a-4k"></a>若得应离初静虑贪。<a id="a-4l"></a>如何彼尚生初定戒禁取。<a id="a-4m"></a>退已方生。<a id="a-4n"></a>斯有何失。<a id="a-4o"></a>岂不色界无有退耶。<a id="a-4p"></a>有说。<a id="a-4q"></a>初生无妨有退。<a id="a-4r"></a>有余师说。<a id="a-4s"></a>住中有中。<a id="a-4t"></a>曾见梵王。<a id="a-4u"></a>此不应理。<a id="a-4v"></a>经言见彼久住世故。<a id="a-4w"></a>彼天中有。<a id="a-4x"></a>于正所受生。<a id="a-4y"></a>既不阙缘。<a id="a-4z"></a>无容久住故。<a id="a-50"></a>应说梵众即住自天。<a id="a-51"></a>曾见梵王。<a id="a-52"></a>极光净殁。<a id="a-53"></a>初受生时。<a id="a-54"></a>曾见彼故。<a id="a-55"></a>谓诸梵众初下生时。<a id="a-56"></a>见大梵王。<a id="a-57"></a>威光赫烈。<a id="a-58"></a>虽怀敬慕欲往亲承。<a id="a-59"></a>威神所逼。<a id="a-5A"></a>未果前诣。<a id="a-5B"></a>于兹荏苒遂致多时。<a id="a-5C"></a>后励专诚。<a id="a-5D"></a>预近瞻仰。<a id="a-5E"></a>到已皆共作是念言。<a id="a-5F"></a>我等曾见。<a id="a-5G"></a>乃至广说。<a id="a-5H"></a>谓彼近见大梵王时。<a id="a-5I"></a>便能忆知先所见事。<a id="a-5J"></a>复能了达众下生前。<a id="a-5K"></a>独有梵王及心所愿。<a id="a-5L"></a>或彼先在极光净天。<a id="a-5M"></a>曾见梵王。<a id="a-5N"></a>今见能忆。<a id="a-5O"></a>谓彼昔在极光净天。<a id="a-5P"></a>曾见梵王独居下地。<a id="a-5Q"></a>亦知心愿与众同居。<a id="a-5R"></a>俯愍便兴初静虑化。<a id="a-5S"></a>令所化众偶侍梵王起化。<a id="a-5T"></a>须臾自便福尽命终。<a id="a-5U"></a>生下初静虑中。<a id="a-5V"></a>大梵身心及所化事。<a id="a-5W"></a>皆初静虑通慧所缘。<a id="a-5X"></a>今见便发宿住随念。<a id="a-5Y"></a>故彼梵众作是念言。<a id="a-5Z"></a>我等曾见。<a id="a-5a"></a>乃至广说。<a id="a-5b"></a>有余师说。<a id="a-5c"></a>二静虑中所起。<a id="a-5d"></a>能缘梵世眼识。<a id="a-5e"></a>是初静虑地法所收。<a id="a-5f"></a>故今亦能随念彼识。<a id="a-5g"></a>有作是说。<a id="a-5h"></a>彼梵众天。<a id="a-5i"></a>不受处胎断末摩苦。<a id="a-5j"></a>由斯得有念无忘失。<a id="a-5k"></a>故忆前生所见等事。<a id="a-5l"></a>有色有情。<a id="a-5m"></a>身一想异。<a id="a-5n"></a>如极光净天。<a id="a-5o"></a>是第三识住。<a id="a-5p"></a>此中举后。<a id="a-5q"></a>兼以摄初。<a id="a-5r"></a>应知具摄第二静虑。<a id="a-5s"></a>若不尔者。<a id="a-5t"></a>彼少光天。<a id="a-5u"></a>无量光天。<a id="a-5v"></a>何识住摄。<a id="a-5w"></a>彼二既有第三识住相。<a id="a-5x"></a>无缘可说非识住所收。<a id="a-5y"></a>故知此中依举显理。<a id="a-5z"></a>说诸识住。<a id="a-60"></a>非但如言。<a id="a-61"></a>彼天中无有表业等为因所感差别身形。<a id="a-62"></a>故言身一。<a id="a-63"></a>即形显等。<a id="a-64"></a>同处诸天。<a id="a-65"></a>相无别义。<a id="a-66"></a>然彼尊者阿奴律陀契经中言。<a id="a-67"></a>光净天等。<a id="a-68"></a>身有高下胜劣可得。<a id="a-69"></a>此依别处。<a id="a-6A"></a>故作是言。<a id="a-6B"></a>非一天中身有差别。<a id="a-6C"></a>又契经说。<a id="a-6D"></a>极光天中。<a id="a-6E"></a>有时诸天。<a id="a-6F"></a>同共集会。<a id="a-6G"></a>其身有异。<a id="a-6H"></a>光明并同。<a id="a-6I"></a>此说诸天其身各别。<a id="a-6J"></a>不言形显状貌不同。<a id="a-6K"></a>故与此经无相违失。<a id="a-6L"></a>有说。<a id="a-6M"></a>梵众名极光天。<a id="a-6N"></a>有妙光明。<a id="a-6O"></a>胜下天故。<a id="a-6P"></a>第二静虑。<a id="a-6Q"></a>喜舍二想。<a id="a-6R"></a>杂乱现前。<a id="a-6S"></a>故言想异。<a id="a-6T"></a>传说。<a id="a-6U"></a>彼天厌根本地喜根已起。<a id="a-6V"></a>近分地舍根现前。<a id="a-6W"></a>厌近分地舍根已起。<a id="a-6X"></a>根本地喜根现前。<a id="a-6Y"></a>譬如有人于诸饮食若素若腻欣厌互增。<a id="a-6Z"></a>经主引经释想异义。<a id="a-6a"></a>谓极光净。<a id="a-6b"></a>新旧生天。<a id="a-6c"></a>缘于劫火。<a id="a-6d"></a>有怖不怖。<a id="a-6e"></a>二想交杂。<a id="a-6f"></a>故名想异。<a id="a-6g"></a>非喜与舍二想交杂。<a id="a-6h"></a>若尔不应第三静虑由乐想故说名想一。<a id="a-6i"></a>有何别理。<a id="a-6j"></a>第三静虑。<a id="a-6k"></a>由一乐想。<a id="a-6l"></a>名为想一。<a id="a-6m"></a>第二静虑。<a id="a-6n"></a>非由喜舍二想交杂名为想异。<a id="a-6o"></a>故彼所言。<a id="a-6p"></a>乍如可录及加详察。<a id="a-6q"></a>未足信依。<a id="a-6r"></a>上座此中作如是说。<a id="a-6s"></a>第三静虑。<a id="a-6t"></a>于一切时。<a id="a-6u"></a>由不怖想。<a id="a-6v"></a>故言想一。<a id="a-6w"></a>彼所引教。<a id="a-6x"></a>与经主同。<a id="a-6y"></a>今详彼言。<a id="a-6z"></a>非符识住。<a id="a-70"></a>此及前释。<a id="a-71"></a>理并不然。<a id="a-72"></a>谓识于中喜乐安住。<a id="a-73"></a>立为识住。<a id="a-74"></a>如何乃说依于怖想立识住名。<a id="a-75"></a>即以此缘。<a id="a-76"></a>说诸恶处。<a id="a-77"></a>第四静虑。<a id="a-78"></a>及有顶天。<a id="a-79"></a>非识住摄。<a id="a-7A"></a>次后当辩。<a id="a-7B"></a>理必应然。<a id="a-7C"></a>上座亦说。<a id="a-7D"></a>诸恶处等。<a id="a-7E"></a>非识住因。<a id="a-7F"></a>谓识住名。<a id="a-7G"></a>显识乐住。<a id="a-7H"></a>如说。<a id="a-7I"></a>有处令士夫心乐住其中。<a id="a-7J"></a>是名识住。<a id="a-7K"></a>非恶处等。<a id="a-7L"></a>令士夫心乐住其中。<a id="a-7M"></a>故非识住。<a id="a-7N"></a>既言若识不乐住中非识住者。<a id="a-7O"></a>怖想令识不乐住中。<a id="a-7P"></a>岂名识住。<a id="a-7Q"></a>若彼怖想。<a id="a-7R"></a>虽能令识不乐住中。<a id="a-7S"></a>而立识住。<a id="a-7T"></a>是则彼说。<a id="a-7U"></a>诸恶处等非识住因。<a id="a-7V"></a>有不定失。<a id="a-7W"></a>又不怖想无容生故。<a id="a-7X"></a>应遍净天非名想一。<a id="a-7Y"></a>如何知彼此想不生。<a id="a-7Z"></a>彼有此想。<a id="a-7a"></a>曾无说故。<a id="a-7b"></a>谓曾无处说遍净天见下水灾而不生怖。<a id="a-7c"></a>或容彼谓水不上升。<a id="a-7d"></a>无虑漂疑故无怖者。<a id="a-7e"></a>既本无疑虑不怖想何从。<a id="a-7f"></a>若谓于中少有疑虑。<a id="a-7g"></a>则应遍净非名想一。<a id="a-7h"></a>是故但依对法正理。<a id="a-7i"></a>释想一异。<a id="a-7j"></a>名义善成。<a id="a-7k"></a>非譬喻宗理可存立。<a id="a-7l"></a>故有智者。<a id="a-7m"></a>择善而从。<a id="a-7n"></a>有色有情。<a id="a-7o"></a>身一想一。<a id="a-7p"></a>如遍净天。<a id="a-7q"></a>是第四识住。<a id="a-7r"></a>言身一者。<a id="a-7s"></a>释义如前。<a id="a-7t"></a>唯有乐想。<a id="a-7u"></a>故名想一。<a id="a-7v"></a>遍净天乐。<a id="a-7w"></a>寂静微妙。<a id="a-7x"></a>常生欣乐。<a id="a-7y"></a>无起厌时。<a id="a-7z"></a>是故无由近分交杂。<a id="a-80"></a>故唯依此立想一名。<a id="a-81"></a>岂不遍净亦有想异。<a id="a-82"></a>如契经说。<a id="a-83"></a>此遍净天。<a id="a-84"></a>受寂静受乐。<a id="a-85"></a>非如余遍净。<a id="a-86"></a>此非想异。<a id="a-87"></a>显乐受中自有差别。<a id="a-88"></a>无别受故。<a id="a-89"></a>一切有为展转差别。<a id="a-8A"></a>一类亦有下等品殊。<a id="a-8B"></a>不可依斯立想有异。<a id="a-8C"></a>是故但依唯一乐想。<a id="a-8D"></a>立想有一义无倾动初静虑中。<a id="a-8E"></a>由染污想。<a id="a-8F"></a>故言想一。<a id="a-8G"></a>以于非因起戒禁取执为因故。<a id="a-8H"></a>第二静虑。<a id="a-8I"></a>由二善想。<a id="a-8J"></a>故言想异。<a id="a-8K"></a>由等至力。<a id="a-8L"></a>二受交参而现前故。<a id="a-8M"></a>第三静虑。<a id="a-8N"></a>由无记想。<a id="a-8O"></a>故言想一。<a id="a-8P"></a>纯一寂静。<a id="a-8Q"></a>异熟乐受而现前故。<a id="a-8R"></a>下三无色。<a id="a-8S"></a>名别如经。<a id="a-8T"></a>即三识住。<a id="a-8U"></a>是名为七。<a id="a-8V"></a>何等三无色。<a id="a-8W"></a>谓无色有情。<a id="a-8X"></a>一切色想。<a id="a-8Y"></a>皆超越故。<a id="a-8Z"></a>诸有对想。<a id="a-8a"></a>皆隐没故。<a id="a-8b"></a>于别异想。<a id="a-8c"></a>不作意故。<a id="a-8d"></a>入无边空。<a id="a-8e"></a>空无边处具足住。<a id="a-8f"></a>如随空无边处天。<a id="a-8g"></a>是第五识住。<a id="a-8h"></a>无色有情。<a id="a-8i"></a>一切空无边处。<a id="a-8j"></a>皆超越故。<a id="a-8k"></a>入无边识。<a id="a-8l"></a>识无边处具足住。<a id="a-8m"></a>如随识无边处天。<a id="a-8n"></a>是第六识住。<a id="a-8o"></a>无色有情。<a id="a-8p"></a>一切识无边处。<a id="a-8q"></a>皆超越故。<a id="a-8r"></a>入无所有。<a id="a-8s"></a>无所有处具足住。<a id="a-8t"></a>如随无所有处天。<a id="a-8u"></a>是第七识住。<a id="a-8v"></a>今应思择。<a id="a-8w"></a>初无色言。<a id="a-8x"></a>岂非无义。<a id="a-8y"></a>说诸色想皆超越言。<a id="a-8z"></a>义已足故。<a id="a-90"></a>此责不然。<a id="a-91"></a>有别义故。<a id="a-92"></a>色界有情。<a id="a-93"></a>虽无欲染。<a id="a-94"></a>而有欲想。<a id="a-95"></a>成就现行。<a id="a-96"></a>俱现可得。<a id="a-97"></a>勿有因此生如是疑。<a id="a-98"></a>无色有情。<a id="a-99"></a>虽无色染。<a id="a-9A"></a>应有色想成就现行。<a id="a-9B"></a>是故须说无色有情。<a id="a-9C"></a>一切色想。<a id="a-9D"></a>皆已超越。<a id="a-9E"></a>欲界系想。<a id="a-9F"></a>名欲想故。<a id="a-9G"></a>岂不一切色想皆超越言无色及越色想二皆成就此亦非理。<a id="a-9H"></a>有作是言。<a id="a-9I"></a>无色界中。<a id="a-9J"></a>亦有色故。<a id="a-9K"></a>初言无色。<a id="a-9L"></a>意为显成无色界中都无色故。<a id="a-9M"></a>次说色想皆超越言。<a id="a-9N"></a>显彼都无色界想故。<a id="a-9O"></a>由此二言。<a id="a-9P"></a>皆有义用。<a id="a-9Q"></a>生无色界。<a id="a-9R"></a>亦成色想。<a id="a-9S"></a>越色想言。<a id="a-9T"></a>岂非无义。<a id="a-9U"></a>此难非理。<a id="a-9V"></a>已简别故。<a id="a-9W"></a>谓前简别。<a id="a-9X"></a>欲界系想。<a id="a-9Y"></a>名欲想故。<a id="a-9Z"></a>色想亦然。<a id="a-9a"></a>非生无色可有亦成色界想者。<a id="a-9b"></a>故此非难。<a id="a-9c"></a>或彼色想。<a id="a-9d"></a>都不现行。<a id="a-9e"></a>设就缘色释。<a id="a-9f"></a>亦无乖越义。<a id="a-9g"></a>一切色想皆超越者。<a id="a-9h"></a>贪染现行俱超越故。<a id="a-9i"></a>言色想者。<a id="a-9j"></a>谓色界想。<a id="a-9k"></a>或唯第四静虑地想。<a id="a-9l"></a>缘自他地色为境界。<a id="a-9m"></a>故名色想。<a id="a-9n"></a>诸有对想皆隐没者。<a id="a-9o"></a>五识相应想皆没故。<a id="a-9p"></a>依有对根诸所生想。<a id="a-9q"></a>唯缘有对为境界故。<a id="a-9r"></a>名有对想。<a id="a-9s"></a>若于欲界。<a id="a-9t"></a>得离贪时。<a id="a-9u"></a>二识相应。<a id="a-9v"></a>诸有对想皆当隐没。<a id="a-9w"></a>生上无容重现行故。<a id="a-9x"></a>于初静虑。<a id="a-9y"></a>得离贪时。<a id="a-9z"></a>三识相应。<a id="a-A0"></a>诸有对想。<a id="a-A1"></a>虽当隐没。<a id="a-A2"></a>而非一切。<a id="a-A3"></a>生上有时。<a id="a-A4"></a>重现行故。<a id="a-A5"></a>第四静虑。<a id="a-A6"></a>得离贪时。<a id="a-A7"></a>所可现行。<a id="a-A8"></a>皆当隐没。<a id="a-A9"></a>无色无容重现行故。<a id="a-AA"></a>于别异想不作意者。<a id="a-AB"></a>不复作意起异想故。<a id="a-AC"></a>取差别相。<a id="a-AD"></a>名别异想。<a id="a-AE"></a>此复云何。<a id="a-AF"></a>谓若有想。<a id="a-AG"></a>于所缘色。<a id="a-AH"></a>自相行转。<a id="a-AI"></a>此于离色贪。<a id="a-AJ"></a>能为拘碍故。<a id="a-AK"></a>今不作意。<a id="a-AL"></a>令此现行。<a id="a-AM"></a>共相行想。<a id="a-AN"></a>顺离贪故。<a id="a-AO"></a>有余师说。<a id="a-AP"></a>若想遍能缘色非色。<a id="a-AQ"></a>名别异想。<a id="a-AR"></a>今于此想。<a id="a-AS"></a>不作意行。<a id="a-AT"></a>唯作意行。<a id="a-AU"></a>缘无色想。<a id="a-AV"></a>是故无色。<a id="a-AW"></a>及诸色想。<a id="a-AX"></a>皆超越等。<a id="a-AY"></a>俱成有义。<a id="a-AZ"></a>此中何法。<a id="a-Aa"></a>名为识住。<a id="a-Ab"></a>谓彼所系五蕴四蕴识于其中。<a id="a-Ac"></a>乐住着故。<a id="a-Ad"></a>有余师说。<a id="a-Ae"></a>唯有情数。<a id="a-Af"></a>得识住名。<a id="a-Ag"></a>契经说故。<a id="a-Ah"></a>为显诸识所住着事。<a id="a-Ai"></a>故契经说七识住名。<a id="a-Aj"></a>由此余处。<a id="a-Ak"></a>非识住摄。<a id="a-Al"></a>以彼处识有损坏故。<a id="a-Am"></a>识于其中不乐住着。<a id="a-An"></a>余处者何。<a id="a-Ao"></a>谓诸恶处。<a id="a-Ap"></a>第四静虑。<a id="a-Aq"></a>及与有顶。<a id="a-Ar"></a>云何于中识有损坏。<a id="a-As"></a>损坏识法。<a id="a-At"></a>于彼有故。<a id="a-Au"></a>何等名为损坏识法。<a id="a-Av"></a>谓诸恶处有重苦受。<a id="a-Aw"></a>能损于识。<a id="a-Ax"></a>第四静虑。<a id="a-Ay"></a>有无想定及无想事。<a id="a-Az"></a>有顶天中。<a id="a-B0"></a>有灭尽定。<a id="a-B1"></a>能坏于识令相续断。<a id="a-B2"></a>复说若处余处有情。<a id="a-B3"></a>心乐来止。<a id="a-B4"></a>若至于此。<a id="a-B5"></a>不更求出。<a id="a-B6"></a>说名识住。<a id="a-B7"></a>于诸恶处。<a id="a-B8"></a>二义俱无。<a id="a-B9"></a>第四静虑。<a id="a-BA"></a>心恒求出。<a id="a-BB"></a>谓诸异生。<a id="a-BC"></a>求入无想。<a id="a-BD"></a>若诸圣者。<a id="a-BE"></a>乐净居等。<a id="a-BF"></a>若净居天。<a id="a-BG"></a>乐证寂灭。<a id="a-BH"></a>有顶昧劣。<a id="a-BI"></a>故非识住。<a id="a-BJ"></a>有说。<a id="a-BK"></a>若识爱力执受。<a id="a-BL"></a>安住其中。<a id="a-BM"></a>说名识住。<a id="a-BN"></a>一切恶处。<a id="a-BO"></a>净居天等。<a id="a-BP"></a>业力执受。<a id="a-BQ"></a>安住其中。<a id="a-BR"></a>无想有情。<a id="a-BS"></a>及与有顶。<a id="a-BT"></a>见力执受。<a id="a-BU"></a>安住其中。<a id="a-BV"></a>由是皆非识住所摄。<a id="a-BW"></a>有余师说。<a id="a-BX"></a>众生有三。<a id="a-BY"></a>所谓乐着诸境乐想。<a id="a-BZ"></a>乐着境者。<a id="a-Ba"></a>人及欲天。<a id="a-Bb"></a>乐着乐者。<a id="a-Bc"></a>下三静虑。<a id="a-Bd"></a>乐着想者。<a id="a-Be"></a>下三无色。<a id="a-Bf"></a>唯于此处。<a id="a-Bg"></a>立识住名。<a id="a-Bh"></a>余无此三。<a id="a-Bi"></a>故非识住。<a id="a-Bj"></a>上代师资相承说者。<a id="a-Bk"></a>若处具有见修所断及无断识。<a id="a-Bl"></a>立识住名。<a id="a-Bm"></a>异此便非识住所摄。<a id="a-Bn"></a>岂不欲界人及六天无无漏识。<a id="a-Bo"></a>应非识住。<a id="a-Bp"></a>若言能作无漏所依。<a id="a-Bq"></a>则有顶天。<a id="a-Br"></a>应名识住。<a id="a-Bs"></a>此难非理。<a id="a-Bt"></a>欲界无定可就所依说有无漏。<a id="a-Bu"></a>然有顶天是定地摄。<a id="a-Bv"></a>应依自性说彼有无。<a id="a-Bw"></a>由自性无。<a id="a-Bx"></a>故非识住。<a id="a-By"></a>或非有顶补特伽罗一所依中具三种识。<a id="a-Bz"></a>欲界善处补特伽罗。<a id="a-C0"></a>一所依中。<a id="a-C1"></a>容具三识。<a id="a-C2"></a>故不应以有顶为例。<a id="a-C3"></a>第四静虑。<a id="a-C4"></a>虽具三识。<a id="a-C5"></a>而五处全。<a id="a-C6"></a>一处少分。<a id="a-C7"></a>不具三识。<a id="a-C8"></a>故少从多。<a id="a-C9"></a>不立识住。<a id="a-CA"></a>是故识住。<a id="a-CB"></a>数唯有七。<a id="a-CC"></a>如是解释七识住已。<a id="a-CD"></a>因兹复辩九有情居。<a id="a-CE"></a>其九者何。<a id="a-CF"></a>颂曰。</p>
  <p id="aCG">应知兼有顶　　及无想有情</p>
  <p id="aCH">是九有情居　　余非不乐住</p>
  <p id="aCI">论曰。<a id="a-CJ"></a>前七识住。<a id="a-CK"></a>及第一有。<a id="a-CL"></a>无想有情。<a id="a-CM"></a>是名为九。<a id="a-CN"></a>诸有情类。<a id="a-CO"></a>唯于此九。<a id="a-CP"></a>欣乐住故。<a id="a-CQ"></a>立有情居。<a id="a-CR"></a>谓诸有情。<a id="a-CS"></a>自乐安住。<a id="a-CT"></a>所依色等实物非余。<a id="a-CU"></a>以诸有情是假有故。<a id="a-CV"></a>然诸实物。<a id="a-CW"></a>是假所居。<a id="a-CX"></a>故有情居。<a id="a-CY"></a>唯有情法。<a id="a-CZ"></a>以有情类于自依身爱住增强。<a id="a-Ca"></a>非于处所。<a id="a-Cb"></a>又于处所。<a id="a-Cc"></a>立有情居。<a id="a-Cd"></a>则有情居应成杂乱。<a id="a-Ce"></a>居无杂乱。<a id="a-Cf"></a>唯有内身。<a id="a-Cg"></a>故有情居。<a id="a-Ch"></a>唯有情法。<a id="a-Ci"></a>既言生已名有情居。<a id="a-Cj"></a>知有情居不摄中有又诸中有。<a id="a-Ck"></a>非久所居。<a id="a-Cl"></a>故诸有情不乐安住。<a id="a-Cm"></a>又必应尔。<a id="a-Cn"></a>由本论说。<a id="a-Co"></a>为显生处。<a id="a-Cp"></a>立有情居。<a id="a-Cq"></a>于生死中。<a id="a-Cr"></a>为显诸识由爱住着。<a id="a-Cs"></a>建立识住。<a id="a-Ct"></a>显诸有情于自依止爱乐安住。<a id="a-Cu"></a>立有情居。<a id="a-Cv"></a>故此二门。<a id="a-Cw"></a>建立差别。<a id="a-Cx"></a>然契经说。<a id="a-Cy"></a>有色有情无想无别想。<a id="a-Cz"></a>如无想天者。<a id="a-D0"></a>想谓总取境。<a id="a-D1"></a>别想谓分别。<a id="a-D2"></a>今此天中。<a id="a-D3"></a>并遮前二。<a id="a-D4"></a>故说无想无别想言。<a id="a-D5"></a>或无想言。<a id="a-D6"></a>唯遮于想。<a id="a-D7"></a>无别想者。<a id="a-D8"></a>遮想俱行。<a id="a-D9"></a>或无想言。<a id="a-DA"></a>是总遮故。<a id="a-DB"></a>勿谓此处诸想皆无。<a id="a-DC"></a>故复说言无别想者。<a id="a-DD"></a>显有成就。<a id="a-DE"></a>但无现行。<a id="a-DF"></a>以别想名。<a id="a-DG"></a>诠现想故。<a id="a-DH"></a>或言无想。<a id="a-DI"></a>恐谓此中唯无染想。<a id="a-DJ"></a>由斯复说无别想言。<a id="a-DK"></a>即显此中无有一切品类别想。<a id="a-DL"></a>有顶无想。<a id="a-DM"></a>既非识住。<a id="a-DN"></a>如何可说为有情居。<a id="a-DO"></a>此责不然。<a id="a-DP"></a>义各异故。<a id="a-DQ"></a>由此二处有坏识法。<a id="a-DR"></a>识不乐居。<a id="a-DS"></a>故非识住。<a id="a-DT"></a>然彼二处。<a id="a-DU"></a>成有情身。<a id="a-DV"></a>有情乐居。<a id="a-DW"></a>故九所摄。<a id="a-DX"></a>谓若有处。<a id="a-DY"></a>余乐来居。<a id="a-DZ"></a>不乐迁动。<a id="a-Da"></a>有情居摄。<a id="a-Db"></a>余处皆非。<a id="a-Dc"></a>不乐住故。<a id="a-Dd"></a>言余处者。<a id="a-De"></a>谓诸恶处。<a id="a-Df"></a>第四静虑。<a id="a-Dg"></a>除无想天。<a id="a-Dh"></a>恶处皆非有情居者。<a id="a-Di"></a>谓非余处有乐来居。<a id="a-Dj"></a>亦无住中不乐迁动。<a id="a-Dk"></a>第四静虑。<a id="a-Dl"></a>除无想天。<a id="a-Dm"></a>所余皆非有情居者。<a id="a-Dn"></a>虽从余处有乐来居。<a id="a-Do"></a>然非住中不乐迁动。<a id="a-Dp"></a>谓广果等。<a id="a-Dq"></a>若诸异生。<a id="a-Dr"></a>乐入无想或无色处。<a id="a-Ds"></a>若诸圣者。<a id="a-Dt"></a>乐入净居或无色处。<a id="a-Du"></a>净居天处。<a id="a-Dv"></a>乐入涅槃。<a id="a-Dw"></a>故彼皆非有情居摄。<a id="a-Dx"></a>然佛余处。<a id="a-Dy"></a>曾以处声。<a id="a-Dz"></a>宣说涅槃有顶无想。<a id="a-E0"></a>有诸外道。<a id="a-E1"></a>执有顶天及无想天。<a id="a-E2"></a>为真解脱。<a id="a-E3"></a>勿有闻此同说处声。<a id="a-E4"></a>便谓二天。<a id="a-E5"></a>同真解脱。<a id="a-E6"></a>起涅槃觉。<a id="a-E7"></a>转助邪宗。<a id="a-E8"></a>由此世尊。<a id="a-E9"></a>与诸识住。<a id="a-EA"></a>一处合说。<a id="a-EB"></a>为有情居。<a id="a-EC"></a>显真涅槃非为如是。<a id="a-ED"></a>但假施设有情所居。<a id="a-EE"></a>何故世尊。<a id="a-EF"></a>有情居内。<a id="a-EG"></a>有顶无想。<a id="a-EH"></a>偏说处声。<a id="a-EI"></a>精勤果中。<a id="a-EJ"></a>至究竟故。<a id="a-EK"></a>唯异生处。<a id="a-EL"></a>精勤果中。<a id="a-EM"></a>无想有情。<a id="a-EN"></a>最为究竟。<a id="a-EO"></a>一切生处。<a id="a-EP"></a>精勤果中。<a id="a-EQ"></a>唯有顶天。<a id="a-ER"></a>最为究竟。<a id="a-ES"></a>故唯此二。<a id="a-ET"></a>偏说处声。<a id="a-EU"></a>或复处声。<a id="a-EV"></a>显来门义。<a id="a-EW"></a>谓此二处。<a id="a-EX"></a>异熟尽时。<a id="a-EY"></a>多分命终。<a id="a-EZ"></a>来生下故。<a id="a-Ea"></a>因七识住。<a id="a-Eb"></a>已辩有情居。<a id="a-Ec"></a>余契经中。<a id="a-Ed"></a>复说四识住。<a id="a-Ee"></a>其四者何。<a id="a-Ef"></a>颂曰。</p>
  <p id="aEg">四识住当知　　四蕴唯自地</p>
  <p id="aEh">说独识非住　　有漏四句摄</p>
  <p id="aEi">论曰。<a id="a-Ej"></a>如世尊言。<a id="a-Ek"></a>识随色住。<a id="a-El"></a>识随受住。<a id="a-Em"></a>识随想住。<a id="a-En"></a>识随行住。<a id="a-Eo"></a>是名四种。<a id="a-Ep"></a>如是四种其体云何。<a id="a-Eq"></a>谓唯除识。<a id="a-Er"></a>有漏四蕴。<a id="a-Es"></a>又此唯在自地非余。<a id="a-Et"></a>非识乐随余地蕴住。<a id="a-Eu"></a>虽依余地蕴识亦现前。<a id="a-Ev"></a>而余地蕴中识不乐住。<a id="a-Ew"></a>喜爱润识。<a id="a-Ex"></a>令于蕴中增长广大。<a id="a-Ey"></a>契经说故。<a id="a-Ez"></a>非于余地色等蕴中喜爱能润识令增长广大。<a id="a-F0"></a>故余地蕴。<a id="a-F1"></a>非识住摄。<a id="a-F2"></a>又自地中。<a id="a-F3"></a>唯有情数。<a id="a-F4"></a>唯自相续。<a id="a-F5"></a>立为识住。<a id="a-F6"></a>非非情数他相续中识随乐住如自相续。<a id="a-F7"></a>有余师说。<a id="a-F8"></a>彼亦识住。<a id="a-F9"></a>以于其中喜爱润识亦令增长及广大故。<a id="a-FA"></a>已依自宗建立识住。<a id="a-FB"></a>当说建立识住因缘。<a id="a-FC"></a>此中云何识非识住。<a id="a-FD"></a>又此识住其义云何。<a id="a-FE"></a>谓识于中由喜爱力。<a id="a-FF"></a>摄为所住。<a id="a-FG"></a>及为所著。<a id="a-FH"></a>是识住义。<a id="a-FI"></a>识随色住。<a id="a-FJ"></a>住色着色。<a id="a-FK"></a>契经说故若尔识蕴应成识住。<a id="a-FL"></a>世尊亦说。<a id="a-FM"></a>于识食中。<a id="a-FN"></a>有喜有染。<a id="a-FO"></a>有喜染故。<a id="a-FP"></a>识住其中。<a id="a-FQ"></a>识所乘御。<a id="a-FR"></a>此中经主。<a id="a-FS"></a>作如是释。<a id="a-FT"></a>亦不遮识。<a id="a-FU"></a>识所依着。<a id="a-FV"></a>总于诸蕴生喜染故。<a id="a-FW"></a>然如色等一一蕴中。<a id="a-FX"></a>生诸喜染。<a id="a-FY"></a>令识依着。<a id="a-FZ"></a>独识不然。<a id="a-Fa"></a>故言非住。<a id="a-Fb"></a>又佛意说。<a id="a-Fc"></a>此四识住。<a id="a-Fd"></a>犹如良田。<a id="a-Fe"></a>总说一切有取诸识。<a id="a-Ff"></a>犹如种子。<a id="a-Fg"></a>不可种子立为良田。<a id="a-Fh"></a>仰测世尊教意如是。<a id="a-Fi"></a>又法与识可俱时生为识良田。<a id="a-Fj"></a>可立识住。<a id="a-Fk"></a>识蕴不尔。<a id="a-Fl"></a>故非识住。<a id="a-Fm"></a>如是所释。<a id="a-Fn"></a>但述己情。<a id="a-Fo"></a>审谛思求。<a id="a-Fp"></a>无深理趣。<a id="a-Fq"></a>识与识住。<a id="a-Fr"></a>如种如田。<a id="a-Fs"></a>理可如是。<a id="a-Ft"></a>不违教故。<a id="a-Fu"></a>然彼所说。<a id="a-Fv"></a>若法与识。<a id="a-Fw"></a>可俱时生。<a id="a-Fx"></a>为识良田。<a id="a-Fy"></a>立识住者。<a id="a-Fz"></a>不应正理。<a id="a-G0"></a>所以者何。<a id="a-G1"></a>彼先自说。<a id="a-G2"></a>识所依着。<a id="a-G3"></a>故名识住。<a id="a-G4"></a>非于俱起受等蕴中有识所依。<a id="a-G5"></a>彼依识故。<a id="a-G6"></a>住若所依。<a id="a-G7"></a>识不依彼。<a id="a-G8"></a>如何可说彼为识住。<a id="a-G9"></a>又非所缘同一境故。<a id="a-GA"></a>俱生受等。<a id="a-GB"></a>非所取故。<a id="a-GC"></a>又不可以相应依着释识住义。<a id="a-GD"></a>勿诸色法及不相应非识住故。<a id="a-GE"></a>又相应理无差别故。<a id="a-GF"></a>则应无漏亦识住体。<a id="a-GG"></a>如何可说俱生色等为识良田立为识住。<a id="a-GH"></a>又言。<a id="a-GI"></a>佛意说四识住。<a id="a-GJ"></a>犹如良田。<a id="a-GK"></a>总说一切有取诸识。<a id="a-GL"></a>犹如种子。<a id="a-GM"></a>不可种子立为田者。<a id="a-GN"></a>理亦不然。<a id="a-GO"></a>异识相望。<a id="a-GP"></a>有所依着。<a id="a-GQ"></a>岂非田义。<a id="a-GR"></a>又于识中。<a id="a-GS"></a>应无有取。<a id="a-GT"></a>然契经说。<a id="a-GU"></a>有取诸识。<a id="a-GV"></a>故知亦有识住识中。<a id="a-GW"></a>又彼所言。<a id="a-GX"></a>亦不遮识。<a id="a-GY"></a>识所依着。<a id="a-GZ"></a>总于诸蕴生喜染故。<a id="a-Ga"></a>然如色等一一蕴中。<a id="a-Gb"></a>生诸喜染。<a id="a-Gc"></a>令识依着。<a id="a-Gd"></a>独识不然。<a id="a-Ge"></a>故言非者。<a id="a-Gf"></a>亦不应理。<a id="a-Gg"></a>彼契经说。<a id="a-Gh"></a>于识食中。<a id="a-Gi"></a>有喜有染。<a id="a-Gj"></a>有喜染故。<a id="a-Gk"></a>识住其中。<a id="a-Gl"></a>识所乘御。<a id="a-Gm"></a>如何乃说。<a id="a-Gn"></a>但于诸蕴总生喜染。<a id="a-Go"></a>独识不然。<a id="a-Gp"></a>若言食中不立田种二分差别故无过者。<a id="a-Gq"></a>应说因缘。<a id="a-Gr"></a>何故不立。<a id="a-Gs"></a>既于识食。<a id="a-Gt"></a>别生喜染。<a id="a-Gu"></a>识住其中。<a id="a-Gv"></a>不应总说有取诸识皆如种子。<a id="a-Gw"></a>识既于识。<a id="a-Gx"></a>可为良田。<a id="a-Gy"></a>何理独遮识为识住。<a id="a-Gz"></a>故彼所说。<a id="a-H0"></a>但述己情。<a id="a-H1"></a>无深理趣。<a id="a-H2"></a>非为善释。<a id="a-H3"></a>又彼上座作是释言。<a id="a-H4"></a>即此不应还住于此。<a id="a-H5"></a>故不可说识随识住。<a id="a-H6"></a>若言过未及他相续识中住者。<a id="a-H7"></a>其理不然。<a id="a-H8"></a>唯于识中。<a id="a-H9"></a>无有势力令识增长及广大故。<a id="a-HA"></a>谓如色等。<a id="a-HB"></a>匡助于识。<a id="a-HC"></a>令其炽盛。<a id="a-HD"></a>识即不然。<a id="a-HE"></a>唯了别中无此用故。<a id="a-HF"></a>彼如是释。<a id="a-HG"></a>非悟理言。<a id="a-HH"></a>且此不应还住此故。<a id="a-HI"></a>不可说识随识住者。<a id="a-HJ"></a>于彼宗义。<a id="a-HK"></a>其理不然。<a id="a-HL"></a>非彼唯于现在诸法立为识住。<a id="a-HM"></a>如何得以一刹那识。<a id="a-HN"></a>非自住故。<a id="a-HO"></a>证识非住。<a id="a-HP"></a>其义可成。<a id="a-HQ"></a>纵加远避。<a id="a-HR"></a>终应唯许过未受等名为识住。<a id="a-HS"></a>彼识刹那无受等故。<a id="a-HT"></a>如是所说。<a id="a-HU"></a>即此不应还住此因。<a id="a-HV"></a>于义何益。<a id="a-HW"></a>若谓如色于现在时可成识住。<a id="a-HX"></a>识不如是故所说因于义有益。<a id="a-HY"></a>此亦非理。<a id="a-HZ"></a>受等亦应非识住故。<a id="a-Ha"></a>竟不曾说识与受等差别因缘。<a id="a-Hb"></a>故所说因。<a id="a-Hc"></a>于义无益。<a id="a-Hd"></a>又未了彼。<a id="a-He"></a>即此不应还住此言。<a id="a-Hf"></a>意显何义。<a id="a-Hg"></a>若言意显自体不能于自体中守自性义。<a id="a-Hh"></a>则应同彼空花论宗。<a id="a-Hi"></a>许一切法不守性故。<a id="a-Hj"></a>如是识住。<a id="a-Hk"></a>亦不应成。<a id="a-Hl"></a>若言意显自体不能为自所依或所缘义。<a id="a-Hm"></a>是则所立。<a id="a-Hn"></a>唐捐其功。<a id="a-Ho"></a>曾无有疑。<a id="a-Hp"></a>依缘自故。<a id="a-Hq"></a>谓如色等。<a id="a-Hr"></a>他性诸法。<a id="a-Hs"></a>可有为识所依所缘。<a id="a-Ht"></a>识自体中。<a id="a-Hu"></a>曾无此感。<a id="a-Hv"></a>而今立理。<a id="a-Hw"></a>复何所成。<a id="a-Hx"></a>凡所立因。<a id="a-Hy"></a>为遮有滥。<a id="a-Hz"></a>此中无滥。<a id="a-I0"></a>因何所遮。<a id="a-I1"></a>是故彼因深成无用。<a id="a-I2"></a>又识自类展转相望。<a id="a-I3"></a>何劣受等而非识住。<a id="a-I4"></a>岂不前说。<a id="a-I5"></a>此证因言。<a id="a-I6"></a>唯于识中。<a id="a-I7"></a>无有势力令识增长及广大故。<a id="a-I8"></a>前虽已说。<a id="a-I9"></a>而非应理。<a id="a-IA"></a>识缘受等。<a id="a-IB"></a>增长广大。<a id="a-IC"></a>非识缘识。<a id="a-ID"></a>此有何因。<a id="a-IE"></a>岂不此因亦如前辨。<a id="a-IF"></a>谓如受等。<a id="a-IG"></a>匡助于识。<a id="a-IH"></a>令其炽盛。<a id="a-II"></a>识即不然。<a id="a-IJ"></a>唯了别中。<a id="a-IK"></a>无此用故。<a id="a-IL"></a>何用说此非极成因。<a id="a-IM"></a>不能证成。<a id="a-IN"></a>非所许故。<a id="a-IO"></a>识缘唯领等增长广大。<a id="a-IP"></a>非缘唯了别。<a id="a-IQ"></a>此有何因。<a id="a-IR"></a>又彼上座。<a id="a-IS"></a>自于解释识住中言。<a id="a-IT"></a>识随色住。<a id="a-IU"></a>谓我我所。<a id="a-IV"></a>攀缘色生。<a id="a-IW"></a>是色识住。<a id="a-IX"></a>乃至广说。<a id="a-IY"></a>识亦于识。<a id="a-IZ"></a>谓我我所。<a id="a-Ia"></a>攀缘识生。<a id="a-Ib"></a>何非识住。<a id="a-Ic"></a>谓我我所攀缘既同。<a id="a-Id"></a>识何独不令识增长广大。<a id="a-Ie"></a>又彼所说。<a id="a-If"></a>识于所缘唯了别故。<a id="a-Ig"></a>非如受等匡助于识令炽盛者。<a id="a-Ih"></a>岂不于识所了事中。<a id="a-Ii"></a>彼谓后时受等方起。<a id="a-Ij"></a>是则于境要先了别。<a id="a-Ik"></a>然后领等随次而生。<a id="a-Il"></a>能引识流展转炽盛。<a id="a-Im"></a>故唯了别。<a id="a-In"></a>最是胜因。<a id="a-Io"></a>能匡助识。<a id="a-Ip"></a>应成识住。<a id="a-Iq"></a>如生本苦生为胜因。<a id="a-Ir"></a>识炽盛因识最为胜。<a id="a-Is"></a>识及识住。<a id="a-It"></a>皆识为因。<a id="a-Iu"></a>能令展转增长广大。<a id="a-Iv"></a>故识不能匡助于识令炽盛者。<a id="a-Iw"></a>非为善因。<a id="a-Ix"></a>若恐违经言识非住。<a id="a-Iy"></a>上座立理岂不违经。<a id="a-Iz"></a>经说识能增长识故。<a id="a-J0"></a>应除自执更访余因。<a id="a-J1"></a>然我师宗。<a id="a-J2"></a>作如是释。<a id="a-J3"></a>为令于识除我见心。<a id="a-J4"></a>故于识中。<a id="a-J5"></a>不说识住。<a id="a-J6"></a>如说。<a id="a-J7"></a>莎底契经中言。<a id="a-J8"></a>我达世尊所说法教。<a id="a-J9"></a>驰流生死。<a id="a-JA"></a>唯识非余。<a id="a-JB"></a>识谓世尊异名说我。<a id="a-JC"></a>为欲除灭彼我见心。<a id="a-JD"></a>显识依他体。<a id="a-JE"></a>非是我我所依性。<a id="a-JF"></a>非谓能依。<a id="a-JG"></a>故识住门。<a id="a-JH"></a>唯说有四。<a id="a-JI"></a>非实识住但四非识。<a id="a-JJ"></a>今谓世尊所说识住。<a id="a-JK"></a>唯色等四。<a id="a-JL"></a>不言识者。<a id="a-JM"></a>由但色等于三时中与续有识为助伴故。<a id="a-JN"></a>谓唯色等。<a id="a-JO"></a>与识俱生。<a id="a-JP"></a>过未亦能为识助伴。<a id="a-JQ"></a>令续有识生死驰流。<a id="a-JR"></a>识则不尔。<a id="a-JS"></a>故非识住。<a id="a-JT"></a>且眼等根。<a id="a-JU"></a>及俱色等。<a id="a-JV"></a>与俱生识。<a id="a-JW"></a>为所依依。<a id="a-JX"></a>已灭未生。<a id="a-JY"></a>但为识境。<a id="a-JZ"></a>是故色蕴。<a id="a-Ja"></a>于三时中。<a id="a-Jb"></a>望续有识。<a id="a-Jc"></a>能为助伴。<a id="a-Jd"></a>现在受等。<a id="a-Je"></a>与识俱生。<a id="a-Jf"></a>为俱有因。<a id="a-Jg"></a>一分与识同缘一境。<a id="a-Jh"></a>有助伴用。<a id="a-Ji"></a>已灭未生。<a id="a-Jj"></a>但为识境。<a id="a-Jk"></a>是故受等。<a id="a-Jl"></a>亦于三时。<a id="a-Jm"></a>望续有识。<a id="a-Jn"></a>能为助伴。<a id="a-Jo"></a>识虽过未。<a id="a-Jp"></a>望续有识。<a id="a-Jq"></a>少有助能。<a id="a-Jr"></a>而俱生中。<a id="a-Js"></a>全无助力。<a id="a-Jt"></a>不俱起故。<a id="a-Ju"></a>色等望识。<a id="a-Jv"></a>具二助能。<a id="a-Jw"></a>识唯去来。<a id="a-Jx"></a>故非识住。<a id="a-Jy"></a>故非情数。<a id="a-Jz"></a>及他身中。<a id="a-K0"></a>色等四蕴。<a id="a-K1"></a>亦非识住。<a id="a-K2"></a>由彼望识但为所缘。<a id="a-K3"></a>不具二门助伴用故。<a id="a-K4"></a>住谓所住。<a id="a-K5"></a>是续有识。<a id="a-K6"></a>引自果时。<a id="a-K7"></a>能为依义。<a id="a-K8"></a>住或所著。<a id="a-K9"></a>是续有识。<a id="a-KA"></a>引自果时。<a id="a-KB"></a>能为境义。<a id="a-KC"></a>自身色等。<a id="a-KD"></a>可有与识同一境义。<a id="a-KE"></a>设不同境。<a id="a-KF"></a>然能为依。<a id="a-KG"></a>具二助能。<a id="a-KH"></a>故立识住。<a id="a-KI"></a>非有情数。<a id="a-KJ"></a>他身色等。<a id="a-KK"></a>则不如是。<a id="a-KL"></a>故非识住。<a id="a-KM"></a>如何定知识住道理如是安立。<a id="a-KN"></a>契经说故。<a id="a-KO"></a>如世尊言。<a id="a-KP"></a>有四依取所缘识住。<a id="a-KQ"></a>识随色住。<a id="a-KR"></a>住色着色。<a id="a-KS"></a>是识与色。<a id="a-KT"></a>或俱时生。<a id="a-KU"></a>依于色住。<a id="a-KV"></a>或于色境缘而生着。<a id="a-KW"></a>何缘生着。<a id="a-KX"></a>前说于中喜爱润故。<a id="a-KY"></a>如是乃至。<a id="a-KZ"></a>识随行住。<a id="a-Ka"></a>皆应广说。<a id="a-Kb"></a>曾无有说。<a id="a-Kc"></a>识随识住。<a id="a-Kd"></a>随谓亲附。<a id="a-Ke"></a>或谓邻近。<a id="a-Kf"></a>去来定说为疏远故。<a id="a-Kg"></a>现在色等。<a id="a-Kh"></a>附近于识。<a id="a-Ki"></a>与识俱生。<a id="a-Kj"></a>名识随住。<a id="a-Kk"></a>定无有识与识俱生。<a id="a-Kl"></a>故不应言识随识住。<a id="a-Km"></a>由此经故。<a id="a-Kn"></a>唯余四蕴。<a id="a-Ko"></a>与续有识。<a id="a-Kp"></a>为伴义成。<a id="a-Kq"></a>有四依取。<a id="a-Kr"></a>世尊说故。<a id="a-Ks"></a>言依取者。<a id="a-Kt"></a>谓色等四。<a id="a-Ku"></a>为生死依。<a id="a-Kv"></a>烦恼所取。<a id="a-Kw"></a>或即为依。<a id="a-Kx"></a>摄取众苦。<a id="a-Ky"></a>由是无漏非住理成。<a id="a-Kz"></a>唯说依取。<a id="a-L0"></a>为识住故。<a id="a-L1"></a>无漏色等。<a id="a-L2"></a>灭依取故。<a id="a-L3"></a>即彼经说。<a id="a-L4"></a>苾刍当知。<a id="a-L5"></a>若于色界。<a id="a-L6"></a>已得离贪。<a id="a-L7"></a>于所随色。<a id="a-L8"></a>意生系断。<a id="a-L9"></a>此系断故。<a id="a-LA"></a>即能缘识。<a id="a-LB"></a>无复住着增长广大。<a id="a-LC"></a>广说受等三界亦然。<a id="a-LD"></a>即由此经。<a id="a-LE"></a>义准三世色等四蕴。<a id="a-LF"></a>皆识住摄。<a id="a-LG"></a>为显色等与识异故。<a id="a-LH"></a>我所禀宗。<a id="a-LI"></a>作如是说。<a id="a-LJ"></a>若法与识。<a id="a-LK"></a>可俱时生。<a id="a-LL"></a>识所乘御。<a id="a-LM"></a>如人船理。<a id="a-LN"></a>此法可说识住非余。<a id="a-LO"></a>如是所言。<a id="a-LP"></a>意简识住与识类别。<a id="a-LQ"></a>非为欲遮去来色等言非识住。<a id="a-LR"></a>虽许去来亦识住摄。<a id="a-LS"></a>而非情数。<a id="a-LT"></a>非识住收。<a id="a-LU"></a>彼现在时。<a id="a-LV"></a>与续有识。<a id="a-LW"></a>尚为疏远。<a id="a-LX"></a>况在去来。<a id="a-LY"></a>由彼恒时与续有识但为疏远。<a id="a-LZ"></a>所缘境界。<a id="a-La"></a>定非彼识附近助伴。<a id="a-Lb"></a>故识与彼俱非识住。<a id="a-Lc"></a>自身色等。<a id="a-Ld"></a>虽在去来与识疏远。<a id="a-Le"></a>而于现在。<a id="a-Lf"></a>与续有识。<a id="a-Lg"></a>极相亲近。<a id="a-Lh"></a>由种类同。<a id="a-Li"></a>亦名识住。<a id="a-Lj"></a>如现在世异心无心两位自身色行二蕴。<a id="a-Lk"></a>谓如现起不同分心及无心位色行二蕴。<a id="a-Ll"></a>虽非现在同分识依。<a id="a-Lm"></a>而不失于二识住相。<a id="a-Ln"></a>住彼相故。<a id="a-Lo"></a>设于尔时。<a id="a-Lp"></a>起同分识。<a id="a-Lq"></a>定能为住。<a id="a-Lr"></a>余缘碍故。<a id="a-Ls"></a>识暂不生非彼尔时无识住相。<a id="a-Lt"></a>去来色等。<a id="a-Lu"></a>理亦应然。<a id="a-Lv"></a>具二助能。<a id="a-Lw"></a>相不失故。<a id="a-Lx"></a>由此色等。<a id="a-Ly"></a>自相续中。<a id="a-Lz"></a>三世所摄。<a id="a-M0"></a>皆名识住。<a id="a-M1"></a>七四识住。<a id="a-M2"></a>皆有漏摄。<a id="a-M3"></a>为七摄四四摄七耶。<a id="a-M4"></a>非遍相摄。<a id="a-M5"></a>可为四句。<a id="a-M6"></a>有七非四。<a id="a-M7"></a>乃至广说。<a id="a-M8"></a>第一句者。<a id="a-M9"></a>谓七中识。<a id="a-MA"></a>第二句者。<a id="a-MB"></a>谓诸恶处。<a id="a-MC"></a>第四静虑。<a id="a-MD"></a>及有顶中。<a id="a-ME"></a>除识余蕴。<a id="a-MF"></a>第三句者。<a id="a-MG"></a>七中四蕴。<a id="a-MH"></a>第四句者。<a id="a-MI"></a>谓除前相。<a id="a-MJ"></a>七中有识四中无者。<a id="a-MK"></a>由此二门。<a id="a-ML"></a>建立异故。<a id="a-MM"></a>若法与识。<a id="a-MN"></a>互为因果。<a id="a-MO"></a>识乐随转。<a id="a-MP"></a>立七识住。<a id="a-MQ"></a>若法与识。<a id="a-MR"></a>可俱时生。<a id="a-MS"></a>能为助伴。<a id="a-MT"></a>立四识住。<a id="a-MU"></a>故所承师。<a id="a-MV"></a>咸作是说由所化者。<a id="a-MW"></a>禀性不同。<a id="a-MX"></a>故说七四识住差别。<a id="a-MY"></a>云何所化禀性不同。<a id="a-MZ"></a>谓彼或乐各别缘境。<a id="a-Ma"></a>或有于境不乐别缘。<a id="a-Mb"></a>或乐遍知诸法自相。<a id="a-Mc"></a>或于自相不乐遍知。<a id="a-Md"></a>或耽着爱或耽着见。<a id="a-Me"></a>或有自相烦恼力强。<a id="a-Mf"></a>或有共相烦恼力强。<a id="a-Mg"></a>或乐境界。<a id="a-Mh"></a>或乐生死。<a id="a-Mi"></a>有如是等性别无量。<a id="a-Mj"></a>已说识住。<a id="a-Mk"></a>于前所说诸界趣中。<a id="a-Ml"></a>应知其生。<a id="a-Mm"></a>略有四种。<a id="a-Mn"></a>何等为四。<a id="a-Mo"></a>何处有何。<a id="a-Mp"></a>颂曰。</p>
  <p id="aMq">于中有四生　　有情谓卵等</p>
  <p id="aMr">人傍生具四　　地狱及诸天</p>
  <p id="aMs">中有唯化生　　鬼通胎化二</p>
  <p id="aMt">论曰。<a id="a-Mu"></a>前所说界。<a id="a-Mv"></a>通情非情。<a id="a-Mw"></a>趣唯有情。<a id="a-Mx"></a>然非遍摄。<a id="a-My"></a>生唯遍摄。<a id="a-Mz"></a>故说有情。<a id="a-N0"></a>无非有情名众生故。<a id="a-N1"></a>然有情类。<a id="a-N2"></a>卵生胎生湿生化生。<a id="a-N3"></a>是名为四。<a id="a-N4"></a>生谓生类诸有情中。<a id="a-N5"></a>虽余类杂。<a id="a-N6"></a>而生类等。<a id="a-N7"></a>言生类者。<a id="a-N8"></a>是众生义。<a id="a-N9"></a>若尔界趣。<a id="a-NA"></a>应亦名生。<a id="a-NB"></a>不尔界通情非情故。<a id="a-NC"></a>趣虽有情。<a id="a-ND"></a>而非遍故。<a id="a-NE"></a>此唯情遍独立生名。<a id="a-NF"></a>上座谓生是生因义。<a id="a-NG"></a>则非情法。<a id="a-NH"></a>应亦名生。<a id="a-NI"></a>以卵胎湿皆生因故。<a id="a-NJ"></a>化生应非生。<a id="a-NK"></a>无别生因故。<a id="a-NL"></a>彼言亦有俱起生因。<a id="a-NM"></a>此不应然。<a id="a-NN"></a>彼自不许俱生因故。<a id="a-NO"></a>设有是何而竟不显。<a id="a-NP"></a>但有虚说。<a id="a-NQ"></a>非离先业有别生因。<a id="a-NR"></a>亦非化生与业俱起。<a id="a-NS"></a>故彼所说。<a id="a-NT"></a>理必不然。<a id="a-NU"></a>所承诸师。<a id="a-NV"></a>作如是释。<a id="a-NW"></a>缘业合起。<a id="a-NX"></a>故说为生。<a id="a-NY"></a>谓诸有情。<a id="a-NZ"></a>有卵胎湿。<a id="a-Na"></a>三缘和合。<a id="a-Nb"></a>别别而生。<a id="a-Nc"></a>有无别缘。<a id="a-Nd"></a>唯业力合五蕴四蕴如应顿生。<a id="a-Ne"></a>彼业力强不待缘故。<a id="a-Nf"></a>今释一切皆业合生。<a id="a-Ng"></a>佛说有情业所生故。<a id="a-Nh"></a>有业生果待卵等缘。<a id="a-Ni"></a>方有差别。<a id="a-Nj"></a>有业生果。<a id="a-Nk"></a>不待外缘。<a id="a-Nl"></a>自有差别。<a id="a-Nm"></a>若说一切皆业合生。<a id="a-Nn"></a>如何说为卵胎生等。<a id="a-No"></a>不可卵等从业合生名卵等生。<a id="a-Np"></a>彼非情故。<a id="a-Nq"></a>不说一切唯业合生。<a id="a-Nr"></a>不说卵等体生由业。<a id="a-Ns"></a>但说一切皆业合生。<a id="a-Nt"></a>业合生时。<a id="a-Nu"></a>有缘卵等。<a id="a-Nv"></a>从缘标别。<a id="a-Nw"></a>名卵等生若说业生。<a id="a-Nx"></a>名应无别。<a id="a-Ny"></a>言卵生者。<a id="a-Nz"></a>谓诸有情。<a id="a-O0"></a>生从卵[穀-禾+卵]。<a id="a-O1"></a>如鹅雁等。<a id="a-O2"></a>言胎生者。<a id="a-O3"></a>谓诸有情。<a id="a-O4"></a>生从胎藏。<a id="a-O5"></a>如象马等。<a id="a-O6"></a>言湿生者。<a id="a-O7"></a>谓诸有情。<a id="a-O8"></a>从皮肉骨。<a id="a-O9"></a>牛粪油滓水等和合暖润气生如虫飞蛾。<a id="a-OA"></a>蚊蚰蜒等言化生者。<a id="a-OB"></a>谓诸有情。<a id="a-OC"></a>不待三缘。<a id="a-OD"></a>无而欻有。<a id="a-OE"></a>具根无缺。<a id="a-OF"></a>支分顿生。<a id="a-OG"></a>如那落迦天中有等。<a id="a-OH"></a>化生体兼五蕴四蕴。<a id="a-OI"></a>余三但用五蕴为体。<a id="a-OJ"></a>有说。<a id="a-OK"></a>皆通异熟长养。<a id="a-OL"></a>有说。<a id="a-OM"></a>一切体唯异熟。<a id="a-ON"></a>人及傍生。<a id="a-OO"></a>各具四种。<a id="a-OP"></a>人卵生者。<a id="a-OQ"></a>谓如世罗邬波世罗。<a id="a-OR"></a>生从鹤卵。<a id="a-OS"></a>鹿母所生三十二子。<a id="a-OT"></a>给孤独女二十五子。<a id="a-OU"></a>般遮罗王五百子等。<a id="a-OV"></a>人胎生者。<a id="a-OW"></a>如今世人。<a id="a-OX"></a>人湿生者。<a id="a-OY"></a>如曼驮多遮卢邬波遮卢鸽鬘庵罗卫等。<a id="a-OZ"></a>人化生者。<a id="a-Oa"></a>唯劫初人。<a id="a-Ob"></a>此四生人。<a id="a-Oc"></a>皆可得圣。<a id="a-Od"></a>得圣无受卵湿二生。<a id="a-Oe"></a>以圣皆欣殊胜智见卵湿生类。<a id="a-Of"></a>性多愚痴。<a id="a-Og"></a>或诸卵生。<a id="a-Oh"></a>生皆再度。<a id="a-Oi"></a>故飞禽等。<a id="a-Oj"></a>世号再生。<a id="a-Ok"></a>圣怖多生。<a id="a-Ol"></a>故无受义。<a id="a-Om"></a>湿生多分众聚同生。<a id="a-On"></a>圣怖杂居。<a id="a-Oo"></a>故亦不受。<a id="a-Op"></a>傍生三种。<a id="a-Oq"></a>现所共知。<a id="a-Or"></a>化生如龙妙翅鸟等。<a id="a-Os"></a>一切地狱诸天中有。<a id="a-Ot"></a>皆唯化生。<a id="a-Ou"></a>有说。<a id="a-Ov"></a>饿鬼唯化生摄。<a id="a-Ow"></a>有说。<a id="a-Ox"></a>饿鬼亦有胎生。<a id="a-Oy"></a>如饿鬼女白目连曰。</p>
  <p id="aOz">我夜生五子　　随生皆自食</p>
  <p id="aP0">昼生五亦然　　虽尽而无饱</p>
  <p id="aP1">于四生内。<a id="a-P2"></a>何者最多。<a id="a-P3"></a>有说湿生。<a id="a-P4"></a>现见多故。<a id="a-P5"></a>设有肉等聚广无边。<a id="a-P6"></a>下越三轮。<a id="a-P7"></a>上过五净。<a id="a-P8"></a>容遍其量顿变为虫。<a id="a-P9"></a>是故湿生多余三种。<a id="a-PA"></a>有余师说。<a id="a-PB"></a>化生最多。<a id="a-PC"></a>谓二趣全。<a id="a-PD"></a>三趣少分。<a id="a-PE"></a>及诸中有。<a id="a-PF"></a>皆化生故。<a id="a-PG"></a>一切生中。<a id="a-PH"></a>何生最胜。<a id="a-PI"></a>应言最胜唯是化生。<a id="a-PJ"></a>支分诸根。<a id="a-PK"></a>圆具猛利。<a id="a-PL"></a>身形微妙。<a id="a-PM"></a>故胜余生。<a id="a-PN"></a>若尔何缘后身菩萨得生自在。<a id="a-PO"></a>不受化生。<a id="a-PP"></a>见受胎生。<a id="a-PQ"></a>有大利故。<a id="a-PR"></a>谓为引道诸大释种。<a id="a-PS"></a>亲属相因。<a id="a-PT"></a>入正法故。<a id="a-PU"></a>又令所化生增上心。<a id="a-PV"></a>彼既是人。<a id="a-PW"></a>能成大义。<a id="a-PX"></a>我曹亦尔。<a id="a-PY"></a>何为不能。<a id="a-PZ"></a>因发正勤。<a id="a-Pa"></a>修正法故。<a id="a-Pb"></a>若化生者。<a id="a-Pc"></a>恐疑是天。<a id="a-Pd"></a>佛转法轮。<a id="a-Pe"></a>便成无用。<a id="a-Pf"></a>谓天所转。<a id="a-Pg"></a>还被天机。<a id="a-Ph"></a>唯天能知。<a id="a-Pi"></a>非人所了。<a id="a-Pj"></a>由斯自蔑。<a id="a-Pk"></a>于正法轮。<a id="a-Pl"></a>不起正勤勇猛思择。<a id="a-Pm"></a>又令余类生敬慕心。<a id="a-Pn"></a>舍俗出家。<a id="a-Po"></a>勤修正行。<a id="a-Pp"></a>谓知菩萨生贵族中。<a id="a-Pq"></a>能舍尊位。<a id="a-Pr"></a>出家修道。<a id="a-Ps"></a>成等正觉。<a id="a-Pt"></a>转大法轮。<a id="a-Pu"></a>我等何为不生欣仰。<a id="a-Pv"></a>因兹舍俗修正行故。<a id="a-Pw"></a>又为摧伏憍慢众生。<a id="a-Px"></a>令知世尊是轮王种。<a id="a-Py"></a>属斯隆贵。<a id="a-Pz"></a>憍慢山崩。<a id="a-Q0"></a>闻说敬承无疑谤故。<a id="a-Q1"></a>若化生者。<a id="a-Q2"></a>种族难知。<a id="a-Q3"></a>恐疑幻化。<a id="a-Q4"></a>为天为鬼。<a id="a-Q5"></a>如外道论矫设谤言。<a id="a-Q6"></a>过百劫后。<a id="a-Q7"></a>当有大幻出现于世。<a id="a-Q8"></a>啖食世间。<a id="a-Q9"></a>又与化生时不同故。<a id="a-QA"></a>谓佛出世。<a id="a-QB"></a>人无化生。<a id="a-QC"></a>人化生时。<a id="a-QD"></a>佛不出世。<a id="a-QE"></a>有作是说。<a id="a-QF"></a>为饶益他。<a id="a-QG"></a>故受胎生。<a id="a-QH"></a>拟留身界。<a id="a-QI"></a>令无量众一供养因。<a id="a-QJ"></a>千返生天。<a id="a-QK"></a>及证解脱。<a id="a-QL"></a>化生才殒。<a id="a-QM"></a>无复遗形。<a id="a-QN"></a>如灭灯光。<a id="a-QO"></a>即无所属。<a id="a-QP"></a>此中经主。<a id="a-QQ"></a>作如是难。<a id="a-QR"></a>若人信佛。<a id="a-QS"></a>有持愿通。<a id="a-QT"></a>能久留身。<a id="a-QU"></a>此不成释。<a id="a-QV"></a>今谓此释其理必成。<a id="a-QW"></a>通所留身。<a id="a-QX"></a>非佛功德力无畏等所依熏故。<a id="a-QY"></a>不能广大饶益世间所以然者。<a id="a-QZ"></a>是可留法。<a id="a-Qa"></a>通愿能留。<a id="a-Qb"></a>一切化生如刹那法。<a id="a-Qc"></a>必无留义。<a id="a-Qd"></a>谓诸有为。<a id="a-Qe"></a>刹那定灭。<a id="a-Qf"></a>诸佛神力。<a id="a-Qg"></a>亦不能留。<a id="a-Qh"></a>设欲久留。<a id="a-Qi"></a>即须别化。<a id="a-Qj"></a>此所别化。<a id="a-Qk"></a>非佛功德力无畏等之所依熏。<a id="a-Ql"></a>故于世间。<a id="a-Qm"></a>无大饶益。<a id="a-Qn"></a>若不尔者。<a id="a-Qo"></a>佛应化为如本身形。<a id="a-Qp"></a>受诸供养。<a id="a-Qq"></a>令无量众生天解脱。<a id="a-Qr"></a>故我所禀。<a id="a-Qs"></a>毗婆沙师咸作是言。<a id="a-Qt"></a>后身菩萨为利他故。<a id="a-Qu"></a>不受化生。<a id="a-Qv"></a>此义极成。<a id="a-Qw"></a>不可倾动。<a id="a-Qx"></a>化生何故死无遗形。<a id="a-Qy"></a>由彼顿生。<a id="a-Qz"></a>故应顿灭。<a id="a-R0"></a>如戏水者出没亦然。<a id="a-R1"></a>毗婆沙师说。<a id="a-R2"></a>化生者造色多故。<a id="a-R3"></a>死无遗形。<a id="a-R4"></a>大种多者。<a id="a-R5"></a>死非顿灭。<a id="a-R6"></a>即由此义。<a id="a-R7"></a>可以证知。<a id="a-R8"></a>一四大种。<a id="a-R9"></a>生多造色。<a id="a-RA"></a>若尔便与契经相违。<a id="a-RB"></a>经说。<a id="a-RC"></a>化生诸妙翅鸟。<a id="a-RD"></a>为充所食。<a id="a-RE"></a>取化生龙。<a id="a-RF"></a>由彼不了。<a id="a-RG"></a>取拟充食。<a id="a-RH"></a>不说除饥。<a id="a-RI"></a>斯有何咎。<a id="a-RJ"></a>是故但说为食取龙不言此龙有成食用。<a id="a-RK"></a>或龙未死。<a id="a-RL"></a>暂得充饥。<a id="a-RM"></a>死已还饥。<a id="a-RN"></a>暂食何咎。</p>
 </body>
</html>