<!doctype html>
<html id="z3IBVoh15h" data-ver="1454">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第二</h1>
  <h2 id="a2">辩本事品第一之二</h2>
  <p id="a3">于色蕴中已说根境唯余无表此今当说。<a id="a-4"></a>颂曰。</p>
  <p id="a5">乱心无心等　　随流净不净</p>
  <p id="a6">大种所造性　　由此说无表</p>
  <p id="a7">论曰。<a id="a-8"></a>乱心无心等者。<a id="a-9"></a>等言谓通两处。<a id="a-A"></a>即不乱心及有心位。<a id="a-B"></a>不善无记名乱心。<a id="a-C"></a>余心名不乱。<a id="a-D"></a>无想灭定名无心。<a id="a-E"></a>此能灭心故。<a id="a-F"></a>虽更有余无心果位。<a id="a-G"></a>而无表色非所随流。<a id="a-H"></a>故无心言不摄于彼。<a id="a-I"></a>于三性心及无心位相似相续。<a id="a-J"></a>故名随流。<a id="a-K"></a>净不净者。<a id="a-L"></a>谓善不善。<a id="a-M"></a>善心等起名净无表。<a id="a-N"></a>相似相续说为律仪。<a id="a-O"></a>或非律仪。<a id="a-P"></a>不善心等起名不净无表。<a id="a-Q"></a>相似相续。<a id="a-R"></a>说为不律仪。<a id="a-S"></a>或非不律仪。<a id="a-T"></a>若无记心亦为二种。<a id="a-U"></a>刹那等起。<a id="a-V"></a>由此即说二等起心。<a id="a-W"></a>然净不净二无表色。<a id="a-X"></a>其随转心或不相似。<a id="a-Y"></a>若净无表或全无心。<a id="a-Z"></a>因等起心二各相似。<a id="a-a"></a>已说乱心无心等随流净不净。<a id="a-b"></a>复说大种所造者。<a id="a-c"></a>有余随流净不净得。<a id="a-d"></a>为简彼故。<a id="a-e"></a>说造色言。<a id="a-f"></a>此中造者。<a id="a-g"></a>即表因义。<a id="a-h"></a>云何知然。<a id="a-i"></a>如契经说。<a id="a-j"></a>色造我见。<a id="a-k"></a>即是因色起我见义。<a id="a-l"></a>复言由此说无表者。<a id="a-m"></a>由善不善心所等起。<a id="a-n"></a>诸位随流净不净色。<a id="a-o"></a>虽如表业。<a id="a-p"></a>而非表示令他了知。<a id="a-q"></a>故名无表。<a id="a-r"></a>为显如是立名因缘。<a id="a-s"></a>故言由此说者显此。<a id="a-t"></a>是余师意。<a id="a-u"></a>经主不许如是种类无表色故。<a id="a-v"></a>以要言之。<a id="a-w"></a>依止身语表业差别。<a id="a-x"></a>及善不善心等差别。<a id="a-y"></a>所生无碍善不善色。<a id="a-z"></a>是名无表。<a id="a-10"></a>今谓经主。<a id="a-11"></a>于此颂中。<a id="a-12"></a>不能具说无表色相。<a id="a-13"></a>以说随流名无表故。<a id="a-14"></a>彼自释言。<a id="a-15"></a>相似相续说名随流。<a id="a-16"></a>非初刹那可名相续。<a id="a-17"></a>勿有太过之失。<a id="a-18"></a>是故决定初念无表。<a id="a-19"></a>不入所说相中。<a id="a-1A"></a>又相续者。<a id="a-1B"></a>是假非实。<a id="a-1C"></a>无表非实。<a id="a-1D"></a>失对法宗。<a id="a-1E"></a>又定所发乱无心位不随流故。<a id="a-1F"></a>应非无表。<a id="a-1G"></a>若言不乱有心位中此随流故无斯过者。<a id="a-1H"></a>净不净表业应有无表相。<a id="a-1I"></a>又谓等言通无心者。<a id="a-1J"></a>此言无用。<a id="a-1K"></a>前已摄故。<a id="a-1L"></a>乱心等言。<a id="a-1M"></a>已摄一切余有心位。<a id="a-1N"></a>第二等言。<a id="a-1O"></a>复何所摄。<a id="a-1P"></a>经主应思。<a id="a-1Q"></a>或谓后等摄不乱心。<a id="a-1R"></a>前无用者。<a id="a-1S"></a>此不应然。<a id="a-1T"></a>无容摄故。<a id="a-1U"></a>何容后等摄不乱心。<a id="a-1V"></a>遮言理于相似处起。<a id="a-1W"></a>乘无起等。<a id="a-1X"></a>理不及余。<a id="a-1Y"></a>故非全摄。<a id="a-1Z"></a>或可乱心言成无用。<a id="a-1a"></a>又应简言。<a id="a-1b"></a>唯净无表。<a id="a-1c"></a>于无心位随流非余。<a id="a-1d"></a>于自释中亦不简别。<a id="a-1e"></a>故于此理经主应思。<a id="a-1f"></a>云何离失说无表相。</p>
  <p id="a1g">作等余心等　　及无心有记</p>
  <p id="a1h">无对所造性　　是名无表色</p>
  <p id="a1i">已说无表。<a id="a-1j"></a>此中所言大种所造。<a id="a-1k"></a>大种云何。<a id="a-1l"></a>颂曰。</p>
  <p id="a1m">大种谓四界　　即地水火风</p>
  <p id="a1n">能成持等业　　坚湿暖动性</p>
  <p id="a1o">论曰。<a id="a-1p"></a>此诸大种何缘名界。<a id="a-1q"></a>一切色法出生处故。<a id="a-1r"></a>亦从大种大种出生。<a id="a-1s"></a>诸出生处世间说名界。<a id="a-1t"></a>如金等矿立金等界名。<a id="a-1u"></a>或种种苦出生处故。<a id="a-1v"></a>说名为界。<a id="a-1w"></a>喻如前说有说。<a id="a-1x"></a>能持大种自相及所造色。<a id="a-1y"></a>故名为界。<a id="a-1z"></a>如是诸界亦名大种。<a id="a-20"></a>何故言种。<a id="a-21"></a>云何名大。<a id="a-22"></a>种种造色差别生时。<a id="a-23"></a>彼彼品类差别能起。<a id="a-24"></a>是故言种。<a id="a-25"></a>有说。<a id="a-26"></a>有情业增上故。<a id="a-27"></a>无始生死未尝非有。<a id="a-28"></a>是故言种。<a id="a-29"></a>或法出现即名为有。<a id="a-2A"></a>生长有性。<a id="a-2B"></a>是故言种。<a id="a-2C"></a>即是生长法有性义。<a id="a-2D"></a>或是生长有情身义。<a id="a-2E"></a>或能显了十种造色。<a id="a-2F"></a>是故言种。<a id="a-2G"></a>由此势力彼显了故。<a id="a-2H"></a>若尔便有大过之失。<a id="a-2I"></a>一切因缘于果生位。<a id="a-2J"></a>皆有用故。<a id="a-2K"></a>无大过失。<a id="a-2L"></a>有大用故。<a id="a-2M"></a>言大用者。<a id="a-2N"></a>谓诸有情根本事中。<a id="a-2O"></a>如是四种。<a id="a-2P"></a>有胜作用。<a id="a-2Q"></a>依此建立识之与空。<a id="a-2R"></a>乃得说为有情根本。<a id="a-2S"></a>为别所余故复名大。<a id="a-2T"></a>又于诳惑愚夫事中。<a id="a-2U"></a>此四最胜。<a id="a-2V"></a>故名为大。<a id="a-2W"></a>如矫贼中事业胜者。<a id="a-2X"></a>别余故名大矫大贼。<a id="a-2Y"></a>如是此四因缘中胜。<a id="a-2Z"></a>名大别余。<a id="a-2a"></a>无太过失。<a id="a-2b"></a>有说。<a id="a-2c"></a>此四普为一切余色所依。<a id="a-2d"></a>广故名大。<a id="a-2e"></a>有说。<a id="a-2f"></a>一切色等聚中具有坚等。<a id="a-2g"></a>故名为大。<a id="a-2h"></a>风增聚中阙于色等。<a id="a-2i"></a>火增聚中阙于味等。<a id="a-2j"></a>色界诸聚皆无香味。<a id="a-2k"></a>青等聚中阙于黄等。<a id="a-2l"></a>滑等聚中阙于涩等。<a id="a-2m"></a>声等不定。<a id="a-2n"></a>是故唯此四种名大。<a id="a-2o"></a>何故虚空不名大种。<a id="a-2p"></a>彼大种相不成立故。<a id="a-2q"></a>能损益故。<a id="a-2r"></a>立大种名。<a id="a-2s"></a>虚空不然。<a id="a-2t"></a>故非大种。<a id="a-2u"></a>岂不虚空有容受故能损益耶。<a id="a-2v"></a>虚空实无容受之用。<a id="a-2w"></a>非可聚色随所住方虚空开避。<a id="a-2x"></a>云何容受。<a id="a-2y"></a>然无对故。<a id="a-2z"></a>不障彼住。<a id="a-30"></a>由是虚空无损益用。<a id="a-31"></a>若尔何意作如是说。<a id="a-32"></a>能容受故名曰虚空。<a id="a-33"></a>此说意言。<a id="a-34"></a>有虚空故。<a id="a-35"></a>令有对色展转相容以虚空界与虚空相少分相似。<a id="a-36"></a>故有此处假号虚空。<a id="a-37"></a>空界即是咽喉等穴。<a id="a-38"></a>能令众生吞咽饮食。<a id="a-39"></a>及有转变便利等事。<a id="a-3A"></a>以无容受损益功能。<a id="a-3B"></a>是故虚空定非大种。<a id="a-3C"></a>又诸大种非一非常。<a id="a-3D"></a>自相众多果别无量。<a id="a-3E"></a>虚空自性是一是常。<a id="a-3F"></a>相无差别。<a id="a-3G"></a>全无有果。<a id="a-3H"></a>非无别因生有别果。<a id="a-3I"></a>是故虚空不名大种。<a id="a-3J"></a>若谓余因有差别故能助虚空生别果者。<a id="a-3K"></a>即此别因能生别果。<a id="a-3L"></a>何用执此虚空为因。<a id="a-3M"></a>有说。<a id="a-3N"></a>虚空其性常故。<a id="a-3O"></a>法生灭位相无差别。<a id="a-3P"></a>地等不尔。<a id="a-3Q"></a>故法不同。<a id="a-3R"></a>现见大种。<a id="a-3S"></a>种等位中。<a id="a-3T"></a>其相转变芽等位起。<a id="a-3U"></a>虚空无为则不如是。<a id="a-3V"></a>性相常故。<a id="a-3W"></a>作用都无。<a id="a-3X"></a>既不能生故非大种。<a id="a-3Y"></a>又于此中。<a id="a-3Z"></a>由大及种二言具故。<a id="a-3a"></a>唯四义成。<a id="a-3b"></a>虚空有大而无种义。<a id="a-3c"></a>种与能生名差别故。<a id="a-3d"></a>有说。<a id="a-3e"></a>虚空亦无大义。<a id="a-3f"></a>体非色故。<a id="a-3g"></a>造色及余有为非色性能生故。<a id="a-3h"></a>是种非大。<a id="a-3i"></a>如前所说。<a id="a-3j"></a>大种二义互不成故。<a id="a-3k"></a>随阙一种不能。<a id="a-3l"></a>生成所造色故。<a id="a-3m"></a>大种唯四不增不减。<a id="a-3n"></a>毗婆沙者作如是言。<a id="a-3o"></a>减即无能。<a id="a-3p"></a>增便无用。<a id="a-3q"></a>故唯有四。<a id="a-3r"></a>如床座足有说。<a id="a-3s"></a>大种法尔唯四。<a id="a-3t"></a>有说。<a id="a-3u"></a>大种于所造色唯须持摄熟长四业。<a id="a-3v"></a>若减若增无能无用。<a id="a-3w"></a>云何得知。<a id="a-3x"></a>此四大种恒不相离。<a id="a-3y"></a>如入胎经及大造经。<a id="a-3z"></a>应了知故。<a id="a-40"></a>又理应然。<a id="a-41"></a>何等为理。<a id="a-42"></a>谓石等中现有能摄。<a id="a-43"></a>生火增坠三业可得。<a id="a-44"></a>故知于此有水火风恒不相离。<a id="a-45"></a>于诸水中现有持摄。<a id="a-46"></a>暖性流动三业可得。<a id="a-47"></a>故知于此有地火风恒不相离。<a id="a-48"></a>于火焰中现有任持。<a id="a-49"></a>摄聚击动三业可得。<a id="a-4A"></a>故知于此有地水风恒不相离。<a id="a-4B"></a>于风聚中现有能持。<a id="a-4C"></a>起冷暖触三业可得。<a id="a-4D"></a>故知于此有地水火恒不相离。<a id="a-4E"></a>复云何知。<a id="a-4F"></a>如是四界。<a id="a-4G"></a>由此因缘恒相随逐。<a id="a-4H"></a>由此能成持等业故。<a id="a-4I"></a>谓地等界如次能成持摄熟长四种事业。<a id="a-4J"></a>由此因缘。<a id="a-4K"></a>于诸色聚。<a id="a-4L"></a>若有持等四业可得。<a id="a-4M"></a>即知此中有地等界。<a id="a-4N"></a>互不相离恒相随逐。<a id="a-4O"></a>为能持等四业即是界自相耶。<a id="a-4P"></a>不尔云何。<a id="a-4Q"></a>如是四界随其次第。<a id="a-4R"></a>坚湿暖动以为自相。<a id="a-4S"></a>应知此中说性显体。<a id="a-4T"></a>为明体性不相离故。<a id="a-4U"></a>云何应知。<a id="a-4V"></a>地等四种。<a id="a-4W"></a>异坚等相。<a id="a-4X"></a>有持等业。<a id="a-4Y"></a>复云何知。<a id="a-4Z"></a>地等四种。<a id="a-4a"></a>相业无异征审异耶。<a id="a-4b"></a>不见相业有差别故。<a id="a-4c"></a>我等不见坚等持等相业有异故。<a id="a-4d"></a>反征审汝。<a id="a-4e"></a>谓我言离坚等相条然别有持等业耶。<a id="a-4f"></a>然持等业与坚等相。<a id="a-4g"></a>非离非即。<a id="a-4h"></a>坚等即是地等自相。<a id="a-4i"></a>无所观故。<a id="a-4j"></a>持等业用。<a id="a-4k"></a>别有所观而施设故。<a id="a-4l"></a>非持自相。<a id="a-4m"></a>说此持业。<a id="a-4n"></a>勿一切法有持业故。<a id="a-4o"></a>皆名为地。<a id="a-4p"></a>成太过失是故应知。<a id="a-4q"></a>地界坚相无别所观别观所持说能持业。<a id="a-4r"></a>水界湿相无别所观。<a id="a-4s"></a>别观所摄说能摄业。<a id="a-4t"></a>火界暖相无别所观。<a id="a-4u"></a>别观所熟说能熟业。<a id="a-4v"></a>风界动相无别所观。<a id="a-4w"></a>别观所长羯剌蓝等。<a id="a-4x"></a>或复芽等说能长业。<a id="a-4y"></a>长谓增盛。<a id="a-4z"></a>或复流引。<a id="a-50"></a>动谓能引大种造色。<a id="a-51"></a>令其相续生至余方。<a id="a-52"></a>是故持等业非即坚等相。<a id="a-53"></a>有说。<a id="a-54"></a>三时一时异故。<a id="a-55"></a>知相与业其义不同。<a id="a-56"></a>有说。<a id="a-57"></a>地等有持等业。<a id="a-58"></a>若地界等有坚等相。<a id="a-59"></a>此说不然。<a id="a-5A"></a>风与风界无差别故。<a id="a-5B"></a>长动应一。<a id="a-5C"></a>风界若以动为性者。<a id="a-5D"></a>何故契经及品类足论。<a id="a-5E"></a>皆言风界谓轻等动性。<a id="a-5F"></a>复说轻性为所造色。<a id="a-5G"></a>说动为风。<a id="a-5H"></a>轻为造色。<a id="a-5I"></a>是显自相。<a id="a-5J"></a>轻为风者。<a id="a-5K"></a>举果显因。<a id="a-5L"></a>是风果故。<a id="a-5M"></a>岂不火界亦是轻因。<a id="a-5N"></a>说火风增生于轻故。<a id="a-5O"></a>虽有是说而火不定。<a id="a-5P"></a>若有轻性。<a id="a-5Q"></a>火增为因。<a id="a-5R"></a>是处必有增盛风界。<a id="a-5S"></a>或有轻性。<a id="a-5T"></a>风增为因。<a id="a-5U"></a>而其中无增盛火界。<a id="a-5V"></a>如苇等花飘举轻性。<a id="a-5W"></a>此中火界若增盛者。<a id="a-5X"></a>其中应有热触可得。<a id="a-5Y"></a>由此风界遍为轻因。<a id="a-5Z"></a>故别举轻偏显风界。<a id="a-5a"></a>然地等相易可了知。<a id="a-5b"></a>故不须说重等果。<a id="a-5c"></a>显对坚等三动难了故。<a id="a-5d"></a>为地等界即地等耶。<a id="a-5e"></a>不尔。<a id="a-5f"></a>云何颂曰。</p>
  <p id="a5g">地谓显形色　　随世想立名</p>
  <p id="a5h">水火亦复然　　风即界亦尔</p>
  <p id="a5i">论曰。<a id="a-5j"></a>地言唯表显形色处。<a id="a-5k"></a>岂不总地四处合成。<a id="a-5l"></a>何故但言显形为地。<a id="a-5m"></a>此中虽有香味触处。<a id="a-5n"></a>而随世想故作是言。<a id="a-5o"></a>由诸世间相示地者。<a id="a-5p"></a>以显形色而相示故。<a id="a-5q"></a>若尔世间相示衣等。<a id="a-5r"></a>亦以显形而相表示。<a id="a-5s"></a>如言衣等。<a id="a-5t"></a>白等长等而许四处为衣等性。<a id="a-5u"></a>地亦应然。<a id="a-5v"></a>何故唯色又诸世间亦于香等施设地名。<a id="a-5w"></a>谓作是言。<a id="a-5x"></a>我今嗅地尝地触地。<a id="a-5y"></a>虽有是事而显形色。<a id="a-5z"></a>于地水火能通表示。<a id="a-60"></a>所以者何。<a id="a-61"></a>世不多说我嗅于水。<a id="a-62"></a>亦不多说嗅尝于火。<a id="a-63"></a>虽言触地等而即地等界。<a id="a-64"></a>是故地中虽有香等。<a id="a-65"></a>而显形色胜故偏说。<a id="a-66"></a>又显形色表示二界。<a id="a-67"></a>地等无异是故偏说。<a id="a-68"></a>若尔显形表示衣等。<a id="a-69"></a>胜香等故亦应偏说。<a id="a-6A"></a>世起想名无有决定。<a id="a-6B"></a>故对。<a id="a-6C"></a>法者随世想名。<a id="a-6D"></a>示现地等衣等差别。<a id="a-6E"></a>又实有物非世共成。<a id="a-6F"></a>世所共成皆是假有。<a id="a-6G"></a>故于假法应随世间所起想名差别而说。<a id="a-6H"></a>由是香等假说为地。<a id="a-6I"></a>亦无有失。<a id="a-6J"></a>且就显形表示地者。<a id="a-6K"></a>作如是说。<a id="a-6L"></a>由诸世间想名无定。<a id="a-6M"></a>不可以一例余皆同。<a id="a-6N"></a>已说衣等四处为性。<a id="a-6O"></a>诸余总法如应当知。<a id="a-6P"></a>衣等物中亦有生等。<a id="a-6Q"></a>彼物应以五处为性。<a id="a-6R"></a>虽非非有。<a id="a-6S"></a>而诸世间不于彼起衣等想名。<a id="a-6T"></a>若尔声处应名衣等。<a id="a-6U"></a>以世间说闻衣等声。<a id="a-6V"></a>虽亦有声而非相续。<a id="a-6W"></a>色等恒有故唯说四。<a id="a-6X"></a>如地但用显形为体。<a id="a-6Y"></a>水火亦然。<a id="a-6Z"></a>随世想故。<a id="a-6a"></a>世间现见水青长等。<a id="a-6b"></a>故说显形为水自性。<a id="a-6c"></a>世间见触水流相已。<a id="a-6d"></a>便作是说。<a id="a-6e"></a>此中水流。<a id="a-6f"></a>然此流体理非实水。<a id="a-6g"></a>眼等五根境各别故。<a id="a-6h"></a>亦非显色。<a id="a-6i"></a>身可触故。<a id="a-6j"></a>又非形色。<a id="a-6k"></a>八不摄故。<a id="a-6l"></a>非离显形有别色处。<a id="a-6m"></a>云何见触水流相耶。<a id="a-6n"></a>众水聚集风力所推。<a id="a-6o"></a>生彼彼方展转相续。<a id="a-6p"></a>世间于此起流想名。<a id="a-6q"></a>如是众水异方生时。<a id="a-6r"></a>于中显形为眼所见。<a id="a-6s"></a>其间湿性为身所触。<a id="a-6t"></a>是故显形及与湿性。<a id="a-6u"></a>风力所击展转相推异方生时说为流性。<a id="a-6v"></a>非离此外别有流体。<a id="a-6w"></a>故水流等是假非真。<a id="a-6x"></a>世间现见火赤长等。<a id="a-6y"></a>故说显形为火自性。<a id="a-6z"></a>又即色触转变生时。<a id="a-70"></a>名火焰炭。<a id="a-71"></a>是假非实。<a id="a-72"></a>无一实物身眼得故。<a id="a-73"></a>已说地等与界差别。<a id="a-74"></a>世间于动立风名故。<a id="a-75"></a>风与风界无有差别。<a id="a-76"></a>由此道理言风即界。<a id="a-77"></a>岂不世间于显形色亦生风想。<a id="a-78"></a>世间现以黑风团风更相示故。<a id="a-79"></a>有通此难故说言亦。<a id="a-7A"></a>是如地等与界别义。<a id="a-7B"></a>古昔诸师咸作是说。<a id="a-7C"></a>地于中杂故见如此。<a id="a-7D"></a>为显其风即是风界。<a id="a-7E"></a>故复言尔尔者定义。<a id="a-7F"></a>此二说中前说为胜。<a id="a-7G"></a>遍处不净无差别故。<a id="a-7H"></a>不净唯缘色处境故。<a id="a-7I"></a>颂曰。</p>
  <p id="a7J">此中根与境　　即说十处界</p>
  <p id="a7K">论曰。<a id="a-7L"></a>已说实物根境无表为色蕴性。<a id="a-7M"></a>此中根境亦即说为十处十界。<a id="a-7N"></a>于处门中立为十处。<a id="a-7O"></a>谓眼处等。<a id="a-7P"></a>于界门中立为十界。<a id="a-7Q"></a>谓眼界等。<a id="a-7R"></a>已立色蕴并立处界。<a id="a-7S"></a>此中色蕴何缘名色。<a id="a-7T"></a>善逝圣教。<a id="a-7U"></a>且说变坏故名为色。<a id="a-7V"></a>此说意言。<a id="a-7W"></a>苦受因故。<a id="a-7X"></a>有触对故。<a id="a-7Y"></a>可转易故。<a id="a-7Z"></a>名为变坏。<a id="a-7a"></a>由变坏故说名为色。<a id="a-7b"></a>苦受因者。<a id="a-7c"></a>色有变坏。<a id="a-7d"></a>能生苦受。<a id="a-7e"></a>如义品言。</p>
  <p id="a7f">趣求诸欲人　　常起于希望</p>
  <p id="a7g">诸欲若不遂　　恼坏如箭中</p>
  <p id="a7h">有触对者。<a id="a-7i"></a>手等所触色便变坏。<a id="a-7j"></a>是有对碍可变坏义。<a id="a-7k"></a>可转易者。<a id="a-7l"></a>如牛羊等身可转易。<a id="a-7m"></a>是可转变及贸易义。<a id="a-7n"></a>由可转易故名变坏。<a id="a-7o"></a>云何色法可转易耶。<a id="a-7p"></a>谓异相生故名转易。<a id="a-7q"></a>或能表示宿所习业。<a id="a-7r"></a>故名为色。<a id="a-7s"></a>如契经说。<a id="a-7t"></a>此摩纳婆。<a id="a-7u"></a>宿习能招恶形色业。<a id="a-7v"></a>谓多忿恨。<a id="a-7w"></a>或能表示内心所有。<a id="a-7x"></a>故名为色。<a id="a-7y"></a>如契经说。<a id="a-7z"></a>具寿。<a id="a-80"></a>汝今诸根凝悦定证甘露。<a id="a-81"></a>岂不此说唯就有见有情数色训释色词。<a id="a-82"></a>唯此能表宿所习业及内心故。<a id="a-83"></a>若尔无见非情数色。<a id="a-84"></a>应皆非色。<a id="a-85"></a>无斯过失。<a id="a-86"></a>唯色聚中有此义故。<a id="a-87"></a>不说诸色皆能表示。<a id="a-88"></a>且于一切非色。<a id="a-89"></a>聚中无能表示。<a id="a-8A"></a>故此释词理得成立。<a id="a-8B"></a>如契经说。<a id="a-8C"></a>业为生因。<a id="a-8D"></a>此说诸生皆因于业。<a id="a-8E"></a>不言诸业皆是生因。<a id="a-8F"></a>今不应难。<a id="a-8G"></a>业非生因便为非业。<a id="a-8H"></a>若不尔者。<a id="a-8I"></a>善逝训词亦可为难。<a id="a-8J"></a>非一切色皆变坏故。<a id="a-8K"></a>世尊且据有对碍色。<a id="a-8L"></a>说如是言。<a id="a-8M"></a>有变坏故说名为色。<a id="a-8N"></a>又作是言。<a id="a-8O"></a>谁能变坏。<a id="a-8P"></a>谓手触故即便变坏。<a id="a-8Q"></a>乃至广说。<a id="a-8R"></a>复作是言。<a id="a-8S"></a>诸习欲者。<a id="a-8T"></a>无有恶业而非所为。<a id="a-8U"></a>非诸圣者全不习欲。<a id="a-8V"></a>而竟不为招恶趣业。<a id="a-8W"></a>故知彼说唯据异生。<a id="a-8X"></a>此亦应然。<a id="a-8Y"></a>不可为难。<a id="a-8Z"></a>或一切色皆能表示宿所习业。<a id="a-8a"></a>非有情色。<a id="a-8b"></a>亦共许为宿业果故。<a id="a-8c"></a>无见诸色云何表示。<a id="a-8d"></a>与有见色不相离故。<a id="a-8e"></a>非离无见而有有见。<a id="a-8f"></a>有见无见一业果故。<a id="a-8g"></a>由此无见能表义成。<a id="a-8h"></a>而无受等亦成色过。<a id="a-8i"></a>虽从业生非恒有故。<a id="a-8j"></a>设恒有者。<a id="a-8k"></a>细难知故。<a id="a-8l"></a>异熟生色非思虑生无间随转。<a id="a-8m"></a>故唯诸色有能表示宿所习业。<a id="a-8n"></a>若尔声非异熟生故。<a id="a-8o"></a>应不成色。<a id="a-8p"></a>虽非业生而能表示宿所习业。<a id="a-8q"></a>如盐贤等是。<a id="a-8r"></a>所引证。<a id="a-8s"></a>又声生因处无心定亦常现有。<a id="a-8t"></a>故于所释色义无违。<a id="a-8u"></a>有说。<a id="a-8v"></a>变碍故名为色。<a id="a-8w"></a>若尔极微云何变碍。<a id="a-8x"></a>无一极微现在独住。<a id="a-8y"></a>积集住故变碍义成有说。<a id="a-8z"></a>亦有独住极微。<a id="a-90"></a>然有变碍而不发识。<a id="a-91"></a>五识依缘要积集故。<a id="a-92"></a>如立极微。<a id="a-93"></a>虽无方分亦无触对。<a id="a-94"></a>而许极微有碍有对有障用故。<a id="a-95"></a>应知变碍义亦如是。<a id="a-96"></a>已灭未生是彼类故。<a id="a-97"></a>如所烧薪。<a id="a-98"></a>彼同分眼。<a id="a-99"></a>又如世说。<a id="a-9A"></a>急食急行故名为马。<a id="a-9B"></a>而非一切。<a id="a-9C"></a>虽无彼德而似彼故。<a id="a-9D"></a>种类义成。<a id="a-9E"></a>但随少分建立名想。<a id="a-9F"></a>此亦如是。<a id="a-9G"></a>由此即释。<a id="a-9H"></a>定不生法住色相故。<a id="a-9I"></a>亦得色名。<a id="a-9J"></a>又如世间于未有用逆说当有。<a id="a-9K"></a>如言当火今若欻起焚烧村逻无一得存。<a id="a-9L"></a>亦如世间于用已灭追说曾有。<a id="a-9M"></a>如言昔火今若欻起焚烧村逻无一得存。<a id="a-9N"></a>非未有用及用已灭能实焚烧。<a id="a-9O"></a>而相类同说亦应理。<a id="a-9P"></a>定不生法理亦应然。<a id="a-9Q"></a>彼设当生亦应变碍。<a id="a-9R"></a>是故变碍释色义成。<a id="a-9S"></a>去来虽尔。<a id="a-9T"></a>无表云何。<a id="a-9U"></a>有释。<a id="a-9V"></a>表色有变碍故。<a id="a-9W"></a>无表随彼亦受色名。<a id="a-9X"></a>此不应理。<a id="a-9Y"></a>随心转色不从表生。<a id="a-9Z"></a>应非色故。<a id="a-9a"></a>经主于此误立前宗。<a id="a-9b"></a>言如树动影亦随动。<a id="a-9c"></a>即说过言。<a id="a-9d"></a>如树灭时影必随灭。<a id="a-9e"></a>表色灭时无表应灭。<a id="a-9f"></a>然非彼喻。<a id="a-9g"></a>所立异故。<a id="a-9h"></a>谓立所依有变碍故此亦名色。<a id="a-9i"></a>说是喻言。<a id="a-9j"></a>无表所依即四大种。<a id="a-9k"></a>非彼大种不成就时无表随转。<a id="a-9l"></a>故于此中无如是失。<a id="a-9m"></a>又此相违有不定过。<a id="a-9n"></a>谓不决定此从彼生。<a id="a-9o"></a>彼若灭时此亦随灭。<a id="a-9p"></a>如父工匠种等灭时。<a id="a-9q"></a>非子殿堂芽等随灭。<a id="a-9r"></a>又如所依金刚喻定。<a id="a-9s"></a>灭不成就。<a id="a-9t"></a>所生尽智至蕴相续不灭随转。<a id="a-9u"></a>又如无漏俱生所依。<a id="a-9v"></a>生上界时所依虽灭无表随转。<a id="a-9w"></a>若以所依大种变碍。<a id="a-9x"></a>能依无表亦名色者。<a id="a-9y"></a>眼等五识所依五根。<a id="a-9z"></a>有变碍故。<a id="a-A0"></a>应亦名色。<a id="a-A1"></a>有释此言。<a id="a-A2"></a>无斯过失。<a id="a-A3"></a>无表依止大种转时。<a id="a-A4"></a>如影依树光依珠宝。<a id="a-A5"></a>眼等五识依眼等时。<a id="a-A6"></a>则不如是。<a id="a-A7"></a>唯能为作助生缘故。<a id="a-A8"></a>经主谓此如影依树光依宝言。<a id="a-A9"></a>非为符顺毗婆沙义。<a id="a-AA"></a>由许影等显色极微各自依止四大种故。<a id="a-AB"></a>此非本论毗婆沙说。<a id="a-AC"></a>亦非不顺毗婆沙义。<a id="a-AD"></a>此言意说。<a id="a-AE"></a>影等大种。<a id="a-AF"></a>树等大种。<a id="a-AG"></a>为所依故。<a id="a-AH"></a>所以者何。<a id="a-AI"></a>影等大种生住变时。<a id="a-AJ"></a>皆随彼故。<a id="a-AK"></a>此影光言意表总聚。<a id="a-AL"></a>非唯显色。<a id="a-AM"></a>如树宝言。<a id="a-AN"></a>是故影等影色极微。<a id="a-AO"></a>依止影等大种而转。<a id="a-AP"></a>影等大种复依树等大种而生。<a id="a-AQ"></a>故于此中无不顺过。<a id="a-AR"></a>经主复说。<a id="a-AS"></a>设许影光依止树宝。<a id="a-AT"></a>而无表色不同彼依。<a id="a-AU"></a>由许所依大种虽灭而无表色不随灭故。<a id="a-AV"></a>此难不关毗婆沙义。<a id="a-AW"></a>能依所依许俱灭故。<a id="a-AX"></a>无表所依大种若灭。<a id="a-AY"></a>能依无表未常不灭。<a id="a-AZ"></a>初念无表可与所依大种俱灭。<a id="a-Aa"></a>第二念等无表云何。<a id="a-Ab"></a>第二念等大种若无。<a id="a-Ac"></a>其无表色岂得现有。<a id="a-Ad"></a>虽此位中非无大种。<a id="a-Ae"></a>而彼大种非此所依。<a id="a-Af"></a>非生因故。<a id="a-Ag"></a>奇哉如是善解对法。<a id="a-Ah"></a>岂不非唯生因大种望所造色。<a id="a-Ai"></a>能为所依。<a id="a-Aj"></a>然更有余四因大种。<a id="a-Ak"></a>望所造色许为依故。<a id="a-Al"></a>若彼所依大种灭已。<a id="a-Am"></a>能依无表犹不灭者。<a id="a-An"></a>圣生无色无漏无表。<a id="a-Ao"></a>既许成就应得现前。<a id="a-Ap"></a>生依二因大种灭已。<a id="a-Aq"></a>无漏无表。<a id="a-Ar"></a>虽成不行。<a id="a-As"></a>故知欲界无表行者。<a id="a-At"></a>定由所依大种不灭。<a id="a-Au"></a>此若不尔。<a id="a-Av"></a>彼云何然。<a id="a-Aw"></a>由此诸师咸作是说。<a id="a-Ax"></a>诸所造色有二种依。<a id="a-Ay"></a>一生起依。<a id="a-Az"></a>二力转依。<a id="a-B0"></a>圣生无色。<a id="a-B1"></a>由力转依大种无故。<a id="a-B2"></a>无漏无表虽复成就而不现行。<a id="a-B3"></a>由未承奉无倒解释对法诸师。<a id="a-B4"></a>致斯迷乱。<a id="a-B5"></a>然眼等识所依五根。<a id="a-B6"></a>虽有变碍而不成色。<a id="a-B7"></a>由彼种类有别异故。<a id="a-B8"></a>有识种类不依于色。<a id="a-B9"></a>唯五识身依色而起六识皆用意为所依。<a id="a-BA"></a>无色界中意亦可得又于下地眠梦定等。<a id="a-BB"></a>意用可得无五根用。<a id="a-BC"></a>又理不应。<a id="a-BD"></a>六识自性一法种类亦色非色。<a id="a-BE"></a>无有无表不依色生。<a id="a-BF"></a>故应所依有变碍故。<a id="a-BG"></a>能依无表亦得名色。<a id="a-BH"></a>又言色者。<a id="a-BI"></a>如牛孔雀。<a id="a-BJ"></a>依少分类。<a id="a-BK"></a>以立想名。<a id="a-BL"></a>非无差别。<a id="a-BM"></a>不应为难。<a id="a-BN"></a>已说色蕴。<a id="a-BO"></a>当说受等。<a id="a-BP"></a>颂曰。</p>
  <p id="aBQ">受领纳随触　　想取像为体</p>
  <p id="aBR">四余名行蕴　　如是受等三</p>
  <p id="aBS">及无表无为　　名法处法界</p>
  <p id="aBT">论曰。<a id="a-BU"></a>随触而生领纳可爱及不可爱俱相违触。<a id="a-BV"></a>名为受蕴。<a id="a-BW"></a>领纳即是能受用义。<a id="a-BX"></a>此复三种。<a id="a-BY"></a>谓乐及苦不苦不乐。<a id="a-BZ"></a>能益身心。<a id="a-Ba"></a>故名为乐。<a id="a-Bb"></a>能损身心。<a id="a-Bc"></a>故名为苦。<a id="a-Bd"></a>有所领纳而非苦乐。<a id="a-Be"></a>名不苦不乐。<a id="a-Bf"></a>如非黑非白。<a id="a-Bg"></a>复云何知此别有体。<a id="a-Bh"></a>有说。<a id="a-Bi"></a>以能增益损减诸根大种及俱相违。<a id="a-Bj"></a>三用别故。<a id="a-Bk"></a>知有三体。<a id="a-Bl"></a>或有说者。<a id="a-Bm"></a>增贪嗔痴随眠别故。<a id="a-Bn"></a>知有三体。<a id="a-Bo"></a>虽于诸受一切随增。<a id="a-Bp"></a>而由所缘及相应故。<a id="a-Bq"></a>就别相说。<a id="a-Br"></a>又痴虽与三受相应。<a id="a-Bs"></a>贪嗔各二而就多分相应现行故作是说复有说者。<a id="a-Bt"></a>与贪嗔痴行相相似。<a id="a-Bu"></a>故作是说。<a id="a-Bv"></a>有余师说。<a id="a-Bw"></a>对法中言。<a id="a-Bx"></a>于乐受中贪随增者。<a id="a-By"></a>不说乐受唯能起贪。<a id="a-Bz"></a>但说其贪随乐受起。<a id="a-C0"></a>二受嗔痴应知亦尔。<a id="a-C1"></a>今正说者。<a id="a-C2"></a>由教及理。<a id="a-C3"></a>知第三受决定非无。<a id="a-C4"></a>教者如言。<a id="a-C5"></a>由乐断故。<a id="a-C6"></a>及苦断故。<a id="a-C7"></a>此中唯有不苦不乐。<a id="a-C8"></a>理者离受心必不生。<a id="a-C9"></a>离苦乐心现可得故。<a id="a-CA"></a>焉知离受心必不生。<a id="a-CB"></a>由诸契经同所说故。<a id="a-CC"></a>如契经说。<a id="a-CD"></a>眼及色为缘生于眼识三和合触俱起受想思。<a id="a-CE"></a>如是乃至。<a id="a-CF"></a>意及法为缘生于意识。<a id="a-CG"></a>三和合触俱起受想思。<a id="a-CH"></a>无第七心离受而起。<a id="a-CI"></a>故知决定有第三受。<a id="a-CJ"></a>又说诸受略有二种。<a id="a-CK"></a>一执取受。<a id="a-CL"></a>二自性受。<a id="a-CM"></a>执取受者。<a id="a-CN"></a>谓能领纳自所缘境。<a id="a-CO"></a>自性受者。<a id="a-CP"></a>谓能领纳自所随触。<a id="a-CQ"></a>故世尊言。<a id="a-CR"></a>顺乐受触。<a id="a-CS"></a>顺苦受触。<a id="a-CT"></a>及顺不苦不乐受触。<a id="a-CU"></a>是乐受等所领触义领所缘受与一境法。<a id="a-CV"></a>差别之相难可了知。<a id="a-CW"></a>如契经言。<a id="a-CX"></a>具足领受。<a id="a-CY"></a>此领受言似依慧说。<a id="a-CZ"></a>故彼契经。<a id="a-Ca"></a>次后复说。<a id="a-Cb"></a>不受后有。<a id="a-Cc"></a>如实了知。<a id="a-Cd"></a>虽受亦能领纳境界。<a id="a-Ce"></a>而此领纳自性难知。<a id="a-Cf"></a>故领纳触为自性受。<a id="a-Cg"></a>此不共余易了差别。<a id="a-Ch"></a>如是诸受。<a id="a-Ci"></a>与心等法同所缘故。<a id="a-Cj"></a>异领纳故。<a id="a-Ck"></a>所缘事别。<a id="a-Cl"></a>所领事别由此触于受。<a id="a-Cm"></a>若时为所领。<a id="a-Cn"></a>是时非所缘。<a id="a-Co"></a>若时为所缘。<a id="a-Cp"></a>是时非所领。<a id="a-Cq"></a>故缘领事别。<a id="a-Cr"></a>由此善通如是文句受乐受时。<a id="a-Cs"></a>如实了知受于乐受。<a id="a-Ct"></a>乃至广说。<a id="a-Cu"></a>此中意说。<a id="a-Cv"></a>能以觉慧。<a id="a-Cw"></a>无倒审知三受差别。<a id="a-Cx"></a>非乐谓苦。<a id="a-Cy"></a>非苦谓乐。<a id="a-Cz"></a>非于苦乐谓俱相违。<a id="a-D0"></a>余亦如是。<a id="a-D1"></a>此中非受领受自性。<a id="a-D2"></a>即受性故。<a id="a-D3"></a>但领所缘受及余法。<a id="a-D4"></a>一切皆是心及心所所领受故。<a id="a-D5"></a>有阿笈摩。<a id="a-D6"></a>能显此理。<a id="a-D7"></a>如契经言。<a id="a-D8"></a>缘种种界。<a id="a-D9"></a>有种种触。<a id="a-DA"></a>缘种种触。<a id="a-DB"></a>有种种受。<a id="a-DC"></a>缘种种受。<a id="a-DD"></a>有种种爱种种界者。<a id="a-DE"></a>谓根境识种种性相有差别故。<a id="a-DF"></a>何故不言缘种种界有种种受。<a id="a-DG"></a>复何不言缘种种界有种种爱。<a id="a-DH"></a>此亦同疑。<a id="a-DI"></a>故应俱释。<a id="a-DJ"></a>次第法尔安立无过现见世间。<a id="a-DK"></a>从先种子生后果时。<a id="a-DL"></a>由花乳等有差别故。<a id="a-DM"></a>果有差别。<a id="a-DN"></a>如次第生立因果定。<a id="a-DO"></a>俱生因果亦应定立。<a id="a-DP"></a>是故诸受虽亦因界。<a id="a-DQ"></a>而要用触以为近因。<a id="a-DR"></a>又如两木相磨生火。<a id="a-DS"></a>风为近缘。<a id="a-DT"></a>如是三法和合生受。<a id="a-DU"></a>触为近缘。<a id="a-DV"></a>故就领触。<a id="a-DW"></a>为受自性。<a id="a-DX"></a>非领所缘。<a id="a-DY"></a>理定成立。<a id="a-DZ"></a>此受约世总说为三。<a id="a-Da"></a>就触所依别分为六。<a id="a-Db"></a>已说受蕴。<a id="a-Dc"></a>第三想蕴取像为体。<a id="a-Dd"></a>谓于一切随本安立。<a id="a-De"></a>青长等色。<a id="a-Df"></a>琴贝等声。<a id="a-Dg"></a>生莲等香。<a id="a-Dh"></a>苦辛等味。<a id="a-Di"></a>滑涩等触。<a id="a-Dj"></a>生灭等法。<a id="a-Dk"></a>所缘境中如相而取。<a id="a-Dl"></a>故名为想。<a id="a-Dm"></a>是故此想随德立名。<a id="a-Dn"></a>以能取像故名为想。<a id="a-Do"></a>总别三六如受应知。<a id="a-Dp"></a>已说想蕴。<a id="a-Dq"></a>第四行蕴。<a id="a-Dr"></a>四余诸行。<a id="a-Ds"></a>谓除前说色受想三。<a id="a-Dt"></a>及除当说识为第四。<a id="a-Du"></a>余有为法名为行蕴。<a id="a-Dv"></a>此有相应及不相应。<a id="a-Dw"></a>思等得等如其次第。<a id="a-Dx"></a>契经唯说六思身者。<a id="a-Dy"></a>由最胜故。<a id="a-Dz"></a>所以者何。<a id="a-E0"></a>思是业性。<a id="a-E1"></a>为因感果。<a id="a-E2"></a>其力最强。<a id="a-E3"></a>故世尊言。<a id="a-E4"></a>若能造作有漏有为。<a id="a-E5"></a>名行取蕴。<a id="a-E6"></a>若谓唯此名行蕴者。<a id="a-E7"></a>理必不然。<a id="a-E8"></a>余行色等所不摄故。<a id="a-E9"></a>应非蕴摄。<a id="a-EA"></a>若言如此有何过者。<a id="a-EB"></a>则非苦集知断应无。<a id="a-EC"></a>设尔何失。<a id="a-ED"></a>违圣教故。<a id="a-EE"></a>如世尊言。<a id="a-EF"></a>若于一法未达未知。<a id="a-EG"></a>我说不能作苦边际。<a id="a-EH"></a>未断未灭。<a id="a-EI"></a>说亦如是。<a id="a-EJ"></a>若谓余行犹如虚空及非择灭。<a id="a-EK"></a>无斯过者。<a id="a-EL"></a>理亦不然。<a id="a-EM"></a>彼是增长我执事故。<a id="a-EN"></a>我执能障苦尽法故。<a id="a-EO"></a>彼上座说。<a id="a-EP"></a>行蕴唯思。<a id="a-EQ"></a>余作意等是思差别。<a id="a-ER"></a>复作是言。<a id="a-ES"></a>作意等行。<a id="a-ET"></a>不可离思知别有体。<a id="a-EU"></a>或离余行。<a id="a-EV"></a>别有少分思体可得。<a id="a-EW"></a>由此行蕴。<a id="a-EX"></a>虽非一物而一思摄。<a id="a-EY"></a>是故契经。<a id="a-EZ"></a>虽举一思。<a id="a-Ea"></a>而不违理。<a id="a-Eb"></a>复云何知。<a id="a-Ec"></a>作意等行。<a id="a-Ed"></a>一切皆用思为自体。<a id="a-Ee"></a>以薄伽梵于契经中说六思身为行蕴故。<a id="a-Ef"></a>说贪嗔等名意业故。<a id="a-Eg"></a>非黑非白。<a id="a-Eh"></a>无异熟业。<a id="a-Ei"></a>能尽诸业。<a id="a-Ej"></a>此以思名说圣道故。<a id="a-Ek"></a>说诸静虑无量无色。<a id="a-El"></a>以为白白异熟业故。<a id="a-Em"></a>不应异名说异法故。<a id="a-En"></a>非一说一。<a id="a-Eo"></a>是谬言故。<a id="a-Ep"></a>诸薄伽梵终无谬言。<a id="a-Eq"></a>彼上座宗所说如此。<a id="a-Er"></a>理谓不然。<a id="a-Es"></a>前后所立且相违故谓彼前说行蕴唯思。<a id="a-Et"></a>后言行蕴非唯一物。<a id="a-Eu"></a>何容一思即非一物。<a id="a-Ev"></a>唯说六思为行蕴故。<a id="a-Ew"></a>知作意等思为体者。<a id="a-Ex"></a>其理不然。<a id="a-Ey"></a>说法异故。<a id="a-Ez"></a>现见经中。<a id="a-F0"></a>世尊说法有种种异。<a id="a-F1"></a>或举初摄后。<a id="a-F2"></a>或举后摄初或举初后以摄中间。<a id="a-F3"></a>或举中间以摄初后。<a id="a-F4"></a>何等经中举初摄后。<a id="a-F5"></a>谓静虑食。<a id="a-F6"></a>瞿波洛迦。<a id="a-F7"></a>不退堕法。<a id="a-F8"></a>集谛等经。<a id="a-F9"></a>静虑即是四修等持。<a id="a-FA"></a>契经中说。<a id="a-FB"></a>若修初静虑。<a id="a-FC"></a>得现法乐住。<a id="a-FD"></a>非余不得现法乐住。<a id="a-FE"></a>举初摄后故作是说。<a id="a-FF"></a>由是如来。<a id="a-FG"></a>所说无减。<a id="a-FH"></a>食谓四食契经中说。<a id="a-FI"></a>第一段食。<a id="a-FJ"></a>有粗有细。<a id="a-FK"></a>非余三食无有粗细。<a id="a-FL"></a>举初摄后故作是说。<a id="a-FM"></a>瞿波洛迦。<a id="a-FN"></a>谓彼经说不了知色。<a id="a-FO"></a>非余四蕴。<a id="a-FP"></a>已得了知。<a id="a-FQ"></a>举初摄后故作是说。<a id="a-FR"></a>不退堕法。<a id="a-FS"></a>谓彼经言。<a id="a-FT"></a>预流果人不堕恶趣。<a id="a-FU"></a>非余圣者堕诸恶趣。<a id="a-FV"></a>举初摄后故作是说。<a id="a-FW"></a>集谛谓彼契经中说爱为集谛。<a id="a-FX"></a>非余染法集谛不收。<a id="a-FY"></a>举初摄后故作是说。<a id="a-FZ"></a>思择谛中当别显示。<a id="a-Fa"></a>诸如是等无量契经。<a id="a-Fb"></a>皆举最初以摄于后。<a id="a-Fc"></a>由是如来所说无减。<a id="a-Fd"></a>何等经中举后摄初。<a id="a-Fe"></a>谓得自体识住。<a id="a-Ff"></a>赞颂福田等经。<a id="a-Fg"></a>得自体者。<a id="a-Fh"></a>四得自体契经中说。<a id="a-Fi"></a>生在非想非非想天。<a id="a-Fj"></a>非可自害。<a id="a-Fk"></a>非可他害。<a id="a-Fl"></a>非不一切色无色天。<a id="a-Fm"></a>非可自害。<a id="a-Fn"></a>非可他害。<a id="a-Fo"></a>举后摄初故作是说。<a id="a-Fp"></a>识住谓彼七识住经作如是说。<a id="a-Fq"></a>有色有情身一想异。<a id="a-Fr"></a>如极光净天。<a id="a-Fs"></a>是第三识住。<a id="a-Ft"></a>非不少光无量光天亦名有色身一想异。<a id="a-Fu"></a>举后摄初故作是说。<a id="a-Fv"></a>赞颂福田。<a id="a-Fw"></a>谓彼经说。</p>
  <p id="aFx">若于阿罗汉　　恒修妙施福</p>
  <p id="aFy">常为诸天神　　劝赞呈嘉瑞</p>
  <p id="aFz">非于前三修妙施福不蒙天等劝赞呈祥。<a id="a-G0"></a>举后摄初故作是说。<a id="a-G1"></a>若谓前三堪应供养故亦得名阿罗汉者。<a id="a-G2"></a>便成此经非了义说。<a id="a-G3"></a>阿罗汉名主无学故。<a id="a-G4"></a>何等经中但举初后以摄中间。<a id="a-G5"></a>谓赞出家证净等经。<a id="a-G6"></a>赞出家者。<a id="a-G7"></a>谓彼经说。</p>
  <p id="aG8">诸有出家人　　能证预流果</p>
  <p id="aG9">及阿罗汉果　　是名多所作</p>
  <p id="aGA">非出家人。<a id="a-GB"></a>证一来果及不还果。<a id="a-GC"></a>非多所作。<a id="a-GD"></a>但举初后以摄中间。<a id="a-GE"></a>故作是说。<a id="a-GF"></a>赞证净者。<a id="a-GG"></a>谓彼经说。</p>
  <p id="aGH">诸有于如来　　住妙信无动</p>
  <p id="aGI">及尸罗善净　　常得会嘉祥</p>
  <p id="aGJ">非于法僧住信无动不会嘉祥。<a id="a-GK"></a>但举初后以摄中间。<a id="a-GL"></a>故作是说。<a id="a-GM"></a>何等经中。<a id="a-GN"></a>但举中间以摄初后。<a id="a-GO"></a>谓契经说。<a id="a-GP"></a>若有修习第四静虑。<a id="a-GQ"></a>名得漏尽。<a id="a-GR"></a>非不七依皆能尽漏。<a id="a-GS"></a>但举中间以摄初后。<a id="a-GT"></a>故作是说。<a id="a-GU"></a>诸如是等无量契经。<a id="a-GV"></a>皆举中间以摄初后。<a id="a-GW"></a>由是如来所说无减。<a id="a-GX"></a>诸经既尔。<a id="a-GY"></a>此亦应然。<a id="a-GZ"></a>虽复行蕴多法集成。<a id="a-Ga"></a>而但举初说思无过。<a id="a-Gb"></a>何不最初举作意等。<a id="a-Gc"></a>造作有为。<a id="a-Gd"></a>思最胜故。<a id="a-Ge"></a>如心能导三处现前修二法等。<a id="a-Gf"></a>心能导者。<a id="a-Gg"></a>如契经说。<a id="a-Gh"></a>心导世间。<a id="a-Gi"></a>此中非无受想等法。<a id="a-Gj"></a>以心胜故。<a id="a-Gk"></a>作如是说三处现前。<a id="a-Gl"></a>谓契经说。<a id="a-Gm"></a>信于三处现在前故。<a id="a-Gn"></a>能生多福。<a id="a-Go"></a>此中非无无贪无嗔正见等。<a id="a-Gp"></a>法以信胜故。<a id="a-Gq"></a>作如是说。<a id="a-Gr"></a>修二法者。<a id="a-Gs"></a>如契经说。<a id="a-Gt"></a>应修二法。<a id="a-Gu"></a>谓奢摩他毗钵舍那。<a id="a-Gv"></a>善有为法一切应修。<a id="a-Gw"></a>止观胜故。<a id="a-Gx"></a>作如是说。<a id="a-Gy"></a>如是等经。<a id="a-Gz"></a>皆举胜法以为初首。<a id="a-H0"></a>此亦应然。<a id="a-H1"></a>又佛世尊。<a id="a-H2"></a>有余之说处处可得。<a id="a-H3"></a>如窣堵波诸善士趣及心解脱断结等经。<a id="a-H4"></a>窣堵波者。<a id="a-H5"></a>如契经说。<a id="a-H6"></a>三人应为造窣堵波。<a id="a-H7"></a>此理不应。<a id="a-H8"></a>为异生者造窣堵波。<a id="a-H9"></a>非见谛者。<a id="a-HA"></a>当知此经是有余说。<a id="a-HB"></a>善士趣者。<a id="a-HC"></a>如契经说。<a id="a-HD"></a>七善士趣。<a id="a-HE"></a>谓趣涅槃阿罗汉果。<a id="a-HF"></a>非余圣生非善士趣。<a id="a-HG"></a>当知此经是有余说。<a id="a-HH"></a>心解脱者。<a id="a-HI"></a>如契经言。<a id="a-HJ"></a>得阿罗汉。<a id="a-HK"></a>其心解脱欲漏有漏及无明漏。<a id="a-HL"></a>然实解脱一切烦恼及随烦恼。<a id="a-HM"></a>当知此经是有余说。<a id="a-HN"></a>断结者。<a id="a-HO"></a>谓契经中言。<a id="a-HP"></a>永断三结证预流果。<a id="a-HQ"></a>非不永断见谛所断一切烦恼。<a id="a-HR"></a>当知此经是有余说。<a id="a-HS"></a>如是等经。<a id="a-HT"></a>皆就胜说此亦如是。<a id="a-HU"></a>造作有为。<a id="a-HV"></a>功能胜故。<a id="a-HW"></a>云何说此能造有为。<a id="a-HX"></a>谓有胜能。<a id="a-HY"></a>引生果故。<a id="a-HZ"></a>果虽本有。<a id="a-Ha"></a>而少分生此能随引。<a id="a-Hb"></a>故立为造。<a id="a-Hc"></a>彼上座言。<a id="a-Hd"></a>造有为者谓思能造本无有为。<a id="a-He"></a>如织者言。<a id="a-Hf"></a>我持此缕织作裳服。<a id="a-Hg"></a>此亦应尔。<a id="a-Hh"></a>如是所说。<a id="a-Hi"></a>理必不然。<a id="a-Hj"></a>有依无依不同法故。<a id="a-Hk"></a>彼意谓思。<a id="a-Hl"></a>如能织者。<a id="a-Hm"></a>本无有为。<a id="a-Hn"></a>谓如裳服。<a id="a-Ho"></a>裳服所依缕无所喻。<a id="a-Hp"></a>若许未来有为体有无少分用。<a id="a-Hq"></a>造义得成。<a id="a-Hr"></a>上座缕喻。<a id="a-Hs"></a>显有未来。<a id="a-Ht"></a>或所立喻有言无义对法诸师。<a id="a-Hu"></a>说假有法本无今有可为此喻。<a id="a-Hv"></a>若执实体亦是本无。<a id="a-Hw"></a>彼定不应立如是喻。<a id="a-Hx"></a>又彼应说假实异相。<a id="a-Hy"></a>若有异者。<a id="a-Hz"></a>则无譬喻。<a id="a-I0"></a>若无异者。<a id="a-I1"></a>便似空花。<a id="a-I2"></a>说贪嗔等为意业故。<a id="a-I3"></a>知作意等思为体者。<a id="a-I4"></a>理亦不然。<a id="a-I5"></a>贪嗔邪见。<a id="a-I6"></a>体虽非业。<a id="a-I7"></a>业资粮故。<a id="a-I8"></a>亦说为业。<a id="a-I9"></a>如余资粮亦名彼彼。<a id="a-IA"></a>如戒经言。<a id="a-IB"></a>见众圣乐河阶蹬乐。<a id="a-IC"></a>彼乐资粮。<a id="a-ID"></a>故亦名乐。<a id="a-IE"></a>又如经说。<a id="a-IF"></a>若有眼根。<a id="a-IG"></a>不调不护。<a id="a-IH"></a>此法能感非爱异熟。<a id="a-II"></a>眼根虽是无异熟法。<a id="a-IJ"></a>非爱异熟法资粮故。<a id="a-IK"></a>亦说能感非爱异熟。<a id="a-IL"></a>又如经说。<a id="a-IM"></a>乐谈论等五种退具。<a id="a-IN"></a>实退具者。<a id="a-IO"></a>谓诸烦恼。<a id="a-IP"></a>引退果故。<a id="a-IQ"></a>乐谈论等。<a id="a-IR"></a>是彼资粮。<a id="a-IS"></a>亦名退具。<a id="a-IT"></a>又如经言。</p>
  <p id="aIU">愚夫着欲而兴诤　　诸仙无诤由离欲</p>
  <p id="aIV">是故应除一切欲　　犹如麟角独游行</p>
  <p id="aIW">耽着境界兴诸斗诤。<a id="a-IX"></a>境实非欲。<a id="a-IY"></a>是欲资粮故亦名欲。<a id="a-IZ"></a>是故经言。</p>
  <p id="aIa">世诸妙境非真欲　　真欲谓人分别贪</p>
  <p id="aIb">又如经说。<a id="a-Ic"></a>增色随眠。<a id="a-Id"></a>色非随眠。<a id="a-Ie"></a>是彼资粮故同彼说。<a id="a-If"></a>又如经说。</p>
  <p id="aIg">女为梵行垢　　女恼害众生</p>
  <p id="aIh">女实非垢。<a id="a-Ii"></a>垢谓贪等。<a id="a-Ij"></a>是垢资粮故亦名垢。<a id="a-Ik"></a>又契经中宣说七漏。<a id="a-Il"></a>实漏唯二。<a id="a-Im"></a>余皆非漏。<a id="a-In"></a>是漏资粮故亦名漏。<a id="a-Io"></a>由此等经。<a id="a-Ip"></a>证贪嗔等意业资粮故名意业。<a id="a-Iq"></a>而非业体。<a id="a-Ir"></a>道理成就。<a id="a-Is"></a>非黑非白。<a id="a-It"></a>无异熟业。<a id="a-Iu"></a>能尽诸业。<a id="a-Iv"></a>此以思名说圣道故。<a id="a-Iw"></a>知作意等思为体者。<a id="a-Ix"></a>理亦不然。<a id="a-Iy"></a>如想等名此无失故。<a id="a-Iz"></a>如契经言。<a id="a-J0"></a>修无常想能除欲爱色无色爱。<a id="a-J1"></a>彼以想名说诸圣道。<a id="a-J2"></a>既许圣道非想差别。<a id="a-J3"></a>此亦应然。<a id="a-J4"></a>故无有失。<a id="a-J5"></a>又说受意能断烦恼。<a id="a-J6"></a>故契经说。<a id="a-J7"></a>修喜觉支依离贪意能破巢窟。<a id="a-J8"></a>圣道既非受意差别。<a id="a-J9"></a>此亦应然。<a id="a-JA"></a>故无有失。<a id="a-JB"></a>有闻经说。<a id="a-JC"></a>业缚众生。<a id="a-JD"></a>谓一切业皆能系缚。<a id="a-JE"></a>为遣如是邪僻执故。<a id="a-JF"></a>说此思业能尽诸业。<a id="a-JG"></a>又显业胜故作是说。<a id="a-JH"></a>说诸静虑无量无色。<a id="a-JI"></a>以为白白异熟业故。<a id="a-JJ"></a>知作意等思为体者。<a id="a-JK"></a>此非审察。<a id="a-JL"></a>诸静虑等。<a id="a-JM"></a>五蕴四蕴为自性故。<a id="a-JN"></a>如契经言。<a id="a-JO"></a>此中所有若色若受。<a id="a-JP"></a>广说乃至。<a id="a-JQ"></a>名静虑等。<a id="a-JR"></a>非譬喻师业有色性。<a id="a-JS"></a>为显诸业于感异熟力最强故。<a id="a-JT"></a>此中一切善五蕴法。<a id="a-JU"></a>皆说为业。<a id="a-JV"></a>又如此中受想及识。<a id="a-JW"></a>虽说为业。<a id="a-JX"></a>而体非思。<a id="a-JY"></a>如是此中作意等法。<a id="a-JZ"></a>亦应说业。<a id="a-Ja"></a>而体非思。<a id="a-Jb"></a>若言受等别蕴摄故无斯过者。<a id="a-Jc"></a>是则成立得以异名说于异法。<a id="a-Jd"></a>此既成立如上所言。<a id="a-Je"></a>说贪嗔等名意业故。<a id="a-Jf"></a>谓即是思理不成立。<a id="a-Jg"></a>现见极成异性受等。<a id="a-Jh"></a>以业名说。<a id="a-Ji"></a>余亦应然。<a id="a-Jj"></a>由此即破后所说因。<a id="a-Jk"></a>不应异名说异法故。<a id="a-Jl"></a>又见异名亦说异法。<a id="a-Jm"></a>如言能行具香等施。<a id="a-Jn"></a>施体是思。<a id="a-Jo"></a>非即香等。<a id="a-Jp"></a>然由香等觉发于思。<a id="a-Jq"></a>故有异名说于异法。<a id="a-Jr"></a>非一说一。<a id="a-Js"></a>是谬言故。<a id="a-Jt"></a>诸薄伽梵终无谬言。<a id="a-Ju"></a>知作意等思为体者。<a id="a-Jv"></a>理亦不然。<a id="a-Jw"></a>就胜说故。<a id="a-Jx"></a>名义相属不决定故。<a id="a-Jy"></a>所化有情意乐别故。<a id="a-Jz"></a>不了义经。<a id="a-K0"></a>现可得故。<a id="a-K1"></a>非薄伽梵谬说此言。<a id="a-K2"></a>若立行蕴体但是思。<a id="a-K3"></a>彼显世尊言有谬失。<a id="a-K4"></a>由许世尊说一法体即为非一。<a id="a-K5"></a>复说非一。<a id="a-K6"></a>体即一故。<a id="a-K7"></a>若说行蕴非一物成。<a id="a-K8"></a>此显世尊言无谬失。<a id="a-K9"></a>是故彼因有言无理。<a id="a-KA"></a>又彼所立违于比量。<a id="a-KB"></a>谓行蕴体非唯是思。<a id="a-KC"></a>立总想故。<a id="a-KD"></a>如法处界。<a id="a-KE"></a>若异此者。<a id="a-KF"></a>应但名思。<a id="a-KG"></a>一法成故。<a id="a-KH"></a>如受想蕴。<a id="a-KI"></a>此中意显如外第六法处界声立总想故。<a id="a-KJ"></a>总摄十一十七处界。<a id="a-KK"></a>不摄多法。<a id="a-KL"></a>如是行声。<a id="a-KM"></a>立总想故。<a id="a-KN"></a>总摄四蕴。<a id="a-KO"></a>不摄多行。<a id="a-KP"></a>故知行蕴体不唯思。<a id="a-KQ"></a>若尔如彼应最后说。<a id="a-KR"></a>思次第中自当显示。<a id="a-KS"></a>此非文便故应且止。<a id="a-KT"></a>又以芭蕉喻行蕴故。<a id="a-KU"></a>知行蕴体非唯是思。<a id="a-KV"></a>如说行蕴喻如芭蕉。<a id="a-KW"></a>此显多物成行蕴体。<a id="a-KX"></a>又以经说相应言故。<a id="a-KY"></a>知行蕴体非唯是思。<a id="a-KZ"></a>如契经言。<a id="a-Ka"></a>见为根信证智相应。<a id="a-Kb"></a>若信与智俱是思者。<a id="a-Kc"></a>是则思体与思相应。<a id="a-Kd"></a>自体相应理不应许。<a id="a-Ke"></a>又作意等不应即是思之差别以契经中离作意等别说思故。<a id="a-Kf"></a>如契经说。<a id="a-Kg"></a>彼如是见即如是思。<a id="a-Kh"></a>若彼邪见即是思者。<a id="a-Ki"></a>此义应言。<a id="a-Kj"></a>彼如是思即如是思。<a id="a-Kk"></a>或如是见即如是见。<a id="a-Kl"></a>若作是言。<a id="a-Km"></a>其义何别又如经说。<a id="a-Kn"></a>彼有如是信欲勤安念智思舍。<a id="a-Ko"></a>名为胜行。<a id="a-Kp"></a>若信等行即是思者说信等已。<a id="a-Kq"></a>何复说思。<a id="a-Kr"></a>又此诸法似同时用。<a id="a-Ks"></a>如何一思多体俱起。<a id="a-Kt"></a>上座此中作如是释。<a id="a-Ku"></a>为摄此时所起余行。<a id="a-Kv"></a>故复举思。<a id="a-Kw"></a>前说信等。<a id="a-Kx"></a>为显此时所起胜行。<a id="a-Ky"></a>如五浊法及四修行。<a id="a-Kz"></a>谓五浊中见虽烦恼。<a id="a-L0"></a>由最胜故。<a id="a-L1"></a>复更别说。<a id="a-L2"></a>四修行者。<a id="a-L3"></a>如契经言。<a id="a-L4"></a>修身语意妙行正见。<a id="a-L5"></a>断身语意恶行邪见。<a id="a-L6"></a>非正邪见意妙恶行之所不摄。<a id="a-L7"></a>胜故别说。<a id="a-L8"></a>此亦应尔。<a id="a-L9"></a>理不应然。<a id="a-LA"></a>信等亦应思所摄故。<a id="a-LB"></a>不应别说。<a id="a-LC"></a>岂不已说。<a id="a-LD"></a>为显此时所起胜行。<a id="a-LE"></a>故说信等。<a id="a-LF"></a>虽知已说。<a id="a-LG"></a>然不应理。<a id="a-LH"></a>一法一时多体俱起。<a id="a-LI"></a>如受想等不应理故非受想等一法体类乐小等别有俱时起。<a id="a-LJ"></a>是故彼说非佛法宗。<a id="a-LK"></a>又彼彼处若不举思。<a id="a-LL"></a>彼彼契经所说应阙。<a id="a-LM"></a>如世尊言。<a id="a-LN"></a>学无学戒定慧解脱。<a id="a-LO"></a>此契经内。<a id="a-LP"></a>既不举思。<a id="a-LQ"></a>应阙所余作意等法。<a id="a-LR"></a>若谓闻者于彼已知。<a id="a-LS"></a>则举慧等。<a id="a-LT"></a>亦应无用。<a id="a-LU"></a>是故彼释。<a id="a-LV"></a>因定不然。<a id="a-LW"></a>喻亦非理。<a id="a-LX"></a>诸见所持难解脱故。<a id="a-LY"></a>为显诸见缚义坚强。<a id="a-LZ"></a>故与烦恼总别显过。<a id="a-La"></a>意恶行中邪见最重。<a id="a-Lb"></a>为显邪见胜彼贪嗔。<a id="a-Lc"></a>理须总别说断对治。<a id="a-Ld"></a>思于信等未见胜用。<a id="a-Le"></a>何缘此思总别而说。<a id="a-Lf"></a>是故彼喻与法不齐。<a id="a-Lg"></a>如前难彼。<a id="a-Lh"></a>若执信等思为自性。<a id="a-Li"></a>思与信等总别而说。<a id="a-Lj"></a>其理不成。<a id="a-Lk"></a>彼立见喻。<a id="a-Ll"></a>极不相似。<a id="a-Lm"></a>非诸烦恼诸意恶行一切皆用见为自体。<a id="a-Ln"></a>何得以见总别说故。<a id="a-Lo"></a>例思同彼应总别说。<a id="a-Lp"></a>又设许彼作意等法皆思为性。<a id="a-Lq"></a>然所立思。<a id="a-Lr"></a>不同邪见。<a id="a-Ls"></a>色界色处。<a id="a-Lt"></a>若增上缘。<a id="a-Lu"></a>若能作因。<a id="a-Lv"></a>若分别慧。<a id="a-Lw"></a>修三摩地。<a id="a-Lx"></a>法界法处。<a id="a-Ly"></a>行蕴安立。<a id="a-Lz"></a>除作意等。<a id="a-M0"></a>无多思故。<a id="a-M1"></a>又此经中别说何用。<a id="a-M2"></a>谓契经言。<a id="a-M3"></a>若有所受即有所思。<a id="a-M4"></a>若有所思即有所想。<a id="a-M5"></a>若有所想即有所寻。<a id="a-M6"></a>彼宗既许寻即是思。<a id="a-M7"></a>举寻为乘。<a id="a-M8"></a>彼上座言。<a id="a-M9"></a>此经非乘。<a id="a-MA"></a>若不举寻。<a id="a-MB"></a>疑思即是作意欲等。<a id="a-MC"></a>此不应疑。<a id="a-MD"></a>相有异故。<a id="a-ME"></a>彼体即思相如何异。<a id="a-MF"></a>若尔举寻则应无用。<a id="a-MG"></a>彼执寻思其相一故。<a id="a-MH"></a>又作意等既许即思。<a id="a-MI"></a>疑思即彼。<a id="a-MJ"></a>复有何过。<a id="a-MK"></a>是故彼言。<a id="a-ML"></a>都无有义。<a id="a-MM"></a>又彼所言。<a id="a-MN"></a>作意等行。<a id="a-MO"></a>不可离思。<a id="a-MP"></a>知别有者。<a id="a-MQ"></a>于别有智。<a id="a-MR"></a>应正勤求。<a id="a-MS"></a>岂以无知。<a id="a-MT"></a>令作意等皆离思体无别有性。<a id="a-MU"></a>又如汝等频言想识时依行缘相似转故。<a id="a-MV"></a>虽不能示二相差别。<a id="a-MW"></a>而汝等宗。<a id="a-MX"></a>许其体异思作意等。<a id="a-MY"></a>应亦如是。<a id="a-MZ"></a>纵汝不知体何妨异。<a id="a-Ma"></a>若作意等体与思异。<a id="a-Mb"></a>何故无经说为行蕴。<a id="a-Mc"></a>亦说行故义已说蕴。<a id="a-Md"></a>谓说寻伺名为说行。<a id="a-Me"></a>说信欲等名为胜行。<a id="a-Mf"></a>说诸命根名寿命行。<a id="a-Mg"></a>非此等法体非蕴收。<a id="a-Mh"></a>是有为故。<a id="a-Mi"></a>如色受等。<a id="a-Mj"></a>无经说彼余蕴所摄。<a id="a-Mk"></a>而有经中说彼为行。<a id="a-Ml"></a>岂有利根言非行蕴。<a id="a-Mm"></a>又如离爱余后有因。<a id="a-Mn"></a>虽说为集。<a id="a-Mo"></a>不名集谛。<a id="a-Mp"></a>而汝不应许非谛摄。<a id="a-Mq"></a>诸因果法皆谛摄故。<a id="a-Mr"></a>作意等行。<a id="a-Ms"></a>亦应如是。<a id="a-Mt"></a>虽说为行。<a id="a-Mu"></a>不名行蕴。<a id="a-Mv"></a>而汝不应许非蕴摄。<a id="a-Mw"></a>一切有为蕴所摄故。<a id="a-Mx"></a>世尊就胜且但说思。<a id="a-My"></a>非作意等行蕴不摄。<a id="a-Mz"></a>又彼不应作如是说。<a id="a-N0"></a>世尊无缘说于密语。<a id="a-N1"></a>离思余法行蕴所收。<a id="a-N2"></a>如前已论。<a id="a-N3"></a>理极成立。<a id="a-N4"></a>岂非是佛说密语缘。<a id="a-N5"></a>又行蕴收思外余法。<a id="a-N6"></a>理实是有。<a id="a-N7"></a>而但说思。<a id="a-N8"></a>此何密意。<a id="a-N9"></a>若无密意。<a id="a-NA"></a>便谤世尊。<a id="a-NB"></a>言不随智。<a id="a-NC"></a>若有密意。<a id="a-ND"></a>即自成立佛密语缘故说四余行名行蕴。<a id="a-NE"></a>理教相应义善成立。<a id="a-NF"></a>如是行蕴。<a id="a-NG"></a>非尽有依。<a id="a-NH"></a>故唯约世总说三种。<a id="a-NI"></a>如前分别色蕴体已。<a id="a-NJ"></a>便约处界二门建立。<a id="a-NK"></a>如是此中辩受想行三蕴体已。<a id="a-NL"></a>亦应建立为处及界。<a id="a-NM"></a>谓此三蕴。<a id="a-NN"></a>及无表色。<a id="a-NO"></a>三种无为。<a id="a-NP"></a>如是七法。<a id="a-NQ"></a>于处门中立为法处。<a id="a-NR"></a>于界门中立为法界。</p>
 </body>
</html>