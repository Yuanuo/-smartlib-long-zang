<!doctype html>
<html id="z3IBVrE16I" data-ver="935">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第三十九</h1>
  <h2 id="a2">辩业品第四之七</h2>
  <p id="a3">别解脱律仪从何而得。<a id="a-4"></a>复从何而得余二律仪。<a id="a-5"></a>颂曰。</p>
  <p id="a6">从一切二现　　得欲界律仪</p>
  <p id="a7">从根本恒时　　得静虑无漏</p>
  <p id="a8">论曰。<a id="a-9"></a>欲界律仪谓别解脱。<a id="a-A"></a>此从一切根本业道。<a id="a-B"></a>及从前后近分而得。<a id="a-C"></a>从二得者。<a id="a-D"></a>谓从二类即情非情性罪遮罪。<a id="a-E"></a>于情性罪谓杀等业。<a id="a-F"></a>遮谓女人同室宿等。<a id="a-G"></a>非情性罪谓盗外财。<a id="a-H"></a>遮谓掘地断生草等。<a id="a-I"></a>从现得者谓从现世蕴处界得非从去来。<a id="a-J"></a>由此律仪有情处转。<a id="a-K"></a>去来非是有情处故。<a id="a-L"></a>有情处者谓诸有情及诸有情所依止处。<a id="a-M"></a>现蕴处界内者即是有情所依。<a id="a-N"></a>外者名为有情所止。<a id="a-O"></a>非过未故。<a id="a-P"></a>若得静虑无漏律仪。<a id="a-Q"></a>应知但从根本业道。<a id="a-R"></a>以定中唯有根本业道故。<a id="a-S"></a>非从前后近分而得。<a id="a-T"></a>以在定位唯有根本。<a id="a-U"></a>在不定位中无此律仪故。<a id="a-V"></a>从有情数所发遮罪尚不得此二种律仪。<a id="a-W"></a>况从非情所发遮罪。<a id="a-X"></a>从恒时者谓从过去现在未来蕴处界得。<a id="a-Y"></a>如与此戒为俱有心。<a id="a-Z"></a>由此不同应作四句。<a id="a-a"></a>有蕴处界从彼唯得别解律仪非余二等。<a id="a-b"></a>第一句者谓从现世前后近分及诸遮罪。<a id="a-c"></a>第二句者谓从去来根本业道。<a id="a-d"></a>第三句者谓从现世根本业道。<a id="a-e"></a>第四句者谓从去来前后近分。<a id="a-f"></a>有言非得善律仪时。<a id="a-g"></a>可有现世恶业道等。<a id="a-h"></a>故应别立此四句文。<a id="a-i"></a>谓应说言有一类法。<a id="a-j"></a>于彼唯得别解律仪非二律仪。<a id="a-k"></a>乃至广说。<a id="a-l"></a>第一句者谓于现在得前后近分及遮罪远离。<a id="a-m"></a>余随所应皆如是说。<a id="a-n"></a>于业道等处置业道等声。<a id="a-o"></a>故前四句义亦无失。<a id="a-p"></a>由如是理亦通防护。<a id="a-q"></a>过现业道等非唯防未来。<a id="a-r"></a>以业道等声说彼依处故。<a id="a-s"></a>若异此者则应但说防护未来律仪。<a id="a-t"></a>但能防未来罪令不起故。<a id="a-u"></a>非防过现已灭已生律仪于彼无防用故。<a id="a-v"></a>诸有获得律不律仪。<a id="a-w"></a>从一切有情支因皆等不。<a id="a-x"></a>非一切等。<a id="a-y"></a>其相云何。<a id="a-z"></a>颂曰。</p>
  <p id="a10">律从诸有情　　支因说不定</p>
  <p id="a11">不律从一切　　有情支非因</p>
  <p id="a12">论曰。<a id="a-13"></a>律仪定由调善意乐。<a id="a-14"></a>普缘一切有情方得。<a id="a-15"></a>非少分缘恶心随故。<a id="a-16"></a>支因不定支谓业道。<a id="a-17"></a>且于别解诸律仪中有从一切支。<a id="a-18"></a>谓苾刍戒有从四支得。<a id="a-19"></a>谓余律仪许因不同略有二种。<a id="a-1A"></a>一无贪等三种善根。<a id="a-1B"></a>二下中上等起心。<a id="a-1C"></a>别就初因说一切律仪。<a id="a-1D"></a>由一切因一心有故。<a id="a-1E"></a>就后因说一切律仪。<a id="a-1F"></a>各由一因以下品等不俱时起如先说故。<a id="a-1G"></a>此中且就后三因说。<a id="a-1H"></a>或有一类住律仪者。<a id="a-1I"></a>于一切有情得律仪。<a id="a-1J"></a>非一切支非一切因。<a id="a-1K"></a>谓以下心或中或上受近事勤策戒。<a id="a-1L"></a>或有一类住律仪者。<a id="a-1M"></a>于一切有情得律仪。<a id="a-1N"></a>由一切支非一切因。<a id="a-1O"></a>谓以下心或中或上受苾刍戒。<a id="a-1P"></a>或有一类住律仪者。<a id="a-1Q"></a>于一切有情得律仪。<a id="a-1R"></a>由一切支及一切因。<a id="a-1S"></a>谓以三心受近事勤策苾刍戒。<a id="a-1T"></a>或有一类住律仪者。<a id="a-1U"></a>于一切有情得律仪。<a id="a-1V"></a>由一切因非一切支。<a id="a-1W"></a>谓以三心受近事近住勤策戒。<a id="a-1X"></a>无有不遍于诸有情得律仪者。<a id="a-1Y"></a>已说因故非于一分。<a id="a-1Z"></a>诸有情所誓受律仪恶心全息。<a id="a-1a"></a>今应思择于佛乃至蚁子身上。<a id="a-1b"></a>所得律仪为有别不。<a id="a-1c"></a>若有别者趣不定故。<a id="a-1d"></a>于诸有情所得律仪应有增减。<a id="a-1e"></a>若无别者何缘杀人犯他胜罪。<a id="a-1f"></a>杀非人者唯犯粗恶。<a id="a-1g"></a>若杀傍生犯堕落罪。<a id="a-1h"></a>非有情境身差别故。<a id="a-1i"></a>令所受戒亦有差别。<a id="a-1j"></a>然罚罪业有差别者。<a id="a-1k"></a>应知但由别加行故。<a id="a-1l"></a>杀人加行与杀非人。<a id="a-1m"></a>乃至杀蚁皆有差别。<a id="a-1n"></a>且杀同趣同部罪中。<a id="a-1o"></a>由加行殊业尚有异。<a id="a-1p"></a>如杀香象所获罪多。<a id="a-1q"></a>若杀蚊虻所获罪少。<a id="a-1r"></a>何况异趣加行有别。<a id="a-1s"></a>异部罪中而无轻重。<a id="a-1t"></a>由总意乐建立律仪。<a id="a-1u"></a>谓普于有情无有差别。<a id="a-1v"></a>起调善意乐求得律仪。<a id="a-1w"></a>非于一有情不舍恶意乐。<a id="a-1x"></a>而可求得别解律仪。<a id="a-1y"></a>故得律仪无有差别。<a id="a-1z"></a>以得律仪者必不别观补特伽罗支处时缘故。<a id="a-20"></a>谓定不作如是别观于某有情我离杀等。<a id="a-21"></a>于某支戒我定能持。<a id="a-22"></a>于某方域我离杀等。<a id="a-23"></a>我唯于彼一月等时除战等缘能离杀等。<a id="a-24"></a>如是受者不得律仪。<a id="a-25"></a>但得律仪相似妙行。<a id="a-26"></a>是故无有由诸有情身差别故。<a id="a-27"></a>戒有差别。<a id="a-28"></a>又于自身不得根本业道所摄别解律仪。<a id="a-29"></a>勿思法等由自杀害成无间等所摄罪业。<a id="a-2A"></a>得眷属摄于理无遮。<a id="a-2B"></a>谓离最初众余罪等。<a id="a-2C"></a>又此所受别解脱律仪。<a id="a-2D"></a>通于一切能不能境得。<a id="a-2E"></a>非唯于能境得此律仪。<a id="a-2F"></a>要普于有情起无损恼意乐。<a id="a-2G"></a>无别方可得故。<a id="a-2H"></a>若谓不然于睡闷等皆不可杀。<a id="a-2I"></a>故应不得律仪。<a id="a-2J"></a>若谓彼觉得本心已还可杀者此亦应然。<a id="a-2K"></a>以非所能有可改易为能境已还可杀故。<a id="a-2L"></a>有作是说。<a id="a-2M"></a>若唯于能则此律仪应有增减。<a id="a-2N"></a>以所能境与非所能二类有情有转易故。<a id="a-2O"></a>此不成难境转易时无此律仪得舍因故。<a id="a-2P"></a>谓所能境及非所能后转易为不能能境。<a id="a-2Q"></a>无理令彼舍得律仪。<a id="a-2R"></a>总于所能得律仪故。<a id="a-2S"></a>若必欲令能不能境有转易故。<a id="a-2T"></a>戒有舍得则成律仪增减过者。<a id="a-2U"></a>岂不有草本无而生有诸有情永入圆寂。<a id="a-2V"></a>由此应有舍得律仪亦不离前戒增减失。<a id="a-2W"></a>是故前说于理无过。<a id="a-2X"></a>又非过去一一如来。<a id="a-2Y"></a>及所化生入圆寂故。<a id="a-2Z"></a>后佛于彼不得律仪。<a id="a-2a"></a>有后律仪减于前失律仪。<a id="a-2b"></a>非对一一有情各异相续别发得故。<a id="a-2c"></a>又前后佛戒支等故。<a id="a-2d"></a>谓诸律仪随无贪等。<a id="a-2e"></a>为因差别生别类支。<a id="a-2f"></a>一一类支各一无表。<a id="a-2g"></a>总于一切有情处得。<a id="a-2h"></a>如是无表既无细分。<a id="a-2i"></a>不可分析为少为多。<a id="a-2j"></a>如何言有后减前失。<a id="a-2k"></a>又一切佛遍于有情。<a id="a-2l"></a>具一切支律仪无表。<a id="a-2m"></a>以支数等无差别故。<a id="a-2n"></a>无后佛戒减于前失。<a id="a-2o"></a>已说从彼得诸律仪得不律仪。<a id="a-2p"></a>定从一切有情业道无少分境及不具支。<a id="a-2q"></a>不律仪者此定无有由一切因下品等心无俱起故。<a id="a-2r"></a>若有一类由下品心得不律仪。<a id="a-2s"></a>后于异时由上品心断众生命。<a id="a-2t"></a>彼但成就下不律仪。<a id="a-2u"></a>亦成杀生上品表等。<a id="a-2v"></a>中品上品例此应知。<a id="a-2w"></a>此中应思于屠羊等事。<a id="a-2x"></a>有唯受一得不律仪。<a id="a-2y"></a>不应言亦有受一事得。<a id="a-2z"></a>若尔何故无从一切因得不律仪。<a id="a-30"></a>如得律仪者。<a id="a-31"></a>虽于杀等差别表中先已受一后更别受。<a id="a-32"></a>而不律仪非更新得。<a id="a-33"></a>谓先总望一切有情。<a id="a-34"></a>起无所遮损害意乐。<a id="a-35"></a>为活命故受不律仪。<a id="a-36"></a>彼于今时复何所得。<a id="a-37"></a>故此无有从一切因。<a id="a-38"></a>然律仪中有从近事受勤策戒。<a id="a-39"></a>勤策复受苾刍律仪。<a id="a-3A"></a>别别受时所受业道。<a id="a-3B"></a>眷属异故随要期异得先未得。<a id="a-3C"></a>由此可得从一切因。<a id="a-3D"></a>此中何名不律仪者。<a id="a-3E"></a>谓诸屠羊屠鸡屠猪捕鸟捕鱼猎兽劫盗魁脍典狱缚龙煮狗。<a id="a-3F"></a>及罝弶等。<a id="a-3G"></a>等言类显谗构讥刺。<a id="a-3H"></a>伺求人过喜说他非。<a id="a-3I"></a>非法追求以活命者。<a id="a-3J"></a>及王典刑罚断罪弹官等。<a id="a-3K"></a>但恒有害心名不律仪者。<a id="a-3L"></a>由如是种类住不律仪故。<a id="a-3M"></a>有不律仪故行不律仪故。<a id="a-3N"></a>巧作不律仪故数习不律仪故名不律仪者。<a id="a-3O"></a>言屠羊者。<a id="a-3P"></a>谓为活命要期尽寿恒欲害羊。<a id="a-3Q"></a>余随所应当知亦尔。<a id="a-3R"></a>诸屠羊者唯于诸羊有损害心非于余类。<a id="a-3S"></a>宁于一切得不律仪。<a id="a-3T"></a>遍于有情界得诸律仪。<a id="a-3U"></a>其理可尔。<a id="a-3V"></a>由普欲利乐胜阿世耶而受得故。<a id="a-3W"></a>非屠羊等不律仪人。<a id="a-3X"></a>于己至亲有损害意。<a id="a-3Y"></a>乃至为救自身命缘亦不欲杀。<a id="a-3Z"></a>如何可说普于一切得不律仪。<a id="a-3a"></a>此亦可然。<a id="a-3b"></a>不律仪者遍于有情境善意乐坏故。<a id="a-3c"></a>虽无是处而假说言。<a id="a-3d"></a>设诸有情及父母等。<a id="a-3e"></a>一切皆作羊像现前。<a id="a-3f"></a>屠者遍缘皆有害意。<a id="a-3g"></a>谓彼久习不律仪心。<a id="a-3h"></a>乃至己亲亦无所顾。<a id="a-3i"></a>为活命故。<a id="a-3j"></a>设己至亲。<a id="a-3k"></a>现变为羊尚有害意。<a id="a-3l"></a>况命终后实受羊身。<a id="a-3m"></a>于彼能无杀害意。<a id="a-3n"></a>乐不律仪者受恶戒时必起如斯凶勃意乐。<a id="a-3o"></a>设我母等身即是羊我亦当杀况余生类。<a id="a-3p"></a>由此意乐得不律仪。<a id="a-3q"></a>异此但应得处中罪。<a id="a-3r"></a>由此虽了亲现非羊而亦有害心。<a id="a-3s"></a>故遍得恶戒虽无圣者当作羊身。<a id="a-3t"></a>而同至亲亦有害意。<a id="a-3u"></a>经主于此作是例言。<a id="a-3v"></a>若观未来羊等自体于现亲等得不律仪。<a id="a-3w"></a>羊等未来有亲等体。<a id="a-3x"></a>既于彼体无损害心。<a id="a-3y"></a>应观未来至亲等体。<a id="a-3z"></a>于现羊等不得恶戒。<a id="a-40"></a>如是等例于理不齐。<a id="a-41"></a>无善意乐故有恶意乐故。<a id="a-42"></a>谓彼正受不律仪时。<a id="a-43"></a>无正思惟调善意乐。<a id="a-44"></a>我当不害一切有情。<a id="a-45"></a>有邪思惟凶勃意乐。<a id="a-46"></a>我当普害一切有情。<a id="a-47"></a>事虽主羊而心宽遍。<a id="a-48"></a>是故容有观未来羊。<a id="a-49"></a>于现圣亲亦发恶戒。<a id="a-4A"></a>非观来世圣及至亲。<a id="a-4B"></a>于现羊身不发恶戒。<a id="a-4C"></a>或无劳诤理应同许。<a id="a-4D"></a>且如有一受屠羊人。<a id="a-4E"></a>虽一生中不与不取。<a id="a-4F"></a>于己妻妾住知足心。<a id="a-4G"></a>哑不能言无语四过。<a id="a-4H"></a>而因羊坏善阿世耶。<a id="a-4I"></a>具得七支不律仪罪。<a id="a-4J"></a>如是于亲等虽无害心。<a id="a-4K"></a>而善阿世耶因羊坏故。<a id="a-4L"></a>遍有情界得不律仪。<a id="a-4M"></a>若先要期受善学处。<a id="a-4N"></a>后不全损善阿世耶。<a id="a-4O"></a>由遇别缘唯受杀者得处中罪非不律仪。<a id="a-4P"></a>但得不律仪必应全损善阿世耶故具得七支。<a id="a-4Q"></a>经部诸师于此僻执。<a id="a-4R"></a>随所期限支具不具。<a id="a-4S"></a>及全分一分皆得不律仪。<a id="a-4T"></a>律仪亦然唯除八戒。<a id="a-4U"></a>由随彼量善恶尸罗性相相违互相遮故。<a id="a-4V"></a>若尔应受不律仪人亦名近事。<a id="a-4W"></a>应诸近事亦得名为不律仪者。<a id="a-4X"></a>云何应尔理逼应然。<a id="a-4Y"></a>谓屠羊人立如是誓。<a id="a-4Z"></a>我为活命虽受杀羊。<a id="a-4a"></a>然受离余不与取等。<a id="a-4b"></a>或诸近事作是誓言。<a id="a-4c"></a>我定受持离杀生戒。<a id="a-4d"></a>为活命故唯受盗等。<a id="a-4e"></a>无如是理一相续中二阿世耶互相违故理应如是。<a id="a-4f"></a>所以者何。<a id="a-4g"></a>不律仪人若于是处阿世耶坏。<a id="a-4h"></a>唯于是处勿有律仪近事亦然。<a id="a-4i"></a>若于是处阿世耶不坏。<a id="a-4j"></a>唯于是处勿有不律仪。<a id="a-4k"></a>许随彼量善恶尸罗性相相违互相遮故。<a id="a-4l"></a>若一一处得不律仪。<a id="a-4m"></a>即能总遮一切善戒及一一处。<a id="a-4n"></a>得善律仪即能总遮一切恶戒。<a id="a-4o"></a>是故无有不律仪人亦名近事。<a id="a-4p"></a>及无近事亦得名为不律仪者。<a id="a-4q"></a>此亦非理违前说故。<a id="a-4r"></a>虽屠羊人为欲活命但受杀业。<a id="a-4s"></a>然于有情意乐坏故。<a id="a-4t"></a>亦应成就不与取等诸不律仪。<a id="a-4u"></a>由是理应离盗等者。<a id="a-4v"></a>亦应遮止杀不律仪。<a id="a-4w"></a>若汝意谓诸屠羊者。<a id="a-4x"></a>于他物等意乐不坏不应获得彼不律仪。<a id="a-4y"></a>岂不亦应离盗等者。<a id="a-4z"></a>有于羊所意乐既坏。<a id="a-50"></a>不应遮遏杀不律仪。<a id="a-51"></a>如是还应不免前过。<a id="a-52"></a>若于是处有善意乐。<a id="a-53"></a>即于是处唯得善尸罗。<a id="a-54"></a>及于是处有恶意乐。<a id="a-55"></a>即于是处唯得恶尸罗。<a id="a-56"></a>则不应许由随彼量善恶尸罗互相遮止。<a id="a-57"></a>此显所受善恶尸罗。<a id="a-58"></a>非一一支遍能遮故。<a id="a-59"></a>若汝意谓如善律仪有不具支此亦应尔。<a id="a-5A"></a>谓如有受近事近住勤策律仪。<a id="a-5B"></a>虽不具支而亦得彼缺支摄戒。<a id="a-5C"></a>受不律仪亦应如是。<a id="a-5D"></a>此例非等律仪不律仪用功不用功得有异故。<a id="a-5E"></a>谓诸善戒要藉用功善阿世耶方能受得。<a id="a-5F"></a>以难得故理数必应非受一时总得一切。<a id="a-5G"></a>若诸恶戒不藉用功恶阿世耶便能受得。<a id="a-5H"></a>非难得故理数必应随受一时总得一切。<a id="a-5I"></a>以于欲界不善力强。<a id="a-5J"></a>恶阿世耶任运而起。<a id="a-5K"></a>造诸重恶不待用功。<a id="a-5L"></a>善阿世耶易毁坏故。<a id="a-5M"></a>随受一种便总得余。<a id="a-5N"></a>善则不然故例非等。<a id="a-5O"></a>现见秽草不用功生。<a id="a-5P"></a>要设劬劳嘉苗方起。<a id="a-5Q"></a>又如有受不律仪人作是要期我于尽寿。<a id="a-5R"></a>每昼或夜半月月等。<a id="a-5S"></a>一度屠羊等亦得不律仪。<a id="a-5T"></a>由不律仪易受得故。<a id="a-5U"></a>以于欲界不善力强。<a id="a-5V"></a>虽不恒为而得恶戒。<a id="a-5W"></a>诸有欲受出家律仪。<a id="a-5X"></a>若作要期我于尽寿每昼或夜半月月等。<a id="a-5Y"></a>一度离杀等不得善律仪。<a id="a-5Z"></a>由善律仪难受得故。<a id="a-5a"></a>以于欲界善法力劣。<a id="a-5b"></a>若不恒持不得善戒此亦应尔为例不齐故。<a id="a-5c"></a>经部师避无根过。<a id="a-5d"></a>而反堕在难拔过中。<a id="a-5e"></a>智者应详无倒取舍。<a id="a-5f"></a>已说从彼得不律仪。<a id="a-5g"></a>得不律仪及余无表。<a id="a-5h"></a>如何方便未说当说。<a id="a-5i"></a>颂曰。</p>
  <p id="a5j">诸得不律仪　　由作及誓受</p>
  <p id="a5k">得所余无表　　由田受重行</p>
  <p id="a5l">论曰。<a id="a-5m"></a>不律仪人总有二种。<a id="a-5n"></a>一者生在不律仪家。<a id="a-5o"></a>二生余家后受此业诸有生在不律仪家。<a id="a-5p"></a>若初现行杀等加行。<a id="a-5q"></a>是人由作得不律仪。<a id="a-5r"></a>若生余家后方立誓。<a id="a-5s"></a>谓我当作如是事业。<a id="a-5t"></a>以求财物养活自身。<a id="a-5u"></a>初立誓时便发恶戒。<a id="a-5v"></a>是人由受得不律仪。<a id="a-5w"></a>由三种因得余无表。<a id="a-5x"></a>余无表者。<a id="a-5y"></a>谓非律仪非不律仪处中摄故。<a id="a-5z"></a>由三因者。<a id="a-60"></a>一者由田。<a id="a-61"></a>谓于如斯有德田所。<a id="a-62"></a>初施园林等善无表便生。<a id="a-63"></a>如说。<a id="a-64"></a>有依诸福业事。<a id="a-65"></a>二者由受。<a id="a-66"></a>谓自要期言。<a id="a-67"></a>我从今若不供养佛及僧众不先食等。<a id="a-68"></a>或作誓限于斋日月半月及年常施食等。<a id="a-69"></a>由此有善无表续生。<a id="a-6A"></a>三由重行。<a id="a-6B"></a>谓起如是殷重作意行善行恶。<a id="a-6C"></a>谓淳净信或猛利缠。<a id="a-6D"></a>造善恶时能发无表。<a id="a-6E"></a>长时相续乃至信缠势力终尽。<a id="a-6F"></a>如前已说。<a id="a-6G"></a>如是已说得律仪等。<a id="a-6H"></a>舍律仪等今次当说。<a id="a-6I"></a>且云何舍别解律仪。<a id="a-6J"></a>颂曰。</p>
  <p id="a6K">舍别解调伏　　由故舍命终</p>
  <p id="a6L">及二形俱生　　断善根夜尽</p>
  <p id="a6M">有说由犯重　　余说由法灭</p>
  <p id="a6N">迦湿弥罗说　　犯二如负财</p>
  <p id="a6O">论曰。<a id="a-6P"></a>调伏声显律仪异名。<a id="a-6Q"></a>由此能令根调伏故。<a id="a-6R"></a>由五缘舍别解律仪。<a id="a-6S"></a>一由故舍谓于律仪由阿世耶不怀欣慕。<a id="a-6T"></a>为舍学处对有解人发起相违表业差别。<a id="a-6U"></a>非但由起舍学处心。<a id="a-6V"></a>如得律仪心无能故。<a id="a-6W"></a>又在梦中舍不成故。<a id="a-6X"></a>非但由起表业差别忿癫狂等舍不成故。<a id="a-6Y"></a>非但由二对傍生等起心发表舍不成故。<a id="a-6Z"></a>二由命终。<a id="a-6a"></a>谓众同分增上势力得律仪故。<a id="a-6b"></a>三由依止二形俱生。<a id="a-6c"></a>谓身变时心随变故。<a id="a-6d"></a>又二形者非增上故。<a id="a-6e"></a>四由断灭所因善根。<a id="a-6f"></a>谓表无表业等起心断故。<a id="a-6g"></a>是此律仪因缘断义。<a id="a-6h"></a>舍尽寿戒由上四缘。<a id="a-6i"></a>近住律仪亦由夜尽。<a id="a-6j"></a>谓近住戒由上四缘。<a id="a-6k"></a>及夜尽舍过期限故。<a id="a-6l"></a>夜尽者。<a id="a-6m"></a>谓明相出时。<a id="a-6n"></a>诸轨范师多分共许如是五种舍律仪缘。<a id="a-6o"></a>有余部师执。<a id="a-6p"></a>随犯一感堕重罪舍出家戒有余部执。<a id="a-6q"></a>正法灭时别解律仪无不皆舍。<a id="a-6r"></a>以诸学处结界羯磨所有圣教皆息灭故。<a id="a-6s"></a>尔时虽无得未得律仪。<a id="a-6t"></a>而先得律仪无有舍义。<a id="a-6u"></a>迦湿弥罗国毗婆沙师。<a id="a-6v"></a>蕴理教于心作如是说。<a id="a-6w"></a>非犯随一根本罪时一切律仪有皆舍义。<a id="a-6x"></a>然犯重者有二种名。<a id="a-6y"></a>一名具尸罗。<a id="a-6z"></a>二名犯戒者。<a id="a-70"></a>若于所犯应可悔除发露。<a id="a-71"></a>悔除唯名具戒。<a id="a-72"></a>如有财者负他债时。<a id="a-73"></a>名为富人及负债者。<a id="a-74"></a>若还债已但名富人。<a id="a-75"></a>此亦应然故非舍戒。<a id="a-76"></a>以何理教蕴在心中。<a id="a-77"></a>且辨心中所蕴正理。<a id="a-78"></a>谓如受一一非遍得律仪。<a id="a-79"></a>应犯一一时非遍舍一切。<a id="a-7A"></a>本于一切有情处所受得律仪。<a id="a-7B"></a>不应今时于一犯罪便舍一切。<a id="a-7C"></a>若汝意谓出家律仪必无别受还别得义。<a id="a-7D"></a>如何可说如非别受遍得律仪。<a id="a-7E"></a>应无犯一遍舍一切故例非等此诘不然。<a id="a-7F"></a>自所许故。<a id="a-7G"></a>谓汝亦许在家律仪非犯根本便舍一切。<a id="a-7H"></a>或汝自许别解律仪。<a id="a-7I"></a>随别受时还得尔所。<a id="a-7J"></a>如是应许犯律仪时。<a id="a-7K"></a>随所犯舍非舍一切。<a id="a-7L"></a>且所受戒有是极成。<a id="a-7M"></a>非犯一时顿舍一切。<a id="a-7N"></a>苾刍勤策理亦应然。<a id="a-7O"></a>设犯重时无容皆舍。<a id="a-7P"></a>或先已说。<a id="a-7Q"></a>先说者何。<a id="a-7R"></a>谓阙律仪若名近事。<a id="a-7S"></a>苾刍勤策阙亦应成。<a id="a-7T"></a>故无近事阙律仪者。<a id="a-7U"></a>如彼别犯非舍一切。<a id="a-7V"></a>苾刍勤策例亦应然。<a id="a-7W"></a>或于此中有何理趣。<a id="a-7X"></a>于四重罪随犯一时。<a id="a-7Y"></a>出家律仪一切顿舍。<a id="a-7Z"></a>非于三种有善意乐。<a id="a-7a"></a>乃至为救自身命缘亦不欲犯非舍一切。<a id="a-7b"></a>如汝宗说得不律仪。<a id="a-7c"></a>若尔何缘薄伽梵说。<a id="a-7d"></a>犯四重者不名苾刍。<a id="a-7e"></a>不名沙门非释迦子。<a id="a-7f"></a>破苾刍体害沙门性。<a id="a-7g"></a>坏灭堕落立他胜名。<a id="a-7h"></a>依胜义苾刍密意作是说。<a id="a-7i"></a>且汝应说何缘犯重便舍一切非犯所余。<a id="a-7j"></a>以犯所余可悔除故。<a id="a-7k"></a>若犯余罪未悔除时不失苾刍性。<a id="a-7l"></a>悔除何所益。<a id="a-7m"></a>更求何益此令苾刍性不缺漏。<a id="a-7n"></a>不朽不杂能令如是成何功德。<a id="a-7o"></a>若令如是便得生天。<a id="a-7p"></a>若尔诸天对持戒者应极可供养。<a id="a-7q"></a>执于尸罗无违犯者专求生彼故。<a id="a-7r"></a>然非圣教专为生天。<a id="a-7s"></a>令苾刍等清净持戒故。<a id="a-7t"></a>非悔者专为生天。<a id="a-7u"></a>既尔应言非犯戒者。<a id="a-7v"></a>可能现证出世功德。<a id="a-7w"></a>故悔除者异不悔除。<a id="a-7x"></a>岂不对于出世功德。<a id="a-7y"></a>可悔除罪未悔除时。<a id="a-7z"></a>彼亦非全破苾刍体。<a id="a-80"></a>何缘不许犯重苾刍。<a id="a-81"></a>犯不可除他胜罪故。<a id="a-82"></a>虽亦成就所余律仪。<a id="a-83"></a>于出世德毕竟非器。<a id="a-84"></a>故世尊言非苾刍等。<a id="a-85"></a>又可除罪未悔除时。<a id="a-86"></a>如何有余苾刍性在。<a id="a-87"></a>以彼于入正性离生。<a id="a-88"></a>及余一切无漏功德皆能为障。<a id="a-89"></a>乃至为修不净观等。<a id="a-8A"></a>尚不能令心住一境。<a id="a-8B"></a>况能成就。<a id="a-8C"></a>若如是类有苾刍体当自归礼。<a id="a-8D"></a>如是苾刍与犯重人有何差别。<a id="a-8E"></a>是故应许犯重苾刍如无子能子说非子。<a id="a-8F"></a>于无人用人说非人。<a id="a-8G"></a>于无形男说非男等。<a id="a-8H"></a>于苾刍事既不能成。<a id="a-8I"></a>虽有余律仪说非苾刍等。<a id="a-8J"></a>佛如是说于义何违。<a id="a-8K"></a>非唯能持别解脱戒。<a id="a-8L"></a>于佛圣教少有所成。<a id="a-8M"></a>由此律仪招有果故。<a id="a-8N"></a>然诸佛意憎背有果。<a id="a-8O"></a>持戒无缺尚未称情。<a id="a-8P"></a>况犯重人能适佛意。<a id="a-8Q"></a>以违佛意如子违父。<a id="a-8R"></a>所作事业不称本期。<a id="a-8S"></a>由此故言非苾刍等。<a id="a-8T"></a>此言非证舍律仪因。<a id="a-8U"></a>毗婆沙师以如是理。<a id="a-8V"></a>蕴在心首决判此言。<a id="a-8W"></a>依胜义苾刍密意作是说。<a id="a-8X"></a>此中经主作如是说。<a id="a-8Y"></a>此言凶勃凶勃者何谓。<a id="a-8Z"></a>于世尊了义所说以别义释令成不了。<a id="a-8a"></a>与多烦恼者为犯重罪缘。<a id="a-8b"></a>宁知此言是了义说。<a id="a-8c"></a>由律自释有四苾刍。<a id="a-8d"></a>一名相苾刍。<a id="a-8e"></a>二自称苾刍。<a id="a-8f"></a>三乞丐苾刍。<a id="a-8g"></a>四破戒苾刍。<a id="a-8h"></a>此义中言非苾刍者。<a id="a-8i"></a>谓非白四羯磨受具足戒苾刍。<a id="a-8j"></a>非此苾刍先是胜义。<a id="a-8k"></a>后由犯重成非苾刍。<a id="a-8l"></a>故知此言是了义说。<a id="a-8m"></a>岂唯白四羯磨受具足戒苾刍。<a id="a-8n"></a>有犯重罪非由三归三说。<a id="a-8o"></a>受具足戒苾刍亦犯重罪。<a id="a-8p"></a>何理遮此三归得戒。<a id="a-8q"></a>令不犯重成非苾刍。<a id="a-8r"></a>设许此言是了义说。<a id="a-8s"></a>唯白四羯磨受具戒者。<a id="a-8t"></a>若有犯重罪成非苾刍。<a id="a-8u"></a>由此苾刍于生圣法无苾刍用名非苾刍。<a id="a-8v"></a>非舍律仪失苾刍号。<a id="a-8w"></a>故广论者作是判言。<a id="a-8x"></a>依胜义苾刍密意作是说此为善说。<a id="a-8y"></a>以犯重人无生圣道苾刍用故。<a id="a-8z"></a>非由执此是了义言。<a id="a-90"></a>能遮我宗决判意趣。<a id="a-91"></a>若异此者复有何缘同犯尸罗。<a id="a-92"></a>于中则有失戒不失戒苾刍非苾刍故。<a id="a-93"></a>离对法宗无令生喜。<a id="a-94"></a>理虽作是谤与多烦恼者为犯重罪缘。<a id="a-95"></a>然应详审谁最能作犯重罪缘为作是言。<a id="a-96"></a>虽犯一戒而有余戒应勤护者为作是言。<a id="a-97"></a>既犯一戒余戒皆失。<a id="a-98"></a>任造恶者非对法者。<a id="a-99"></a>此决判言少障生天解脱爱果。<a id="a-9A"></a>然唯示导令彼修因。<a id="a-9B"></a>如何谤言劝他犯重。<a id="a-9C"></a>谓我但作如是诫言。<a id="a-9D"></a>犯一戒时余戒不舍应于余戒专精护持。<a id="a-9E"></a>如是真名遮他犯重。<a id="a-9F"></a>汝说犯一顿舍一切岂不专作犯重罪缘。<a id="a-9G"></a>故造罪缘在汝非我。<a id="a-9H"></a>虽作是说非此苾刍先是胜义后由犯重成非苾刍。<a id="a-9I"></a>此言粗浅虽先未证望当证能。<a id="a-9J"></a>若后无能亦名失故。<a id="a-9K"></a>如契经说观此世间及天放逸退失圣慧。<a id="a-9L"></a>又先已说。<a id="a-9M"></a>先说者何。<a id="a-9N"></a>谓彼永非出世德器故。<a id="a-9O"></a>于胜义言非苾刍。<a id="a-9P"></a>宁知大师有斯密意。<a id="a-9Q"></a>由此中说彼非沙门余处复言沙门有四更无第五。<a id="a-9R"></a>故知于此唯就胜义言非苾刍。<a id="a-9S"></a>由彼补特伽罗名污道沙门故。<a id="a-9T"></a>非彼先证道后污如何成。<a id="a-9U"></a>经主释言虽有此说而彼唯有余沙门相故名沙门。<a id="a-9V"></a>如被烧材假鹦鹉嘴涸池败种火轮死人。<a id="a-9W"></a>此但有言所引众喻皆无能故。<a id="a-9X"></a>以诸材木少被火烧。<a id="a-9Y"></a>世间说名被烧材木。<a id="a-9Z"></a>非全成炭名被烧材。<a id="a-9a"></a>若谓随烧全分一分二种皆许名被烧材。<a id="a-9b"></a>则喻及法二俱犹豫。<a id="a-9c"></a>喻于所喻无证功德。<a id="a-9d"></a>名涸池中容有少水但无池用故立涸名。<a id="a-9e"></a>设水全无亦名涸者同前犹豫。<a id="a-9f"></a>于证无能由此已遮死人败种。<a id="a-9g"></a>谓虽犹有少种功能而诸世间亦说败种。<a id="a-9h"></a>或虽不败被损功能不复生芽亦名败种。<a id="a-9i"></a>有同死法亦名死人。<a id="a-9j"></a>故契经中言放逸者。<a id="a-9k"></a>常死假鹦鹉嘴及旋火轮二喻皆违契经所说。<a id="a-9l"></a>沙门有四更无第五。<a id="a-9m"></a>若唯形相得名沙门。<a id="a-9n"></a>如世有人须沙门相矫设方便作沙门形。<a id="a-9o"></a>应名沙门说为第五。<a id="a-9p"></a>非彼假嘴及旋火轮可得说名嘴轮。<a id="a-9q"></a>余相非实嘴轮为其先故。<a id="a-9r"></a>如是应有先非沙门作沙门形立为第五。<a id="a-9s"></a>然佛说四无第五言。<a id="a-9t"></a>为止如斯相沙门执故引众喻皆无证能。<a id="a-9u"></a>又经主宁知佛如是意说。<a id="a-9v"></a>以余处说不名苾刍不名沙门非释子等。<a id="a-9w"></a>岂不数劝应审寻思。<a id="a-9x"></a>宁随一文便为固执。<a id="a-9y"></a>又先已说。<a id="a-9z"></a>先说者何。<a id="a-A0"></a>谓此沙门名污道故。<a id="a-A1"></a>知此唯约胜义苾刍密意说言非苾刍等。<a id="a-A2"></a>故非顿舍一切律仪。<a id="a-A3"></a>名非苾刍理极成立。<a id="a-A4"></a>非此唯有余沙门相故名沙门。<a id="a-A5"></a>如被烧材鹦鹉嘴等理可成立。<a id="a-A6"></a>以世尊说彼人应名犯戒苾刍恶苾刍故。<a id="a-A7"></a>若彼顿舍一切律仪。<a id="a-A8"></a>应但名为无尸罗等。<a id="a-A9"></a>宁标犯戒恶苾刍名。<a id="a-AA"></a>上座此中作如是诘。<a id="a-AB"></a>若言无者无何尸罗。<a id="a-AC"></a>以尸罗名亦目串习善恶戒。<a id="a-AD"></a>外亦见有言此善尸罗恶尸罗者作如是说何理相违。<a id="a-AE"></a>彼最应言无尸罗者。<a id="a-AF"></a>以一切有串习尸罗。<a id="a-AG"></a>然说彼为无尸罗者。<a id="a-AH"></a>则知彼阙净戒尸罗。<a id="a-AI"></a>故彼诘言无深理趣。<a id="a-AJ"></a>经主于此自问答言。<a id="a-AK"></a>若犯重人非苾刍者则应无有授学苾刍不说犯重人皆成他胜罪。<a id="a-AL"></a>但成他胜罪定说非苾刍。<a id="a-AM"></a>对法诸师岂不应说。<a id="a-AN"></a>经部定是极凶勃人。<a id="a-AO"></a>凶勃者何。<a id="a-AP"></a>谓作是说有犯重者非成他胜。<a id="a-AQ"></a>以世尊说犯四重者不名苾刍乃至广说。<a id="a-AR"></a>若谓彼据住覆藏心故佛说为非苾刍等。<a id="a-AS"></a>何缘不许犯重苾刍无苾刍胜能。<a id="a-AT"></a>言非苾刍等非由顿舍一切律仪。<a id="a-AU"></a>我国诸师不作是说。<a id="a-AV"></a>诸犯重者非非苾刍。<a id="a-AW"></a>但作是言有余戒在。<a id="a-AX"></a>本于一切受得律仪。<a id="a-AY"></a>非犯一时余便顿舍。<a id="a-AZ"></a>如汝宗说得不律仪。<a id="a-Aa"></a>经主此中欲排正理。<a id="a-Ab"></a>言彼所说非犯一边一切律仪应遍舍者。<a id="a-Ac"></a>彼言便是征诘大师。<a id="a-Ad"></a>大师此中立如是喻。<a id="a-Ae"></a>如多罗树若被断头必不复能生长广大。<a id="a-Af"></a>此喻意显犯一重时余戒不能生长广大。<a id="a-Ag"></a>戒根既断理遍舍故。<a id="a-Ah"></a>彼于喻意非能善释。<a id="a-Ai"></a>此喻但遮余生长故。<a id="a-Aj"></a>若异此者喻应不成。<a id="a-Ak"></a>然我分明见此喻意。<a id="a-Al"></a>谓余学处如彼枝叶虽越而可得余律仪。<a id="a-Am"></a>四重如头若随犯一必不复得所余律仪。<a id="a-An"></a>由此定无入见道等。<a id="a-Ao"></a>故契经说依住尸罗方能进修殊胜止观。<a id="a-Ap"></a>若异此释喻便不成。<a id="a-Aq"></a>且汝所宗四重学处。<a id="a-Ar"></a>为总如一多罗树头。<a id="a-As"></a>为一树头喻一学处。<a id="a-At"></a>若四学处总喻一头。<a id="a-Au"></a>应犯一时非舍一切。<a id="a-Av"></a>见断少分多罗树头余分无妨犹生长故。<a id="a-Aw"></a>若一学处如一树头。<a id="a-Ax"></a>亦犯一时非舍一切。<a id="a-Ay"></a>以见断一多罗树头余头无妨犹生长故。<a id="a-Az"></a>如前已说。<a id="a-B0"></a>前说者何。<a id="a-B1"></a>谓于此中有何理趣。<a id="a-B2"></a>随犯一重顿舍律仪。<a id="a-B3"></a>非护余三不舍一切。<a id="a-B4"></a>如多罗顶断一余存。<a id="a-B5"></a>既见世间多罗树顶虽断一分余分犹生。<a id="a-B6"></a>四重总如多罗树顶。<a id="a-B7"></a>应知犯一无损余三。<a id="a-B8"></a>又诸多罗一头被断一不生长余树不然。<a id="a-B9"></a>汝执尸罗一相续断则余亦断故喻不成。<a id="a-BA"></a>由此亦遮上座立喻。<a id="a-BB"></a>彼说如大树具根茎枝叶。<a id="a-BC"></a>若根被断便总干枯。<a id="a-BD"></a>如是戒根若随犯一则便顿坏一切律仪。<a id="a-BE"></a>谁于此中言余不坏。<a id="a-BF"></a>已说犯一余无胜能。<a id="a-BG"></a>谓必不能入见道等。<a id="a-BH"></a>然就彼喻非失律仪。<a id="a-BI"></a>以见世间或有一树四根齐等深入坚牢。<a id="a-BJ"></a>非断一时一切枯死。<a id="a-BK"></a>唯损一分戒亦应然。<a id="a-BL"></a>就别树论准前应说故彼立喻于证无能。<a id="a-BM"></a>经主此中复作是说。<a id="a-BN"></a>于此无义苦救何为。<a id="a-BO"></a>若如是人犹有苾刍性应自归礼。<a id="a-BP"></a>如是类苾刍此言便为轻调于佛。<a id="a-BQ"></a>以佛说彼亦是沙门。<a id="a-BR"></a>虽得污道名而有尸罗故。<a id="a-BS"></a>经主此中应作是说。<a id="a-BT"></a>于此无义何苦救为。<a id="a-BU"></a>若如是人犹有沙门性应自归礼。<a id="a-BV"></a>如是类沙门余相沙门。<a id="a-BW"></a>如前已破非苾刍等。<a id="a-BX"></a>亦已释通由此理成。<a id="a-BY"></a>显彼所引诸余圣教为证无能。<a id="a-BZ"></a>又彼不能少说正理。<a id="a-Ba"></a>证唯犯一便舍一切。<a id="a-Bb"></a>又于无义徒致推征。<a id="a-Bc"></a>实有律仪强言已舍。<a id="a-Bd"></a>劝已犯者纵情造恶。<a id="a-Be"></a>岂名持法利乐有情。<a id="a-Bf"></a>若犯重人有余戒在。<a id="a-Bg"></a>何缘摈出苾刍众外。<a id="a-Bh"></a>何用如是无势用人。<a id="a-Bi"></a>于清众中速摈弥善。<a id="a-Bj"></a>若由犯重便舍律仪。<a id="a-Bk"></a>应如二形生时能舍。<a id="a-Bl"></a>性相违故如闇与明。<a id="a-Bm"></a>不犯律仪应容更受。<a id="a-Bn"></a>非无惭愧永障尸罗。<a id="a-Bo"></a>勿舍彼人不得受戒。<a id="a-Bp"></a>故知重罪得与戒俱。<a id="a-Bq"></a>由污尸罗不容更受。<a id="a-Br"></a>既无胜用故应摈出。<a id="a-Bs"></a>上座于此更有多言。<a id="a-Bt"></a>由前理教已总遮遣。<a id="a-Bu"></a>恐文烦广不别弹斥。<a id="a-Bv"></a>然彼坚固烦恼缠心。<a id="a-Bw"></a>于自论中造文作颂。<a id="a-Bx"></a>说粗恶语谤讟圣贤。<a id="a-By"></a>无故自伤深为可愍。<a id="a-Bz"></a>我国众圣惑业已除。<a id="a-C0"></a>所制法言凭真理教。<a id="a-C1"></a>而彼凶勃谤法毁人。<a id="a-C2"></a>既造深愆当招剧苦。<a id="a-C3"></a>我岂于彼更致酬言。<a id="a-C4"></a>唯愿当来彼恶无报。<a id="a-C5"></a>静虑无漏二律仪等云何当舍。<a id="a-C6"></a>颂曰。</p>
  <p id="aC7">舍定生善法　　由易地退等</p>
  <p id="aC8">舍圣由得果　　练根及退失</p>
  <p id="aC9">论曰。<a id="a-CA"></a>诸静虑地所系善法由二缘舍一由易地。<a id="a-CB"></a>谓上下生。<a id="a-CC"></a>二由退失。<a id="a-CD"></a>谓退胜定舍众同分。<a id="a-CE"></a>及离染时亦舍。<a id="a-CF"></a>暖等及退分定为摄此故复说等言。<a id="a-CG"></a>经主释中应加离染。<a id="a-CH"></a>如舍色善由易地退及离染。<a id="a-CI"></a>三无色亦尔。<a id="a-CJ"></a>舍无漏善由三种缘。<a id="a-CK"></a>一由得果总舍前道。<a id="a-CL"></a>二由练根舍钝根道。<a id="a-CM"></a>三由退失舍诸胜道。<a id="a-CN"></a>此或是果或胜果摄。<a id="a-CO"></a>经主于此应说二缘。<a id="a-CP"></a>以得果言摄练根言。<a id="a-CQ"></a>谓练根位必还得果弃舍钝果胜果道故。<a id="a-CR"></a>我于此中应少分别。<a id="a-CS"></a>若舍见道及道类智。<a id="a-CT"></a>当知但由得果非退。<a id="a-CU"></a>若不动法无学俱无所余无漏容具二种。<a id="a-CV"></a>如是已说舍诸律仪。<a id="a-CW"></a>不律仪云何舍。<a id="a-CX"></a>颂曰。</p>
  <p id="aCY">舍恶戒由死　　得戒二形生</p>
  <p id="aCZ">论曰。<a id="a-Ca"></a>诸不律仪由三缘舍。<a id="a-Cb"></a>一者由死舍所依故。<a id="a-Cc"></a>二由得戒。<a id="a-Cd"></a>谓若受得别解律仪。<a id="a-Ce"></a>或由获得静虑律仪恶戒便舍。<a id="a-Cf"></a>对治力胜舍不律仪。<a id="a-Cg"></a>三由相续二形俱起。<a id="a-Ch"></a>以于尔时所依变故。<a id="a-Ci"></a>住恶戒者虽或有时由善意乐舍刀网等。<a id="a-Cj"></a>若不得律仪终不舍恶戒。<a id="a-Ck"></a>现见虽避诸发病缘。<a id="a-Cl"></a>不服良药病终难愈。<a id="a-Cm"></a>不律仪者。<a id="a-Cn"></a>受近住戒至夜尽位舍律仪时。<a id="a-Co"></a>为得不律仪为名处中者。<a id="a-Cp"></a>有余师说。<a id="a-Cq"></a>得不律仪恶阿世耶非永舍故。<a id="a-Cr"></a>如停热铁赤灭青生。<a id="a-Cs"></a>有余师言。<a id="a-Ct"></a>若不更作无缘令彼得不律仪。<a id="a-Cu"></a>以不律仪依表得故。<a id="a-Cv"></a>前说应理。<a id="a-Cw"></a>先受戒时恶阿世耶非永舍故。<a id="a-Cx"></a>依前表业恶戒还起。<a id="a-Cy"></a>处中无表舍复云何。<a id="a-Cz"></a>颂曰。</p>
  <p id="aD0">舍中由受势　　作事寿根断</p>
  <p id="aD1">论曰。<a id="a-D2"></a>处中无表舍由六缘。<a id="a-D3"></a>一由受心断坏故舍。<a id="a-D4"></a>谓先誓受恒于某时敬礼制多。<a id="a-D5"></a>及赞颂等今作是念。<a id="a-D6"></a>后更不为彼阿世耶。<a id="a-D7"></a>从兹便息由彼弃舍本意乐故。<a id="a-D8"></a>或复别作势用增强与先现行相违。<a id="a-D9"></a>事业本意乐息无表便断。<a id="a-DA"></a>二由势力断坏故舍。<a id="a-DB"></a>谓由净信烦恼势力所引无表。<a id="a-DC"></a>彼二限势若断坏时无表便舍。<a id="a-DD"></a>如所放箭及陶家轮。<a id="a-DE"></a>故轨范师作如是说。<a id="a-DF"></a>由等起力所引发故。<a id="a-DG"></a>虽舍加行及阿世耶无表。<a id="a-DH"></a>或容尽寿随转。<a id="a-DI"></a>乃至发起极猛利缠捶击禽兽应知亦尔。<a id="a-DJ"></a>或先立限齐尔所时今限势过无表便断。<a id="a-DK"></a>三由作业断坏故舍。<a id="a-DL"></a>谓虽不舍根本受心。<a id="a-DM"></a>然更不为所受作业。<a id="a-DN"></a>唯除忘念而不作者以此无表期加行生。<a id="a-DO"></a>绝加行时无表便舍。<a id="a-DP"></a>四由事物断坏故舍。<a id="a-DQ"></a>谓所舍施制多园林。<a id="a-DR"></a>及所施为罝网等事。<a id="a-DS"></a>本由彼事引无表生。<a id="a-DT"></a>彼事坏时无表便舍。<a id="a-DU"></a>五由寿命断坏故舍。<a id="a-DV"></a>谓所依止有转易故。<a id="a-DW"></a>六由依根断坏故舍。<a id="a-DX"></a>谓起加行断善恶时。<a id="a-DY"></a>各舍彼根所引无表。<a id="a-DZ"></a>非至断善得静虑时方舍。<a id="a-Da"></a>处中善恶无表以羸劣故起加行时便舍。<a id="a-Db"></a>处中善恶无表如何。<a id="a-Dc"></a>经主于此义中说第六缘名为断善。<a id="a-Dd"></a>若作是说断善加行亦名断善为第六缘。<a id="a-De"></a>是则应言静虑加行亦名静虑。<a id="a-Df"></a>便成七缘静虑加行中舍恶无表故。<a id="a-Dg"></a>应言根者通善恶根。<a id="a-Dh"></a>所说断言是断加行由依根断为第六缘。<a id="a-Di"></a>此释颂文于理无失。<a id="a-Dj"></a>欲非色善及余一切非色染法舍复云何。<a id="a-Dk"></a>颂曰。</p>
  <p id="aDl">舍欲非色善　　由根断上生</p>
  <p id="aDm">由对治道生　　舍诸非色染</p>
  <p id="aDn">论曰。<a id="a-Do"></a>欲界一切非色善法舍由二缘。<a id="a-Dp"></a>一断善根。<a id="a-Dq"></a>二生上界。<a id="a-Dr"></a>应言少分亦离染舍。<a id="a-Ds"></a>如忧根等非色善法。<a id="a-Dt"></a>三界一切非色染法舍由一缘。<a id="a-Du"></a>谓起治道若此品类能断道生。<a id="a-Dv"></a>舍此品中惑及助伴。<a id="a-Dw"></a>何有情有善恶律仪。<a id="a-Dx"></a>颂曰。</p>
  <p id="aDy">恶戒人除北　　二黄门二形</p>
  <p id="aDz">律仪亦在天　　唯人具三种</p>
  <p id="aE0">生欲天色界　　有静虑律仪</p>
  <p id="aE1">无漏并无色　　除中定无想</p>
  <p id="aE2">论曰。<a id="a-E3"></a>唯于人趣有不律仪。<a id="a-E4"></a>然除北洲唯三方有。<a id="a-E5"></a>于三方内复除扇搋及半择迦具二形者。<a id="a-E6"></a>律仪亦尔。<a id="a-E7"></a>谓于人中除前所除并天亦有故。<a id="a-E8"></a>于二趣容有律仪。<a id="a-E9"></a>复以何缘知扇搋等所有相续非律仪。<a id="a-EA"></a>依由经律中有诚证故。<a id="a-EB"></a>谓契经说佛告大名。<a id="a-EC"></a>诸有在家白衣男子男根成就乃至广说。<a id="a-ED"></a>毗奈耶中亦作是说。<a id="a-EE"></a>汝应除弃此色类人。<a id="a-EF"></a>故知律仪非彼类有。<a id="a-EG"></a>复由何理彼无律仪。<a id="a-EH"></a>由二所依所起烦恼于一相续俱增上故。<a id="a-EI"></a>于正思择无堪能故。<a id="a-EJ"></a>彼起贪欲相续行时不能伏除故非戒器。<a id="a-EK"></a>又有猛利惭愧现前。<a id="a-EL"></a>此类方能为戒依止。<a id="a-EM"></a>彼类无故非律仪依。<a id="a-EN"></a>若尔何缘彼无恶戒。<a id="a-EO"></a>于彼相续恶阿世耶性羸劣故不坚住故。<a id="a-EP"></a>谓扇搋等淫爱多行。<a id="a-EQ"></a>无暂伏除对治道故。<a id="a-ER"></a>非诸数起猛利爱人能于有情。<a id="a-ES"></a>起极猛利勃恶意乐令现在前。<a id="a-ET"></a>设暂能生亦不坚住。<a id="a-EU"></a>身无能故心亦无能故彼类身亦无恶戒。<a id="a-EV"></a>即由此理善阿世耶。<a id="a-EW"></a>于彼身中劣不坚住。<a id="a-EX"></a>要有强盛坚住恶心方有恶戒。<a id="a-EY"></a>及有强盛坚住善心方有善戒。<a id="a-EZ"></a>彼俱阙故二戒俱无。<a id="a-Ea"></a>然二形生舍善恶戒二依。<a id="a-Eb"></a>贪欲极增上故。<a id="a-Ec"></a>非成扇搋等舍善恶律仪。<a id="a-Ed"></a>起二依贪非极重故。<a id="a-Ee"></a>由如是理已释北洲。<a id="a-Ef"></a>二阿世耶非猛利故。<a id="a-Eg"></a>又不顺起三摩地故。<a id="a-Eh"></a>彼身无有善恶律仪。<a id="a-Ei"></a>恶趣无能觉耶正理。<a id="a-Ej"></a>又非猛利惭愧所依。<a id="a-Ek"></a>要此相应及损坏者。<a id="a-El"></a>方可得有善恶律仪。<a id="a-Em"></a>故恶趣中无善恶戒。<a id="a-En"></a>又扇搋等如碱卤田。<a id="a-Eo"></a>故不能生善戒恶戒。<a id="a-Ep"></a>世间现见诸碱卤田。<a id="a-Eq"></a>不能滋生嘉苗秽草。<a id="a-Er"></a>若尔何故契经中言。<a id="a-Es"></a>有卵生龙半月八日每从宫出来至人间。<a id="a-Et"></a>求受八支近住斋戒此得妙行非得律仪。<a id="a-Eu"></a>是故律仪唯人天有。<a id="a-Ev"></a>然唯人具三种律仪。<a id="a-Ew"></a>谓别解脱静虑无漏。<a id="a-Ex"></a>若生欲天及生色界皆容得有静虑律仪。<a id="a-Ey"></a>然无想天但容成就。<a id="a-Ez"></a>生无色界彼俱非有无漏律仪亦在无色。<a id="a-F0"></a>谓若生在欲界天中及生色界中。<a id="a-F1"></a>除中定无想皆容得有无漏律仪。<a id="a-F2"></a>生无色中唯得成就。<a id="a-F3"></a>以无色故必不现起。<a id="a-F4"></a>无漏上生得成下故。</p>
 </body>
</html>