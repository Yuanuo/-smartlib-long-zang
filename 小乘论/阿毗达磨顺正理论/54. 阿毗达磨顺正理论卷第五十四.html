<!doctype html>
<html id="z3IBVrs16X" data-ver="832">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第五十四</h1>
  <h2 id="a2">辩随眠品第五之十</h2>
  <p id="a3">如是已辩随眠并缠。<a id="a-4"></a>世尊说为漏瀑流等。<a id="a-5"></a>为唯尔所为更有余。<a id="a-6"></a>颂曰。</p>
  <p id="a7">由结等差别　　复说有五种</p>
  <p id="a8">论曰。<a id="a-9"></a>即诸烦恼结缚随眠。<a id="a-A"></a>随烦恼缠义有别故。<a id="a-B"></a>复说五种且结云何。<a id="a-C"></a>颂曰。</p>
  <p id="aD">结九物取等　　立见取二结</p>
  <p id="aE">由二唯不善　　及自在起故</p>
  <p id="aF">缠中唯嫉悭　　建立为二结</p>
  <p id="aG">或二数行故　　为贱贫困故</p>
  <p id="aH">遍显随惑故　　恼乱二部故</p>
  <p id="aI">论曰。<a id="a-J"></a>结有九种。<a id="a-K"></a>一爱结二恚结三慢结四无明结五见结六取结七疑结八嫉结九悭结。<a id="a-L"></a>以此九种于境于生。<a id="a-M"></a>有系缚能故名为结。<a id="a-N"></a>如契经说。<a id="a-O"></a>苾刍当知。<a id="a-P"></a>非眼系色非色系眼。<a id="a-Q"></a>系谓此中所有欲贪。<a id="a-R"></a>又契经说。<a id="a-S"></a>诸愚夫类。<a id="a-T"></a>无闻异生结缚故生。<a id="a-U"></a>结缚故死。<a id="a-V"></a>由结缚故从此世间往彼世间。<a id="a-W"></a>或有此故令诸有情合众多苦故名为结。<a id="a-X"></a>是众苦恼安足处故此中爱结谓三界贪。<a id="a-Y"></a>此约所依及所缘故。<a id="a-Z"></a>所言贪者。<a id="a-a"></a>谓有心所乐。<a id="a-b"></a>可意想所摄受行。<a id="a-c"></a>即于诸有及诸有具。<a id="a-d"></a>所起乐着说名为贪。<a id="a-e"></a>何缘此贪说名为爱。<a id="a-f"></a>此染心所随乐境故。<a id="a-g"></a>恚谓于违想及别离欲所摄。<a id="a-h"></a>受行中令心增背。<a id="a-i"></a>慢谓七慢。<a id="a-j"></a>如前已释。<a id="a-k"></a>言无明结者。<a id="a-l"></a>谓三界无知。<a id="a-m"></a>此约所依非所缘故。<a id="a-n"></a>以诸无漏法不堕界故。<a id="a-o"></a>无明亦用彼为所缘故。<a id="a-p"></a>此广分别如缘起中。<a id="a-q"></a>见结取结俱邪推度相。<a id="a-r"></a>别显彼相广如五见中。<a id="a-s"></a>于前分别边执见处。<a id="a-t"></a>见计为我有漏行中。<a id="a-u"></a>计断计常名边执见。<a id="a-v"></a>于中断见名何所目。<a id="a-w"></a>谓执死后行不续生。<a id="a-x"></a>岂不此即是拨后有邪见。<a id="a-y"></a>虽有此责现见世间。<a id="a-z"></a>有行相同而体差别。<a id="a-10"></a>如慈与爱体异行同如何行同而体差别。<a id="a-11"></a>如起加行欲饶益他。<a id="a-12"></a>若属染心从爱所起。<a id="a-13"></a>若从慈起属不染心。<a id="a-14"></a>是谓行同而体差别。<a id="a-15"></a>如是于行见不续生。<a id="a-16"></a>从邪方便生此属断见。<a id="a-17"></a>离方便而起此属邪见。<a id="a-18"></a>亦是行同而体差别。<a id="a-19"></a>此断常见由何而生。<a id="a-1A"></a>且断见生或由寻伺。<a id="a-1B"></a>见诸行法有穷尽故。<a id="a-1C"></a>于缘起理不觉了故。<a id="a-1D"></a>或由定力于他有情许有烦恼。<a id="a-1E"></a>彼命终后不见中生二有续故。<a id="a-1F"></a>宿住随念智有碍故。<a id="a-1G"></a>由如是等有断见生。<a id="a-1H"></a>若常见生或由寻伺。<a id="a-1I"></a>见行相似相续转故。<a id="a-1J"></a>能忆先时所更事故。<a id="a-1K"></a>受持外道常见论故。<a id="a-1L"></a>或由定力随念宿住所更事故。<a id="a-1M"></a>如有颂言。</p>
  <p id="a1N">由观见死生　　或忆念前际</p>
  <p id="a1O">以阙正道故　　外仙我见增</p>
  <p id="a1P">此中三见名为见结。<a id="a-1Q"></a>见戒禁取名为取结。<a id="a-1R"></a>依如是理故有说言。<a id="a-1S"></a>颇有见相应法为爱结系非见结系。<a id="a-1T"></a>非不有见随眠随增。<a id="a-1U"></a>曰有。<a id="a-1V"></a>云何集智已生灭智未生。<a id="a-1W"></a>见灭道所断二取相应法。<a id="a-1X"></a>自部爱结为所缘系非见结系。<a id="a-1Y"></a>遍行见结已永断故。<a id="a-1Z"></a>自部见结所缘相应二俱无故。<a id="a-1a"></a>非不有见随眠随增。<a id="a-1b"></a>二取见随眠于彼随增故。<a id="a-1c"></a>何缘三见别立见结。<a id="a-1d"></a>二取别立为取结耶。<a id="a-1e"></a>三见二取物取等故。<a id="a-1f"></a>谓彼三见有十八物。<a id="a-1g"></a>二取亦然故名物等。<a id="a-1h"></a>说此物等于义何益。<a id="a-1i"></a>于结义中见有益故。<a id="a-1j"></a>此言意说如贪嗔等。<a id="a-1k"></a>一一独能成一结事。<a id="a-1l"></a>三见二取各十八物。<a id="a-1m"></a>和合各成一结事故。<a id="a-1n"></a>若异此者应说五见各为一结。<a id="a-1o"></a>如贪嗔等故见及取各十八物。<a id="a-1p"></a>共立一结方敌贪等。<a id="a-1q"></a>若尔身见边见见取有十八物。<a id="a-1r"></a>戒取邪见十八亦然。<a id="a-1s"></a>岂非物等。<a id="a-1t"></a>不尔本释其理决定。<a id="a-1u"></a>所以者何。<a id="a-1v"></a>以取等故三见等所取二取等能取。<a id="a-1w"></a>所取能取有差别故。<a id="a-1x"></a>谓于诸行计我断常。<a id="a-1y"></a>或拨为无后起二取执见第一。<a id="a-1z"></a>或执为净不杂乱故本释为善。<a id="a-20"></a>有说。<a id="a-21"></a>由物及声等故。<a id="a-22"></a>有说。<a id="a-23"></a>贪著有及财者见结于彼系用增上。<a id="a-24"></a>若有贪着涅槃乐者。<a id="a-25"></a>取结于彼系用增上。<a id="a-26"></a>疑结谓于四谛犹豫。<a id="a-27"></a>此异于慧有别法体。<a id="a-28"></a>于四谛者。<a id="a-29"></a>谓于苦谛心怀犹豫为苦非苦。<a id="a-2A"></a>乃至于道犹豫亦然。<a id="a-2B"></a>前四能牵正决定起。<a id="a-2C"></a>后四能引邪决定生。<a id="a-2D"></a>自外事中邪犹豫转。<a id="a-2E"></a>非迷谛故不名为疑。<a id="a-2F"></a>已见谛者彼犹未灭。<a id="a-2G"></a>简彼故言于谛犹豫。<a id="a-2H"></a>令心不喜说名为嫉。<a id="a-2I"></a>此异于嗔有别法体。<a id="a-2J"></a>故有释嫉不耐他荣。<a id="a-2K"></a>谓此于他诸兴盛事。<a id="a-2L"></a>专求方便破坏为先。<a id="a-2M"></a>令心焦热故名不喜。<a id="a-2N"></a>是嗔随眠等流果故。<a id="a-2O"></a>专心为欲损坏他故。<a id="a-2P"></a>正随忧根而现行故。<a id="a-2Q"></a>唯欲界系非色无色。<a id="a-2R"></a>欲界诸处皆通现成。<a id="a-2S"></a>唯除北洲成而不现。<a id="a-2T"></a>令心吝着说名为悭。<a id="a-2U"></a>谓勿令斯舍离于我。<a id="a-2V"></a>令心坚执故名为悭。<a id="a-2W"></a>耽着法财以为上首。<a id="a-2X"></a>不欲离己故名吝着。<a id="a-2Y"></a>此是欲贪等流性故。<a id="a-2Z"></a>专心护己资具等故。<a id="a-2a"></a>唯欲界系非色无色。<a id="a-2b"></a>何故缠中嫉悭二种。<a id="a-2c"></a>建立为结非余缠耶。<a id="a-2d"></a>若立八缠应作是释。<a id="a-2e"></a>二唯不善自在起故。<a id="a-2f"></a>谓唯此二两义具足。<a id="a-2g"></a>余六无一具两义者。<a id="a-2h"></a>无惭无愧虽唯不善非自在起。<a id="a-2i"></a>悔自在起非唯不善余两皆无。<a id="a-2j"></a>若立十缠应作是释。<a id="a-2k"></a>唯嫉悭二过失尤重。<a id="a-2l"></a>故十缠中立二为结。<a id="a-2m"></a>由此二种数现行故。<a id="a-2n"></a>谓生欲界虽有九六三结无结。<a id="a-2o"></a>而经唯说嫉悭二结恼乱人天。<a id="a-2p"></a>以胜趣中二数行故。<a id="a-2q"></a>又二能为贱贫因故。<a id="a-2r"></a>谓虽生在二善趣中。<a id="a-2s"></a>而为贱贫重苦所轭。<a id="a-2t"></a>现见卑贱及诸乏财。<a id="a-2u"></a>乃至极亲亦不敬爱。<a id="a-2v"></a>又二遍显随烦恼故。<a id="a-2w"></a>谓随烦恼总有二种。<a id="a-2x"></a>一戚俱行。<a id="a-2y"></a>二欢俱行。<a id="a-2z"></a>嫉悭遍显如是二相。<a id="a-30"></a>又此二能恼二部故。<a id="a-31"></a>谓在家众于财位中。<a id="a-32"></a>由嫉及悭极为恼乱。<a id="a-33"></a>若出家众于教行中。<a id="a-34"></a>由嫉及悭极为恼乱。<a id="a-35"></a>或能恼天阿素洛众。<a id="a-36"></a>谓因色味极相扰恼。<a id="a-37"></a>或此能恼人天二众。<a id="a-38"></a>如世尊告憍尸迦言。<a id="a-39"></a>由嫉悭结人天恼乱。<a id="a-3A"></a>或此二能恼自他众。<a id="a-3B"></a>谓由嫉故恼乱他朋。<a id="a-3C"></a>由内怀悭恼乱自侣。<a id="a-3D"></a>故十缠内立二为结。<a id="a-3E"></a>佛于余处依差别门。<a id="a-3F"></a>即以结声说有五种。<a id="a-3G"></a>颂曰。</p>
  <p id="a3H">又五顺下分　　由二不超欲</p>
  <p id="a3I">由三复还下　　摄门根故三</p>
  <p id="a3J">或不欲发趣　　迷道及疑道</p>
  <p id="a3K">能障趣解脱　　故唯说断三</p>
  <p id="a3L">论曰。<a id="a-3M"></a>何等为五谓有身见戒禁取疑欲贪嗔恚。<a id="a-3N"></a>如是五种于下分法。<a id="a-3O"></a>能为顺益故名下分。<a id="a-3P"></a>然下分法略有二种。<a id="a-3Q"></a>一下界谓欲界。<a id="a-3R"></a>二下有情谓诸异生。<a id="a-3S"></a>虽得圣法而不能超下分界者。<a id="a-3T"></a>由为欲贪嗔恚二结所系缚故。<a id="a-3U"></a>虽离欲贪而不能越。<a id="a-3V"></a>下有情者由为身见戒取疑结所系缚故。<a id="a-3W"></a>诸有情住欲界狱中。<a id="a-3X"></a>欲贪及嗔犹如狱卒。<a id="a-3Y"></a>由彼禁约不越狱故。<a id="a-3Z"></a>身见等三如防逻者。<a id="a-3a"></a>设有方便超欲界狱。<a id="a-3b"></a>彼三执还置狱中故。<a id="a-3c"></a>顺下分结由此唯五。<a id="a-3d"></a>已见谛者由欲贪嗔。<a id="a-3e"></a>不超下界其义可尔。<a id="a-3f"></a>唯此但是欲界系故。<a id="a-3g"></a>离欲贪者见断一切皆令不越下分有情。<a id="a-3h"></a>何故世尊唯说三种。<a id="a-3i"></a>虽有此责而佛世尊略摄门根且说三种。<a id="a-3j"></a>言摄门者见所断惑类总有三。<a id="a-3k"></a>唯一通二通四部故。<a id="a-3l"></a>说此二种摄彼三门类显彼故。<a id="a-3m"></a>言摄根者身见等三。<a id="a-3n"></a>是余三根以边执见见取邪见。<a id="a-3o"></a>如其次第随有身见戒禁取疑三种胜根而得转故。<a id="a-3p"></a>说此三种摄彼三根。<a id="a-3q"></a>故顺下分唯有此五。<a id="a-3r"></a>若唯此五名顺下分结。<a id="a-3s"></a>何故世尊诃具寿大母。<a id="a-3t"></a>痴人何故如是受持唯立尔所名下分结。<a id="a-3u"></a>以彼唯立如是五种。<a id="a-3v"></a>正现行时名下分结。<a id="a-3w"></a>世尊意立设不现行亦顺下分。<a id="a-3x"></a>是故诃彼显身见等。<a id="a-3y"></a>若行不行但未断时皆顺下分。<a id="a-3z"></a>依如是理故责彼言。<a id="a-40"></a>若尔汝同婴儿外道所解庸浅乃至广说。<a id="a-41"></a>若已断便失顺下分性耶。<a id="a-42"></a>顺下分相虽断不失然若被断失彼结名。<a id="a-43"></a>若已断时不名结者。<a id="a-44"></a>三结先断已失结名。<a id="a-45"></a>契经不应作如是说。<a id="a-46"></a>断五下分结得成不还果。<a id="a-47"></a>以不还果总说有二。<a id="a-48"></a>一次第证二超越成。<a id="a-49"></a>断二断三如次得果。<a id="a-4A"></a>由不定故说五无失。<a id="a-4B"></a>约容有说可断五故。<a id="a-4C"></a>诸得预流六烦恼断。<a id="a-4D"></a>何缘但说断三结耶。<a id="a-4E"></a>此亦如前摄门根故。<a id="a-4F"></a>虽但有一通于二部。<a id="a-4G"></a>即举彼相以显彼体。<a id="a-4H"></a>由此故说摄彼三门。<a id="a-4I"></a>或有余师作如是释。<a id="a-4J"></a>趣异方者有三种障。<a id="a-4K"></a>一不欲发。<a id="a-4L"></a>谓见此余方功德过失故息心不往。<a id="a-4M"></a>二迷正道。<a id="a-4N"></a>谓虽发趣而依邪路不至彼方。<a id="a-4O"></a>三疑正道。<a id="a-4P"></a>谓不谙悉见有二路人皆数游。<a id="a-4Q"></a>便于正道心怀犹豫。<a id="a-4R"></a>此于趣彼为是为非。<a id="a-4S"></a>如是应知趣解脱者。<a id="a-4T"></a>亦有如是相似三障。<a id="a-4U"></a>谓由身见于蕴涅槃。<a id="a-4V"></a>见执我断功德过失。<a id="a-4W"></a>故于解脱不欲发趣。<a id="a-4X"></a>由戒禁取虽求解脱。<a id="a-4Y"></a>而迷正路依世间道。<a id="a-4Z"></a>徒经辛苦不至涅槃。<a id="a-4a"></a>由疑不能善自观察。<a id="a-4b"></a>见诸邪道有多人修。<a id="a-4c"></a>便于正道心怀犹豫。<a id="a-4d"></a>于趣解脱为是为非。<a id="a-4e"></a>佛显预流永断如是。<a id="a-4f"></a>趣解脱障故说断三。<a id="a-4g"></a>虽见行常亦不趣解脱。<a id="a-4h"></a>见世道胜亦迷失正道。<a id="a-4i"></a>拨无圣道者亦不信正道。<a id="a-4j"></a>而前三种是后三根后三必随前三转故。<a id="a-4k"></a>举本摄末但说前三。<a id="a-4l"></a>佛于余经如顺下分。<a id="a-4m"></a>说顺上分亦有五种。<a id="a-4n"></a>颂曰。</p>
  <p id="a4o">顺上分亦五　　色无色二贪</p>
  <p id="a4p">掉举慢无明　　令不超上故</p>
  <p id="a4q">论曰。<a id="a-4r"></a>如是五种体有八物。<a id="a-4s"></a>掉举等三亦界别故。<a id="a-4t"></a>唯修所断名顺上分。<a id="a-4u"></a>顺益上分故名顺上分结。<a id="a-4v"></a>要断见所断彼方现行故。<a id="a-4w"></a>见所断惑未永断时。<a id="a-4x"></a>亦能资彼令顺下分。<a id="a-4y"></a>故要永断见所断惑。<a id="a-4z"></a>方现行者名顺上分。<a id="a-50"></a>此中既说色无色贪及顺上言。<a id="a-51"></a>知掉举等亦色无色非欲界系。<a id="a-52"></a>品类足论既作是言。<a id="a-53"></a>结法云何。<a id="a-54"></a>谓九结。<a id="a-55"></a>非结法云何。<a id="a-56"></a>谓除九结所余法。<a id="a-57"></a>由此证成掉举一种。<a id="a-58"></a>少分是结谓二界系。<a id="a-59"></a>少分非结谓欲界系。<a id="a-5A"></a>于少是结谓圣者。<a id="a-5B"></a>于少非结谓异生。<a id="a-5C"></a>有位是结谓已离欲贪。<a id="a-5D"></a>有位非结谓未离欲贪。<a id="a-5E"></a>由如是等差别不定。<a id="a-5F"></a>品类足论不说为结。<a id="a-5G"></a>掉举扰恼三摩地故。<a id="a-5H"></a>于顺上分建立为结。<a id="a-5I"></a>即由此理顺上分中。<a id="a-5J"></a>不说惛沈顺等持故。<a id="a-5K"></a>已辩结缚云何。<a id="a-5L"></a>颂曰。</p>
  <p id="a5M">缚三由三受</p>
  <p id="a5N">论曰。<a id="a-5O"></a>以能系缚故立缚名。<a id="a-5P"></a>即是能遮趣离染义。<a id="a-5Q"></a>结缚二相虽无差别。<a id="a-5R"></a>而依本母说缚有三。<a id="a-5S"></a>一者贪缚。<a id="a-5T"></a>二者嗔缚。<a id="a-5U"></a>三者痴缚。<a id="a-5V"></a>所余诸结品类同故摄在三中。<a id="a-5W"></a>谓五见疑同痴品类。<a id="a-5X"></a>慢悭二结贪品类同。<a id="a-5Y"></a>嫉结同嗔故皆三摄。<a id="a-5Z"></a>又为显示已见谛者。<a id="a-5a"></a>余所应作故说三缚。<a id="a-5b"></a>通缚六识身置生死狱故。<a id="a-5c"></a>又佛偏为觉慧劣者。<a id="a-5d"></a>显粗相烦恼故但说三缚。<a id="a-5e"></a>有余师说。<a id="a-5f"></a>由随三受势力所引说缚有三。<a id="a-5g"></a>谓贪多分于自乐受。<a id="a-5h"></a>所缘相应二种随增。<a id="a-5i"></a>少分亦于不苦不乐。<a id="a-5j"></a>于自他苦及他乐舍。<a id="a-5k"></a>唯有一种所缘随增。<a id="a-5l"></a>嗔亦多分于自苦受。<a id="a-5m"></a>所缘相应二种随增。<a id="a-5n"></a>少分亦于不苦不乐。<a id="a-5o"></a>于自他乐及他苦舍。<a id="a-5p"></a>唯有一种所缘随增。<a id="a-5q"></a>痴亦多分于自舍受。<a id="a-5r"></a>所缘相应二种随增。<a id="a-5s"></a>少分亦于乐受苦受。<a id="a-5t"></a>于他一切受唯所缘随增。<a id="a-5u"></a>是故世尊依多分理。<a id="a-5v"></a>说随三受建立三缚。<a id="a-5w"></a>何类贪等遮趣离染说名为缚。<a id="a-5x"></a>谓唯现行。<a id="a-5y"></a>若异此者皆成三故。<a id="a-5z"></a>则应毕竟遮趣离染。<a id="a-60"></a>若尔诸有非一切智。<a id="a-61"></a>欲为有情说对治者。<a id="a-62"></a>如何方便得如实知。<a id="a-63"></a>所化有情贪等行别。<a id="a-64"></a>而为如实说对治门。<a id="a-65"></a>如何不知贪等行别。<a id="a-66"></a>诸贪行者有如是相谓多言论面色熙怡。<a id="a-67"></a>含笑先言多为爱语。<a id="a-68"></a>离忿能忍黠慧好奇。<a id="a-69"></a>耽话乐诗爱歌着舞。<a id="a-6A"></a>喜以妆服严具莹身。<a id="a-6B"></a>好事朋从数加沐浴。<a id="a-6C"></a>性多淫逸轻躁欢娱。<a id="a-6D"></a>多笑舒颜软心愍物。<a id="a-6E"></a>录德鄙吝怯弱随媚。<a id="a-6F"></a>欣多知友厌背寂静。<a id="a-6G"></a>性无沉密不察所作。<a id="a-6H"></a>轻有悲哀多无义语。<a id="a-6I"></a>肌肤软腻容貌端严。<a id="a-6J"></a>巧为怨伤好乐忌苦。<a id="a-6K"></a>轻交薄行多汗体温。<a id="a-6L"></a>身臭处形纤软爪齿。<a id="a-6M"></a>鲜须发美面易皱发早白。<a id="a-6N"></a>于巧明术性好存功。<a id="a-6O"></a>欣说有宗多喜乐福。<a id="a-6P"></a>好居众首爱集明鉴。<a id="a-6Q"></a>喜自顾瞻近寻分赏。<a id="a-6R"></a>恭施爱视目送浅观。<a id="a-6S"></a>通俗别机多觉少恚。<a id="a-6T"></a>不能久制身四威仪。<a id="a-6U"></a>轻能弃舍财法友欲。<a id="a-6V"></a>而复因斯寻生追悔。<a id="a-6W"></a>闻智巧术欲习速成。<a id="a-6X"></a>才得成已寻复忘失。<a id="a-6Y"></a>此等名为贪行者相。<a id="a-6Z"></a>诸嗔行者有如是相。<a id="a-6a"></a>谓性躁烈卒暴凶险。<a id="a-6b"></a>多怀忿恨难与共居。<a id="a-6c"></a>乐讥他多忧戚。<a id="a-6d"></a>无慈喜斗。<a id="a-6e"></a>怒目低精少睡少言。<a id="a-6f"></a>沉思难喜坚持所受。<a id="a-6g"></a>固友固怨所为急躁。<a id="a-6h"></a>黠慧沉密难坏知恩。<a id="a-6i"></a>刚决勤勇无悲乐断。<a id="a-6j"></a>志猛念强坚锐难当。<a id="a-6k"></a>好多观察性欣出离。<a id="a-6l"></a>乐施利根多正直言。<a id="a-6m"></a>意怀难得是处见过。<a id="a-6n"></a>触事猜疑嫉妒形残。<a id="a-6o"></a>多诸病恼寡知友饶。<a id="a-6p"></a>怨结惨容色信坚固。<a id="a-6q"></a>少惊无畏大勇多愁。<a id="a-6r"></a>头项臂粗难可摧伏。<a id="a-6s"></a>强额多力为性佷戾。<a id="a-6t"></a>巧术闻智欲习易成。<a id="a-6u"></a>既得成已卒难忘失。<a id="a-6v"></a>财法友欲舍已不追。<a id="a-6w"></a>此等名为嗔行者相。<a id="a-6x"></a>诸痴行者有如是相。<a id="a-6y"></a>谓多犹豫乐说无宗。<a id="a-6z"></a>虽无能为而多高举。<a id="a-70"></a>不敬阙信乐闇多沈。<a id="a-71"></a>不乐审观伏眠难觉。<a id="a-72"></a>多乐敬奉外道邪天。<a id="a-73"></a>所作凶勃所作左僻。<a id="a-74"></a>胜解劣多忘失。<a id="a-75"></a>懒堕无策心昧[夢-夕+登]瞢。<a id="a-76"></a>破坏法桥常喜闭目。<a id="a-77"></a>所作不了蹙面颦眉。<a id="a-78"></a>不聪明不相委。<a id="a-79"></a>不相信不别机。<a id="a-7A"></a>憎嫉贤良所为专执。<a id="a-7B"></a>于善恶说不鉴是非。<a id="a-7C"></a>戾若狻貌卒难开晓。<a id="a-7D"></a>不能了别怨亲处中。<a id="a-7E"></a>须发毛爪多长坚利。<a id="a-7F"></a>眼口衣服眵垢可厌。<a id="a-7G"></a>不好花鬘严具庄饰。<a id="a-7H"></a>所作昧略轻有所为。<a id="a-7I"></a>多食多愁少惭少愧。<a id="a-7J"></a>不教便作令作不为。<a id="a-7K"></a>应怖情安应安反怖。<a id="a-7L"></a>应伤反悦应悦反伤。<a id="a-7M"></a>应笑反啼应啼反笑。<a id="a-7N"></a>于所应作难劝修行。<a id="a-7O"></a>不应作中难令止息。<a id="a-7P"></a>少福德烦恼羸。<a id="a-7Q"></a>不能别知酢淡等味。<a id="a-7R"></a>多寱语唾齘齿好舐。<a id="a-7S"></a>唇齿秽密。<a id="a-7T"></a>能久安住身四威仪。<a id="a-7U"></a>此等名为痴行者相。<a id="a-7V"></a>诸慢行者有如是相。<a id="a-7W"></a>谓心高身矬小。<a id="a-7X"></a>体实坚鞕好物参誉。<a id="a-7Y"></a>于可遵崇不能敬重。<a id="a-7Z"></a>夸炫自德乐毁他能。<a id="a-7a"></a>不可引导坚持可受。<a id="a-7b"></a>不乐听闻师友教敕。<a id="a-7c"></a>于他所有多不印顺。<a id="a-7d"></a>贪敬殉名大眉耐苦。<a id="a-7e"></a>少亲友薄风范心广。<a id="a-7f"></a>大志勇决少怀忧戚。<a id="a-7g"></a>多乐出家言论知量。<a id="a-7h"></a>所为不躁知足大欲。<a id="a-7i"></a>具妙辩才不谄不柔难可回转。<a id="a-7j"></a>有大胜解不可摧伏。<a id="a-7k"></a>发言质直不曲顺情。<a id="a-7l"></a>此等名为慢行者相。<a id="a-7m"></a>诸见行者有如是相。<a id="a-7n"></a>谓执坚固钝根谄曲。<a id="a-7o"></a>乐恶喜福轻尔发言。<a id="a-7p"></a>好谈论爱思择。<a id="a-7q"></a>难屈伏强习诵。<a id="a-7r"></a>凡有所作不随他缘。<a id="a-7s"></a>难得意怀难令生喜。<a id="a-7t"></a>少厌舍阙正信好持斋戒。<a id="a-7u"></a>厌报灾祥。<a id="a-7v"></a>亲恶朋疏善友。<a id="a-7w"></a>性无悲愍怀聪睿慢。<a id="a-7x"></a>乱顾视惨姿颜多恶。<a id="a-7y"></a>梦多分别喜怀猜阻。<a id="a-7z"></a>心恒扰乱耽恶所作。<a id="a-80"></a>性好寻思乐施少忧。<a id="a-81"></a>坚守难厌见行共相。<a id="a-82"></a>总述如是别相。<a id="a-83"></a>一一如理应思。<a id="a-84"></a>诸疑行者有如是相。<a id="a-85"></a>谓多不会遍见过失。<a id="a-86"></a>喜怀愁戚志性刚决。<a id="a-87"></a>无善懈怠乐着睡眠。<a id="a-88"></a>好不定言事无专一。<a id="a-89"></a>数生追悔难得意怀。<a id="a-8A"></a>少语远寻营私堪忍。<a id="a-8B"></a>恒为谋略鲜有欢娱。<a id="a-8C"></a>不躁不明不知方便。<a id="a-8D"></a>交友易坏难喜忘恩。<a id="a-8E"></a>凝视低睛多不信顺。<a id="a-8F"></a>所习论智不究根源。<a id="a-8G"></a>微览枝条状如遍悉。<a id="a-8H"></a>凡有所作多不成功。<a id="a-8I"></a>此等名为疑行者相。<a id="a-8J"></a>若于如是六种相中。<a id="a-8K"></a>有具二三乃至皆具。<a id="a-8L"></a>应知此类名杂行者。<a id="a-8M"></a>余随烦恼诸行者相。<a id="a-8N"></a>此等流故准此应释。<a id="a-8O"></a>已分别缚。<a id="a-8P"></a>随眠云何。<a id="a-8Q"></a>颂曰。</p>
  <p id="a8R">随眠前已说</p>
  <p id="a8S">论曰。<a id="a-8T"></a>随眠有六或七或十或九十八。<a id="a-8U"></a>如前已说。<a id="a-8V"></a>随眠既已说。<a id="a-8W"></a>随烦恼云何。<a id="a-8X"></a>颂曰。</p>
  <p id="a8Y">随烦恼此余　　染心所行蕴</p>
  <p id="a8Z">论曰。<a id="a-8a"></a>能为扰乱故名烦恼。<a id="a-8b"></a>随诸烦恼转得随烦恼名。<a id="a-8c"></a>有古师言。<a id="a-8d"></a>若法不具满烦恼相名随烦恼。<a id="a-8e"></a>如月不满得随月名。<a id="a-8f"></a>然诸随眠名为烦恼。<a id="a-8g"></a>即此亦得随烦恼名。<a id="a-8h"></a>以是圆满烦恼品故。<a id="a-8i"></a>由此故说即诸烦恼。<a id="a-8j"></a>有结缚随眠随烦恼缠义。<a id="a-8k"></a>所余染污心所行蕴。<a id="a-8l"></a>随烦恼起随恼心故得随烦恼名。<a id="a-8m"></a>不得名烦恼。<a id="a-8n"></a>以阙圆满烦恼相故。<a id="a-8o"></a>若尔染污思等心所。<a id="a-8p"></a>一切应是随烦恼摄理实应然。<a id="a-8q"></a>若尔何故别说行蕴。<a id="a-8r"></a>勿如思等受想亦应随烦恼摄。<a id="a-8s"></a>此彼何别非无别义。<a id="a-8t"></a>谓烦恼相应烦恼同蕴法。<a id="a-8u"></a>由二义相似得随烦恼名。<a id="a-8v"></a>染心所言显染思等得名随烦恼。<a id="a-8w"></a>由烦恼相应说行蕴言。<a id="a-8x"></a>为简受等要烦恼同蕴名随烦恼故。<a id="a-8y"></a>由此本论作如是言。<a id="a-8z"></a>除诸烦恼余染心所。<a id="a-90"></a>行蕴所摄名随烦恼。<a id="a-91"></a>或若有法从烦恼起。<a id="a-92"></a>烦恼相应行蕴所摄。<a id="a-93"></a>与诸烦恼相极相邻。<a id="a-94"></a>方可建立名随烦恼。<a id="a-95"></a>然兼为遣随烦恼中。<a id="a-96"></a>有异论师谬作是解。<a id="a-97"></a>悭即是爱沈即无明忿即嗔等。<a id="a-98"></a>说此余言显彼皆是此之余义。<a id="a-99"></a>有于此义仍复生疑。<a id="a-9A"></a>谓此余言亦应摄受。<a id="a-9B"></a>为遮彼故说行蕴言。<a id="a-9C"></a>不尔但应言此余染心所。<a id="a-9D"></a>本论不应说行蕴所摄言。<a id="a-9E"></a>以决定无余蕴所摄从烦恼起。<a id="a-9F"></a>是故于此说行蕴言。<a id="a-9G"></a>还显此义。<a id="a-9H"></a>由此若法与诸烦恼要三义相似。<a id="a-9I"></a>得随烦恼名。<a id="a-9J"></a>一是烦恼垢。<a id="a-9K"></a>二烦恼相应。<a id="a-9L"></a>三烦恼同蕴故我于此明见颂中有如是义。<a id="a-9M"></a>谓此烦恼亦名随烦恼。<a id="a-9N"></a>及此之余染心所行蕴。<a id="a-9O"></a>此之余者显相属义。<a id="a-9P"></a>意显若余是此所起方可建立随烦恼名。<a id="a-9Q"></a>然兼为遮悭即爱等。<a id="a-9R"></a>若尔何故说行蕴言。<a id="a-9S"></a>说此余言义已成故。<a id="a-9T"></a>不尔遮滥说行蕴言。<a id="a-9U"></a>谓贪嗔痴如次所起染乐苦舍。<a id="a-9V"></a>容滥此余故行蕴言。<a id="a-9W"></a>还为显示无余蕴摄是烦恼垢。<a id="a-9X"></a>若不尔者但说此余。<a id="a-9Y"></a>以何言遮前所说滥。<a id="a-9Z"></a>故复须说行蕴摄言。<a id="a-9a"></a>随烦恼名为目几法。<a id="a-9b"></a>经种种说故有众多。<a id="a-9c"></a>谓愤发不忍及起恶言类。<a id="a-9d"></a>如世尊告婆罗门言。<a id="a-9e"></a>有二十一诸随烦恼能恼乱心。<a id="a-9f"></a>乃至广说后当略辩。<a id="a-9g"></a>缠烦恼垢摄者。<a id="a-9h"></a>且应先辩。<a id="a-9i"></a>缠相云何。<a id="a-9j"></a>颂曰。</p>
  <p id="a9k">缠八无惭愧　　嫉悭并悔眠</p>
  <p id="a9l">及掉举惛沈　　或十加忿覆</p>
  <p id="a9m">无惭悭掉举　　皆从贪所生</p>
  <p id="a9n">无愧眠惛沈　　从无明所起</p>
  <p id="a9o">嫉忿从嗔起　　悔从疑覆诤</p>
  <p id="a9p">论曰。<a id="a-9q"></a>根本烦恼亦名为缠。<a id="a-9r"></a>经说欲贪缠为缘故。<a id="a-9s"></a>若异此者贪等云何可得名为圆满烦恼。<a id="a-9t"></a>然诸论者离诸随眠。<a id="a-9u"></a>就胜说缠或八或十。<a id="a-9v"></a>谓品类足说有八缠。<a id="a-9w"></a>毗婆沙宗说缠有十。<a id="a-9x"></a>即于前八更加忿覆。<a id="a-9y"></a>如是十种系缚含识置生死狱故名为缠。<a id="a-9z"></a>或十为因起诸恶行。<a id="a-A0"></a>令拘恶趣故名为缠。<a id="a-A1"></a>无惭无愧嫉悭并悔。<a id="a-A2"></a>掉举惛沈如前已辩。<a id="a-A3"></a>令心昧略惛沈相应。<a id="a-A4"></a>不能持身是为眠相。<a id="a-A5"></a>眠虽亦有惛不相应。<a id="a-A6"></a>此唯辩缠故作是说。<a id="a-A7"></a>于此顿说眠三相者。<a id="a-A8"></a>此三与眠义相顺故。<a id="a-A9"></a>解字义者作是释言。<a id="a-AA"></a>眠谓于身能为滋润。<a id="a-AB"></a>即是有力能长养身。<a id="a-AC"></a>由心安眠身增益故。<a id="a-AD"></a>此善等别略有四种。<a id="a-AE"></a>谓善不善有覆无覆。<a id="a-AF"></a>诸瑜伽师久善思择。<a id="a-AG"></a>诸诵习者劳役长时。<a id="a-AH"></a>施主多时行益他事。<a id="a-AI"></a>此等加行憩息位中。<a id="a-AJ"></a>所引睡眠皆名为善。<a id="a-AK"></a>然于加行闻思善心。<a id="a-AL"></a>眠不现行性相违故。<a id="a-AM"></a>此于加行修所成心亦不现行彼能治故。<a id="a-AN"></a>唯于一类生得善心。<a id="a-AO"></a>眠可现行性羸劣故。<a id="a-AP"></a>诸屠羊等不律仪人。<a id="a-AQ"></a>专心久行不善加行。<a id="a-AR"></a>诸耽欲者于欲境中。<a id="a-AS"></a>专心久行不善加行。<a id="a-AT"></a>诸余一切习恶行者。<a id="a-AU"></a>长时数起不善加行。<a id="a-AV"></a>此等加行憩息位中。<a id="a-AW"></a>所引睡眠皆名不善。<a id="a-AX"></a>一切烦恼于睡位中。<a id="a-AY"></a>无不皆容现在前故。<a id="a-AZ"></a>有覆无记准此应释。<a id="a-Aa"></a>无覆无记唯异熟生。<a id="a-Ab"></a>起工巧等眠便坏故。<a id="a-Ac"></a>有余师说。<a id="a-Ad"></a>于眠位中亦威有仪工巧心起。<a id="a-Ae"></a>然非初位彼可即行。<a id="a-Af"></a>于后梦中方可行故。<a id="a-Ag"></a>因自友损怨益而生。<a id="a-Ah"></a>嗔恚为先心愤名忿。<a id="a-Ai"></a>有余师说。<a id="a-Aj"></a>因处非处违逆而生。<a id="a-Ak"></a>力能令心无顾而转。<a id="a-Al"></a>乃至子上令心愤发说名为忿。<a id="a-Am"></a>隐藏自罪说名为覆。<a id="a-An"></a>罪谓可诃即是毁犯尸罗轨则。<a id="a-Ao"></a>及诸净命隐藏即是匿罪欲因。<a id="a-Ap"></a>有余释言。<a id="a-Aq"></a>抆拭名覆。<a id="a-Ar"></a>谓内怀恶抆拭外边。<a id="a-As"></a>是欲令他不觉察义。<a id="a-At"></a>前说若法从烦恼起。<a id="a-Au"></a>方可建立名随烦恼。<a id="a-Av"></a>此中何法何烦恼起。<a id="a-Aw"></a>无惭悭掉举是贪等流。<a id="a-Ax"></a>要贪为近因方得生故。<a id="a-Ay"></a>无愧眠惛沈是无明等流。<a id="a-Az"></a>此与无明相极相邻近故。<a id="a-B0"></a>嫉忿是嗔等流。<a id="a-B1"></a>由此相同嗔故。<a id="a-B2"></a>悔是疑等流。<a id="a-B3"></a>因犹豫生故。<a id="a-B4"></a>覆有说是贪等流。<a id="a-B5"></a>有说。<a id="a-B6"></a>是无明等流。<a id="a-B7"></a>有说。<a id="a-B8"></a>是俱等流。<a id="a-B9"></a>诸有知者因爱生故。<a id="a-BA"></a>诸无知者因痴生故。<a id="a-BB"></a>即由此相故。<a id="a-BC"></a>有说言。<a id="a-BD"></a>心著称誉利养恭敬。<a id="a-BE"></a>不了恶行所招当果。<a id="a-BF"></a>是于自罪隐匿欲因为爱无明二等流果。<a id="a-BG"></a>随恼心法说名为覆。<a id="a-BH"></a>如是十种从烦恼生。<a id="a-BI"></a>是烦恼等流故名随烦恼。<a id="a-BJ"></a>余烦恼垢其相云何。<a id="a-BK"></a>颂曰。</p>
  <p id="aBL">烦恼垢六恼　　害恨谄诳憍</p>
  <p id="aBM">诳憍从贪生　　害恨从嗔起</p>
  <p id="aBN">恼从见取起　　谄从诸见生</p>
  <p id="aBO">论曰。<a id="a-BP"></a>于可毁事决定坚执。<a id="a-BQ"></a>难令舍因说名为恼。<a id="a-BR"></a>由有此故世间说为不可导引。<a id="a-BS"></a>执恶所执于他有情。<a id="a-BT"></a>非全不顾拟重摄受为损恼因。<a id="a-BU"></a>悲障恼心说名为害。<a id="a-BV"></a>于非爱相随念分别生续。<a id="a-BW"></a>忿后起心结怨名恨。<a id="a-BX"></a>有余师言。<a id="a-BY"></a>欲舍怨结不能解脱。<a id="a-BZ"></a>此因名恨。<a id="a-Ba"></a>由有此故怨结缠心。<a id="a-Bb"></a>自恼长时空无有果。<a id="a-Bc"></a>于可爱境令不随顺。<a id="a-Bd"></a>于策励事令心忘失。<a id="a-Be"></a>于诸有恩令不能报。<a id="a-Bf"></a>令于喜事似有所忧。<a id="a-Bg"></a>令于友朋不相委信。<a id="a-Bh"></a>令于亲属怀弃舍心。<a id="a-Bi"></a>令于面上易发惨色。<a id="a-Bj"></a>于美谈话庆慰软言。<a id="a-Bk"></a>令心怅悒都无所顾。<a id="a-Bl"></a>事不获免示有欢娱。<a id="a-Bm"></a>是诸贤良所远离处。<a id="a-Bn"></a>能为株杌坏实福田。<a id="a-Bo"></a>此等名为恨所有法。<a id="a-Bp"></a>恨与忿相有差别者。<a id="a-Bq"></a>如桦皮火其相猛利。<a id="a-Br"></a>而余势弱说名为忿。<a id="a-Bs"></a>如冬室热其相轻微。<a id="a-Bt"></a>而余势强说名为恨。<a id="a-Bu"></a>由此故有说恨相言。<a id="a-Bv"></a>忿息已续生令心浊名恨。<a id="a-Bw"></a>于己情事方便隐匿。<a id="a-Bx"></a>矫以谋略诱取他情。<a id="a-By"></a>实智相违心曲名谄。<a id="a-Bz"></a>于名利等贪为先故。<a id="a-C0"></a>欲令他惑邪示现因。<a id="a-C1"></a>正定相违心险名诳。<a id="a-C2"></a>释此名者。<a id="a-C3"></a>谓先筹度设此方便。<a id="a-C4"></a>令彼后时生颠倒解故名为诳。<a id="a-C5"></a>然世间说为利为名。<a id="a-C6"></a>现相惑他名为诳事。<a id="a-C7"></a>说诳所引身语业事。<a id="a-C8"></a>是诳果故假立诳名。<a id="a-C9"></a>如以通名说通果事。<a id="a-CA"></a>心险心曲相差别者。<a id="a-CB"></a>如道如杖于他于自因贪因见故有差别。<a id="a-CC"></a>谓如险道于诸有情。<a id="a-CD"></a>欲趣余方能为损碍。<a id="a-CE"></a>如是行者欲趣涅槃。<a id="a-CF"></a>心与诳俱能为损碍。<a id="a-CG"></a>如卷曲杖虽断其根。<a id="a-CH"></a>而于稠林难挽令出。<a id="a-CI"></a>如是信阙有谄曲者。<a id="a-CJ"></a>虽以方便断欲界根。<a id="a-CK"></a>仍难引接令出生死。<a id="a-CL"></a>又幻惑他说名为诳。<a id="a-CM"></a>匿自情事说名为谄。<a id="a-CN"></a>又诳与谄如次是贪诸见等流。<a id="a-CO"></a>如后当辩。<a id="a-CP"></a>憍相如前已广分别。<a id="a-CQ"></a>有余师说。<a id="a-CR"></a>从贪所生恃己少年无病寿等诸兴盛事。<a id="a-CS"></a>心傲名憍。<a id="a-CT"></a>有余师言。<a id="a-CU"></a>于自相续兴盛诸行。<a id="a-CV"></a>耽染为先不顾于他。<a id="a-CW"></a>谓己为胜心自举恃。<a id="a-CX"></a>说名为憍。<a id="a-CY"></a>由不顾他与慢有异。<a id="a-CZ"></a>如是六种从烦恼生。<a id="a-Ca"></a>秽污相粗名烦恼垢。<a id="a-Cb"></a>于此六种烦恼垢中。<a id="a-Cc"></a>诳憍是贪等流。<a id="a-Cd"></a>害恨是嗔等流。<a id="a-Ce"></a>恼是见取等流。<a id="a-Cf"></a>谄是诸见等流。<a id="a-Cg"></a>如言何曲。<a id="a-Ch"></a>谓诸恶见故。<a id="a-Ci"></a>谄定是诸见等流。<a id="a-Cj"></a>此六亦从烦恼生故。<a id="a-Ck"></a>如缠亦得随烦恼名。<a id="a-Cl"></a>已说诸缠及烦恼垢。<a id="a-Cm"></a>今次应辩彼断对治。<a id="a-Cn"></a>诸缠垢中谁何所断。<a id="a-Co"></a>颂曰。</p>
  <p id="aCp">缠无惭愧眠　　惛掉见修断</p>
  <p id="aCq">余及烦恼垢　　自在故唯修</p>
  <p id="aCr">论曰。<a id="a-Cs"></a>且十缠中无惭无愧。<a id="a-Ct"></a>通与一切不善心俱。<a id="a-Cu"></a>眠欲界中通与一切意识俱起。<a id="a-Cv"></a>惛沉掉举通与一切染污心俱。<a id="a-Cw"></a>故五皆通见修所断。<a id="a-Cx"></a>余嫉悭悔忿覆并垢。<a id="a-Cy"></a>自在起故唯修所断。<a id="a-Cz"></a>唯与修断他力无明共相应故名自在起。<a id="a-D0"></a>与自在起缠垢相应。<a id="a-D1"></a>所有无明唯修断故。<a id="a-D2"></a>此诸缠垢谁通何性。<a id="a-D3"></a>颂曰。</p>
  <p id="aD4">欲三二余恶　　上界皆无记</p>
  <p id="aD5">论曰。<a id="a-D6"></a>欲界所系眠惛掉三。<a id="a-D7"></a>皆通不善无记二性。<a id="a-D8"></a>所余一切皆唯不善。<a id="a-D9"></a>即欲界系七缠六垢。<a id="a-DA"></a>上二界中随应所有。<a id="a-DB"></a>一切唯是无记性摄。<a id="a-DC"></a>即谄诳憍惛沉掉举。<a id="a-DD"></a>此诸缠垢谁何界系。<a id="a-DE"></a>颂曰。</p>
  <p id="aDF">谄诳欲初定　　三三界余欲</p>
  <p id="aDG">论曰。<a id="a-DH"></a>谄诳唯在欲界初定。<a id="a-DI"></a>宁知梵世有谄诳耶。<a id="a-DJ"></a>以大梵王匿己情事现相诳惑马胜苾刍。<a id="a-DK"></a>传闻此唯异生所起。<a id="a-DL"></a>非诸圣者亦可现前。<a id="a-DM"></a>惛掉憍三通三界系。<a id="a-DN"></a>所余一切皆唯在欲。<a id="a-DO"></a>谓十六中五如前辩。<a id="a-DP"></a>所余十一唯欲界系。</p>
 </body>
</html>