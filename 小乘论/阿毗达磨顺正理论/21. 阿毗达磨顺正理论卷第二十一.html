<!doctype html>
<html id="z3IBVpc160" data-ver="1528">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第二十一</h1>
  <h2 id="a2">辩缘起品第三之一</h2>
  <p id="a3">已依三界。<a id="a-4"></a>辩得心等。<a id="a-5"></a>今应思择。<a id="a-6"></a>三界是何。<a id="a-7"></a>各于其中。<a id="a-8"></a>处别有几。<a id="a-9"></a>颂曰。</p>
  <p id="aA">地狱傍生鬼　　人及六欲天</p>
  <p id="aB">名欲界二十　　由地狱洲异</p>
  <p id="aC">此上十七处　　名色界于中</p>
  <p id="aD">三静虑各三　　第四静虑八</p>
  <p id="aE">无色界无处　　由生有四种</p>
  <p id="aF">依同分及命　　令心等相续</p>
  <p id="aG">论曰。<a id="a-H"></a>那落迦等下四趣全。<a id="a-I"></a>及天一分。<a id="a-J"></a>眷属中有。<a id="a-K"></a>并器世间。<a id="a-L"></a>总名欲界。<a id="a-M"></a>天一分者。<a id="a-N"></a>谓六欲天。<a id="a-O"></a>一四大王众天。<a id="a-P"></a>二三十三天。<a id="a-Q"></a>三夜摩天。<a id="a-R"></a>四睹史多天。<a id="a-S"></a>五乐变化天。<a id="a-T"></a>六他化自在天。<a id="a-U"></a>如是欲界地狱趣等。<a id="a-V"></a>并器世间。<a id="a-W"></a>总有十处。<a id="a-X"></a>地狱洲异。<a id="a-Y"></a>分为二十。<a id="a-Z"></a>八大地狱。<a id="a-a"></a>名地狱异。<a id="a-b"></a>一等活地狱。<a id="a-c"></a>二黑绳地狱。<a id="a-d"></a>三众合地狱。<a id="a-e"></a>四号叫地狱。<a id="a-f"></a>五大叫地狱。<a id="a-g"></a>六炎热地狱。<a id="a-h"></a>七大热地狱。<a id="a-i"></a>八无间地狱。<a id="a-j"></a>言洲异者。<a id="a-k"></a>谓四大洲。<a id="a-l"></a>一南赡部洲。<a id="a-m"></a>二东胜身洲。<a id="a-n"></a>三西牛货洲。<a id="a-o"></a>四北俱卢洲。<a id="a-p"></a>如是十二。<a id="a-q"></a>并六欲天。<a id="a-r"></a>傍生饿鬼。<a id="a-s"></a>处成二十。<a id="a-t"></a>若有情界。<a id="a-u"></a>从自在天。<a id="a-v"></a>至无间狱。<a id="a-w"></a>若器世界。<a id="a-x"></a>乃至风轮。<a id="a-y"></a>皆欲界摄。<a id="a-z"></a>已说欲界并处不同。<a id="a-10"></a>此欲界上。<a id="a-11"></a>处有十七。<a id="a-12"></a>谓三静虑处各有三。<a id="a-13"></a>第四静虑处独有八。<a id="a-14"></a>器及有情。<a id="a-15"></a>总名色界。<a id="a-16"></a>第一静虑处有三者。<a id="a-17"></a>一梵众天。<a id="a-18"></a>二梵辅天。<a id="a-19"></a>三大梵天。<a id="a-1A"></a>第二静虑处有三者。<a id="a-1B"></a>一少光天。<a id="a-1C"></a>二无量光天。<a id="a-1D"></a>三极光净天。<a id="a-1E"></a>第三静虑处有三者。<a id="a-1F"></a>一少净天。<a id="a-1G"></a>二无量净天。<a id="a-1H"></a>三遍净天。<a id="a-1I"></a>第四静虑处有八者。<a id="a-1J"></a>一无云天。<a id="a-1K"></a>二福生天。<a id="a-1L"></a>三广果天。<a id="a-1M"></a>并五净居处合成八。<a id="a-1N"></a>五净居者。<a id="a-1O"></a>一无繁天。<a id="a-1P"></a>二无热天。<a id="a-1Q"></a>三善现天四善见天。<a id="a-1R"></a>五色究竟天。<a id="a-1S"></a>广善所生故名为梵。<a id="a-1T"></a>此梵即大。<a id="a-1U"></a>故名大梵。<a id="a-1V"></a>由彼获得中间定故。<a id="a-1W"></a>最初生故。<a id="a-1X"></a>最后殁故。<a id="a-1Y"></a>威德等胜故。<a id="a-1Z"></a>名为大。<a id="a-1a"></a>大梵所有所化所领。<a id="a-1b"></a>故名梵众。<a id="a-1c"></a>于大梵前。<a id="a-1d"></a>行列侍卫。<a id="a-1e"></a>故名梵辅。<a id="a-1f"></a>自地天内光明最小。<a id="a-1g"></a>故名少光。<a id="a-1h"></a>光明转胜量难测故。<a id="a-1i"></a>名无量光。<a id="a-1j"></a>净光遍照自地处故。<a id="a-1k"></a>名极光净。<a id="a-1l"></a>意地受乐。<a id="a-1m"></a>说名为净。<a id="a-1n"></a>于自地中此净最劣。<a id="a-1o"></a>故名少净。<a id="a-1p"></a>此净转增量难测故。<a id="a-1q"></a>名无量净。<a id="a-1r"></a>此净周普。<a id="a-1s"></a>故名遍净。<a id="a-1t"></a>意显更无乐能过此。<a id="a-1u"></a>以下空中天所居地。<a id="a-1v"></a>如云密合。<a id="a-1w"></a>故说名云。<a id="a-1x"></a>此上诸天。<a id="a-1y"></a>更无云地。<a id="a-1z"></a>在无云首。<a id="a-20"></a>故说无云。<a id="a-21"></a>更有异生胜福方所可往生故。<a id="a-22"></a>说名福生。<a id="a-23"></a>居在方所。<a id="a-24"></a>异生果中此最殊胜。<a id="a-25"></a>故名广果。<a id="a-26"></a>离欲诸圣。<a id="a-27"></a>以圣道水。<a id="a-28"></a>濯烦恼垢。<a id="a-29"></a>故名为净。<a id="a-2A"></a>净身所止。<a id="a-2B"></a>故名净居。<a id="a-2C"></a>或住于此。<a id="a-2D"></a>穷生死边。<a id="a-2E"></a>如还债尽。<a id="a-2F"></a>故名为净。<a id="a-2G"></a>净者所住。<a id="a-2H"></a>故名净居。<a id="a-2I"></a>或此天中。<a id="a-2J"></a>无异生杂。<a id="a-2K"></a>纯圣所止。<a id="a-2L"></a>故名净居。<a id="a-2M"></a>繁谓繁杂。<a id="a-2N"></a>或谓繁广。<a id="a-2O"></a>无繁杂中此最初故。<a id="a-2P"></a>繁广天中此最劣故。<a id="a-2Q"></a>说名无繁。<a id="a-2R"></a>或名无求。<a id="a-2S"></a>不求趣入无色界故。<a id="a-2T"></a>已善伏除杂修静虑上中品障。<a id="a-2U"></a>意乐调柔。<a id="a-2V"></a>离诸热恼。<a id="a-2W"></a>故名无热。<a id="a-2X"></a>或令下生烦恼名热。<a id="a-2Y"></a>此初离远。<a id="a-2Z"></a>得无热名。<a id="a-2a"></a>或复热者。<a id="a-2b"></a>炽盛为义。<a id="a-2c"></a>谓上品修静虑及果。<a id="a-2d"></a>此犹未证。<a id="a-2e"></a>故名无热。<a id="a-2f"></a>已得上品杂修静虑。<a id="a-2g"></a>果德易彰。<a id="a-2h"></a>故名善见。<a id="a-2i"></a>杂修定障。<a id="a-2j"></a>余品至微。<a id="a-2k"></a>见极清澈。<a id="a-2l"></a>故名善见。<a id="a-2m"></a>更无有处于有色中能过于此。<a id="a-2n"></a>名色究竟。<a id="a-2o"></a>或此已到众苦所依身最后边。<a id="a-2p"></a>名色究竟。<a id="a-2q"></a>有言色者。<a id="a-2r"></a>是积集色。<a id="a-2s"></a>至彼后边。<a id="a-2t"></a>名色究竟。<a id="a-2u"></a>此十七处。<a id="a-2v"></a>诸器世间。<a id="a-2w"></a>并诸有情。<a id="a-2x"></a>总名色界。<a id="a-2y"></a>有余别说十七处名。<a id="a-2z"></a>初静虑中。<a id="a-30"></a>总立二处。<a id="a-31"></a>第四静虑。<a id="a-32"></a>别说无想。<a id="a-33"></a>彼师应言。<a id="a-34"></a>处有十八。<a id="a-35"></a>以彼大梵。<a id="a-36"></a>望梵辅天。<a id="a-37"></a>寿量身量。<a id="a-38"></a>无寻受等。<a id="a-39"></a>皆有别故。<a id="a-3A"></a>岂不无想望广果天。<a id="a-3B"></a>唯异生等有差别故。<a id="a-3C"></a>前亦应言处有十八。<a id="a-3D"></a>此难非理。<a id="a-3E"></a>无想天生。<a id="a-3F"></a>即广果天系业果故。<a id="a-3G"></a>若尔大梵所受生身。<a id="a-3H"></a>亦梵辅天系业果故。<a id="a-3I"></a>不应别说为一天处。<a id="a-3J"></a>即梵辅天上品系业。<a id="a-3K"></a>招大梵果。<a id="a-3L"></a>此业望彼。<a id="a-3M"></a>少有差别。<a id="a-3N"></a>故招寿等。<a id="a-3O"></a>亦少不同。<a id="a-3P"></a>若大梵天。<a id="a-3Q"></a>望彼梵辅。<a id="a-3R"></a>寿量等别。<a id="a-3S"></a>合为一处。<a id="a-3T"></a>则少光等。<a id="a-3U"></a>寿等虽殊。<a id="a-3V"></a>应合一处成大过失。<a id="a-3W"></a>此例不然。<a id="a-3X"></a>大梵一故。<a id="a-3Y"></a>要依同分。<a id="a-3Z"></a>立天处名。<a id="a-3a"></a>非一梵王可名同分。<a id="a-3b"></a>虽寿量等与余不同。<a id="a-3c"></a>然由一身不成同分。<a id="a-3d"></a>故与梵辅合立一天。<a id="a-3e"></a>高下虽殊。<a id="a-3f"></a>然地无别。<a id="a-3g"></a>少光天等。<a id="a-3h"></a>与此相违。<a id="a-3i"></a>故彼不应引之为例。<a id="a-3j"></a>上座色界立十八天。<a id="a-3k"></a>故作是言。<a id="a-3l"></a>修诸静虑。<a id="a-3m"></a>各有三品。<a id="a-3n"></a>谓上中下。<a id="a-3o"></a>随三品因。<a id="a-3p"></a>生三天处。<a id="a-3q"></a>第一静虑。<a id="a-3r"></a>大梵天王。<a id="a-3s"></a>自类相望。<a id="a-3t"></a>得有同分。<a id="a-3u"></a>与梵辅处。<a id="a-3v"></a>胜劣有殊。<a id="a-3w"></a>如聚落边阿练若处。<a id="a-3x"></a>虽相邻近。<a id="a-3y"></a>而处不同。<a id="a-3z"></a>无想有情。<a id="a-40"></a>于第四定。<a id="a-41"></a>为第四处。<a id="a-42"></a>与广果天。<a id="a-43"></a>有差别故。<a id="a-44"></a>处成十八。<a id="a-45"></a>此亦不然。<a id="a-46"></a>初静虑地。<a id="a-47"></a>处应四故。<a id="a-48"></a>无想有情。<a id="a-49"></a>应离广果不别立故。<a id="a-4A"></a>若谓随修三品静虑。<a id="a-4B"></a>诸静虑地。<a id="a-4C"></a>处各三者。<a id="a-4D"></a>则大梵王。<a id="a-4E"></a>寿等胜故。<a id="a-4F"></a>应异初定上中下因别用中间胜定业感。<a id="a-4G"></a>故应大梵异初定三。<a id="a-4H"></a>别业所招。<a id="a-4I"></a>成第四处。<a id="a-4J"></a>或应大梵无别有因。<a id="a-4K"></a>无想有情。<a id="a-4L"></a>与彼广果。<a id="a-4M"></a>寿身量等。<a id="a-4N"></a>无差别故。<a id="a-4O"></a>应无异因。<a id="a-4P"></a>处非第四。<a id="a-4Q"></a>故立十八。<a id="a-4R"></a>理必不成。<a id="a-4S"></a>又若必然。<a id="a-4T"></a>应色究竟寿量身量三十二十。<a id="a-4U"></a>或六十四。<a id="a-4V"></a>然俱不许。<a id="a-4W"></a>是故不可约修静虑三品不同立处有别。<a id="a-4X"></a>因虽有四。<a id="a-4Y"></a>处但立三。<a id="a-4Z"></a>因但有三。<a id="a-4a"></a>处立四故。<a id="a-4b"></a>又初静虑。<a id="a-4c"></a>处若有三。<a id="a-4d"></a>应大梵王望梵辅处。<a id="a-4e"></a>高广迥隔。<a id="a-4f"></a>如上下天。<a id="a-4g"></a>亦应倍增寿量身量。<a id="a-4h"></a>是则一切建立不成。<a id="a-4i"></a>然梵众天。<a id="a-4j"></a>寿量半劫。<a id="a-4k"></a>身量亦有半踰缮那。<a id="a-4l"></a>至大梵天。<a id="a-4m"></a>量皆一半。<a id="a-4n"></a>若立大梵处为第三。<a id="a-4o"></a>应寿与身量增至二。<a id="a-4p"></a>是则以上。<a id="a-4q"></a>皆应倍增。<a id="a-4r"></a>诸所建立。<a id="a-4s"></a>皆不成就。<a id="a-4t"></a>是故迦湿弥罗国。<a id="a-4u"></a>诸大论师。<a id="a-4v"></a>咸说大梵王所居。<a id="a-4w"></a>即梵辅处。<a id="a-4x"></a>由兹色界。<a id="a-4y"></a>处唯十六。<a id="a-4z"></a>如是所说。<a id="a-50"></a>善顺契经。<a id="a-51"></a>七识住中。<a id="a-52"></a>唯举边故。<a id="a-53"></a>如极光净及遍净天。<a id="a-54"></a>若谓不然。<a id="a-55"></a>契经应说。<a id="a-56"></a>如大梵处非梵众天。<a id="a-57"></a>无想有情望广果处。<a id="a-58"></a>寿等无异。<a id="a-59"></a>如何别立。<a id="a-5A"></a>彼复说言。<a id="a-5B"></a>第一静虑。<a id="a-5C"></a>非无寿等建立差别。<a id="a-5D"></a>以彼三天半半增故。<a id="a-5E"></a>若尔大梵。<a id="a-5F"></a>应亦倍增。<a id="a-5G"></a>是则上天建立皆坏。<a id="a-5H"></a>无斯过失。<a id="a-5I"></a>许少光天望大梵天亦半增故。<a id="a-5J"></a>此唯妄执。<a id="a-5K"></a>未见色天。<a id="a-5L"></a>别处极成。<a id="a-5M"></a>有半增故。<a id="a-5N"></a>又坏正理。<a id="a-5O"></a>所以者何。<a id="a-5P"></a>既许依修三品静虑。<a id="a-5Q"></a>得三品果。<a id="a-5R"></a>建立三天。<a id="a-5S"></a>何理中天倍增于下。<a id="a-5T"></a>然其上处半胜于中。<a id="a-5U"></a>故彼所言。<a id="a-5V"></a>唯凭妄执。<a id="a-5W"></a>是故建立色界诸天。<a id="a-5X"></a>唯我国师。<a id="a-5Y"></a>所说无乱。<a id="a-5Z"></a>已说色界并处不同。<a id="a-5a"></a>无色界中。<a id="a-5b"></a>都无有处。<a id="a-5c"></a>以无色法无有方所。<a id="a-5d"></a>过去未来。<a id="a-5e"></a>无表无色。<a id="a-5f"></a>不住方所。<a id="a-5g"></a>理决然故。<a id="a-5h"></a>但异熟生。<a id="a-5i"></a>胜劣差别。<a id="a-5j"></a>说有四种。<a id="a-5k"></a>一空无边处。<a id="a-5l"></a>二识无边处。<a id="a-5m"></a>三无所有处。<a id="a-5n"></a>四非想非非想处。<a id="a-5o"></a>如是四种。<a id="a-5p"></a>名无色界。<a id="a-5q"></a>此四非由处有上下。<a id="a-5r"></a>但由生故。<a id="a-5s"></a>胜劣有殊。<a id="a-5t"></a>复云何知。<a id="a-5u"></a>彼无方处。<a id="a-5v"></a>谓于是处。<a id="a-5w"></a>得彼定者。<a id="a-5x"></a>命终即于是处生故。<a id="a-5y"></a>复从彼殁。<a id="a-5z"></a>生欲色时。<a id="a-60"></a>即于是处。<a id="a-61"></a>中有起故。<a id="a-62"></a>虽由生故四种不同。<a id="a-63"></a>而无上下方处差别。<a id="a-64"></a>四种何缘次第如是。<a id="a-65"></a>由渐离欲渐得定故。<a id="a-66"></a>或即由生次第如是。<a id="a-67"></a>随生因力。<a id="a-68"></a>果少多故。<a id="a-69"></a>如有色界。<a id="a-6A"></a>一切有情。<a id="a-6B"></a>要依色身。<a id="a-6C"></a>心等相续。<a id="a-6D"></a>于无色界。<a id="a-6E"></a>受生有情。<a id="a-6F"></a>以何为依。<a id="a-6G"></a>心等相续。<a id="a-6H"></a>何缘于此欻复生疑。<a id="a-6I"></a>以诸法中都无有我。<a id="a-6J"></a>心心所法。<a id="a-6K"></a>在欲色中。<a id="a-6L"></a>依托色身。<a id="a-6M"></a>可相续转。<a id="a-6N"></a>于无色界。<a id="a-6O"></a>既无色身。<a id="a-6P"></a>心等应无相续转义。<a id="a-6Q"></a>故今于此可复生疑。<a id="a-6R"></a>当知彼依同分及命。<a id="a-6S"></a>心等相续。<a id="a-6T"></a>非我为依。<a id="a-6U"></a>及声摄余不相应行。<a id="a-6V"></a>谓得非得。<a id="a-6W"></a>及与生等。<a id="a-6X"></a>非于此中显同分等实有自体。<a id="a-6Y"></a>前已成故。<a id="a-6Z"></a>但显彼用。<a id="a-6a"></a>谓能为缘。<a id="a-6b"></a>缘谓为依令心等续。<a id="a-6c"></a>眼等四识。<a id="a-6d"></a>一一皆用无间灭意及自色根。<a id="a-6e"></a>为其所依。<a id="a-6f"></a>及为依性。<a id="a-6g"></a>以自色根所依大种。<a id="a-6h"></a>身根及大。<a id="a-6i"></a>同分命根。<a id="a-6j"></a>得等生等。<a id="a-6k"></a>但为依性。<a id="a-6l"></a>身识即用意及身根。<a id="a-6m"></a>为其所依。<a id="a-6n"></a>及为依性。<a id="a-6o"></a>但以身根所依大种。<a id="a-6p"></a>同分命根。<a id="a-6q"></a>得等生等。<a id="a-6r"></a>为其依性。<a id="a-6s"></a>非为所依。<a id="a-6t"></a>意识但以无间灭意。<a id="a-6u"></a>为其所依。<a id="a-6v"></a>及为依性。<a id="a-6w"></a>身根及大。<a id="a-6x"></a>同分命根。<a id="a-6y"></a>得等生等。<a id="a-6z"></a>但为依性。<a id="a-70"></a>如是欲色有情心等。<a id="a-71"></a>依色同分命等相续。<a id="a-72"></a>无色有情。<a id="a-73"></a>以无色故。<a id="a-74"></a>但依同分及命根等。<a id="a-75"></a>心等相续。<a id="a-76"></a>非无有依。<a id="a-77"></a>依与所依。<a id="a-78"></a>二相何别。<a id="a-79"></a>今详宗趣。<a id="a-7A"></a>二相别者。<a id="a-7B"></a>要由彼有此方得生。<a id="a-7C"></a>无则不生。<a id="a-7D"></a>是为依相。<a id="a-7E"></a>定有彼相及随变者。<a id="a-7F"></a>是谓为依及所依相。<a id="a-7G"></a>岂不虽有色同分等。<a id="a-7H"></a>而或有时心等不续。<a id="a-7I"></a>如何说彼为心等依。<a id="a-7J"></a>此责不然。<a id="a-7K"></a>以有别法。<a id="a-7L"></a>能违心等。<a id="a-7M"></a>令不续故。<a id="a-7N"></a>心等续位必有彼依。<a id="a-7O"></a>故彼得为心等依相。<a id="a-7P"></a>现见心等。<a id="a-7Q"></a>于死身内。<a id="a-7R"></a>毕竟不生。<a id="a-7S"></a>于生身中。<a id="a-7T"></a>心心所法。<a id="a-7U"></a>决定当起。<a id="a-7V"></a>故彼色等。<a id="a-7W"></a>依相极成。<a id="a-7X"></a>由此故知。<a id="a-7Y"></a>色声香等。<a id="a-7Z"></a>于心心所。<a id="a-7a"></a>不能为依。<a id="a-7b"></a>以外事中有色声等。<a id="a-7c"></a>然心心所。<a id="a-7d"></a>曾不转故。<a id="a-7e"></a>前所依相。<a id="a-7f"></a>应非遍有。<a id="a-7g"></a>非诸心等皆随所依而转变故。<a id="a-7h"></a>心等不随无间灭意定有转变。<a id="a-7i"></a>如何可说彼为所依。<a id="a-7j"></a>心等定随意根转变。<a id="a-7k"></a>夫随变者。<a id="a-7l"></a>谓令改易。<a id="a-7m"></a>无间灭意。<a id="a-7n"></a>于正灭时。<a id="a-7o"></a>令后心等入正生位。<a id="a-7p"></a>意根已灭。<a id="a-7q"></a>心等已生。<a id="a-7r"></a>如是即成后随前变。<a id="a-7s"></a>非同分等为心等依。<a id="a-7t"></a>如眼等根无间灭意。<a id="a-7u"></a>故所依相与依相别。<a id="a-7v"></a>遍诸所依无相滥过。<a id="a-7w"></a>如是欲色诸有情心。<a id="a-7x"></a>四蕴俱生。<a id="a-7y"></a>咸为依性。<a id="a-7z"></a>唯一色蕴。<a id="a-80"></a>得为所依。<a id="a-81"></a>意识所依。<a id="a-82"></a>亦应兼色。<a id="a-83"></a>随色变故。<a id="a-84"></a>现见大种。<a id="a-85"></a>酒等恼时。<a id="a-86"></a>心便改易。<a id="a-87"></a>无容意识色为所依。<a id="a-88"></a>夫成所依。<a id="a-89"></a>定能生变意识非定随大变生。<a id="a-8A"></a>设大种无。<a id="a-8B"></a>此亦有故。<a id="a-8C"></a>由是大种。<a id="a-8D"></a>望于意识。<a id="a-8E"></a>唯可成依。<a id="a-8F"></a>非所依性。<a id="a-8G"></a>是故六识欲色界中。<a id="a-8H"></a>用四蕴为俱生依性。<a id="a-8I"></a>无色意识。<a id="a-8J"></a>无复色依。<a id="a-8K"></a>彼俱生依。<a id="a-8L"></a>但通三蕴。<a id="a-8M"></a>若尔何故。<a id="a-8N"></a>但言无色心等依于同分及命。<a id="a-8O"></a>此说定同无乱依故。<a id="a-8P"></a>谓心心所。<a id="a-8Q"></a>虽互为依。<a id="a-8R"></a>而非定同。<a id="a-8S"></a>不自依故。<a id="a-8T"></a>亦非无乱。<a id="a-8U"></a>在此地生。<a id="a-8V"></a>乱起自他心心所故。<a id="a-8W"></a>同分及命。<a id="a-8X"></a>心等同依。<a id="a-8Y"></a>又此地生。<a id="a-8Z"></a>唯此地故。<a id="a-8a"></a>依此设起不同地心。<a id="a-8b"></a>由此还令自地心起。<a id="a-8c"></a>唯依此二。<a id="a-8d"></a>名此地生。<a id="a-8e"></a>牵引业生。<a id="a-8f"></a>无间断故。<a id="a-8g"></a>由斯说是同不乱依。<a id="a-8h"></a>心等不然。<a id="a-8i"></a>故略不说。<a id="a-8j"></a>若无此二。<a id="a-8k"></a>余地四蕴。<a id="a-8l"></a>现在前时。<a id="a-8m"></a>尔时有情。<a id="a-8n"></a>应名余地。<a id="a-8o"></a>非此地摄。<a id="a-8p"></a>自地先业。<a id="a-8q"></a>所牵引果。<a id="a-8r"></a>不相续故。<a id="a-8s"></a>然不应许。<a id="a-8t"></a>是故当知。<a id="a-8u"></a>如欲色界。<a id="a-8v"></a>身同分命。<a id="a-8w"></a>为心等依。<a id="a-8x"></a>虽或有时异地心起。<a id="a-8y"></a>而依身等。<a id="a-8z"></a>于此生中。<a id="a-90"></a>后定当牵自地心起。<a id="a-91"></a>如是无色。<a id="a-92"></a>虽无有身。<a id="a-93"></a>心等定依同分及命。<a id="a-94"></a>故颂偏说。<a id="a-95"></a>同分命根。<a id="a-96"></a>此是牵引业异熟故。<a id="a-97"></a>是余异熟相续住因。<a id="a-98"></a>譬如树根茎等依住。<a id="a-99"></a>现见诸树叶枝茎等。<a id="a-9A"></a>虽同种生。<a id="a-9B"></a>而依根住。<a id="a-9C"></a>是故不应谓眼根等唯依业住无别有依。<a id="a-9D"></a>由斯已释。<a id="a-9E"></a>生无色界业生心等。<a id="a-9F"></a>须别依因。<a id="a-9G"></a>故本论中。<a id="a-9H"></a>不作是说。<a id="a-9I"></a>心转即用相应为依。<a id="a-9J"></a>即由此因得非得等。<a id="a-9K"></a>及声总显不说别名。<a id="a-9L"></a>谓彼非唯业所生故。<a id="a-9M"></a>设业生者。<a id="a-9N"></a>非恒续故。<a id="a-9O"></a>如何彼法。<a id="a-9P"></a>为心等依。<a id="a-9Q"></a>谓彼若无。<a id="a-9R"></a>自地心等。<a id="a-9S"></a>必不生故。<a id="a-9T"></a>犹如身等。<a id="a-9U"></a>或由彼是无乱因故。<a id="a-9V"></a>非生上地成就下善。<a id="a-9W"></a>又无成异地异生性等故。<a id="a-9X"></a>彼为依性。<a id="a-9Y"></a>其理极成。<a id="a-9Z"></a>有余师言。<a id="a-9a"></a>如坑堑等。<a id="a-9b"></a>虽无风等。<a id="a-9c"></a>灯焰不生。<a id="a-9d"></a>彼法若无。<a id="a-9e"></a>心等不起。<a id="a-9f"></a>故知心等用彼为依。<a id="a-9g"></a>或有门人。<a id="a-9h"></a>作是征诘。<a id="a-9i"></a>不相应行。<a id="a-9j"></a>应如色身。<a id="a-9k"></a>亦能为依。<a id="a-9l"></a>生意识等。<a id="a-9m"></a>故但为说不相应行为心等依。<a id="a-9n"></a>非无色界俱生四蕴无相依义。<a id="a-9o"></a>然于此中。<a id="a-9p"></a>心与受等。<a id="a-9q"></a>为所依性。<a id="a-9r"></a>非彼受等为心所依。<a id="a-9s"></a>非所随故。<a id="a-9t"></a>要心总了境界相时。<a id="a-9u"></a>受等方能取差别相。<a id="a-9v"></a>故彼随心。<a id="a-9w"></a>非心随彼。<a id="a-9x"></a>然心心所。<a id="a-9y"></a>名互相依。<a id="a-9z"></a>互随转者。<a id="a-A0"></a>同一果故。<a id="a-A1"></a>何缘不说。<a id="a-A2"></a>欲色界中。<a id="a-A3"></a>此二为依。<a id="a-A4"></a>心等相续。<a id="a-A5"></a>而但说彼依于色身。<a id="a-A6"></a>欲色界中。<a id="a-A7"></a>身同分等。<a id="a-A8"></a>虽恒相续。<a id="a-A9"></a>皆能为依。<a id="a-AA"></a>而身粗显。<a id="a-AB"></a>是故偏说。<a id="a-AC"></a>或为成立同分命根离身别有。<a id="a-AD"></a>故作是说。<a id="a-AE"></a>非于无色。<a id="a-AF"></a>或余地中。<a id="a-AG"></a>业生心等。<a id="a-AH"></a>恒现前故。<a id="a-AI"></a>或显同分及命根等亦依身转。<a id="a-AJ"></a>故作是说。<a id="a-AK"></a>虽彼与身互相依止。<a id="a-AL"></a>而身胜故。<a id="a-AM"></a>偏说为依。<a id="a-AN"></a>岂不命根为身依性。<a id="a-AO"></a>亦是殊胜。<a id="a-AP"></a>命根若无。<a id="a-AQ"></a>身根等法。<a id="a-AR"></a>皆不转故。<a id="a-AS"></a>虽无命根彼皆不转。<a id="a-AT"></a>而身多遇灾横等缘。<a id="a-AU"></a>命等随身亦有损益。<a id="a-AV"></a>故身与彼为依义胜。<a id="a-AW"></a>即由此义。<a id="a-AX"></a>对法诸师说。<a id="a-AY"></a>无色中以无身故。<a id="a-AZ"></a>同分命等。<a id="a-Aa"></a>更互相依。<a id="a-Ab"></a>经主此中。<a id="a-Ac"></a>假为宾主。<a id="a-Ad"></a>谬增正义。<a id="a-Ae"></a>作是难言。<a id="a-Af"></a>若尔有色有情心等。<a id="a-Ag"></a>何不但依此二相续。<a id="a-Ah"></a>谓对法者。<a id="a-Ai"></a>作是释言。<a id="a-Aj"></a>有色界生。<a id="a-Ak"></a>此二劣故。<a id="a-Al"></a>无色此二。<a id="a-Am"></a>因何故强。<a id="a-An"></a>彼界二从胜定生故。<a id="a-Ao"></a>由彼等至。<a id="a-Ap"></a>能伏色想。<a id="a-Aq"></a>若尔于彼。<a id="a-Ar"></a>心等相续。<a id="a-As"></a>但依胜定。<a id="a-At"></a>何用别依。<a id="a-Au"></a>又今应说。<a id="a-Av"></a>如有色界受生有情。<a id="a-Aw"></a>同分命根。<a id="a-Ax"></a>依色而转。<a id="a-Ay"></a>无色此二。<a id="a-Az"></a>以何为依。<a id="a-B0"></a>此二更互相依而转。<a id="a-B1"></a>有色此二。<a id="a-B2"></a>何不相依。<a id="a-B3"></a>有色界生。<a id="a-B4"></a>此二劣故。<a id="a-B5"></a>无色此二。<a id="a-B6"></a>因何故强。<a id="a-B7"></a>彼界二从胜定生故。<a id="a-B8"></a>前说彼定能伏色想。<a id="a-B9"></a>是则还同心相续难。<a id="a-BA"></a>或心心所。<a id="a-BB"></a>唯互相依。<a id="a-BC"></a>经主定于阿毗达磨。<a id="a-BD"></a>无所承禀。<a id="a-BE"></a>谬述此言。<a id="a-BF"></a>或由自心憎厌对法。<a id="a-BG"></a>矫作是说。<a id="a-BH"></a>惑乱正宗。<a id="a-BI"></a>谁有妙通诸法相者。<a id="a-BJ"></a>当作如是酬前所问。<a id="a-BK"></a>彼立自宗言。<a id="a-BL"></a>无色界心等相续。<a id="a-BM"></a>无别有依。<a id="a-BN"></a>谓若有因。<a id="a-BO"></a>未离色爱。<a id="a-BP"></a>引起心等。<a id="a-BQ"></a>所引心等。<a id="a-BR"></a>与色俱生。<a id="a-BS"></a>依色而转。<a id="a-BT"></a>若因于色。<a id="a-BU"></a>已得离爱。<a id="a-BV"></a>厌背色故。<a id="a-BW"></a>所引心等。<a id="a-BX"></a>非色俱生。<a id="a-BY"></a>不依色转。<a id="a-BZ"></a>此亦非理。<a id="a-Ba"></a>若引因力。<a id="a-Bb"></a>令彼心等相续转者。<a id="a-Bc"></a>善与染心。<a id="a-Bd"></a>现在前位。<a id="a-Be"></a>心等相续。<a id="a-Bf"></a>应无所依。<a id="a-Bg"></a>又如有情在欲色界。<a id="a-Bh"></a>引因力故。<a id="a-Bi"></a>心等相续。<a id="a-Bj"></a>与色俱生。<a id="a-Bk"></a>依色而转。<a id="a-Bl"></a>如是有情。<a id="a-Bm"></a>在无色界。<a id="a-Bn"></a>引因力故。<a id="a-Bo"></a>心等相续。<a id="a-Bp"></a>与众同分命根俱生。<a id="a-Bq"></a>不依于色。<a id="a-Br"></a>唯依同分命根而转。<a id="a-Bs"></a>既许欲色有情心等。<a id="a-Bt"></a>不依色身定无转义。<a id="a-Bu"></a>何因无色有情心等。<a id="a-Bv"></a>都无所依。<a id="a-Bw"></a>而有转义。<a id="a-Bx"></a>又彼现许欲色界中心等相续。<a id="a-By"></a>虽一业果。<a id="a-Bz"></a>而必依余心等方转。<a id="a-C0"></a>于无色界何不许然。<a id="a-C1"></a>又不应说唯有于色未离爱因所引心等依色而转。<a id="a-C2"></a>现有于色已离爱因。<a id="a-C3"></a>所引心等。<a id="a-C4"></a>与色俱生。<a id="a-C5"></a>依色而转。<a id="a-C6"></a>生欲色界。<a id="a-C7"></a>色爱已除。<a id="a-C8"></a>无色界心。<a id="a-C9"></a>现在前故。<a id="a-CA"></a>彼虽无色心现在前。<a id="a-CB"></a>而彼有情。<a id="a-CC"></a>不名无色。<a id="a-CD"></a>未离色爱。<a id="a-CE"></a>因果为依。<a id="a-CF"></a>此无色心。<a id="a-CG"></a>相续转故。<a id="a-CH"></a>下界现起无色界心。<a id="a-CI"></a>既别有依。<a id="a-CJ"></a>上亦应尔。<a id="a-CK"></a>又生无色。<a id="a-CL"></a>起余地心。<a id="a-CM"></a>或起无漏。<a id="a-CN"></a>若无自地少法为依心相续者。<a id="a-CO"></a>当言此是何地有情。<a id="a-CP"></a>如是推征。<a id="a-CQ"></a>前已数辩。<a id="a-CR"></a>是故经主。<a id="a-CS"></a>所见非妙。<a id="a-CT"></a>上座此中。<a id="a-CU"></a>言无色界心与心所更互相依。<a id="a-CV"></a>如二芦束相依而住。<a id="a-CW"></a>或如下界名色相依。<a id="a-CX"></a>应诘彼言。<a id="a-CY"></a>如欲色界。<a id="a-CZ"></a>虽名四蕴。<a id="a-Ca"></a>更互相依。<a id="a-Cb"></a>而许彼名别依色转。<a id="a-Cc"></a>如是无色心所与心虽相依止。<a id="a-Cd"></a>然复应许别有所依。<a id="a-Ce"></a>得相续住。<a id="a-Cf"></a>是故违背对法正理。<a id="a-Cg"></a>必无有能证义真实。<a id="a-Ch"></a>如本论说。<a id="a-Ci"></a>云何欲界。<a id="a-Cj"></a>谓有诸法。<a id="a-Ck"></a>欲贪随增。<a id="a-Cl"></a>色无色界。<a id="a-Cm"></a>亦复如是。<a id="a-Cn"></a>为显诸法三界现行。<a id="a-Co"></a>非皆彼系。<a id="a-Cp"></a>故作是说。<a id="a-Cq"></a>岂不诸法非异界地烦恼随增。<a id="a-Cr"></a>应举一切自界烦恼随增显别。<a id="a-Cs"></a>理实应然。<a id="a-Ct"></a>但说多分随眠显别。<a id="a-Cu"></a>以诸有情多分现起贪随眠故。<a id="a-Cv"></a>言欲贪者。<a id="a-Cw"></a>谓欲界贪。<a id="a-Cx"></a>色无色贪。<a id="a-Cy"></a>亦复如是。<a id="a-Cz"></a>略说段食。<a id="a-D0"></a>淫所引贪。<a id="a-D1"></a>可立欲名。<a id="a-D2"></a>如经颂说。</p>
  <p id="aD3">世诸妙境非真欲　　真欲谓人分别贪</p>
  <p id="aD4">妙境如本住世间　　智者于中已除欲</p>
  <p id="aD5">为显贪欲名异体同。<a id="a-D6"></a>故说此颂。<a id="a-D7"></a>欲所属界。<a id="a-D8"></a>说名欲界。<a id="a-D9"></a>色所属界。<a id="a-DA"></a>说名色界。<a id="a-DB"></a>略去中言。<a id="a-DC"></a>故作是说。<a id="a-DD"></a>如胡椒饮。<a id="a-DE"></a>如金刚环。<a id="a-DF"></a>于彼界中。<a id="a-DG"></a>色非有故。<a id="a-DH"></a>名为无色。<a id="a-DI"></a>所言色者。<a id="a-DJ"></a>是变碍义。<a id="a-DK"></a>或示现义。<a id="a-DL"></a>彼体非色。<a id="a-DM"></a>立无色名。<a id="a-DN"></a>非彼但用色无为体。<a id="a-DO"></a>无色所属界。<a id="a-DP"></a>说名无色界。<a id="a-DQ"></a>略去中言。<a id="a-DR"></a>喻如前说。<a id="a-DS"></a>又欲之界。<a id="a-DT"></a>名为欲界。<a id="a-DU"></a>由此界能任持欲故。<a id="a-DV"></a>色无色界。<a id="a-DW"></a>应知亦然。<a id="a-DX"></a>若界有色而无定者。<a id="a-DY"></a>是名欲界。<a id="a-DZ"></a>若界有色亦有定者。<a id="a-Da"></a>是名色界。<a id="a-Db"></a>若界无色而有定者。<a id="a-Dc"></a>是无色界。<a id="a-Dd"></a>或界有色有欲境者。<a id="a-De"></a>是名欲界。<a id="a-Df"></a>若界有色无欲境者。<a id="a-Dg"></a>是名色界。<a id="a-Dh"></a>若界俱无。<a id="a-Di"></a>是无色界。<a id="a-Dj"></a>或界虽有五蕴异熟。<a id="a-Dk"></a>而无五蕴为异熟因同得一果。<a id="a-Dl"></a>是名欲界。<a id="a-Dm"></a>若界俱有。<a id="a-Dn"></a>是名色界。<a id="a-Do"></a>若界俱无。<a id="a-Dp"></a>是无色界。<a id="a-Dq"></a>或界多分具一切色。<a id="a-Dr"></a>是名欲界。<a id="a-Ds"></a>若界一切于色阙减。<a id="a-Dt"></a>是名色界。<a id="a-Du"></a>若界一切色法皆无。<a id="a-Dv"></a>是无色界。<a id="a-Dw"></a>或界有色。<a id="a-Dx"></a>亦有多趣。<a id="a-Dy"></a>是名欲界。<a id="a-Dz"></a>若界有色。<a id="a-E0"></a>而无多趣。<a id="a-E1"></a>是名色界。<a id="a-E2"></a>若界无色。<a id="a-E3"></a>亦无多趣。<a id="a-E4"></a>是无色界。<a id="a-E5"></a>如是等别。<a id="a-E6"></a>有无量种。<a id="a-E7"></a>三界为一。<a id="a-E8"></a>为复有多。<a id="a-E9"></a>三界无边。<a id="a-EA"></a>如虚空量。<a id="a-EB"></a>故虽无有始起有情。<a id="a-EC"></a>无量无边佛出于世。<a id="a-ED"></a>一一化度无数有情。<a id="a-EE"></a>令证无余般涅槃界。<a id="a-EF"></a>而不穷尽。<a id="a-EG"></a>犹若虚空。<a id="a-EH"></a>世界当言云何安住。<a id="a-EI"></a>当言傍生。<a id="a-EJ"></a>故契经言。<a id="a-EK"></a>譬如天雨滴如车轴。<a id="a-EL"></a>无间无断。<a id="a-EM"></a>从空下澍。<a id="a-EN"></a>如是东方。<a id="a-EO"></a>无间无断。<a id="a-EP"></a>无量世界。<a id="a-EQ"></a>或坏或成。<a id="a-ER"></a>如于东方。<a id="a-ES"></a>南西北方亦复如是。<a id="a-ET"></a>不说上下。<a id="a-EU"></a>有说。<a id="a-EV"></a>亦有上下二方。<a id="a-EW"></a>余部经中。<a id="a-EX"></a>说十方故。<a id="a-EY"></a>色究竟上。<a id="a-EZ"></a>复有欲界。<a id="a-Ea"></a>于欲界下。<a id="a-Eb"></a>有色究竟。<a id="a-Ec"></a>如是展转。<a id="a-Ed"></a>世界无边。<a id="a-Ee"></a>若有离一三界贪时。<a id="a-Ef"></a>诸三界贪。<a id="a-Eg"></a>无不灭离。<a id="a-Eh"></a>依初静虑。<a id="a-Ei"></a>起通慧时。<a id="a-Ej"></a>所发神通。<a id="a-Ek"></a>但能往至自所生界梵世非余。<a id="a-El"></a>所余通慧。<a id="a-Em"></a>应知亦尔。<a id="a-En"></a>勿有于境太过失故。<a id="a-Eo"></a>已说三界。<a id="a-Ep"></a>趣复云何。<a id="a-Eq"></a>何处几种。<a id="a-Er"></a>颂曰。</p>
  <p id="aEs">于中地狱等　　自名说五趣</p>
  <p id="aEt">唯无覆无记　　有情非中有</p>
  <p id="aEu">论曰。<a id="a-Ev"></a>于三界中。<a id="a-Ew"></a>随其所应。<a id="a-Ex"></a>说有五趣。<a id="a-Ey"></a>如自名显。<a id="a-Ez"></a>谓前所说。<a id="a-F0"></a>地狱傍生鬼及人天。<a id="a-F1"></a>是名五趣。<a id="a-F2"></a>唯于欲界。<a id="a-F3"></a>有四趣全。<a id="a-F4"></a>三界各有天趣一分。<a id="a-F5"></a>为显有界非趣所摄。<a id="a-F6"></a>故三界中说有五趣。<a id="a-F7"></a>善染无记。<a id="a-F8"></a>有情无情。<a id="a-F9"></a>及中有等。<a id="a-FA"></a>皆是界性。<a id="a-FB"></a>趣体唯摄无覆无记及与有情。<a id="a-FC"></a>而非中有。<a id="a-FD"></a>言趣体唯摄无覆无记者。<a id="a-FE"></a>唯异熟生。<a id="a-FF"></a>为趣体故。<a id="a-FG"></a>由此已释。<a id="a-FH"></a>趣唯有情。<a id="a-FI"></a>无情中无异熟生故。<a id="a-FJ"></a>中有非趣。<a id="a-FK"></a>后当广辩。<a id="a-FL"></a>趣体唯摄无覆无记。<a id="a-FM"></a>有何圣教。<a id="a-FN"></a>能定证知。<a id="a-FO"></a>谓七有经。<a id="a-FP"></a>且可为证。<a id="a-FQ"></a>经说七有。<a id="a-FR"></a>谓地狱有。<a id="a-FS"></a>傍生有。<a id="a-FT"></a>饿鬼有。<a id="a-FU"></a>天有。<a id="a-FV"></a>人有。<a id="a-FW"></a>业有。<a id="a-FX"></a>中有。<a id="a-FY"></a>此中业有。<a id="a-FZ"></a>是五趣因。<a id="a-Fa"></a>简趣异因。<a id="a-Fb"></a>是故别说。<a id="a-Fc"></a>此经为显趣体唯摄无覆无记。<a id="a-Fd"></a>故简异因。<a id="a-Fe"></a>然经主言非别说故。<a id="a-Ff"></a>定非彼摄。<a id="a-Fg"></a>如五浊中。<a id="a-Fh"></a>烦恼与见别说为浊。<a id="a-Fi"></a>非别说故。<a id="a-Fj"></a>彼见定非烦恼所摄。<a id="a-Fk"></a>如是业有。<a id="a-Fl"></a>虽亦是趣。<a id="a-Fm"></a>为显趣因所以别说。<a id="a-Fn"></a>故有说趣体兼善染。<a id="a-Fo"></a>彼言非理。<a id="a-Fp"></a>无处说故。<a id="a-Fq"></a>有处说见亦是烦恼。<a id="a-Fr"></a>虽有所因。<a id="a-Fs"></a>别说为浊。<a id="a-Ft"></a>而准余说。<a id="a-Fu"></a>知即烦恼。<a id="a-Fv"></a>曾无有处说诸趣因业即趣体可为诚证。<a id="a-Fw"></a>虽有所因。<a id="a-Fx"></a>别说为有。<a id="a-Fy"></a>而准彼说。<a id="a-Fz"></a>知业是趣。<a id="a-G0"></a>如何定知业是趣体。<a id="a-G1"></a>有所因故。<a id="a-G2"></a>有中别说。<a id="a-G3"></a>而非业有。<a id="a-G4"></a>体非是趣。<a id="a-G5"></a>为显趣因说为业有。<a id="a-G6"></a>故所引喻。<a id="a-G7"></a>于证无能。<a id="a-G8"></a>又彼所言。<a id="a-G9"></a>有太过失。<a id="a-GA"></a>应执中有亦趣摄故。<a id="a-GB"></a>然彼释言。<a id="a-GC"></a>由与趣义不相应故。<a id="a-GD"></a>二趣中间。<a id="a-GE"></a>故名中有。<a id="a-GF"></a>此若趣摄。<a id="a-GG"></a>应非中有。<a id="a-GH"></a>如是所释。<a id="a-GI"></a>后更研寻。<a id="a-GJ"></a>且五浊经。<a id="a-GK"></a>于证无力曾无处说业是趣故。<a id="a-GL"></a>既许中有。<a id="a-GM"></a>由与趣义不相应故。<a id="a-GN"></a>非是趣体。<a id="a-GO"></a>业亦应然。<a id="a-GP"></a>亦与趣义不相应故。<a id="a-GQ"></a>定非趣体。<a id="a-GR"></a>业若趣体。<a id="a-GS"></a>趣应相杂。<a id="a-GT"></a>于一趣身中。<a id="a-GU"></a>有多趣业故。<a id="a-GV"></a>若趣因业即是趣者。<a id="a-GW"></a>人有地狱业或现前。<a id="a-GX"></a>彼应是人亦是地狱。<a id="a-GY"></a>亦不应说地狱趣体。<a id="a-GZ"></a>虽现在前。<a id="a-Ga"></a>而非地狱。<a id="a-Gb"></a>如是则有太过失故。<a id="a-Gc"></a>谓异熟果正现在前。<a id="a-Gd"></a>应非地狱。<a id="a-Ge"></a>无差别故。<a id="a-Gf"></a>然契经说。<a id="a-Gg"></a>异熟起已。<a id="a-Gh"></a>名那落迦。<a id="a-Gi"></a>故业非趣。<a id="a-Gj"></a>又业是趣。<a id="a-Gk"></a>与理相违。<a id="a-Gl"></a>犹如中有。<a id="a-Gm"></a>是趣因故。<a id="a-Gn"></a>趣谓所往。<a id="a-Go"></a>中有不应是所往处。<a id="a-Gp"></a>由此能往正所生处。<a id="a-Gq"></a>故非趣摄。<a id="a-Gr"></a>如是业有。<a id="a-Gs"></a>既许趣因。<a id="a-Gt"></a>非所趣处。<a id="a-Gu"></a>亦非趣摄。<a id="a-Gv"></a>是故应知。<a id="a-Gw"></a>趣体唯摄无覆无记。<a id="a-Gx"></a>其理极成。<a id="a-Gy"></a>唯异熟生。<a id="a-Gz"></a>是诸趣体。<a id="a-H0"></a>何缘证知。<a id="a-H1"></a>契经说故。<a id="a-H2"></a>经说舍利子作是言。<a id="a-H3"></a>具寿。<a id="a-H4"></a>若有地狱诸漏现前故。<a id="a-H5"></a>造作增长顺地狱受业。<a id="a-H6"></a>彼身语意曲秽浊故。<a id="a-H7"></a>于那落迦中。<a id="a-H8"></a>受五蕴异熟。<a id="a-H9"></a>异熟起已。<a id="a-HA"></a>名那落迦。<a id="a-HB"></a>除五蕴法。<a id="a-HC"></a>彼那落迦。<a id="a-HD"></a>都不可得。<a id="a-HE"></a>此中既说。<a id="a-HF"></a>除异熟生色等五蕴。<a id="a-HG"></a>无别地狱。<a id="a-HH"></a>异熟起已。<a id="a-HI"></a>名那落迦。<a id="a-HJ"></a>故知趣体唯是异熟。<a id="a-HK"></a>虽彼释言为遮实有能往诸趣补特伽罗。<a id="a-HL"></a>故作是说。<a id="a-HM"></a>除五蕴法。<a id="a-HN"></a>彼那落迦。<a id="a-HO"></a>都不可得。<a id="a-HP"></a>非遮余蕴。<a id="a-HQ"></a>故作是言。<a id="a-HR"></a>然是自心虚妄计度。<a id="a-HS"></a>经说异熟五蕴起已方得名为那落迦故。<a id="a-HT"></a>又言除此异熟蕴法。<a id="a-HU"></a>彼那落迦不可得故。<a id="a-HV"></a>非蕴法言是总相说。<a id="a-HW"></a>乘前异熟五蕴起故。<a id="a-HX"></a>此言亦能兼遮实有。<a id="a-HY"></a>能往诸趣补特伽罗。<a id="a-HZ"></a>许异熟蕴。<a id="a-Ha"></a>总遮余故。<a id="a-Hb"></a>又彼所言。<a id="a-Hc"></a>异熟起已名地狱者。<a id="a-Hd"></a>说异熟起方名地狱。<a id="a-He"></a>非说地狱唯是异熟。<a id="a-Hf"></a>此亦随情妄作斯解。<a id="a-Hg"></a>其次即有简别说故。<a id="a-Hh"></a>谓除次前异熟蕴法。<a id="a-Hi"></a>彼那落迦。<a id="a-Hj"></a>都不可得。<a id="a-Hk"></a>若诸趣体非唯异熟。<a id="a-Hl"></a>何故要言。<a id="a-Hm"></a>异熟起已方名地狱。<a id="a-Hn"></a>非于前位异熟诸蕴。<a id="a-Ho"></a>先未起时已有地狱。<a id="a-Hp"></a>能招业有。<a id="a-Hq"></a>非于尔时已名地狱。<a id="a-Hr"></a>故知地狱唯异熟生。<a id="a-Hs"></a>非彼地狱能招业有。<a id="a-Ht"></a>于异熟起未起位中。<a id="a-Hu"></a>现行成就。<a id="a-Hv"></a>少有差别。<a id="a-Hw"></a>是故趣体唯异熟生。<a id="a-Hx"></a>非善染等。<a id="a-Hy"></a>理极成立。<a id="a-Hz"></a>有余师说。<a id="a-I0"></a>亦通长养。<a id="a-I1"></a>彼违契经。<a id="a-I2"></a>不可依信。<a id="a-I3"></a>言地狱诸漏现在前故者。<a id="a-I4"></a>应言地狱烦恼是何。<a id="a-I5"></a>而今说为地狱诸漏。<a id="a-I6"></a>非地狱等诸趣烦恼。<a id="a-I7"></a>如初定等系地各别。<a id="a-I8"></a>然诸趣业定有别故。<a id="a-I9"></a>能起烦恼。<a id="a-IA"></a>如业而说。<a id="a-IB"></a>非趣体唯无覆无记。<a id="a-IC"></a>便与品类足论相违。<a id="a-ID"></a>彼说五趣一切随眠。<a id="a-IE"></a>所随增者。<a id="a-IF"></a>彼依五部能结生心。<a id="a-IG"></a>故作是说。<a id="a-IH"></a>趣及人心。<a id="a-II"></a>总说为趣。<a id="a-IJ"></a>无相违过。<a id="a-IK"></a>譬如村落及村落边总名村落。<a id="a-IL"></a>中有非趣。<a id="a-IM"></a>何缘故知。<a id="a-IN"></a>由经论理为定量故。<a id="a-IO"></a>且由经者。<a id="a-IP"></a>谓七有经。<a id="a-IQ"></a>别说五趣。<a id="a-IR"></a>因方便故。<a id="a-IS"></a>言由论者。<a id="a-IT"></a>施设论说。<a id="a-IU"></a>四生摄五趣。<a id="a-IV"></a>非五摄四生。<a id="a-IW"></a>不摄者何所谓中有。<a id="a-IX"></a>法蕴论说。<a id="a-IY"></a>眼界云何。<a id="a-IZ"></a>谓四大种所造净色。<a id="a-Ia"></a>是眼眼根眼处眼界。<a id="a-Ib"></a>地狱傍生鬼人天趣。<a id="a-Ic"></a>修成中有。<a id="a-Id"></a>言由理者。<a id="a-Ie"></a>趣谓所往。<a id="a-If"></a>中有不然。<a id="a-Ig"></a>如前已说。<a id="a-Ih"></a>又彼即于死处生故。<a id="a-Ii"></a>非所往处。<a id="a-Ij"></a>故非趣体。<a id="a-Ik"></a>然有难言。<a id="a-Il"></a>若尔无色亦应非趣。<a id="a-Im"></a>即于死处受生故者。<a id="a-In"></a>彼难非理。<a id="a-Io"></a>以诸无色死处即生。<a id="a-Ip"></a>不往余处。<a id="a-Iq"></a>故是趣体。<a id="a-Ir"></a>中有虽是死处即生。<a id="a-Is"></a>然往余处。<a id="a-It"></a>故非趣体。<a id="a-Iu"></a>经主复言。<a id="a-Iv"></a>既尔中有名中有故。<a id="a-Iw"></a>不应名趣。<a id="a-Ix"></a>二趣中故名中有者。<a id="a-Iy"></a>此不应理。<a id="a-Iz"></a>因不成故。<a id="a-J0"></a>若许中有非趣极成。<a id="a-J1"></a>可作是言。<a id="a-J2"></a>二趣中故名为中有。<a id="a-J3"></a>中有非趣。<a id="a-J4"></a>既不极成。<a id="a-J5"></a>如何可言。<a id="a-J6"></a>二趣中故名为中有。<a id="a-J7"></a>名中有故。<a id="a-J8"></a>因义不成。<a id="a-J9"></a>设许中有是趣体者。<a id="a-JA"></a>顺彼受业。<a id="a-JB"></a>若未离贪。<a id="a-JC"></a>定在死生二有中起。<a id="a-JD"></a>故名中有。<a id="a-JE"></a>非说彼在二趣中故名为中有。<a id="a-JF"></a>然无本有名中有过。<a id="a-JG"></a>在中有地生死中间。<a id="a-JH"></a>容有不起本有者故。<a id="a-JI"></a>谓或容有生有无间死有现前。<a id="a-JJ"></a>非起本有。<a id="a-JK"></a>必无容有在中有地死有无间生有现前。<a id="a-JL"></a>故中有名。<a id="a-JM"></a>不滥余有。<a id="a-JN"></a>虽亦有说欲色界中非定一切有中有者。<a id="a-JO"></a>此后思择中有义中。<a id="a-JP"></a>当立定有破彼所说。<a id="a-JQ"></a>或容彼在异类二生中间起故。<a id="a-JR"></a>名为中有。<a id="a-JS"></a>非在二趣中间有故其本有等。<a id="a-JT"></a>无如是事。<a id="a-JU"></a>又经主言。<a id="a-JV"></a>此若趣摄。<a id="a-JW"></a>非中间故。<a id="a-JX"></a>是则不应名中有者。<a id="a-JY"></a>亦不应理。<a id="a-JZ"></a>所以者何。<a id="a-Ja"></a>设是趣摄。<a id="a-Jb"></a>如前所释。<a id="a-Jc"></a>成中有故。<a id="a-Jd"></a>中有非趣。<a id="a-Je"></a>前说理成。<a id="a-Jf"></a>经主后言不堪为证。<a id="a-Jg"></a>此中上座作如是言。<a id="a-Jh"></a>若许中有非趣所摄。<a id="a-Ji"></a>彼即应说。<a id="a-Jj"></a>离五趣外。<a id="a-Jk"></a>别有能感中有起业。<a id="a-Jl"></a>此无有失。<a id="a-Jm"></a>是所许故。<a id="a-Jn"></a>谓我宗中。<a id="a-Jo"></a>许五趣体唯是无记。<a id="a-Jp"></a>中有起业。<a id="a-Jq"></a>唯是不善善有漏故。<a id="a-Jr"></a>由是当知。<a id="a-Js"></a>离五趣外。<a id="a-Jt"></a>别有能感中有起业。<a id="a-Ju"></a>然此中有。<a id="a-Jv"></a>即趣业果。<a id="a-Jw"></a>谓业能招诸趣果者。<a id="a-Jx"></a>此即能感往趣方便。<a id="a-Jy"></a>往趣方便。<a id="a-Jz"></a>即名中有。<a id="a-K0"></a>如同所许。<a id="a-K1"></a>化非化生。<a id="a-K2"></a>是一业果。<a id="a-K3"></a>如是应许趣非趣摄。<a id="a-K4"></a>一业所招。<a id="a-K5"></a>中般涅槃。<a id="a-K6"></a>由此成立。<a id="a-K7"></a>顺定受业。<a id="a-K8"></a>已与果故。<a id="a-K9"></a>若别业果。<a id="a-KA"></a>生有等业。<a id="a-KB"></a>未与果故。<a id="a-KC"></a>应不能起永断余结圣道现前。<a id="a-KD"></a>岂不生结彼已断故。<a id="a-KE"></a>能起如是圣道现前。<a id="a-KF"></a>如契经说。<a id="a-KG"></a>应知如是补特伽罗。<a id="a-KH"></a>已断生结。<a id="a-KI"></a>未断起结。<a id="a-KJ"></a>故不成证。<a id="a-KK"></a>如何二结同一地系。<a id="a-KL"></a>而前后断。<a id="a-KM"></a>与理无违。<a id="a-KN"></a>故应思求彼经意趣。<a id="a-KO"></a>我今于此。<a id="a-KP"></a>审谛思求见彼契经。<a id="a-KQ"></a>有如是意。<a id="a-KR"></a>谓依二断说如是言。<a id="a-KS"></a>二断者何。<a id="a-KT"></a>一得永对治断。<a id="a-KU"></a>二得永不行断。<a id="a-KV"></a>此中初断。<a id="a-KW"></a>谓起结全生结少分。<a id="a-KX"></a>于色界贪。<a id="a-KY"></a>得永离故。<a id="a-KZ"></a>于无色贪。<a id="a-Ka"></a>未永离故。<a id="a-Kb"></a>若第二断。<a id="a-Kc"></a>唯是生结。<a id="a-Kd"></a>于欲色界。<a id="a-Ke"></a>未离贪者。<a id="a-Kf"></a>二时容有起结现行。<a id="a-Kg"></a>谓住本有。<a id="a-Kh"></a>发满业时。<a id="a-Ki"></a>及住中有。<a id="a-Kj"></a>续中有时。<a id="a-Kk"></a>异生位中。<a id="a-Kl"></a>造牵引业。<a id="a-Km"></a>已能感此应所受生。<a id="a-Kn"></a>彼对治力伏相续故。<a id="a-Ko"></a>觉了生有深过患故。<a id="a-Kp"></a>住本有中。<a id="a-Kq"></a>不能现起能发生有圆满业结。<a id="a-Kr"></a>由此毕竟彼业不生。<a id="a-Ks"></a>住中有中。<a id="a-Kt"></a>彼无现起圣道障故。<a id="a-Ku"></a>未至生处。<a id="a-Kv"></a>便断余结而般涅槃。<a id="a-Kw"></a>由彼无容结生有故。<a id="a-Kx"></a>第二生结永不现行。<a id="a-Ky"></a>先已得彼非择灭故。<a id="a-Kz"></a>由此诸趣。<a id="a-L0"></a>与彼中有。<a id="a-L1"></a>是一业果。<a id="a-L2"></a>其理极成。<a id="a-L3"></a>又必应然。<a id="a-L4"></a>除在中有般涅槃者。<a id="a-L5"></a>无住中有不至生有而命终故。<a id="a-L6"></a>若别业果。<a id="a-L7"></a>应同所余别异业果。<a id="a-L8"></a>以何因故。<a id="a-L9"></a>诸受中有。<a id="a-LA"></a>必复至生。<a id="a-LB"></a>若余有情。<a id="a-LC"></a>在中有位。<a id="a-LD"></a>生有等业。<a id="a-LE"></a>亦已与果。<a id="a-LF"></a>何不同彼中般有情未至生处中有便死。<a id="a-LG"></a>此例不齐。<a id="a-LH"></a>以不还果是中般者。<a id="a-LI"></a>一切生结皆已断故。<a id="a-LJ"></a>与生相违。<a id="a-LK"></a>胜对治道已现行故。<a id="a-LL"></a>顺彼受业。<a id="a-LM"></a>已与果故。<a id="a-LN"></a>不至生有便般涅槃。<a id="a-LO"></a>诸余有情。<a id="a-LP"></a>住在中有。<a id="a-LQ"></a>生结未断。<a id="a-LR"></a>又无违生胜治道故。<a id="a-LS"></a>顺彼受业。<a id="a-LT"></a>虽已与果。<a id="a-LU"></a>而必当受生有异熟。<a id="a-LV"></a>诸业异熟。<a id="a-LW"></a>势猛速故。<a id="a-LX"></a>然彼上座。<a id="a-LY"></a>觉慧衰微。<a id="a-LZ"></a>于无过中。<a id="a-La"></a>妄兴过难。<a id="a-Lb"></a>言若中有非趣所摄。<a id="a-Lc"></a>彼即应说离五趣外。<a id="a-Ld"></a>别有能感中有起业。<a id="a-Le"></a>胜智于中不应收采。<a id="a-Lf"></a>如是总释诸趣体已。<a id="a-Lg"></a>次应别解一一趣名。<a id="a-Lh"></a>那落名人。<a id="a-Li"></a>迦名为恶。<a id="a-Lj"></a>人多造恶。<a id="a-Lk"></a>颠坠其中。<a id="a-Ll"></a>由是故名那落迦趣。<a id="a-Lm"></a>或近人故。<a id="a-Ln"></a>名那落迦。<a id="a-Lo"></a>造重罪人。<a id="a-Lp"></a>速堕彼故。<a id="a-Lq"></a>或复迦者是乐异名。<a id="a-Lr"></a>那者言无。<a id="a-Ls"></a>落是与义。<a id="a-Lt"></a>无乐相与。<a id="a-Lu"></a>名那落迦。<a id="a-Lv"></a>或复落迦是救济义。<a id="a-Lw"></a>那名不可。<a id="a-Lx"></a>不可救济。<a id="a-Ly"></a>名那落迦。<a id="a-Lz"></a>或复落迦是爱乐义。<a id="a-M0"></a>不可爱乐。<a id="a-M1"></a>名那落迦。<a id="a-M2"></a>言傍生者。<a id="a-M3"></a>彼趣多分身横住故。<a id="a-M4"></a>或彼趣中。<a id="a-M5"></a>容有少分傍行者故。<a id="a-M6"></a>又类多故。<a id="a-M7"></a>多愚痴故。<a id="a-M8"></a>名曰傍生。<a id="a-M9"></a>言饿鬼者。<a id="a-MA"></a>谓余生中喜盗他物。<a id="a-MB"></a>习悭贪等。<a id="a-MC"></a>又复多是所祀祖宗。<a id="a-MD"></a>又多希求以自存济。<a id="a-ME"></a>又多怯劣。<a id="a-MF"></a>其形瘦悴。<a id="a-MG"></a>身心轻躁。<a id="a-MH"></a>故名饿鬼。<a id="a-MI"></a>人谓令天缘之起慢。<a id="a-MJ"></a>我于此类善趣中尊或彼自心多增上慢。<a id="a-MK"></a>或多思虑。<a id="a-ML"></a>故名为人。<a id="a-MM"></a>天谓光明。<a id="a-MN"></a>威德炽盛。<a id="a-MO"></a>游戏谈论。<a id="a-MP"></a>勇悍相陵。<a id="a-MQ"></a>或复尊高。<a id="a-MR"></a>神用自在。<a id="a-MS"></a>众所祈告。<a id="a-MT"></a>故名为天。<a id="a-MU"></a>有作是言。<a id="a-MV"></a>阿素洛者。<a id="a-MW"></a>与诸天众。<a id="a-MX"></a>违诤交通。<a id="a-MY"></a>言本是天。<a id="a-MZ"></a>威德殊胜。<a id="a-Ma"></a>由斯等故。<a id="a-Mb"></a>天趣所收。<a id="a-Mc"></a>谛现观中。<a id="a-Md"></a>无堪能故。<a id="a-Me"></a>似非人故。<a id="a-Mf"></a>多谄曲故。<a id="a-Mg"></a>定非天趣。<a id="a-Mh"></a>是鬼趣摄。<a id="a-Mi"></a>与诸天众。<a id="a-Mj"></a>相违诤等。<a id="a-Mk"></a>皆非证因。<a id="a-Ml"></a>以不定故。<a id="a-Mm"></a>且相违诤。<a id="a-Mn"></a>非证天因。<a id="a-Mo"></a>曾闻有人。<a id="a-Mp"></a>共罗刹斗。<a id="a-Mq"></a>又闻罗刹与猕猴斗。<a id="a-Mr"></a>曼驮多王。<a id="a-Ms"></a>破阿素洛。<a id="a-Mt"></a>如斯等事。<a id="a-Mu"></a>其类寔多。<a id="a-Mv"></a>然诸天中。<a id="a-Mw"></a>苏陀味胜。<a id="a-Mx"></a>阿素洛女。<a id="a-My"></a>容貌端严。<a id="a-Mz"></a>由是相侵。<a id="a-N0"></a>数兴违诤。<a id="a-N1"></a>不由同趣。<a id="a-N2"></a>故彼非天。<a id="a-N3"></a>言互交通。<a id="a-N4"></a>亦不成证。<a id="a-N5"></a>现见贵贱亦互交通。<a id="a-N6"></a>诸耽欲人。<a id="a-N7"></a>重色非族。<a id="a-N8"></a>曾闻大树紧那罗王。<a id="a-N9"></a>有女端严。<a id="a-NA"></a>名为夺意。<a id="a-NB"></a>善财菩萨。<a id="a-NC"></a>纳以为妻。<a id="a-ND"></a>言本是天。<a id="a-NE"></a>亦不成证。<a id="a-NF"></a>是天帝释。<a id="a-NG"></a>赞妻父言。<a id="a-NH"></a>诸赞美言。<a id="a-NI"></a>或实非实。<a id="a-NJ"></a>重设支故。<a id="a-NK"></a>矫赞其父。<a id="a-NL"></a>谄爱发言。<a id="a-NM"></a>岂足为证。<a id="a-NN"></a>又彼本住妙高山顶。<a id="a-NO"></a>为天所逼。<a id="a-NP"></a>退就下居。<a id="a-NQ"></a>言本是天。<a id="a-NR"></a>亦无有失。<a id="a-NS"></a>又彼傲慢。<a id="a-NT"></a>自谓是天。<a id="a-NU"></a>数与诸天兴师相伐。<a id="a-NV"></a>释天为止。<a id="a-NW"></a>巧慰令欣。<a id="a-NX"></a>应时处言。<a id="a-NY"></a>设虚无过。<a id="a-NZ"></a>威德殊胜。<a id="a-Na"></a>亦非证因。<a id="a-Nb"></a>曾闻曼驮多王。<a id="a-Nc"></a>威德胜于天故。<a id="a-Nd"></a>难陀跋难陀等。<a id="a-Ne"></a>虽是傍生。<a id="a-Nf"></a>然其威德自在。<a id="a-Ng"></a>胜诸天众。<a id="a-Nh"></a>故阿素洛。<a id="a-Ni"></a>唯鬼趣收。<a id="a-Nj"></a>亦非第六。<a id="a-Nk"></a>曾不说故。<a id="a-Nl"></a>然不说为恶趣摄者。<a id="a-Nm"></a>恐彼于佛。<a id="a-Nn"></a>起毒恶心。<a id="a-No"></a>因兹长夜受诸剧苦。<a id="a-Np"></a>又由训词。<a id="a-Nq"></a>遮彼天摄。<a id="a-Nr"></a>素洛名天。<a id="a-Ns"></a>是自在义。<a id="a-Nt"></a>阿是非义。<a id="a-Nu"></a>显彼非天。<a id="a-Nv"></a>自在减天。<a id="a-Nw"></a>名阿素洛又素洛者。<a id="a-Nx"></a>谓极可爱。<a id="a-Ny"></a>天极可爱。<a id="a-Nz"></a>得素洛名。<a id="a-O0"></a>虽彼亦多受诸快乐。<a id="a-O1"></a>由多谄曲。<a id="a-O2"></a>非极可爱。<a id="a-O3"></a>有说。<a id="a-O4"></a>诸趣或体相杂。<a id="a-O5"></a>异趣相因。<a id="a-O6"></a>而生子故。<a id="a-O7"></a>如鱼身者。<a id="a-O8"></a>鹿子仙人。<a id="a-O9"></a>自昔传闻。<a id="a-OA"></a>其类无量。<a id="a-OB"></a>一身两趣。<a id="a-OC"></a>故有相杂。<a id="a-OD"></a>彼说不然。<a id="a-OE"></a>自业趣定。<a id="a-OF"></a>而彼生缘有种种故。<a id="a-OG"></a>见非情内有有情生。<a id="a-OH"></a>岂彼一身。<a id="a-OI"></a>情非情摄。<a id="a-OJ"></a>如庵罗女。<a id="a-OK"></a>因树而生。<a id="a-OL"></a>乔答摩宗。<a id="a-OM"></a>因日光起。<a id="a-ON"></a>故相因有。<a id="a-OO"></a>非证杂因。<a id="a-OP"></a>传说化生有因胎藏。<a id="a-OQ"></a>既因胎藏。<a id="a-OR"></a>何谓化生。<a id="a-OS"></a>俗论多虚。<a id="a-OT"></a>不应依信。<a id="a-OU"></a>或异相托。<a id="a-OV"></a>理亦无违。<a id="a-OW"></a>鹿子仙人鱼身者等。<a id="a-OX"></a>由满业异形相不同。<a id="a-OY"></a>其实是人。<a id="a-OZ"></a>故趣无杂。<a id="a-Oa"></a>自余感赴。<a id="a-Ob"></a>因果不同。<a id="a-Oc"></a>思择业中。<a id="a-Od"></a>当广分别。</p>
 </body>
</html>