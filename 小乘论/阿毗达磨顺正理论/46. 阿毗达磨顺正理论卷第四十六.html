<!doctype html>
<html id="z3IBVre16P" data-ver="800">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第四十六</h1>
  <h2 id="a2">辩随眠品第五之二</h2>
  <p id="a3">如前所说六种随眠。<a id="a-4"></a>复约异门建立为十。<a id="a-5"></a>如何成十。<a id="a-6"></a>颂曰。</p>
  <p id="a7">六由见异十　　异谓有身见</p>
  <p id="a8">边执见邪见　　见取戒禁取</p>
  <p id="a9">论曰。<a id="a-A"></a>六随眠中见行异为五余非见。<a id="a-B"></a>五积数总成十故。<a id="a-C"></a>于十中五是见性。<a id="a-D"></a>一有身见。<a id="a-E"></a>二边执见。<a id="a-F"></a>三邪见。<a id="a-G"></a>四见取。<a id="a-H"></a>五戒禁取。<a id="a-I"></a>五非见性。<a id="a-J"></a>一贪。<a id="a-K"></a>二嗔。<a id="a-L"></a>三慢。<a id="a-M"></a>四无明五疑。<a id="a-N"></a>见与非见合成十种。<a id="a-O"></a>又即六种复约异门建立。<a id="a-P"></a>便成九十八种。<a id="a-Q"></a>依何门建立成九十八耶。<a id="a-R"></a>颂曰。</p>
  <p id="aS">六行部界异　　故成九十八</p>
  <p id="aT">欲见苦等断　　十七七八四</p>
  <p id="aU">谓如次具离　　三二见见疑</p>
  <p id="aV">色无色除嗔　　余等如欲说</p>
  <p id="aW">论曰。<a id="a-X"></a>六种随眠由行部界门差别故成九十八。<a id="a-Y"></a>谓于六中由见行异建立为十如前已辩。<a id="a-Z"></a>即此所辩十种随眠。<a id="a-a"></a>部界不同成九十八。<a id="a-b"></a>部谓见四谛修所断五部。<a id="a-c"></a>界谓欲色无色三界。<a id="a-d"></a>且于欲界五部不同乘十随眠成三十六。<a id="a-e"></a>谓见苦谛至修所断。<a id="a-f"></a>如次有十七七八。<a id="a-g"></a>四即上五部于十随眠。<a id="a-h"></a>一二一一如其次第。<a id="a-i"></a>具离三见二见见疑。<a id="a-j"></a>谓见苦谛所断具十。<a id="a-k"></a>一切皆违见苦谛故。<a id="a-l"></a>见集灭谛所断各七。<a id="a-m"></a>离有身见边见戒取。<a id="a-n"></a>见道谛所断八。<a id="a-o"></a>于前七增戒取。<a id="a-p"></a>修所断四。<a id="a-q"></a>离见及疑。<a id="a-r"></a>如是合成三十六种。<a id="a-s"></a>前三十二名见所断。<a id="a-t"></a>才见谛时彼则断故。<a id="a-u"></a>最后有四名修所断。<a id="a-v"></a>见四谛已后后时中数数习道彼方断故。<a id="a-w"></a>由此已显十随眠中。<a id="a-x"></a>萨迦耶见唯在一部。<a id="a-y"></a>谓见苦所断边执见亦尔。<a id="a-z"></a>戒禁取通在二部。<a id="a-10"></a>谓见苦见道所断。<a id="a-11"></a>邪见通四部。<a id="a-12"></a>谓见苦集灭道所断。<a id="a-13"></a>见取疑亦尔。<a id="a-14"></a>余贪等四各通五部。<a id="a-15"></a>谓见四谛及修所断。<a id="a-16"></a>如是总说见分十二。<a id="a-17"></a>疑分为四余四各五。<a id="a-18"></a>故欲界中有三十六。<a id="a-19"></a>经主于此自问答言。<a id="a-1A"></a>此中何相见苦所断。<a id="a-1B"></a>乃至何相是修所断。<a id="a-1C"></a>若缘见此所断为境名见。<a id="a-1D"></a>此所断余名修所断。<a id="a-1E"></a>此不应理。<a id="a-1F"></a>所以者何。<a id="a-1G"></a>遍行随眠缘五部故。<a id="a-1H"></a>则见苦集所断随眠。<a id="a-1I"></a>亦应通是见集苦等所断。<a id="a-1J"></a>又见灭道所断随眠。<a id="a-1K"></a>缘非所断法。<a id="a-1L"></a>当言何所断。<a id="a-1M"></a>故彼非善立所断相应言。<a id="a-1N"></a>若见缘苦为境名为见苦。<a id="a-1O"></a>即是苦法苦类智忍。<a id="a-1P"></a>此二所断总说名为见苦所断。<a id="a-1Q"></a>乃至见道所断亦然。<a id="a-1R"></a>数习名修。<a id="a-1S"></a>谓见迹者为得上义。<a id="a-1T"></a>于苦等智数数熏习。<a id="a-1U"></a>说名为修。<a id="a-1V"></a>此道所除名修所断。<a id="a-1W"></a>是名为善立所断相。<a id="a-1X"></a>色无色界五部各除嗔。<a id="a-1Y"></a>余与欲同。<a id="a-1Z"></a>故各三十一。<a id="a-1a"></a>由是一切正理论师。<a id="a-1b"></a>以六随眠约行部界门差别故立九十八。<a id="a-1c"></a>于此所辩九十八中。<a id="a-1d"></a>八十八见所断忍所害故。<a id="a-1e"></a>十随眠修所断智所害故。<a id="a-1f"></a>何缘于此约界不同建立随眠非约地异。<a id="a-1g"></a>如无欲色异界随眠于一事中俱随增理。<a id="a-1h"></a>初二静虑异地亦然。<a id="a-1i"></a>若谓地虽殊而有同对治。<a id="a-1j"></a>非欲色界对治有同。<a id="a-1k"></a>是则不应别立无色。<a id="a-1l"></a>以无色与色有同对治故。<a id="a-1m"></a>若修所断对治渐生。<a id="a-1n"></a>故色无色应别立者。<a id="a-1o"></a>诸地亦尔。<a id="a-1p"></a>何不别说。<a id="a-1q"></a>故应立二百八十四随眠。<a id="a-1r"></a>设许如斯亦无有过。<a id="a-1s"></a>且约界异立九十八。<a id="a-1t"></a>所以然者。<a id="a-1u"></a>由离界贪建立遍知沙门果故。<a id="a-1v"></a>谓立此二由断随眠。<a id="a-1w"></a>此断随眠约界非地。<a id="a-1x"></a>故不约地建立随眠。<a id="a-1y"></a>宿旧师言。<a id="a-1z"></a>佛于法性明了通达能说示他。<a id="a-20"></a>定应善观四静虑地诸烦恼法性少相似虽有四地而合说一。<a id="a-21"></a>于四无色合说亦然。<a id="a-22"></a>经但说色贪无色贪等故。<a id="a-23"></a>由此义故正理论师建立随眠约界非地。<a id="a-24"></a>如何四地性少相似。<a id="a-25"></a>有说。<a id="a-26"></a>同是摄支地故。<a id="a-27"></a>此释非理。<a id="a-28"></a>所以者何。<a id="a-29"></a>诸近分地中有生烦恼故。<a id="a-2A"></a>有说。<a id="a-2B"></a>同是遍照地摄故。<a id="a-2C"></a>有说。<a id="a-2D"></a>等是色贪类惑故。<a id="a-2E"></a>我说。<a id="a-2F"></a>此中少相似者。<a id="a-2G"></a>唯薄伽梵明了通达。<a id="a-2H"></a>要于永断第四静虑下下品惑方立遍知。<a id="a-2I"></a>下位不然。<a id="a-2J"></a>故知四地必有少分性类相似。<a id="a-2K"></a>非上地烦恼能缘缚下地。<a id="a-2L"></a>下三静虑得离系时。<a id="a-2M"></a>宁不别立断遍知体。<a id="a-2N"></a>定知一类烦恼未除。<a id="a-2O"></a>虽已离系与系相似。<a id="a-2P"></a>要同类惑永断无余。<a id="a-2Q"></a>方得名为究竟离系。<a id="a-2R"></a>故唯约界建立随眠不约地立。<a id="a-2S"></a>于理为胜有余师说。<a id="a-2T"></a>如有为怨禁在囹圄。<a id="a-2U"></a>方便走出乃至未到。<a id="a-2V"></a>与怨城林田空闲等不相似处。<a id="a-2W"></a>虽越怨狱未大安隐。<a id="a-2X"></a>如是若断下三定贪。<a id="a-2Y"></a>未到彼贪不相似处。<a id="a-2Z"></a>虽越少分未大安隐。<a id="a-2a"></a>故唯约界建立随眠。<a id="a-2b"></a>有余师言。<a id="a-2c"></a>若越欲界便为已越。<a id="a-2d"></a>多趣多生大蕴处界无量苦法。<a id="a-2e"></a>若越色界。<a id="a-2f"></a>便为已越一取蕴全多处多界。<a id="a-2g"></a>若越无色界。<a id="a-2h"></a>便为已越一切生死摄蕴处界尽。<a id="a-2i"></a>离下三定所越不然故立随眠约界非地。<a id="a-2j"></a>然诸古昔正理论师。<a id="a-2k"></a>亦许随眠约地建立。<a id="a-2l"></a>故设如是假问答言。<a id="a-2m"></a>颇有异生于九十八随眠永断具成就耶。<a id="a-2n"></a>有。<a id="a-2o"></a>谓异生生在欲界得第三定未离彼贪。<a id="a-2p"></a>颇有异生得第三定。<a id="a-2q"></a>于向所说九十八种随眠永断不具成耶。<a id="a-2r"></a>有谓彼异生从欲界已殁。<a id="a-2s"></a>颇有住见道苦法智忍位。<a id="a-2t"></a>具成九十八随眠永断耶。<a id="a-2u"></a>有。<a id="a-2v"></a>谓彼异生得入正决定。<a id="a-2w"></a>颇有诸圣补特伽罗。<a id="a-2x"></a>于十智中唯成就四而得八十二随眠永断耶。<a id="a-2y"></a>有。<a id="a-2z"></a>谓具缚入正决定。<a id="a-30"></a>于正住在苦类智时。<a id="a-31"></a>若色界中四静虑地同一系缚如欲何过。<a id="a-32"></a>此则善顺约断界贪建立遍知及沙门果。<a id="a-33"></a>又顺本论说。<a id="a-34"></a>遍行因为因能生自界染法。<a id="a-35"></a>不尔经论理相违故。<a id="a-36"></a>且引经文证四静虑非同一系。<a id="a-37"></a>如契经言。<a id="a-38"></a>彼作是思。<a id="a-39"></a>我当安住寻伺寂静第二定中。<a id="a-3A"></a>虽作是思而不能入。<a id="a-3B"></a>复作是念。<a id="a-3C"></a>何因何缘。<a id="a-3D"></a>我于此中心不能入。<a id="a-3E"></a>作是念已。<a id="a-3F"></a>便自了知。<a id="a-3G"></a>以我犹于寻伺过患未识未达。<a id="a-3H"></a>未见未知于无寻伺静虑功德。<a id="a-3I"></a>未能修习多修习故。<a id="a-3J"></a>于第二定心不能入。<a id="a-3K"></a>广说乃至。<a id="a-3L"></a>我由住此数数发动寻伺俱行。<a id="a-3M"></a>诸想作意过患令起。<a id="a-3N"></a>今定应断。<a id="a-3O"></a>乃至广说。<a id="a-3P"></a>此中意显。<a id="a-3Q"></a>如越欲界。<a id="a-3R"></a>如是当越静虑地等。<a id="a-3S"></a>下地所有诸想作意能障离染。<a id="a-3T"></a>及能退故。<a id="a-3U"></a>说为过患非自地者。<a id="a-3V"></a>故知色界非一系缚。<a id="a-3W"></a>又见过患能为厌因。<a id="a-3X"></a>厌为离因。<a id="a-3Y"></a>离故解脱。<a id="a-3Z"></a>若同一缚此应唐捐。<a id="a-3a"></a>又说寻等渐次息故。<a id="a-3b"></a>谓契经说。<a id="a-3c"></a>若瑜伽师入第二定寻伺便息。<a id="a-3d"></a>广说乃至。<a id="a-3e"></a>得入无边虚空处定色想便息。<a id="a-3f"></a>色界诸地若同一缚。<a id="a-3g"></a>诸瑜伽者。<a id="a-3h"></a>既无力能顿舍寻伺喜乐色想。<a id="a-3i"></a>以心怖怯极重担故。<a id="a-3j"></a>应毕竟无舍寻等者。<a id="a-3k"></a>又说离喜断乐言故。<a id="a-3l"></a>谓契经言。<a id="a-3m"></a>离喜断乐非同一缚。<a id="a-3n"></a>欲界诸处有毛端量未得离贪。<a id="a-3o"></a>可说名为全离欲系。<a id="a-3p"></a>唯除已断见所断法。<a id="a-3q"></a>虽永未离修所断贪而名离缚。<a id="a-3r"></a>非彼境故。<a id="a-3s"></a>色界诸地若同一缚。<a id="a-3t"></a>应有余缚。<a id="a-3u"></a>离断不成。<a id="a-3v"></a>此等名为经相违故。<a id="a-3w"></a>次引论文证四静虑非同一系。<a id="a-3x"></a>如本论言。<a id="a-3y"></a>谁成乐根。<a id="a-3z"></a>谓生遍净若生下地。<a id="a-40"></a>若圣上生。<a id="a-41"></a>谁于此不成。<a id="a-42"></a>谓异生生上非下地法。<a id="a-43"></a>生上地时。<a id="a-44"></a>虽曰不成。<a id="a-45"></a>而不由断于同一缚。<a id="a-46"></a>欲界等中不见如斯定成等理。<a id="a-47"></a>然于本论说遍行因为因能生自界染者。<a id="a-48"></a>且就约界建立随眠辩遍行因。<a id="a-49"></a>故作是说。<a id="a-4A"></a>亦有本说生自地染。<a id="a-4B"></a>此等名为论相违故。<a id="a-4C"></a>如何一系与理相违。<a id="a-4D"></a>且与随经理相违者。<a id="a-4E"></a>不应于二定说内等净支。<a id="a-4F"></a>未断寻伺俱诸烦恼浊故。<a id="a-4G"></a>又生第四静虑有情。<a id="a-4H"></a>亦应成染寻伺喜乐。<a id="a-4I"></a>然契经说寻等息言。<a id="a-4J"></a>又契经言。<a id="a-4K"></a>离喜断乐与随本论理相违者。<a id="a-4L"></a>谓本论中说。<a id="a-4M"></a>第二等味相应定。<a id="a-4N"></a>能与初等味相应定。<a id="a-4O"></a>唯作二缘。<a id="a-4P"></a>谓增上缘及等无间。<a id="a-4Q"></a>色界诸地若同一缚。<a id="a-4R"></a>诸上地贪于下地爱。<a id="a-4S"></a>亦应能作因及所缘。<a id="a-4T"></a>又除受生时。<a id="a-4U"></a>应为等无间。<a id="a-4V"></a>又初定爱乃至应与第四定贪为等无间。<a id="a-4W"></a>又应从初味定无间。<a id="a-4X"></a>乃至第四净定现前。<a id="a-4Y"></a>又除受生。<a id="a-4Z"></a>应从第四净定无间初味定起。<a id="a-4a"></a>如是上下等无间缘。<a id="a-4b"></a>展转相生应立多难。<a id="a-4c"></a>又不应于第四业内。<a id="a-4d"></a>说四思能断白白异熟业。<a id="a-4e"></a>又不应说上近分定能断下惑。<a id="a-4f"></a>同一缚故。<a id="a-4g"></a>又得初定诸不还者。<a id="a-4h"></a>与得四定所断应同。<a id="a-4i"></a>是故定应许上下地如界业惑因果皆殊。<a id="a-4j"></a>由理不同。<a id="a-4k"></a>一系缚故。<a id="a-4l"></a>如前所说上界除嗔。<a id="a-4m"></a>以何因缘彼嗔非有。<a id="a-4n"></a>彼嗔随眠事非有故。<a id="a-4o"></a>谓于苦受有嗔随增。<a id="a-4p"></a>苦受彼无。<a id="a-4q"></a>故嗔非有。<a id="a-4r"></a>又嗔随眠干涩相故。<a id="a-4s"></a>谓此烦恼其相干涩犹如风病。<a id="a-4t"></a>彼有情类由奢摩他润滑相续。<a id="a-4u"></a>故彼无有干涩相嗔。<a id="a-4v"></a>又彼非嗔异熟因故。<a id="a-4w"></a>谓嗔必感非爱异熟。<a id="a-4x"></a>上二界无诸非爱事。<a id="a-4y"></a>外无毒刺茅灰等缘。<a id="a-4z"></a>内无热风癫痫等故。<a id="a-50"></a>有说。<a id="a-51"></a>彼无恼害事故。<a id="a-52"></a>慈等善根所居处故。<a id="a-53"></a>诸所摄受皆远离故。<a id="a-54"></a>有余师说。<a id="a-55"></a>嗔性躁急速可远离。<a id="a-56"></a>故瑜伽师离欲贪时即能止息。<a id="a-57"></a>如不居穴诸干涩垢。<a id="a-58"></a>才加洗拭速可遣除。<a id="a-59"></a>分别论师作如是说。<a id="a-5A"></a>无九十八所立随眠。<a id="a-5B"></a>经说随眠唯有七故。<a id="a-5C"></a>谓契经说。<a id="a-5D"></a>若欲永断七种随眠。<a id="a-5E"></a>汝等从今应于我所勤修梵行。<a id="a-5F"></a>由此故知正理论者唯依自计立九十八随眠。<a id="a-5G"></a>若离圣言依自计立。<a id="a-5H"></a>则应许有无量随眠。<a id="a-5I"></a>无量有情身中转故。<a id="a-5J"></a>今观具寿于圣教理不能审谛。<a id="a-5K"></a>如实观察于此所立理教极成。<a id="a-5L"></a>随眠数中能固非拨。<a id="a-5M"></a>且非彼所引七随眠经有证定数能非了义故谓余经言。<a id="a-5N"></a>若欲于色厌离欲灭永解脱者。<a id="a-5O"></a>应于我所勤修梵行。<a id="a-5P"></a>乃至于识说亦如是。<a id="a-5Q"></a>此经唯说欲断随眠。<a id="a-5R"></a>应于我所勤修梵行。<a id="a-5S"></a>故知此经非了义说。<a id="a-5T"></a>又于余处亦有唯依欲离一界染。<a id="a-5U"></a>一随眠少分说。<a id="a-5V"></a>应于我所勤修梵行言如契经言。<a id="a-5W"></a>若于乐受欲永害贪随眠应于我所勤修梵行。<a id="a-5X"></a>又契经言。<a id="a-5Y"></a>若于苦受欲永害嗔随眠。<a id="a-5Z"></a>应于我所勤修梵行。<a id="a-5a"></a>岂以彼经所说极少便应非拨说七随眠。<a id="a-5b"></a>故知此经文同彼非了义。<a id="a-5c"></a>今应详辩。<a id="a-5d"></a>此契经中欲断七随眠应修梵行。<a id="a-5e"></a>意谓此经意为显随眠种类有殊故标七数。<a id="a-5f"></a>如契经说。<a id="a-5g"></a>法有二种。<a id="a-5h"></a>非离二种别有余法。<a id="a-5i"></a>岂由此不许说十八界耶。<a id="a-5j"></a>然意类中说余六界。<a id="a-5k"></a>故二十八互不相违。<a id="a-5l"></a>又如经中说盖有五。<a id="a-5m"></a>非无明体非盖所摄。<a id="a-5n"></a>经说无明能覆盖故。<a id="a-5o"></a>又即五盖余经说十。<a id="a-5p"></a>如契经说。<a id="a-5q"></a>苾刍当知。<a id="a-5r"></a>贪欲盖体差别有二。<a id="a-5s"></a>一内二外。<a id="a-5t"></a>乃至广说。<a id="a-5u"></a>又如经说。<a id="a-5v"></a>由四因故大地振动非无余因。<a id="a-5w"></a>又如经言。<a id="a-5x"></a>世有三法宜应开发。<a id="a-5y"></a>然有说四。<a id="a-5z"></a>又如经言。<a id="a-60"></a>谛唯有一更无第二。<a id="a-61"></a>然为梵志说谛有三及说四等。<a id="a-62"></a>又如经说智有二种。<a id="a-63"></a>谓尽无生非无余智。<a id="a-64"></a>又如经说。<a id="a-65"></a>心有二种谓善不善。<a id="a-66"></a>非无无记。<a id="a-67"></a>如是等类无量契经佛顺机宜说意各别。<a id="a-68"></a>不能了达圣教理趣。<a id="a-69"></a>唯计损坏他宗为德。<a id="a-6A"></a>此类岂能逮善说果。<a id="a-6B"></a>如世尊告邬陀夷言。<a id="a-6C"></a>若于如来异门所说。<a id="a-6D"></a>一切一切物一切一切种。<a id="a-6E"></a>不欲于中求解义者。<a id="a-6F"></a>汝应知彼于圣教中求斗诤住。<a id="a-6G"></a>乃至广说。<a id="a-6H"></a>又彼所说则应许有无量随眠。<a id="a-6I"></a>许亦何失。<a id="a-6J"></a>约依身别数无量故。<a id="a-6K"></a>然就体类分别随眠但成六种。<a id="a-6L"></a>此六约门异成十六。<a id="a-6M"></a>或十或二十八或三十六。<a id="a-6N"></a>或七十四或九十八。<a id="a-6O"></a>谓佛处处约界行部诸门差别显示随眠。<a id="a-6P"></a>正理论师随佛所说约界等异立九十八随眠。<a id="a-6Q"></a>且诸随眠体类有六。<a id="a-6R"></a>谓贪嗔慢无明见疑。<a id="a-6S"></a>体类别故如前已辨。<a id="a-6T"></a>以薄伽梵于契经中说三界贪总名爱结故知体类唯六随眠。<a id="a-6U"></a>即六随眠约界差别世尊且说贪分二种。<a id="a-6V"></a>谓欲有贪随眠异故。<a id="a-6W"></a>由贪差别可类解余。<a id="a-6X"></a>为显随眠定不定界各成二故作如是说。<a id="a-6Y"></a>然唯说贪界差别者。<a id="a-6Z"></a>以多处说贪为首故。<a id="a-6a"></a>谓诸建立烦恼教中。<a id="a-6b"></a>处处说贪以为上首。<a id="a-6c"></a>如说九结三不善根五盖。<a id="a-6d"></a>上分三业道缚业缘集等无量。<a id="a-6e"></a>契经以贪随眠是生死本故。<a id="a-6f"></a>于诸处多说在初。<a id="a-6g"></a>既说最初分为二种。<a id="a-6h"></a>由此类显余亦应然。<a id="a-6i"></a>然不可说嗔亦约界分二。<a id="a-6j"></a>由欲有贪显余差别。<a id="a-6k"></a>此非如慢等说上亦有故。<a id="a-6l"></a>由如是教已显随眠。<a id="a-6m"></a>随其所应定散界别。<a id="a-6n"></a>佛余处复约有贪异门。<a id="a-6o"></a>显定界随眠亦有差别。<a id="a-6p"></a>谓世尊说上分结中色无色贪别立为二。<a id="a-6q"></a>由贪差别可类解余。<a id="a-6r"></a>为显随眠。<a id="a-6s"></a>于诸定界色无色异故作是说。<a id="a-6t"></a>然非上分结唯修所断故。<a id="a-6u"></a>则唯修所断有贪界。<a id="a-6v"></a>有别见所断惑。<a id="a-6w"></a>与修所断种类既同。<a id="a-6x"></a>必亦异故前总显示见修所断定散界别。<a id="a-6y"></a>今别显示唯修所断色无色殊。<a id="a-6z"></a>以无漏道如是断故。<a id="a-70"></a>谓色无色见所断贪同一对治。<a id="a-71"></a>修所断贪各别对治。<a id="a-72"></a>故于定界见所断贪不显界别。<a id="a-73"></a>修所断贪则显界别。<a id="a-74"></a>如是别引二经证贪有三界殊。<a id="a-75"></a>显余亦别。<a id="a-76"></a>今复总引一经为证。<a id="a-77"></a>如契经言。<a id="a-78"></a>爱有三种。<a id="a-79"></a>一欲爱。<a id="a-7A"></a>二色爱。<a id="a-7B"></a>三无色爱。<a id="a-7C"></a>由爱差别可类解余。<a id="a-7D"></a>为显随眠欲色无色界差别故作如是说。<a id="a-7E"></a>已举圣教证诸随眠界有差别理亦有异。<a id="a-7F"></a>谓有一类补特伽罗。<a id="a-7G"></a>于欲界法总得离系非色无色。<a id="a-7H"></a>彼由断此诸随眠故不欲界生。<a id="a-7I"></a>此所断随眠应知欲界系。<a id="a-7J"></a>色无色界类此应知。<a id="a-7K"></a>是故随眠由圣教理。<a id="a-7L"></a>界定有异数成十六。<a id="a-7M"></a>已显界别。<a id="a-7N"></a>行异云何。<a id="a-7O"></a>即六随眠见由行异。<a id="a-7P"></a>世尊处处说见有五。<a id="a-7Q"></a>有身见等如前已列。<a id="a-7R"></a>故六随眠约行有异敷积成十如前已辨。<a id="a-7S"></a>行界合分成二十八。<a id="a-7T"></a>已显行别。<a id="a-7U"></a>部异云何。<a id="a-7V"></a>部谓随眠约别对治。<a id="a-7W"></a>谓有一类由见苦断。<a id="a-7X"></a>有由见集灭道亦然。<a id="a-7Y"></a>有由后时随于一智数数修习增胜故断。<a id="a-7Z"></a>若异此者立四谛见及后果智则为唐捐。<a id="a-7a"></a>然见道中于四圣谛必渐现观如后当辩。<a id="a-7b"></a>如是五部决定差别。<a id="a-7c"></a>佛于经中自正显示。<a id="a-7d"></a>如世尊言。</p>
  <p id="a7e">我昔与汝等　　涉生死长途</p>
  <p id="a7f">由不能如实　　见四圣谛故</p>
  <p id="a7g">若能见四谛　　永断诸有缚</p>
  <p id="a7h">则生死都灭　　便无后诸有</p>
  <p id="a7i">此中若能见四谛者。<a id="a-7j"></a>显断见四谛所断四无明。<a id="a-7k"></a>复言永断诸有缚者。<a id="a-7l"></a>显断修道所断无明。<a id="a-7m"></a>岂不此中有缚说爱。<a id="a-7n"></a>如何引证五部无明。<a id="a-7o"></a>此中无明不说成故。<a id="a-7p"></a>谓诸世间无有一物爱结所系非无明者。<a id="a-7q"></a>但修所断许有爱结有无明结岂更须成非不愚痴有爱生故。<a id="a-7r"></a>复有别证显诸烦恼诸部差别。<a id="a-7s"></a>如契经言。<a id="a-7t"></a>于苦无智于集无智于灭无智于道无智。<a id="a-7u"></a>此中总收前际愚等。<a id="a-7v"></a>约四谛境立四无智。<a id="a-7w"></a>应知此处以无明声显一切随眠。<a id="a-7x"></a>如缘起中辩。<a id="a-7y"></a>故诸烦恼有部差别。<a id="a-7z"></a>然非无明有五部故。<a id="a-80"></a>类显余惑皆有五部。<a id="a-81"></a>以余烦恼有遮说故。<a id="a-82"></a>谓世尊说永断见疑得预流果。<a id="a-83"></a>由此为证遮见及疑是修所断。<a id="a-84"></a>又经但说。<a id="a-85"></a>断往恶趣。<a id="a-86"></a>贪嗔痴慢得预流果。<a id="a-87"></a>故预流果无见及疑。<a id="a-88"></a>有修所断贪嗔痴慢。<a id="a-89"></a>由此为证知六随眠。<a id="a-8A"></a>约部不同成二十八。<a id="a-8B"></a>部行合分成三十六。<a id="a-8C"></a>部界合分成七十四。<a id="a-8D"></a>约部行界总分随眠成九十八如前已辨。<a id="a-8E"></a>故对法者随佛圣教。<a id="a-8F"></a>推求正理分别随眠。<a id="a-8G"></a>立九十八不可倾动。<a id="a-8H"></a>然彼朽昧上座复言。<a id="a-8I"></a>虽经非无所引名相。<a id="a-8J"></a>而曾无处说此随眠。<a id="a-8K"></a>是见苦所断乃至修所断。<a id="a-8L"></a>今应征诘入见道时。<a id="a-8M"></a>已见苦谛未见集等。<a id="a-8N"></a>为有现起见所断惑。<a id="a-8O"></a>而言未拔彼随眠耶不尔何烦张戏论网。<a id="a-8P"></a>又如汝执烦恼相缘。<a id="a-8Q"></a>不见所缘而得永断。<a id="a-8R"></a>如是烦恼虽缘三谛。<a id="a-8S"></a>见苦谛时何妨顿断。<a id="a-8T"></a>然有征难。<a id="a-8U"></a>若见苦时便能顿断见所断惑。<a id="a-8V"></a>见后三谛应无用者。<a id="a-8W"></a>理亦不然。<a id="a-8X"></a>彼于此位。<a id="a-8Y"></a>不求见集等。<a id="a-8Z"></a>不欲断随眠。<a id="a-8a"></a>然由先智展转引发。<a id="a-8b"></a>法尔次第见于集等。<a id="a-8c"></a>若不尔者。<a id="a-8d"></a>现观中间求见等心应为间杂。<a id="a-8e"></a>又曾无处佛说随眠有九十八。<a id="a-8f"></a>若有应说佛有说处。<a id="a-8g"></a>我则信受上座如是征诘随眠。<a id="a-8h"></a>巨细推寻未为切中。<a id="a-8i"></a>且先已辨。<a id="a-8j"></a>佛于经中说诸随眠见苦断等。<a id="a-8k"></a>谓契经说。<a id="a-8l"></a>不见四谛久涉生死。<a id="a-8m"></a>见便都灭。<a id="a-8n"></a>如何可说佛曾无处。<a id="a-8o"></a>说有随眠见苦断等。<a id="a-8p"></a>又说于苦等有四无智。<a id="a-8q"></a>如何四无智唯见苦断。<a id="a-8r"></a>故知定有五部随眠。<a id="a-8s"></a>又彼诘言。<a id="a-8t"></a>已见苦谛未见集等。<a id="a-8u"></a>为有现起见所断惑。<a id="a-8v"></a>而言未拔彼随眠者。<a id="a-8w"></a>此甚浮词。<a id="a-8x"></a>未见苦时见苦断惑亦不现起。<a id="a-8y"></a>应言已拔。<a id="a-8z"></a>则不应说见苦时断。<a id="a-90"></a>若未见苦既不能拔见苦所断一切随眠。<a id="a-91"></a>余亦应然。<a id="a-92"></a>未见集等亦不能断彼所断得。<a id="a-93"></a>能治彼得道未生故。<a id="a-94"></a>或彼应辩二差别因。<a id="a-95"></a>何故随眠等不现起。<a id="a-96"></a>而一未拔余已拔耶。<a id="a-97"></a>故彼所诘有言无理。<a id="a-98"></a>又言。<a id="a-99"></a>如汝烦恼相缘不见所缘而得永断。<a id="a-9A"></a>如是烦恼虽缘三谛。<a id="a-9B"></a>见苦谛时容顿断者非我宗许。<a id="a-9C"></a>诸烦恼相缘皆不见所缘而得永断。<a id="a-9D"></a>虽见灭道所断惑中。<a id="a-9E"></a>有漏缘随眠不见所缘断。<a id="a-9F"></a>而彼烦恼依灭道生。<a id="a-9G"></a>明无漏缘诸烦恼起。<a id="a-9H"></a>是彼烦恼所长养故。<a id="a-9I"></a>义说亦名迷于灭道。<a id="a-9J"></a>故是缘彼道力所灭。<a id="a-9K"></a>非缘三谛所有随眠。<a id="a-9L"></a>有苦等中计为乐等。<a id="a-9M"></a>亦无明托迷苦惑生。<a id="a-9N"></a>宁见苦时彼便顿断。<a id="a-9O"></a>故彼引此例彼不齐。<a id="a-9P"></a>又彼所言彼于此位。<a id="a-9Q"></a>不求见集等。<a id="a-9R"></a>不欲断随眠。<a id="a-9S"></a>然由先智展转引发。<a id="a-9T"></a>法尔次第见集等者。<a id="a-9U"></a>此亦无理。<a id="a-9V"></a>彼于此位亦不求见苦不欲断随眠。<a id="a-9W"></a>然由先时暖等位智。<a id="a-9X"></a>展转引发法尔见苦。<a id="a-9Y"></a>尔时应不断见苦断随眠。<a id="a-9Z"></a>此既断随眠见余亦应尔。<a id="a-9a"></a>又非我等说现观时。<a id="a-9b"></a>起加行心求见求断。<a id="a-9c"></a>然我亦说现观位中。<a id="a-9d"></a>于见集等离别加行。<a id="a-9e"></a>但由先智展转引发法尔次第见于集等。<a id="a-9f"></a>即于见时有断有证。<a id="a-9g"></a>深成有用非类汝宗。<a id="a-9h"></a>若谓定无见余三谛所断烦恼。<a id="a-9i"></a>则见集等习彼境智应全无用。<a id="a-9j"></a>大师说此岂不唐捐。<a id="a-9k"></a>法尔自应能见集等。<a id="a-9l"></a>佛但应说习见苦智。<a id="a-9m"></a>又四圣谛其相不同。<a id="a-9n"></a>如何解余谛断迷余谛惑。<a id="a-9o"></a>故非见苦顿断随眠。<a id="a-9p"></a>又彼所说曾无有处。<a id="a-9q"></a>佛说随眠有九十八。<a id="a-9r"></a>若有应说佛有说处我则信者。<a id="a-9s"></a>此亦不然。<a id="a-9t"></a>我不见汝曹有信佛教相。<a id="a-9u"></a>以我先据圣教正理。<a id="a-9v"></a>建立随眠有九十八。<a id="a-9w"></a>汝等都无信受心故。<a id="a-9x"></a>又复汝等具吉祥伦。<a id="a-9y"></a>今时何从逮殊胜智。<a id="a-9z"></a>知曾无处佛说随眠。<a id="a-A0"></a>行部界殊有九十八。<a id="a-A1"></a>传闻增一阿笈摩中从一法增乃至百法。<a id="a-A2"></a>佛灭度后此土有情。<a id="a-A3"></a>内慧念命日日损减。<a id="a-A4"></a>外药草等味势熟德渐渐衰退功能鲜少。<a id="a-A5"></a>人多为恶事业牵缠。<a id="a-A6"></a>岂能具持如来圣教。<a id="a-A7"></a>故今增一阿笈摩中。<a id="a-A8"></a>唯从一增至十法在。<a id="a-A9"></a>于中犹有多分零落。<a id="a-AA"></a>况于过十能有受持。<a id="a-AB"></a>故知经中说随眠处。<a id="a-AC"></a>定有具说九十八文。<a id="a-AD"></a>如是传闻理必应尔。<a id="a-AE"></a>故佛于彼十应经中说甚深经渐当隐没乃至最后隐没无余又自古来诸圣造论。<a id="a-AF"></a>处处皆说有九十八随眠。<a id="a-AG"></a>兼有明文释有理趣。<a id="a-AH"></a>故知根本阿笈摩中。<a id="a-AI"></a>定有诚文标此名数。<a id="a-AJ"></a>今更略引诸阿笈摩。<a id="a-AK"></a>证多契经今已隐没。<a id="a-AL"></a>如佛于彼婆拖梨经告婆拖梨。<a id="a-AM"></a>我于往昔为苾刍众。<a id="a-AN"></a>宣说少年贤良马法。<a id="a-AO"></a>尔时汝类于此法门少不实有。<a id="a-AP"></a>彼经今者已没不现。<a id="a-AQ"></a>又佛于彼苦蕴经中。<a id="a-AR"></a>为释种大名说。<a id="a-AS"></a>我于往昔一时住在王舍大城游广胁山。<a id="a-AT"></a>见诸离系皆高举手。<a id="a-AU"></a>自苦求常。<a id="a-AV"></a>便告之言。<a id="a-AW"></a>乃至广说。<a id="a-AX"></a>彼经今者已没不现。<a id="a-AY"></a>又彼庆喜大空经中作如是言。<a id="a-AZ"></a>我于往昔佛一时住释种大城。<a id="a-Aa"></a>居彼所营大客馆内。<a id="a-Ab"></a>时告我曰。<a id="a-Ac"></a>汝阿难陀。<a id="a-Ad"></a>我所住空汝欲知不。<a id="a-Ae"></a>我便请问。<a id="a-Af"></a>佛为我说。<a id="a-Ag"></a>我寻解佛所说义趣。<a id="a-Ah"></a>彼经今者亦已隐没。<a id="a-Ai"></a>又佛于彼邬陀夷经作如是言。<a id="a-Aj"></a>我于往昔说有四受更代现前。<a id="a-Ak"></a>彼经今时亦已隐没。<a id="a-Al"></a>又薄伽梵于他经中作如是言。<a id="a-Am"></a>我于往昔一时住在王舍大城游于山谷。<a id="a-An"></a>时有众多出家外道。<a id="a-Ao"></a>来至我所请问我义。<a id="a-Ap"></a>乃至广说。<a id="a-Aq"></a>彼经今者亦没不现。<a id="a-Ar"></a>又佛于彼出爱王经告言。<a id="a-As"></a>大王。<a id="a-At"></a>我忆往昔曾作是说。<a id="a-Au"></a>非去来今有诸沙门婆罗门等。<a id="a-Av"></a>于一切法顿见顿知。<a id="a-Aw"></a>能顿见知无有是处。<a id="a-Ax"></a>彼经今者亦已隐没。<a id="a-Ay"></a>又雨相外道于瞿博迦经作如是言。<a id="a-Az"></a>我忆往昔曾见释氏乔答摩尊。<a id="a-B0"></a>住那地迦城郡市迦林内。<a id="a-B1"></a>赞静虑等一切法门。<a id="a-B2"></a>彼经今时亦没不现。<a id="a-B3"></a>又彼庆喜于满经中言。<a id="a-B4"></a>我幼时见满慈子。<a id="a-B5"></a>为众广说甚深法门。<a id="a-B6"></a>彼经今时亦已隐没。<a id="a-B7"></a>又佛于彼蓝薄迦经作如是言。<a id="a-B8"></a>我于往昔一时曾告五苾刍言。<a id="a-B9"></a>我未出家恒乐观察居家迫迮多诸过患。<a id="a-BA"></a>应速厌离。<a id="a-BB"></a>乃至广说。<a id="a-BC"></a>彼经今者亦没不现。<a id="a-BD"></a>又彼圣者护国经中。<a id="a-BE"></a>彼言。<a id="a-BF"></a>大王。<a id="a-BG"></a>有四厌道。<a id="a-BH"></a>唯薄伽梵正见正知。<a id="a-BI"></a>虽诸如来应正等觉曾广宣说。<a id="a-BJ"></a>而诸世间不能精勤修厌离行。<a id="a-BK"></a>当知定是竭爱驮娑。<a id="a-BL"></a>彼经今时亦已隐没。<a id="a-BM"></a>又给孤独于趣经中言。<a id="a-BN"></a>我曾于薄伽梵所亲闻亲受如是法门。<a id="a-BO"></a>若有有情施园林等。<a id="a-BP"></a>由此因力身坏命终。<a id="a-BQ"></a>生于天中受妙快乐。<a id="a-BR"></a>广说乃至。<a id="a-BS"></a>法施为因。<a id="a-BT"></a>彼经今时亦没不现。<a id="a-BU"></a>又彼庆喜涅槃经中白无灭言。<a id="a-BV"></a>我曾佛所亲闻亲受如是法门。<a id="a-BW"></a>佛世尊依无动寂静第四静虑明眼涅槃。<a id="a-BX"></a>彼经今时亦已隐没。<a id="a-BY"></a>有如是等无量契经。<a id="a-BZ"></a>皆于今时隐没不现。<a id="a-Ba"></a>本所结集多分凋零。<a id="a-Bb"></a>上座何容辄作是说。<a id="a-Bc"></a>佛曾无处说九十八随眠。<a id="a-Bd"></a>已辩随眠差别理趣。<a id="a-Be"></a>本所说义今次应辩。<a id="a-Bf"></a>前说八十八见所断等。<a id="a-Bg"></a>此见修所断为定尔耶。<a id="a-Bh"></a>不尔。<a id="a-Bi"></a>云何。<a id="a-Bj"></a>颂曰。</p>
  <p id="aBk">忍所害随眠　　有顶唯见断</p>
  <p id="aBl">余通见修断　　智所害唯修</p>
  <p id="aBm">论曰。<a id="a-Bn"></a>于忍所害诸随眠中。<a id="a-Bo"></a>有顶地摄唯见所断。<a id="a-Bp"></a>唯类智忍方能断故。<a id="a-Bq"></a>余八地摄通见修断。<a id="a-Br"></a>谓圣者断唯见非修。<a id="a-Bs"></a>法类智忍如应断故。<a id="a-Bt"></a>若异生断唯修非见。<a id="a-Bu"></a>数习世俗智所断故。<a id="a-Bv"></a>智所害诸随眠。<a id="a-Bw"></a>一切地摄唯修所断。<a id="a-Bx"></a>以诸圣者及诸异生。<a id="a-By"></a>如其所应皆由数习无漏世俗智所断故。<a id="a-Bz"></a>颂言余通见修断者。<a id="a-C0"></a>此言不说义准可知。<a id="a-C1"></a>云何可知。<a id="a-C2"></a>由前后故。<a id="a-C3"></a>谓前别说忍所害随眠有顶唯见断。<a id="a-C4"></a>后复总说智所害唯修。<a id="a-C5"></a>余通准知故。<a id="a-C6"></a>令义显故正说无失。<a id="a-C7"></a>有余师说。<a id="a-C8"></a>外道诸仙不能伏断见所断惑。<a id="a-C9"></a>如大分别诸业契经。<a id="a-CA"></a>说离欲贪诸外道类。<a id="a-CB"></a>有缘欲界邪见现行。<a id="a-CC"></a>及梵网经亦说彼类。<a id="a-CD"></a>有缘欲界诸见现行。<a id="a-CE"></a>谓于前际分别论者有执全常。<a id="a-CF"></a>有执一分。<a id="a-CG"></a>有执诸法无因生等。<a id="a-CH"></a>非色界惑缘欲界生。<a id="a-CI"></a>于欲界境已离贪故。<a id="a-CJ"></a>定是欲界诸见未断。<a id="a-CK"></a>此说不然。<a id="a-CL"></a>见修所断皆能连续欲界生故。<a id="a-CM"></a>虽断一分余分亦应续自界生如预流等。<a id="a-CN"></a>然诸外道亦有乃至生有顶天。<a id="a-CO"></a>彼有欲界烦恼现行必不应理。<a id="a-CP"></a>又有何理彼诸外仙。<a id="a-CQ"></a>由断修惑名离欲者。<a id="a-CR"></a>非由不断见所断惑亦说名为不离欲者。<a id="a-CS"></a>又先因释能安隐经。<a id="a-CT"></a>已显如斯所说理趣。<a id="a-CU"></a>故彼所引二种契经。<a id="a-CV"></a>与理相违成不了义。<a id="a-CW"></a>毗婆沙者释彼经言。<a id="a-CX"></a>彼起见时从离欲暂退。<a id="a-CY"></a>犹如天授暂退已还得。<a id="a-CZ"></a>若唯二十八定见所断。<a id="a-Ca"></a>何缘处处经说八十八耶。<a id="a-Cb"></a>彼文遍依次第者说。<a id="a-Cc"></a>此据尽理故不相违。<a id="a-Cd"></a>又彼意明圣道用胜。<a id="a-Ce"></a>又设先离下八地贪。<a id="a-Cf"></a>要由见道起无漏得。<a id="a-Cg"></a>得彼择灭故说无过。<a id="a-Ch"></a>见修所断异相云何。<a id="a-Ci"></a>若由唯见慧所断惑名见所断。<a id="a-Cj"></a>若由见智慧所断惑名修所断。<a id="a-Ck"></a>如是若由一品顿断。<a id="a-Cl"></a>若由九品渐渐而断。<a id="a-Cm"></a>若圣断已毕竟不退。<a id="a-Cn"></a>若圣断已或退不退。<a id="a-Co"></a>若断容证四三二果。<a id="a-Cp"></a>若断容证三二一果。<a id="a-Cq"></a>若圣断时彼非择灭。<a id="a-Cr"></a>必定应在择灭前证。<a id="a-Cs"></a>若前或后或俱时证。<a id="a-Ct"></a>如是等类异相众多。</p>
 </body>
</html>