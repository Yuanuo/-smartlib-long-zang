<!doctype html>
<html id="z3IBVrO16K" data-ver="862">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第四十一</h1>
  <h2 id="a2">辩业品第四之九</h2>
  <p id="a3">又经中说业有四种。<a id="a-4"></a>谓或有业黑黑异熟。<a id="a-5"></a>或复有业白白异熟。<a id="a-6"></a>或复有业黑白黑白异熟。<a id="a-7"></a>或复有业非黑非白无异熟。<a id="a-8"></a>业能尽诸业。<a id="a-9"></a>经虽略示而不广释。<a id="a-A"></a>今应释彼。<a id="a-B"></a>其相云何。<a id="a-C"></a>颂曰。</p>
  <p id="aD">依黑黑等殊　　所说四种业</p>
  <p id="aE">恶色欲界善　　能尽彼无漏</p>
  <p id="aF">应知如次第　　名黑白俱非</p>
  <p id="aG">论曰。<a id="a-H"></a>佛依业果性类不同。<a id="a-I"></a>所治能治殊说黑黑等四。<a id="a-J"></a>诸不善业一向名黑。<a id="a-K"></a>以具染污黑不可意黑故。<a id="a-L"></a>异熟亦黑。<a id="a-M"></a>不可意故色界善业一向名白。<a id="a-N"></a>不为一切不善烦恼。<a id="a-O"></a>及不善业所陵杂故。<a id="a-P"></a>异熟亦白。<a id="a-Q"></a>是可意故。<a id="a-R"></a>依何意趣除无色善有说此中举初显后或色界中有可意白。<a id="a-S"></a>及明了白可施设故。<a id="a-T"></a>独立白名。<a id="a-U"></a>无色界中有可意白。<a id="a-V"></a>无明了白可施设故。<a id="a-W"></a>不立白名。<a id="a-X"></a>或色界中具中生有二白性故。<a id="a-Y"></a>独立白名。<a id="a-Z"></a>如契经言。<a id="a-a"></a>或男或女成身妙行。<a id="a-b"></a>广说乃至。<a id="a-c"></a>死后感得有色意成如白衣光。<a id="a-d"></a>或明白夜。<a id="a-e"></a>或于色界具足三业。<a id="a-f"></a>及十业道。<a id="a-g"></a>无色不然。<a id="a-h"></a>而契经中有说静虑无量无色。<a id="a-i"></a>皆名白白异熟业者。<a id="a-j"></a>彼据纯净可意异熟通立白名。<a id="a-k"></a>然彼契经非了义说。<a id="a-l"></a>以于上界四蕴五蕴一切善法说业声故。<a id="a-m"></a>诸异熟因由业所显。<a id="a-n"></a>故非业者亦立业名。<a id="a-o"></a>证知彼经非了义。<a id="a-p"></a>说欲界善业名为黑白。<a id="a-q"></a>恶所杂故。<a id="a-r"></a>异熟亦黑白。<a id="a-s"></a>非爱果杂故。<a id="a-t"></a>此黑白名依相续立非据自性。<a id="a-u"></a>所以者何。<a id="a-v"></a>以无一业及一异熟是黑亦白互相违故。<a id="a-w"></a>若尔恶业果善业果杂故。<a id="a-x"></a>是则亦应名为白黑。<a id="a-y"></a>此难非理。<a id="a-z"></a>以欲界中不善数行力能伏善故。<a id="a-10"></a>彼苦果杂乐异熟。<a id="a-11"></a>欲界善劣无有功能。<a id="a-12"></a>陵伏不善。<a id="a-13"></a>故彼乐果亦无功能杂苦异熟。<a id="a-14"></a>故恶业果得纯黑名。<a id="a-15"></a>有余师言。<a id="a-16"></a>欲界善业意乐加行黑白杂起。<a id="a-17"></a>由此故立黑白二名。<a id="a-18"></a>非一业体有善有恶。<a id="a-19"></a>云何如一为诳害他。<a id="a-1A"></a>意欲令他信附于己。<a id="a-1B"></a>先矫行施乃至出家如是名为虽意乐黑而加行白或复有一于子门人。<a id="a-1C"></a>为欲遮防非利乐事。<a id="a-1D"></a>及令安住利乐事中。<a id="a-1E"></a>以怜愍心起粗身语。<a id="a-1F"></a>楚挞诃骂逼迫有情。<a id="a-1G"></a>如是名为虽加行黑而意乐白。<a id="a-1H"></a>若尔不善应名白黑。<a id="a-1I"></a>以如善业亦有如前意乐加行白黑杂起。<a id="a-1J"></a>然非所许前说无失。<a id="a-1K"></a>诸无漏业能永断尽前三业者名第四业。<a id="a-1L"></a>此无漏业非染污故得非黑名于理无失。<a id="a-1M"></a>不堕界故。<a id="a-1N"></a>断异熟故。<a id="a-1O"></a>名无异熟亦无有失。<a id="a-1P"></a>既是胜义白。<a id="a-1Q"></a>何故名非白。<a id="a-1R"></a>佛亦于彼大空经中告阿难陀。<a id="a-1S"></a>诸无学法纯善纯白一向无罪。<a id="a-1T"></a>本论亦言云何白法谓诸善法无覆无记。<a id="a-1U"></a>此有密意说非白声密意者何。<a id="a-1V"></a>谓此中说治前三业立为第四。<a id="a-1W"></a>勿所化者生如是疑。<a id="a-1X"></a>如何此中白能治白。<a id="a-1Y"></a>为显能治胜所治故。<a id="a-1Z"></a>约招异熟立非白名。<a id="a-1a"></a>以不能招白异熟故。<a id="a-1b"></a>或无学法于超一切染身中可得故。<a id="a-1c"></a>立纯白名。<a id="a-1d"></a>非如学法非超一切染身中可得故。<a id="a-1e"></a>不名纯白。<a id="a-1f"></a>故彼经中依如是义。<a id="a-1g"></a>于无学法说纯白声。<a id="a-1h"></a>今此经中以无漏业非顺爱故。<a id="a-1i"></a>又不能感白异熟故说名非白诸无漏业为皆能尽前三业不。<a id="a-1j"></a>不尔。<a id="a-1k"></a>云何。<a id="a-1l"></a>颂曰。</p>
  <p id="a1m">四法忍离欲　　前八无间俱</p>
  <p id="a1n">十二无漏思　　唯尽纯黑业</p>
  <p id="a1o">离欲四静虑　　第九无间思</p>
  <p id="a1p">一尽杂纯黑　　四令纯白尽</p>
  <p id="a1q">论曰。<a id="a-1r"></a>于见道中四法智忍。<a id="a-1s"></a>及于修道离欲染位。<a id="a-1t"></a>前八无间圣道俱行有十二思唯尽纯黑。<a id="a-1u"></a>离欲界染第九无间圣道俱行。<a id="a-1v"></a>一无漏思双令黑白及纯黑尽。<a id="a-1w"></a>此时总断欲界善故。<a id="a-1x"></a>亦断第九不善业故。<a id="a-1y"></a>离四静虑一一地染。<a id="a-1z"></a>第九无间道俱行无漏思。<a id="a-20"></a>此四唯令纯白业尽。<a id="a-21"></a>所余诸业无异熟故。<a id="a-22"></a>非所明故于此不论。<a id="a-23"></a>故于此中唯说十七。<a id="a-24"></a>与无间道俱行圣思。<a id="a-25"></a>能永尽前三有漏业。<a id="a-26"></a>虽尽诸业是圣慧能。<a id="a-27"></a>然于此中说近对治。<a id="a-28"></a>虽身语业亦近治三。<a id="a-29"></a>非慧相应故此不说。<a id="a-2A"></a>何缘诸地有漏善业。<a id="a-2B"></a>唯最后道能断非余。<a id="a-2C"></a>以诸善法非自性断。<a id="a-2D"></a>已断有容现在前故。<a id="a-2E"></a>然由缘彼烦恼尽时方说名为断彼善法。<a id="a-2F"></a>尔时善法得离系故。<a id="a-2G"></a>由此乃至缘彼烦恼余一品在断义不成。<a id="a-2H"></a>善法尔时犹被缚故。<a id="a-2I"></a>颂曰。</p>
  <p id="a2J">有说地狱受　　余欲业黑杂</p>
  <p id="a2K">有说欲见灭　　余欲业黑俱</p>
  <p id="a2L">论曰。<a id="a-2M"></a>第一第三皆有异说。<a id="a-2N"></a>有余师说。<a id="a-2O"></a>顺地狱受及欲界中顺余受业。<a id="a-2P"></a>如次名为纯黑杂业。<a id="a-2Q"></a>谓地狱异熟唯不善业感。<a id="a-2R"></a>故顺彼受名纯黑业。<a id="a-2S"></a>唯除地狱余欲界中异熟皆通善恶业感。<a id="a-2T"></a>故顺彼受名黑白业。<a id="a-2U"></a>如是所说前已遮遣。<a id="a-2V"></a>谓善无能杂不善故。<a id="a-2W"></a>有余师说。<a id="a-2X"></a>欲见所断及欲界中所有余业。<a id="a-2Y"></a>如次名为纯黑俱业。<a id="a-2Z"></a>谓见所断无善杂故名纯黑业。<a id="a-2a"></a>欲修所断有善不善故名俱业。<a id="a-2b"></a>此亦非理。<a id="a-2c"></a>二所断中俱有业不能感异熟果故。<a id="a-2d"></a>若谓此中所说三业。<a id="a-2e"></a>据有异熟说非无异熟者。<a id="a-2f"></a>不应简言欲见所灭。<a id="a-2g"></a>又强力业理必不应为力劣者之所陵杂。<a id="a-2h"></a>是故不应说修所断诸不善业亦得杂名。<a id="a-2i"></a>亦不应言欲界有善。<a id="a-2j"></a>力胜不善。<a id="a-2k"></a>陵伏恶业非所许故。<a id="a-2l"></a>所以者何。<a id="a-2m"></a>以欲界善非数行故。<a id="a-2n"></a>无有能感一劫果故。<a id="a-2o"></a>又经中说有三牟尼。<a id="a-2p"></a>又经中言有三清净。<a id="a-2q"></a>俱身语意相各云何。<a id="a-2r"></a>颂曰。</p>
  <p id="a2s">无学身语业　　即意三牟尼</p>
  <p id="a2t">三清净应知　　即诸三妙行</p>
  <p id="a2u">论曰。<a id="a-2v"></a>无学身业名身牟尼。<a id="a-2w"></a>无学语业名语牟尼。<a id="a-2x"></a>即无学意名意牟尼。<a id="a-2y"></a>非意牟尼意业为体。<a id="a-2z"></a>何缘唯说色识蕴中有是牟尼非于余蕴。<a id="a-30"></a>有余师说。<a id="a-31"></a>举后及初类显中间亦有此义。<a id="a-32"></a>如实义者。<a id="a-33"></a>胜义牟尼唯心为体。<a id="a-34"></a>故契经说。<a id="a-35"></a>心寂静故有情寂静此心牟尼。<a id="a-36"></a>由身语业离众恶故。<a id="a-37"></a>可以比知。<a id="a-38"></a>意业于中无能比用。<a id="a-39"></a>唯能所比合立牟尼。<a id="a-3A"></a>何故牟尼唯在无学。<a id="a-3B"></a>以阿罗汉是实牟尼。<a id="a-3C"></a>诸烦恼言永寂静故。<a id="a-3D"></a>诸身语意三种妙行。<a id="a-3E"></a>可名身语意三种清净无漏妙行。<a id="a-3F"></a>永离恶行烦恼垢故可名清净。<a id="a-3G"></a>有漏妙行犹为恶行。<a id="a-3H"></a>烦恼垢污如何清净。<a id="a-3I"></a>此亦暂时能离恶行烦恼垢故得清净名。<a id="a-3J"></a>或此力能引起无漏胜义清净故立净名。<a id="a-3K"></a>若谓此亦能引烦恼垢故。<a id="a-3L"></a>谓作烦恼等无间缘。<a id="a-3M"></a>是则不应名清净者。<a id="a-3N"></a>此亦非理。<a id="a-3O"></a>善心起时非为染心起加行故。<a id="a-3P"></a>染心无间无漏不生。<a id="a-3Q"></a>有漏善心能引无漏。<a id="a-3R"></a>故有漏善得清净名。<a id="a-3S"></a>顺无漏心能除秽故。<a id="a-3T"></a>说此二者为息有情。<a id="a-3U"></a>计邪牟尼邪清净故。<a id="a-3V"></a>又经中说有三恶行。<a id="a-3W"></a>又经中言有三妙行。<a id="a-3X"></a>俱身语意相各云何。<a id="a-3Y"></a>颂曰。</p>
  <p id="a3Z">恶身语意业　　说名三恶行</p>
  <p id="a3a">及贪嗔邪见　　三妙行翻此</p>
  <p id="a3b">论曰。<a id="a-3c"></a>一切不善身语二业。<a id="a-3d"></a>前后近分及与根本。<a id="a-3e"></a>并不善思如次名身语意恶行。<a id="a-3f"></a>然意恶行复有三种。<a id="a-3g"></a>谓非意业贪嗔邪见。<a id="a-3h"></a>岂不契经亦说贪等名为意业。<a id="a-3i"></a>如何今说贪嗔邪见非意业耶。<a id="a-3j"></a>是业资粮故亦名业。<a id="a-3k"></a>如漏资粮亦名漏等。<a id="a-3l"></a>宁知贪等非意业耶。<a id="a-3m"></a>由阿笈摩及正理故。<a id="a-3n"></a>阿笈摩者。<a id="a-3o"></a>谓契经言。<a id="a-3p"></a>贪嗔邪见是业缘集故知贪等非即业性。<a id="a-3q"></a>又契经言。<a id="a-3r"></a>诸爱者表即是意业。<a id="a-3s"></a>故知非爱即意业体。<a id="a-3t"></a>余例应然。<a id="a-3u"></a>勿有计言业即业集。<a id="a-3v"></a>故契经说。<a id="a-3w"></a>爱业有殊。<a id="a-3x"></a>然经主言许有烦恼即是意业。<a id="a-3y"></a>斯有何过。<a id="a-3z"></a>如是所许违。<a id="a-40"></a>前契经及后正理岂非大过。<a id="a-41"></a>若谓如说贪能令意造诸恶行。<a id="a-42"></a>此经虽说贪即是意恶行因缘。<a id="a-43"></a>非不许贪意恶行摄。<a id="a-44"></a>如是虽说爱为业因。<a id="a-45"></a>此爱亦应非不是业。<a id="a-46"></a>彼例非等此经不言爱能令心起表业故。<a id="a-47"></a>谓如彼说贪能令意造诸恶行。<a id="a-48"></a>非此经言爱能令心起诸表业。<a id="a-49"></a>如何引彼以例此经。<a id="a-4A"></a>证表业因爱亦是业。<a id="a-4B"></a>如经中说诸痴即无明。<a id="a-4C"></a>此经但示痴是无明体。<a id="a-4D"></a>显非痴者即非无明。<a id="a-4E"></a>如是此经说诸希求即爱。<a id="a-4F"></a>诸爱者表即是意业。<a id="a-4G"></a>辩相差别义已显成。<a id="a-4H"></a>若非希求便非是爱。<a id="a-4I"></a>若非表者亦非意业。<a id="a-4J"></a>唯除假说则无有过。<a id="a-4K"></a>意业名表如前已释。<a id="a-4L"></a>正理者何。<a id="a-4M"></a>谓若烦恼即是业者。<a id="a-4N"></a>十二缘起及三障等差别应无。<a id="a-4O"></a>由此证知贪等非业是聪慧者所诃厌故。<a id="a-4P"></a>又能感得非爱果故。<a id="a-4Q"></a>此行即恶故名恶行。<a id="a-4R"></a>三妙行者翻此应知。<a id="a-4S"></a>谓一切善。<a id="a-4T"></a>身语二业前后近分及与根本并诸善思。<a id="a-4U"></a>如次名身语意妙行。<a id="a-4V"></a>然意妙行复有三种。<a id="a-4W"></a>非业无贪无嗔正见智所赞故。<a id="a-4X"></a>感爱果故。<a id="a-4Y"></a>此行即妙故名妙行。<a id="a-4Z"></a>正见邪见虽非益损他。<a id="a-4a"></a>而为彼本故亦成善恶。<a id="a-4b"></a>又经中言有十业道。<a id="a-4c"></a>或善或恶其相云何。<a id="a-4d"></a>颂曰。</p>
  <p id="a4e">所说十业道　　摄恶妙行中</p>
  <p id="a4f">粗品为其性　　如应成善恶</p>
  <p id="a4g">论曰。<a id="a-4h"></a>于前所说恶妙行中。<a id="a-4i"></a>若粗显易知摄为十业道。<a id="a-4j"></a>如应若善摄前妙行。<a id="a-4k"></a>不善业道摄前恶行。<a id="a-4l"></a>不摄何等恶妙行耶。<a id="a-4m"></a>加行后起等彼非粗显故。<a id="a-4n"></a>且于不善十业道中。<a id="a-4o"></a>若身恶行令他有情。<a id="a-4p"></a>失命失财失妻妾等。<a id="a-4q"></a>说为业道。<a id="a-4r"></a>令远离故。<a id="a-4s"></a>若语恶行过失尤重。<a id="a-4t"></a>说为业道。<a id="a-4u"></a>令远离故。<a id="a-4v"></a>若意恶行重贪嗔等。<a id="a-4w"></a>说为业道。<a id="a-4x"></a>令远离故。<a id="a-4y"></a>加行后起及余过轻。<a id="a-4z"></a>并不善思皆非业道。<a id="a-50"></a>善业道中身善业道。<a id="a-51"></a>于身妙行不摄一分。<a id="a-52"></a>谓加行后起及余善身业。<a id="a-53"></a>即离饮酒断莫施等。<a id="a-54"></a>语善业道于语妙行不摄一分。<a id="a-55"></a>谓爱语等。<a id="a-56"></a>意善业道于意妙行不摄一分。<a id="a-57"></a>谓诸善思。<a id="a-58"></a>十业道中前七业道。<a id="a-59"></a>为皆定有表无表耶。<a id="a-5A"></a>不尔。<a id="a-5B"></a>云何颂曰。</p>
  <p id="a5C">恶六定无表　　彼自作淫二</p>
  <p id="a5D">善七受生二　　定生唯无表</p>
  <p id="a5E">论曰。<a id="a-5F"></a>七恶业道中六定有无表谓杀生等。<a id="a-5G"></a>除欲邪行非如是六。<a id="a-5H"></a>若遣他为至根本时有表生故。<a id="a-5I"></a>若有自作彼六业道则六皆有表无表二。<a id="a-5J"></a>谓起表时彼便死等后方死等。<a id="a-5K"></a>与遣使同。<a id="a-5L"></a>根本成时唯无表故。<a id="a-5M"></a>唯欲邪行必具二种。<a id="a-5N"></a>要是自身所究竟故。<a id="a-5O"></a>非遣他作如自生喜。<a id="a-5P"></a>七善业道若从受生必皆具二。<a id="a-5Q"></a>谓表无表。<a id="a-5R"></a>受生尸罗必依表故。<a id="a-5S"></a>静虑无漏所摄律仪名为定生。<a id="a-5T"></a>此唯无表但依心力而得生故。<a id="a-5U"></a>加行后起如根本耶。<a id="a-5V"></a>不尔。<a id="a-5W"></a>云何。<a id="a-5X"></a>颂曰。</p>
  <p id="a5Y">加行定有表　　无表或有无</p>
  <p id="a5Z">后起此相违</p>
  <p id="a5a">论曰。<a id="a-5b"></a>业道加行必定有表。<a id="a-5c"></a>此位无表或有或无。<a id="a-5d"></a>若猛利缠淳净心起。<a id="a-5e"></a>则有无表异此则无。<a id="a-5f"></a>后起翻前定有无表。<a id="a-5g"></a>此位表业或有或无。<a id="a-5h"></a>第二刹那无表为始名为后起。<a id="a-5i"></a>故此定有。<a id="a-5j"></a>若于尔时起随前业则亦有表。<a id="a-5k"></a>异此便无。<a id="a-5l"></a>于此义中如何建立加行根本后起位耶。<a id="a-5m"></a>且不善中最初杀业。<a id="a-5n"></a>如屠羊者将行杀时。<a id="a-5o"></a>先发杀心经求价直。<a id="a-5p"></a>为买羊故食己赍粮游涉远途访牧羊所。<a id="a-5q"></a>至已揣触酬直牵还系养令肥。<a id="a-5r"></a>将入屠处执刀求穴。<a id="a-5s"></a>斫刺其身至命未终。<a id="a-5t"></a>皆名加行。<a id="a-5u"></a>随此表业彼正命终。<a id="a-5v"></a>此刹那顷表无表业。<a id="a-5w"></a>是谓杀生根本业道。<a id="a-5x"></a>此刹那后杀无表业随转不绝名杀后起。<a id="a-5y"></a>及于后时剥截治洗称卖收利以活己亲。<a id="a-5z"></a>此等表业亦名后起。<a id="a-60"></a>如屠羊者三分既然。<a id="a-61"></a>余不律仪如应当说。<a id="a-62"></a>不与取业有三分者。<a id="a-63"></a>且如窃者将行盗时。<a id="a-64"></a>先发盗心遣人或自往来伺听他物所在。<a id="a-65"></a>为往窃取食饮装束。<a id="a-66"></a>赍持盗具密至他家。<a id="a-67"></a>穿壁登梯方便而入。<a id="a-68"></a>徐行申手探摸他财。<a id="a-69"></a>未离处前皆名加行。<a id="a-6A"></a>物正离处。<a id="a-6B"></a>此刹那中表无表业。<a id="a-6C"></a>名本业道。<a id="a-6D"></a>此刹那后随无表业。<a id="a-6E"></a>及持财出藏受用等。<a id="a-6F"></a>所有表业皆名后起。<a id="a-6G"></a>欲邪行业有三分者。<a id="a-6H"></a>且如男子于他女人先起爱心将行非礼。<a id="a-6I"></a>命使瞻察媒媾往来严身赴彼。<a id="a-6J"></a>言笑执触事未果前皆名加行。<a id="a-6K"></a>事正究竟。<a id="a-6L"></a>此刹那中表无表业名本业道。<a id="a-6M"></a>有说。<a id="a-6N"></a>究竟谓入疮门。<a id="a-6O"></a>有余师言。<a id="a-6P"></a>谓泄不净。<a id="a-6Q"></a>此刹那后随无表业。<a id="a-6R"></a>及余叙愧执触言辞所有表业皆名后起。<a id="a-6S"></a>虚诳语业有三分者。<a id="a-6T"></a>且如一类善行诳术。<a id="a-6U"></a>因求财物而活命者。<a id="a-6V"></a>先受情求许为伪证。<a id="a-6W"></a>发行诳意往诣众中。<a id="a-6X"></a>为述己身堪为诚证。<a id="a-6Y"></a>言我于彼非怨非亲。<a id="a-6Z"></a>知诸恶中无过虚诳。<a id="a-6a"></a>知众善内无过实语。<a id="a-6b"></a>我既于彼无所希求。<a id="a-6c"></a>岂自无辜为担毒刺。<a id="a-6d"></a>但恐贤直滥被刑科。<a id="a-6e"></a>未成证前皆名加行。<a id="a-6f"></a>若正对众背想发言。<a id="a-6g"></a>不见等中诈言见等所诳领解。<a id="a-6h"></a>此刹那中表无表业名本业道。<a id="a-6i"></a>有说。<a id="a-6j"></a>所诳印可方成。<a id="a-6k"></a>若尔应无诳贤圣理。<a id="a-6l"></a>然诳贤圣为过既深。<a id="a-6m"></a>由此应知前说为善。<a id="a-6n"></a>此刹那后随无表业。<a id="a-6o"></a>及获财利以养己亲。<a id="a-6p"></a>所有表业皆名后起。<a id="a-6q"></a>离间语业有三分者。<a id="a-6r"></a>且如一类发坏他心。<a id="a-6s"></a>遣使通传。<a id="a-6t"></a>或身自往诈为亲附。<a id="a-6u"></a>冀信己言未坏他前皆名加行。<a id="a-6v"></a>发离间语他领刹那表无表业名本业道。<a id="a-6w"></a>有余师说。<a id="a-6x"></a>他坏方成。<a id="a-6y"></a>若尔圣交深固难坏。<a id="a-6z"></a>应无坏圣离间语罪。<a id="a-70"></a>然坏圣者获罪既深。<a id="a-71"></a>由此应知前说为善。<a id="a-72"></a>此刹那后随无表业。<a id="a-73"></a>及今所坏无再合心。<a id="a-74"></a>所有表业皆名后起。<a id="a-75"></a>粗恶语业有三分者。<a id="a-76"></a>且如一类将发粗言。<a id="a-77"></a>起愤恚心扼腕顿足。<a id="a-78"></a>扬眉努目啮齿动唇。<a id="a-79"></a>未发语前皆名加行。<a id="a-7A"></a>正发粗语他领刹那表无表业名本业道。<a id="a-7B"></a>有余师说。<a id="a-7C"></a>他恼方成。<a id="a-7D"></a>若尔圣人具忍力者。<a id="a-7E"></a>既不可恼骂应无过。<a id="a-7F"></a>然骂贤圣获罪既深。<a id="a-7G"></a>由此应知前说为善。<a id="a-7H"></a>此刹那后随无表业及背所骂重述恶言。<a id="a-7I"></a>所有表业皆名后起。<a id="a-7J"></a>杂秽语业有三分者。<a id="a-7K"></a>且如一类发戏调心。<a id="a-7L"></a>先取他财集诸绮论。<a id="a-7M"></a>赍持戏具来诣众中。<a id="a-7N"></a>发戏言前皆名加行。<a id="a-7O"></a>正发戏语乐众刹那表无表业名本业道。<a id="a-7P"></a>此刹那后随无表业及获财利收用举藏。<a id="a-7Q"></a>所有表业皆名后起。<a id="a-7R"></a>有余师说。<a id="a-7S"></a>贪嗔邪见才现在前即名业道。<a id="a-7T"></a>故无加行后起差别。<a id="a-7U"></a>如是说者。<a id="a-7V"></a>亦具三分有不善思。<a id="a-7W"></a>于贪嗔等能为前后助伴事故。<a id="a-7X"></a>又诸业道展转相望容有互为加行后起。<a id="a-7Y"></a>如有一类欲害怨敌。<a id="a-7Z"></a>设诸谋策合构杀缘。<a id="a-7a"></a>或杀众生祈请助力。<a id="a-7b"></a>或盗他物以资杀事。<a id="a-7c"></a>或淫彼妇令杀其夫。<a id="a-7d"></a>或知彼怨亲友强盛。<a id="a-7e"></a>自力微劣杀计难成。<a id="a-7f"></a>是故先于怨亲友所起语四过破坏其心。<a id="a-7g"></a>令于彼怨无心救护方便诱引令入己朋。<a id="a-7h"></a>或于彼财心生贪着。<a id="a-7i"></a>或即于彼起嗔恚心。<a id="a-7j"></a>或起邪见长养杀业。<a id="a-7k"></a>然后方杀既杀彼已。<a id="a-7l"></a>复于后时诛其所亲。<a id="a-7m"></a>夺其财物淫其所爱。<a id="a-7n"></a>乃至后起邪见现前。<a id="a-7o"></a>如是名为杀生业道。<a id="a-7p"></a>以十恶业道为加行后起。<a id="a-7q"></a>所余业道如应当知。<a id="a-7r"></a>有余师说。<a id="a-7s"></a>贪等不应能为加行。<a id="a-7t"></a>非唯心起加行即成未作事故。<a id="a-7u"></a>如是说者。<a id="a-7v"></a>贪等虽非所作业性。<a id="a-7w"></a>然彼贪等缘境生时非无力用。<a id="a-7x"></a>由有力用得加行名。<a id="a-7y"></a>方便引生诸业道故。<a id="a-7z"></a>今应详议如前所说。<a id="a-80"></a>随此表业彼正命终。<a id="a-81"></a>此刹那顷表无表业是谓杀生根本业道。<a id="a-82"></a>此应非理。<a id="a-83"></a>所以者何。<a id="a-84"></a>为所杀生住死有位。<a id="a-85"></a>能杀生者彼刹那中表无表业即成业道。<a id="a-86"></a>为彼死后成业道耶。<a id="a-87"></a>若所杀生住死有位。<a id="a-88"></a>能杀生者业道即成。<a id="a-89"></a>虽前所言且似无失。<a id="a-8A"></a>而于宗义决定相违。<a id="a-8B"></a>以所杀生与能杀者俱时舍命。<a id="a-8C"></a>亦应可说能杀生者杀业道成。<a id="a-8D"></a>许所杀犹存杀业道成故。<a id="a-8E"></a>此能杀者住死有时。<a id="a-8F"></a>所杀尔时既名正死。<a id="a-8G"></a>则能杀者应许获得此一刹那杀生业道。<a id="a-8H"></a>然宗不许与所杀生俱时命终成业道罪。<a id="a-8I"></a>若彼死后业道方成。<a id="a-8J"></a>则前所言为不应理。<a id="a-8K"></a>非所杀者正命终时可得名为彼命已断。<a id="a-8L"></a>如何先说彼正命终此刹那顷表无表业。<a id="a-8M"></a>是谓杀生根本业道。<a id="a-8N"></a>而今言死后杀业道方成。<a id="a-8O"></a>如是二途应善详定。<a id="a-8P"></a>决定死后业道方成。<a id="a-8Q"></a>而前所言正命终者。<a id="a-8R"></a>于已往事却说现声。<a id="a-8S"></a>如有大王自远已至。<a id="a-8T"></a>而问今者从何所来。<a id="a-8U"></a>或此于因假说为果。<a id="a-8V"></a>谓所杀者正命终时。<a id="a-8W"></a>能杀有情加行表业。<a id="a-8X"></a>于杀有用非业道表。<a id="a-8Y"></a>此业道表续加行生。<a id="a-8Z"></a>彼所引故名加行果。<a id="a-8a"></a>然因于杀有胜功能。<a id="a-8b"></a>是故于因假说为果。<a id="a-8c"></a>实非业道说业道声。<a id="a-8d"></a>岂不此时表业有用。<a id="a-8e"></a>即应立此为业道耶。<a id="a-8f"></a>非要有能方成业道。<a id="a-8g"></a>勿无表业失业道名。<a id="a-8h"></a>此于杀中有何功用。<a id="a-8i"></a>如无表业表亦应然。<a id="a-8j"></a>又理不应立加行表即为业道。<a id="a-8k"></a>所杀有情于命终位命犹有故。<a id="a-8l"></a>要加行表与所杀生命俱时灭。<a id="a-8m"></a>彼死有后无同类命。<a id="a-8n"></a>一刹那中表无表业可成业道。<a id="a-8o"></a>此后念表于杀无能尚非杀生。<a id="a-8p"></a>何况是罪。<a id="a-8q"></a>但应无表得业道名。<a id="a-8r"></a>虽无杀能是杀果故。<a id="a-8s"></a>岂不后表理亦应然。<a id="a-8t"></a>杀表为因所引起故。<a id="a-8u"></a>谓由加行果圆满时。<a id="a-8v"></a>此二俱成根本业道。<a id="a-8w"></a>虽于他命断此二无能。<a id="a-8x"></a>而有取当来非爱果用。<a id="a-8y"></a>畅杀思故名杀业道。<a id="a-8z"></a>如本论说颇有已害生杀生未灭耶。<a id="a-90"></a>曰有。<a id="a-91"></a>如已断生命彼加行未息。<a id="a-92"></a>此言何义。<a id="a-93"></a>此中义者。<a id="a-94"></a>以杀生时起杀加行总有三种。<a id="a-95"></a>一唯由内。<a id="a-96"></a>谓拳击等。<a id="a-97"></a>二唯由外。<a id="a-98"></a>谓掷石等。<a id="a-99"></a>三俱由二。<a id="a-9A"></a>谓挥刀等。<a id="a-9B"></a>于此三种杀加行中。<a id="a-9C"></a>有所杀生命虽已断而能杀者生想未除。<a id="a-9D"></a>故于杀生不舍加行。<a id="a-9E"></a>由此本论作如是言。<a id="a-9F"></a>如已断生命彼加行未息。<a id="a-9G"></a>于杀加行说杀生声。<a id="a-9H"></a>故得说为杀生未灭。<a id="a-9I"></a>此亦业道后。<a id="a-9J"></a>如何名加行。<a id="a-9K"></a>毗婆沙师作如是释。<a id="a-9L"></a>此于后起说加行声。<a id="a-9M"></a>所以者何。<a id="a-9N"></a>以能杀者杀加行想犹未息故。<a id="a-9O"></a>于所杀生已命终想犹未生故立加行名。<a id="a-9P"></a>如何但言此于后起应作是说及于根本。<a id="a-9Q"></a>所以者何。<a id="a-9R"></a>以所杀者次死有。<a id="a-9S"></a>后一刹那时及此后时多刹那顷。<a id="a-9T"></a>能杀加行皆容未息。<a id="a-9U"></a>是故应言此于后起。<a id="a-9V"></a>及于根本说加行声。<a id="a-9W"></a>无劳复说。<a id="a-9X"></a>及于根本。<a id="a-9Y"></a>以于后起声亦摄根本故。<a id="a-9Z"></a>要于所杀死有后时能杀方成杀生根本。<a id="a-9a"></a>岂不根本及其后起皆于所杀死有后生。<a id="a-9b"></a>俱可名为杀生后起。<a id="a-9c"></a>是故应信毗婆沙师于本论言极为善释。<a id="a-9d"></a>又经中说。<a id="a-9e"></a>苾刍当知。<a id="a-9f"></a>杀有三种。<a id="a-9g"></a>一从贪生。<a id="a-9h"></a>二从嗔生。<a id="a-9i"></a>三从痴生。<a id="a-9j"></a>乃至邪见有三亦尔。<a id="a-9k"></a>岂诸业道于究竟时皆由三根。<a id="a-9l"></a>佛作是说。<a id="a-9m"></a>非诸业道于究竟时皆由三根。<a id="a-9n"></a>加行有异。<a id="a-9o"></a>云何有异。<a id="a-9p"></a>颂曰。</p>
  <p id="a9q">加行三根起　　彼无间生故</p>
  <p id="a9r">贪等三根生</p>
  <p id="a9s">论曰。<a id="a-9t"></a>不善业道加行生时。<a id="a-9u"></a>一一由三不善根起。<a id="a-9v"></a>依先等起故作是说。<a id="a-9w"></a>杀生加行由贪起者。<a id="a-9x"></a>如有贪彼齿发身分。<a id="a-9y"></a>或为得财。<a id="a-9z"></a>或为戏乐。<a id="a-A0"></a>或为拔济亲友自身。<a id="a-A1"></a>从贪引起杀生加行。<a id="a-A2"></a>从嗔起者。<a id="a-A3"></a>如为除怨发愤恚心起杀加行。<a id="a-A4"></a>从痴起者。<a id="a-A5"></a>如波剌斯。<a id="a-A6"></a>作如是说。<a id="a-A7"></a>父母老病若令命终便生胜福。<a id="a-A8"></a>以令解脱现在众苦。<a id="a-A9"></a>新得胜身明利根故。<a id="a-AA"></a>又谓是法祠中杀生。<a id="a-AB"></a>又诸王等依世法律诛戮怨敌除剪凶徒。<a id="a-AC"></a>谓成大福起杀加行。<a id="a-AD"></a>又外道言蛇蝎蜂等为人毒害。<a id="a-AE"></a>杀便获福。<a id="a-AF"></a>羊鹿水牛及余禽兽。<a id="a-AG"></a>本拟供食故杀无罪。<a id="a-AH"></a>又因邪见杀害众生。<a id="a-AI"></a>此等加行皆从痴起。<a id="a-AJ"></a>偷盗加行从贪起者。<a id="a-AK"></a>如为财利恭敬名誉。<a id="a-AL"></a>或为救拔自身亲友。<a id="a-AM"></a>从贪引起偷盗加行。<a id="a-AN"></a>从嗔起者。<a id="a-AO"></a>如为降怨。<a id="a-AP"></a>发愤恚心起盗加行。<a id="a-AQ"></a>从痴起者。<a id="a-AR"></a>如诸王等依世法律夺恶人财。<a id="a-AS"></a>谓法应尔无偷盗罪。<a id="a-AT"></a>又婆罗门作如是说。<a id="a-AU"></a>世间财物于劫初时大梵天王施诸梵志。<a id="a-AV"></a>于后梵志势力微。<a id="a-AW"></a>劣为诸卑族侵夺受用。<a id="a-AX"></a>今诸梵志于世他财。<a id="a-AY"></a>若夺若偷充衣充食。<a id="a-AZ"></a>或充余用或转施他。<a id="a-Aa"></a>皆用己财无偷盗罪。<a id="a-Ab"></a>然彼取时有他物想。<a id="a-Ac"></a>又因邪见盗他财物。<a id="a-Ad"></a>此等皆名从痴所起。<a id="a-Ae"></a>邪淫加行从贪起者。<a id="a-Af"></a>如于他室起染习心。<a id="a-Ag"></a>或为求财或求恭敬。<a id="a-Ah"></a>此等加行从贪所生。<a id="a-Ai"></a>从嗔生者。<a id="a-Aj"></a>如为除怨发愤恚心起淫加行。<a id="a-Ak"></a>从痴起者。<a id="a-Al"></a>如波剌斯赞于母等行非梵行。<a id="a-Am"></a>又诸外道作如是言。<a id="a-An"></a>一切女人如臼花果熟食阶蹬道路桥船。<a id="a-Ao"></a>世间众人应共受用。<a id="a-Ap"></a>又如梵志赞牛祠中。<a id="a-Aq"></a>有诸女男受持牛禁吸水啮草。<a id="a-Ar"></a>或住或行不简疏亲随遇随合。<a id="a-As"></a>此等加行从痴所生。<a id="a-At"></a>虚诳语等从贪生者。<a id="a-Au"></a>如为财利恭敬名誉济己及亲起四加行。<a id="a-Av"></a>从嗔生者。<a id="a-Aw"></a>如为除怨发愤恚心起四加行。<a id="a-Ax"></a>从痴起者。<a id="a-Ay"></a>如因邪见起诳语等四种加行。<a id="a-Az"></a>又虚诳语从痴起者。<a id="a-B0"></a>如外论言。</p>
  <p id="aB1">若人因戏笑　　嫁娶对女王</p>
  <p id="aB2">及救命救财　　虚诳语无罪</p>
  <p id="aB3">又杂秽语从痴起者。<a id="a-B4"></a>如依吠陀及余邪论习学讽咏。<a id="a-B5"></a>传授于他谓无罪愆。<a id="a-B6"></a>皆从痴起。<a id="a-B7"></a>贪等加行如何从三。<a id="a-B8"></a>以从三根无间生故。<a id="a-B9"></a>谓从贪等三不善根无间各容生三业道。<a id="a-BA"></a>由此已显从贪嗔痴无间相应生三加行。<a id="a-BB"></a>依无间义亦生业道。<a id="a-BC"></a>已说不善从三根生。<a id="a-BD"></a>善复云何。<a id="a-BE"></a>颂曰。</p>
  <p id="aBF">善于三位中　　皆三善根起</p>
  <p id="aBG">论曰。<a id="a-BH"></a>诸善业道所有加行根本后起。<a id="a-BI"></a>皆从无贪无嗔无痴善根所起。<a id="a-BJ"></a>以善三位皆是善心所等起故。<a id="a-BK"></a>善心必与三种善根共相应故。<a id="a-BL"></a>此善三位其相云何。<a id="a-BM"></a>谓远离前不善三位。<a id="a-BN"></a>所有三位应知是善。<a id="a-BO"></a>且如勤策受具戒时。<a id="a-BP"></a>来入戒坛礼苾刍众。<a id="a-BQ"></a>至诚发语请亲教师。<a id="a-BR"></a>乃至一白二羯磨等。<a id="a-BS"></a>皆名为善业道加行。<a id="a-BT"></a>第三羯磨竟一刹那中表无表业名。<a id="a-BU"></a>根本业道。<a id="a-BV"></a>从此以后至说四依。<a id="a-BW"></a>及余依前相续随转。<a id="a-BX"></a>表无表业皆名后起。<a id="a-BY"></a>如先所说非诸业道于究竟位皆由三根。<a id="a-BZ"></a>应说由何根究竟何业道。<a id="a-Ba"></a>颂曰。</p>
  <p id="aBb">杀粗语嗔恚　　究竟皆由嗔</p>
  <p id="aBc">盗邪行及贪　　皆由贪究竟</p>
  <p id="aBd">邪见痴究竟　　许所余由三</p>
  <p id="aBe">论曰。<a id="a-Bf"></a>恶业道中杀生粗语嗔恚业道。<a id="a-Bg"></a>由嗔究竟要无所顾。<a id="a-Bh"></a>极粗恶心现在前时此三成故。<a id="a-Bi"></a>诸不与取欲邪行贪。<a id="a-Bj"></a>此三业道由贪究竟要有所顾。<a id="a-Bk"></a>极染污心现在前时此三成故。<a id="a-Bl"></a>邪见究竟要由愚痴。<a id="a-Bm"></a>由上品痴现前成故。<a id="a-Bn"></a>虚诳离间杂秽语三。<a id="a-Bo"></a>一一许容由三究竟。<a id="a-Bp"></a>以贪嗔等现在前时一一能令此三成故。<a id="a-Bq"></a>贪嗔业道即贪嗔根。<a id="a-Br"></a>如何说由贪嗔究竟。<a id="a-Bs"></a>如欲邪行业道生时。<a id="a-Bt"></a>定有贪根能为究竟。<a id="a-Bu"></a>非贪嗔二业道生时。<a id="a-Bv"></a>别有贪嗔能为究竟。<a id="a-Bw"></a>是故应说贪嗔等三一一皆由痴根究竟。<a id="a-Bx"></a>非无痴者此三起故。<a id="a-By"></a>有余于此作是释言。<a id="a-Bz"></a>即说此法由此究竟。<a id="a-C0"></a>自体生时即业道故。<a id="a-C1"></a>彼理穷故作如是释。<a id="a-C2"></a>然实贪等正现前时。<a id="a-C3"></a>幸有痴根能为究竟。<a id="a-C4"></a>何缘不许执自体耶。<a id="a-C5"></a>余业道中他究竟故。<a id="a-C6"></a>虽有此义而不许者。<a id="a-C7"></a>勿诸业道皆痴究竟。<a id="a-C8"></a>诸业道成时定有痴俱故无如是失。<a id="a-C9"></a>以杀盗等时虽皆有痴而嗔贪强故。<a id="a-CA"></a>若尔邪见应不由痴。<a id="a-CB"></a>以邪见俱痴不强故。<a id="a-CC"></a>不尔邪见俱起痴强。<a id="a-CD"></a>尔时无余不善根故。<a id="a-CE"></a>非邪见体是不善根。<a id="a-CF"></a>故此俱痴根义为胜。<a id="a-CG"></a>若尔贪等应不由痴。<a id="a-CH"></a>以贪及嗔是根是胜。<a id="a-CI"></a>俱行痴劣应不可言贪嗔业道由痴究竟。<a id="a-CJ"></a>约能究竟尔时痴强。<a id="a-CK"></a>更无余根究竟贪等。<a id="a-CL"></a>自体于自无助力能。<a id="a-CM"></a>宁可说言自究竟自。<a id="a-CN"></a>故痴究竟于理无失。<a id="a-CO"></a>有余于此复作释言。<a id="a-CP"></a>与贪嗔俱一果诸法。<a id="a-CQ"></a>皆可随胜立贪嗔名。<a id="a-CR"></a>彼与贪嗔俱时生故。<a id="a-CS"></a>亦可说彼究竟贪嗔。<a id="a-CT"></a>于此释中亦容征难。<a id="a-CU"></a>恐文烦杂。<a id="a-CV"></a>故应且止。<a id="a-CW"></a>诸恶业道何处起耶。<a id="a-CX"></a>颂曰。</p>
  <p id="aCY">有情具名色　　名身等处起</p>
  <p id="aCZ">论曰。<a id="a-Ca"></a>如前所说四品业道。<a id="a-Cb"></a>三三一三随其次第。<a id="a-Cc"></a>于有情等四处而生。<a id="a-Cd"></a>谓杀等三有情处起。<a id="a-Ce"></a>偷盗等三众具处起。<a id="a-Cf"></a>唯邪见一名色处起。<a id="a-Cg"></a>虚诳语等三名身等处起。<a id="a-Ch"></a>由何建立杀业道成。<a id="a-Ci"></a>谓由加行及由果满。<a id="a-Cj"></a>于此二分随阙一时。<a id="a-Ck"></a>不为杀生根本罪触。<a id="a-Cl"></a>颇有杀者起杀加行及令果满。<a id="a-Cm"></a>而彼不为杀罪触耶。<a id="a-Cn"></a>曰有。<a id="a-Co"></a>云何。<a id="a-Cp"></a>颂曰。</p>
  <p id="aCq">俱死及前死　　无根依别故</p>
  <p id="aCr">论曰。<a id="a-Cs"></a>若能杀者起杀加行。<a id="a-Ct"></a>定欲杀他与所杀生俱时舍命或在前死。<a id="a-Cu"></a>彼能杀者业道不成。<a id="a-Cv"></a>所以者何。<a id="a-Cw"></a>以所杀者其命犹在。<a id="a-Cx"></a>不可即令能杀有情杀罪所触。<a id="a-Cy"></a>以所杀者命未断故。<a id="a-Cz"></a>非能杀者其命已终可得杀罪。<a id="a-D0"></a>别依生故。<a id="a-D1"></a>谓杀加行所依止身今已断灭。<a id="a-D2"></a>虽有别类身同分生非罪依止。<a id="a-D3"></a>此曾未起杀生加行成杀业道理不应然。<a id="a-D4"></a>若尔此中为问非理。<a id="a-D5"></a>既杀加行所依止身。<a id="a-D6"></a>非即能令杀生果满。<a id="a-D7"></a>于前二分便为阙一。<a id="a-D8"></a>如何以此蕴在心中。<a id="a-D9"></a>而可问言颇有杀者起杀加行及令果满。<a id="a-DA"></a>若谓此中约一相续。<a id="a-DB"></a>言此起加行即此果满者。<a id="a-DC"></a>是则亦应杀罪所触。<a id="a-DD"></a>许前后生相续一故。<a id="a-DE"></a>又所说因无能证力。<a id="a-DF"></a>以能杀者死活不殊。<a id="a-DG"></a>谓就依身设彼活位。<a id="a-DH"></a>亦有念念异灭异生。<a id="a-DI"></a>非起加行身即能令果满。<a id="a-DJ"></a>何言依别故非杀罪所触。<a id="a-DK"></a>若谓死后同分异故。<a id="a-DL"></a>与活有殊是。<a id="a-DM"></a>则还成阙于一分。<a id="a-DN"></a>为问非理。<a id="a-DO"></a>此问应理因有证能。<a id="a-DP"></a>所以者何。<a id="a-DQ"></a>义有别故。<a id="a-DR"></a>谓先问者作是问言。<a id="a-DS"></a>颇一相续起杀加行亦令果满。<a id="a-DT"></a>而彼不为杀罪触耶。<a id="a-DU"></a>既前后生相续是一非阙一分。<a id="a-DV"></a>于后答者作是答言。<a id="a-DW"></a>以前后生身及同分是别业果。<a id="a-DX"></a>别依生故。<a id="a-DY"></a>不为前生所作罪触。<a id="a-DZ"></a>若不许尔害非父母应成无间。<a id="a-Da"></a>又非人趣应成逆罪。<a id="a-Db"></a>而不许然。<a id="a-Dc"></a>故依别因有能证力。<a id="a-Dd"></a>若有多人集为军众欲杀怨敌。<a id="a-De"></a>或猎兽等。<a id="a-Df"></a>于中随有一杀生时。<a id="a-Dg"></a>何人得成杀生业道。<a id="a-Dh"></a>颂曰。</p>
  <p id="aDi">军等若同事　　皆成如作者</p>
  <p id="aDj">论曰。<a id="a-Dk"></a>于军等中若随有一作杀生事如自作者。<a id="a-Dl"></a>一切皆成杀生业道。<a id="a-Dm"></a>由彼同许为一事故。<a id="a-Dn"></a>如为一事展转相教故。<a id="a-Do"></a>一杀生余皆得罪。<a id="a-Dp"></a>若有他力逼入此中。<a id="a-Dq"></a>因即同心亦成杀罪。<a id="a-Dr"></a>唯除若有立誓要期。<a id="a-Ds"></a>救自命终亦不行杀。<a id="a-Dt"></a>无杀心故不得杀罪。</p>
 </body>
</html>