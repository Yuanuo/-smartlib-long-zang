<!doctype html>
<html id="z3IBVpS15w" data-ver="1745">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第十七</h1>
  <h2 id="a2">辩差别品第二之九</h2>
  <p id="a3">已辩六因相别世定。<a id="a-4"></a>必应对果建立因名。<a id="a-5"></a>何等名为因所对果。<a id="a-6"></a>颂曰。</p>
  <p id="a7">果有为离系　　无为无因果</p>
  <p id="a8">论曰。<a id="a-9"></a>果有五种。<a id="a-A"></a>后当广说。<a id="a-B"></a>今且略标有为离系。<a id="a-C"></a>如本论说。<a id="a-D"></a>果法云何。<a id="a-E"></a>谓诸有为。<a id="a-F"></a>及与择灭。<a id="a-G"></a>岂不择灭许是果故必应有因。<a id="a-H"></a>非无有因可说为果。<a id="a-I"></a>曾未见故。<a id="a-J"></a>我亦许道为证得因。<a id="a-K"></a>经说此为沙门果故。<a id="a-L"></a>此六因内。<a id="a-M"></a>从何因得。<a id="a-N"></a>我说此果非从六因。<a id="a-O"></a>前说六因生所赖故。<a id="a-P"></a>若尔应许。<a id="a-Q"></a>此证得因。<a id="a-R"></a>离前六因。<a id="a-S"></a>别为第七。<a id="a-T"></a>我宗所许。<a id="a-U"></a>如汝所言。<a id="a-V"></a>岂不汝宗有如是诵。<a id="a-W"></a>涅槃是果。<a id="a-X"></a>而无有因。<a id="a-Y"></a>虽有此诵。<a id="a-Z"></a>于义无失。<a id="a-a"></a>谓诸世间。<a id="a-b"></a>于设功用所欣事办。<a id="a-c"></a>共立果名。<a id="a-d"></a>死于士夫。<a id="a-e"></a>极为衰恼。<a id="a-f"></a>故于不死。<a id="a-g"></a>士最所欣。<a id="a-h"></a>如是所欣由道功用。<a id="a-i"></a>所证得故。<a id="a-j"></a>说名为果。<a id="a-k"></a>言无因者。<a id="a-l"></a>道于所得择灭无为。<a id="a-m"></a>非六因故。<a id="a-n"></a>择灭于道。<a id="a-o"></a>非所生果。<a id="a-p"></a>是所证果。<a id="a-q"></a>道于择灭非能生因。<a id="a-r"></a>是能证因。<a id="a-s"></a>故道与灭。<a id="a-t"></a>更互相对。<a id="a-u"></a>因果是非不可定说。<a id="a-v"></a>若道于灭。<a id="a-w"></a>为证得因。<a id="a-x"></a>是则但应得为道果。<a id="a-y"></a>谁言道果定非灭得。<a id="a-z"></a>道于灭得为同类因。<a id="a-10"></a>或亦说为俱有因故。<a id="a-11"></a>然此非圣正所求果。<a id="a-12"></a>由诸圣者以所得灭蕴在心中。<a id="a-13"></a>修行圣道。<a id="a-14"></a>故道胜果。<a id="a-15"></a>唯所得灭。<a id="a-16"></a>非灭之得。<a id="a-17"></a>以诸圣者非求有为而修圣道。<a id="a-18"></a>故薄伽梵。<a id="a-19"></a>于契经中。<a id="a-1A"></a>说沙门果唯断非道非唯为证。<a id="a-1B"></a>道修道。<a id="a-1C"></a>非无用得。<a id="a-1D"></a>初念道时。<a id="a-1E"></a>应所作已办。<a id="a-1F"></a>若许择灭。<a id="a-1G"></a>是能作因。<a id="a-1H"></a>应许涅槃。<a id="a-1I"></a>有增上果。<a id="a-1J"></a>非许择灭。<a id="a-1K"></a>眼等生时。<a id="a-1L"></a>有能生用。<a id="a-1M"></a>可如声等。<a id="a-1N"></a>谓有为法。<a id="a-1O"></a>正生位中。<a id="a-1P"></a>有为无为。<a id="a-1Q"></a>皆不为障。<a id="a-1R"></a>故一切法。<a id="a-1S"></a>皆能作因。<a id="a-1T"></a>然有为中。<a id="a-1U"></a>唯过现法。<a id="a-1V"></a>有取与用。<a id="a-1W"></a>说为有果。<a id="a-1X"></a>未来诸法。<a id="a-1Y"></a>及诸无为。<a id="a-1Z"></a>无如是用。<a id="a-1a"></a>故非有果。<a id="a-1b"></a>故契经说。<a id="a-1c"></a>诸因诸缘。<a id="a-1d"></a>能生识者。<a id="a-1e"></a>皆是无常。<a id="a-1f"></a>虽无为法。<a id="a-1g"></a>是因是缘。<a id="a-1h"></a>而不能生。<a id="a-1i"></a>故佛不说。<a id="a-1j"></a>如前思择能作因中。<a id="a-1k"></a>说能作因。<a id="a-1l"></a>略有二种。<a id="a-1m"></a>一有生力。<a id="a-1n"></a>二唯无障。<a id="a-1o"></a>故无为法。<a id="a-1p"></a>无障成因。<a id="a-1q"></a>由不能生故非有果。<a id="a-1r"></a>岂不经说。<a id="a-1s"></a>意法为缘。<a id="a-1t"></a>生于意识。<a id="a-1u"></a>何故无为是法所摄。<a id="a-1v"></a>而不能生。<a id="a-1w"></a>依多能生。<a id="a-1x"></a>密作是说。<a id="a-1y"></a>何妨少分有不能生。<a id="a-1z"></a>或复无为亦能生识。<a id="a-20"></a>然识非果。<a id="a-21"></a>如前说故。<a id="a-22"></a>非能生故。<a id="a-23"></a>便是无常。<a id="a-24"></a>彼说能生后有识故。<a id="a-25"></a>由如是理。<a id="a-26"></a>如有为法建立因果。<a id="a-27"></a>无为不然。<a id="a-28"></a>是故择灭。<a id="a-29"></a>是因无果。<a id="a-2A"></a>是果无因。<a id="a-2B"></a>理极成立。<a id="a-2C"></a>此中多类诽谤涅槃。<a id="a-2D"></a>彼诽谤因。<a id="a-2E"></a>纷竞非一。<a id="a-2F"></a>我今正破经主谤因。<a id="a-2G"></a>兼破余师。<a id="a-2H"></a>成立择灭因兹亦辩余二无为。<a id="a-2I"></a>此中经主。<a id="a-2J"></a>引经部说一切无为。<a id="a-2K"></a>皆非实有。<a id="a-2L"></a>如色受等别有实物。<a id="a-2M"></a>此所无故。<a id="a-2N"></a>然经说者。<a id="a-2O"></a>唯无所触。<a id="a-2P"></a>说名虚空。<a id="a-2Q"></a>谓于闇中。<a id="a-2R"></a>无所触对。<a id="a-2S"></a>便作是说。<a id="a-2T"></a>此是虚空。<a id="a-2U"></a>已起随眠。<a id="a-2V"></a>生种灭位。<a id="a-2W"></a>由拣择力。<a id="a-2X"></a>余不更生。<a id="a-2Y"></a>说名择灭。<a id="a-2Z"></a>离拣择力。<a id="a-2a"></a>由阙缘故。<a id="a-2b"></a>余不更生。<a id="a-2c"></a>名非择灭。<a id="a-2d"></a>如残众同分中夭者余蕴。<a id="a-2e"></a>此皆非理。<a id="a-2f"></a>无因证故。<a id="a-2g"></a>且彼所言。<a id="a-2h"></a>唯无所触。<a id="a-2i"></a>说名虚空。<a id="a-2j"></a>无触名空我亦信受。<a id="a-2k"></a>空无触故。<a id="a-2l"></a>言唯无触。<a id="a-2m"></a>说名虚空。<a id="a-2n"></a>非别有体。<a id="a-2o"></a>此何因证。<a id="a-2p"></a>已证闇中无所触对。<a id="a-2q"></a>便作是说。<a id="a-2r"></a>此是虚空。<a id="a-2s"></a>岂不此因能证非有。<a id="a-2t"></a>非唯用此所说为因。<a id="a-2u"></a>能证虚空决定非有。<a id="a-2v"></a>谓彼但说。<a id="a-2w"></a>此是虚空。<a id="a-2x"></a>非所触对。<a id="a-2y"></a>如何知彼唯于无触。<a id="a-2z"></a>说名虚空。<a id="a-30"></a>如世说言。<a id="a-31"></a>此乐非苦。<a id="a-32"></a>岂唯无苦。<a id="a-33"></a>说名为乐。<a id="a-34"></a>若谓不然。<a id="a-35"></a>苦乐二受。<a id="a-36"></a>有损有益。<a id="a-37"></a>所作别故。<a id="a-38"></a>非此虚空少有所作。<a id="a-39"></a>可得如乐。<a id="a-3A"></a>故喻不同。<a id="a-3B"></a>是则前因。<a id="a-3C"></a>应成无用。<a id="a-3D"></a>由今但以虚空都无。<a id="a-3E"></a>所作可得证非有故。<a id="a-3F"></a>且定不可以无触对。<a id="a-3G"></a>谓是虚空为决定因。<a id="a-3H"></a>证虚空体唯无所触。<a id="a-3I"></a>是则经主此中无因能证虚空决定非有。<a id="a-3J"></a>又契经说。<a id="a-3K"></a>虚空无为。<a id="a-3L"></a>有所作故。<a id="a-3M"></a>非不如乐。<a id="a-3N"></a>如世尊说。<a id="a-3O"></a>风依虚空无作有依非有心执。<a id="a-3P"></a>又光明色是虚空相。<a id="a-3Q"></a>故知虚空其体实有。<a id="a-3R"></a>如契经说。<a id="a-3S"></a>然藉光明虚空显了由此定显虚空之相。<a id="a-3T"></a>所谓光明。<a id="a-3U"></a>所以契经复说此语。<a id="a-3V"></a>谓佛先说。<a id="a-3W"></a>风依虚空。<a id="a-3X"></a>后说虚空无所依止。<a id="a-3Y"></a>勿彼梵志生如是疑。<a id="a-3Z"></a>如何证知虚空是有。<a id="a-3a"></a>而世尊说。<a id="a-3b"></a>风依虚空。<a id="a-3c"></a>为遣彼疑。<a id="a-3d"></a>复说此语。<a id="a-3e"></a>若空非有。<a id="a-3f"></a>何藉光明。<a id="a-3g"></a>光明有色有见有对。<a id="a-3h"></a>若无虚空。<a id="a-3i"></a>谁能容受。<a id="a-3j"></a>故世尊说然藉光明虚空显者。<a id="a-3k"></a>显光明色能与虚空为实有相。<a id="a-3l"></a>然彼上座。<a id="a-3m"></a>不了此经所说义趣。<a id="a-3n"></a>妄作是诘。<a id="a-3o"></a>若藉光明虚空显了。<a id="a-3p"></a>虚空应是色法所收。<a id="a-3q"></a>如是诘言。<a id="a-3r"></a>何从而至。<a id="a-3s"></a>又虚空体。<a id="a-3t"></a>应实非无。<a id="a-3u"></a>以契经中如心说故。<a id="a-3v"></a>如契经言。<a id="a-3w"></a>虚空无色无见无对。<a id="a-3x"></a>当何所依。<a id="a-3y"></a>非于我中或兔角等。<a id="a-3z"></a>可有如是差别言说。<a id="a-40"></a>此中彼释。<a id="a-41"></a>为对所问。<a id="a-42"></a>故说此言。<a id="a-43"></a>如契经说。<a id="a-44"></a>善调伏我。<a id="a-45"></a>我是所依。<a id="a-46"></a>若为对问说此言者。<a id="a-47"></a>不应作是说。<a id="a-48"></a>但应言梵志虚空无体当何所依。<a id="a-49"></a>又不应说然藉光明虚空显了。<a id="a-4A"></a>非于前际说言可了。<a id="a-4B"></a>及于作者说言可得。<a id="a-4C"></a>而应说为如实对问。<a id="a-4D"></a>若于非有如有而说。<a id="a-4E"></a>此说便成无义利语。<a id="a-4F"></a>又所引喻于证无能。<a id="a-4G"></a>调我我依于心说故。<a id="a-4H"></a>此于内义已广思择。<a id="a-4I"></a>无色等言。<a id="a-4J"></a>若无实义。<a id="a-4K"></a>此所引喻。<a id="a-4L"></a>何所辩成。<a id="a-4M"></a>又彼所言。<a id="a-4N"></a>若虚空体少有实物。<a id="a-4O"></a>虚空常故。<a id="a-4P"></a>则有碍色应永不生。<a id="a-4Q"></a>或应许此是有为摄。<a id="a-4R"></a>如筏蹉子。<a id="a-4S"></a>彼不审思。<a id="a-4T"></a>故作是说由彼所执。<a id="a-4U"></a>实不能容余碍色故。<a id="a-4V"></a>非虚空体被余碍色所障碍故。<a id="a-4W"></a>余色生时。<a id="a-4X"></a>虚空开避。<a id="a-4Y"></a>成无常失。<a id="a-4Z"></a>然此虚空。<a id="a-4a"></a>容受性故。<a id="a-4b"></a>非色性故。<a id="a-4c"></a>无劳开避。<a id="a-4d"></a>虚空界体是障色故。<a id="a-4e"></a>余色生时。<a id="a-4f"></a>理应开避。<a id="a-4g"></a>谓虚空界。<a id="a-4h"></a>是轻妙色。<a id="a-4i"></a>虽不障余。<a id="a-4j"></a>而被余障。<a id="a-4k"></a>可是无常有为所摄。<a id="a-4l"></a>虚空相者。<a id="a-4m"></a>既不障余。<a id="a-4n"></a>亦非余障。<a id="a-4o"></a>色法生位。<a id="a-4p"></a>宁是无常有为所摄。<a id="a-4q"></a>虚空与色。<a id="a-4r"></a>同住无违。<a id="a-4s"></a>故于诸位。<a id="a-4t"></a>无起无尽。<a id="a-4u"></a>然壁等中有障碍者。<a id="a-4v"></a>由有碍色居彼障余。<a id="a-4w"></a>非空无为彼中无故。<a id="a-4x"></a>虚空界色。<a id="a-4y"></a>微薄轻妙。<a id="a-4z"></a>不能碍余。<a id="a-50"></a>被余粗重色排障时。<a id="a-51"></a>即便开避。<a id="a-52"></a>诸有对色。<a id="a-53"></a>法应如是。<a id="a-54"></a>若一所居。<a id="a-55"></a>必无第二。<a id="a-56"></a>虚空无对与空界殊。<a id="a-57"></a>何容类彼有无常失。<a id="a-58"></a>又彼所言。<a id="a-59"></a>若虚空体。<a id="a-5A"></a>是实有物。<a id="a-5B"></a>应成有为。<a id="a-5C"></a>此与空界。<a id="a-5D"></a>无差别故。<a id="a-5E"></a>彼有虚言。<a id="a-5F"></a>而无实理。<a id="a-5G"></a>世尊自说有差别故。<a id="a-5H"></a>如契经言。<a id="a-5I"></a>虚空无色无见无对。<a id="a-5J"></a>又言空界离色染时。<a id="a-5K"></a>与四俱断。<a id="a-5L"></a>若虚空界。<a id="a-5M"></a>不异虚空。<a id="a-5N"></a>虚空无色无见无对。<a id="a-5O"></a>空界应然。<a id="a-5P"></a>应如识界说于无色离染时断。<a id="a-5Q"></a>又经说空界成假士夫。<a id="a-5R"></a>及说藉光明虚空显了。<a id="a-5S"></a>若虚空界即是虚空。<a id="a-5T"></a>又即光明是虚空界。<a id="a-5U"></a>岂契经说然藉光明光明显了。<a id="a-5V"></a>故知有异。<a id="a-5W"></a>又契经说。<a id="a-5X"></a>所有诸法。<a id="a-5Y"></a>若诸有为。<a id="a-5Z"></a>若诸无为。<a id="a-5a"></a>于中离染。<a id="a-5b"></a>最为第一。<a id="a-5c"></a>然此经中。<a id="a-5d"></a>说法有二。<a id="a-5e"></a>无为是法。<a id="a-5f"></a>不可言无。<a id="a-5g"></a>无体不应成法性故。<a id="a-5h"></a>诸无为者。<a id="a-5i"></a>显彼体多。<a id="a-5j"></a>故有虚空及非择灭。<a id="a-5k"></a>足以离染方可成多。<a id="a-5l"></a>除此更无余无为故。<a id="a-5m"></a>由此空界非即虚空。<a id="a-5n"></a>上坐不思。<a id="a-5o"></a>言二无别。<a id="a-5p"></a>有余师说。<a id="a-5q"></a>无别虚空。<a id="a-5r"></a>于碍色无生空觉故。<a id="a-5s"></a>彼说非理。<a id="a-5t"></a>即由此因能证虚空。<a id="a-5u"></a>别有体故。<a id="a-5v"></a>异碍色处。<a id="a-5w"></a>别有虚空能为所缘。<a id="a-5x"></a>生空觉故。<a id="a-5y"></a>若无所缘。<a id="a-5z"></a>觉不生故。<a id="a-60"></a>由斯彼说。<a id="a-61"></a>但有虚言。<a id="a-62"></a>又亦可言。<a id="a-63"></a>无别碍色。<a id="a-64"></a>于空无处。<a id="a-65"></a>色觉生故。<a id="a-66"></a>然非由此可证色无。<a id="a-67"></a>故彼不能证空非有。<a id="a-68"></a>若谓诸色有体可知。<a id="a-69"></a>空亦应然。<a id="a-6A"></a>可比知故。<a id="a-6B"></a>谓如眼等。<a id="a-6C"></a>虽不现知。<a id="a-6D"></a>而由有用。<a id="a-6E"></a>比知有体。<a id="a-6F"></a>如是虚空。<a id="a-6G"></a>亦有用故。<a id="a-6H"></a>比知有体。<a id="a-6I"></a>用如前说。<a id="a-6J"></a>是故虚空。<a id="a-6K"></a>别有实体。<a id="a-6L"></a>又彼所说。<a id="a-6M"></a>已起随眠生种灭位。<a id="a-6N"></a>由拣择力。<a id="a-6O"></a>余不更生。<a id="a-6P"></a>名择灭者。<a id="a-6Q"></a>如是择灭。<a id="a-6R"></a>理亦不成。<a id="a-6S"></a>缘阙不生。<a id="a-6T"></a>无差别故。<a id="a-6U"></a>择力缘阙二种不生。<a id="a-6V"></a>委细推征。<a id="a-6W"></a>竟有何别。<a id="a-6X"></a>又离圣道。<a id="a-6Y"></a>亦有不生。<a id="a-6Z"></a>岂不修道便成无用。<a id="a-6a"></a>此非无用。<a id="a-6b"></a>以修道力。<a id="a-6c"></a>能灭未生未来随眠及生种子。<a id="a-6d"></a>由种灭故。<a id="a-6e"></a>令未来世惑苦不生。<a id="a-6f"></a>若谓不尔。<a id="a-6g"></a>彼由何力而得不生。<a id="a-6h"></a>譬喻论师所执种子。<a id="a-6i"></a>前于思择得有无中。<a id="a-6j"></a>已拔其根片无遗漏。<a id="a-6k"></a>此种今者从何复生。<a id="a-6l"></a>设种非无。<a id="a-6m"></a>此随眠等。<a id="a-6n"></a>若由缘阙。<a id="a-6o"></a>后不更生。<a id="a-6p"></a>或由择力。<a id="a-6q"></a>灭彼种故。<a id="a-6r"></a>令不更生。<a id="a-6s"></a>此二何别。<a id="a-6t"></a>又不生法。<a id="a-6u"></a>犹如过去。<a id="a-6v"></a>必不更生。<a id="a-6w"></a>复何须断。<a id="a-6x"></a>种虽未断。<a id="a-6y"></a>而所生法。<a id="a-6z"></a>必不更生。<a id="a-70"></a>犹如已断。<a id="a-71"></a>勤修断道。<a id="a-72"></a>应成无用。<a id="a-73"></a>岂不汝宗亦于已得非择灭法更勤方便修能断道断彼得耶。<a id="a-74"></a>我宗可然。<a id="a-75"></a>由说通断三世惑苦别证涅槃诸不生法。<a id="a-76"></a>犹如过去。<a id="a-77"></a>得障涅槃。<a id="a-78"></a>故复须断。<a id="a-79"></a>汝宗不尔唯说随眠及苦不生。<a id="a-7A"></a>为涅槃故。<a id="a-7B"></a>种虽未灭。<a id="a-7C"></a>有如已灭。<a id="a-7D"></a>毕竟不生。<a id="a-7E"></a>如是不生。<a id="a-7F"></a>即涅槃体。<a id="a-7G"></a>与后何异委细推究。<a id="a-7H"></a>未见有殊。<a id="a-7I"></a>是故我宗。<a id="a-7J"></a>说择灭体。<a id="a-7K"></a>通断三世惑苦故得。<a id="a-7L"></a>说非择灭。<a id="a-7M"></a>唯于未来。<a id="a-7N"></a>诸行阙缘不生故得。<a id="a-7O"></a>由斯二灭相无杂乱。<a id="a-7P"></a>又彼所说。<a id="a-7Q"></a>违背契经。<a id="a-7R"></a>经言五根若修若习若多修习。<a id="a-7S"></a>能令过去未来现在众苦永断。<a id="a-7T"></a>此永断体。<a id="a-7U"></a>即是涅槃。<a id="a-7V"></a>唯于未来。<a id="a-7W"></a>有不生义。<a id="a-7X"></a>非于过现。<a id="a-7Y"></a>岂不相违。<a id="a-7Z"></a>虽有此文。<a id="a-7a"></a>而不违义。<a id="a-7b"></a>此经意说。<a id="a-7c"></a>缘过现苦烦恼断故。<a id="a-7d"></a>名众苦断。<a id="a-7e"></a>如世尊言。<a id="a-7f"></a>汝等于色应断贪欲。<a id="a-7g"></a>贪欲断时。<a id="a-7h"></a>便名色断及色遍智。<a id="a-7i"></a>及至广说。<a id="a-7j"></a>过现苦断。<a id="a-7k"></a>义亦应然。<a id="a-7l"></a>或此经中。<a id="a-7m"></a>别有意趣。<a id="a-7n"></a>过去烦恼。<a id="a-7o"></a>谓过去生所起烦恼现在烦恼。<a id="a-7p"></a>谓现在生所起烦恼。<a id="a-7q"></a>如是二世所起烦恼。<a id="a-7r"></a>为生未来诸烦恼故。<a id="a-7s"></a>于现相续。<a id="a-7t"></a>引起种子。<a id="a-7u"></a>此种断故。<a id="a-7v"></a>彼亦名断。<a id="a-7w"></a>如异熟尽时亦说名业尽。<a id="a-7x"></a>未来众苦。<a id="a-7y"></a>及诸烦恼。<a id="a-7z"></a>由无种故。<a id="a-80"></a>毕竟不生。<a id="a-81"></a>说名为断。<a id="a-82"></a>若异此者。<a id="a-83"></a>过去现在。<a id="a-84"></a>何缘须断。<a id="a-85"></a>非于已灭及正灭时。<a id="a-86"></a>须设劬劳为令其灭。<a id="a-87"></a>如是一切。<a id="a-88"></a>但有虚言。<a id="a-89"></a>且破彼初所释经义。<a id="a-8A"></a>谓无漏道断烦恼时。<a id="a-8B"></a>无有能缘过现烦恼。<a id="a-8C"></a>可断彼故。<a id="a-8D"></a>而经说言。<a id="a-8E"></a>修习五根。<a id="a-8F"></a>断过现苦。<a id="a-8G"></a>然彼烦恼。<a id="a-8H"></a>当于尔时。<a id="a-8I"></a>为在未来。<a id="a-8J"></a>为在现在。<a id="a-8K"></a>定不可执在于过去。<a id="a-8L"></a>已灭无故。<a id="a-8M"></a>岂复须断。<a id="a-8N"></a>若在未来。<a id="a-8O"></a>彼执无故。<a id="a-8P"></a>与空花等。<a id="a-8Q"></a>何有所缘。<a id="a-8R"></a>若在现在。<a id="a-8S"></a>便有二心。<a id="a-8T"></a>俱行过故。<a id="a-8U"></a>亦不应理。<a id="a-8V"></a>若谓有种。<a id="a-8W"></a>种已不成。<a id="a-8X"></a>设复许成。<a id="a-8Y"></a>亦不应理。<a id="a-8Z"></a>非心心所体无所缘。<a id="a-8a"></a>如何可言缘过现苦。<a id="a-8b"></a>不应计彼是无漏心。<a id="a-8c"></a>以无漏心非烦恼故。<a id="a-8d"></a>又非所断。<a id="a-8e"></a>如何可执由断彼故。<a id="a-8f"></a>亦说能缘过现二世诸烦恼断。<a id="a-8g"></a>今恣汝说此位断何能缘过去现在烦恼。<a id="a-8h"></a>故汝所言。<a id="a-8i"></a>都无实义。<a id="a-8j"></a>又缘离世所起烦恼。<a id="a-8k"></a>修习五根。<a id="a-8l"></a>应不能断。<a id="a-8m"></a>所以者何。<a id="a-8n"></a>经不说故。<a id="a-8o"></a>汝执经说断过现言。<a id="a-8p"></a>说断能缘过现烦恼。<a id="a-8q"></a>断未来言。<a id="a-8r"></a>亦应尔故。<a id="a-8s"></a>岂不经说。<a id="a-8t"></a>修习五根。<a id="a-8u"></a>断未来苦。<a id="a-8v"></a>苦言总故。<a id="a-8w"></a>亦摄能缘。<a id="a-8x"></a>离世烦恼。<a id="a-8y"></a>此岂如彼空花者。<a id="a-8z"></a>经无所依凭。<a id="a-90"></a>随欲而释。<a id="a-91"></a>世尊总说。<a id="a-92"></a>修习五根能断去来现在众苦。<a id="a-93"></a>何缘执此断过现言。<a id="a-94"></a>说断能缘过现烦恼。<a id="a-95"></a>即执此说断未来言是断未来众苦体义。<a id="a-96"></a>汝必应释断未来言。<a id="a-97"></a>唯断能缘未来烦恼。<a id="a-98"></a>则缘离世所起烦恼。<a id="a-99"></a>修习五根。<a id="a-9A"></a>应不能断。<a id="a-9B"></a>若汝定释断未来言。<a id="a-9C"></a>是断未来众苦体故。<a id="a-9D"></a>亦摄能缘离世烦恼。<a id="a-9E"></a>则应未来苦言总故。<a id="a-9F"></a>亦摄能缘过现烦恼。<a id="a-9G"></a>若尔契经不应别说。<a id="a-9H"></a>能断过去现在众苦。<a id="a-9I"></a>由如是理证立此经。<a id="a-9J"></a>断过现言。<a id="a-9K"></a>唯断苦体。<a id="a-9L"></a>故知择灭。<a id="a-9M"></a>通断三世众苦而证。<a id="a-9N"></a>非唯未来随眠及苦不生为体。<a id="a-9O"></a>又所引证。<a id="a-9P"></a>亦不相应。<a id="a-9Q"></a>缘过现苦烦恼断故名众苦断。<a id="a-9R"></a>理不成故。<a id="a-9S"></a>言断贪欲名色等断。<a id="a-9T"></a>理亦不成。<a id="a-9U"></a>过同前故。<a id="a-9V"></a>如何名断。<a id="a-9W"></a>汝自应思。<a id="a-9X"></a>又色等蕴。<a id="a-9Y"></a>非唯贪欲断故名断。<a id="a-9Z"></a>由色等蕴亦恚慢等所缘境故。<a id="a-9a"></a>受想行识。<a id="a-9b"></a>亦与贪欲俱时断故。<a id="a-9c"></a>由此不应定说色等唯据能缘断故名断。<a id="a-9d"></a>如是亦应释断过现言非但据能缘烦恼断说。<a id="a-9e"></a>故彼引证。<a id="a-9f"></a>符顺此宗。<a id="a-9g"></a>于彼所宗。<a id="a-9h"></a>理非符顺。<a id="a-9i"></a>由斯亦破彼后释经以种子言。<a id="a-9j"></a>都无实义。<a id="a-9k"></a>依之说断。<a id="a-9l"></a>义岂得成。<a id="a-9m"></a>所引喻言。<a id="a-9n"></a>亦非同法。<a id="a-9o"></a>业望异熟。<a id="a-9p"></a>有别体故。<a id="a-9q"></a>非离烦恼有种义成。<a id="a-9r"></a>如何可言断彼种故名断过去现在众苦。<a id="a-9s"></a>故彼无义。<a id="a-9t"></a>但构虚言。<a id="a-9u"></a>又说不生为涅槃体。<a id="a-9v"></a>极为非理。<a id="a-9w"></a>无常过故。<a id="a-9x"></a>阿毗达磨说。<a id="a-9y"></a>诸圣者断烦恼已。<a id="a-9z"></a>有可退生。<a id="a-A0"></a>其理坚牢。<a id="a-A1"></a>后当广辩。<a id="a-A2"></a>故彼所说。<a id="a-A3"></a>非智所欣。<a id="a-A4"></a>又未来无。<a id="a-A5"></a>彼宗所许。<a id="a-A6"></a>如何可执无而复无先有后无世极成故。<a id="a-A7"></a>又彼论者。<a id="a-A8"></a>所执涅槃唯是不生。<a id="a-A9"></a>如何名得。<a id="a-AA"></a>由得对治。<a id="a-AB"></a>证得当起烦恼后有毕竟相违所依身故。<a id="a-AC"></a>名得涅槃。<a id="a-AD"></a>若尔才得初念圣道应得所治烦恼涅槃。<a id="a-AE"></a>当于尔时。<a id="a-AF"></a>已得此道所治当起烦恼。<a id="a-AG"></a>后有毕竟相违所依身故。<a id="a-AH"></a>如是安住。<a id="a-AI"></a>后学道时。<a id="a-AJ"></a>应成无学。<a id="a-AK"></a>已得此道所治相违所依身故。<a id="a-AL"></a>安住此等无间道时。<a id="a-AM"></a>何所未证。<a id="a-AN"></a>求解脱道。<a id="a-AO"></a>已得涅槃。<a id="a-AP"></a>进修何用。<a id="a-AQ"></a>无斯过失。<a id="a-AR"></a>初念圣道与烦恼种。<a id="a-AS"></a>俱时灭故。<a id="a-AT"></a>如汝所宗。<a id="a-AU"></a>诸烦恼得。<a id="a-AV"></a>非未永灭烦恼种时。<a id="a-AW"></a>名得当起烦恼后有毕竟相违所依身故。<a id="a-AX"></a>又非无间道未生时已能永灭诸烦恼种。<a id="a-AY"></a>故于安住。<a id="a-AZ"></a>后学道时。<a id="a-Aa"></a>无有已成无学道失若尔无学。<a id="a-Ab"></a>应有烦恼。<a id="a-Ac"></a>所以者何。<a id="a-Ad"></a>初念圣道。<a id="a-Ae"></a>既与烦恼种不相违。<a id="a-Af"></a>后亦应然。<a id="a-Ag"></a>无差别故。<a id="a-Ah"></a>然得非喻。<a id="a-Ai"></a>许体别故。<a id="a-Aj"></a>后时圣道差别生故。<a id="a-Ak"></a>谓我许得别有实体。<a id="a-Al"></a>不违于忍与智相违。<a id="a-Am"></a>所以者何。<a id="a-An"></a>智与烦恼得相违得俱时生故。<a id="a-Ao"></a>汝宗唯说。<a id="a-Ap"></a>烦恼所依相续转变。<a id="a-Aq"></a>名烦恼种。<a id="a-Ar"></a>及说烦恼毕竟不生。<a id="a-As"></a>名为涅槃。<a id="a-At"></a>有何法体。<a id="a-Au"></a>不违何法。<a id="a-Av"></a>与何相违。<a id="a-Aw"></a>又初圣道。<a id="a-Ax"></a>将欲生时。<a id="a-Ay"></a>是异生身。<a id="a-Az"></a>将欲灭位。<a id="a-B0"></a>初圣道起。<a id="a-B1"></a>舍异生身。<a id="a-B2"></a>离彼有何别烦恼种。<a id="a-B3"></a>与初圣道。<a id="a-B4"></a>说不相违。<a id="a-B5"></a>次后便违无差别道。<a id="a-B6"></a>故汝宗义非为善立。<a id="a-B7"></a>又若涅槃都无体者。<a id="a-B8"></a>如何经说。<a id="a-B9"></a>一切有为无为法中。<a id="a-BA"></a>此最第一。<a id="a-BB"></a>如何无体。<a id="a-BC"></a>可立法名。<a id="a-BD"></a>如何说无于无中胜。<a id="a-BE"></a>现见诸法有自相者。<a id="a-BF"></a>展转相望。<a id="a-BG"></a>说有胜劣。<a id="a-BH"></a>未见有说兔角空花展转相望安立胜劣。<a id="a-BI"></a>是故决定别有涅槃。<a id="a-BJ"></a>能持自相。<a id="a-BK"></a>故名为法。<a id="a-BL"></a>此于余法。<a id="a-BM"></a>其体殊胜。<a id="a-BN"></a>故涅槃体。<a id="a-BO"></a>实有义成。<a id="a-BP"></a>又佛世尊。<a id="a-BQ"></a>定说为有。<a id="a-BR"></a>如契经说。<a id="a-BS"></a>苾刍当知。<a id="a-BT"></a>定有无生。<a id="a-BU"></a>此若无者。<a id="a-BV"></a>生死众苦。<a id="a-BW"></a>应无尽期。<a id="a-BX"></a>由有无生。<a id="a-BY"></a>乃至广说。<a id="a-BZ"></a>我亦不说全无涅槃。<a id="a-Ba"></a>但应如我所说而有。<a id="a-Bb"></a>如说此声有先非有有后非有。<a id="a-Bc"></a>不可非有说为有故。<a id="a-Bd"></a>有义得成。<a id="a-Be"></a>说有无为。<a id="a-Bf"></a>应知亦尔。<a id="a-Bg"></a>有虽非有。<a id="a-Bh"></a>而可称叹。<a id="a-Bi"></a>故诸灾横毕竟非有。<a id="a-Bj"></a>名为涅槃。<a id="a-Bk"></a>此于一切有非有中。<a id="a-Bl"></a>最为殊胜。<a id="a-Bm"></a>为令所化深生欣乐。<a id="a-Bn"></a>故应称叹此为第一。<a id="a-Bo"></a>非如是说涅槃为有有义得成。<a id="a-Bp"></a>所以者何。<a id="a-Bq"></a>假实二有。<a id="a-Br"></a>不相应故。<a id="a-Bs"></a>余种类有曾无说故。<a id="a-Bt"></a>虽说此声有先非有有后非有。<a id="a-Bu"></a>而应审决。<a id="a-Bv"></a>为于毕竟非有物上说此有言。<a id="a-Bw"></a>为此有言即于有上遮余而立。<a id="a-Bx"></a>若别有物。<a id="a-By"></a>居声先后可遮声故。<a id="a-Bz"></a>说非有言。<a id="a-C0"></a>谓彼物中。<a id="a-C1"></a>此声非有。<a id="a-C2"></a>诸互非有。<a id="a-C3"></a>定依有说。<a id="a-C4"></a>若于毕竟非有物中而说有言。<a id="a-C5"></a>何不违理。<a id="a-C6"></a>非汝有物名为涅槃。<a id="a-C7"></a>可于其中遮苦有故。<a id="a-C8"></a>即说彼物。<a id="a-C9"></a>名为非有。<a id="a-CA"></a>故所立喻。<a id="a-CB"></a>于证无能。<a id="a-CC"></a>又不应引世俗言说。<a id="a-CD"></a>非拨胜义。<a id="a-CE"></a>朋援己宗。<a id="a-CF"></a>经主此中。<a id="a-CG"></a>亦不随喜。<a id="a-CH"></a>如是有义以作是说不可非有有义得成。<a id="a-CI"></a>世俗有言尚不随喜。<a id="a-CJ"></a>如何可说无为有言。<a id="a-CK"></a>是故有言定应不可。<a id="a-CL"></a>依于毕竟非有而说。<a id="a-CM"></a>然彼毕竟非有涅槃。<a id="a-CN"></a>非假非实。<a id="a-CO"></a>更无余有。<a id="a-CP"></a>而许为有。<a id="a-CQ"></a>彼譬喻师。<a id="a-CR"></a>立有法性。<a id="a-CS"></a>何极深隐。<a id="a-CT"></a>又曾无处见非有中有胜有劣。<a id="a-CU"></a>亦无智者。<a id="a-CV"></a>于非有中。<a id="a-CW"></a>有赞有毁。<a id="a-CX"></a>然作是说。<a id="a-CY"></a>有虽非有。<a id="a-CZ"></a>而可称叹。<a id="a-Ca"></a>此但有言如何复言。<a id="a-Cb"></a>故诸灾横毕竟非有。<a id="a-Cc"></a>名为涅槃。<a id="a-Cd"></a>有非有中。<a id="a-Ce"></a>此最为胜。<a id="a-Cf"></a>谓唯灾横有体法中。<a id="a-Cg"></a>见有胜劣。<a id="a-Ch"></a>非于无体故彼所言。<a id="a-Ci"></a>唯依妄执。<a id="a-Cj"></a>岂不有法有差别故非有随之亦有差别。<a id="a-Ck"></a>如色声等。<a id="a-Cl"></a>非有各异。<a id="a-Cm"></a>此亦不然。<a id="a-Cn"></a>非有与有。<a id="a-Co"></a>相同相别。<a id="a-Cp"></a>俱不成故。<a id="a-Cq"></a>谓此非有有差别者。<a id="a-Cr"></a>为由与有其相同故。<a id="a-Cs"></a>为由与有其相别故。<a id="a-Ct"></a>若由相同。<a id="a-Cu"></a>应即是有。<a id="a-Cv"></a>若由相别。<a id="a-Cw"></a>应为指陈色之非有。<a id="a-Cx"></a>何相非色。<a id="a-Cy"></a>岂不非有即为此相。<a id="a-Cz"></a>若尔色声非有相何别。<a id="a-D0"></a>而言色等非有各异耶。<a id="a-D1"></a>如色与声。<a id="a-D2"></a>虽同是有。<a id="a-D3"></a>而有种种相状差别。<a id="a-D4"></a>非有不然。<a id="a-D5"></a>无异体故。<a id="a-D6"></a>由此所说。<a id="a-D7"></a>有虽非有。<a id="a-D8"></a>而可称叹。<a id="a-D9"></a>乃至广说。<a id="a-DA"></a>但有虚言而无实义。<a id="a-DB"></a>故唯于有胜劣可成。<a id="a-DC"></a>于非有中。<a id="a-DD"></a>定无胜劣。<a id="a-DE"></a>世尊既说。<a id="a-DF"></a>离染涅槃。<a id="a-DG"></a>于诸法中。<a id="a-DH"></a>最为殊胜。<a id="a-DI"></a>应如色等实有义成。<a id="a-DJ"></a>又若涅槃体非有者。<a id="a-DK"></a>岂令所化生厌生欣。<a id="a-DL"></a>非有中无胜劣相故。<a id="a-DM"></a>又应大圣惑所化生。<a id="a-DN"></a>于非有中如有说故。<a id="a-DO"></a>又若起见拨无涅槃。<a id="a-DP"></a>应成正见无倒解故。<a id="a-DQ"></a>若谓此见不了涅槃。<a id="a-DR"></a>唯是行无故是邪者是则断见。<a id="a-DS"></a>应成正见。<a id="a-DT"></a>由彼唯缘诸行无故。<a id="a-DU"></a>若谓此见于唯行无非方便解故非正者。<a id="a-DV"></a>非于行无非方便见名为断见是余见故。<a id="a-DW"></a>然诸断见。<a id="a-DX"></a>唯缘行无。<a id="a-DY"></a>故不能遮成正见失。<a id="a-DZ"></a>又于灭境。<a id="a-Da"></a>起静等见。<a id="a-Db"></a>应非正见。<a id="a-Dc"></a>非实解故。<a id="a-Dd"></a>非非有中有静不静如石女儿非勇非怯。<a id="a-De"></a>现见病无别有调适。<a id="a-Df"></a>诸苦恼无别有安乐。<a id="a-Dg"></a>如是亦应有为差别。<a id="a-Dh"></a>非有之位别有无为。<a id="a-Di"></a>又若涅槃无实体者。<a id="a-Dj"></a>如何可是圣谛所收。<a id="a-Dk"></a>无体岂应名谛名妄。<a id="a-Dl"></a>且言圣谛。<a id="a-Dm"></a>其义云何。<a id="a-Dn"></a>岂不此言属无倒义。<a id="a-Do"></a>圣见有无皆无颠倒。<a id="a-Dp"></a>谓圣于苦见唯是苦。<a id="a-Dq"></a>于苦非有见唯非有。<a id="a-Dr"></a>此于圣谛义有何违。<a id="a-Ds"></a>此有违者谓无境界。<a id="a-Dt"></a>慧必不生。<a id="a-Du"></a>而言圣慧见非有境。<a id="a-Dv"></a>何倒过此。<a id="a-Dw"></a>思去来中当辩此义。<a id="a-Dx"></a>如何毕竟绝名言无。<a id="a-Dy"></a>而可说言。<a id="a-Dz"></a>此是苦灭。<a id="a-E0"></a>而不违理。<a id="a-E1"></a>现见此彼指当名言。<a id="a-E2"></a>唯于有起。<a id="a-E3"></a>如何非有起此名言。<a id="a-E4"></a>又无如何成第三谛。<a id="a-E5"></a>此中经主。<a id="a-E6"></a>轻掉答言。<a id="a-E7"></a>第二无间圣见及说。<a id="a-E8"></a>故成第三。<a id="a-E9"></a>此答非理。<a id="a-EA"></a>今难者意。<a id="a-EB"></a>以若无境慧必不生。<a id="a-EC"></a>如何见无为第三谛。<a id="a-ED"></a>又若无体。<a id="a-EE"></a>但有虚言。<a id="a-EF"></a>何义说为第三圣谛。<a id="a-EG"></a>又若苦灭。<a id="a-EH"></a>唯是苦无。<a id="a-EI"></a>是则但应说苦治道。<a id="a-EJ"></a>说道便显所治苦无。<a id="a-EK"></a>若不令无何名能治本依治道为令苦无故彼苦无说治便显。<a id="a-EL"></a>何离苦道别说苦灭。<a id="a-EM"></a>故若涅槃离于苦道。<a id="a-EN"></a>无别有体。<a id="a-EO"></a>但有虚言。<a id="a-EP"></a>何用说为第三圣谛。<a id="a-EQ"></a>又汝应说。<a id="a-ER"></a>于立涅槃为实有宗。<a id="a-ES"></a>见何过失。<a id="a-ET"></a>而不信受。<a id="a-EU"></a>然许涅槃实有别物。<a id="a-EV"></a>于佛圣教所有义利。<a id="a-EW"></a>片无违失。<a id="a-EX"></a>虽彼所言若许实有朋虚妄计是名为失。<a id="a-EY"></a>然不应理。<a id="a-EZ"></a>计毕竟无。<a id="a-Ea"></a>亦名为有是虚妄故。<a id="a-Eb"></a>又彼更有余虚妄计。<a id="a-Ec"></a>谓未来法。<a id="a-Ed"></a>无而复无。<a id="a-Ee"></a>计为涅槃。<a id="a-Ef"></a>过如前说。<a id="a-Eg"></a>又彼计有烦恼种子于色等法非即非离。<a id="a-Eh"></a>虽如斤斧补特伽罗而有能生障道等用。<a id="a-Ei"></a>如是等类。<a id="a-Ej"></a>非有执有。<a id="a-Ek"></a>虚妄计度。<a id="a-El"></a>汝常串习。<a id="a-Em"></a>为己所宗。<a id="a-En"></a>何反弹斥。<a id="a-Eo"></a>虽寄他言作如是说。<a id="a-Ep"></a>许便拥护毗婆沙宗。<a id="a-Eq"></a>今详经主似总厌背毗婆沙宗。<a id="a-Er"></a>欲依空花拨一切法皆无自性。<a id="a-Es"></a>而今于此且拨涅槃。<a id="a-Et"></a>拟为同喻证余非有。<a id="a-Eu"></a>若实为护毗婆沙宗所说。<a id="a-Ev"></a>不应朋坏法论。<a id="a-Ew"></a>勿以彼论恶见之垢尘秽己心。<a id="a-Ex"></a>宜将此宗正法之水而自沐浴。<a id="a-Ey"></a>又言涅槃非体可得。<a id="a-Ez"></a>如色受等非用可得如眼耳等。<a id="a-F0"></a>此实应然。<a id="a-F1"></a>涅槃实非如色受等及眼耳等体用可得。<a id="a-F2"></a>然有异彼体用可知。<a id="a-F3"></a>色等有为依自相续。<a id="a-F4"></a>体用粗显。<a id="a-F5"></a>易可了知。<a id="a-F6"></a>然彼涅槃。<a id="a-F7"></a>不依相续。<a id="a-F8"></a>体用微隐难可了知。<a id="a-F9"></a>要具精勤胜观行者。<a id="a-FA"></a>修所成慧正现前时。<a id="a-FB"></a>方证涅槃真实体用。<a id="a-FC"></a>从观出已。<a id="a-FD"></a>唱如是言。<a id="a-FE"></a>奇哉涅槃。<a id="a-FF"></a>灭静妙离非诸盲者不了青黄谓明眼人亦不见色或复纵汝知与不知。<a id="a-FG"></a>但许涅槃可名为有。<a id="a-FH"></a>则应定许体实非无。<a id="a-FI"></a>离有实物有不成故。<a id="a-FJ"></a>又相即体。<a id="a-FK"></a>涅槃既有灭静等相。<a id="a-FL"></a>有体义成。<a id="a-FM"></a>又彼所言。<a id="a-FN"></a>灭若别有如何可立彼事之灭。<a id="a-FO"></a>第六转声。<a id="a-FP"></a>由灭与事非互相属。<a id="a-FQ"></a>此彼相望非因果故。<a id="a-FR"></a>唯遮彼事。<a id="a-FS"></a>第六可成。<a id="a-FT"></a>彼事之无。<a id="a-FU"></a>名为灭故。<a id="a-FV"></a>彼言非理。<a id="a-FW"></a>相属非唯在因果故。<a id="a-FX"></a>又亦非唯无别体故。<a id="a-FY"></a>如何安立彼事之灭。<a id="a-FZ"></a>应知二灭属于二心。<a id="a-Fa"></a>二心能遮彼事得故且得择灭。<a id="a-Fb"></a>要由二道。<a id="a-Fc"></a>初无间道。<a id="a-Fd"></a>与烦恼得俱时而灭。<a id="a-Fe"></a>后解脱道。<a id="a-Ff"></a>与择灭得俱时而生非烦恼得未已灭时。<a id="a-Fg"></a>其离系得至已生位。<a id="a-Fh"></a>如是彼彼烦恼得灭。<a id="a-Fi"></a>便有此此择灭得生。<a id="a-Fj"></a>故说此此灭属于彼彼事。<a id="a-Fk"></a>于契经中。<a id="a-Fl"></a>此义已显。<a id="a-Fm"></a>经言具寿。<a id="a-Fn"></a>言灭灭者。<a id="a-Fo"></a>由谁灭故。<a id="a-Fp"></a>而得言灭。<a id="a-Fq"></a>由五取蕴灭故言灭。<a id="a-Fr"></a>若无别灭。<a id="a-Fs"></a>经但应言是谁之灭谓五取蕴。<a id="a-Ft"></a>何义说言由五取蕴灭故言灭。<a id="a-Fu"></a>应知烦恼得若灭时。<a id="a-Fv"></a>名烦恼灭。<a id="a-Fw"></a>我终不许即众苦灭名为涅槃许苦灭故。<a id="a-Fx"></a>离于苦道。<a id="a-Fy"></a>别得择灭。<a id="a-Fz"></a>方名涅槃。<a id="a-G0"></a>灭若别无。<a id="a-G1"></a>有前说过。<a id="a-G2"></a>谓阿罗汉。<a id="a-G3"></a>应有烦恼。<a id="a-G4"></a>或住学道。<a id="a-G5"></a>烦恼已无。<a id="a-G6"></a>以于后时无差别故。<a id="a-G7"></a>此中经主。<a id="a-G8"></a>复作是言。<a id="a-G9"></a>何因此灭定属此得。<a id="a-GA"></a>岂非难尽矫设浮词。<a id="a-GB"></a>一相同品。<a id="a-GC"></a>离系与得。<a id="a-GD"></a>设无定因。<a id="a-GE"></a>斯亦何咎。<a id="a-GF"></a>由一道力。<a id="a-GG"></a>总灭诸结。<a id="a-GH"></a>总得离系。<a id="a-GI"></a>何用定因。<a id="a-GJ"></a>或能所得。<a id="a-GK"></a>相属法尔。<a id="a-GL"></a>或能断道。<a id="a-GM"></a>为此定因。<a id="a-GN"></a>由道引生离系得故。<a id="a-GO"></a>非余断道所断惑灭由余道得。<a id="a-GP"></a>故汝应喜。<a id="a-GQ"></a>同一断道所得择灭。<a id="a-GR"></a>其体非一有何定因。<a id="a-GS"></a>言此属贪此属嗔等。<a id="a-GT"></a>设无定属。<a id="a-GU"></a>复有何过。<a id="a-GV"></a>谓一品中一切所灭。<a id="a-GW"></a>一道所断所得离系。<a id="a-GX"></a>既同一得。<a id="a-GY"></a>何用定因。<a id="a-GZ"></a>或如先说。<a id="a-Ga"></a>先何所说。<a id="a-Gb"></a>谓由法尔相属无乱。<a id="a-Gc"></a>以从本来贪等与灭法尔相属。<a id="a-Gd"></a>决定无乱。<a id="a-Ge"></a>断道起位能总证得。<a id="a-Gf"></a>故无定因。<a id="a-Gg"></a>亦无有过。<a id="a-Gh"></a>若谓不然。<a id="a-Gi"></a>违圣教故谓有圣教。<a id="a-Gj"></a>能显涅槃。<a id="a-Gk"></a>唯以非有为其自性。<a id="a-Gl"></a>故契经言。<a id="a-Gm"></a>所有众苦。<a id="a-Gn"></a>皆无余断。<a id="a-Go"></a>各别舍弃尽离染灭静息永没。<a id="a-Gp"></a>余苦不续。<a id="a-Gq"></a>不取不生。<a id="a-Gr"></a>此极寂静。<a id="a-Gs"></a>此极美妙。<a id="a-Gt"></a>谓舍诸依及一切爱。<a id="a-Gu"></a>尽离染灭。<a id="a-Gv"></a>名为涅槃。<a id="a-Gw"></a>又许涅槃体唯非有便为善释。<a id="a-Gx"></a>经说喻言。<a id="a-Gy"></a>如灯焰涅槃心解脱亦尔。<a id="a-Gz"></a>彼谓此说如灯涅槃。<a id="a-H0"></a>唯灯焰谢无别有物。<a id="a-H1"></a>如是世尊。<a id="a-H2"></a>心得解脱。<a id="a-H3"></a>唯诸蕴灭。<a id="a-H4"></a>更无所有。<a id="a-H5"></a>对法诸师。<a id="a-H6"></a>已通此说。<a id="a-H7"></a>谓言苦灭。<a id="a-H8"></a>义有二途。<a id="a-H9"></a>一离苦外无别实体。<a id="a-HA"></a>二离苦外有别实体。<a id="a-HB"></a>佛观所化意乐不同。<a id="a-HC"></a>故说如斯二种灭义。<a id="a-HD"></a>谓或有处说无别体。<a id="a-HE"></a>如向所引二种契经或复有处说有别体。<a id="a-HF"></a>如契经说。<a id="a-HG"></a>定有无生。<a id="a-HH"></a>又契经言。<a id="a-HI"></a>有处有离。<a id="a-HJ"></a>复有经说我观实有无为句义。<a id="a-HK"></a>所谓涅槃。<a id="a-HL"></a>复有经言。<a id="a-HM"></a>由五取蕴灭故言灭。<a id="a-HN"></a>此类寔繁。<a id="a-HO"></a>故我所宗。<a id="a-HP"></a>不违圣教。<a id="a-HQ"></a>又经所说灯焰涅槃。<a id="a-HR"></a>离灯别有无常相故。<a id="a-HS"></a>此之所喻。<a id="a-HT"></a>于义何违或灯涅槃。<a id="a-HU"></a>虽无别体。<a id="a-HV"></a>而非非有。<a id="a-HW"></a>诸行皆是无常性故。<a id="a-HX"></a>其体非无。<a id="a-HY"></a>依此为言。<a id="a-HZ"></a>亦无有过。<a id="a-Ha"></a>又非由此所引契经能证涅槃体唯非有。<a id="a-Hb"></a>此经唯就入无余依般涅槃时。<a id="a-Hc"></a>而宣说故。<a id="a-Hd"></a>谓于此位。<a id="a-He"></a>一切余依。<a id="a-Hf"></a>皆无余断。<a id="a-Hg"></a>各别舍弃。<a id="a-Hh"></a>乃至广说。<a id="a-Hi"></a>故不相违。<a id="a-Hj"></a>有余师说言不生者。<a id="a-Hk"></a>依此无生。<a id="a-Hl"></a>故言不生。<a id="a-Hm"></a>此中经主。<a id="a-Hn"></a>作如是说。<a id="a-Ho"></a>我等见此第七转声。<a id="a-Hp"></a>于证灭有都无功力。<a id="a-Hq"></a>何意故说依此无生。<a id="a-Hr"></a>若依此言。<a id="a-Hs"></a>属已有义。<a id="a-Ht"></a>应本不生涅槃常故。<a id="a-Hu"></a>若依此言。<a id="a-Hv"></a>属已得义。<a id="a-Hw"></a>是则应计依道之得。<a id="a-Hx"></a>故唯依道。<a id="a-Hy"></a>或依道得。<a id="a-Hz"></a>令苦不生。<a id="a-I0"></a>汝应信受。<a id="a-I1"></a>我等见此第七转声。<a id="a-I2"></a>于证灭有。<a id="a-I3"></a>甚有功力。<a id="a-I4"></a>道之与得。<a id="a-I5"></a>俱依灭故。<a id="a-I6"></a>以有涅槃。<a id="a-I7"></a>方求道得。<a id="a-I8"></a>此若非有。<a id="a-I9"></a>求彼何为。<a id="a-IA"></a>又苦不生。<a id="a-IB"></a>非唯由道。<a id="a-IC"></a>或复由得增上忍时。<a id="a-ID"></a>已得殊胜苦不生故。<a id="a-IE"></a>又缘阙故。<a id="a-IF"></a>苦亦不生。<a id="a-IG"></a>应是涅槃。<a id="a-IH"></a>如前已说。<a id="a-II"></a>若谓种子未灭故者。<a id="a-IJ"></a>已如前破。<a id="a-IK"></a>前如何破。<a id="a-IL"></a>种虽未灭。<a id="a-IM"></a>有如已灭。<a id="a-IN"></a>毕竟不生。<a id="a-IO"></a>与后何异。<a id="a-IP"></a>又若由道。<a id="a-IQ"></a>或复由得。<a id="a-IR"></a>苦不生者。<a id="a-IS"></a>初念道时。<a id="a-IT"></a>已无惑苦。<a id="a-IU"></a>过如前说。<a id="a-IV"></a>则住学道。<a id="a-IW"></a>烦恼应无。<a id="a-IX"></a>若烦恼种未灭故者。<a id="a-IY"></a>治道生时。<a id="a-IZ"></a>种何不灭正相违故。<a id="a-Ia"></a>如闇与明。<a id="a-Ib"></a>又于涅槃。<a id="a-Ic"></a>得正生位。<a id="a-Id"></a>所治惑苦。<a id="a-Ie"></a>方名永灭故彼师说。<a id="a-If"></a>依此无生。<a id="a-Ig"></a>故言不生。<a id="a-Ih"></a>第七转声。<a id="a-Ii"></a>于证灭有。<a id="a-Ij"></a>甚有功力。<a id="a-Ik"></a>若谓若然。<a id="a-Il"></a>修无间道。<a id="a-Im"></a>应无用者。<a id="a-In"></a>理亦不然。<a id="a-Io"></a>涅槃正是此道果故若初刹那所治惑苦。<a id="a-Ip"></a>已名永灭。<a id="a-Iq"></a>是何道果故解脱道。<a id="a-Ir"></a>无离系果。<a id="a-Is"></a>由与灭得俱时生故。<a id="a-It"></a>如是已破经主谤因。<a id="a-Iu"></a>成立涅槃其体实有。<a id="a-Iv"></a>有余师说。<a id="a-Iw"></a>无实涅槃。<a id="a-Ix"></a>非因果故。<a id="a-Iy"></a>如兔角等。<a id="a-Iz"></a>诸实有者。<a id="a-J0"></a>因果为证。<a id="a-J1"></a>涅槃既非因果性摄。<a id="a-J2"></a>故定无有能证有因。<a id="a-J3"></a>是故涅槃定非实有。<a id="a-J4"></a>彼言非理。<a id="a-J5"></a>前已成立。<a id="a-J6"></a>虚空无为。<a id="a-J7"></a>其体实有。<a id="a-J8"></a>非因果性。<a id="a-J9"></a>此亦应然。<a id="a-JA"></a>又但有言。<a id="a-JB"></a>彼宗许有是因果性。<a id="a-JC"></a>非实有故。<a id="a-JD"></a>谓执涅槃非有论者。<a id="a-JE"></a>许未来是果过去是因而非许去来是实有性。<a id="a-JF"></a>故因果性非证有因。<a id="a-JG"></a>若许去来是实有者。<a id="a-JH"></a>许涅槃体是果是因。<a id="a-JI"></a>由许涅槃是沙门果。<a id="a-JJ"></a>故与正生法为无障因故。<a id="a-JK"></a>修正行者。<a id="a-JL"></a>为办涅槃果名所办。<a id="a-JM"></a>所办是果。<a id="a-JN"></a>或应说办非果者何。<a id="a-JO"></a>何有体常而是因果。<a id="a-JP"></a>此不应责。<a id="a-JQ"></a>且应自责。<a id="a-JR"></a>何有果因。<a id="a-JS"></a>而体实有。<a id="a-JT"></a>如一念起离同类因。<a id="a-JU"></a>彼一切处。<a id="a-JV"></a>无同喻理。<a id="a-JW"></a>有余师言。<a id="a-JX"></a>涅槃虽有。<a id="a-JY"></a>而假非实。<a id="a-JZ"></a>此亦不然。<a id="a-Ja"></a>假所依体。<a id="a-Jb"></a>不可得故。<a id="a-Jc"></a>若谓诸行即是涅槃假所依者。<a id="a-Jd"></a>亦不应理。<a id="a-Je"></a>应成所断染污有漏无常性故。<a id="a-Jf"></a>非离所依有假择灭可执。<a id="a-Jg"></a>虽以所断染污有漏无常为其所依。<a id="a-Jh"></a>而非所断。<a id="a-Ji"></a>不染无漏常住为性。<a id="a-Jj"></a>又相违故。<a id="a-Jk"></a>应非用彼为此所依。<a id="a-Jl"></a>如明与闇。<a id="a-Jm"></a>曾无假法违自所依。<a id="a-Jn"></a>又许涅槃是诸行灭。<a id="a-Jo"></a>如何可说诸行为依未见有明闇为依故。<a id="a-Jp"></a>又行有时灭未有故。<a id="a-Jq"></a>未离欲者。<a id="a-Jr"></a>有贪等时。<a id="a-Js"></a>不应许彼有贪等灭。<a id="a-Jt"></a>贪等无位。<a id="a-Ju"></a>方证涅槃。<a id="a-Jv"></a>故彼所说。<a id="a-Jw"></a>非顺正理。<a id="a-Jx"></a>有余复言。<a id="a-Jy"></a>智必有境。<a id="a-Jz"></a>涅槃无实。<a id="a-K0"></a>彼作是言。<a id="a-K1"></a>缘涅槃慧。<a id="a-K2"></a>以名为境。<a id="a-K3"></a>理必不然。<a id="a-K4"></a>邪正二见。<a id="a-K5"></a>应相成故。<a id="a-K6"></a>谓若正见觉了涅槃。<a id="a-K7"></a>寂静常住。<a id="a-K8"></a>应成见取。<a id="a-K9"></a>以一切名皆无常故。<a id="a-KA"></a>若诸邪见。<a id="a-KB"></a>诽谤涅槃为无常性。<a id="a-KC"></a>应成正见。<a id="a-KD"></a>以称实义。<a id="a-KE"></a>而生解故。<a id="a-KF"></a>诸说涅槃无体论者。<a id="a-KG"></a>终不许说名即是无。<a id="a-KH"></a>诸说涅槃有体论者。<a id="a-KI"></a>终不许说名即涅槃。<a id="a-KJ"></a>故彼所言亦违正理。<a id="a-KK"></a>又上座说。<a id="a-KL"></a>如世尊言。<a id="a-KM"></a>如是句义。<a id="a-KN"></a>甚为难见。<a id="a-KO"></a>谓一切依。<a id="a-KP"></a>皆永弃舍。<a id="a-KQ"></a>寂静美妙。<a id="a-KR"></a>乃至涅槃。<a id="a-KS"></a>如是涅槃。<a id="a-KT"></a>如何难见。<a id="a-KU"></a>以其自性极难见故。<a id="a-KV"></a>如何非有可说自性。<a id="a-KW"></a>自执涅槃非实有故。<a id="a-KX"></a>若谓择灭。<a id="a-KY"></a>虽非实有。<a id="a-KZ"></a>而萨迦耶是实有故。<a id="a-Ka"></a>离彼得灭名为自性。<a id="a-Kb"></a>故契经言。<a id="a-Kc"></a>如是灭界。<a id="a-Kd"></a>缘萨迦耶。<a id="a-Ke"></a>而得显了。<a id="a-Kf"></a>此违正理。<a id="a-Kg"></a>所执灭界。<a id="a-Kh"></a>与萨迦耶。<a id="a-Ki"></a>非即非离。<a id="a-Kj"></a>如何可言灭有自性。<a id="a-Kk"></a>若有自性。<a id="a-Kl"></a>如何复言灭非实有。<a id="a-Km"></a>既许涅槃非实有故。<a id="a-Kn"></a>即无自性。<a id="a-Ko"></a>何用诳惑信无智人。<a id="a-Kp"></a>书此前后相违言论。<a id="a-Kq"></a>又经唯说。<a id="a-Kr"></a>如是灭界。<a id="a-Ks"></a>缘萨迦耶。<a id="a-Kt"></a>而得显了。<a id="a-Ku"></a>如何定知灭非实有。<a id="a-Kv"></a>唯萨迦耶。<a id="a-Kw"></a>是实有物。<a id="a-Kx"></a>然说缘他而显了者。<a id="a-Ky"></a>皆实有物。<a id="a-Kz"></a>世所极成。<a id="a-L0"></a>如缘闇等明等显了。<a id="a-L1"></a>缘实有物非实显了曾无有处。<a id="a-L2"></a>是所极成。<a id="a-L3"></a>故萨迦耶是实有物。<a id="a-L4"></a>谓灭非实。<a id="a-L5"></a>但是虚言。<a id="a-L6"></a>缘萨迦耶。<a id="a-L7"></a>灭显了者说因彼灭建立此故。<a id="a-L8"></a>由五取蕴灭故言灭。<a id="a-L9"></a>余契经中。<a id="a-LA"></a>分明说故。<a id="a-LB"></a>又彼所说虽诸经中有说。<a id="a-LC"></a>三界三涅槃界。<a id="a-LD"></a>有为界无为界。<a id="a-LE"></a>有灭界有生有无生。<a id="a-LF"></a>有苦灭圣谛我现了知。<a id="a-LG"></a>是安隐处。<a id="a-LH"></a>诸如是等。<a id="a-LI"></a>亦不相违。<a id="a-LJ"></a>缘萨迦耶而建立故。<a id="a-LK"></a>此亦率尔。<a id="a-LL"></a>作如是说。<a id="a-LM"></a>纵三界等。<a id="a-LN"></a>缘萨迦耶。<a id="a-LO"></a>而得建立既无因证。<a id="a-LP"></a>如何定知体非实有。<a id="a-LQ"></a>又言缘彼此显了故。<a id="a-LR"></a>是实有物。<a id="a-LS"></a>便为极成无体无容由他显了。<a id="a-LT"></a>如明等显缘闇等故。<a id="a-LU"></a>又彼所言。<a id="a-LV"></a>契经中说。<a id="a-LW"></a>有灭界者。<a id="a-LX"></a>亦不相违。<a id="a-LY"></a>缘离有身。<a id="a-LZ"></a>而显示故。<a id="a-La"></a>有无生者。<a id="a-Lb"></a>亦不相违。<a id="a-Lc"></a>于实有生。<a id="a-Ld"></a>不转立故。<a id="a-Le"></a>即是有生相续断义。<a id="a-Lf"></a>此亦非理如上所言。<a id="a-Lg"></a>缘他显者。<a id="a-Lh"></a>是实有故。<a id="a-Li"></a>生与无生。<a id="a-Lj"></a>体各异故。<a id="a-Lk"></a>非有不应说为有故。<a id="a-Ll"></a>假实有外更无别有。<a id="a-Lm"></a>若执无生非假实有不应名有。<a id="a-Ln"></a>如前已说。<a id="a-Lo"></a>生相续断。<a id="a-Lp"></a>义有二种。<a id="a-Lq"></a>谓离有身无别有别。<a id="a-Lr"></a>准前苦灭二义应知。<a id="a-Ls"></a>如何定言唯生不转名相续断。<a id="a-Lt"></a>非别有物。<a id="a-Lu"></a>许有别物。<a id="a-Lv"></a>有无生言。<a id="a-Lw"></a>可成有义。<a id="a-Lx"></a>若无别物。<a id="a-Ly"></a>不应名有。<a id="a-Lz"></a>说过如前。<a id="a-M0"></a>又薄伽梵。<a id="a-M1"></a>于契经中。<a id="a-M2"></a>但应说言。<a id="a-M3"></a>有生不转。<a id="a-M4"></a>不应说此有无生言。<a id="a-M5"></a>世尊不应于胜义谛作迷谬说。<a id="a-M6"></a>有实无实。<a id="a-M7"></a>俱说有故。<a id="a-M8"></a>是迷谬言。<a id="a-M9"></a>为生如无生说为有故。<a id="a-MA"></a>其体非实。<a id="a-MB"></a>为无生如生说为有故。<a id="a-MC"></a>其体是实。<a id="a-MD"></a>令生如是迷谬心故。<a id="a-ME"></a>又相续断道未生无。<a id="a-MF"></a>道生已有道退复无。<a id="a-MG"></a>以诸圣人退生惑故。<a id="a-MH"></a>则相续断。<a id="a-MI"></a>应非无为。<a id="a-MJ"></a>又说。<a id="a-MK"></a>涅槃非实有故。<a id="a-ML"></a>即无生者。<a id="a-MM"></a>理亦不然。<a id="a-MN"></a>唯有立宗。<a id="a-MO"></a>无证因故。<a id="a-MP"></a>谓何因证非实有故。<a id="a-MQ"></a>涅槃无生非此无生。<a id="a-MR"></a>由常住故。<a id="a-MS"></a>而体实有。<a id="a-MT"></a>又许非实证无生故。<a id="a-MU"></a>则诸假法。<a id="a-MV"></a>应无有生。<a id="a-MW"></a>又应假法亦即无生。<a id="a-MX"></a>若尔汝宗刹那实法。<a id="a-MY"></a>不许生故。<a id="a-MZ"></a>相续是假。<a id="a-Ma"></a>亦无生故。<a id="a-Mb"></a>是则汝曹。<a id="a-Mc"></a>生之与灭。<a id="a-Md"></a>都非实有。<a id="a-Me"></a>何期汝等尝厌空花。<a id="a-Mf"></a>而今乃成空花差别。<a id="a-Mg"></a>又彼所说。<a id="a-Mh"></a>如契经言。<a id="a-Mi"></a>一切法者。<a id="a-Mj"></a>谓十二处又契经言。<a id="a-Mk"></a>此十二处。<a id="a-Ml"></a>皆有戏论。<a id="a-Mm"></a>皆是无常。<a id="a-Mn"></a>契经复言。<a id="a-Mo"></a>眼色眼识。<a id="a-Mp"></a>广说乃至。<a id="a-Mq"></a>意法意识皆是无常。<a id="a-Mr"></a>若谓涅槃实而常住。<a id="a-Ms"></a>世尊于此应有简别。<a id="a-Mt"></a>如是所说。<a id="a-Mu"></a>非审思求。<a id="a-Mv"></a>如言皆是有热恼故。<a id="a-Mw"></a>谓彼经言。<a id="a-Mx"></a>此十二处。<a id="a-My"></a>皆有戏论皆是无常。<a id="a-Mz"></a>皆有热恼。<a id="a-N0"></a>非诸圣道体非处摄。<a id="a-N1"></a>又彼定无贪等热恼。<a id="a-N2"></a>何不简别。<a id="a-N3"></a>然彼契经。<a id="a-N4"></a>唯依有漏十二处体。<a id="a-N5"></a>密意说言此十二处。<a id="a-N6"></a>皆有热恼。<a id="a-N7"></a>即就此说。<a id="a-N8"></a>皆有戏论。<a id="a-N9"></a>皆是无常。<a id="a-NA"></a>不应由斯谤涅槃体言非实有。<a id="a-NB"></a>是故定应离苦集道有涅槃体。<a id="a-NC"></a>常实义成。<a id="a-ND"></a>今应思择非择灭体。<a id="a-NE"></a>此中经主所辩相言。<a id="a-NF"></a>离简择力。<a id="a-NG"></a>由阙缘故。<a id="a-NH"></a>余不更生。<a id="a-NI"></a>名非择灭。<a id="a-NJ"></a>如残众同分中夭者余蕴。<a id="a-NK"></a>且应诘彼。<a id="a-NL"></a>何名阙缘。<a id="a-NM"></a>谓法生缘。<a id="a-NN"></a>若不和合。<a id="a-NO"></a>非不和合。<a id="a-NP"></a>少有法体。<a id="a-NQ"></a>何能为障。<a id="a-NR"></a>令法不生。<a id="a-NS"></a>岂不阙缘名缘不具。<a id="a-NT"></a>此有何法。<a id="a-NU"></a>过亦同前。<a id="a-NV"></a>若谓阙缘即缘非有。<a id="a-NW"></a>亦不应理。<a id="a-NX"></a>非有不能障有生故。<a id="a-NY"></a>由此决定。<a id="a-NZ"></a>非唯阙缘名非择灭。<a id="a-Na"></a>然别有法。<a id="a-Nb"></a>得由阙缘。<a id="a-Nc"></a>此有胜能障可生法。<a id="a-Nd"></a>令永不起。<a id="a-Ne"></a>名非择灭。<a id="a-Nf"></a>若无别法能为障碍。<a id="a-Ng"></a>但由阙缘法不生者。<a id="a-Nh"></a>后遇彼类缘和合时。<a id="a-Ni"></a>前不生法。<a id="a-Nj"></a>今应还起。<a id="a-Nk"></a>岂不如许有非择灭得由阙缘。<a id="a-Nl"></a>非遇彼类缘和合时舍非择灭。<a id="a-Nm"></a>如是唯许由阙缘故诸法不生。<a id="a-Nn"></a>非遇彼类缘和合时彼法还起。<a id="a-No"></a>所例非等。<a id="a-Np"></a>有无异故。<a id="a-Nq"></a>谓由阙缘得非择灭。<a id="a-Nr"></a>障可生法。<a id="a-Ns"></a>令永不生。<a id="a-Nt"></a>乃至涅槃得定相续。<a id="a-Nu"></a>设遇彼类缘和合时。<a id="a-Nv"></a>亦无有能舍先所得。<a id="a-Nw"></a>夫缘阙者。<a id="a-Nx"></a>但是缘无。<a id="a-Ny"></a>无法无能与有为障。<a id="a-Nz"></a>后遇彼类缘和合时。<a id="a-O0"></a>何法能遮令不还起。<a id="a-O1"></a>然法若住不生法中。<a id="a-O2"></a>此法必无还生之理。<a id="a-O3"></a>是故定有能永障缘。<a id="a-O4"></a>非唯阙缘令永不起岂不缘起道理法然。<a id="a-O5"></a>依此无彼无。<a id="a-O6"></a>此灭故彼灭。<a id="a-O7"></a>计非择灭。<a id="a-O8"></a>则为唐捐。<a id="a-O9"></a>此所说言。<a id="a-OA"></a>有何意趣。<a id="a-OB"></a>表唯缘阙故法不生。<a id="a-OC"></a>此中不见决定言说。<a id="a-OD"></a>如何得知。<a id="a-OE"></a>唯缘阙故。<a id="a-OF"></a>既不说有余不生因。<a id="a-OG"></a>故知不生。<a id="a-OH"></a>唯由缘阙。<a id="a-OI"></a>此中不说余不生因。<a id="a-OJ"></a>以彼但由缘阙得故。<a id="a-OK"></a>非择灭得。<a id="a-OL"></a>为即用此缘阙为因。<a id="a-OM"></a>不尔非有无有功能为有因故。<a id="a-ON"></a>于缘阙位。<a id="a-OO"></a>随所住心。<a id="a-OP"></a>得非择灭。<a id="a-OQ"></a>如是灭得即因彼心。<a id="a-OR"></a>非因缘阙。<a id="a-OS"></a>又准所说缘起道理。<a id="a-OT"></a>即定证知。<a id="a-OU"></a>有非择灭。<a id="a-OV"></a>受灭故爱灭。<a id="a-OW"></a>缘起经说故。<a id="a-OX"></a>此云何证非择灭有。<a id="a-OY"></a>如是灭言非余灭故。<a id="a-OZ"></a>且彼不可是无常灭。<a id="a-Oa"></a>见受灭时有爱生故。<a id="a-Ob"></a>非爱未至已生位时。<a id="a-Oc"></a>可为无常灭相所灭。<a id="a-Od"></a>又彼不可说为择灭。<a id="a-Oe"></a>言由爱断受得断故。<a id="a-Of"></a>如世尊言。<a id="a-Og"></a>汝等于受应断贪欲。<a id="a-Oh"></a>贪欲断故。<a id="a-Oi"></a>此受便断。<a id="a-Oj"></a>此经中辩受爱择灭。<a id="a-Ok"></a>意显受爱断必俱时。<a id="a-Ol"></a>缘起经中。<a id="a-Om"></a>说次第灭非次第灭。<a id="a-On"></a>诸缘起支。<a id="a-Oo"></a>可名择灭同对治故。<a id="a-Op"></a>由此准知。<a id="a-Oq"></a>离无常灭及择灭外。<a id="a-Or"></a>有非择灭。<a id="a-Os"></a>由爱生缘阙故而得。<a id="a-Ot"></a>依此密说言受灭故爱灭。<a id="a-Ou"></a>又经说有二阿罗汉。<a id="a-Ov"></a>由此准知有非择灭。<a id="a-Ow"></a>如契经说。<a id="a-Ox"></a>诸阿罗汉。<a id="a-Oy"></a>略有二种。<a id="a-Oz"></a>所谓退法及不退法。<a id="a-P0"></a>诸阿罗汉。<a id="a-P1"></a>一切烦恼皆断无余。<a id="a-P2"></a>而无生智有得不得。<a id="a-P3"></a>由此准知。<a id="a-P4"></a>必有别法。<a id="a-P5"></a>若有得者。<a id="a-P6"></a>烦恼便住不生法中。<a id="a-P7"></a>得无生智。<a id="a-P8"></a>此法即是非择灭体。<a id="a-P9"></a>若不得者。<a id="a-PA"></a>烦恼可生。<a id="a-PB"></a>便有退失无无生智。<a id="a-PC"></a>根殊胜故。<a id="a-PD"></a>烦恼不生。<a id="a-PE"></a>何用计斯非择灭体。<a id="a-PF"></a>依何义说根殊胜名。<a id="a-PG"></a>若此但依无生智说。<a id="a-PH"></a>彼意即说得无生智殊胜根故。<a id="a-PI"></a>烦恼不生。<a id="a-PJ"></a>此复应思。<a id="a-PK"></a>诸阿罗汉。<a id="a-PL"></a>皆烦恼断。<a id="a-PM"></a>何缘于此殊胜智根有得不得。<a id="a-PN"></a>若过退法。<a id="a-PO"></a>名殊胜根。<a id="a-PP"></a>亦不应理。<a id="a-PQ"></a>得此根者。<a id="a-PR"></a>亦有退生烦恼义故。<a id="a-PS"></a>谓退法性。<a id="a-PT"></a>转得胜根。<a id="a-PU"></a>乃至堪达。<a id="a-PV"></a>犹有遇缘退住学位。<a id="a-PW"></a>起诸烦恼若得胜根烦恼不起。<a id="a-PX"></a>转退法性。<a id="a-PY"></a>得思法根。<a id="a-PZ"></a>应不复生一切烦恼。<a id="a-Pa"></a>然不如是。<a id="a-Pb"></a>由此故知。<a id="a-Pc"></a>有阿罗汉。<a id="a-Pd"></a>以诸烦恼生缘阙故。<a id="a-Pe"></a>得非择灭。<a id="a-Pf"></a>由此势力。<a id="a-Pg"></a>能遮烦恼。<a id="a-Ph"></a>令永不生。<a id="a-Pi"></a>得无生智。<a id="a-Pj"></a>若有退义。<a id="a-Pk"></a>一切可然。<a id="a-Pl"></a>而退不成。<a id="a-Pm"></a>故皆不尔。<a id="a-Pn"></a>退义必有。<a id="a-Po"></a>后当思择。<a id="a-Pp"></a>又于施设。<a id="a-Pq"></a>第一法中。<a id="a-Pr"></a>诸言显有多无为故。<a id="a-Ps"></a>证无为中有非择灭。<a id="a-Pt"></a>足前二种。<a id="a-Pu"></a>方可成多。<a id="a-Pv"></a>除此更无余无为故。<a id="a-Pw"></a>又灭与尽。<a id="a-Px"></a>名别体同。<a id="a-Py"></a>经说预流尽三恶趣。<a id="a-Pz"></a>故知有别非择灭体。<a id="a-Q0"></a>此尽定非余灭摄故。<a id="a-Q1"></a>谓契经中。<a id="a-Q2"></a>说预流者已尽地狱已尽傍生已尽饿鬼。<a id="a-Q3"></a>乃至广说。<a id="a-Q4"></a>非彼已能断诸恶趣。<a id="a-Q5"></a>由彼未离欲界贪故。<a id="a-Q6"></a>而诸恶趣。<a id="a-Q7"></a>要于究竟离欲贪时。<a id="a-Q8"></a>方得名断。<a id="a-Q9"></a>有说。<a id="a-QA"></a>预流缘诸恶趣烦恼可生。<a id="a-QB"></a>故未名断。<a id="a-QC"></a>此因非诸有断所缘能缘烦恼犹可生故。<a id="a-QD"></a>亦非尽言显无常灭。<a id="a-QE"></a>以所尽者皆未生故。<a id="a-QF"></a>由此证知。<a id="a-QG"></a>定有别法。<a id="a-QH"></a>名非择灭。<a id="a-QI"></a>得此法故。<a id="a-QJ"></a>令诸恶趣毕竟不生。<a id="a-QK"></a>若执但由阙生缘故彼不生者。<a id="a-QL"></a>过如前说。<a id="a-QM"></a>然上座说。<a id="a-QN"></a>非择灭名。<a id="a-QO"></a>诸圣教中。<a id="a-QP"></a>曾无说处。<a id="a-QQ"></a>但邪分别。<a id="a-QR"></a>横计为有非圣说故。<a id="a-QS"></a>不可信依。<a id="a-QT"></a>此亦不然。<a id="a-QU"></a>圣所说故。<a id="a-QV"></a>且彼所执旧随界等。<a id="a-QW"></a>如喑哑人于梦所说。<a id="a-QX"></a>都无所用。<a id="a-QY"></a>但为诱引信无智人令生欣乐。<a id="a-QZ"></a>谁有贤圣说如是言。<a id="a-Qa"></a>何圣教中。<a id="a-Qb"></a>有片可得。<a id="a-Qc"></a>是故上座。<a id="a-Qd"></a>勿以己宗准度他宗亦非圣说。<a id="a-Qe"></a>岂不彼彼诸圣教中。<a id="a-Qf"></a>离择无常二种灭外。<a id="a-Qg"></a>处处说有灭尽等声。<a id="a-Qh"></a>上座于中。<a id="a-Qi"></a>何容不忍。<a id="a-Qj"></a>对法者说。<a id="a-Qk"></a>有用五字以于未来亦得择灭。<a id="a-Ql"></a>为欲简彼令易了知。<a id="a-Qm"></a>故本论中。<a id="a-Qn"></a>加非择字。<a id="a-Qo"></a>论者意说。<a id="a-Qp"></a>世尊所言。<a id="a-Qq"></a>非择为先。<a id="a-Qr"></a>于未来世。<a id="a-Qs"></a>由阙缘故。<a id="a-Qt"></a>得永不生。<a id="a-Qu"></a>应知此即非择灭体。<a id="a-Qv"></a>何容谓此非圣所言。<a id="a-Qw"></a>复有余师。<a id="a-Qx"></a>谓非择灭由余故得。<a id="a-Qy"></a>不以阙缘。<a id="a-Qz"></a>根境为缘。<a id="a-R0"></a>诸识得起。<a id="a-R1"></a>一根与意。<a id="a-R2"></a>专一境时。<a id="a-R3"></a>余识生缘。<a id="a-R4"></a>根境虽具。<a id="a-R5"></a>而于彼彼识不得生。<a id="a-R6"></a>此岂生缘根境有阙。<a id="a-R7"></a>然具根境。<a id="a-R8"></a>识不俱生。<a id="a-R9"></a>故知但由得非择灭。<a id="a-RA"></a>若谓由阙第二等无间缘故。<a id="a-RB"></a>此第二等无间缘。<a id="a-RC"></a>由何故阙。<a id="a-RD"></a>岂不诸识不并生故。<a id="a-RE"></a>阙于第二等无间缘。<a id="a-RF"></a>复以何缘。<a id="a-RG"></a>识不并起。<a id="a-RH"></a>以有过故。<a id="a-RI"></a>必不可说诸识并生。<a id="a-RJ"></a>若说并生便有染净俱生等过。<a id="a-RK"></a>要先并生斯过方可有。<a id="a-RL"></a>岂先有过。<a id="a-RM"></a>为不并生因。<a id="a-RN"></a>然识不并生。<a id="a-RO"></a>故无斯过。<a id="a-RP"></a>得非择灭故。<a id="a-RQ"></a>识不并生。<a id="a-RR"></a>如是所言。<a id="a-RS"></a>皆不应理。<a id="a-RT"></a>若得非择灭。<a id="a-RU"></a>不由阙缘。<a id="a-RV"></a>得非择灭已应还可退。<a id="a-RW"></a>虽复诸识不可并生。<a id="a-RX"></a>而容后时次第生故。<a id="a-RY"></a>若依五识。<a id="a-RZ"></a>说如是言。<a id="a-Ra"></a>由所缘境已灭谢故。<a id="a-Rb"></a>能灭诸识永不生者。<a id="a-Rc"></a>是则同前。<a id="a-Rd"></a>由阙缘故。<a id="a-Re"></a>得非择灭。<a id="a-Rf"></a>令永不生。<a id="a-Rg"></a>由此应知。<a id="a-Rh"></a>前说为善。<a id="a-Ri"></a>故非择灭实有义成。<a id="a-Rj"></a>然本论中。<a id="a-Rk"></a>说无为法名无事者。<a id="a-Rl"></a>是无因义。<a id="a-Rm"></a>所以者何。<a id="a-Rn"></a>事有五种。<a id="a-Ro"></a>一自性事。<a id="a-Rp"></a>如有处言。<a id="a-Rq"></a>若已得此事。<a id="a-Rr"></a>彼成就此事。<a id="a-Rs"></a>二所缘事。<a id="a-Rt"></a>如有处言。<a id="a-Ru"></a>一切法智所知随其事。<a id="a-Rv"></a>三所系事。<a id="a-Rw"></a>如有处言。<a id="a-Rx"></a>若于此事爱结所系。<a id="a-Ry"></a>彼于此事恚结系耶。<a id="a-Rz"></a>四所因事。<a id="a-S0"></a>如有处言。<a id="a-S1"></a>有事法云何。<a id="a-S2"></a>谓诸有为法。<a id="a-S3"></a>五所摄事。<a id="a-S4"></a>如有处言。<a id="a-S5"></a>田事宅事妻子等事。<a id="a-S6"></a>故本论中。<a id="a-S7"></a>依第四说无为无事。<a id="a-S8"></a>不依最初自性事说无为无事。</p>
 </body>
</html>