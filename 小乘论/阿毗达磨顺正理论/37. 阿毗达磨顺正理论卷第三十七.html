<!doctype html>
<html id="z3IBVqp16G" data-ver="759">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第三十七</h1>
  <h2 id="a2">辩业品第四之五</h2>
  <p id="a3">如是建立表与无表及成就已。<a id="a-4"></a>于中律仪三种差别云何而得。<a id="a-5"></a>颂曰。</p>
  <p id="a6">定生得定地　　彼圣得道生</p>
  <p id="a7">别解脱律仪　　得由他教等</p>
  <p id="a8">论曰。<a id="a-9"></a>静虑律仪与心俱得。<a id="a-A"></a>若得有漏近分根本。<a id="a-B"></a>静虑地心静虑律仪。<a id="a-C"></a>尔时便得彼心俱故。<a id="a-D"></a>从无色界殁生色界时。<a id="a-E"></a>随得彼地中生得静虑。<a id="a-F"></a>即亦得彼俱行律仪。<a id="a-G"></a>无漏律仪亦心俱故。<a id="a-H"></a>若得无漏近分根本静虑地心。<a id="a-I"></a>尔时便得此复二种。<a id="a-J"></a>谓由加行及离染故。<a id="a-K"></a>由加行者如得胜进加行道摄。<a id="a-L"></a>由离染者如得无间解脱道摄。<a id="a-M"></a>彼声为显前静虑心。<a id="a-N"></a>复说圣言简取无漏。<a id="a-O"></a>六静虑地有无漏心。<a id="a-P"></a>谓未至中间及四根本定非三近分如后当辨。<a id="a-Q"></a>颂言定生得定地者。<a id="a-R"></a>此言有失以定地言总摄此地所有诸法律仪。<a id="a-S"></a>亦是此地所收是则得律仪。<a id="a-T"></a>由得律仪故若作是说便无所成。<a id="a-U"></a>经主此中应自思择。<a id="a-V"></a>故但应说得静虑言。<a id="a-W"></a>别解脱律仪由他教等得。<a id="a-X"></a>能教他者说名为他。<a id="a-Y"></a>从如是他教力发戒故。<a id="a-Z"></a>说此戒由他教得。<a id="a-a"></a>此复二种。<a id="a-b"></a>谓从僧伽补特伽罗有差别故。<a id="a-c"></a>从僧伽得者谓苾刍苾刍尼及正学戒。<a id="a-d"></a>从补特伽罗得者谓余五种戒。<a id="a-e"></a>诸毗奈耶毗婆沙师说。<a id="a-f"></a>有十种得具戒法。<a id="a-g"></a>为摄彼故复说等言。<a id="a-h"></a>何者为十。<a id="a-i"></a>一由自然谓佛独觉自然。<a id="a-j"></a>谓智以不从师证此智时得具足戒。<a id="a-k"></a>二由佛命善来苾刍。<a id="a-l"></a>谓耶舍等由本愿力佛威加故。<a id="a-m"></a>三由得入正性离生。<a id="a-n"></a>谓五苾刍由证见道得具足戒。<a id="a-o"></a>四由信受佛为大师谓大迦葉。<a id="a-p"></a>五由善巧酬答所问谓苏陀夷。<a id="a-q"></a>六由敬受八尊重法谓大生主。<a id="a-r"></a>七由遣使谓法授尼。<a id="a-s"></a>八由持律为第五人谓于边国。<a id="a-t"></a>九由十众谓于中国。<a id="a-u"></a>十由三说归佛法僧。<a id="a-v"></a>谓六十贤部共集受具戒。<a id="a-w"></a>此中或由本愿力故。<a id="a-x"></a>或阿世耶极圆满故。<a id="a-y"></a>或薄伽梵威所加故。<a id="a-z"></a>随其所应得具足戒。<a id="a-10"></a>如是所说别解律仪。<a id="a-11"></a>应齐几时要期而受。<a id="a-12"></a>颂曰。</p>
  <p id="a13">别解脱律仪　　尽寿或昼夜</p>
  <p id="a14">论曰。<a id="a-15"></a>七众所依别解脱戒。<a id="a-16"></a>唯应尽寿要期而受。<a id="a-17"></a>近住所依别解脱戒。<a id="a-18"></a>唯一昼夜要期而受。<a id="a-19"></a>此时定尔何因故然非毗奈耶相应义理。<a id="a-1A"></a>非一切智者能测量其实。<a id="a-1B"></a>谓有何因别解脱戒。<a id="a-1C"></a>有于众内执三衣等。<a id="a-1D"></a>礼众求师审问遮难。<a id="a-1E"></a>白四羯磨为先故得。<a id="a-1F"></a>或有但籍补特伽罗教命等缘为先故得。<a id="a-1G"></a>或有得戒不籍外缘。<a id="a-1H"></a>此等必应有决定理。<a id="a-1I"></a>佛知而说非余所量。<a id="a-1J"></a>又以何因造无间者。<a id="a-1K"></a>后虽悔愧修诸善业。<a id="a-1L"></a>于因果理能定信知。<a id="a-1M"></a>而于身中戒无容发故。<a id="a-1N"></a>佛遮彼出家受具。<a id="a-1O"></a>定知别有顺受戒身。<a id="a-1P"></a>以受尸罗能救恶趣。<a id="a-1Q"></a>非所受戒于无间生。<a id="a-1R"></a>必定能招所应受果。<a id="a-1S"></a>亦非于后无招果能。<a id="a-1T"></a>又非彼人非佛悲境。<a id="a-1U"></a>理应定有律仪种性。<a id="a-1V"></a>唯依此处余处不生。<a id="a-1W"></a>是故不应征其所以。<a id="a-1X"></a>有余师说。<a id="a-1Y"></a>世尊觉知戒时边际但有二种。<a id="a-1Z"></a>一寿命边际。<a id="a-1a"></a>二昼夜边际。<a id="a-1b"></a>重说昼夜为半月等。<a id="a-1c"></a>故佛但说二受戒时。<a id="a-1d"></a>何法名时非离诸行。<a id="a-1e"></a>但光闇位四洲不同。<a id="a-1f"></a>如次应知立为昼夜。<a id="a-1g"></a>此中经部作如是言。<a id="a-1h"></a>二边际中尽寿可尔。<a id="a-1i"></a>于命终后虽有要期。<a id="a-1j"></a>而不能生别解脱戒。<a id="a-1k"></a>依身别故别依身中。<a id="a-1l"></a>无加行故无忆念故。<a id="a-1m"></a>一昼夜后或五或十。<a id="a-1n"></a>昼夜等中受近住戒。<a id="a-1o"></a>何法为障令彼众多。<a id="a-1p"></a>近住律仪非亦得起。<a id="a-1q"></a>彼如是说岂不违经。<a id="a-1r"></a>遍览诸经曾不见说过昼夜受近住律仪。<a id="a-1s"></a>汝等何缘以己劣慧贬量诸佛一切智境。<a id="a-1t"></a>数言五夜等受近住律仪。<a id="a-1u"></a>以佛经中唯说昼夜故。<a id="a-1v"></a>对法者亦作是言。<a id="a-1w"></a>近住律仪唯昼夜受。<a id="a-1x"></a>必应有法能为障碍。<a id="a-1y"></a>令过昼夜彼戒不生。<a id="a-1z"></a>故佛经中唯说昼夜。<a id="a-20"></a>然彼复说应共寻思。<a id="a-21"></a>为佛正观一昼夜后理无容起近住律仪。<a id="a-22"></a>故于经中说一昼夜。<a id="a-23"></a>为观所化根难调者。<a id="a-24"></a>且应授与一昼夜戒。<a id="a-25"></a>依何理教作如是言。<a id="a-26"></a>过此戒生不违理故。<a id="a-27"></a>复减于此何理相违。<a id="a-28"></a>谓所化根有难调者。<a id="a-29"></a>已许为说昼夜律仪。<a id="a-2A"></a>何不为调渐难调者。<a id="a-2B"></a>说唯一夜一昼须臾。<a id="a-2C"></a>以难调根有多品故。<a id="a-2D"></a>由此知有近住定时。<a id="a-2E"></a>若减若增便不发戒。<a id="a-2F"></a>世尊观见故唯说此。<a id="a-2G"></a>是故经部与正理师无诤理中横兴诤论。<a id="a-2H"></a>依何边际得不律仪。<a id="a-2I"></a>颂曰。</p>
  <p id="a2J">恶戒无昼夜　　以非如善受</p>
  <p id="a2K">论曰。<a id="a-2L"></a>要期尽寿造诸恶业得不律仪非一昼夜如近住戒。<a id="a-2M"></a>所以者何。<a id="a-2N"></a>以此非如善戒受故。<a id="a-2O"></a>谓必无有立限对师受不律仪。<a id="a-2P"></a>如近住戒我一昼夜定受不律仪。<a id="a-2Q"></a>此是智人所诃厌业故。<a id="a-2R"></a>虽亦无有立限对师我当尽形造诸恶业。<a id="a-2S"></a>而由发起坏善意乐。<a id="a-2T"></a>欲永造恶得不律仪。<a id="a-2U"></a>非起暂时造恶意乐。<a id="a-2V"></a>无师而有得不律仪。<a id="a-2W"></a>故不律仪无一昼夜。<a id="a-2X"></a>然近住戒功德可欣。<a id="a-2Y"></a>由现对师要期受力。<a id="a-2Z"></a>虽无毕竟坏恶意乐。<a id="a-2a"></a>而于一昼夜得近住律仪。<a id="a-2b"></a>故得不律仪与得律仪异。<a id="a-2c"></a>此俱实有已广成立说一昼夜近住律仪。<a id="a-2d"></a>欲正受时当如何受。<a id="a-2e"></a>颂曰。</p>
  <p id="a2f">近住于晨旦　　下座从师受</p>
  <p id="a2g">随教说具支　　离严饰昼夜</p>
  <p id="a2h">论曰。<a id="a-2i"></a>近住律仪于晨旦受。<a id="a-2j"></a>谓受此戒要日出时。<a id="a-2k"></a>此戒要经一昼夜故。<a id="a-2l"></a>诸有先作如是要期。<a id="a-2m"></a>我当恒于月八日等决定受此近住律仪。<a id="a-2n"></a>若旦有碍缘斋竟亦得受。<a id="a-2o"></a>言下座者谓在师前居卑劣座身心谦敬。<a id="a-2p"></a>身谦敬者或蹲或跪曲躬合掌唯除有病。<a id="a-2q"></a>心谦敬者于施戒师心不轻慢于三宝所生极尊重殷净信心。<a id="a-2r"></a>以诸律仪从敬信发。<a id="a-2s"></a>若不谦敬不发律仪。<a id="a-2t"></a>此必从师无容自受。<a id="a-2u"></a>以后若遇诸犯戒缘由愧戒师能不违犯。<a id="a-2v"></a>谓彼虽阙自法增上由世增上亦能无犯。<a id="a-2w"></a>受此律仪应随师教。<a id="a-2x"></a>受者后说勿前勿俱。<a id="a-2y"></a>如是方成从师教受。<a id="a-2z"></a>异此授受二俱不成。<a id="a-30"></a>具受八支方成近住。<a id="a-31"></a>随有所阙近住不成。<a id="a-32"></a>诸远离支互相属故。<a id="a-33"></a>由是四种离杀等支。<a id="a-34"></a>于一身中可俱时起。<a id="a-35"></a>以诸远离相系属中或少或多相差别故。<a id="a-36"></a>受此戒者必离严饰憍逸处故。<a id="a-37"></a>常严身具不必须舍。<a id="a-38"></a>缘彼不能生其憍逸如新异故。<a id="a-39"></a>受此律仪必须昼夜。<a id="a-3A"></a>谓至明旦日初出时。<a id="a-3B"></a>经如是时戒恒相续。<a id="a-3C"></a>异此受者唯生妙行不得律仪。<a id="a-3D"></a>然为令招可爱果故亦应为受。<a id="a-3E"></a>又若如斯尽昼夜受。<a id="a-3F"></a>具制屠猎奸盗有情。<a id="a-3G"></a>近住律仪深成有用。<a id="a-3H"></a>言近住者谓此律仪近阿罗汉住以随学彼故。<a id="a-3I"></a>有说。<a id="a-3J"></a>此近尽寿戒住。<a id="a-3K"></a>有说。<a id="a-3L"></a>此戒近时而住。<a id="a-3M"></a>如是律仪或名长养。<a id="a-3N"></a>长养薄少善根有情令其善根渐增多故。<a id="a-3O"></a>何缘受此近住律仪。<a id="a-3P"></a>必具八支非增非减。<a id="a-3Q"></a>颂曰。</p>
  <p id="a3R">戒不逸禁支　　四一三如次</p>
  <p id="a3S">为防诸性罪　　失念及憍逸</p>
  <p id="a3T">论曰。<a id="a-3U"></a>八中前四是尸罗支。<a id="a-3V"></a>谓离杀生至虚诳语。<a id="a-3W"></a>由此四种离性罪故。<a id="a-3X"></a>次有一种是不放逸支。<a id="a-3Y"></a>谓离饮诸酒生放逸处。<a id="a-3Z"></a>虽受尸罗若饮诸酒。<a id="a-3a"></a>心则放逸毁犯尸罗。<a id="a-3b"></a>醉必无能护余支故。<a id="a-3c"></a>后有三种是禁约支。<a id="a-3d"></a>谓离涂饰香鬘乃至食非时食。<a id="a-3e"></a>以能随顺厌离心故。<a id="a-3f"></a>厌离能证律仪果故。<a id="a-3g"></a>何缘具受如是三支。<a id="a-3h"></a>若不具支便不能离性罪失念憍逸过失。<a id="a-3i"></a>谓初离杀至虚诳语能防性罪。<a id="a-3j"></a>离贪嗔痴所起杀等诸恶业故。<a id="a-3k"></a>次离饮酒能防失念。<a id="a-3l"></a>以饮酒时能令忘失应不应作诸事业故。<a id="a-3m"></a>则不能护余远离支。<a id="a-3n"></a>后离余三能防憍逸。<a id="a-3o"></a>以若受用种种香鬘高广床座习近歌舞。<a id="a-3p"></a>心便憍举寻即毁戒。<a id="a-3q"></a>由远彼故心便离憍。<a id="a-3r"></a>谓香鬘等若恒受用。<a id="a-3s"></a>尚顺憍慢为犯戒缘。<a id="a-3t"></a>况受新奇曾未受者。<a id="a-3u"></a>故一切种皆应舍离。<a id="a-3v"></a>若有能持依时食者。<a id="a-3w"></a>以能遮止恒时食故。<a id="a-3x"></a>便忆自受近住律仪。<a id="a-3y"></a>能于世间深生厌离。<a id="a-3z"></a>若非时食二事俱无。<a id="a-40"></a>数食能令心纵逸故。<a id="a-41"></a>由此大义故具受三。<a id="a-42"></a>有余师言。<a id="a-43"></a>离非时食名为斋体。<a id="a-44"></a>余有八种说名斋支。<a id="a-45"></a>涂饰香鬘舞歌观听分为二故。<a id="a-46"></a>若作此执便违契经。<a id="a-47"></a>契经说离非时食已。<a id="a-48"></a>便作是说。<a id="a-49"></a>此第八支我今随圣阿罗汉学随行随作。<a id="a-4A"></a>若尔有何别斋体而说此八名斋支。<a id="a-4B"></a>毗婆沙师作如是说。<a id="a-4C"></a>离非时食是斋亦斋支。<a id="a-4D"></a>所余七支是斋支非斋。<a id="a-4E"></a>如正见是道亦道支。<a id="a-4F"></a>余七支是道支非道。<a id="a-4G"></a>择法觉是觉亦觉支。<a id="a-4H"></a>余六支是觉支非觉。<a id="a-4I"></a>三摩地是静虑亦静虑支。<a id="a-4J"></a>所余支是静虑支非静虑。<a id="a-4K"></a>经主于此谬作是责。<a id="a-4L"></a>不可正见等即正见等支。<a id="a-4M"></a>若谓前生正见等为后生正见等支。<a id="a-4N"></a>则初刹那圣道等应不具有八支等。<a id="a-4O"></a>非毗婆沙说正见等其体即是正见等支。<a id="a-4P"></a>亦非前生正见等为后生正见等支。<a id="a-4Q"></a>然于俱生正见等八。<a id="a-4R"></a>唯一正见有能寻求诸法相力说名为道。<a id="a-4S"></a>以能寻求是道义故即此正见。<a id="a-4T"></a>复能随顺正思惟等故名为支。<a id="a-4U"></a>所余七支望俱生法能随顺故说名为支。<a id="a-4V"></a>非能寻求不名为道。<a id="a-4W"></a>实义如是。<a id="a-4X"></a>若就假名。<a id="a-4Y"></a>余七皆能长养正见。<a id="a-4Z"></a>故思惟等亦得道名。<a id="a-4a"></a>见名道支亦不违理。<a id="a-4b"></a>是则一切亦道亦支。<a id="a-4c"></a>余随所应皆如是说。<a id="a-4d"></a>由此类释斋戒八支。<a id="a-4e"></a>经主于中何凭说过。<a id="a-4f"></a>为唯近事得受近住。<a id="a-4g"></a>为余亦有受近住耶。<a id="a-4h"></a>颂曰。</p>
  <p id="a4i">近住余亦有　　不受三归无</p>
  <p id="a4j">论曰。<a id="a-4k"></a>诸有未受近事律仪。<a id="a-4l"></a>一昼夜中归依三宝。<a id="a-4m"></a>说三归已受近住戒。<a id="a-4n"></a>彼亦受得近住律仪。<a id="a-4o"></a>异此则无除不知者。<a id="a-4p"></a>由意乐力亦发律仪。<a id="a-4q"></a>岂不三归即成近事。<a id="a-4r"></a>如契经说佛告大名。<a id="a-4s"></a>诸有在家白衣男子。<a id="a-4t"></a>男根成就归佛法僧。<a id="a-4u"></a>起殷净心发诚谛语。<a id="a-4v"></a>自称我是邬波索迦。<a id="a-4w"></a>愿尊忆持慈悲护念。<a id="a-4x"></a>斋是名曰邬波索迦。<a id="a-4y"></a>此不相违受三归位未成近事。<a id="a-4z"></a>所以者何。<a id="a-50"></a>要发律仪成近事故。<a id="a-51"></a>于何时发近事律仪。<a id="a-52"></a>颂曰。</p>
  <p id="a53">称近事发戒　　说如苾刍等</p>
  <p id="a54">论曰。<a id="a-55"></a>起殷净心发诚谛语。<a id="a-56"></a>自称我是邬波索迦。<a id="a-57"></a>愿尊忆持慈悲护念。<a id="a-58"></a>尔时乃发近事律仪。<a id="a-59"></a>称近事等言方发律仪故。<a id="a-5A"></a>以经复说我从今者乃至命终护生言故。<a id="a-5B"></a>若离称号但受三归成近事者。<a id="a-5C"></a>自称我是近事等言便为无用。<a id="a-5D"></a>依何义故说护生言。<a id="a-5E"></a>别解律仪护生得故。<a id="a-5F"></a>然有别诵言舍生者。<a id="a-5G"></a>此言意说舍杀生等。<a id="a-5H"></a>略去杀等但说舍生。<a id="a-5I"></a>彼虽已得近事律仪。<a id="a-5J"></a>为令了知所应学处故。<a id="a-5K"></a>复为说离杀生等五种戒相。<a id="a-5L"></a>令识坚持如得苾刍具足戒已。<a id="a-5M"></a>说重学处令识坚持勤策亦然。<a id="a-5N"></a>此亦应尔。<a id="a-5O"></a>是故近事必具律仪。<a id="a-5P"></a>非受三归即成近事。<a id="a-5Q"></a>颂曰。</p>
  <p id="a5R">若皆具律仪　　何言一分等</p>
  <p id="a5S">约能持故说</p>
  <p id="a5T">论曰。<a id="a-5U"></a>经部于前所说义理心不生喜。<a id="a-5V"></a>复设是难若诸近事皆具律仪。<a id="a-5W"></a>何缘世尊言有四种。<a id="a-5X"></a>一能学一分。<a id="a-5Y"></a>二能学少分。<a id="a-5Z"></a>三能学多分。<a id="a-5a"></a>四能学满分。<a id="a-5b"></a>岂不由此且已证成。<a id="a-5c"></a>非唯三归即成近事。<a id="a-5d"></a>谓若别有但受三归即成近事。<a id="a-5e"></a>如是近事非前所说四种所收。<a id="a-5f"></a>应更说有第五近事。<a id="a-5g"></a>此于学处全无所学。<a id="a-5h"></a>亦应说为一近事故。<a id="a-5i"></a>佛观近事非离律仪。<a id="a-5j"></a>故契经中唯说四种。<a id="a-5k"></a>虽诸近事皆具律仪。<a id="a-5l"></a>然约能持故说四种。<a id="a-5m"></a>谓虽具受五支律仪。<a id="a-5n"></a>而后遇缘或便毁缺。<a id="a-5o"></a>其中或有于诸学处能持一分。<a id="a-5p"></a>乃至或有具持五支故作是说。<a id="a-5q"></a>能持先所受故说能学言。<a id="a-5r"></a>不尔应言受一分等。<a id="a-5s"></a>故此四种但据能持。<a id="a-5t"></a>经主此中作如是说。<a id="a-5u"></a>如是所执违越契经。<a id="a-5v"></a>如何违经。<a id="a-5w"></a>谓无经说自称我是近事等言便发五戒。<a id="a-5x"></a>此经不说我从今者乃至命终舍生言故。<a id="a-5y"></a>经如何说如大名经。<a id="a-5z"></a>唯此经中说近事相。<a id="a-60"></a>余经不尔故违越经。<a id="a-61"></a>然余经说。<a id="a-62"></a>我从今时乃至命终舍生归净。<a id="a-63"></a>是归三宝发诚信言。<a id="a-64"></a>此中显示已见谛者由得证净。<a id="a-65"></a>举命自要表于正法深怀爱重。<a id="a-66"></a>乃至为救自生命缘。<a id="a-67"></a>终不舍于如来正法。<a id="a-68"></a>非彼为欲说近事相。<a id="a-69"></a>故说如是舍生等言。<a id="a-6A"></a>未审此中经主说意。<a id="a-6B"></a>为欲劝励我国诸师。<a id="a-6C"></a>受持外方经部所诵。<a id="a-6D"></a>为受持佛所说契经。<a id="a-6E"></a>然有众经不违正理。<a id="a-6F"></a>外方经部曾不受持。<a id="a-6G"></a>有阿笈摩越于总颂。<a id="a-6H"></a>彼率意造还自受持。<a id="a-6I"></a>经主岂容令我国内善鉴圣教诸大论师。<a id="a-6J"></a>同彼背真受持伪教。<a id="a-6K"></a>且经所说我从今时。<a id="a-6L"></a>乃至命终舍生等者。<a id="a-6M"></a>何理唯说得证净人。<a id="a-6N"></a>非诸异生亦立此誓。<a id="a-6O"></a>诸异生类将受律仪。<a id="a-6P"></a>亦有如斯坚固意乐。<a id="a-6Q"></a>乃至为救自生命缘。<a id="a-6R"></a>终不亏违所受学处。<a id="a-6S"></a>如斯誓受世现可得。<a id="a-6T"></a>然此文句大名经中。<a id="a-6U"></a>现有受持不违正理。<a id="a-6V"></a>故不应舍所诵正文。<a id="a-6W"></a>设大名经无此文句。<a id="a-6X"></a>于我宗义亦无所违。<a id="a-6Y"></a>非我宗言说此文句。<a id="a-6Z"></a>究竟方发近事律仪。<a id="a-6a"></a>由说自称我是近事。<a id="a-6b"></a>请持护念便发律仪。<a id="a-6c"></a>以自发言表为弟子。<a id="a-6d"></a>如大迦葉得具足戒世尊既说邬波索迦。<a id="a-6e"></a>应具受持五种学处。<a id="a-6f"></a>彼说我是邬波索迦。<a id="a-6g"></a>必具律仪何劳致惑。<a id="a-6h"></a>如称我是国大军师。<a id="a-6i"></a>彼必具闲兵将事业。<a id="a-6j"></a>依如是喻智者应思。<a id="a-6k"></a>如是分明无过理教。<a id="a-6l"></a>若不忍受知奈之何。<a id="a-6m"></a>又经主言。<a id="a-6n"></a>约持犯戒说一分等。<a id="a-6o"></a>尚不应问况应为答。<a id="a-6p"></a>谁有已解近事律仪必具五支。<a id="a-6q"></a>而不能解于所学处持一非余。<a id="a-6r"></a>乃至具持名一分等。<a id="a-6s"></a>由彼未解近事律仪受量少多故应请问。<a id="a-6t"></a>凡有几种邬波索迦能学学处。<a id="a-6u"></a>答言有四邬波索迦。<a id="a-6v"></a>谓能学一分等犹未能了。<a id="a-6w"></a>复问何名能学一分。<a id="a-6x"></a>乃至广说此全无理。<a id="a-6y"></a>唯对法宗所说理中应问答故。<a id="a-6z"></a>虽知近事必具律仪而未了知。<a id="a-70"></a>随犯一种为越一切为一非余。<a id="a-71"></a>由有此疑故应请问。<a id="a-72"></a>诸部若有未见此文。<a id="a-73"></a>于此义中迄今犹诤。<a id="a-74"></a>若异此者佛经数言。<a id="a-75"></a>邬波索迦具五学处。<a id="a-76"></a>谁有于此已善了知。<a id="a-77"></a>而复怀疑问受多少。<a id="a-78"></a>设许尔者疑问相违。<a id="a-79"></a>谓彼本疑受量多少。<a id="a-7A"></a>而问有几能学学处。<a id="a-7B"></a>答学一分等岂除本所疑。<a id="a-7C"></a>故彼义中不应问答。<a id="a-7D"></a>经主于此不正寻思。<a id="a-7E"></a>于诤理中怀朋党执。<a id="a-7F"></a>翻言对法所说义中。<a id="a-7G"></a>问尚不应况应为答。<a id="a-7H"></a>有余师说。<a id="a-7I"></a>由别契经证离律仪亦成近事。<a id="a-7J"></a>如契经说齐何名为邬波索迦尸罗圆满。<a id="a-7K"></a>谓有近事能断杀生能离杀生乃至饮酒。<a id="a-7L"></a>故知近事有阙律仪。<a id="a-7M"></a>彼于此经甚迷义意。<a id="a-7N"></a>此经意说无漏尸罗。<a id="a-7O"></a>以此中无尽寿声故。<a id="a-7P"></a>又如经说齐何名为邬波索迦信根圆满。<a id="a-7Q"></a>谓有近事于如来所住有根信乃至广说。<a id="a-7R"></a>不可说有邬波索迦此信不成即全无信。<a id="a-7S"></a>如此经说信圆满言但约无漏。<a id="a-7T"></a>故知所说戒。<a id="a-7U"></a>圆满言非据有漏。<a id="a-7V"></a>但据无漏说如是言。<a id="a-7W"></a>是故不应引此经说。<a id="a-7X"></a>证有近事不具律仪。<a id="a-7Y"></a>无漏戒中无离饮酒。<a id="a-7Z"></a>故此所释。<a id="a-7a"></a>理必不然。<a id="a-7b"></a>此难不然。<a id="a-7c"></a>此经显说无漏戒体有胜能故。<a id="a-7d"></a>谓佛显示无漏戒力。<a id="a-7e"></a>能令所受近事律仪。<a id="a-7f"></a>乃至遮戒亦定无犯。<a id="a-7g"></a>故此经约无漏尸罗说离饮酒亦无有失。<a id="a-7h"></a>故契经说见圆满者。<a id="a-7i"></a>终不故思犯诸学处。<a id="a-7j"></a>或此经说尸罗圆满。<a id="a-7k"></a>欲显尸罗遍清净义。<a id="a-7l"></a>谓于五戒全无毁缺。<a id="a-7m"></a>方名尸罗遍清净者。<a id="a-7n"></a>依遍清净立圆满名。<a id="a-7o"></a>若决定无离戒近事。<a id="a-7p"></a>便违经说。<a id="a-7q"></a>或有一类具信非戒邬波索迦。<a id="a-7r"></a>此不相违此说近事不能具足。<a id="a-7s"></a>持五戒者名为具信非具尸罗。<a id="a-7t"></a>或此具言显可赞义。<a id="a-7u"></a>如言此剑磨已具色。<a id="a-7v"></a>非此未磨色全非有。<a id="a-7w"></a>戒亦应尔可赞名具。<a id="a-7x"></a>戒具众德立可赞名。<a id="a-7y"></a>与此相违名不具戒。<a id="a-7z"></a>若阙律仪亦名近事。<a id="a-80"></a>苾刍勤策阙亦应成。<a id="a-81"></a>然经主言何缘不许。<a id="a-82"></a>由佛教力施设不同。<a id="a-83"></a>虽阙律仪而成近事。<a id="a-84"></a>苾刍勤策要具律仪。<a id="a-85"></a>此率己情无经说故。<a id="a-86"></a>彼前已说唯大名经说近事相余经不尔。<a id="a-87"></a>今应定说世尊于何说离律仪而成近事。<a id="a-88"></a>曾闻经部有作是执。<a id="a-89"></a>亦有无戒勤策苾刍。<a id="a-8A"></a>彼执便同布剌拏等诸外道见非佛法宗。<a id="a-8B"></a>一切律仪品类等不。<a id="a-8C"></a>品类非等有三品故。<a id="a-8D"></a>下中上别随何故成。<a id="a-8E"></a>颂曰。</p>
  <p id="a8F">下中上随心</p>
  <p id="a8G">论曰。<a id="a-8H"></a>八众所受别解脱戒。<a id="a-8I"></a>随受心力成上中下。<a id="a-8J"></a>由如是理诸阿罗汉。<a id="a-8K"></a>或有成就下品律仪。<a id="a-8L"></a>然诸异生或成上品。<a id="a-8M"></a>此中上座作是拨言。<a id="a-8N"></a>如是所宗违正理教。<a id="a-8O"></a>若必尔者是则应无勇猛正勤修持禁戒。<a id="a-8P"></a>世尊亦说轨则所行皆得圆满。<a id="a-8Q"></a>于微细罪见大怖畏。<a id="a-8R"></a>此但为持如先所得令不毁坏。<a id="a-8S"></a>故应发起勇猛正勤。<a id="a-8T"></a>非由修持令下中品转成中上。<a id="a-8U"></a>亦非由起勇猛正勤。<a id="a-8V"></a>便舍下中得中上戒。<a id="a-8W"></a>由此即释所引契经。<a id="a-8X"></a>亦但就持如先所得。<a id="a-8Y"></a>能于毁犯微细罪中见大怖畏故作是说。<a id="a-8Z"></a>不言由此令戒渐增。<a id="a-8a"></a>又彼所言诸有为法刹那不住。<a id="a-8b"></a>故所受戒由众缘力及阿世耶。<a id="a-8c"></a>从下生中从中生上此亦非理。<a id="a-8d"></a>所受律仪依殊胜缘方得生故。<a id="a-8e"></a>谓所受戒必托受缘。<a id="a-8f"></a>得已无容数数重受。<a id="a-8g"></a>若先受已后离受缘。<a id="a-8h"></a>泛遇余缘可更得者。<a id="a-8i"></a>先未受戒泛遇余缘。<a id="a-8j"></a>亦应可得无差别故。<a id="a-8k"></a>虽诸有为皆托缘起。<a id="a-8l"></a>而戒必托。<a id="a-8m"></a>殊胜缘生。<a id="a-8n"></a>故彼所言定不应理。<a id="a-8o"></a>依何义说邬波索迦彼先归依佛法僧宝。<a id="a-8p"></a>亲近承事所尊重师。<a id="a-8q"></a>便获尸罗故名近事。<a id="a-8r"></a>或能习近如理所为。<a id="a-8s"></a>坏恶事业故名近事。<a id="a-8t"></a>或能亲近事佛为师故名近事。<a id="a-8u"></a>分同诸佛得净尸罗善意乐故。<a id="a-8v"></a>如有颂言。</p>
  <p id="a8w">居远而近佛　　由勤勇归礼</p>
  <p id="a8x">有悲离恶想　　故名为近事</p>
  <p id="a8y">今应思择。<a id="a-8z"></a>无智世间所事种种诸天神众。<a id="a-90"></a>为诸近事应礼彼天。<a id="a-91"></a>如礼世尊为不应礼。<a id="a-92"></a>何缘于此欻尔生疑。<a id="a-93"></a>以于世间现有一类。<a id="a-94"></a>事邪天爱染习其心。<a id="a-95"></a>乐率己情作诸事业。<a id="a-96"></a>不依理教妄作是言。<a id="a-97"></a>邬波索迦应礼天众。<a id="a-98"></a>佛听许故。<a id="a-99"></a>谓佛听许供养天神。<a id="a-9A"></a>故契经言供养天者名奉佛教。<a id="a-9B"></a>又随念故谓世尊说应随念天故应礼天。<a id="a-9C"></a>如说随念佛法僧宝。<a id="a-9D"></a>又不遮故。<a id="a-9E"></a>谓无经遮邬波索迦礼诸天众。<a id="a-9F"></a>又有恩故。<a id="a-9G"></a>谓彼诸天承奉合仪能与恩福。<a id="a-9H"></a>又能损故。<a id="a-9I"></a>谓彼天神承奉失仪能为大损。<a id="a-9J"></a>故诸近事应礼天神。<a id="a-9K"></a>略叙彼宗所说如是此皆非理。<a id="a-9L"></a>且彼所言佛听许故。<a id="a-9M"></a>应礼天者佛意不然简别说故。<a id="a-9N"></a>谓彼经说诸净施主。<a id="a-9O"></a>于诸应受祠祀天神。<a id="a-9P"></a>于时时间应以三事无倒供养以礼承奉。<a id="a-9Q"></a>彼于施主必起善心。<a id="a-9R"></a>哀愍护念令无损恼。<a id="a-9S"></a>一于时时应施严净。<a id="a-9T"></a>二于时时应施供具。<a id="a-9U"></a>三于时时应施颂愿。<a id="a-9V"></a>以标三事为决定因。<a id="a-9W"></a>证知世尊除三事外。<a id="a-9X"></a>凡所施作皆非所许。<a id="a-9Y"></a>非标数名便显定义。<a id="a-9Z"></a>如说地动不犯等言。<a id="a-9a"></a>谓如经言四因缘故大地震动。<a id="a-9b"></a>非不更有四因缘外地动因缘。<a id="a-9c"></a>又如经言诸阿罗汉。<a id="a-9d"></a>能于五处毕竟不犯。<a id="a-9e"></a>非不更有余不犯处。<a id="a-9f"></a>又如经说在家出家于五处中应数观察。<a id="a-9g"></a>非不更有余处应观。<a id="a-9h"></a>如是等言其类非一。<a id="a-9i"></a>此亦应尔非决定因。<a id="a-9j"></a>此救不然如动地等。<a id="a-9k"></a>余经说有不可得故。<a id="a-9l"></a>此标定数非于余经。<a id="a-9m"></a>有不定言如动地等。<a id="a-9n"></a>以此为证知此经中标列数名显决定理。<a id="a-9o"></a>除此余理无容有故。<a id="a-9p"></a>或应所说蕴处界等如此数名皆成不定。<a id="a-9q"></a>或如所说蕴处界等。<a id="a-9r"></a>动地因等数亦应定。<a id="a-9s"></a>何缘一类标列数名。<a id="a-9t"></a>所显义中或定不定。<a id="a-9u"></a>以于余处除此所明或不见余或见余故。<a id="a-9v"></a>若一切处以言说同执事皆等便成大过。<a id="a-9w"></a>若谓经说供养等言。<a id="a-9x"></a>即已显成应礼拜者。<a id="a-9y"></a>则佛应遣诸天神众。<a id="a-9z"></a>亦应礼拜能祠施主。<a id="a-A0"></a>如彼经言诸天神众。<a id="a-A1"></a>既被供养及承奉已。<a id="a-A2"></a>应反供养等以报施主恩。<a id="a-A3"></a>是故此中但据随彼所乐欲事。<a id="a-A4"></a>皆正供承名供养等非申礼敬。<a id="a-A5"></a>诸天神众于近事边无敢希求礼敬事故。<a id="a-A6"></a>如国君主于诸苾刍。<a id="a-A7"></a>定无希求礼敬事者。<a id="a-A8"></a>惧损功德及寿命故。<a id="a-A9"></a>如契经说毗沙门天。<a id="a-AA"></a>请大目连舍利子等五百圣众。<a id="a-AB"></a>至自宫中。<a id="a-AC"></a>设供养已请施颂愿。<a id="a-AD"></a>复请从今诸出家者及近事等。<a id="a-AE"></a>至我寺中一切皆应施我颂愿。<a id="a-AF"></a>我等眷属亦从今时每以专诚护持正法。<a id="a-AG"></a>令佛弟子出家在家。<a id="a-AH"></a>于一切时恒无恼害。<a id="a-AI"></a>时二大圣许其所请。<a id="a-AJ"></a>遍告一切出家在家诸有受持佛禁戒者。<a id="a-AK"></a>从今以去至天寺中皆应如法施天颂愿。<a id="a-AL"></a>然未曾令合掌敬礼。<a id="a-AM"></a>由此等证定知世尊于此经中非许礼敬。<a id="a-AN"></a>言随念故应礼天者。<a id="a-AO"></a>亦不应理迷经义故。<a id="a-AP"></a>谓经意说应作念言。<a id="a-AQ"></a>彼诸有情成就信等。<a id="a-AR"></a>从此舍命已得上生四大王天及余天众。<a id="a-AS"></a>我亦成就信等善法亦应同彼当得生天。<a id="a-AT"></a>令随念天与己同德。<a id="a-AU"></a>非令礼敬名随念天。<a id="a-AV"></a>故引此经于彼非证言不遮故。<a id="a-AW"></a>应礼天者亦不应理义已遮故。<a id="a-AX"></a>经唯许三事供养天神。<a id="a-AY"></a>岂不此定言已遮礼敬。<a id="a-AZ"></a>又准略说毗柰耶中亦已义遮礼天神故。<a id="a-Aa"></a>谓佛曾说略毗柰耶告诸苾刍。<a id="a-Ab"></a>我随文句所遮制者皆不应行。<a id="a-Ac"></a>所开许者汝等应行。<a id="a-Ad"></a>若非所遮非所开许顺秽违净皆不应行。<a id="a-Ae"></a>顺净违秽汝等应行。<a id="a-Af"></a>既执如来不遮近事礼诸天众。<a id="a-Ag"></a>亦不曾见开许近事礼诸天神。<a id="a-Ah"></a>岂不此应第三聚摄。<a id="a-Ai"></a>然诸近事若礼天神。<a id="a-Aj"></a>如是所为顺秽违净。<a id="a-Ak"></a>理应是佛所不许行。<a id="a-Al"></a>是则还成佛已遮制言不遮故。<a id="a-Am"></a>因不极成何缘礼天顺秽违净。<a id="a-An"></a>以若近事乐礼天神。<a id="a-Ao"></a>便与外道等无差别。<a id="a-Ap"></a>爱乐邪徒所作业故。<a id="a-Aq"></a>又若近事礼敬天神。<a id="a-Ar"></a>则应爱重赞天邪论。<a id="a-As"></a>便与爱乐敬天邪徒同禀尸罗作诸劳侣。<a id="a-At"></a>由此方便习近邪师。<a id="a-Au"></a>堕恶趣因渐坚增盛。<a id="a-Av"></a>从此展转乃至多生亦乐多行如是邪行。<a id="a-Aw"></a>又若礼敬诸邪天神。<a id="a-Ax"></a>因此便憎如来圣教。<a id="a-Ay"></a>以无不敬邪天神者。<a id="a-Az"></a>闻佛功德生愤恚心。<a id="a-B0"></a>乍可处中心无憎爱。<a id="a-B1"></a>又于过失礼敬持心必定怨嫌敬功德者。<a id="a-B2"></a>何缘信奉大力天神而说名为敬过失者。<a id="a-B3"></a>以彼礼敬恒乐于他。<a id="a-B4"></a>摧伏背恩害谄诳等。<a id="a-B5"></a>有过失境为增上故。<a id="a-B6"></a>由此唯有无闻愚夫。<a id="a-B7"></a>于彼天神深生敬爱。<a id="a-B8"></a>若诸贤圣唯于断灭远离寂静。<a id="a-B9"></a>大智悲等众德集成。<a id="a-BA"></a>诸佛世尊深生敬爱。<a id="a-BB"></a>依如是义故有。<a id="a-BC"></a>颂言。</p>
  <p id="aBD">贫贱有希怖　　愚类敬天神</p>
  <p id="aBE">富贵无悕求　　智人唯敬佛</p>
  <p id="aBF">又若近事礼敬天神。<a id="a-BG"></a>引多有情作大衰损。<a id="a-BH"></a>谓事天者咸作是言。<a id="a-BI"></a>邬波索迦深闲佛教。<a id="a-BJ"></a>现来礼敬我所事天。<a id="a-BK"></a>必于天神有怀敬信。<a id="a-BL"></a>善哉我等无倒归依。<a id="a-BM"></a>又诸世间乐观察者。<a id="a-BN"></a>推寻佛教未究其真。<a id="a-BO"></a>睹此便生如是僻执。<a id="a-BP"></a>佛教应似世间书传。<a id="a-BQ"></a>不能决定辩真义理。<a id="a-BR"></a>乃令如是解佛教人。<a id="a-BS"></a>还来归依诸天神众。<a id="a-BT"></a>引如是等无量有情。<a id="a-BU"></a>令增邪执名大衰损。<a id="a-BV"></a>近事如是礼敬天神。<a id="a-BW"></a>违净顺秽佛所遮止。<a id="a-BX"></a>故不应言不遮止故。<a id="a-BY"></a>又不遮止非应作因。<a id="a-BZ"></a>如佛不遮苾刍舍戒。<a id="a-Ba"></a>以曾无处佛作是言。<a id="a-Bb"></a>苾刍不应舍所学戒。<a id="a-Bc"></a>非于舍戒佛曾不遮。<a id="a-Bd"></a>则诸苾刍法应舍戒。<a id="a-Be"></a>故不应说邬波索迦应礼天神。<a id="a-Bf"></a>佛不遮故言有恩故应礼天者亦不应理闻有怨故。<a id="a-Bg"></a>传闻热病老死等苦。<a id="a-Bh"></a>亦有是彼天神所作。<a id="a-Bi"></a>不应定说于世有恩。<a id="a-Bj"></a>又婆罗门长者居士。<a id="a-Bk"></a>于苾刍众佛说有恩。<a id="a-Bl"></a>供给命缘令无乏故。<a id="a-Bm"></a>岂苾刍众应礼施主。<a id="a-Bn"></a>既不应礼一切有恩。<a id="a-Bo"></a>故所立因有不定失。<a id="a-Bp"></a>又诸含识皆悉受用。<a id="a-Bq"></a>自业所招诸异熟果。<a id="a-Br"></a>是故所说所事天神于世有恩有不成失。<a id="a-Bs"></a>由此亦破能损故因。<a id="a-Bt"></a>一切有情皆依自业。<a id="a-Bu"></a>说谁有力能损于谁。<a id="a-Bv"></a>又彼于他既能为损。<a id="a-Bw"></a>谁有智者爱敬己怨。<a id="a-Bx"></a>世有善人能益他者诸蒙益者应敬彼人。<a id="a-By"></a>是诸天神性多愤恚。<a id="a-Bz"></a>恒乐损恼他诸有情。<a id="a-C0"></a>如嫉己怨不应敬礼。<a id="a-C1"></a>故彼所说成相违因。<a id="a-C2"></a>又见世间归敬天者。<a id="a-C3"></a>天神于彼有时作衰。<a id="a-C4"></a>亦有有情不敬天者。<a id="a-C5"></a>天神于彼不能为害。<a id="a-C6"></a>故彼所说非敬天因。<a id="a-C7"></a>若谓如王亦不应理。<a id="a-C8"></a>世间依属法应尔故。<a id="a-C9"></a>非诸近事系属天神。<a id="a-CA"></a>自是邪徒相率归附。<a id="a-CB"></a>世间君主众所依投。<a id="a-CC"></a>非出家人皆应致敬。<a id="a-CD"></a>是故近事不应敬礼一切天神。<a id="a-CE"></a>理极成立。</p>
 </body>
</html>