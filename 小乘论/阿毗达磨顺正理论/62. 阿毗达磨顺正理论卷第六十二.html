<!doctype html>
<html id="z3IBVsO16f" data-ver="770">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第六十二</h1>
  <h2 id="a2">辩贤圣品第六之六</h2>
  <p id="a3">已因便说顺解脱分。<a id="a-4"></a>入观次第是正所论。<a id="a-5"></a>于中已明诸加行道。<a id="a-6"></a>世第一法为其后边。<a id="a-7"></a>应说从斯复生何道。<a id="a-8"></a>颂曰。</p>
  <p id="a9">世第一无间　　即缘欲界苦</p>
  <p id="aA">生无漏法忍　　忍次生法智</p>
  <p id="aB">次缘余界苦　　生类忍类智</p>
  <p id="aC">缘集灭道谛　　各生四亦然</p>
  <p id="aD">如是十六心　　名圣谛现观</p>
  <p id="aE">此总有三种　　谓见缘事别</p>
  <p id="aF">论曰。<a id="a-G"></a>从世第一善根无间。<a id="a-H"></a>即缘欲界苦圣谛境有无漏摄法智忍生。<a id="a-I"></a>此忍名为苦法智忍。<a id="a-J"></a>宁知此忍是无漏摄。<a id="a-K"></a>从世第一无间而生。<a id="a-L"></a>以契经中言世第一无间入正性决定。<a id="a-M"></a>或正性离生。<a id="a-N"></a>尔时名越异生地故。<a id="a-O"></a>此忍既是决定离生。<a id="a-P"></a>一分所摄定是无漏。<a id="a-Q"></a>从世第一无间而生。<a id="a-R"></a>说无漏言为欲简别世第一法。<a id="a-S"></a>所从世忍此无漏忍。<a id="a-T"></a>以欲苦法为其所缘名苦法忍。<a id="a-U"></a>谓于苦法无始时来。<a id="a-V"></a>身见所迷执我我所。<a id="a-W"></a>今创见彼唯苦法性。<a id="a-X"></a>忍可现前名苦法忍。<a id="a-Y"></a>此能引后苦法智生。<a id="a-Z"></a>是彼智生障之对治。<a id="a-a"></a>故复名曰苦法智忍。<a id="a-b"></a>经主此中作如是释。<a id="a-c"></a>为显此忍是无漏故。<a id="a-d"></a>举后等流以为摽别。<a id="a-e"></a>此能生法智是法智因。<a id="a-f"></a>得法智忍名如花果树。<a id="a-g"></a>详彼意谓唯说忍言。<a id="a-h"></a>恐此有同加行忍失。<a id="a-i"></a>此无深理。<a id="a-j"></a>非为彼法有此法生。<a id="a-k"></a>此法必应与彼同类如花果树。<a id="a-l"></a>断对治等因果类殊。<a id="a-m"></a>又不极成以苦法智。<a id="a-n"></a>是无漏性非为极成。<a id="a-o"></a>如何忍生彼同彼是无漏。<a id="a-p"></a>又此无同加行忍失。<a id="a-q"></a>说世第一无间生故。<a id="a-r"></a>说此能越异生地故。<a id="a-s"></a>非有漏忍能成此事。<a id="a-t"></a>又如何知此苦法忍。<a id="a-u"></a>以苦法智为等流果。<a id="a-v"></a>若谓此忍是无漏故及前生故。<a id="a-w"></a>理亦不然。<a id="a-x"></a>未说此忍无漏理故。<a id="a-y"></a>由此证知前释为善。<a id="a-z"></a>即此名入正性决定。<a id="a-10"></a>亦复名入正性离生。<a id="a-11"></a>由此是初入正性决定。<a id="a-12"></a>亦是初入正性离生。<a id="a-13"></a>故经说正性。<a id="a-14"></a>所谓涅槃或正性言目诸圣道。<a id="a-15"></a>能决趣涅槃或决了谛相故。<a id="a-16"></a>诸圣道得决定名。<a id="a-17"></a>至得决定说名为入。<a id="a-18"></a>若尔何缘于无漏慧。<a id="a-19"></a>唯初见谛得决定名。<a id="a-1A"></a>以于尔时于诸谛理。<a id="a-1B"></a>初得难毁决定见故。<a id="a-1C"></a>或于尔时望余位道。<a id="a-1D"></a>有非一种决定相故。<a id="a-1E"></a>谓见道位刹那刹那。<a id="a-1F"></a>定间杂得忍智行相。<a id="a-1G"></a>余道不然。<a id="a-1H"></a>又见道中障治定别。<a id="a-1I"></a>以定唯断见所断故。<a id="a-1J"></a>余道不然。<a id="a-1K"></a>谓修位中或有双断见修断惑。<a id="a-1L"></a>或唯断修。<a id="a-1M"></a>又见道中解脱道后定起无间。<a id="a-1N"></a>余道不然。<a id="a-1O"></a>又见道中定是无漏。<a id="a-1P"></a>定十五念。<a id="a-1Q"></a>定不起等。<a id="a-1R"></a>余道不然。<a id="a-1S"></a>故独名定。<a id="a-1T"></a>有余师说。<a id="a-1U"></a>于见位中决定初得八圣同分。<a id="a-1V"></a>故唯见道立决定名。<a id="a-1W"></a>烦恼名生。<a id="a-1X"></a>如契经说何谓生。<a id="a-1Y"></a>具谓诸烦恼。<a id="a-1Z"></a>见位初越故名离生。<a id="a-1a"></a>有说生言目根未熟。<a id="a-1b"></a>见位初越故名离生。<a id="a-1c"></a>至得离生说名为入。<a id="a-1d"></a>如本论说。<a id="a-1e"></a>世第一无间舍异生性。<a id="a-1f"></a>为世第一。<a id="a-1g"></a>为苦法智忍。<a id="a-1h"></a>为共能舍。<a id="a-1i"></a>有余师言。<a id="a-1j"></a>唯世第一若谓此是异生法故应无舍力。<a id="a-1k"></a>此难不然。<a id="a-1l"></a>性相违故。<a id="a-1m"></a>依彼舍彼如上怨肩而害怨命。<a id="a-1n"></a>有余师说。<a id="a-1o"></a>唯苦法忍此忍生时舍异生性。<a id="a-1p"></a>此忍灭位断十随眠。<a id="a-1q"></a>如灯生时能除闇障。<a id="a-1r"></a>灯至灭位烧炷尽油。<a id="a-1s"></a>若谓二能属灯明触。<a id="a-1t"></a>不应引喻一法二能。<a id="a-1u"></a>此难不然。<a id="a-1v"></a>如一法上生位灭位。<a id="a-1w"></a>二有性殊两位功能亦应异故。<a id="a-1x"></a>理不应许生时有性如灭。<a id="a-1y"></a>亦不应许灭时有性如生。<a id="a-1z"></a>又非功能离于有性。<a id="a-20"></a>离有性外别有功能。<a id="a-21"></a>自体不成世中已辩。<a id="a-22"></a>又见一法一刹那中有多功能。<a id="a-23"></a>如四正断故所立喻理非不成。<a id="a-24"></a>然于此中所立喻意如灯据总。<a id="a-25"></a>体虽是一实物异故功能有殊。<a id="a-26"></a>谓有生时起功能者。<a id="a-27"></a>有于灭位方有功能。<a id="a-28"></a>如是一物由时别故。<a id="a-29"></a>所有功能亦应有别。<a id="a-2A"></a>故苦法忍生时。<a id="a-2B"></a>有能舍异生性。<a id="a-2C"></a>灭时有用断十烦恼。<a id="a-2D"></a>斯有何失。<a id="a-2E"></a>若责未来宁有作用。<a id="a-2F"></a>此先已释。<a id="a-2G"></a>先释者何。<a id="a-2H"></a>此于功能假说作用。<a id="a-2I"></a>定无作用于去来有。<a id="a-2J"></a>辩世相中已具思择。<a id="a-2K"></a>有余师说。<a id="a-2L"></a>此二共舍如无间道解脱道故。<a id="a-2M"></a>谓世第一如无间道。<a id="a-2N"></a>与异生性成就得俱灭故。<a id="a-2O"></a>苦法智忍如解脱道。<a id="a-2P"></a>与异生性不成得俱生故。<a id="a-2Q"></a>此忍无间即缘欲苦。<a id="a-2R"></a>有法智生名苦法智。<a id="a-2S"></a>于唯是苦法得决断慧故。<a id="a-2T"></a>应知此智亦无漏摄。<a id="a-2U"></a>前无漏言遍流后故。<a id="a-2V"></a>如缘欲界苦圣谛境。<a id="a-2W"></a>有苦法忍苦法智生。<a id="a-2X"></a>如是复于法智无间。<a id="a-2Y"></a>总缘余界苦圣谛境。<a id="a-2Z"></a>有类智忍生名苦类智忍。<a id="a-2a"></a>此忍无间即缘此境。<a id="a-2b"></a>有类智生名苦类智。<a id="a-2c"></a>最初证知诸法真理故名法智。<a id="a-2d"></a>此后境智与前相似故得类名。<a id="a-2e"></a>是后随前而证境义。<a id="a-2f"></a>或从前生故后得前类名。<a id="a-2g"></a>如世间言子是父类。<a id="a-2h"></a>即是从欲界苦决定觉所生。<a id="a-2i"></a>余界苦决定觉义。<a id="a-2j"></a>如缘苦谛欲界及余。<a id="a-2k"></a>生法类忍法类智四。<a id="a-2l"></a>缘余三谛各四亦然。<a id="a-2m"></a>即缘一一有四心义。<a id="a-2n"></a>谓复于前苦类智后。<a id="a-2o"></a>次缘欲界集圣谛境。<a id="a-2p"></a>有法智忍生名集法智忍。<a id="a-2q"></a>此忍无间即缘欲集。<a id="a-2r"></a>有法智生名集法智。<a id="a-2s"></a>次缘余界集圣谛境。<a id="a-2t"></a>有类智忍生名集类智忍。<a id="a-2u"></a>此忍无间即缘此境。<a id="a-2v"></a>有类智生名集类智。<a id="a-2w"></a>次缘欲界灭圣谛境。<a id="a-2x"></a>有法智忍生名灭法智忍。<a id="a-2y"></a>此忍无间即缘欲灭。<a id="a-2z"></a>有法智生名灭法智。<a id="a-30"></a>次缘余界灭圣谛境。<a id="a-31"></a>有类智忍生名灭类智忍。<a id="a-32"></a>此忍无间即缘此境。<a id="a-33"></a>有类智生名灭类智。<a id="a-34"></a>次缘欲界道圣谛境。<a id="a-35"></a>有法智忍生名道法智忍。<a id="a-36"></a>此忍无间即缘欲道。<a id="a-37"></a>有法智生名道法智。<a id="a-38"></a>次缘余界道圣谛境。<a id="a-39"></a>有类智忍生名道类智忍。<a id="a-3A"></a>此忍无间即缘此境。<a id="a-3B"></a>有类智生名道类智。<a id="a-3C"></a>如是次第有十六心。<a id="a-3D"></a>总说名为圣谛现观。<a id="a-3E"></a>以于三界四圣谛境。<a id="a-3F"></a>次第现前如实观故。<a id="a-3G"></a>既于三界四圣谛境。<a id="a-3H"></a>旋环纷扰作意思惟。<a id="a-3I"></a>宁不能为现观障碍。<a id="a-3J"></a>初习业地于诸谛境。<a id="a-3K"></a>多返旋环已淳熟故。<a id="a-3L"></a>又在见道行极速故。<a id="a-3M"></a>又由不起阿世耶故。<a id="a-3N"></a>又此势力极猛利故。<a id="a-3O"></a>必无能为此障碍者。<a id="a-3P"></a>即由此理说见道位。<a id="a-3Q"></a>名为无相不可施设。<a id="a-3R"></a>住此位中相难了故。<a id="a-3S"></a>法类忍智于诸谛境。<a id="a-3T"></a>行相差别难施设故。<a id="a-3U"></a>此中上座。<a id="a-3V"></a>违越百千诸瑜伽师。<a id="a-3W"></a>依真现量证智所说。<a id="a-3X"></a>展转传来如大王路。<a id="a-3Y"></a>谛现观理率意。<a id="a-3Z"></a>别立现观次第。<a id="a-3a"></a>谓瑜伽师。<a id="a-3b"></a>于四谛境先以世智。<a id="a-3c"></a>如理观察次引生忍。<a id="a-3d"></a>欲慧观见此忍增进。<a id="a-3e"></a>作无间缘亲能引生。<a id="a-3f"></a>正性决定引起圣道。<a id="a-3g"></a>光明相故此忍现前。<a id="a-3h"></a>如后圣道于四谛境。<a id="a-3i"></a>忍可欲乐简择观察。<a id="a-3j"></a>推度分明如隔轻纱。<a id="a-3k"></a>光中观像此位名入正性决定。<a id="a-3l"></a>后于四谛以妙决择。<a id="a-3m"></a>无动智见名为预流。<a id="a-3n"></a>佛说涅槃名为正性。<a id="a-3o"></a>此能定趣得决定名。<a id="a-3p"></a>故前名入正性决定。<a id="a-3q"></a>即能入位名谛顺忍。<a id="a-3r"></a>此忍非在世第一前。<a id="a-3s"></a>彼谓佛说五取蕴已。<a id="a-3t"></a>复作是言若于此法。<a id="a-3u"></a>以下劣慧审察忍可名随信行。<a id="a-3v"></a>若于此法以增上慧。<a id="a-3w"></a>审察忍可名随法行。<a id="a-3x"></a>故依得忍建立随信随法行者。<a id="a-3y"></a>非依得智。<a id="a-3z"></a>又以世尊于成证净。<a id="a-40"></a>见谛圆满正见者中。<a id="a-41"></a>决定除斯随信法行。<a id="a-42"></a>以于集总伽他中说。<a id="a-43"></a>二最胜二净通达外二种。<a id="a-44"></a>故此二种未得圣智。<a id="a-45"></a>此复何殊世第一法。<a id="a-46"></a>由圣定忍与前有异。<a id="a-47"></a>谓出世故此名为圣。<a id="a-48"></a>无动摇故此名为定。<a id="a-49"></a>由圣定故名为见谛。<a id="a-4A"></a>然此犹名未得圣道。<a id="a-4B"></a>若得圣道转名预流。<a id="a-4C"></a>是故世尊告舍利子。<a id="a-4D"></a>八支圣道说名为流。<a id="a-4E"></a>若尔何缘名为圣者。<a id="a-4F"></a>由此已得圣定忍故。<a id="a-4G"></a>住此忍位为经久如。<a id="a-4H"></a>引圣道力强故非久然阙缘故。<a id="a-4I"></a>有时暂出作余事业。<a id="a-4J"></a>非不得果可于中间有命终理。<a id="a-4K"></a>此圣定忍有何为障。<a id="a-4L"></a>虽已现行而未断惑。<a id="a-4M"></a>智未满故未决定故。<a id="a-4N"></a>次起苦法智名预流初心。<a id="a-4O"></a>尔时便能顿断三结。<a id="a-4P"></a>能永断彼旧随界故。<a id="a-4Q"></a>从此引生苦类智等。<a id="a-4R"></a>是故现观定有八心。<a id="a-4S"></a>今详彼宗现观次第。<a id="a-4T"></a>违教违理前后相违。<a id="a-4U"></a>违教者何。<a id="a-4V"></a>如世尊说诸有永断三结名为预流。<a id="a-4W"></a>彼于四圣谛中具现观故。<a id="a-4X"></a>此经显示二决定理。<a id="a-4Y"></a>一显非得苦智即名预流。<a id="a-4Z"></a>二显非苦智时顿断三结。<a id="a-4a"></a>此经意说。<a id="a-4b"></a>遍知四谛名预流故。<a id="a-4c"></a>又说预流方能毕竟断三结故。<a id="a-4d"></a>如何违理。<a id="a-4e"></a>且彼所说苦法智位即名预流。<a id="a-4f"></a>应住忍时名预流向。<a id="a-4g"></a>此预流向如预流果佛说有学。<a id="a-4h"></a>以契经说诸有学者有十八故。<a id="a-4i"></a>要得学法名有学者。<a id="a-4j"></a>故知圣忍亦名学法。<a id="a-4k"></a>忍是学法非圣道收。<a id="a-4l"></a>如是所言何大违理。<a id="a-4m"></a>又违别理。<a id="a-4n"></a>谓世尊言。<a id="a-4o"></a>是随信行随法行者。<a id="a-4p"></a>入正性决定越异生地。<a id="a-4q"></a>未得预流果。<a id="a-4r"></a>乃至广说。<a id="a-4s"></a>如何许彼越异生地。<a id="a-4t"></a>而未得名成就圣道。<a id="a-4u"></a>又说八种补特伽罗。<a id="a-4v"></a>从预流向至阿罗汉。<a id="a-4w"></a>此八圣者应延应请。<a id="a-4x"></a>应合掌礼。<a id="a-4y"></a>乃至广说。<a id="a-4z"></a>非无圣道可厕此流。<a id="a-50"></a>又说如所余得圣道者故。<a id="a-51"></a>谓契经说。<a id="a-52"></a>若有五根增上猛利极圆满者。<a id="a-53"></a>名俱解脱阿罗汉果。<a id="a-54"></a>广说乃至。<a id="a-55"></a>若有五根极劣钝者。<a id="a-56"></a>名随信行非无圣道。<a id="a-57"></a>可同此说。<a id="a-58"></a>如何彼说。<a id="a-59"></a>前后相违。<a id="a-5A"></a>谓诸道名目正见等此有二种。<a id="a-5B"></a>谓世出世。<a id="a-5C"></a>离此二外无第三道。<a id="a-5D"></a>既许圣忍是出世间。<a id="a-5E"></a>应如法智等亦圣道所摄。<a id="a-5F"></a>若不许此是圣道摄。<a id="a-5G"></a>亦应不许是出世间。<a id="a-5H"></a>许出世间非圣道摄。<a id="a-5I"></a>岂不彼说前后相违。<a id="a-5J"></a>若苦智时非预流者。<a id="a-5K"></a>善逝所说当云何通。<a id="a-5L"></a>经说。<a id="a-5M"></a>世尊告舍利子。<a id="a-5N"></a>八支圣道说名为流。<a id="a-5O"></a>于我无违何烦会释。<a id="a-5P"></a>谓我不说初入圣道即名预流。<a id="a-5Q"></a>说预流名目得初果。<a id="a-5R"></a>经亦不说得八圣道皆名预流。<a id="a-5S"></a>但说名流何违须释。<a id="a-5T"></a>理应遍预知八谛境。<a id="a-5U"></a>圣道流者名预流故。<a id="a-5V"></a>然经摽列家家七返一间一来。<a id="a-5W"></a>欲阿罗汉五种不还十圣者已。<a id="a-5X"></a>复作是说。<a id="a-5Y"></a>诸有成就佛证净者。<a id="a-5Z"></a>一切皆名见谛圆满。<a id="a-5a"></a>正见者摄此成证净见谛圆满正见者中。<a id="a-5b"></a>前五圣者此处通达彼处究竟。<a id="a-5c"></a>后五圣者此处通达彼处究竟。<a id="a-5d"></a>乃至广说。<a id="a-5e"></a>于此经中不说随信随法行二。<a id="a-5f"></a>有别所以谓要具足见四圣谛。<a id="a-5g"></a>方得名为见谛圆满。<a id="a-5h"></a>及成证净无缺减者。<a id="a-5i"></a>彼随信行随法行者。<a id="a-5j"></a>乃至证得道类忍时。<a id="a-5k"></a>犹得名为成就邪见。<a id="a-5l"></a>故未名得见谛圆满及成证净无缺减者。<a id="a-5m"></a>非于三谛得现观时可名已成佛僧证净。<a id="a-5n"></a>即由此证苦法智时。<a id="a-5o"></a>仍未名为得预流者。<a id="a-5p"></a>由此经说诸预流者。<a id="a-5q"></a>见谛圆满具成证净。<a id="a-5r"></a>故彼所引如是契经。<a id="a-5s"></a>自害己宗非违他说。<a id="a-5t"></a>或此唯说于其位中。<a id="a-5u"></a>可有语言容命终者。<a id="a-5v"></a>彼随信行随法行者。<a id="a-5w"></a>二事俱无故此不说。<a id="a-5x"></a>理不应说随信行者随法行者。<a id="a-5y"></a>不成证净。<a id="a-5z"></a>如契经说。<a id="a-60"></a>若有于彼四种证净一切皆无。<a id="a-61"></a>我说彼居外异生品。<a id="a-62"></a>此二行者许是有学。<a id="a-63"></a>说为异生。<a id="a-64"></a>不应正理。<a id="a-65"></a>又此不摄在十圣者中。<a id="a-66"></a>便无证净等有大过失。<a id="a-67"></a>谓佛独觉亦不摄在十圣者中。<a id="a-68"></a>岂可说言佛及独觉。<a id="a-69"></a>在成证净见谛圆满正见者外。<a id="a-6A"></a>若谓佛独觉在罗汉中。<a id="a-6B"></a>二最胜经便为无用。<a id="a-6C"></a>谓彼经说有十圣者。<a id="a-6D"></a>四向四果并佛独觉。<a id="a-6E"></a>唯佛独觉名为最胜。<a id="a-6F"></a>虽阿罗汉亦可摄彼。<a id="a-6G"></a>而更别说以最胜故。<a id="a-6H"></a>应知此经理亦如是。<a id="a-6I"></a>非二摄在阿罗汉中。<a id="a-6J"></a>然此经中不说彼二。<a id="a-6K"></a>岂由不说故彼无证净等。<a id="a-6L"></a>理既应许佛及独觉。<a id="a-6M"></a>非十圣摄成证净等。<a id="a-6N"></a>随信法行宁不许然。<a id="a-6O"></a>又此契经。<a id="a-6P"></a>非了义说。<a id="a-6Q"></a>由此经说。<a id="a-6R"></a>十种圣者皆具成就十圣道支。<a id="a-6S"></a>即八道支。<a id="a-6T"></a>谓正见等。<a id="a-6U"></a>又加正智及正解脱。<a id="a-6V"></a>余契经说。<a id="a-6W"></a>诸有学者但可成就前八道支。<a id="a-6X"></a>具成就十唯阿罗汉。<a id="a-6Y"></a>此契经意应更寻求。<a id="a-6Z"></a>是故定知非了义说。<a id="a-6a"></a>又预流等此处通达。<a id="a-6b"></a>当于彼处得究竟者。<a id="a-6c"></a>谓彼现身当全离欲。<a id="a-6d"></a>生色无色方般涅槃。<a id="a-6e"></a>彼住预流一来等位为十圣摄为不摄耶。<a id="a-6f"></a>若摄便违此经所说。<a id="a-6g"></a>非此经说预流果等。<a id="a-6h"></a>于此处通达彼处究竟故。<a id="a-6i"></a>若不摄者应许彼类。<a id="a-6j"></a>亦是不成证净等者。<a id="a-6k"></a>准此应责欲阿罗汉。<a id="a-6l"></a>在有学位十中摄不。<a id="a-6m"></a>若谓随所举摄其余位。<a id="a-6n"></a>则随信法行亦在十中。<a id="a-6o"></a>此若不然彼云何尔又佛独觉在有学位当言摄在何圣者中。<a id="a-6p"></a>不摄便应无证净等故。<a id="a-6q"></a>此经意应更思求。<a id="a-6r"></a>由此定知非了义说。<a id="a-6s"></a>非由不说在十圣中。<a id="a-6t"></a>随信法行无证净等。<a id="a-6u"></a>是故不可以不说在十圣者中。<a id="a-6v"></a>便定证成随信法行未得圣智。<a id="a-6w"></a>又此随信随法行者。<a id="a-6x"></a>应起圣道如余果向。<a id="a-6y"></a>谓如已得预流果等。<a id="a-6z"></a>于后进趣一来等时。<a id="a-70"></a>未得彼果名彼果向。<a id="a-71"></a>中间必有圣道现前。<a id="a-72"></a>准此应知随信法行既是预流向。<a id="a-73"></a>应定起圣道圣果向摄无差别故。<a id="a-74"></a>由此契经说二行者。<a id="a-75"></a>未得预流果中间不命终。<a id="a-76"></a>然圣道流总有二种。<a id="a-77"></a>谓是果非果摄要至果流名预流果。<a id="a-78"></a>此二虽得预非果流。<a id="a-79"></a>而未得名预果流者。<a id="a-7A"></a>此若未得果中间不命终。<a id="a-7B"></a>既以果声标所未得位。<a id="a-7C"></a>故知此二非全未预流。<a id="a-7D"></a>不尔经中应作是说。<a id="a-7E"></a>未得预流位中间不命终。<a id="a-7F"></a>何烦果声标所未得。<a id="a-7G"></a>又若随信随法行者未得圣道。<a id="a-7H"></a>便应创得住见道位即名预流。<a id="a-7I"></a>尔时此名理应未得。<a id="a-7J"></a>住见道者见未净故。<a id="a-7K"></a>要见净已方名预流。<a id="a-7L"></a>经言预流见已清净。<a id="a-7M"></a>为令见净故修圣道。<a id="a-7N"></a>若离圣道无别有法能令见净。<a id="a-7O"></a>由此见道见未净故未名预流。<a id="a-7P"></a>然彼亦说随信法行。<a id="a-7Q"></a>能令见净而复执彼未得圣道。<a id="a-7R"></a>非为善执。<a id="a-7S"></a>彼谓佛说若于此法。<a id="a-7T"></a>以下劣慧审察忍可名随信行。<a id="a-7U"></a>乃至广说。<a id="a-7V"></a>故由忍力能令见净非由圣道。<a id="a-7W"></a>此无至教亦无正理。<a id="a-7X"></a>证忍非圣道但率己妄情。<a id="a-7Y"></a>故于彼言无劳广遣。<a id="a-7Z"></a>经唯说圣道能令见净故。<a id="a-7a"></a>又彼所立现观八心。<a id="a-7b"></a>法类二心用应无别。<a id="a-7c"></a>谓法智品已能具见一切谛相。<a id="a-7d"></a>于后复起类智品道。<a id="a-7e"></a>更何所为。<a id="a-7f"></a>彼作是言。<a id="a-7g"></a>且苦法智由缘内外。<a id="a-7h"></a>念住势力之所引生。<a id="a-7i"></a>故此智生随逐于彼了知苦相。<a id="a-7j"></a>次苦类智随法智生。<a id="a-7k"></a>于诸行中能随决了。<a id="a-7l"></a>与前所了相似苦相。<a id="a-7m"></a>余法类智例此应知。<a id="a-7n"></a>今详彼言。<a id="a-7o"></a>法类二智无有少分力用差别。<a id="a-7p"></a>谓苦法智于诸行中。<a id="a-7q"></a>已能遍知一切苦相。<a id="a-7r"></a>次起类智于诸行中。<a id="a-7s"></a>更别有何应随决了。<a id="a-7t"></a>或彼应说苦法智时。<a id="a-7u"></a>于苦相中有何未了。<a id="a-7v"></a>为随决了生苦类智。<a id="a-7w"></a>彼许三界行苦相。<a id="a-7x"></a>无别总相思惟入正性决定。<a id="a-7y"></a>以彼宗说要总相观三界苦法能入现观。<a id="a-7z"></a>既尔法智已总相知。<a id="a-80"></a>后类智生复何所用。<a id="a-81"></a>又苦法智随念住生。<a id="a-82"></a>随彼遍知三界苦相。<a id="a-83"></a>应名类智失法智名。<a id="a-84"></a>差别因缘不可得故。<a id="a-85"></a>由此理证知彼所宗。<a id="a-86"></a>极为妄立法类别相。<a id="a-87"></a>又彼所立皆以圣教为胜所依。<a id="a-88"></a>依何至教定知现观。<a id="a-89"></a>心唯有八。<a id="a-8A"></a>若不依凭至教所说。<a id="a-8B"></a>随己所欲不审思求。<a id="a-8C"></a>见少圣言便生欢喜。<a id="a-8D"></a>由斯轻尔别立宗趣。<a id="a-8E"></a>是则所立种种宗途。<a id="a-8F"></a>皆应得成。<a id="a-8G"></a>何执唯八。<a id="a-8H"></a>谓若见说应观一切唯法无我。<a id="a-8I"></a>是则应执一心现观。<a id="a-8J"></a>若复见说断诸疑网由知苦因。<a id="a-8K"></a>是则应执二心现观。<a id="a-8L"></a>又若见说法从因生。<a id="a-8M"></a>乃至广说。<a id="a-8N"></a>是则应执三心现观。<a id="a-8O"></a>又若见说如实知苦。<a id="a-8P"></a>乃至知道。<a id="a-8Q"></a>是则应执四心现观。<a id="a-8R"></a>又若见说如实了知集没爱味过患出离。<a id="a-8S"></a>是则应执五心现观。<a id="a-8T"></a>又若见说修七处善。<a id="a-8U"></a>是则应执七心现观。<a id="a-8V"></a>如是等说其数寔多。<a id="a-8W"></a>岂可随言起种种执扰乱圣教詃惑有情。<a id="a-8X"></a>故瑜伽师依真现量。<a id="a-8Y"></a>证智所说展转传来。<a id="a-8Z"></a>如大王路谛现观理。<a id="a-8a"></a>虽被分析成多部异。<a id="a-8b"></a>然应方便简伪依真。<a id="a-8c"></a>无容率己更立宗趣。<a id="a-8d"></a>如人舍宅已被焚烧。<a id="a-8e"></a>更持干草用资猛焰。<a id="a-8f"></a>又彼所说圣忍位中。<a id="a-8g"></a>由阙缘故有时暂出作余事业。<a id="a-8h"></a>亦不应理。<a id="a-8i"></a>以诸见道修道初心加行一故。<a id="a-8j"></a>云何知尔。<a id="a-8k"></a>更不说有别加行故。<a id="a-8l"></a>又说中间无命终故。<a id="a-8m"></a>若谓随信随法行者。<a id="a-8n"></a>世尊说彼应不放逸。<a id="a-8o"></a>修集诸根如余有学。<a id="a-8p"></a>应有出观。<a id="a-8q"></a>故契经言。<a id="a-8r"></a>苾刍谛听。<a id="a-8s"></a>何等色类。<a id="a-8t"></a>我说彼为应不放逸。<a id="a-8u"></a>广说乃至。<a id="a-8v"></a>复次苾刍非俱解脱。<a id="a-8w"></a>非慧解脱。<a id="a-8x"></a>非身证非见至。<a id="a-8y"></a>非信胜解。<a id="a-8z"></a>应不放逸修集诸根如随信行。<a id="a-90"></a>广说乃至。<a id="a-91"></a>苾刍当知。<a id="a-92"></a>如是色类。<a id="a-93"></a>我说彼为应不放逸。<a id="a-94"></a>所以者何。<a id="a-95"></a>谓彼具寿应不放逸。<a id="a-96"></a>修集诸根于随顺身妙卧具等亦不染着。<a id="a-97"></a>亲近承事供养善友。<a id="a-98"></a>得漏尽故成心解脱。<a id="a-99"></a>如是应说随法行者。<a id="a-9A"></a>非二行者都不出观。<a id="a-9B"></a>可有如上所说道理。<a id="a-9C"></a>又如佛告婆拖黎言。<a id="a-9D"></a>苾刍当知。<a id="a-9E"></a>置俱解脱。<a id="a-9F"></a>广说乃至。<a id="a-9G"></a>置信胜解。<a id="a-9H"></a>若随法行来至我所。<a id="a-9I"></a>我设告彼善来苾刍。<a id="a-9J"></a>可处泥中为我桥道。<a id="a-9K"></a>我当践汝渡此淤泥。<a id="a-9L"></a>于意云何。<a id="a-9M"></a>彼随法行。<a id="a-9N"></a>我将践位舍我起不。<a id="a-9O"></a>正践彼时有动转不。<a id="a-9P"></a>后以言词申劳倦不。<a id="a-9Q"></a>婆拖黎曰。<a id="a-9R"></a>不也世尊。<a id="a-9S"></a>说随信行应知亦尔。<a id="a-9T"></a>非二行者正在定中。<a id="a-9U"></a>可为世尊之所告敕。<a id="a-9V"></a>及起身业发语言理。<a id="a-9W"></a>又天神告沃揭罗言。<a id="a-9X"></a>长者当知。<a id="a-9Y"></a>此俱解脱。<a id="a-9Z"></a>此慧解脱。<a id="a-9a"></a>广说乃至。<a id="a-9b"></a>此随法行。<a id="a-9c"></a>此随信行。<a id="a-9d"></a>此阿罗汉果。<a id="a-9e"></a>此阿罗汉向。<a id="a-9f"></a>广说乃至。<a id="a-9g"></a>此预流果。<a id="a-9h"></a>此预流向。<a id="a-9i"></a>汝应供养深自庆幸。<a id="a-9j"></a>又契经说。<a id="a-9k"></a>若有供养一预流向。<a id="a-9l"></a>乃至广说。<a id="a-9m"></a>由此证知随信法行。<a id="a-9n"></a>由阙缘故有时暂出。<a id="a-9o"></a>如是所引为证不成。<a id="a-9p"></a>于彼先时立后名故。<a id="a-9q"></a>如余经说。<a id="a-9r"></a>无明所覆爱所系缚。<a id="a-9s"></a>愚夫智者同感此身。<a id="a-9t"></a>非诸智者无明所覆感得此身。<a id="a-9u"></a>然先感身后成智者。<a id="a-9v"></a>于先非智者立后智者名。<a id="a-9w"></a>又如余经说。<a id="a-9x"></a>中般涅槃等亦于前位立后位名。<a id="a-9y"></a>中有等时得阿罗汉果。<a id="a-9z"></a>要至最后方般涅槃故。<a id="a-A0"></a>又如余经说。<a id="a-A1"></a>欲阿罗汉等此处通达。<a id="a-A2"></a>非阿罗汉等可有通达义。<a id="a-A3"></a>但说先时如是应知。<a id="a-A4"></a>说随信行随法行者。<a id="a-A5"></a>应不放逸。<a id="a-A6"></a>修集诸根及处泥等。<a id="a-A7"></a>皆于前位立后位名。<a id="a-A8"></a>以必当成随信行等。<a id="a-A9"></a>于未成位预立彼名。<a id="a-AA"></a>如何得知经有此意。<a id="a-AB"></a>以前经说。<a id="a-AC"></a>谓彼具寿得漏尽故。<a id="a-AD"></a>成心解脱。<a id="a-AE"></a>非随信行随法行者。<a id="a-AF"></a>可得漏尽成心解脱。<a id="a-AG"></a>然于后位立前位名。<a id="a-AH"></a>以漏尽时追说前位。<a id="a-AI"></a>曾为随信随法行者。<a id="a-AJ"></a>如是前位应不放逸。<a id="a-AK"></a>修集诸根及处泥等。<a id="a-AL"></a>后必当成随信法行。<a id="a-AM"></a>故于前位立后位名。<a id="a-AN"></a>如余契经。<a id="a-AO"></a>互说无失。<a id="a-AP"></a>由是前说。<a id="a-AQ"></a>以诸见道修道初心加行一故。<a id="a-AR"></a>随信随法行无出观理成。<a id="a-AS"></a>故彼所言于圣忍位由阙缘故。<a id="a-AT"></a>有时暂出作余事业但率己情。<a id="a-AU"></a>又彼所言苦法智起力能顿断三结随界。<a id="a-AV"></a>尔时名曰预流初心。<a id="a-AW"></a>此亦不然。<a id="a-AX"></a>理不成故。<a id="a-AY"></a>谓苦法智顿断三结旧随界者。<a id="a-AZ"></a>为生时断为灭时断。<a id="a-Aa"></a>若生时断。<a id="a-Ab"></a>最后学心应成无学。<a id="a-Ac"></a>由彼生已无烦恼故。<a id="a-Ad"></a>若灭时断。<a id="a-Ae"></a>住苦法智便非预流。<a id="a-Af"></a>尔时三结随界转故。<a id="a-Ag"></a>以契经说三结已断方名预流。<a id="a-Ah"></a>是故汝曹宁作是说。<a id="a-Ai"></a>苦法智忍断三结随界。<a id="a-Aj"></a>苦法智起成预流初心。<a id="a-Ak"></a>必不应言苦法智断。<a id="a-Al"></a>然彼所说圣定忍位未决定故。<a id="a-Am"></a>不断烦恼智亦应言未得决定。<a id="a-An"></a>以苦法智现在前时。<a id="a-Ao"></a>未已断疑旧随界故。<a id="a-Ap"></a>若不为与疑随界俱。<a id="a-Aq"></a>圣忍何缘言未决定。<a id="a-Ar"></a>又渐现观是上坐宗。<a id="a-As"></a>苦法智时余疑未断。<a id="a-At"></a>应如圣忍未得决定。<a id="a-Au"></a>应亦未能断诸烦恼。<a id="a-Av"></a>然彼宗说初苦智时。<a id="a-Aw"></a>力能顿断三结随界。<a id="a-Ax"></a>彼与圣道极相违故。<a id="a-Ay"></a>谓最下品圣道生时。<a id="a-Az"></a>势力已能浣濯相续。<a id="a-B0"></a>令彼三结随界顿断。<a id="a-B1"></a>由相续中缘无常苦空无我见都未有时。<a id="a-B2"></a>萨迦耶见戒禁取疑容相续转故。<a id="a-B3"></a>苦法智现在前时顿断三结。<a id="a-B4"></a>若尔便应于后后位观余圣谛功并唐捐。<a id="a-B5"></a>彼反诘言。<a id="a-B6"></a>何不乘难此位应得阿罗汉果。<a id="a-B7"></a>岂不为断余未断结。<a id="a-B8"></a>此全无理。<a id="a-B9"></a>迷集等疑苦智能灭。<a id="a-BA"></a>理不成故。<a id="a-BB"></a>谓于集等有迷惑者。<a id="a-BC"></a>非由见苦于彼能解。<a id="a-BD"></a>以见苦相时未见彼相故。<a id="a-BE"></a>非未解彼灭迷彼疑。<a id="a-BF"></a>非苦智违集等疑故。<a id="a-BG"></a>或应苦智亦与诸余见断结相违。<a id="a-BH"></a>无差别因故。<a id="a-BI"></a>非常等见都未有时。<a id="a-BJ"></a>于相续中诸见所断。<a id="a-BK"></a>皆有断义故。<a id="a-BL"></a>苦智生应皆顿断。<a id="a-BM"></a>宁唯三结。<a id="a-BN"></a>由此彼说非应理因。<a id="a-BO"></a>彼反诘言。<a id="a-BP"></a>亦不应理。<a id="a-BQ"></a>以未应得阿罗汉故。<a id="a-BR"></a>设于尔时见道所断所有诸结皆断尽者。<a id="a-BS"></a>亦未容得阿罗汉故。<a id="a-BT"></a>以能具见一切谛者修所断结犹未断故。<a id="a-BU"></a>由此或应许苦法智不能顿断三结随界。<a id="a-BV"></a>或复应许苦法智时顿断一切见所断结。<a id="a-BW"></a>如是则应于后后位观余圣谛功并唐捐。<a id="a-BX"></a>既尔不应许渐现观。<a id="a-BY"></a>又详上坐所立义宗。<a id="a-BZ"></a>似许预流都未见谛。<a id="a-Ba"></a>以彼上座自作是说。<a id="a-Bb"></a>谓最下品圣道生时。<a id="a-Bc"></a>势力已能浣濯相续。<a id="a-Bd"></a>令彼三结随界顿断。<a id="a-Be"></a>圣道生位必在未来。<a id="a-Bf"></a>然彼所宗未来未有。<a id="a-Bg"></a>若圣道未有能浣濯相续。<a id="a-Bh"></a>令彼三结随界顿断。<a id="a-Bi"></a>岂不说彼未见谛位。<a id="a-Bj"></a>三结随界身中已无。<a id="a-Bk"></a>便成预流都未见谛。<a id="a-Bl"></a>若彼意谓圣道生时。<a id="a-Bm"></a>于相续中犹有随界。<a id="a-Bn"></a>如何可说圣道生时。<a id="a-Bo"></a>势力已能浣濯相续。<a id="a-Bp"></a>三结随界犹住其身。<a id="a-Bq"></a>而言已能浣濯相续。<a id="a-Br"></a>如是意趣极为难了。<a id="a-Bs"></a>若复意谓圣道正生。<a id="a-Bt"></a>三结随界尔时正灭。<a id="a-Bu"></a>亦不应说圣道生时。<a id="a-Bv"></a>势力已能浣濯相续。<a id="a-Bw"></a>夫言正灭必是现在。<a id="a-Bx"></a>圣道生时随界有故。<a id="a-By"></a>又彼设谓随界灭时不能为因牵后随界。<a id="a-Bz"></a>即依此义名已浣濯。<a id="a-C0"></a>亦不应说已浣濯言。<a id="a-C1"></a>但可说为正浣濯故。<a id="a-C2"></a>又前所说则成预流。<a id="a-C3"></a>都未见谛过终难免。<a id="a-C4"></a>彼于一谛理见仍未满故。<a id="a-C5"></a>于一二三谛见未圆满时。<a id="a-C6"></a>犹可名为见未见谛。<a id="a-C7"></a>要具见谛方名预流。<a id="a-C8"></a>以经说预流见谛圆满故。<a id="a-C9"></a>况于一谛犹见未圆。<a id="a-CA"></a>而可名为得预流者。<a id="a-CB"></a>若谓圣道现在名生。<a id="a-CC"></a>尔时已能浣濯相续。<a id="a-CD"></a>则旧随界是忍所断。<a id="a-CE"></a>尔时智起彼体已无。<a id="a-CF"></a>则于自宗有相违过。<a id="a-CG"></a>又彼许忍非圣道收。<a id="a-CH"></a>如何能断三结随界。<a id="a-CI"></a>又现在世名为已生。<a id="a-CJ"></a>说为生时不应正理。<a id="a-CK"></a>是故上座所立义宗。<a id="a-CL"></a>理或不应许渐现观。<a id="a-CM"></a>或定应许见道谛时。<a id="a-CN"></a>方能无余永断三结。<a id="a-CO"></a>是则符顺我对法宗。<a id="a-CP"></a>不应自言别立宗趣。</p>
 </body>
</html>