<!doctype html>
<html id="z3IBVsz16r" data-ver="901">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第七十四</h1>
  <h2 id="a2">辩智品第七之二</h2>
  <p id="a3">所言行相有十六者。<a id="a-4"></a>为但名别实亦有异。<a id="a-5"></a>何谓行相能行所行。<a id="a-6"></a>颂曰。</p>
  <p id="a7">行相实十六　　此体唯是慧</p>
  <p id="a8">能行有所缘　　所行诸有法</p>
  <p id="a9">论曰。<a id="a-A"></a>有说。<a id="a-B"></a>行相名虽十六实事唯七。<a id="a-C"></a>缘苦谛境治四倒故名实俱四。<a id="a-D"></a>缘三谛境。<a id="a-E"></a>名四实一。<a id="a-F"></a>如是说者。<a id="a-G"></a>实亦十六所治所行相有别故。<a id="a-H"></a>言所对治相有别者。<a id="a-I"></a>为治常见故修非常行相。<a id="a-J"></a>为治乐诸行故修苦行相。<a id="a-K"></a>为治我所见故修空行相。<a id="a-L"></a>为治我见故修非我行相。<a id="a-M"></a>为治无因论故修因行相。<a id="a-N"></a>为治自在等一因论故修集行相。<a id="a-O"></a>为治转变因常因论故修生行相。<a id="a-P"></a>为治知为先能生论故修缘行相。<a id="a-Q"></a>为治归自在为涅槃论。<a id="a-R"></a>显诸蕴永灭是涅槃。<a id="a-S"></a>故修灭行相。<a id="a-T"></a>为治执自体所有解脱。<a id="a-U"></a>是杂染惑苦不正见。<a id="a-V"></a>故修静行相。<a id="a-W"></a>为治执涅槃如被咒诅。<a id="a-X"></a>遂致殄灭是弊坏论。<a id="a-Y"></a>故修妙行相。<a id="a-Z"></a>为治执解脱还退见故修离行相。<a id="a-a"></a>为治执无解脱道。<a id="a-b"></a>故修道行相。<a id="a-c"></a>为治苦行是真道见。<a id="a-d"></a>及谤真道是邪论。<a id="a-e"></a>故修如行相。<a id="a-f"></a>为治不修道生死自净。<a id="a-g"></a>及世间离染是真道。<a id="a-h"></a>故修行行相。<a id="a-i"></a>为治尝遭不永离染道所诳惑。<a id="a-j"></a>于真圣道亦不敬。<a id="a-k"></a>故修出行相。<a id="a-l"></a>言所行境相有别者。<a id="a-m"></a>苦圣谛有四相。<a id="a-n"></a>一非常二苦三空四非我。<a id="a-o"></a>有生灭故非常。<a id="a-p"></a>逼迫性故违圣心故苦。<a id="a-q"></a>无主宰故空。<a id="a-r"></a>违我相故非我。<a id="a-s"></a>集圣谛有四相。<a id="a-t"></a>一因二集三生四缘能生法故因。<a id="a-u"></a>有多种故集。<a id="a-v"></a>恒孳产故生。<a id="a-w"></a>各别助故缘。<a id="a-x"></a>灭圣谛有四相。<a id="a-y"></a>一灭二静三妙四离。<a id="a-z"></a>息众苦故灭。<a id="a-10"></a>三有为相三火灭故静有余师说。<a id="a-11"></a>众苦息故静。<a id="a-12"></a>如说。<a id="a-13"></a>苾刍诸行皆苦。<a id="a-14"></a>唯有涅槃最为寂静。<a id="a-15"></a>善故常故妙。<a id="a-16"></a>一切灾患永解脱故极安隐故离。<a id="a-17"></a>道圣谛有四相。<a id="a-18"></a>一道二如三行四出。<a id="a-19"></a>能通寻求诸法性相至解脱故道。<a id="a-1A"></a>无倒转故如。<a id="a-1B"></a>如实趣故行有余师说。<a id="a-1C"></a>定能趣故行。<a id="a-1D"></a>如说。<a id="a-1E"></a>此道能至清净。<a id="a-1F"></a>余见必无至清净理。<a id="a-1G"></a>一向趣故决能至故出。<a id="a-1H"></a>如是所治及所行境。<a id="a-1I"></a>相有别故实有十六。<a id="a-1J"></a>如是行相以慧为体岂不心心所皆名有行相。<a id="a-1K"></a>如是无慧与慧相应。<a id="a-1L"></a>如何可言慧有行相非有行相。<a id="a-1M"></a>唯慧相应心等皆名有行相者。<a id="a-1N"></a>是心心所等于所缘品类相中有能取义。<a id="a-1O"></a>若依唯慧得行相名。<a id="a-1P"></a>则慧之余心心所法。<a id="a-1Q"></a>与行相等名有行相。<a id="a-1R"></a>如等漏故得有漏名。<a id="a-1S"></a>是与漏体同对治义。<a id="a-1T"></a>如是所余心心所法。<a id="a-1U"></a>等与行相行于所缘。<a id="a-1V"></a>是俱时行无前后义。<a id="a-1W"></a>或心心所有行相者。<a id="a-1X"></a>多如已知根总名有行相。<a id="a-1Y"></a>或依无间亦说有声。<a id="a-1Z"></a>如有所依故无有过。<a id="a-1a"></a>谓如心心所皆名有所依。<a id="a-1b"></a>意识相应诸心所法。<a id="a-1c"></a>与所依识亦俱时生识之所依。<a id="a-1d"></a>唯无间灭有行相理应知亦然。<a id="a-1e"></a>无间灭慧于现何能。<a id="a-1f"></a>此于现有能如无间灭意。<a id="a-1g"></a>若尔应受等得有受等名。<a id="a-1h"></a>许亦无违然非所辩。<a id="a-1i"></a>此中经主依附他宗作如是言。<a id="a-1j"></a>诸心心所取境类别。<a id="a-1k"></a>皆名行相理未必然。<a id="a-1l"></a>应思何等名心心所取境类别。<a id="a-1m"></a>若谓境相品类差别。<a id="a-1n"></a>一切能像理必不成。<a id="a-1o"></a>境有善常等众相差别故。<a id="a-1p"></a>或诸色法亦行相收色法亦能像余相故。<a id="a-1q"></a>若谓能取境差别相。<a id="a-1r"></a>则应五识行相不成。<a id="a-1s"></a>不能取境差别相故。<a id="a-1t"></a>有分别识方能取境青非黄等差别相故。<a id="a-1u"></a>然非所许故理不成。<a id="a-1v"></a>由此我宗所释为善。<a id="a-1w"></a>谓唯诸慧于境相中。<a id="a-1x"></a>简择而转名为行相。<a id="a-1y"></a>慧及诸余心心所法。<a id="a-1z"></a>有所缘故皆是能行。<a id="a-20"></a>此能行名应唯目慧行相体故。<a id="a-21"></a>余心心所既非行相宁是能行。<a id="a-22"></a>若谓所余名能行者。<a id="a-23"></a>以与行相相应起故。<a id="a-24"></a>是则慧等与受相应应名能受。<a id="a-25"></a>虽有此语而理不然。<a id="a-26"></a>谓慧异门称为行相。<a id="a-27"></a>能行即是取境别名。<a id="a-28"></a>非能行言偏为诠慧。<a id="a-29"></a>宁以受等体非行相。<a id="a-2A"></a>便作是难应非能行。<a id="a-2B"></a>如于境中慧能简择。<a id="a-2C"></a>便许说慧名为能行。<a id="a-2D"></a>既于境中想能取像。<a id="a-2E"></a>识能了等宁非能行。<a id="a-2F"></a>故能行名通目取境。<a id="a-2G"></a>故应受等亦是能行。<a id="a-2H"></a>所行名通一切有法。<a id="a-2I"></a>若实若假皆所行故。<a id="a-2J"></a>由此三门体有宽陜。<a id="a-2K"></a>慧通行相能行所行。<a id="a-2L"></a>余心心所唯能所行。<a id="a-2M"></a>诸余有法唯是所行。<a id="a-2N"></a>颂诸有言应随除一。<a id="a-2O"></a>随说一种义已成故。<a id="a-2P"></a>如世尊言一切法者。<a id="a-2Q"></a>谓十二处唯此是有。<a id="a-2R"></a>故说诸法是所行言。<a id="a-2S"></a>已说所行唯是有法。<a id="a-2T"></a>或说有法是所行言。<a id="a-2U"></a>已说所行是一切法。<a id="a-2V"></a>诸假有法不离所依。<a id="a-2W"></a>亦随所依诸处摄故。<a id="a-2X"></a>为摄有尽俱说无失。<a id="a-2Y"></a>已辩十智行相差别。<a id="a-2Z"></a>当辩性摄依他依身。<a id="a-2a"></a>颂曰。</p>
  <p id="a2b">性俗三九善　　依地俗一切</p>
  <p id="a2c">他心智唯四　　法六余七九</p>
  <p id="a2d">现起所依身　　他心依欲色</p>
  <p id="a2e">法智但依欲　　余八通三界</p>
  <p id="a2f">论曰。<a id="a-2g"></a>如是十智三性摄者。<a id="a-2h"></a>谓世俗通三性。<a id="a-2i"></a>余九智唯是善。<a id="a-2j"></a>依地别者。<a id="a-2k"></a>谓世俗智通依欲界乃至有顶。<a id="a-2l"></a>他心智唯依四根本静虑。<a id="a-2m"></a>不依近分静虑中间。<a id="a-2n"></a>此智所缘极微细故。<a id="a-2o"></a>谓依彼地道力微劣。<a id="a-2p"></a>不能了达他相续中。<a id="a-2q"></a>现在微细心心所法。<a id="a-2r"></a>亦不依无色无此加行故。<a id="a-2s"></a>又通性故余地非依。<a id="a-2t"></a>五通所依止观等故。<a id="a-2u"></a>法智通以六地为依。<a id="a-2v"></a>谓未至中间四根本静虑。<a id="a-2w"></a>不依余近分彼唯有漏故。<a id="a-2x"></a>亦不依无色此缘欲界故。<a id="a-2y"></a>所余七智九地为依。<a id="a-2z"></a>谓下三无色及前说六地总说如是。<a id="a-30"></a>然有差别。<a id="a-31"></a>谓此所说七种智中。<a id="a-32"></a>类智决定依九地起。<a id="a-33"></a>苦集灭道尽无生智。<a id="a-34"></a>若法智摄六地为依。<a id="a-35"></a>类智摄者通依九地。<a id="a-36"></a>依身别者。<a id="a-37"></a>谓他心智。<a id="a-38"></a>依欲色界俱可现前。<a id="a-39"></a>不依无色彼自无故。<a id="a-3A"></a>不起下地他心智者。<a id="a-3B"></a>此智随转色彼无容起故。<a id="a-3C"></a>法智但依欲界身起非上二界。<a id="a-3D"></a>入出此智诸有漏心唯欲有故。<a id="a-3E"></a>又法智随转色。<a id="a-3F"></a>所依大种唯欲系故。<a id="a-3G"></a>又此能治起破戒惑。<a id="a-3H"></a>破戒唯欲非上界故。<a id="a-3I"></a>余八智现起通依三界身。<a id="a-3J"></a>已辩性地身当辩念住摄。<a id="a-3K"></a>颂曰。</p>
  <p id="a3L">诸智念住摄　　灭智唯最后</p>
  <p id="a3M">他心智后三　　余八智通四</p>
  <p id="a3N">论曰。<a id="a-3O"></a>灭智摄在法念住中。<a id="a-3P"></a>他心智后三摄。<a id="a-3Q"></a>所余八皆通四。<a id="a-3R"></a>如是十智展转相望。<a id="a-3S"></a>一一当言几智为境。<a id="a-3T"></a>颂曰。</p>
  <p id="a3U">诸智互相缘　　法类道各九</p>
  <p id="a3V">苦集智各二　　四皆十灭非</p>
  <p id="a3W">论曰。<a id="a-3X"></a>法智能缘九智为境除类智。<a id="a-3Y"></a>类智能缘九智为境除法智。<a id="a-3Z"></a>道智能缘九智为境。<a id="a-3a"></a>除世俗智非道摄故。<a id="a-3b"></a>苦集二智。<a id="a-3c"></a>一一能缘二智为境。<a id="a-3d"></a>谓俗他心。<a id="a-3e"></a>世俗他心尽无生智皆缘十智。<a id="a-3f"></a>灭智不缘唯以择灭为所缘故。<a id="a-3g"></a>十智所缘总有几法。<a id="a-3h"></a>何智几法为所缘境。<a id="a-3i"></a>颂曰。</p>
  <p id="a3j">所缘总有十　　谓三界无漏</p>
  <p id="a3k">无为各有二　　俗缘十法五</p>
  <p id="a3l">类七苦集六　　灭缘一道二</p>
  <p id="a3m">他心智缘三　　尽无生各九</p>
  <p id="a3n">论曰。<a id="a-3o"></a>十智所缘总有十法。<a id="a-3p"></a>谓有为法分为八种。<a id="a-3q"></a>三界所系无漏有为。<a id="a-3r"></a>各有相应不相应故。<a id="a-3s"></a>无为分二种善无记别故。<a id="a-3t"></a>俗智总缘十法为境。<a id="a-3u"></a>法智缘五谓欲界二。<a id="a-3v"></a>无漏道二及善无为。<a id="a-3w"></a>类智缘七谓色无色。<a id="a-3x"></a>无漏道六及善无为。<a id="a-3y"></a>苦集智各缘三界所系六。<a id="a-3z"></a>灭智缘一谓善无为。<a id="a-40"></a>道智缘二谓无漏道。<a id="a-41"></a>他心智缘欲色无漏三相应法。<a id="a-42"></a>尽无生智缘有为八。<a id="a-43"></a>及善无为。<a id="a-44"></a>颇有一念智缘一切法不。<a id="a-45"></a>不尔。<a id="a-46"></a>岂不非我观智知一切法皆非我耶。<a id="a-47"></a>此亦不能缘一切法。<a id="a-48"></a>不缘何法此体是何。<a id="a-49"></a>颂曰。</p>
  <p id="a4A">俗智除自品　　总缘一切法</p>
  <p id="a4B">为非我行相　　唯闻思所成</p>
  <p id="a4C">论曰。<a id="a-4D"></a>以世俗智观一切法。<a id="a-4E"></a>为非我时犹除自品。<a id="a-4F"></a>自品谓自体相应俱有法。<a id="a-4G"></a>何故不缘自体为境。<a id="a-4H"></a>诸对法者立此因言。<a id="a-4I"></a>诸法必无待自体故。<a id="a-4J"></a>此言意显诸法生时。<a id="a-4K"></a>随其所应待四缘性。<a id="a-4L"></a>随有所阙法则不生。<a id="a-4M"></a>不阙便生立为缘性。<a id="a-4N"></a>诸法无有阙自体时。<a id="a-4O"></a>故毕竟无阙不生义。<a id="a-4P"></a>宁可建立为所待缘。<a id="a-4Q"></a>若谓体应如虚空等。<a id="a-4R"></a>由无障碍可立为缘。<a id="a-4S"></a>理亦不然。<a id="a-4T"></a>以虚空等望所生法。<a id="a-4U"></a>他性极成法为他缘理极成故。<a id="a-4V"></a>又由现喻显诸智生。<a id="a-4W"></a>必不能缘自体为境。<a id="a-4X"></a>谓见刀刃指端及肩。<a id="a-4Y"></a>如次不能自割触负。<a id="a-4Z"></a>又邪见他心智及念住苦智等。<a id="a-4a"></a>皆有建立不成过故。<a id="a-4b"></a>若谓如灯自他俱照智应尔者。<a id="a-4c"></a>理亦不然。<a id="a-4d"></a>灯之照体不成实故。<a id="a-4e"></a>谓显色聚差别名灯。<a id="a-4f"></a>眼识生因说名为照。<a id="a-4g"></a>闇相违故说为能坏。<a id="a-4h"></a>瓶等障因由有此故。<a id="a-4i"></a>瓶等可了名照瓶等。<a id="a-4j"></a>除假说外无实有照能照自体。<a id="a-4k"></a>犹如盐等唯彼自体如是转故。<a id="a-4l"></a>又若许灯是能照故。<a id="a-4m"></a>便许自照亦能照他。<a id="a-4n"></a>如是应许闇是障故。<a id="a-4o"></a>力能自障亦能障他。<a id="a-4p"></a>火能烧故自烧烧他。<a id="a-4q"></a>彼既不然灯云何尔。<a id="a-4r"></a>若谓灯力破障瓶灯。<a id="a-4s"></a>及了瓶灯二觉闇故应俱名照。<a id="a-4t"></a>理亦不然。<a id="a-4u"></a>闇与瓶灯合不合故。<a id="a-4v"></a>谓闇瓶合可曰障瓶。<a id="a-4w"></a>今虽有瓶而觉不起。<a id="a-4x"></a>由此说闇能障瓶觉。<a id="a-4y"></a>灯生闇灭瓶显觉生。<a id="a-4z"></a>故世说灯有照瓶用。<a id="a-50"></a>曾无有闇与灯合时。<a id="a-51"></a>勿不相违无相治失。<a id="a-52"></a>故不可说闇能障灯。<a id="a-53"></a>既无有灯不能生觉。<a id="a-54"></a>亦不可说闇为觉障。<a id="a-55"></a>故灯生时虽令闇灭。<a id="a-56"></a>而不可说被照如瓶。<a id="a-57"></a>复有何因执智知用。<a id="a-58"></a>但如灯照非刀割等。<a id="a-59"></a>谓见何理执智与灯。<a id="a-5A"></a>法喻冥然非与刀等故引灯喻为证力微。<a id="a-5B"></a>有作是言。<a id="a-5C"></a>智于自体不知自相共相。<a id="a-5D"></a>可知理亦不然。<a id="a-5E"></a>已辩自体不以自体为所缘故。<a id="a-5F"></a>于自自相既永不能取。<a id="a-5G"></a>则定无有以自为所缘。<a id="a-5H"></a>既非所缘宁取共相。<a id="a-5I"></a>故应于此立比量言。<a id="a-5J"></a>自相亦应为自体境。<a id="a-5K"></a>自体相故。<a id="a-5L"></a>犹如共相。<a id="a-5M"></a>或应共相非自体境。<a id="a-5N"></a>自体相故犹如自相。<a id="a-5O"></a>故缘共相理亦不成。<a id="a-5P"></a>又智现前若缘自体。<a id="a-5Q"></a>应许自体亦是所依。<a id="a-5R"></a>若许自缘及自依者。<a id="a-5S"></a>则应自体能自建立。<a id="a-5T"></a>自建立故应许是常。<a id="a-5U"></a>常故应无能缘他义。<a id="a-5V"></a>又智所知应无别故。<a id="a-5W"></a>必无有智能缘自体。<a id="a-5X"></a>若谓自共相如次能所缘。<a id="a-5Y"></a>理亦不然。<a id="a-5Z"></a>前已说故。<a id="a-5a"></a>谓前已说既不自缘自相为境自体相故。<a id="a-5b"></a>亦不应缘共相为境。<a id="a-5c"></a>即由此理不缘相应。<a id="a-5d"></a>以与相应一境转故。<a id="a-5e"></a>许缘相应者便应许自缘。<a id="a-5f"></a>亦不能缘俱有法者。<a id="a-5g"></a>以俱有法极相近故。<a id="a-5h"></a>如眼不见扶眼根色。<a id="a-5i"></a>契经亦说一刹那智。<a id="a-5j"></a>不能顿知一切法境。<a id="a-5k"></a>如契经说。<a id="a-5l"></a>无有沙门婆罗门等。<a id="a-5m"></a>于一切法顿见顿知。<a id="a-5n"></a>义准唯渐此智唯是欲色界摄。<a id="a-5o"></a>无色界中虽有此类。<a id="a-5p"></a>而缘法少非此所明。<a id="a-5q"></a>此通闻思修所成慧。<a id="a-5r"></a>皆能除自品缘一切法故。<a id="a-5s"></a>然经主说非修所成。<a id="a-5t"></a>以修所成地别缘故。<a id="a-5u"></a>若异此者应顿离染。<a id="a-5v"></a>此不应理。<a id="a-5w"></a>言修所成唯地别缘非极成故。<a id="a-5x"></a>谓我宗许静虑地摄。<a id="a-5y"></a>修所成慧有能总缘。<a id="a-5z"></a>随所依身自上境故。<a id="a-60"></a>厌下欣上方能离染。<a id="a-61"></a>此既总缘唯欣行相故。<a id="a-62"></a>于离染无有功能故。<a id="a-63"></a>彼所言甚为非理。<a id="a-64"></a>已辩所缘复应思择。<a id="a-65"></a>谁成就几智耶。<a id="a-66"></a>颂曰。</p>
  <p id="a67">异生圣见道　　初念定成一</p>
  <p id="a68">二定成三智　　后四一一增</p>
  <p id="a69">修道定成七　　离欲增他心</p>
  <p id="a6A">无学钝利根　　定成九成十</p>
  <p id="a6B">论曰。<a id="a-6C"></a>诸异生位及圣见道。<a id="a-6D"></a>第一刹那定成一智。<a id="a-6E"></a>谓世俗智。<a id="a-6F"></a>第二刹那定成三智。<a id="a-6G"></a>谓加法苦。<a id="a-6H"></a>第四六十十四刹那。<a id="a-6I"></a>如次后后增类集灭道智。<a id="a-6J"></a>诸未增位成数如前。<a id="a-6K"></a>故修位中亦定成七。<a id="a-6L"></a>如是诸位若已离欲各各增一。<a id="a-6M"></a>谓他心智唯除异生生无色者。<a id="a-6N"></a>然异生位及见道中。<a id="a-6O"></a>唯可成就俗他心智。<a id="a-6P"></a>道类智时具成二种。<a id="a-6Q"></a>尔时初得不还果故。<a id="a-6R"></a>兼得无漏以成果体。<a id="a-6S"></a>余修位中皆具成二。<a id="a-6T"></a>生无色者便舍世俗。<a id="a-6U"></a>诸时解脱定成九智。<a id="a-6V"></a>谓加尽智。<a id="a-6W"></a>不时解脱定成就十。<a id="a-6X"></a>谓增无生。<a id="a-6Y"></a>于何位中顿修几智。<a id="a-6Z"></a>且应思择。<a id="a-6a"></a>何谓为修。<a id="a-6b"></a>谓习善有为令圆满自在。<a id="a-6c"></a>非染无记者无胜爱果故。<a id="a-6d"></a>非善无为者不在相续故。<a id="a-6e"></a>又无为无果故。<a id="a-6f"></a>已辩修义本问应答。<a id="a-6g"></a>且于见道十五心中。<a id="a-6h"></a>颂曰。</p>
  <p id="a6i">见道忍智起　　即彼未来修</p>
  <p id="a6j">三类智兼修　　现观边俗智</p>
  <p id="a6k">不生自下地　　苦集四灭后</p>
  <p id="a6l">自谛行相境　　唯加行所得</p>
  <p id="a6m">论曰。<a id="a-6n"></a>见道位中随起忍智。<a id="a-6o"></a>皆即彼类于未来修。<a id="a-6p"></a>然具修自谛诸行相念住。<a id="a-6q"></a>何缘见道唯同类修。<a id="a-6r"></a>所作所缘俱定别故。<a id="a-6s"></a>有说。<a id="a-6t"></a>此种性先未曾得故。<a id="a-6u"></a>唯苦集灭三类智时。<a id="a-6v"></a>能兼修未来现观边俗智。<a id="a-6w"></a>于一一谛现观后边。<a id="a-6x"></a>方能兼修故立斯号。<a id="a-6y"></a>由此余位未能兼修。<a id="a-6z"></a>自谛所为未圆满故。<a id="a-70"></a>有言。<a id="a-71"></a>若此于法智位。<a id="a-72"></a>修应说名为现观中俗智。<a id="a-73"></a>经不应立现观边名。<a id="a-74"></a>三位所修何胜何劣。<a id="a-75"></a>若据相续后胜于前。<a id="a-76"></a>因增长身起彼得故。<a id="a-77"></a>若就界说上皆胜下。<a id="a-78"></a>故前所修色界系者。<a id="a-79"></a>界胜身劣后位所修。<a id="a-7A"></a>欲界系者界劣身胜。<a id="a-7B"></a>此有四句如理应思。<a id="a-7C"></a>道类智时何不修此。<a id="a-7D"></a>此智唯是见道眷属。<a id="a-7E"></a>彼修道摄故不能修。<a id="a-7F"></a>此意说言修。<a id="a-7G"></a>七处善为种子故。<a id="a-7H"></a>见道得生故见道生时说彼为眷属。<a id="a-7I"></a>或世俗智从无始来。<a id="a-7J"></a>于三谛中曾知断证。<a id="a-7K"></a>未曾修道故今不修。<a id="a-7L"></a>或由今时见真道故。<a id="a-7M"></a>伪道羞避故非所修。<a id="a-7N"></a>或现观边方修此智。<a id="a-7O"></a>道无边故此位不修。<a id="a-7P"></a>谓三谛中依事现观。<a id="a-7Q"></a>容一行者总得其边。<a id="a-7R"></a>必无有能遍修道者。<a id="a-7S"></a>异根性道不能修故。<a id="a-7T"></a>于自根性虽容得修。<a id="a-7U"></a>百千分中不起一故。<a id="a-7V"></a>虽见道位未遍断集未。<a id="a-7W"></a>遍证灭而于当位断集证灭其事已周。<a id="a-7X"></a>道类智时迷道谛惑。<a id="a-7Y"></a>诸对治道亦不遍修。<a id="a-7Z"></a>以种性根有多品故。<a id="a-7a"></a>由此于三谛世尊说边声。<a id="a-7b"></a>如契经中说。<a id="a-7c"></a>有身苦边有身集边有身灭边。<a id="a-7d"></a>曾无经说有身道边。<a id="a-7e"></a>无能修道至边际故。<a id="a-7f"></a>此世俗智是不生法。<a id="a-7g"></a>于一切时无容起故。<a id="a-7h"></a>此起依身定不生故。<a id="a-7i"></a>谓随信行随法行身。<a id="a-7j"></a>容有为依引此智起。<a id="a-7k"></a>在见道位此无容生。<a id="a-7l"></a>故此依身住不生法。<a id="a-7m"></a>依不生故此必不生。<a id="a-7n"></a>若尔依何说有修义。<a id="a-7o"></a>依得修故说名为修。<a id="a-7p"></a>谓于尔时起得自在。<a id="a-7q"></a>余缘障故体不现前。<a id="a-7r"></a>即由此因说名为得。<a id="a-7s"></a>以证彼得起自在故。<a id="a-7t"></a>以有诸法得即现前如尽智等。<a id="a-7u"></a>或有诸法先得后现前如无生智等。<a id="a-7v"></a>或有诸法得永不现前如此智等。<a id="a-7w"></a>或有诸法不得而现前如外色等。<a id="a-7x"></a>无有情数法不得而现前故。<a id="a-7y"></a>虽不生而有修义。<a id="a-7z"></a>经主此中作如是诘。<a id="a-80"></a>既不能起得义何依故所辩修。<a id="a-81"></a>理不成立。<a id="a-82"></a>如古师说修义可成。<a id="a-83"></a>彼说云何由圣道力。<a id="a-84"></a>修世俗智于出观后。<a id="a-85"></a>有胜缘谛俗智现前。<a id="a-86"></a>得此起依故名得此如得金矿名为得金。<a id="a-87"></a>此但有言所诘等故。<a id="a-88"></a>如何此智不现在前。<a id="a-89"></a>言得起依说名为得。<a id="a-8A"></a>非得此依故可名此现前。<a id="a-8B"></a>勿此所依即此体故。<a id="a-8C"></a>若谓于后位见不见功能故有差别。<a id="a-8D"></a>亦不应理。<a id="a-8E"></a>所许起依不久住故。<a id="a-8F"></a>非起依已舍有此现前时。<a id="a-8G"></a>故舍起依必不现起。<a id="a-8H"></a>后如何见能起功能。<a id="a-8I"></a>诸有起依必可现起。<a id="a-8J"></a>有起依位宁不现前。<a id="a-8K"></a>既不现前起依宁有故。<a id="a-8L"></a>彼所说既不能起得。<a id="a-8M"></a>义何依为非理诘。<a id="a-8N"></a>自许不起亦名得故。<a id="a-8O"></a>随依何地见道现前能修未来自地下地。<a id="a-8P"></a>谓此俗智七地为依。<a id="a-8Q"></a>即未至中间四静虑欲界。<a id="a-8R"></a>若依未至见道现前。<a id="a-8S"></a>能修未来一地见道。<a id="a-8T"></a>二地俗智至依第四见道现前。<a id="a-8U"></a>能修未来六地见道。<a id="a-8V"></a>七地俗智苦集边修。<a id="a-8W"></a>四念住摄灭边修者。<a id="a-8X"></a>唯法念住随于何谛现观边修。<a id="a-8Y"></a>即以此行相缘此谛为境。<a id="a-8Z"></a>谓若苦谛现观边修。<a id="a-8a"></a>即以缘苦四种行相。<a id="a-8b"></a>若欲界系缘欲界苦。<a id="a-8c"></a>色界系者缘上苦谛。<a id="a-8d"></a>若于集谛现观边修。<a id="a-8e"></a>即以缘集四种行相若欲界系缘欲界集。<a id="a-8f"></a>色界系者缘上集谛。<a id="a-8g"></a>若于灭谛现观边修。<a id="a-8h"></a>即以缘灭四种行相。<a id="a-8i"></a>若欲界系缘欲界灭。<a id="a-8j"></a>色界系者缘上灭谛。<a id="a-8k"></a>此世俗智唯加行得。<a id="a-8l"></a>即由见道加行得故。<a id="a-8m"></a>欲界摄者是思所成。<a id="a-8n"></a>色界摄者是修所成。<a id="a-8o"></a>非闻所成彼微劣故。<a id="a-8p"></a>智增故立智名。<a id="a-8q"></a>若并随行以欲四蕴。<a id="a-8r"></a>色界五蕴为其自性。<a id="a-8s"></a>次于修道离染位中。<a id="a-8t"></a>颂曰。</p>
  <p id="a8u">修道初刹那　　修六或七智</p>
  <p id="a8v">断八地无间　　及有欲余道</p>
  <p id="a8w">有顶八解脱　　各修于七智</p>
  <p id="a8x">上无间余道　　如次修六八</p>
  <p id="a8y">论曰。<a id="a-8z"></a>修道初念。<a id="a-90"></a>谓第十六道类智时。<a id="a-91"></a>现修二智谓道及类。<a id="a-92"></a>名异非体。<a id="a-93"></a>未离欲者未来修六。<a id="a-94"></a>谓法及类苦集灭道。<a id="a-95"></a>离欲修七。<a id="a-96"></a>谓加他心。<a id="a-97"></a>有顶治故不修世俗。<a id="a-98"></a>先已离欲入圣道者。<a id="a-99"></a>何缘见道中不修他心智。<a id="a-9A"></a>以他心智游观德摄。<a id="a-9B"></a>依容豫道方有修义。<a id="a-9C"></a>见道位中为观谛理。<a id="a-9D"></a>加行极速故不能修。<a id="a-9E"></a>无间道中义亦同此。<a id="a-9F"></a>今第十六道类智时。<a id="a-9G"></a>容豫道收故修此智。<a id="a-9H"></a>断欲修断九无间道。<a id="a-9I"></a>八解脱道俗四法智随应现修。<a id="a-9J"></a>断上七地诸无间道。<a id="a-9K"></a>四类世俗灭道法智随应现修。<a id="a-9L"></a>断欲加行有欲胜进。<a id="a-9M"></a>俗四法类随应现修。<a id="a-9N"></a>此上未来皆修七智。<a id="a-9O"></a>谓俗法类苦集灭道。<a id="a-9P"></a>断有顶地前八解脱。<a id="a-9Q"></a>四类二法随应现修。<a id="a-9R"></a>此于未来亦唯修七。<a id="a-9S"></a>然除世俗加他心智。<a id="a-9T"></a>断有顶地九无间道。<a id="a-9U"></a>四类二法随应现修。<a id="a-9V"></a>未来修法类苦集灭道六。<a id="a-9W"></a>断欲修断第九解脱。<a id="a-9X"></a>俗四法智随应现修。<a id="a-9Y"></a>断上七地诸解脱道。<a id="a-9Z"></a>四类世俗灭道法智随应现修。<a id="a-9a"></a>断欲修断第九胜进。<a id="a-9b"></a>断上八地诸加行道。<a id="a-9c"></a>俗四法类随应现修。<a id="a-9d"></a>断上七地有顶八品。<a id="a-9e"></a>诸胜进道俗四法类。<a id="a-9f"></a>及他心智随应现修。<a id="a-9g"></a>先所修道容现前故。<a id="a-9h"></a>此上未来皆修八智。<a id="a-9i"></a>谓俗法类四谛他心。<a id="a-9j"></a>四类不能断欲界染。<a id="a-9k"></a>苦集二法非上对治。<a id="a-9l"></a>何缘起彼治此智未来修。<a id="a-9m"></a>若许兼修非对治者。<a id="a-9n"></a>离有顶染等应兼修世俗。<a id="a-9o"></a>此难非理。<a id="a-9p"></a>唯同对治于未来修非所许故。<a id="a-9q"></a>谓亦许有相属故修。<a id="a-9r"></a>如见道中修世俗智。<a id="a-9s"></a>或由因力相资故修。<a id="a-9t"></a>如断欲时兼修四类。<a id="a-9u"></a>断上染位修苦集法。<a id="a-9v"></a>若断欲染不修类智。<a id="a-9w"></a>断上不修苦集二法。<a id="a-9x"></a>则渐次得不还果者。<a id="a-9y"></a>应无容起类智现前。<a id="a-9z"></a>阿罗汉应无起苦集。<a id="a-A0"></a>法智先所得者皆已舍故。<a id="a-A1"></a>先未得者非所修故由约种类。<a id="a-A2"></a>若先已得为同类因。<a id="a-A3"></a>力引等流智生此智。<a id="a-A4"></a>由先彼智引故于彼智类。<a id="a-A5"></a>复能为因故此智生。<a id="a-A6"></a>因力资彼虽非同治亦未来修。<a id="a-A7"></a>次辩离染得无学位。<a id="a-A8"></a>颂曰。</p>
  <p id="aA9">无学初刹那　　修九或修十</p>
  <p id="aAA">钝利根别故　　胜进道亦然</p>
  <p id="aAB">论曰。<a id="a-AC"></a>无学初念谓断有顶。<a id="a-AD"></a>第九解脱若集类尽。<a id="a-AE"></a>随应现修缘有顶故。<a id="a-AF"></a>胜进九十随应现修。<a id="a-AG"></a>未来随应修九修十。<a id="a-AH"></a>谓钝根者唯除无生。<a id="a-AI"></a>利根亦修无生智故。<a id="a-AJ"></a>次辩余位修智多少。<a id="a-AK"></a>颂曰。</p>
  <p id="aAL">练根无间道　　学六无学七</p>
  <p id="aAM">余学六七八　　应八九一切</p>
  <p id="aAN">杂修通无间　　学七应八九</p>
  <p id="aAO">余道学修八　　应九或一切</p>
  <p id="aAP">圣起余功德　　及异生诸位</p>
  <p id="aAQ">所修智多少　　皆如理应思</p>
  <p id="aAR">论曰。<a id="a-AS"></a>学位练根诸无间道。<a id="a-AT"></a>四法类智随应现修。<a id="a-AU"></a>未来修六四谛法类。<a id="a-AV"></a>似见道故不修世俗。<a id="a-AW"></a>能断障故不修他心。<a id="a-AX"></a>诸解脱道四法类智随应现修。<a id="a-AY"></a>未离欲者未来修六四谛法类。<a id="a-AZ"></a>已离欲者未来修七。<a id="a-Aa"></a>谓加他心。<a id="a-Ab"></a>有余师言。<a id="a-Ac"></a>解脱道位亦修世俗。<a id="a-Ad"></a>诸加行道俗四法类随应现修。<a id="a-Ae"></a>未离欲者未来修七。<a id="a-Af"></a>已离欲八。<a id="a-Ag"></a>谓加他心。<a id="a-Ah"></a>诸胜进道若未离欲。<a id="a-Ai"></a>俗四法类随应现修未来亦七。<a id="a-Aj"></a>若已离欲俗四法类及他心智。<a id="a-Ak"></a>随应现修未来亦八。<a id="a-Al"></a>无学练根诸无间道。<a id="a-Am"></a>四类二法随应现修。<a id="a-An"></a>未来修七四谛法类尽。<a id="a-Ao"></a>不修世俗如治有顶。<a id="a-Ap"></a>故五前八解脱四类二法随应现修。<a id="a-Aq"></a>未来修八四谛法类他心及尽。<a id="a-Ar"></a>四第九解脱苦集类尽随应现修。<a id="a-As"></a>未来修九。<a id="a-At"></a>最后解脱苦集类尽。<a id="a-Au"></a>随应现修未来修十。<a id="a-Av"></a>诸加行道现修如学。<a id="a-Aw"></a>未来修九诸胜进道。<a id="a-Ax"></a>钝者九智随应现修未来亦九。<a id="a-Ay"></a>利者十智随应现修未来亦十。<a id="a-Az"></a>学位杂修诸无间道。<a id="a-B0"></a>四法类俗随应现修未来修七。<a id="a-B1"></a>诸解脱道唯四法类。<a id="a-B2"></a>加行增俗诸胜进道。<a id="a-B3"></a>又加他心随应现修未来皆八。<a id="a-B4"></a>无学杂修诸无间道现修如学。<a id="a-B5"></a>未来所修钝八利九。<a id="a-B6"></a>诸解脱道唯四法类。<a id="a-B7"></a>加行增俗随应现修。<a id="a-B8"></a>未来所修钝九利十。<a id="a-B9"></a>诸胜进道与练根同。<a id="a-BA"></a>学位修通五无间道。<a id="a-BB"></a>现修俗智未来修七。<a id="a-BC"></a>宿住神境二解脱道五加行道。<a id="a-BD"></a>现修俗智他心解脱法类道俗及他心智。<a id="a-BE"></a>一切胜进并苦集灭随应现修。<a id="a-BF"></a>此上未来皆修八智。<a id="a-BG"></a>无学修通五无间道。<a id="a-BH"></a>现修如学。<a id="a-BI"></a>未来所修钝八利九。<a id="a-BJ"></a>解脱加行现修如学。<a id="a-BK"></a>未来所修钝九利十。<a id="a-BL"></a>诸胜进道与练根同。<a id="a-BM"></a>天眼天耳二解脱道。<a id="a-BN"></a>无记性故不名为修。<a id="a-BO"></a>圣起所余四无量等修所成摄。<a id="a-BP"></a>有漏德时现在皆修一世俗智。<a id="a-BQ"></a>有学未来未离欲七已离欲八。<a id="a-BR"></a>无学未来钝九利十。<a id="a-BS"></a>除微微心此于未来唯修俗故。<a id="a-BT"></a>若起所余无漏功德静虑摄者。<a id="a-BU"></a>四法类智随应现修。<a id="a-BV"></a>无色摄者唯四。<a id="a-BW"></a>类智随应现修。<a id="a-BX"></a>未来所修同前有漏。<a id="a-BY"></a>异生离染现修俗智。<a id="a-BZ"></a>断欲三定第九解脱。<a id="a-Ba"></a>及依根本四静虑定。<a id="a-Bb"></a>起胜进道离染加行。<a id="a-Bc"></a>未来修二。<a id="a-Bd"></a>谓加他心。<a id="a-Be"></a>所余未来唯修世俗。<a id="a-Bf"></a>修五通时诸加行道。<a id="a-Bg"></a>二解脱道现修俗智。<a id="a-Bh"></a>一解脱道现俗。<a id="a-Bi"></a>他心诸胜进道二。<a id="a-Bj"></a>随应现未来一切皆修二种。<a id="a-Bk"></a>五无间道现未唯俗。<a id="a-Bl"></a>依本静虑修余功德。<a id="a-Bm"></a>皆现修俗未来修二。<a id="a-Bn"></a>唯顺决择分必不修他心。<a id="a-Bo"></a>以是见道近眷属故。<a id="a-Bp"></a>依余地定修余功德。<a id="a-Bq"></a>皆唯世俗现未来修。<a id="a-Br"></a>诸未来修为修几地。<a id="a-Bs"></a>诸所起得皆是修耶。<a id="a-Bt"></a>颂曰。</p>
  <p id="aBu">诸道依得此　　修此地有漏</p>
  <p id="aBv">为离得起此　　修此下无漏</p>
  <p id="aBw">唯初尽遍修　　九地有漏德</p>
  <p id="aBx">生上不修下　　曾所得非修</p>
  <p id="aBy">论曰。<a id="a-Bz"></a>诸道依此地及得此地时。<a id="a-C0"></a>能修未来此地有漏。<a id="a-C1"></a>谓依此地世俗圣道现在前时。<a id="a-C2"></a>未来唯修此地有漏。<a id="a-C3"></a>以有漏法系地坚牢难修余故。<a id="a-C4"></a>随依何地离下地染。<a id="a-C5"></a>第九解脱现在前时亦修未来。<a id="a-C6"></a>所得上地根本近分。<a id="a-C7"></a>有漏功德离下地缚必得上故。<a id="a-C8"></a>圣为离此地及得此地时。<a id="a-C9"></a>并此地中诸道现起。<a id="a-CA"></a>皆能修此及下无漏。<a id="a-CB"></a>谓随何地有漏无漏。<a id="a-CC"></a>加行等道正现在前。<a id="a-CD"></a>为欲断除此地烦恼。<a id="a-CE"></a>未来修此及下无漏。<a id="a-CF"></a>下于上染同能治故。<a id="a-CG"></a>虽下圣道断烦恼时。<a id="a-CH"></a>诸上地边有能同治。<a id="a-CI"></a>然由有漏系地坚牢。<a id="a-CJ"></a>未离下时未能修彼。<a id="a-CK"></a>随依何地离下地染。<a id="a-CL"></a>第九解脱现在前时亦修未来。<a id="a-CM"></a>所得上地及诸下地无漏功德随起。<a id="a-CN"></a>此地世俗圣道现在前时。<a id="a-CO"></a>未来皆修此及下地无漏功德。<a id="a-CP"></a>唯初尽智现在前时。<a id="a-CQ"></a>力能遍修九地有漏。<a id="a-CR"></a>意地所摄闻思修所成。<a id="a-CS"></a>不净观等无量胜功德。<a id="a-CT"></a>谓随何地尽智现前。<a id="a-CU"></a>通修未来自上下地。<a id="a-CV"></a>何缘唯此初尽智时。<a id="a-CW"></a>力能遍修诸有漏德。<a id="a-CX"></a>创能殄灭无始时来一切善根烦恼怨故。<a id="a-CY"></a>如有摧伏国所共怨。<a id="a-CZ"></a>一切俱来庆赖称善。<a id="a-Ca"></a>又烦恼缚断无余故。<a id="a-Cb"></a>如能缚断所缚气通。<a id="a-Cc"></a>又彼心王登自在位。<a id="a-Cd"></a>一切善法起得来朝。<a id="a-Ce"></a>譬如大王登祚洒顶。<a id="a-Cf"></a>一切境土皆来朝贡。<a id="a-Cg"></a>然此生上必不修下。<a id="a-Ch"></a>谓身在欲得阿罗汉。<a id="a-Ci"></a>通修三界九地善根。<a id="a-Cj"></a>至生有顶唯修一地。<a id="a-Ck"></a>初尽智言显离有顶及五练根位。<a id="a-Cl"></a>第九解脱道皆舍前道创得果故。<a id="a-Cm"></a>于见道位三类智边。<a id="a-Cn"></a>虽亦能修自下俗智。<a id="a-Co"></a>先已说故此不复论。<a id="a-Cp"></a>诸所言修唯先未得。<a id="a-Cq"></a>今起今得是能所修。<a id="a-Cr"></a>谓若先时未得今得。<a id="a-Cs"></a>用功得者方是所修。<a id="a-Ct"></a>若法先时曾得弃舍。<a id="a-Cu"></a>今虽还得而非所修。<a id="a-Cv"></a>非设劬劳而证得故。<a id="a-Cw"></a>若于先时未得而起。<a id="a-Cx"></a>极用功起势力胜故。<a id="a-Cy"></a>此方能修未来功德。<a id="a-Cz"></a>若先已得今起现前。<a id="a-D0"></a>彼不能修未来功德。<a id="a-D1"></a>非多功起势力劣故。<a id="a-D2"></a>修用止息故不能修未来。<a id="a-D3"></a>若曾得现前能修未来者。<a id="a-D4"></a>则薄伽梵得尽智时。<a id="a-D5"></a>应未具修一切功德。<a id="a-D6"></a>为具证得应更进修。<a id="a-D7"></a>便同二乘功德不满。<a id="a-D8"></a>为唯约得说名为修。<a id="a-D9"></a>不尔。<a id="a-DA"></a>云何。<a id="a-DB"></a>修有四种。<a id="a-DC"></a>一得修。<a id="a-DD"></a>二习修。<a id="a-DE"></a>三对治修。<a id="a-DF"></a>四除遣修。<a id="a-DG"></a>如是四修依何法立。<a id="a-DH"></a>颂曰。</p>
  <p id="aDI">立得修习修　　依善有为法</p>
  <p id="aDJ">依诸有漏法　　立治修遣修</p>
  <p id="aDK">论曰。<a id="a-DL"></a>诸未曾得功德现前。<a id="a-DM"></a>及得未来所余功德。<a id="a-DN"></a>新修得故皆名得修。<a id="a-DO"></a>曾得未曾功德现起。<a id="a-DP"></a>现修习故皆名习修。<a id="a-DQ"></a>此二但依善有为立。<a id="a-DR"></a>未来唯得现具二修。<a id="a-DS"></a>于身等法得能治故。<a id="a-DT"></a>所治身等名对治修。<a id="a-DU"></a>故于身等得对治时。<a id="a-DV"></a>即说名为修于身等。<a id="a-DW"></a>余有漏法类亦应然。<a id="a-DX"></a>缘身等境烦恼断故。<a id="a-DY"></a>说身等法名除遣修。<a id="a-DZ"></a>故缘身等烦恼断时。<a id="a-Da"></a>亦说名为修于身等。<a id="a-Db"></a>余有漏法例亦应然。<a id="a-Dc"></a>此二但依有漏法立。<a id="a-Dd"></a>故有漏善具足四修。<a id="a-De"></a>无漏有为余有漏法。<a id="a-Df"></a>如次各具前后二修。<a id="a-Dg"></a>有于此中约当修义。<a id="a-Dh"></a>分别诸法具修多少。<a id="a-Di"></a>有法具四名为当修。<a id="a-Dj"></a>有法具三。<a id="a-Dk"></a>有法具二。<a id="a-Dl"></a>有法具一。<a id="a-Dm"></a>有法全无。<a id="a-Dn"></a>谓善有漏未永断时。<a id="a-Do"></a>可得可生具足四种。<a id="a-Dp"></a>此未永断故当具治遣修。<a id="a-Dq"></a>以可得故当具得修。<a id="a-Dr"></a>是可生故当具习修。<a id="a-Ds"></a>已得可生具三除得。<a id="a-Dt"></a>可得不生具三除习。<a id="a-Du"></a>已得不生及不可得。<a id="a-Dv"></a>已生具二。<a id="a-Dw"></a>谓治遣修。<a id="a-Dx"></a>染及无记未断亦尔。<a id="a-Dy"></a>若善有漏已永断时。<a id="a-Dz"></a>可得可生具得习二。<a id="a-E0"></a>可得不生具一谓得。<a id="a-E1"></a>已得可生具一谓习。<a id="a-E2"></a>有为无漏应知亦尔。<a id="a-E3"></a>除前所说皆是全无。<a id="a-E4"></a>谓无漏法中已得不生等。<a id="a-E5"></a>若不生法不住身中。<a id="a-E6"></a>但由得故即名修者。<a id="a-E7"></a>应许择灭亦名为修。<a id="a-E8"></a>无差别故。<a id="a-E9"></a>此难非理。<a id="a-EA"></a>彼同类法住身中故。<a id="a-EB"></a>谓不生法虽不住身。<a id="a-EC"></a>同类住身名修无失。<a id="a-ED"></a>又彼由得为果住故。<a id="a-EE"></a>谓未来世不生善法。<a id="a-EF"></a>由令得生表为果住。<a id="a-EG"></a>义言我等阙缘不生。<a id="a-EH"></a>非谓今时不蒙招引。<a id="a-EI"></a>择灭异此。<a id="a-EJ"></a>不可为例。<a id="a-EK"></a>又未来世不生善法。<a id="a-EL"></a>亦有因力摄益现身。<a id="a-EM"></a>择灭不然。<a id="a-EN"></a>故无修义。<a id="a-EO"></a>又由择灭唯是果故。<a id="a-EP"></a>谓修本为获得胜果。<a id="a-EQ"></a>灭非有果。<a id="a-ER"></a>故不应修。<a id="a-ES"></a>又由择灭无增减故。<a id="a-ET"></a>谓可修法。<a id="a-EU"></a>依下至中依中至上。<a id="a-EV"></a>择灭不尔。<a id="a-EW"></a>于修无用故不可修。</p>
 </body>
</html>