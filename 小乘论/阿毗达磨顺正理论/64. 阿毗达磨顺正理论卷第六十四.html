<!doctype html>
<html id="z3IBVsS16h" data-ver="782">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第六十四</h1>
  <h2 id="a2">辩贤圣品第六之八</h2>
  <p id="a3">已辩见修二道生异。<a id="a-4"></a>当依此道分位差别。<a id="a-5"></a>建立众圣补特伽罗。<a id="a-6"></a>且依见道十五心位。<a id="a-7"></a>建立众圣有差别者。<a id="a-8"></a>颂曰。</p>
  <p id="a9">名随信法行　　由根钝利别</p>
  <p id="aA">具修惑断一　　至五向初果</p>
  <p id="aB">断次三向二　　离八地向三</p>
  <p id="aC">论曰。<a id="a-D"></a>见道位中圣者有二。<a id="a-E"></a>一随信行。<a id="a-F"></a>二随法行。<a id="a-G"></a>由根钝利别立二名。<a id="a-H"></a>诸钝根名随信行者。<a id="a-I"></a>由先信敬力修集加行故。<a id="a-J"></a>诸利根名随法行者。<a id="a-K"></a>由先乐观察修集加行故。<a id="a-L"></a>诸有情类种性差别。<a id="a-M"></a>法尔先来如是安住。<a id="a-N"></a>谓有情类若从先来。<a id="a-O"></a>凡所施为一切事业。<a id="a-P"></a>不乐审察能与不能。<a id="a-Q"></a>专信敬他随他言转。<a id="a-R"></a>彼后修得无漏道时。<a id="a-S"></a>在见位中名随信行。<a id="a-T"></a>由信随行名随信行。<a id="a-U"></a>先随信他行于义故。<a id="a-V"></a>彼有随信行名随信行者。<a id="a-W"></a>或由串习此随信行。<a id="a-X"></a>以成其性故名随信行者。<a id="a-Y"></a>彼信为上首慧为随转故。<a id="a-Z"></a>随法行者翻此应释。<a id="a-a"></a>谓有情类。<a id="a-b"></a>若从先来凡所施为一切事业。<a id="a-c"></a>乐审观察能与不能。<a id="a-d"></a>非由信他随教理转。<a id="a-e"></a>彼后修得无漏道时。<a id="a-f"></a>在见位中名随法行。<a id="a-g"></a>由法随行名随法行。<a id="a-h"></a>先随教法行于义故。<a id="a-i"></a>彼有随法行名随法行者。<a id="a-j"></a>或由串习此随法行。<a id="a-k"></a>以成其性故名随法行者。<a id="a-l"></a>彼慧为上首信为随转故。<a id="a-m"></a>即二圣者由于修惑。<a id="a-n"></a>具断有殊立为三向。<a id="a-o"></a>谓彼二圣若于先来。<a id="a-p"></a>未以世道断修断惑名为具缚。<a id="a-q"></a>或先已断欲界一品乃至五品。<a id="a-r"></a>至此位中名初果向。<a id="a-s"></a>趣初果故。<a id="a-t"></a>言初果者。<a id="a-u"></a>谓预流果。<a id="a-v"></a>此于一切沙门果中必初得故。<a id="a-w"></a>若先已断欲界六品或七八品。<a id="a-x"></a>至此位中名第二果向。<a id="a-y"></a>趣第二果故。<a id="a-z"></a>第二果者。<a id="a-10"></a>谓一来果。<a id="a-11"></a>遍得果中此第二故。<a id="a-12"></a>若先已离欲界九品。<a id="a-13"></a>或先已断初定一品。<a id="a-14"></a>乃至具离无所有处。<a id="a-15"></a>至此位中名第三果向。<a id="a-16"></a>趣第三果故。<a id="a-17"></a>第三果者。<a id="a-18"></a>谓不还果。<a id="a-19"></a>数准前释。<a id="a-1A"></a>如是随信随法行者。<a id="a-1B"></a>由先具缚断惑有殊。<a id="a-1C"></a>数别各成七十三种。<a id="a-1D"></a>谓于欲界具缚为初。<a id="a-1E"></a>至断九品以为第十。<a id="a-1F"></a>如是乃至无所有处。<a id="a-1G"></a>地地各九为七十三。<a id="a-1H"></a>诸后具缚即前离九。<a id="a-1I"></a>故后七地无别具缚。<a id="a-1J"></a>次依修道道类智时。<a id="a-1K"></a>建立众圣有差别者。<a id="a-1L"></a>颂曰。</p>
  <p id="a1M">至第十六心　　随三向住果</p>
  <p id="a1N">名信解见至　　亦由钝利别</p>
  <p id="a1O">论曰。<a id="a-1P"></a>即前随信随法行者。<a id="a-1Q"></a>至第十六道类智心。<a id="a-1R"></a>名为住果不复名向。<a id="a-1S"></a>随前三向今住三果。<a id="a-1T"></a>谓前预流向今住预流果。<a id="a-1U"></a>前一来向今住一来果。<a id="a-1V"></a>前不还向今住不还果。<a id="a-1W"></a>阿罗汉果必无初得。<a id="a-1X"></a>异生无容离有顶故。<a id="a-1Y"></a>见道无容断修惑故。<a id="a-1Z"></a>至住果位舍得二名。<a id="a-1a"></a>谓不复名随信法行。<a id="a-1b"></a>转得信解见至二名。<a id="a-1c"></a>此亦由根钝利差别。<a id="a-1d"></a>诸钝根者先名随信行今名信解。<a id="a-1e"></a>由信增上力胜解显故。<a id="a-1f"></a>诸利根者先名随法行今名见至。<a id="a-1g"></a>由慧增上力正见显故。<a id="a-1h"></a>何缘先时断修所断。<a id="a-1i"></a>欲一至五或七八品。<a id="a-1j"></a>初定一品广说乃至。<a id="a-1k"></a>无所有处第九品惑。<a id="a-1l"></a>至第十六道类智心。<a id="a-1m"></a>但名预流一来不还果。<a id="a-1n"></a>非一来不还阿罗汉向。<a id="a-1o"></a>颂曰。</p>
  <p id="a1p">诸得果位中　　未得胜果道</p>
  <p id="a1q">故未起胜道　　名住果非向</p>
  <p id="a1r">论曰。<a id="a-1s"></a>依得圣道建立八圣如先已说。<a id="a-1t"></a>故得果时于胜果道必定未得。<a id="a-1u"></a>以得果心于胜果道。<a id="a-1v"></a>所对治惑非对治故。<a id="a-1w"></a>非非彼治现在前时。<a id="a-1x"></a>得彼治道如先已说。<a id="a-1y"></a>又非得果时即有胜果道。<a id="a-1z"></a>所断烦恼离系得生。<a id="a-20"></a>道类忍不能断彼系得故。<a id="a-21"></a>若道力能断彼系得。<a id="a-22"></a>此道引彼离系得生。<a id="a-23"></a>可说此道能证彼灭。<a id="a-24"></a>以得前果时未得胜果道故。<a id="a-25"></a>住果者乃至未起胜果道时。<a id="a-26"></a>虽先已断修所断惑欲一品等。<a id="a-27"></a>但名住果不名后向。<a id="a-28"></a>后于何时得先所断修惑离系无漏得耶。<a id="a-29"></a>于胜果道现前时得。<a id="a-2A"></a>为诸先断彼修断惑。<a id="a-2B"></a>入离生位得前果已。<a id="a-2C"></a>此生定起胜果道耶。<a id="a-2D"></a>理必应然。<a id="a-2E"></a>以本论说。<a id="a-2F"></a>圣生第四静虑以上。<a id="a-2G"></a>无漏乐根定成就故。<a id="a-2H"></a>若不然者。<a id="a-2I"></a>诸先已离三静虑染。<a id="a-2J"></a>后依下地得入离生。<a id="a-2K"></a>彼得果已。<a id="a-2L"></a>若生第四静虑以上。<a id="a-2M"></a>如何可说定成乐根。<a id="a-2N"></a>理不应言。<a id="a-2O"></a>唯如是类。<a id="a-2P"></a>此生必定起胜果道。<a id="a-2Q"></a>非余先断诸下地惑。<a id="a-2R"></a>决定因缘不可得故。<a id="a-2S"></a>彼障已断。<a id="a-2T"></a>必欣彼故。<a id="a-2U"></a>障已断道易现前故。<a id="a-2V"></a>如是已依先具倍离。<a id="a-2W"></a>及全离欲入见谛者。<a id="a-2X"></a>十六心位立众圣别。<a id="a-2Y"></a>当约修惑辩渐次生。<a id="a-2Z"></a>能对治道分位差别。<a id="a-2a"></a>颂曰。</p>
  <p id="a2b">地地失德九　　下中上各三</p>
  <p id="a2c">论曰。<a id="a-2d"></a>失谓过失即所治障。<a id="a-2e"></a>德谓功德。<a id="a-2f"></a>即能治道如先已辩。<a id="a-2g"></a>欲修断惑九品差别。<a id="a-2h"></a>上四静虑及四无色。<a id="a-2i"></a>应知亦然。<a id="a-2j"></a>生死无非九地摄故。<a id="a-2k"></a>如所治障一一地中各有九品。<a id="a-2l"></a>诸能治道无间解脱九品亦然。<a id="a-2m"></a>失德如何各分九品。<a id="a-2n"></a>谓根本品有下中上。<a id="a-2o"></a>此三各分下中上别。<a id="a-2p"></a>由此失德各分九品。<a id="a-2q"></a>谓下下下中下上中下中中中上。<a id="a-2r"></a>上下上中上上品。<a id="a-2s"></a>应知此中下下品道。<a id="a-2t"></a>势力能断上上品障。<a id="a-2u"></a>如是乃至上上品道势力。<a id="a-2v"></a>能断下下品障。<a id="a-2w"></a>上上品等诸能治德初未有故。<a id="a-2x"></a>此德有时上上品等失已无故。<a id="a-2y"></a>应知此中智虽胜。<a id="a-2z"></a>惑未增盛故道名下品。<a id="a-30"></a>相续中惑虽极难断。<a id="a-31"></a>细随行故障名下品。<a id="a-32"></a>依如是理应立譬喻。<a id="a-33"></a>如浣衣位粗垢先除。<a id="a-34"></a>于后后时渐除细垢。<a id="a-35"></a>谓彼粗垢于所住衣非甚坚着。<a id="a-36"></a>少用功力以水浣洗便能遣除。<a id="a-37"></a>细垢不然。<a id="a-38"></a>由甚坚着所住衣故。<a id="a-39"></a>以灰汁等及多功力方能遣除。<a id="a-3A"></a>又如粗闇小明能灭。<a id="a-3B"></a>要以大明方灭细闇。<a id="a-3C"></a>谓粗重闇才举小明便能令灭。<a id="a-3D"></a>若细轻闇要举大明方能令灭。<a id="a-3E"></a>失德相对理亦应然。<a id="a-3F"></a>由此可言白胜黑劣。<a id="a-3G"></a>若异此者。<a id="a-3H"></a>上上品道现在前时。<a id="a-3I"></a>方能对治下下品障。<a id="a-3J"></a>如何可言白法力胜黑法力劣。<a id="a-3K"></a>又刹那顷能治道生。<a id="a-3L"></a>于无始来展转增益。<a id="a-3M"></a>诸坚固惑能永拔根。<a id="a-3N"></a>由此故言白胜黑劣。<a id="a-3O"></a>如时经久所集众病。<a id="a-3P"></a>服少良药能令顿愈。<a id="a-3Q"></a>又如长时所集众闇。<a id="a-3R"></a>一刹那顷光明能灭。<a id="a-3S"></a>已辩失德差别九品。<a id="a-3T"></a>次当依彼立圣者别。<a id="a-3U"></a>且诸有学修道位中。<a id="a-3V"></a>总亦名为信解见至。<a id="a-3W"></a>随位复有多种差别。<a id="a-3X"></a>先应建立都。<a id="a-3Y"></a>未断者。<a id="a-3Z"></a>颂曰。</p>
  <p id="a3a">未断修断失　　住果极七返</p>
  <p id="a3b">论曰。<a id="a-3c"></a>诸住果者于一切地。<a id="a-3d"></a>修所断失全未断时。<a id="a-3e"></a>名为预流生。<a id="a-3f"></a>极七返。<a id="a-3g"></a>七返言显七往返生。<a id="a-3h"></a>是人天中各七生义。<a id="a-3i"></a>极言为显受生最多。<a id="a-3j"></a>非诸预流皆定七返。<a id="a-3k"></a>故契经说。<a id="a-3l"></a>极七返生是彼最多七返生义。<a id="a-3m"></a>经说与此义无差别。<a id="a-3n"></a>诸无漏道总名为流。<a id="a-3o"></a>由此为因趣涅槃故。<a id="a-3p"></a>预言为显最初至得。<a id="a-3q"></a>彼预流故说名预流。<a id="a-3r"></a>此预流名为目何义。<a id="a-3s"></a>若初得道名为预流。<a id="a-3t"></a>则预流名应目第八。<a id="a-3u"></a>若初得果名为预流。<a id="a-3v"></a>则倍离欲全离欲者。<a id="a-3w"></a>至道类智应名预流。<a id="a-3x"></a>此预流名目初得果。<a id="a-3y"></a>然倍离欲全离欲者。<a id="a-3z"></a>至道类智不名预流。<a id="a-40"></a>约修惑断立彼果故。<a id="a-41"></a>预流必依遍得果者。<a id="a-42"></a>初所得果以立名故。<a id="a-43"></a>一来不还非定初得。<a id="a-44"></a>唯有此果必初得故。<a id="a-45"></a>何缘此名不目第八。<a id="a-46"></a>未具得向果无漏道故。<a id="a-47"></a>未具得见修无漏道故。<a id="a-48"></a>未遍至得现观流故。<a id="a-49"></a>八忍八智名现观流。<a id="a-4A"></a>道类智时皆具至得。<a id="a-4B"></a>是故第八不名预流。<a id="a-4C"></a>由此预流唯是初果。<a id="a-4D"></a>彼从此后欲人天中。<a id="a-4E"></a>各受七生应言十四。<a id="a-4F"></a>何故说彼极受七生。<a id="a-4G"></a>此责不然。<a id="a-4H"></a>七数等故如七叶树及七处善。<a id="a-4I"></a>若谓经说见圆满者。<a id="a-4J"></a>无处无容受第八有。<a id="a-4K"></a>不应说彼于人天趣各受七生。<a id="a-4L"></a>此亦不然。<a id="a-4M"></a>经约一趣密意说故。<a id="a-4N"></a>若谓此经非密意说。<a id="a-4O"></a>则彼亦应不受中有。<a id="a-4P"></a>若人天趣合受七生。<a id="a-4Q"></a>经但应言受人天七。<a id="a-4R"></a>何缘经说天七及人。<a id="a-4S"></a>既说及言定知各七。<a id="a-4T"></a>又必应尔。<a id="a-4U"></a>饮光部经。<a id="a-4V"></a>分明别说各受七故。<a id="a-4W"></a>若依一趣密意而说。<a id="a-4X"></a>故与经说见圆满者。<a id="a-4Y"></a>无第八有言不相违。<a id="a-4Z"></a>如何上流有遍没者。<a id="a-4a"></a>彼一趣受过八生故无相违失。<a id="a-4b"></a>遮第八言依极七有。<a id="a-4c"></a>地非约上地故。<a id="a-4d"></a>谓若于此地说诸圣者极受七生。<a id="a-4e"></a>即于此地中遮第八有非色无色契经所说七返有言。<a id="a-4f"></a>非约三界无差别说。<a id="a-4g"></a>宁应谓此遮第八言。<a id="a-4h"></a>总约三界无差别说。<a id="a-4i"></a>故此经说遮第八言。<a id="a-4j"></a>如七有言唯约欲界。<a id="a-4k"></a>密意说故无相违失。<a id="a-4l"></a>有余谓此会释不然。<a id="a-4m"></a>余处曾无如是说故。<a id="a-4n"></a>此中无有密说相故。<a id="a-4o"></a>谓曾无处作如是言。<a id="a-4p"></a>上流受生过于七有。<a id="a-4q"></a>可以证此遮八有经。<a id="a-4r"></a>依欲界说非约一切。<a id="a-4s"></a>又非遮止第八有经。<a id="a-4t"></a>违害所余无别意教。<a id="a-4u"></a>必有别意故判为密意说。<a id="a-4v"></a>故此会释不应正理。<a id="a-4w"></a>岂不遮止第八有经。<a id="a-4x"></a>与上流经极相违害。<a id="a-4y"></a>无相违害。<a id="a-4z"></a>以上流经总说上流有余意故。<a id="a-50"></a>谓此唯说全超半超。<a id="a-51"></a>名为上流无遍没故。<a id="a-52"></a>如是会释理定不然。<a id="a-53"></a>余处曾无如是说故。<a id="a-54"></a>生处定因曾不说故。<a id="a-55"></a>谓曾无处说诸上流。<a id="a-56"></a>唯有二种无有遍没。<a id="a-57"></a>又曾不说生处定因。<a id="a-58"></a>言此上流定于色界。<a id="a-59"></a>唯生此处彼处不生。<a id="a-5A"></a>然契经说七士趣处。<a id="a-5B"></a>举多譬喻以显上流。<a id="a-5C"></a>次第遍生色界诸处。<a id="a-5D"></a>观彼经意既说上流。<a id="a-5E"></a>至道等边无缘故灭。<a id="a-5F"></a>显不还者于色界中。<a id="a-5G"></a>一切处生过于八有。<a id="a-5H"></a>故知定有遍没上流。<a id="a-5I"></a>谓彼经中依六士趣各说一喻。<a id="a-5J"></a>唯于第七上流士趣说十一喻。<a id="a-5K"></a>显彼圣者于色界中。<a id="a-5L"></a>有次第生一切处者。<a id="a-5M"></a>故彼经说如有上流乃至道边。<a id="a-5N"></a>或水边等无所依故即便尽灭。<a id="a-5O"></a>显彼圣者过于此处。<a id="a-5P"></a>无生处故便般涅槃。<a id="a-5Q"></a>故上流经无余意趣。<a id="a-5R"></a>遮第八教与彼相违。<a id="a-5S"></a>即是此经密意说相。<a id="a-5T"></a>又见经说无差别言。<a id="a-5U"></a>于中非无差别意趣。<a id="a-5V"></a>如契经说。<a id="a-5W"></a>无处无容有二轮王俱时出现。<a id="a-5X"></a>此经虽复无差别言。<a id="a-5Y"></a>非不但依一四洲说。<a id="a-5Z"></a>此中亦可作如是言。<a id="a-5a"></a>余处曾无如是说故。<a id="a-5b"></a>此中无有密说相故。<a id="a-5c"></a>岂即谓此会释不然。<a id="a-5d"></a>故彼此中徒兴固执。<a id="a-5e"></a>复何缘故感八有业。<a id="a-5f"></a>能障见谛非七有业。<a id="a-5g"></a>若谓圣者于欲界中。<a id="a-5h"></a>极受七生无第八故。<a id="a-5i"></a>此无因故亦同所疑。<a id="a-5j"></a>若谓齐此时相续必熟故。<a id="a-5k"></a>此亦不然。<a id="a-5l"></a>无定因故。<a id="a-5m"></a>谓有何等决定因缘。<a id="a-5n"></a>于第七生为尽诸漏。<a id="a-5o"></a>根未熟者至第八生。<a id="a-5p"></a>为尽诸漏根亦不熟。<a id="a-5q"></a>若谓圣道种类尔故。<a id="a-5r"></a>如为七步毒蛇所螫。<a id="a-5s"></a>此喻不然。<a id="a-5t"></a>寿量定者过此齐限亦得往故。<a id="a-5u"></a>又若圣道种类法然。<a id="a-5v"></a>则由道生遮第八有。<a id="a-5w"></a>宁说彼业能障见谛。<a id="a-5x"></a>谓但应言由圣道起遮第八有。<a id="a-5y"></a>不应言感第八有业能障见谛。<a id="a-5z"></a>若有已作及已增长第八有业。<a id="a-60"></a>圣道于彼无能遮力故不得生。<a id="a-61"></a>彼亦不应能障见谛。<a id="a-62"></a>至第八有方般涅槃。<a id="a-63"></a>于正理中有何违害。<a id="a-64"></a>有余于此作是释言。<a id="a-65"></a>由彼有余七结在故。<a id="a-66"></a>谓二下分五上分结。<a id="a-67"></a>此亦无能证。<a id="a-68"></a>唯七有唯贪嗔结。<a id="a-69"></a>引七有故。<a id="a-6A"></a>又无契经说不还者受极七有。<a id="a-6B"></a>又无经说五上分结引欲界生。<a id="a-6C"></a>故彼所言无能证力。<a id="a-6D"></a>但由法尔极受七生。<a id="a-6E"></a>于中不应强申理趣。<a id="a-6F"></a>中间虽有圣道现前。<a id="a-6G"></a>余业力持不证圆寂。<a id="a-6H"></a>唯依佛出世有别解律仪。<a id="a-6I"></a>故彼第七有若不遇佛法便在家。<a id="a-6J"></a>得阿罗汉果。<a id="a-6K"></a>既得果已必不住家。<a id="a-6L"></a>苾刍威仪法尔成就。<a id="a-6M"></a>虽不会遇前佛所说。<a id="a-6N"></a>而于余命生极厌心。<a id="a-6O"></a>不经久时便入圆寂。<a id="a-6P"></a>有言。<a id="a-6Q"></a>彼往余道出家。<a id="a-6R"></a>理不应然。<a id="a-6S"></a>往余道者。<a id="a-6T"></a>由恶见力邪业转故。<a id="a-6U"></a>云何彼名无退堕法。<a id="a-6V"></a>以不生长退堕业故。<a id="a-6W"></a>违彼生长业与果故。<a id="a-6X"></a>强盛善根镇彼身故。<a id="a-6Y"></a>加行意乐俱清净故。<a id="a-6Z"></a>诸有决定堕恶趣业。<a id="a-6a"></a>尚不起忍。<a id="a-6b"></a>况得预流。<a id="a-6c"></a>故有颂言。</p>
  <p id="a6d">愚作罪小亦堕恶　　智为罪大亦脱苦</p>
  <p id="a6e">如团铁小亦沉水　　为钵铁大亦能浮</p>
  <p id="a6f">经说预流作苦边际。<a id="a-6g"></a>依何义立苦边际名。<a id="a-6h"></a>依齐此生后更无苦。<a id="a-6i"></a>是令后苦不相续义。<a id="a-6j"></a>或苦边际所谓涅槃。<a id="a-6k"></a>如何涅槃。<a id="a-6l"></a>可是所作除彼得障。<a id="a-6m"></a>故说作言如言作空。<a id="a-6n"></a>谓毁台观若于人趣得预流果。<a id="a-6o"></a>人中满七天准应知。<a id="a-6p"></a>非圣亦有极七返生。<a id="a-6q"></a>相续成熟得涅槃义。<a id="a-6r"></a>然非决定。<a id="a-6s"></a>是故不说。<a id="a-6t"></a>已辩修惑都未断者。<a id="a-6u"></a>名预流果极七返生。<a id="a-6v"></a>今次应辩断位众圣。<a id="a-6w"></a>且应建立一来向果。<a id="a-6x"></a>颂曰。</p>
  <p id="a6y">断欲三四品　　三二生家家</p>
  <p id="a6z">断至五二向　　断六一来果</p>
  <p id="a70">论曰。<a id="a-71"></a>即预流者进断修惑。<a id="a-72"></a>若三缘具转名家家。<a id="a-73"></a>一由断惑。<a id="a-74"></a>断欲修惑三四品故。<a id="a-75"></a>谓惑于先异生位断。<a id="a-76"></a>或今预流进修位断。<a id="a-77"></a>二由成根。<a id="a-78"></a>得能治彼无漏根故。<a id="a-79"></a>谓已成就彼能治道。<a id="a-7A"></a>三品四品无漏诸根。<a id="a-7B"></a>三由受生。<a id="a-7C"></a>更受欲有三二生故。<a id="a-7D"></a>谓断三品更受三生。<a id="a-7E"></a>若断四品更受二生。<a id="a-7F"></a>此三二生由异生位。<a id="a-7G"></a>造作及增长感三二生业。<a id="a-7H"></a>非诸圣者于圣位中。<a id="a-7I"></a>更能新作牵后有业。<a id="a-7J"></a>以背生死向涅槃故。<a id="a-7K"></a>由此契经说诸圣者。<a id="a-7L"></a>唯受故业更不造新。<a id="a-7M"></a>若三缘中随阙一种。<a id="a-7N"></a>阙二全阙不名家家。<a id="a-7O"></a>何故成根。<a id="a-7P"></a>颂中不说预流果后。<a id="a-7Q"></a>说进断惑成能治彼无漏诸根。<a id="a-7R"></a>义准已成。<a id="a-7S"></a>故不具说。<a id="a-7T"></a>若尔应不说三二生言。<a id="a-7U"></a>说断三四品义已成故。<a id="a-7V"></a>谓已进断三四品惑。<a id="a-7W"></a>决定余有三生二生。<a id="a-7X"></a>故说家家相不圆满。<a id="a-7Y"></a>则应于颂更说等声。<a id="a-7Z"></a>方可具收家家三相。<a id="a-7a"></a>或应不说三二生言。<a id="a-7b"></a>然颂中言三二生者。<a id="a-7c"></a>以有增进于所受生。<a id="a-7d"></a>或少或无或过此故。<a id="a-7e"></a>有余师说。<a id="a-7f"></a>亦有具足家家三缘而非家家。<a id="a-7g"></a>谓异生位先断修惑。<a id="a-7h"></a>三品四品住见道中。<a id="a-7i"></a>但以家家生所显故。<a id="a-7j"></a>是预流果胜进位故。<a id="a-7k"></a>非住见道有斯义故。<a id="a-7l"></a>虽三缘具不名家家。<a id="a-7m"></a>今详彼言定不应理。<a id="a-7n"></a>非住见道具彼三缘。<a id="a-7o"></a>尔时不能修修惑对治故。<a id="a-7p"></a>要得治彼无漏诸根。<a id="a-7q"></a>方是三缘中成无漏根义。<a id="a-7r"></a>故住见道非具三缘。<a id="a-7s"></a>无具三缘非家家者。<a id="a-7t"></a>应知总有二种家家。<a id="a-7u"></a>一天家家。<a id="a-7v"></a>谓欲天趣生三二家而证圆寂。<a id="a-7w"></a>或一天处或二或三。<a id="a-7x"></a>二人家家。<a id="a-7y"></a>谓于人趣生三二家而证圆寂。<a id="a-7z"></a>或一洲处或二或三。<a id="a-80"></a>若有七生不必满七。<a id="a-81"></a>非家家位中间涅槃。<a id="a-82"></a>何类所摄摄属七生。<a id="a-83"></a>七中极声显极多故。<a id="a-84"></a>由此已显生未满前。<a id="a-85"></a>得般涅槃亦是彼摄。<a id="a-86"></a>根最钝者具经七生。<a id="a-87"></a>非诸利根生定满七。<a id="a-88"></a>宁无断五亦名家家。<a id="a-89"></a>以断五时必断第六。<a id="a-8A"></a>非一品惑能障得果。<a id="a-8B"></a>犹如一间未越界故。<a id="a-8C"></a>即预流者进断欲界一品修惑乃至五品。<a id="a-8D"></a>应知转名一来果向。<a id="a-8E"></a>若断第六成一来果。<a id="a-8F"></a>彼往天上一来人间而般涅槃。<a id="a-8G"></a>名一来果。<a id="a-8H"></a>过此以后更无生故。<a id="a-8I"></a>即由此义证家家中。<a id="a-8J"></a>若天家家受三生者。<a id="a-8K"></a>人间受二天上受三。<a id="a-8L"></a>受二生者人一天二。<a id="a-8M"></a>如应例释人中家家。<a id="a-8N"></a>若谓不然。<a id="a-8O"></a>彼一来果有何异彼二生家家。<a id="a-8P"></a>彼贪嗔痴唯余下品故。<a id="a-8Q"></a>即一来果名薄贪嗔痴。<a id="a-8R"></a>已辩一来向果差别。<a id="a-8S"></a>次应建立不还向果。<a id="a-8T"></a>颂曰。</p>
  <p id="a8U">断七或八品　　一生名一间</p>
  <p id="a8V">此即第三向　　断九不还果</p>
  <p id="a8W">论曰。<a id="a-8X"></a>即一来者进断余惑。<a id="a-8Y"></a>若三缘具转名一间。<a id="a-8Z"></a>一由断惑。<a id="a-8a"></a>断欲界中修断七品或八品故。<a id="a-8b"></a>二由成根。<a id="a-8c"></a>得能治彼无间解脱无漏根故。<a id="a-8d"></a>三由受生。<a id="a-8e"></a>更受欲有天或人中余一生故。<a id="a-8f"></a>若三缘中随阙一种。<a id="a-8g"></a>阙二全阙不名一间。<a id="a-8h"></a>成无漏根颂中不说。<a id="a-8i"></a>及应复说一生所因。<a id="a-8j"></a>准家家中如应当释。<a id="a-8k"></a>所言间者是隙异名。<a id="a-8l"></a>调彼位中。<a id="a-8m"></a>由有一隙容一生故。<a id="a-8n"></a>未得涅槃。<a id="a-8o"></a>或此间名目间隔义。<a id="a-8p"></a>谓于彼位有余一生。<a id="a-8q"></a>为间隔故不证圆寂。<a id="a-8r"></a>有一间者说名一间。<a id="a-8s"></a>如何有余一品修惑能为障碍令受欲界生。<a id="a-8t"></a>名为一间。<a id="a-8u"></a>未得不还果。<a id="a-8v"></a>若断此品便为超越欲界所系诸业烦恼异熟等流二果地故。<a id="a-8w"></a>彼极为碍容更受生。<a id="a-8x"></a>断六品时未越彼地。<a id="a-8y"></a>故无断五中间受生。<a id="a-8z"></a>现身不能证一来果。<a id="a-90"></a>即断修惑七八品者。<a id="a-91"></a>应知亦名不还果向。<a id="a-92"></a>先断三四七八品惑入见谛者。<a id="a-93"></a>后得果时即名家家及一间不。<a id="a-94"></a>此未名曰家家一间。<a id="a-95"></a>未得治彼无漏根故。<a id="a-96"></a>初得果位果道现前。<a id="a-97"></a>尔时未修胜果道故。<a id="a-98"></a>要至后位起胜果道。<a id="a-99"></a>方得名曰家家一间。<a id="a-9A"></a>治彼无漏根尔时方得故。<a id="a-9B"></a>若进断惑预流一来。<a id="a-9C"></a>方立家家一间名者。<a id="a-9D"></a>何故善逝。<a id="a-9E"></a>手箭经中说七生一来与彼同断惑。<a id="a-9F"></a>如彼经说。<a id="a-9G"></a>云何家家。<a id="a-9H"></a>谓永断遍知。<a id="a-9I"></a>身见等三结。<a id="a-9J"></a>极七返有应知亦然。<a id="a-9K"></a>云何一间。<a id="a-9L"></a>谓永断遍知身见等三结。<a id="a-9M"></a>及已能薄欲贪嗔痴。<a id="a-9N"></a>一来亦尔。<a id="a-9O"></a>无相违失。<a id="a-9P"></a>不言唯故。<a id="a-9Q"></a>如经所说。<a id="a-9R"></a>预流一来。<a id="a-9S"></a>谓说预流永断三结。<a id="a-9T"></a>非所余结彼未能断。<a id="a-9U"></a>如说预流永断六法。<a id="a-9V"></a>一有身见。<a id="a-9W"></a>二边执见。<a id="a-9X"></a>三邪见。<a id="a-9Y"></a>四顺恶趣贪。<a id="a-9Z"></a>五顺恶趣嗔。<a id="a-9a"></a>六顺恶趣痴。<a id="a-9b"></a>又说一来永断三结。<a id="a-9c"></a>薄贪嗔痴不言薄慢。<a id="a-9d"></a>又不说断边见邪见。<a id="a-9e"></a>如预流果。<a id="a-9f"></a>非一来果不令慢薄不断边邪。<a id="a-9g"></a>然彼经中不言唯故。<a id="a-9h"></a>起彼治故必亦断彼。<a id="a-9i"></a>如是所说家家一间。<a id="a-9j"></a>既不言唯进断无失。<a id="a-9k"></a>又契经说。<a id="a-9l"></a>彼生数减定知彼望预流一来。<a id="a-9m"></a>转更成多诸烦恼断。<a id="a-9n"></a>以诸烦恼是生因故。<a id="a-9o"></a>即由此故知彼望前。<a id="a-9p"></a>必定已生殊胜对治。<a id="a-9q"></a>若尔何故说家家一间与七生一来所断相似。<a id="a-9r"></a>显此即是彼差别故。<a id="a-9s"></a>或所进断细难觉故。<a id="a-9t"></a>或应更审求同说因。<a id="a-9u"></a>不可引斯少分密教。<a id="a-9v"></a>便决定证家家一间。<a id="a-9w"></a>与预流一来所断惑相似。<a id="a-9x"></a>上座意谓。<a id="a-9y"></a>家家一间与七生一来。<a id="a-9z"></a>但利根有异。<a id="a-A0"></a>谓随信行随得预流。<a id="a-A1"></a>若成预流转名信解。<a id="a-A2"></a>亦即名曰极七返生。<a id="a-A3"></a>诸随法行随得预流。<a id="a-A4"></a>若成预流转名见至。<a id="a-A5"></a>即于此位亦名家家。<a id="a-A6"></a>由彼圣者根猛利故。<a id="a-A7"></a>生三二家便证圆寂。<a id="a-A8"></a>又即信解随得一来。<a id="a-A9"></a>若成一来仍名信解。<a id="a-AA"></a>即于此位经于二生。<a id="a-AB"></a>即诸见至随得一来。<a id="a-AC"></a>若成一来仍名见至。<a id="a-AD"></a>即于此位亦名一间。<a id="a-AE"></a>由彼圣者根猛利故。<a id="a-AF"></a>受一间生便证圆寂。<a id="a-AG"></a>如是安立不应正理。<a id="a-AH"></a>以极声显生最多故。<a id="a-AI"></a>若预流果经三二生。<a id="a-AJ"></a>便般涅槃名家家者。<a id="a-AK"></a>极七返有唯经三二生便般涅槃。<a id="a-AL"></a>与家家何异。<a id="a-AM"></a>又彼既谓即预流果。<a id="a-AN"></a>若利根者生三二家便般涅槃。<a id="a-AO"></a>是家家摄。<a id="a-AP"></a>极七返有亦许中间。<a id="a-AQ"></a>经三二生便证圆寂。<a id="a-AR"></a>如何执彼定是钝根。<a id="a-AS"></a>非即钝根可亦名利。<a id="a-AT"></a>故彼所立不应正理。<a id="a-AU"></a>又若一间由利根故。<a id="a-AV"></a>唯受一有便般涅槃。<a id="a-AW"></a>如何可说即一来果。<a id="a-AX"></a>许一来言目二生故。<a id="a-AY"></a>又彼论说不遮一来。<a id="a-AZ"></a>唯于天趣有重生理。<a id="a-Aa"></a>诸一间者可无是事。<a id="a-Ab"></a>此非亦是一趣重生。<a id="a-Ac"></a>非一来故。<a id="a-Ad"></a>二生所隔立一间名。<a id="a-Ae"></a>可不成故。<a id="a-Af"></a>谓不应说有一来者。<a id="a-Ag"></a>唯于天趣具受二生。<a id="a-Ah"></a>以说一来般涅槃故。<a id="a-Ai"></a>若二生者如何可说名为一间。<a id="a-Aj"></a>故彼所言可无是事。<a id="a-Ak"></a>此言应理。<a id="a-Al"></a>又一来者。<a id="a-Am"></a>彼定无容许天趣中有重生理。<a id="a-An"></a>与彼所许于天趣中。<a id="a-Ao"></a>二生家家应无别故。<a id="a-Ap"></a>若谓如说极七返有。<a id="a-Aq"></a>据极满者说七返言。<a id="a-Ar"></a>而实于中有不满者。<a id="a-As"></a>如是就极立一来名。<a id="a-At"></a>谓极一来便证圆寂。<a id="a-Au"></a>而实亦有天上重生。<a id="a-Av"></a>不来人中证圆寂者。<a id="a-Aw"></a>此亦非理。<a id="a-Ax"></a>前过随故。<a id="a-Ay"></a>又彼所许钝根一来。<a id="a-Az"></a>若于天中受一生已。<a id="a-B0"></a>不来人趣便般涅槃。<a id="a-B1"></a>与彼一间有何差别。<a id="a-B2"></a>无决定理限彼钝根。<a id="a-B3"></a>必来人中方证圆寂。<a id="a-B4"></a>若不来者便成一间。<a id="a-B5"></a>非即钝根可亦名利故彼所立不应正理。<a id="a-B6"></a>又彼所许违害契经。<a id="a-B7"></a>以有经中说信解性。<a id="a-B8"></a>若有获得殊胜善根。<a id="a-B9"></a>亦说名为利根等故。<a id="a-BA"></a>谓契经说。<a id="a-BB"></a>若有五根增上猛利极圆满者。<a id="a-BC"></a>名俱解脱阿罗汉果。<a id="a-BD"></a>若有五根渐劣渐钝名慧解脱。<a id="a-BE"></a>乃至广说。<a id="a-BF"></a>于此经中时解脱者。<a id="a-BG"></a>得八解脱亦名利根。<a id="a-BH"></a>若未获得八解脱者。<a id="a-BI"></a>不时解脱亦名钝根。<a id="a-BJ"></a>若诸信解得灭尽定。<a id="a-BK"></a>亦说名为利根身证。<a id="a-BL"></a>若未获得灭尽定者。<a id="a-BM"></a>虽是见至而名钝根。<a id="a-BN"></a>如是一来信解性者。<a id="a-BO"></a>得胜治故转名一间。<a id="a-BP"></a>若未获得胜对治者。<a id="a-BQ"></a>虽见至性唯名一来。<a id="a-BR"></a>如是应知家家七返。<a id="a-BS"></a>故彼所立家家一间唯是利根。<a id="a-BT"></a>其理非善。<a id="a-BU"></a>又彼部论作如是言。<a id="a-BV"></a>品别断惑非真圣教。<a id="a-BW"></a>彼部所立家家一间。<a id="a-BX"></a>唯是利根岂真圣教。<a id="a-BY"></a>非彼上座自许己身。<a id="a-BZ"></a>及我许彼是真大圣。<a id="a-Ba"></a>宁谓自言是圣教摄。<a id="a-Bb"></a>佛曾无处作如是言。<a id="a-Bc"></a>又彼所言违余圣教。<a id="a-Bd"></a>不可自谓是圣教摄。<a id="a-Be"></a>然品别断惑非非真圣教。<a id="a-Bf"></a>以薄伽梵说一来果。<a id="a-Bg"></a>永断三结薄贪嗔痴。<a id="a-Bh"></a>非贪嗔痴如材木等。<a id="a-Bi"></a>可由斫等令其渐薄。<a id="a-Bj"></a>但可品别渐次断之。<a id="a-Bk"></a>下品为余说之为薄。<a id="a-Bl"></a>又契经说。<a id="a-Bm"></a>诸不还者。<a id="a-Bn"></a>已无余断贪欲嗔恚。<a id="a-Bo"></a>由此为证知一来时。<a id="a-Bp"></a>犹有余品贪嗔未断。<a id="a-Bq"></a>今至此位方断无余。<a id="a-Br"></a>又契经说。<a id="a-Bs"></a>预流果位已永断一切趣恶趣贪等。<a id="a-Bt"></a>由此证知一来果等。<a id="a-Bu"></a>有品已断有品未除。<a id="a-Bv"></a>又已显成得胜治故。<a id="a-Bw"></a>方可建立家家一间。<a id="a-Bx"></a>既彼位中得胜对治。<a id="a-By"></a>知尽贪等与前有别。<a id="a-Bz"></a>是故品别断惑理成。<a id="a-C0"></a>随眠品中亦已显示。<a id="a-C1"></a>又彼论说有何因缘。<a id="a-C2"></a>于断惑时许品别断。<a id="a-C3"></a>唯许九品非十非千。<a id="a-C4"></a>此责不然。<a id="a-C5"></a>唯有如是九品差别对治生故。<a id="a-C6"></a>谓断惑位一一地中。<a id="a-C7"></a>九品道生便能永断自地所摄诸烦恼故。<a id="a-C8"></a>无劳建立若十若千。<a id="a-C9"></a>又与见修所断同故。<a id="a-CA"></a>谓彼宗许断烦恼时。<a id="a-CB"></a>亦有分为品别断义。<a id="a-CC"></a>以见修道所断诸惑许入圣时前后断故。<a id="a-CD"></a>既许如是亦可责言。<a id="a-CE"></a>有何因缘于断惑位许品别断。<a id="a-CF"></a>然唯建立见修二品非三非千。<a id="a-CG"></a>彼既许然此亦应尔。<a id="a-CH"></a>又薄伽梵于契经中亦作是言。<a id="a-CI"></a>九品断惑。<a id="a-CJ"></a>前来依彼已具辩成。<a id="a-CK"></a>佛于法性自在通达。<a id="a-CL"></a>作如是说。<a id="a-CM"></a>但可信依不应于中轻为征诘故一来果胜进道中。<a id="a-CN"></a>方建立一间非住一来果。<a id="a-CO"></a>亦预流果胜进道中。<a id="a-CP"></a>方建立家家非住预流果。<a id="a-CQ"></a>如是所说理趣必然。<a id="a-CR"></a>即先成就一来果者。<a id="a-CS"></a>断欲界惑九品尽时。<a id="a-CT"></a>舍一来名得不还果。<a id="a-CU"></a>必不还受欲界生故。<a id="a-CV"></a>此或名为五下结断。<a id="a-CW"></a>如契经说。<a id="a-CX"></a>若有永断五下分结名为不还。<a id="a-CY"></a>此据集断密作是说。<a id="a-CZ"></a>必无五结俱时断理。<a id="a-Ca"></a>或二或三先已断故。<a id="a-Cb"></a>理实应说于此位中断二或三得不还果。</p>
 </body>
</html>