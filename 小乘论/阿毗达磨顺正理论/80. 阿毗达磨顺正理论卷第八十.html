<!doctype html>
<html id="z3IBVtM16x" data-ver="765">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第八十</h1>
  <h2 id="a2">辩定品第八之四</h2>
  <p id="a3">已辩无量。<a id="a-4"></a>次辩解脱。<a id="a-5"></a>颂曰。</p>
  <p id="a6">解脱有八种　　前三无贪性</p>
  <p id="a7">二二一一定　　四无色定善</p>
  <p id="a8">灭受想解脱　　微微无间生</p>
  <p id="a9">由自地净心　　及下无漏出</p>
  <p id="aA">三境欲可见　　四境类品道</p>
  <p id="aB">自上苦集灭　　非择灭虚空</p>
  <p id="aC">论曰。<a id="a-D"></a>解脱有八。<a id="a-E"></a>一内有色想观外色解脱。<a id="a-F"></a>二内无色想观外色解脱。<a id="a-G"></a>三净解脱身作证具足住。<a id="a-H"></a>四无色定为次四解脱。<a id="a-I"></a>灭受想定为第八解脱。<a id="a-J"></a>八中前三无贪为性近治贪故。<a id="a-K"></a>然契经中说。<a id="a-L"></a>想观者想观增故。<a id="a-M"></a>如宿住念除去色想。<a id="a-N"></a>三中初二不净相转。<a id="a-O"></a>作青瘀等诸行相故。<a id="a-P"></a>第三解脱清净相转。<a id="a-Q"></a>作净光鲜行相转故。<a id="a-R"></a>三并助伴皆五蕴性。<a id="a-S"></a>初二解脱一一通依初二静虑。<a id="a-T"></a>能治欲界初静虑中显色贪故。<a id="a-U"></a>初二通摄近分中间。<a id="a-V"></a>五地皆能起初二故。<a id="a-W"></a>欲及初定有显色贪。<a id="a-X"></a>由眼识身所引起故为解脱彼。<a id="a-Y"></a>初二定中建立初二不净解脱。<a id="a-Z"></a>二三定中眼识无故。<a id="a-a"></a>亦无所引缘显色贪故。<a id="a-b"></a>三四定中无不净解脱。<a id="a-c"></a>初二解脱相似善根。<a id="a-d"></a>虽欲界中亦容得有。<a id="a-e"></a>而为欲界贪所陵杂。<a id="a-f"></a>故不建立二解脱名。<a id="a-g"></a>三四定中虽亦得有。<a id="a-h"></a>去所治远势力微劣。<a id="a-i"></a>又乐净伏故不得名第三解脱。<a id="a-j"></a>依后静虑离八灾患心澄净故。<a id="a-k"></a>第四并近分立后静虑名。<a id="a-l"></a>相似善根下地虽有。<a id="a-m"></a>非增上故不名解脱。<a id="a-n"></a>欲界欲贪所陵杂故。<a id="a-o"></a>初二定中不净伏故。<a id="a-p"></a>第三定中乐所迷故。<a id="a-q"></a>又并八灾所扰乱故。<a id="a-r"></a>次四解脱如其次第。<a id="a-s"></a>以四无色定善为性。<a id="a-t"></a>非无记染非解脱故。<a id="a-u"></a>亦非散善性羸劣故。<a id="a-v"></a>彼散善者如命终心。<a id="a-w"></a>有说余时亦有散善。<a id="a-x"></a>唯生得善无闻思故。<a id="a-y"></a>诸近分地九无间道。<a id="a-z"></a>八解脱道亦非解脱。<a id="a-10"></a>不背下地故缘下道杂故。<a id="a-11"></a>又未全脱下地染故。<a id="a-12"></a>契经说彼超过下故。<a id="a-13"></a>有说近分诸解脱道。<a id="a-14"></a>亦名解脱背下地故。<a id="a-15"></a>然于余处唯说根本者。<a id="a-16"></a>以近分中非全解脱故。<a id="a-17"></a>第八解脱即灭尽定。<a id="a-18"></a>厌背受想而起此故。<a id="a-19"></a>或总厌背有所缘故。<a id="a-1A"></a>然上座言。<a id="a-1B"></a>即诸有情相续分位名灭尽定。<a id="a-1C"></a>此亦非理前已广辩。<a id="a-1D"></a>此灭尽定实有体故。<a id="a-1E"></a>又不可说此定有心。<a id="a-1F"></a>曾不见有心无受想思故。<a id="a-1G"></a>无容于此越路而行。<a id="a-1H"></a>如说此中受想等灭寂静安乐。<a id="a-1I"></a>阿罗汉等乃有如是殊胜解脱。<a id="a-1J"></a>非无义本相续及心。<a id="a-1K"></a>可说名为安乐寂静。<a id="a-1L"></a>阿罗汉等殊胜解脱如何计度。<a id="a-1M"></a>有一类心无有所缘离行相转。<a id="a-1N"></a>有所缘者理必有触。<a id="a-1O"></a>若许有触宁无受果。<a id="a-1P"></a>应言何碍受等不生。<a id="a-1Q"></a>故灭定中无有心。<a id="a-1R"></a>理非迷正理才览经文。<a id="a-1S"></a>便能会通圣教深趣。<a id="a-1T"></a>识非永灭言不离身。<a id="a-1U"></a>如病未永除暂息亦名有。<a id="a-1V"></a>微微心后此定现前。<a id="a-1W"></a>前对想心已名微细。<a id="a-1X"></a>此更微细故曰微微。<a id="a-1Y"></a>次如是心入灭尽定。<a id="a-1Z"></a>谓有顶地心有三品。<a id="a-1a"></a>即想微细及微微心。<a id="a-1b"></a>由上中下品类别故。<a id="a-1c"></a>要下品后灭定现前。<a id="a-1d"></a>故次微微入灭尽定。<a id="a-1e"></a>从灭定出或起有顶净定心。<a id="a-1f"></a>或即能起无所有处无漏心。<a id="a-1g"></a>如是入心唯是有漏。<a id="a-1h"></a>通从有漏无漏心出。<a id="a-1i"></a>八中前三唯以欲界色处为境。<a id="a-1j"></a>有差别者二取不净。<a id="a-1k"></a>一取净相。<a id="a-1l"></a>既诸色中亦有净界。<a id="a-1m"></a>总观为不净宁非颠倒摄。<a id="a-1n"></a>如于苦法计乐成倒。<a id="a-1o"></a>谓诸行中亦有苦杂。<a id="a-1p"></a>一向计乐成颠倒故。<a id="a-1q"></a>第三取净为难亦尔。<a id="a-1r"></a>此非过失是所许故。<a id="a-1s"></a>谓亦许此是倒思惟。<a id="a-1t"></a>若尔如何性非不善。<a id="a-1u"></a>此是离染所得果故。<a id="a-1v"></a>既不称实何能违染。<a id="a-1w"></a>令顺生贪作意远故。<a id="a-1x"></a>如未离欲于净不净。<a id="a-1y"></a>思惟净相能顺生贪。<a id="a-1z"></a>非此净中见于净相。<a id="a-20"></a>不颠倒故可善性摄。<a id="a-21"></a>如是离欲于净不净。<a id="a-22"></a>思惟不净能远离贪。<a id="a-23"></a>非此净中见不净相。<a id="a-24"></a>是颠倒故不善性摄。<a id="a-25"></a>亦应例释不净见净。<a id="a-26"></a>或此非谓颠倒思惟。<a id="a-27"></a>诸不净法总有二种。<a id="a-28"></a>一者自体。<a id="a-29"></a>二者相杂。<a id="a-2A"></a>诸清净法杂不净故亦名不净。<a id="a-2B"></a>世所极成故此思惟不名颠倒。<a id="a-2C"></a>不净杂净例亦应尔。<a id="a-2D"></a>然观行者初修观时。<a id="a-2E"></a>非亦于净界取不净相。<a id="a-2F"></a>但于不净界取不净相。<a id="a-2G"></a>令心极厌恶违逆行相转。<a id="a-2H"></a>后渐增广违逆行相。<a id="a-2I"></a>普于欲界色处境中。<a id="a-2J"></a>总起厌心不生贪染。<a id="a-2K"></a>若于纯净界色界色聚中。<a id="a-2L"></a>胜解无能取不净相。<a id="a-2M"></a>既唯欲界诸色聚中。<a id="a-2N"></a>胜解方能取不净相。<a id="a-2O"></a>故知欲界诸色聚中。<a id="a-2P"></a>决定亦有不净界性。<a id="a-2Q"></a>既如不净作不净解。<a id="a-2R"></a>如何可言是颠倒性。<a id="a-2S"></a>第三取净例此应知。<a id="a-2T"></a>此于所缘既如实转。<a id="a-2U"></a>如何说是胜解作意。<a id="a-2V"></a>由胜解力此于境生。<a id="a-2W"></a>故说此为胜解作意。<a id="a-2X"></a>即由此故得解脱名。<a id="a-2Y"></a>胜解解脱义相邻故。<a id="a-2Z"></a>或于少事由胜。<a id="a-2a"></a>解力渐渐增益观名胜解作意。<a id="a-2b"></a>谓于少净渐增益观。<a id="a-2c"></a>因此便生无量贪染。<a id="a-2d"></a>此既生已心于所缘。<a id="a-2e"></a>遂被拘执不自在转。<a id="a-2f"></a>于少不净渐增益观。<a id="a-2g"></a>与前相违增诸善本。<a id="a-2h"></a>如观乐受为坏苦性。<a id="a-2i"></a>杂苦相故观之为苦。<a id="a-2j"></a>能伏烦恼不名颠倒。<a id="a-2k"></a>如是净界与不净杂。<a id="a-2l"></a>亦可于中观为不净不名颠倒。<a id="a-2m"></a>能远离贪缘净解脱。<a id="a-2n"></a>应知亦尔。<a id="a-2o"></a>观未成满但得名为胜解作意。<a id="a-2p"></a>后成满时离染果故引圣道故。<a id="a-2q"></a>亦得名为真实作意。<a id="a-2r"></a>如是已辩初三所缘。<a id="a-2s"></a>次四解脱。<a id="a-2t"></a>各以自上苦集灭谛。<a id="a-2u"></a>及一切地类智品道彼非择灭。<a id="a-2v"></a>及与虚空为所缘境。<a id="a-2w"></a>无色解脱弃背下地。<a id="a-2x"></a>故并不缘下地苦集行相。<a id="a-2y"></a>别者初二不净。<a id="a-2z"></a>第三唯净俱非十六。<a id="a-30"></a>无色解脱摄本定故。<a id="a-31"></a>所作行相十六。<a id="a-32"></a>或非念住俱者。<a id="a-33"></a>初三解脱身念住俱。<a id="a-34"></a>次四解脱通四念住。<a id="a-35"></a>智相应者。<a id="a-36"></a>初三第七唯世俗智。<a id="a-37"></a>第四五六八智。<a id="a-38"></a>相应根相应者。<a id="a-39"></a>初二解脱喜舍相应。<a id="a-3A"></a>次五解脱唯舍相应。<a id="a-3B"></a>世差别者。<a id="a-3C"></a>皆通三世。<a id="a-3D"></a>缘世别者。<a id="a-3E"></a>初三解脱已生可生。<a id="a-3F"></a>各缘自世不生缘三。<a id="a-3G"></a>次四解脱缘三非世。<a id="a-3H"></a>三性别者。<a id="a-3I"></a>皆唯善性。<a id="a-3J"></a>缘性别者。<a id="a-3K"></a>初三解脱通缘三性。<a id="a-3L"></a>次四解脱缘善无记。<a id="a-3M"></a>学等别者。<a id="a-3N"></a>初三后二唯是俱非。<a id="a-3O"></a>中三解脱皆通三种。<a id="a-3P"></a>缘学等者。<a id="a-3Q"></a>初三解脱但缘俱非。<a id="a-3R"></a>四缘三种。<a id="a-3S"></a>见断等者。<a id="a-3T"></a>初三后二唯修所断。<a id="a-3U"></a>中三有漏修断余非。<a id="a-3V"></a>缘见断等者。<a id="a-3W"></a>初三缘修断。<a id="a-3X"></a>次四解脱各通缘三。<a id="a-3Y"></a>缘自身等者。<a id="a-3Z"></a>初缘自他身。<a id="a-3a"></a>次二缘他。<a id="a-3b"></a>四缘三种。<a id="a-3c"></a>得差别者。<a id="a-3d"></a>第八第三唯未曾得。<a id="a-3e"></a>余六通二。<a id="a-3f"></a>通二谓圣内法异生外法。<a id="a-3g"></a>异生唯是曾得。<a id="a-3h"></a>经言有色观诸色者。<a id="a-3i"></a>为显何义。<a id="a-3j"></a>非未除色能如实通此经深义。<a id="a-3k"></a>然诸先圣传授释言。<a id="a-3l"></a>未能伏除缘内色想是有色义。<a id="a-3m"></a>云何知然。<a id="a-3n"></a>第二解脱差别说故。<a id="a-3o"></a>谓于第二既作是言。<a id="a-3p"></a>内无色想观外诸色。<a id="a-3q"></a>故知初解脱未除内色想。<a id="a-3r"></a>由此论者建立最初。<a id="a-3s"></a>名内有色想观外色解脱。<a id="a-3t"></a>谓观行者如害怨。<a id="a-3u"></a>尸虽已离欲贪。<a id="a-3v"></a>而为令坚固以不净行相。<a id="a-3w"></a>复观外诸色。<a id="a-3x"></a>由于外色数观察故。<a id="a-3y"></a>于内色中亦生厌想。<a id="a-3z"></a>如乐净者颈系狗尸。<a id="a-40"></a>极怀羞惭深生厌恶。<a id="a-41"></a>如是观外不净相已。<a id="a-42"></a>方内色身亦是不净观心净故见内身中。<a id="a-43"></a>三十六物不净充满。<a id="a-44"></a>观如箧中众色类物。<a id="a-45"></a>名初解脱极成满位。<a id="a-46"></a>此成满位解脱何法。<a id="a-47"></a>谓心于色不乐。<a id="a-48"></a>憎背诃毁厌恶遮止欲贪。<a id="a-49"></a>即解脱欲贪是无贪性故。<a id="a-4A"></a>若谓说观故应是慧者。<a id="a-4B"></a>理必不然。<a id="a-4C"></a>近治欲贪故体若是慧应近治痴既近治贪故无贪性。<a id="a-4D"></a>修观行者从此后时。<a id="a-4E"></a>渐复遣除缘内色想。<a id="a-4F"></a>谓以胜解想自命终。<a id="a-4G"></a>舆载遗身置弃尸处。<a id="a-4H"></a>种种禽兽争共食啖。<a id="a-4I"></a>须臾身尽唯见禽兽。<a id="a-4J"></a>或于是处以火焚烧。<a id="a-4K"></a>乃至遗灰风所飘鼓。<a id="a-4L"></a>须臾身尽唯见空界。<a id="a-4M"></a>或想自身如酥盐等。<a id="a-4N"></a>为火水等之所融消。<a id="a-4O"></a>乃至身无唯见火等。<a id="a-4P"></a>名内无色想观外色解脱此胜解力除色想故。<a id="a-4Q"></a>虽缘身起而不见身。<a id="a-4R"></a>既已遣除缘内色想。<a id="a-4S"></a>心相续转无别事业。<a id="a-4T"></a>胜轻安乐任运现前。<a id="a-4U"></a>于此位中数数修习。<a id="a-4V"></a>缘色处境厌背行相。<a id="a-4W"></a>是名第二解脱成满。<a id="a-4X"></a>亦如第一解脱欲贪。<a id="a-4Y"></a>虽于先时修不净想。<a id="a-4Z"></a>已得解脱缘色欲贪。<a id="a-4a"></a>而无始来我爱难遣。<a id="a-4b"></a>若观身有仍恐退生。<a id="a-4c"></a>故后复修内无色想。<a id="a-4d"></a>厌恶色观清净过前。<a id="a-4e"></a>行者尔时依初静虑。<a id="a-4f"></a>得此二观深生味着。<a id="a-4g"></a>为欲令此转增进故。<a id="a-4h"></a>入第二静虑复修二解脱。<a id="a-4i"></a>复修二法次第如前。<a id="a-4j"></a>何缘此中厌逆色想。<a id="a-4k"></a>可得说与喜受相应。<a id="a-4l"></a>地力使然如苦集智。<a id="a-4m"></a>或由观见所习善根。<a id="a-4n"></a>至成满时故应生喜。<a id="a-4o"></a>既于色想已得解脱。<a id="a-4p"></a>虽游厌观而不妨喜。<a id="a-4q"></a>次复进入第三静虑。<a id="a-4r"></a>妙乐迷故心便奢侈。<a id="a-4s"></a>由此不能修诸解脱。<a id="a-4t"></a>但起解脱相似善根。<a id="a-4u"></a>此静虑中地力法尔。<a id="a-4v"></a>事欣厌观俱不能成。<a id="a-4w"></a>从此进修第四静虑。<a id="a-4x"></a>舍增上故心渐澄净。<a id="a-4y"></a>诸不净想无复增上。<a id="a-4z"></a>故彼不名初二解脱。<a id="a-50"></a>但可名曰相似善根。<a id="a-51"></a>彼瑜伽师久观不净。<a id="a-52"></a>厌恶转故令心沈戚。<a id="a-53"></a>为欲策发令暂生欢。<a id="a-54"></a>或为暂解久修劳倦。<a id="a-55"></a>或为自审验不净观堪能。<a id="a-56"></a>故彼复依第四静虑。<a id="a-57"></a>于欲界色起净胜解。<a id="a-58"></a>先取宝衣花等净相。<a id="a-59"></a>由胜解力渐广思惟。<a id="a-5A"></a>遍于所缘作净行相。<a id="a-5B"></a>如契经说。<a id="a-5C"></a>彼于后时。<a id="a-5D"></a>应取少净相总思惟诸色。<a id="a-5E"></a>此虽策心而不掉举。<a id="a-5F"></a>虽观净相而不起贪。<a id="a-5G"></a>既知善根势力增上。<a id="a-5H"></a>次复于境略聚其心。<a id="a-5I"></a>于一所缘观净而住此位。<a id="a-5J"></a>名曰净解脱满。<a id="a-5K"></a>能究竟舍不净想故。<a id="a-5L"></a>此净解脱亦如第二内无色想观外诸色。<a id="a-5M"></a>然有差别谓所依地所治行相有差别故。<a id="a-5N"></a>内外道身共不共故。<a id="a-5O"></a>通曾未曾得。<a id="a-5P"></a>唯未曾得故少用功而得。<a id="a-5Q"></a>多用功得故。<a id="a-5R"></a>又净解脱观顺贪相而贪不生。<a id="a-5S"></a>第二解脱观违贪相得贪不起。<a id="a-5T"></a>余五解脱应知。<a id="a-5U"></a>如前思不相应无色处释。<a id="a-5V"></a>何缘唯说内无色想。<a id="a-5W"></a>除内色想不说外耶。<a id="a-5X"></a>得初静虑时外想已除故。<a id="a-5Y"></a>谓得初静虑外色想已除。<a id="a-5Z"></a>第四静虑中更无劳除遣。<a id="a-5a"></a>诸功德法渐次得故。<a id="a-5b"></a>又外色想易可遣除。<a id="a-5c"></a>故除彼时未立解脱。<a id="a-5d"></a>或外色想空处方除。<a id="a-5e"></a>故于此中但说除内。<a id="a-5f"></a>此中所说内无色想。<a id="a-5g"></a>为但遮色想别目余想耶。<a id="a-5h"></a>若谓此言但遮色想。<a id="a-5i"></a>此言无用说观外色。<a id="a-5j"></a>无内色想义已成故。<a id="a-5k"></a>若谓此言别目余想。<a id="a-5l"></a>应说此想为何所缘。<a id="a-5m"></a>此非唯遮以别说故。<a id="a-5n"></a>为缘何法缘虚空界。<a id="a-5o"></a>若非不净行相转者。<a id="a-5p"></a>如何可名第二解脱。<a id="a-5q"></a>此无过失。<a id="a-5r"></a>彼加行故。<a id="a-5s"></a>谓此中言内无色想。<a id="a-5t"></a>是第二加行名。<a id="a-5u"></a>第二解脱多因缘故。<a id="a-5v"></a>得解脱名。<a id="a-5w"></a>谓已解脱此方生故。<a id="a-5x"></a>或此力能引解脱故。<a id="a-5y"></a>或是种种解脱性故。<a id="a-5z"></a>或与解脱胜解俱故。<a id="a-60"></a>此诸解脱依男女身。<a id="a-61"></a>圣者异生皆能修起。<a id="a-62"></a>唯灭尽定但依圣身。<a id="a-63"></a>于圣身中通学无学。<a id="a-64"></a>经说灭定超诸有顶。<a id="a-65"></a>如何可说亦依学身。<a id="a-66"></a>此虽有顶自地所摄。<a id="a-67"></a>然如上地法超余方得故。<a id="a-68"></a>如超一切第四定贪。<a id="a-69"></a>方入根本空无边处。<a id="a-6A"></a>至超一切无所有贪。<a id="a-6B"></a>入本非想非非想处。<a id="a-6C"></a>如是超越诸有顶贪。<a id="a-6D"></a>方可得入灭受想定。<a id="a-6E"></a>谓有顶贪若断未断。<a id="a-6F"></a>要应总伏方入此定。<a id="a-6G"></a>故虽自地而名超越。<a id="a-6H"></a>或诸有学已离有顶。<a id="a-6I"></a>见所断故名为超越。<a id="a-6J"></a>或有顶法总有二种。<a id="a-6K"></a>有心无心位差别故。<a id="a-6L"></a>超有心故名为超越。<a id="a-6M"></a>或随所应说超无过。<a id="a-6N"></a>唯第三八说身证者。<a id="a-6O"></a>举二边际类显所余。<a id="a-6P"></a>色解脱中净为边际。<a id="a-6Q"></a>于诸无色灭定为边。<a id="a-6R"></a>或此各在一界边故。<a id="a-6S"></a>或唯此二种唯内道得故。<a id="a-6T"></a>唯未曾得故。<a id="a-6U"></a>多功用得故。<a id="a-6V"></a>尽大种造色心心所法故。<a id="a-6W"></a>有说第三初于身色以胜解力。<a id="a-6X"></a>取清净相后渐遣除解脱成满缘身解脱此为究竟。<a id="a-6Y"></a>故偏于此立身证名。<a id="a-6Z"></a>灭定无心唯依身住。<a id="a-6a"></a>故亦于彼立身证名就胜故。<a id="a-6b"></a>然理实皆尔依通有理。<a id="a-6c"></a>有契经言何名身证。<a id="a-6d"></a>谓八解脱。<a id="a-6e"></a>此八解脱何有情起。<a id="a-6f"></a>若于所缘恒求对治。<a id="a-6g"></a>是贪爱行乐修多道。<a id="a-6h"></a>如是有情能起解脱。<a id="a-6i"></a>行者何为修解脱等。<a id="a-6j"></a>为令烦恼转更远故。<a id="a-6k"></a>为于等至得自在故。<a id="a-6l"></a>既得自在便能引发。<a id="a-6m"></a>无诤等德及圣神通。<a id="a-6n"></a>由此便能转变诸境。<a id="a-6o"></a>起留舍等种种事业。<a id="a-6p"></a>已辩解脱次辩胜处。<a id="a-6q"></a>颂曰。</p>
  <p id="a6r">胜处有八种　　二如初解脱</p>
  <p id="a6s">次二如第二　　后四如第三</p>
  <p id="a6t">论曰。<a id="a-6u"></a>胜处有八。<a id="a-6v"></a>内有色想观外色少。<a id="a-6w"></a>若好若恶于此诸色胜知胜见。<a id="a-6x"></a>有如是想是名为初。<a id="a-6y"></a>内有色想观外色多。<a id="a-6z"></a>广说乃至。<a id="a-70"></a>是名第二内无色想观外色少。<a id="a-71"></a>广说乃至。<a id="a-72"></a>是名第三内无色想观外色多。<a id="a-73"></a>广说乃至。<a id="a-74"></a>是名第四内无色想观外色。<a id="a-75"></a>青青显青现青光。<a id="a-76"></a>譬如乌莫迦花。<a id="a-77"></a>或如婆罗痆斯深染青衣于此诸色。<a id="a-78"></a>胜知胜见有如是想。<a id="a-79"></a>是名第五内无色想观外色。<a id="a-7A"></a>黄黄显黄现黄光。<a id="a-7B"></a>譬如羯尼迦花。<a id="a-7C"></a>或如婆罗痆斯。<a id="a-7D"></a>深染黄衣广说乃至。<a id="a-7E"></a>是名第六内无色想观外色。<a id="a-7F"></a>赤赤显赤现赤光。<a id="a-7G"></a>譬如槃豆时缚迦花。<a id="a-7H"></a>或如婆罗痆斯。<a id="a-7I"></a>深染赤衣广说乃至。<a id="a-7J"></a>是名第七内无色想观外色。<a id="a-7K"></a>白白显白现白光。<a id="a-7L"></a>譬如乌沙斯星。<a id="a-7M"></a>或如婆罗痆斯。<a id="a-7N"></a>极鲜白衣广说乃至。<a id="a-7O"></a>是名第八能制伏境。<a id="a-7P"></a>故名胜处。<a id="a-7Q"></a>谓虽一切所缘色境。<a id="a-7R"></a>清净光华美妙具足。<a id="a-7S"></a>而善根力悉能映蔽。<a id="a-7T"></a>譬如仆隶虽服珍奇。<a id="a-7U"></a>而为其主之所映蔽。<a id="a-7V"></a>或于是处转变自在。<a id="a-7W"></a>不随起惑故名胜处。<a id="a-7X"></a>胜于处故立胜处名。<a id="a-7Y"></a>或此善根即名为处处能胜。<a id="a-7Z"></a>故立胜处名。<a id="a-7a"></a>少谓所缘或自在少与此相反说名为多。<a id="a-7b"></a>好恶色言显劣胜色。<a id="a-7c"></a>有说于好能不起贪。<a id="a-7d"></a>于恶不嗔故名为胜。<a id="a-7e"></a>若尔胜处体应具无贪嗔。<a id="a-7f"></a>故于此中有别意趣。<a id="a-7g"></a>谓不净行相总观好恶色。<a id="a-7h"></a>如观恶色好色亦然。<a id="a-7i"></a>总取不净心自在转。<a id="a-7j"></a>何劳复观恶色不净。<a id="a-7k"></a>由曾见净起诸烦恼。<a id="a-7l"></a>以颠倒觉曾见净故。<a id="a-7m"></a>今如实见为治昔贪。<a id="a-7n"></a>故于恶色亦观不净。<a id="a-7o"></a>初观此境名为胜知。<a id="a-7p"></a>后观成时名为胜见。<a id="a-7q"></a>能自了达我于此中。<a id="a-7r"></a>有胜知胜见名有如是想。<a id="a-7s"></a>此四胜处自性地等。<a id="a-7t"></a>如次同前初二解脱。<a id="a-7u"></a>谓初二胜处是初解脱果。<a id="a-7v"></a>次二胜处是第二果。<a id="a-7w"></a>彼为资粮能入此故。<a id="a-7x"></a>总观不净能制伏己。<a id="a-7y"></a>复于此境观净制伏。<a id="a-7z"></a>谓即乘前内无色想。<a id="a-80"></a>别观青等四显色相。<a id="a-81"></a>所言青者谓花等青。<a id="a-82"></a>言青显者谓衣等青青现青光。<a id="a-83"></a>显前二种所有青相。<a id="a-84"></a>纯深无杂非如青边。<a id="a-85"></a>所发青影及孔雀尾金刚等青。<a id="a-86"></a>然青光言显青鲜洁。<a id="a-87"></a>非如日等外发光明。<a id="a-88"></a>或为显成青色显著。<a id="a-89"></a>举花衣喻。<a id="a-8A"></a>显加行中取彼为门入胜处观。<a id="a-8B"></a>非于观内见似此色。<a id="a-8C"></a>乌莫迦花花中青胜俱生青内举此为门。<a id="a-8D"></a>婆罗痆斯善于染色。<a id="a-8E"></a>和合青内举此为门。<a id="a-8F"></a>非加行中但取此二。<a id="a-8G"></a>非皆有故不举珠宝。<a id="a-8H"></a>若处空闲先取花相。<a id="a-8I"></a>若居聚落先取衣青。<a id="a-8J"></a>青观既然黄等亦尔。<a id="a-8K"></a>然于夜分先取白星。<a id="a-8L"></a>昼则取衣余皆如上。<a id="a-8M"></a>于晴夜分乌沙斯星。<a id="a-8N"></a>诸白色中最为胜故。<a id="a-8O"></a>此四胜处自性地等。<a id="a-8P"></a>应知如前第三解脱。<a id="a-8Q"></a>以净解脱为此四因。<a id="a-8R"></a>彼为资粮能入此故。<a id="a-8S"></a>前三解脱于诸色中。<a id="a-8T"></a>但能总取不净净相。<a id="a-8U"></a>今八胜处于诸色中。<a id="a-8V"></a>分别少多青等异相。<a id="a-8W"></a>故前解脱但于色中。<a id="a-8X"></a>弃背欲贪及不净想。<a id="a-8Y"></a>今八胜处能于所缘。<a id="a-8Z"></a>分折制伏令随心转。<a id="a-8a"></a>由此证知第三解脱。<a id="a-8b"></a>总取净相故立一名。<a id="a-8c"></a>八胜处中后四胜处。<a id="a-8d"></a>差别取故分为四种。<a id="a-8e"></a>若净解脱亦差别缘。<a id="a-8f"></a>取净性同立为一者。<a id="a-8g"></a>后四胜处应亦立一。<a id="a-8h"></a>差别因缘不可得故。<a id="a-8i"></a>已辩胜处次辩遍处。<a id="a-8j"></a>颂曰。</p>
  <p id="a8k">遍处有十种　　八如净解脱</p>
  <p id="a8l">后二净无色　　缘自地四蕴</p>
  <p id="a8m">论曰。<a id="a-8n"></a>遍处有十。<a id="a-8o"></a>谓周遍观地水火风青黄赤白。<a id="a-8p"></a>及空与识二无边处。<a id="a-8q"></a>经于此处皆言一想。<a id="a-8r"></a>上下及傍无二无量。<a id="a-8s"></a>于一切处无间无隙。<a id="a-8t"></a>周遍思惟故名遍处。<a id="a-8u"></a>遍于处故立遍处名。<a id="a-8v"></a>或此善根即名为处。<a id="a-8w"></a>行相遍故立遍处名。<a id="a-8x"></a>此中地等显示所缘。<a id="a-8y"></a>所说遍言显示行相。<a id="a-8z"></a>行相虽等而所缘别是故遍处分为十种。<a id="a-90"></a>经言一者显此等至。<a id="a-91"></a>思惟一类境相现前。<a id="a-92"></a>想言显是胜解作意。<a id="a-93"></a>若异此者应言一知。<a id="a-94"></a>上下傍言显意流转。<a id="a-95"></a>言无二者显。<a id="a-96"></a>无间隙。<a id="a-97"></a>无量言显胜解无边。<a id="a-98"></a>由胜等持磨莹力故。<a id="a-99"></a>令观行者心自在生。<a id="a-9A"></a>能于所缘周遍观察。<a id="a-9B"></a>何故唯十得遍处名。<a id="a-9C"></a>此上更无遍行相故。<a id="a-9D"></a>唯第四定空识无边。<a id="a-9E"></a>可得说有无边行相。<a id="a-9F"></a>前八遍处如净解脱。<a id="a-9G"></a>自性皆是无贪善根。<a id="a-9H"></a>若并助伴皆五蕴性。<a id="a-9I"></a>后四胜处加行引生。<a id="a-9J"></a>故与彼同如净解脱。<a id="a-9K"></a>又如净解脱依第四静虑。<a id="a-9L"></a>及缘欲界色处为境。<a id="a-9M"></a>如何地等亦名色处。<a id="a-9N"></a>地地界等有差别故。<a id="a-9O"></a>显形名地等如先已说。<a id="a-9P"></a>故说地等遍处不言地界等。<a id="a-9Q"></a>故前八种但缘色处。<a id="a-9R"></a>风与风界既无差别。<a id="a-9S"></a>如何可言亦缘色处。<a id="a-9T"></a>此难非理。<a id="a-9U"></a>以诸世间亦说黑风团风等故。<a id="a-9V"></a>由此前八缘色理成。<a id="a-9W"></a>后二遍处如次空识二。<a id="a-9X"></a>净无色为其自性。<a id="a-9Y"></a>各缘自地四蕴为境。<a id="a-9Z"></a>此解脱等三门功德。<a id="a-9a"></a>为由何得。<a id="a-9b"></a>依何身起。<a id="a-9c"></a>颂曰。</p>
  <p id="a9d">灭定如先辩　　余皆通二得</p>
  <p id="a9e">无色依三界　　余唯人趣起</p>
  <p id="a9f">论曰。<a id="a-9g"></a>第八解脱如先已辩。<a id="a-9h"></a>以即是前灭尽定故。<a id="a-9i"></a>余解脱等通由二得。<a id="a-9j"></a>谓由离染及加行得。<a id="a-9k"></a>以有曾习未曾习故。<a id="a-9l"></a>前八遍处初修习时。<a id="a-9m"></a>皆以眼识为其加行。<a id="a-9n"></a>空处遍处初修亦尔。<a id="a-9o"></a>以初必缘空界色故。<a id="a-9p"></a>由胜解力后成满时。<a id="a-9q"></a>通缘自地四蕴为境。<a id="a-9r"></a>识处遍处初修习时。<a id="a-9s"></a>但以意识为其加行。<a id="a-9t"></a>以初必缘识为境故。<a id="a-9u"></a>由胜解力后成满时。<a id="a-9v"></a>亦缘自地四蕴为境。<a id="a-9w"></a>四无色解脱二无色遍处。<a id="a-9x"></a>一一通依三界身起。<a id="a-9y"></a>然其初起多依下地。<a id="a-9z"></a>依自下地皆容后起。<a id="a-A0"></a>唯无所有亦依上地。<a id="a-A1"></a>所余一切依欲界身。<a id="a-A2"></a>唯在人中三洲除北。<a id="a-A3"></a>余慧力劣无圣教故。<a id="a-A4"></a>治欲贪故上二界无。<a id="a-A5"></a>有说初起唯依人趣。<a id="a-A6"></a>要由教力所引起故。<a id="a-A7"></a>人中有教天趣中无。<a id="a-A8"></a>设有着乐不能初起。<a id="a-A9"></a>故人初起退生欲天。<a id="a-AA"></a>由宿习力有后起义。<a id="a-AB"></a>复以何缘第三静虑。<a id="a-AC"></a>有通无量等无解脱等耶。<a id="a-AD"></a>无解脱缘前已具辩。<a id="a-AE"></a>解脱无故胜处亦无。<a id="a-AF"></a>解脱为门入胜处故。<a id="a-AG"></a>胜处无故遍处亦无。<a id="a-AH"></a>胜处为门入遍处故。<a id="a-AI"></a>又第三定耽着妙乐。<a id="a-AJ"></a>于生死中此乐胜故。<a id="a-AK"></a>不能发起解脱等三。<a id="a-AL"></a>此三皆欲背生死故。<a id="a-AM"></a>通无量等随顺于乐。<a id="a-AN"></a>故依此定亦能修起。<a id="a-AO"></a>此解脱等三门功德。<a id="a-AP"></a>若随得一得一切不。<a id="a-AQ"></a>此不皆尔。<a id="a-AR"></a>其义云何。<a id="a-AS"></a>得后必前前非必后。<a id="a-AT"></a>谓得遍处必具得三。<a id="a-AU"></a>得胜处者必得解脱。<a id="a-AV"></a>遍处不定或得或无。<a id="a-AW"></a>若得解脱余二不定。<a id="a-AX"></a>以入遍处胜处为门。<a id="a-AY"></a>解脱为门入胜处故。<a id="a-AZ"></a>此解脱等差别云何。<a id="a-Aa"></a>唯能弃背名为解脱。<a id="a-Ab"></a>兼析所缘名为胜处。<a id="a-Ac"></a>加无边解得遍处名。<a id="a-Ad"></a>此三善根渐次修故。<a id="a-Ae"></a>有余师说。<a id="a-Af"></a>此三善根由下中上故有差别。<a id="a-Ag"></a>谓能弃舍胜伏所缘。<a id="a-Ah"></a>行相无边有劣胜故。<a id="a-Ai"></a>有余师说。<a id="a-Aj"></a>解脱唯因遍处唯果胜处通二。<a id="a-Ak"></a>今应思择上二界中。<a id="a-Al"></a>说者既无何缘起定。<a id="a-Am"></a>颂曰。</p>
  <p id="aAn">二界由因业　　能起无色定</p>
  <p id="aAo">色界起静虑　　亦由法尔力</p>
  <p id="aAp">论曰。<a id="a-Aq"></a>生上二界总由三缘。<a id="a-Ar"></a>能进引生色无色定。<a id="a-As"></a>一由因力。<a id="a-At"></a>谓于先时近。<a id="a-Au"></a>及数修为起因故。<a id="a-Av"></a>二由业力。<a id="a-Aw"></a>谓先曾造感上地生顺后受业。<a id="a-Ax"></a>彼业异熟将起现前。<a id="a-Ay"></a>势力能令进起彼定。<a id="a-Az"></a>以若未离下地烦恼。<a id="a-B0"></a>必定无容生上地故。<a id="a-B1"></a>三法尔力。<a id="a-B2"></a>谓器世界将欲坏时。<a id="a-B3"></a>下地有情法尔能起上地静虑。<a id="a-B4"></a>以于此位所有善法。<a id="a-B5"></a>由法尔力皆增盛故。<a id="a-B6"></a>诸有生在上二界中起无色定。<a id="a-B7"></a>由因业力非法尔力。<a id="a-B8"></a>无云等天不为三灾之所坏故。<a id="a-B9"></a>生在色界起静虑时。<a id="a-BA"></a>由上二缘及法尔力。<a id="a-BB"></a>若生欲界起上定时。<a id="a-BC"></a>一一应知加由教力。<a id="a-BD"></a>由教力者。<a id="a-BE"></a>谓人三洲。<a id="a-BF"></a>天亦闻教微故不说。<a id="a-BG"></a>前来分别诸胜法门。<a id="a-BH"></a>皆为弘持世尊正法。<a id="a-BI"></a>何谓正法当住几时。<a id="a-BJ"></a>颂曰。</p>
  <p id="aBK">佛正法有二　　谓教证为体</p>
  <p id="aBL">有持说行者　　此便住世间</p>
  <p id="aBM">论曰。<a id="a-BN"></a>世尊正法体有二种。<a id="a-BO"></a>一教二证。<a id="a-BP"></a>教谓契经调伏对法。<a id="a-BQ"></a>证谓三乘诸无漏道。<a id="a-BR"></a>若证正法住在世间。<a id="a-BS"></a>此所弘持教法亦住理必应尔。<a id="a-BT"></a>现见东方证法衰微教多隐没。<a id="a-BU"></a>北方证法犹增盛故。<a id="a-BV"></a>世尊正教流布尚多。<a id="a-BW"></a>由此如来无上智境众圣栖宅。<a id="a-BX"></a>阿毗达磨无倒实义此国盛行。<a id="a-BY"></a>非东方等所能传习。<a id="a-BZ"></a>二中教法多分依止。<a id="a-Ba"></a>持者说者得住世间。<a id="a-Bb"></a>证正法住唯依行者。<a id="a-Bc"></a>然非行者唯证法依。<a id="a-Bd"></a>教法亦应依行者。<a id="a-Be"></a>故谓有无倒修行法者。<a id="a-Bf"></a>能令证法久住世间。<a id="a-Bg"></a>证法住时教法亦住。<a id="a-Bh"></a>故教法住由持说行。<a id="a-Bi"></a>但由行者令证法住。<a id="a-Bj"></a>故佛正法随此三人。<a id="a-Bk"></a>住尔所时便住于世。<a id="a-Bl"></a>阿毗达磨此论所依。<a id="a-Bm"></a>此摄彼中真实要义。<a id="a-Bn"></a>彼论中义释有多途。<a id="a-Bo"></a>今此论中依何理释。<a id="a-Bp"></a>颂曰。</p>
  <p id="aBq">迦湿弥罗议理成　　我多依彼释对法</p>
  <p id="aBr">少有贬量为我失　　判法正理在牟尼</p>
  <p id="aBs">论曰。<a id="a-Bt"></a>迦湿弥罗国毗婆沙师议。<a id="a-Bu"></a>阿毗达磨理善成立。<a id="a-Bv"></a>我多依彼释对法宗。<a id="a-Bw"></a>经主此中述己本意。<a id="a-Bx"></a>言依此国诸善逝子。<a id="a-By"></a>议对法理大毗婆沙。<a id="a-Bz"></a>发起正勤如理观察。<a id="a-C0"></a>为令正法久住世间。<a id="a-C1"></a>饶益有情故造斯论。<a id="a-C2"></a>多言显示少有异途。<a id="a-C3"></a>谓形像色去来世等。<a id="a-C4"></a>然诸法性广大甚深。<a id="a-C5"></a>如实说者甚为难遇。<a id="a-C6"></a>自惟觉慧极为微劣。<a id="a-C7"></a>不能勤求如实说者。<a id="a-C8"></a>故于广论所立理中。<a id="a-C9"></a>少有贬量为我过失。<a id="a-CA"></a>诸法正理广大甚深。<a id="a-CB"></a>要昔曾于无量佛所。<a id="a-CC"></a>亲近修习真智资粮。<a id="a-CD"></a>方于智境一切无惑。<a id="a-CE"></a>麟喻独觉尚于法相不能决判。<a id="a-CF"></a>况诸声闻彼所证法随他教故。<a id="a-CG"></a>由此决判诸法正理。<a id="a-CH"></a>唯在真实大牟尼尊。<a id="a-CI"></a>是故定知阿毗达磨。<a id="a-CJ"></a>真是佛说应随信受。<a id="a-CK"></a>无倒修行勤求解脱。</p>
 </body>
</html>