<!doctype html>
<html id="z3IBVtJ16w" data-ver="895">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第七十九</h1>
  <h2 id="a2">辩定品第八之三</h2>
  <p id="a3">已辩等至云何等持。<a id="a-4"></a>经说等持总有三种。<a id="a-5"></a>一有寻有伺三摩地。<a id="a-6"></a>二无寻唯伺三摩地。<a id="a-7"></a>三无寻无伺三摩地。<a id="a-8"></a>如是三种相别云何。<a id="a-9"></a>颂曰。</p>
  <p id="aA">初下有寻伺　　中唯伺上无</p>
  <p id="aB">论曰。<a id="a-C"></a>前来因事屡辩此三。<a id="a-D"></a>今于此中略显别相。<a id="a-E"></a>有寻有伺三摩地者。<a id="a-F"></a>谓与寻伺相应等持。<a id="a-G"></a>此初静虑及未至摄。<a id="a-H"></a>无寻唯伺三摩地者。<a id="a-I"></a>谓唯与伺相应等持。<a id="a-J"></a>此即中间静虑地摄。<a id="a-K"></a>无寻无伺三摩地者。<a id="a-L"></a>谓非寻伺相应等持。<a id="a-M"></a>此从第二静虑近分。<a id="a-N"></a>乃至非想非非想摄。<a id="a-O"></a>契经复说三种等持。<a id="a-P"></a>一空三摩地。<a id="a-Q"></a>二无愿三摩地。<a id="a-R"></a>三无相三摩地。<a id="a-S"></a>如是三种相别云何。<a id="a-T"></a>颂曰。</p>
  <p id="aU">空谓空非我　　无相谓灭四</p>
  <p id="aV">无愿谓余十　　谛行相相应</p>
  <p id="aW">此通净无漏　　无漏三脱门</p>
  <p id="aX">论曰。<a id="a-Y"></a>空三摩地谓空非我。<a id="a-Z"></a>二种行相相应等持。<a id="a-a"></a>故说空等持近治有身见。<a id="a-b"></a>身见亦有二行相故。<a id="a-c"></a>谓空行相近治我所见。<a id="a-d"></a>非我行相近治我见。<a id="a-e"></a>观法非我名非我行相。<a id="a-f"></a>观此中无我名空行相。<a id="a-g"></a>由此空行相近治我所见。<a id="a-h"></a>以此中都无我。<a id="a-i"></a>故此法非我所。<a id="a-j"></a>岂不空行相即非我行相。<a id="a-k"></a>知此非我此中无我。<a id="a-l"></a>二种行相竟有何别。<a id="a-m"></a>非无差别言此中无我。<a id="a-n"></a>不能显我毕竟无体故。<a id="a-o"></a>谓此但显彼此互无。<a id="a-p"></a>不能显成毕竟无我。<a id="a-q"></a>以有体法亦互无故。<a id="a-r"></a>若言此法非我便显。<a id="a-s"></a>我毕竟无以一切法。<a id="a-t"></a>法相等故。<a id="a-u"></a>由此若修非我行相便治我见。<a id="a-v"></a>修空行相治我所见。<a id="a-w"></a>如何无别无相三摩地。<a id="a-x"></a>谓缘灭谛四种行相相应等持。<a id="a-y"></a>涅槃离诸相故名无相。<a id="a-z"></a>缘彼三摩地得无相名。<a id="a-10"></a>相略有十。<a id="a-11"></a>谓色等五男女二种三有为相。<a id="a-12"></a>或复相者是因异名。<a id="a-13"></a>涅槃无因故名无相。<a id="a-14"></a>或相谓世蕴上中下。<a id="a-15"></a>涅槃异彼故名无相。<a id="a-16"></a>无愿三摩地。<a id="a-17"></a>谓缘余谛十种行相相应等持。<a id="a-18"></a>十行相者。<a id="a-19"></a>谓苦非常因集生缘道如行出。<a id="a-1A"></a>如是空等三三摩地。<a id="a-1B"></a>三摩地相虽无差别。<a id="a-1C"></a>而依对治意乐所缘。<a id="a-1D"></a>如其次第建立三种。<a id="a-1E"></a>由意乐故不愿三有。<a id="a-1F"></a>理且可然有过患故。<a id="a-1G"></a>宁由意乐不愿圣道。<a id="a-1H"></a>以诸圣道依属有故。<a id="a-1I"></a>若尔何用修习圣道。<a id="a-1J"></a>以是涅槃能趣因故。<a id="a-1K"></a>非离圣道有得涅槃。<a id="a-1L"></a>为求涅槃故修圣道。<a id="a-1M"></a>道如船筏必应舍故。<a id="a-1N"></a>亦由意乐不愿圣道。<a id="a-1O"></a>故缘道行相亦得无愿名。<a id="a-1P"></a>以本期心厌有为故。<a id="a-1Q"></a>空非我相非所厌舍。<a id="a-1R"></a>以与涅槃相相似故。<a id="a-1S"></a>由此二行相虽缘可厌法。<a id="a-1T"></a>不取可厌相不得无愿名。<a id="a-1U"></a>此三等持通净无漏。<a id="a-1V"></a>世出世间等持摄故。<a id="a-1W"></a>世间摄故通十一地。<a id="a-1X"></a>出世摄者唯通九地。<a id="a-1Y"></a>上七定边无胜德故。<a id="a-1Z"></a>于中无漏者名三解脱门能与涅槃为入门故。<a id="a-1a"></a>非诸有漏法是真解脱门。<a id="a-1b"></a>性住世间违解脱故。<a id="a-1c"></a>三三摩地缘境别者。<a id="a-1d"></a>若有漏空缘一切法。<a id="a-1e"></a>若无漏空唯缘苦谛。<a id="a-1f"></a>无愿能缘苦集道谛。<a id="a-1g"></a>无相唯缘灭谛为境。<a id="a-1h"></a>三三摩地念住别者。<a id="a-1i"></a>无相唯法余皆通四。<a id="a-1j"></a>契经复说三重等持。<a id="a-1k"></a>一空空三摩地。<a id="a-1l"></a>二无愿无愿三摩地。<a id="a-1m"></a>三无相无相三摩地。<a id="a-1n"></a>如是三种相别云何。<a id="a-1o"></a>颂曰。</p>
  <p id="a1p">重二缘无学　　取空非常相</p>
  <p id="a1q">后缘无相定　　非择灭为静</p>
  <p id="a1r">有漏人不时　　离上七近分</p>
  <p id="a1s">论曰。<a id="a-1t"></a>此三等持缘前空等。<a id="a-1u"></a>取空等相故立空空等名。<a id="a-1v"></a>空空等持缘前无学空三摩地。<a id="a-1w"></a>取彼空相空相顺厌胜非我故。<a id="a-1x"></a>谓彼先起无学等持。<a id="a-1y"></a>于五取蕴思惟空相。<a id="a-1z"></a>从此后起殊胜善根相应等持。<a id="a-20"></a>缘前无学空三摩地。<a id="a-21"></a>思惟空相于空取空故名空空。<a id="a-22"></a>如烧死尸以杖回转。<a id="a-23"></a>尸既尽已杖亦应烧。<a id="a-24"></a>如是由空烧烦恼已。<a id="a-25"></a>复起空定厌舍前空重空等持。<a id="a-26"></a>空行相后起即复还与空行相相应。<a id="a-27"></a>唯此最能顺厌舍故。<a id="a-28"></a>非我行相则不如是。<a id="a-29"></a>见无我者于诸有为法。<a id="a-2A"></a>起厌背心不如见空故。<a id="a-2B"></a>诸有已见诸法无我。<a id="a-2C"></a>而于诸有犹生乐者。<a id="a-2D"></a>以于诸行中不审见空故。<a id="a-2E"></a>由此空定虽二行相俱。<a id="a-2F"></a>而但名空不说为非我。<a id="a-2G"></a>空于厌舍极随顺故。<a id="a-2H"></a>无愿无愿缘前无学。<a id="a-2I"></a>无愿等持取非常相。<a id="a-2J"></a>谓彼先起无学等持。<a id="a-2K"></a>于五取蕴中思惟非常相。<a id="a-2L"></a>从此后起殊胜善根。<a id="a-2M"></a>相应等持缘前无学。<a id="a-2N"></a>无愿三摩地思惟非常相。<a id="a-2O"></a>于无愿不愿名无愿无愿。<a id="a-2P"></a>举喻显示如前应知。<a id="a-2Q"></a>重无愿等持非常行。<a id="a-2R"></a>相后起即复还与非常行相相应。<a id="a-2S"></a>唯此可能缘厌道故。<a id="a-2T"></a>非苦行相能缘圣道。<a id="a-2U"></a>圣道非苦趣苦灭故。<a id="a-2V"></a>苦法不能趣苦寂灭。<a id="a-2W"></a>亦非因等四能缘圣道。<a id="a-2X"></a>以圣道不能令苦续故。<a id="a-2Y"></a>非道等四者此厌舍道故。<a id="a-2Z"></a>非欣行相能为厌舍。<a id="a-2a"></a>岂不如无愿不愿圣道。<a id="a-2b"></a>而作道等四此亦应然。<a id="a-2c"></a>此例不然。<a id="a-2d"></a>无愿正厌有兼于圣道起不愿心故。<a id="a-2e"></a>谓前无愿正厌于有。<a id="a-2f"></a>圣道依有故兼不愿。<a id="a-2g"></a>虽望意乐说不愿道。<a id="a-2h"></a>而于圣道非正憎厌。<a id="a-2i"></a>故亦能作道等四种。<a id="a-2j"></a>无愿无愿正憎厌道。<a id="a-2k"></a>故以非常观道过失。<a id="a-2l"></a>道等行相无容厌道。<a id="a-2m"></a>是故于此不作彼四。<a id="a-2n"></a>若道非常故可厌者。<a id="a-2o"></a>应于圣道作苦行相有彼相故。<a id="a-2p"></a>如契经言。<a id="a-2q"></a>诸非常即是苦非诸圣道。<a id="a-2r"></a>可有苦相安立谛理相各别故。<a id="a-2s"></a>谓依别相立苦谛名。<a id="a-2t"></a>圣道如何亦有苦相。<a id="a-2u"></a>又契经中简别说故。<a id="a-2v"></a>如契经说略说一切五取蕴苦。<a id="a-2w"></a>若道非常故有苦相应但说蕴。<a id="a-2x"></a>既言取蕴方是苦摄。<a id="a-2y"></a>由此证知圣道非苦。<a id="a-2z"></a>若谓譬如观集为苦。<a id="a-30"></a>谛相虽别而见非倒。<a id="a-31"></a>以五取蕴通苦集故。<a id="a-32"></a>如是应知观道为苦。<a id="a-33"></a>谛相虽别见亦非倒。<a id="a-34"></a>以无漏蕴通苦道故。<a id="a-35"></a>由此不坏安立谛理。<a id="a-36"></a>此亦非理。<a id="a-37"></a>且定不应观集为苦见非颠倒。<a id="a-38"></a>以五取蕴因性名集。<a id="a-39"></a>果性名苦其性各异。<a id="a-3A"></a>若观因为果必观果为因。<a id="a-3B"></a>差别因缘不可得故。<a id="a-3C"></a>则是倒见非谛观摄。<a id="a-3D"></a>宁为不坏安立谛理。<a id="a-3E"></a>是则应无苦集智异。<a id="a-3F"></a>或应苦道智如苦集智。<a id="a-3G"></a>所缘无别故共立遍知。<a id="a-3H"></a>谓彼既言苦集同体。<a id="a-3I"></a>观集为苦非颠倒见。<a id="a-3J"></a>二智境同故不别立遍知。<a id="a-3K"></a>如是应言苦道同体。<a id="a-3L"></a>观道为苦非颠倒见。<a id="a-3M"></a>二智境同故不别立遍知。<a id="a-3N"></a>既不许然道宁是苦。<a id="a-3O"></a>又道与苦事各别故。<a id="a-3P"></a>谓契经说无漏五根。<a id="a-3Q"></a>于去来今能断众苦。<a id="a-3R"></a>又说道能断以生为本苦。<a id="a-3S"></a>又契经说道应修习苦应永断故道非苦。<a id="a-3T"></a>若谓经言法如船筏亦应断者。<a id="a-3U"></a>理亦不然。<a id="a-3V"></a>经不说法治所断故。<a id="a-3W"></a>谓于先时修圣道法所作已办。<a id="a-3X"></a>更不应修依应舍义说名应断。<a id="a-3Y"></a>非治所断与苦不同。<a id="a-3Z"></a>或经中法声目契经等法。<a id="a-3a"></a>应断言显得旨忘诠。<a id="a-3b"></a>或经所言法尚应断。<a id="a-3c"></a>显已与果无用因法。<a id="a-3d"></a>可舍名断如顺住分。<a id="a-3e"></a>非如苦性道亦可断。<a id="a-3f"></a>是故苦道其体各异。<a id="a-3g"></a>又若经言诸非常即是苦。<a id="a-3h"></a>即言圣道亦有苦相。<a id="a-3i"></a>经次亦言诸是苦即非我。<a id="a-3j"></a>应执涅槃非非我性。<a id="a-3k"></a>或应亦许是苦非常。<a id="a-3l"></a>许则定应非涅槃性。<a id="a-3m"></a>若谓但言诸是苦皆非我。<a id="a-3n"></a>不言非我皆是苦。<a id="a-3o"></a>何不亦言诸是苦皆非常。<a id="a-3p"></a>不言非常皆是苦。<a id="a-3q"></a>若谓非常体即是苦。<a id="a-3r"></a>苦即非我但名有异。<a id="a-3s"></a>则空无愿应无差别。<a id="a-3t"></a>以许非我即苦等故。<a id="a-3u"></a>若谓经言苦即非我。<a id="a-3v"></a>许一切苦皆非我性。<a id="a-3w"></a>此经既说非常即苦。<a id="a-3x"></a>应许非常皆是苦性。<a id="a-3y"></a>理实如是以此经中。<a id="a-3z"></a>所言非常不说道故。<a id="a-40"></a>为依何法说非常言。<a id="a-41"></a>以诸愚夫于五取蕴。<a id="a-42"></a>执为常等起四颠倒。<a id="a-43"></a>为破彼执说非常言。<a id="a-44"></a>乘此复言非常即苦。<a id="a-45"></a>此言意显有漏非常。<a id="a-46"></a>皆是苦性苦皆非我。<a id="a-47"></a>非说一切非常非我。<a id="a-48"></a>理必应尔。<a id="a-49"></a>以契经中于计常境说非常故。<a id="a-4A"></a>或于此中言非常者。<a id="a-4B"></a>非唯带生灭要命终受生。<a id="a-4C"></a>谓诸愚夫计人天乐。<a id="a-4D"></a>故经依彼有粗非常。<a id="a-4E"></a>说即是苦如三恶趣。<a id="a-4F"></a>以何为证知此经中。<a id="a-4G"></a>非常等言唯依有漏。<a id="a-4H"></a>由此经后复作是说。<a id="a-4I"></a>色受等诸法非我故。<a id="a-4J"></a>非常。<a id="a-4K"></a>岂可涅槃亦非常性。<a id="a-4L"></a>故知此经唯约圣慧。<a id="a-4M"></a>四种行相缘苦谛说。<a id="a-4N"></a>若谓圣道非常故应苦。<a id="a-4O"></a>宁不许道无漏故非苦。<a id="a-4P"></a>若谓于乐计为苦见。<a id="a-4Q"></a>如何但言见灭断者。<a id="a-4R"></a>于灭谓苦其过重故。<a id="a-4S"></a>谓见涅槃以为苦者。<a id="a-4T"></a>极能增长乐生死心。<a id="a-4U"></a>见道不然是故偏说。<a id="a-4V"></a>如病厌药易可疗治。<a id="a-4W"></a>若厌病愈难为救疗。<a id="a-4X"></a>或诸圣道依苦而转。<a id="a-4Y"></a>故见为苦过非甚重。<a id="a-4Z"></a>由此论中略而不说。<a id="a-4a"></a>有余说故义不相违。<a id="a-4b"></a>又契经言。<a id="a-4c"></a>若于喜乐如实知乐。<a id="a-4d"></a>我定说彼于四谛理。<a id="a-4e"></a>如实现观故知有为非全是苦。<a id="a-4f"></a>由此于道可观非常。<a id="a-4g"></a>成重无愿必不观苦。<a id="a-4h"></a>无相无相即缘无学无相三摩地。<a id="a-4i"></a>非择灭为境。<a id="a-4j"></a>以无漏法无择灭故。<a id="a-4k"></a>但取静相非灭妙离。<a id="a-4l"></a>谓彼先起无学等持。<a id="a-4m"></a>于择灭中思惟静相。<a id="a-4n"></a>从此后起殊胜善根相应等持。<a id="a-4o"></a>即缘无学无相三摩地非择灭为境。<a id="a-4p"></a>思惟静相于无相灭。<a id="a-4q"></a>复观为无相名无相无相。<a id="a-4r"></a>举喻显示如前应知重无相等持。<a id="a-4s"></a>静行相后起即复还。<a id="a-4t"></a>与静行相相应。<a id="a-4u"></a>唯此能观非择灭故。<a id="a-4v"></a>非妙行相境无记故非离行相。<a id="a-4w"></a>以虽证得彼非择灭。<a id="a-4x"></a>犹缚随故非灭行相。<a id="a-4y"></a>以非择灭非永解脱一切苦故。<a id="a-4z"></a>又若观灭滥非常故。<a id="a-50"></a>所言静者惟显止息。<a id="a-51"></a>故非择灭得有静相。<a id="a-52"></a>以修圣道经久劬劳。<a id="a-53"></a>于彼息中便生乐想。<a id="a-54"></a>故重无相取静非余。<a id="a-55"></a>重三等持唯是有漏。<a id="a-56"></a>以于圣道生厌舍故。<a id="a-57"></a>非无漏定厌舍圣道。<a id="a-58"></a>二缘圣道取空非常。<a id="a-59"></a>理可名为厌舍圣道。<a id="a-5A"></a>无相无相但缘无为作静行相。<a id="a-5B"></a>何名厌道此欣无学无相等持。<a id="a-5C"></a>不转之因故名厌道。<a id="a-5D"></a>谓彼定起义作是言。<a id="a-5E"></a>无相等持不生为善。<a id="a-5F"></a>此既欣赞圣道不生。<a id="a-5G"></a>如何不名厌舍圣道。<a id="a-5H"></a>前无相定非此所缘。<a id="a-5I"></a>如何此名无相无相。<a id="a-5J"></a>或应许此定不缘非择灭。<a id="a-5K"></a>但缘无学无相不生。<a id="a-5L"></a>此亦不然准前释故。<a id="a-5M"></a>谓缘无相定非择灭。<a id="a-5N"></a>此非择灭亦离诸相。<a id="a-5O"></a>缘无相无相故得无相无相名。<a id="a-5P"></a>缘无相境作静行相。<a id="a-5Q"></a>是故此定从境立名。<a id="a-5R"></a>唯三洲人能起此定通依男女。<a id="a-5S"></a>以依女身亦能自在。<a id="a-5T"></a>延促寿故唯无学位。<a id="a-5U"></a>以有学者但欣圣道未能厌故。<a id="a-5V"></a>此亦非一切唯不时解脱。<a id="a-5W"></a>以时解脱爱圣道故。<a id="a-5X"></a>依十一地除上七边。<a id="a-5Y"></a>以上七边无胜德故。<a id="a-5Z"></a>若在欲界从未至摄圣道后起。<a id="a-5a"></a>若在有顶无所有摄圣道后生。<a id="a-5b"></a>余皆自地圣道后起就总类说。<a id="a-5c"></a>此从法类苦灭四智无间而生。<a id="a-5d"></a>若就别说欲界摄者非类后生。<a id="a-5e"></a>上界摄者非法后起。<a id="a-5f"></a>前二非灭后起。<a id="a-5g"></a>第三非苦后生。<a id="a-5h"></a>余行相后起此定故。<a id="a-5i"></a>应得此者皆尽智时由离染得。<a id="a-5j"></a>后由加行方起现前。<a id="a-5k"></a>唯我世尊不由加行。<a id="a-5l"></a>顺趣解脱起此现前。<a id="a-5m"></a>于道尚厌岂欣诸有。<a id="a-5n"></a>此后亦起圣道现前。<a id="a-5o"></a>然厌道故非无间起。<a id="a-5p"></a>欲界摄者是思所成。<a id="a-5q"></a>余修所成依定起故。<a id="a-5r"></a>契经复说四修等持。<a id="a-5s"></a>一为住现法乐修三摩地。<a id="a-5t"></a>二为得胜知见修三摩地。<a id="a-5u"></a>三为得分别慧修三摩地。<a id="a-5v"></a>四为诸漏永尽修三摩地。<a id="a-5w"></a>如是四种相别云何。<a id="a-5x"></a>颂曰。</p>
  <p id="a5y">为得现法乐　　修诸善静虑</p>
  <p id="a5z">为得胜知见　　修净天眼通</p>
  <p id="a60">为得分别慧　　修诸加行善</p>
  <p id="a61">为得诸漏尽　　修金刚喻定</p>
  <p id="a62">论曰。<a id="a-63"></a>如契经说有修等持。<a id="a-64"></a>若习若修若多所作。<a id="a-65"></a>得现乐住乃至广说。<a id="a-66"></a>善言通摄净及无漏。<a id="a-67"></a>修诸善静虑得住现法乐。<a id="a-68"></a>而经但说初静虑者。<a id="a-69"></a>于中乐想最增盛故。<a id="a-6A"></a>谓超欲界众多过失。<a id="a-6B"></a>故于此中乐想增盛。<a id="a-6C"></a>如游砂碛热渴疲劳。<a id="a-6D"></a>创饮浊水亦生胜乐。<a id="a-6E"></a>或圣道乐此具有故。<a id="a-6F"></a>谓具一切菩提分法。<a id="a-6G"></a>四沙门果九断遍知三界对治。<a id="a-6H"></a>又诸定首诸定乐因。<a id="a-6I"></a>是故偏说。<a id="a-6J"></a>岂不经说如是苾刍。<a id="a-6K"></a>住此先受离生喜乐。<a id="a-6L"></a>后生梵众受乐同此。<a id="a-6M"></a>何故不言住后法乐。<a id="a-6N"></a>详此唯说现法乐者。<a id="a-6O"></a>为令弃舍乐现欲乐。<a id="a-6P"></a>说现定乐令其欣乐。<a id="a-6Q"></a>或现乐住是后乐依。<a id="a-6R"></a>但说所依能依已显。<a id="a-6S"></a>如契经说。<a id="a-6T"></a>先住此间入诸等至后方生彼。<a id="a-6U"></a>或现法乐三乘皆住。<a id="a-6V"></a>后乐不定是故不说。<a id="a-6W"></a>谓或退堕或上受生或般涅槃便不住故。<a id="a-6X"></a>虽诸静虑即现法乐。<a id="a-6Y"></a>依近分故说为得。<a id="a-6Z"></a>言修近分力得根本故。<a id="a-6a"></a>或即依现乐说为得言。<a id="a-6b"></a>如言石子体故无有过。<a id="a-6c"></a>有说此定佛依自说。<a id="a-6d"></a>如说菩萨居赡部林。<a id="a-6e"></a>起初世间似无漏定。<a id="a-6f"></a>能引一切有情共乐。<a id="a-6g"></a>由此不说后法乐住。<a id="a-6h"></a>即由此故亦但说初。<a id="a-6i"></a>菩萨尔时唯得初故。<a id="a-6j"></a>若依诸定修天眼通。<a id="a-6k"></a>便能获得殊胜知见。<a id="a-6l"></a>此依何义立知见名。<a id="a-6m"></a>本静虑中有遍照智。<a id="a-6n"></a>此遍照故立以见名。<a id="a-6o"></a>见体即知故名知见。<a id="a-6p"></a>眼根名见世所极成。<a id="a-6q"></a>为简异彼以知标见。<a id="a-6r"></a>或即此见决断所缘。<a id="a-6s"></a>故名为知即亦名见。<a id="a-6t"></a>谓本静虑是乐行道。<a id="a-6u"></a>不多劬劳而现前故。<a id="a-6v"></a>不劬劳故其体坚牢。<a id="a-6w"></a>由体坚牢故用决定。<a id="a-6x"></a>用决定故立以知名。<a id="a-6y"></a>见义如前故名知见。<a id="a-6z"></a>为知为见修此等持。<a id="a-70"></a>即是为求决定照义。<a id="a-71"></a>此亦善逝依自而说。<a id="a-72"></a>谓为显佛以天眼通。<a id="a-73"></a>观诸有情死生险难。<a id="a-74"></a>方为拔济起静虑等。<a id="a-75"></a>故为知见修天眼通。<a id="a-76"></a>有余师言。<a id="a-77"></a>为欲胜伏诸随烦恼起胜知见。<a id="a-78"></a>起此胜知见不离光明想。<a id="a-79"></a>此光明想引天眼通。<a id="a-7A"></a>由天眼通得胜知见。<a id="a-7B"></a>若修三界诸加行善。<a id="a-7C"></a>及无漏善得分别慧。<a id="a-7D"></a>谓从欲界乃至有顶。<a id="a-7E"></a>诸闻思修所成善法。<a id="a-7F"></a>及余一切无漏有为。<a id="a-7G"></a>总说名为加行善法。<a id="a-7H"></a>修此善法能引慧生。<a id="a-7I"></a>于诸境中差别而转。<a id="a-7J"></a>故言修此得分别慧。<a id="a-7K"></a>如说善逝住二寻思。<a id="a-7L"></a>能如实知诸受起等。<a id="a-7M"></a>此显修善得分别慧。<a id="a-7N"></a>说加行言为简生得。<a id="a-7O"></a>非修习生得得未曾得故。<a id="a-7P"></a>若修金刚喻定便得诸漏永尽。<a id="a-7Q"></a>谓若修习第四静虑。<a id="a-7R"></a>金刚喻定并随转法。<a id="a-7S"></a>便能获得诸漏永尽。<a id="a-7T"></a>第四静虑佛依自说。<a id="a-7U"></a>无上菩提依此得故。<a id="a-7V"></a>金刚喻定顿证漏尽。<a id="a-7W"></a>引尽智生是故偏说。<a id="a-7X"></a>有说一切有顶断治。<a id="a-7Y"></a>第四静虑皆此所摄。<a id="a-7Z"></a>此经所说若习若修。<a id="a-7a"></a>若多所作义差别者。<a id="a-7b"></a>为欲显示习修得修所治。<a id="a-7c"></a>更远如其次第如是。<a id="a-7d"></a>已辩所依止定。<a id="a-7e"></a>当辩依定所起功德。<a id="a-7f"></a>诸功德中先辩无量。<a id="a-7g"></a>颂曰。</p>
  <p id="a7h">无量有四种　　对治嗔等故</p>
  <p id="a7i">慈悲无嗔性　　喜喜舍无贪</p>
  <p id="a7j">此行相如次　　与乐及拔苦</p>
  <p id="a7k">欣慰有情等　　缘欲界有情</p>
  <p id="a7l">喜初二静虑　　余六或五十</p>
  <p id="a7m">不能断诸惑　　人起定成三</p>
  <p id="a7n">论曰。<a id="a-7o"></a>无量有四。<a id="a-7p"></a>一慈二悲三喜四舍。<a id="a-7q"></a>言无量者无量有情为所缘故。<a id="a-7r"></a>此四能引无量福故。<a id="a-7s"></a>无量爱果此为因故。<a id="a-7t"></a>有说此能违无量戏论故。<a id="a-7u"></a>贪等诸惑皆名戏论。<a id="a-7v"></a>何缘无量四无增减。<a id="a-7w"></a>对治四种多行障故。<a id="a-7x"></a>如契经说。<a id="a-7y"></a>若习若修若多所作慈能断嗔。<a id="a-7z"></a>悲能断害。<a id="a-80"></a>喜断不欣慰。<a id="a-81"></a>舍断欲贪嗔故唯有四。<a id="a-82"></a>嗔谓心所。<a id="a-83"></a>欲杀有情欲恼有情心所名害。<a id="a-84"></a>耽着境界于诸善品。<a id="a-85"></a>不乐住因名不欣慰。<a id="a-86"></a>于妙欲境起染欣乐。<a id="a-87"></a>情无厌足名为欲贪。<a id="a-88"></a>此中慈悲无嗔为性。<a id="a-89"></a>若尔此二有何差别。<a id="a-8A"></a>性虽无别然慈能治。<a id="a-8B"></a>杀有情嗔欢行相转。<a id="a-8C"></a>悲是对治恼有情嗔戚行相转。<a id="a-8D"></a>是谓差别。<a id="a-8E"></a>如苦与乐领纳。<a id="a-8F"></a>虽同而损益殊故。<a id="a-8G"></a>体有别苦乐体别如先已辩。<a id="a-8H"></a>慈悲二种差别亦然。<a id="a-8I"></a>有作是言。<a id="a-8J"></a>悲是不害近治害故理实如是。<a id="a-8K"></a>但害似嗔似嗔名说。<a id="a-8L"></a>悲之行相亦似无嗔立无嗔名实是不害。<a id="a-8M"></a>诸古师说。<a id="a-8N"></a>喜即喜受何缘观行者尔时喜受生。<a id="a-8O"></a>若缘与乐与慈无异。<a id="a-8P"></a>若缘拔苦应与悲同。<a id="a-8Q"></a>又契经言。<a id="a-8R"></a>欣故生喜喜即喜受如先已辩。<a id="a-8S"></a>此喜行相与彼欣同。<a id="a-8T"></a>喜故生喜义有何异。<a id="a-8U"></a>若言下上义有异者。<a id="a-8V"></a>轻安与乐义亦应然。<a id="a-8W"></a>差别因缘不可得故。<a id="a-8X"></a>又违本论云何名喜。<a id="a-8Y"></a>谓喜喜相应受想行识等。<a id="a-8Z"></a>此中意显喜俱品法。<a id="a-8a"></a>喜增上故总立喜名。<a id="a-8b"></a>非受受俱其理决定。<a id="a-8c"></a>若喜即喜受何言与受俱。<a id="a-8d"></a>若言对法以理为量应如无过。<a id="a-8e"></a>诵本论文此亦不然。<a id="a-8f"></a>理为量论要有经证方可定文。<a id="a-8g"></a>若与经违理必可坏。<a id="a-8h"></a>不应随意辄改论文。<a id="a-8i"></a>是故此喜定非喜受。<a id="a-8j"></a>以欣为体或即无贪。<a id="a-8k"></a>谓别有贪是恶心所。<a id="a-8l"></a>于有情类作是思惟。<a id="a-8m"></a>云何当令诸所有乐。<a id="a-8n"></a>彼不能得皆属于我。<a id="a-8o"></a>喜能治彼故是无贪。<a id="a-8p"></a>此与喜根必俱行故。<a id="a-8q"></a>三地可得如悔忧俱。<a id="a-8r"></a>喜亦无贪分明相者。<a id="a-8s"></a>于他盛事心不贪着。<a id="a-8t"></a>知他获得深生欣慰。<a id="a-8u"></a>心热对治说名为喜。<a id="a-8v"></a>故知此喜亦无贪性。<a id="a-8w"></a>舍无量体唯是无贪。<a id="a-8x"></a>此与第三有差别者。<a id="a-8y"></a>离爱恚想等缘有情。<a id="a-8z"></a>如创入林等生树觉。<a id="a-90"></a>平等行因说名为舍。<a id="a-91"></a>若舍无量亦能治嗔。<a id="a-92"></a>宁唯无贪与慈何异。<a id="a-93"></a>又许此舍正治欲贪。<a id="a-94"></a>与不净观有何差别。<a id="a-95"></a>且舍与慈有差别者。<a id="a-96"></a>慈能对治嗔所引嗔无嗔为体。<a id="a-97"></a>舍能对治贪所引嗔无贪为体。<a id="a-98"></a>岂不如舍无贪为性。<a id="a-99"></a>亦能对治贪所引嗔。<a id="a-9A"></a>如是许慈无嗔为性。<a id="a-9B"></a>亦应能治嗔所引贪。<a id="a-9C"></a>此难不然。<a id="a-9D"></a>行相违故谓舍行相。<a id="a-9E"></a>双违贪嗔舍亲非亲差别相故。<a id="a-9F"></a>从此爱恚俱不生故。<a id="a-9G"></a>即由此故舍唯无贪。<a id="a-9H"></a>正能治贪兼治嗔故。<a id="a-9I"></a>慈之行相违嗔非贪。<a id="a-9J"></a>于诸有情与乐转故。<a id="a-9K"></a>由此慈舍虽俱违嗔。<a id="a-9L"></a>而慈顺贪舍能违害。<a id="a-9M"></a>是故此二极有差别。<a id="a-9N"></a>或修舍者治非处嗔。<a id="a-9O"></a>慈治处嗔故有差别。<a id="a-9P"></a>不净与舍如次能治。<a id="a-9Q"></a>淫贪余贪故有差别。<a id="a-9R"></a>此四无量非损益他。<a id="a-9S"></a>何缘唯善非无记性。<a id="a-9T"></a>能近对治贪嗔等故。<a id="a-9U"></a>爱非爱相不能引故。<a id="a-9V"></a>力能令心自在转故。<a id="a-9W"></a>慈等体相已略分别。<a id="a-9X"></a>此阿世耶有差别者。<a id="a-9Y"></a>观有情类如己谓慈。<a id="a-9Z"></a>乐有情类离苦谓悲。<a id="a-9a"></a>于他兴盛欣慰谓喜。<a id="a-9b"></a>于亲怨相不思谓舍。<a id="a-9c"></a>又不观他有损有益。<a id="a-9d"></a>等观一切如友谓慈。<a id="a-9e"></a>于遭苦者哀愍谓悲。<a id="a-9f"></a>由胜解力想有情类。<a id="a-9g"></a>得益离损欣慰谓喜。<a id="a-9h"></a>于有情相等观谓舍。<a id="a-9i"></a>此四行相有差别者。<a id="a-9j"></a>云何当令诸有情类得如是乐。<a id="a-9k"></a>如是思惟入慈等至。<a id="a-9l"></a>云何当令诸有情类离如是苦。<a id="a-9m"></a>如是思惟入悲等至。<a id="a-9n"></a>诸有情类得乐离苦岂不快哉。<a id="a-9o"></a>如是思惟入喜等至。<a id="a-9p"></a>诸有情类平等平等无有亲怨。<a id="a-9q"></a>如是思惟入舍等至。<a id="a-9r"></a>如是所愿竟无有成岂不唐捐。<a id="a-9s"></a>修定功力能伏嗔等宁谓唐捐。<a id="a-9t"></a>应是颠倒何能伏惑。<a id="a-9u"></a>愿得乐等宁谓颠倒。<a id="a-9v"></a>谓此不言已得乐等。<a id="a-9w"></a>但由胜解愿诸有情当得乐等。<a id="a-9x"></a>能伏诸惑故修此四功不唐捐。<a id="a-9y"></a>于定蕴中说四行相六何令等。<a id="a-9z"></a>具如前说。<a id="a-A0"></a>言如是思惟入某等至者。<a id="a-A1"></a>此言若就等无间缘。<a id="a-A2"></a>慈等应无无间生理。<a id="a-A3"></a>别别思惟所引起故。<a id="a-A4"></a>若俱生者入言相违。<a id="a-A5"></a>初业位中别加行引。<a id="a-A6"></a>至成满位亦有俱生。<a id="a-A7"></a>定蕴就初说入无过。<a id="a-A8"></a>且慈无量愿得何乐。<a id="a-A9"></a>有说愿得第三定乐。<a id="a-AA"></a>诸受乐中此最胜故。<a id="a-AB"></a>若自未证由闻故知。<a id="a-AC"></a>有说愿得涅槃妙乐。<a id="a-AD"></a>于诸乐中此最胜故。<a id="a-AE"></a>有说愿得阿罗汉乐。<a id="a-AF"></a>此已解脱诸烦恼故。<a id="a-AG"></a>初修业者未证此乐。<a id="a-AH"></a>未现证故不能运心。<a id="a-AI"></a>但缘己身随所证乐。<a id="a-AJ"></a>及他所证现可知者。<a id="a-AK"></a>愿诸有情同证此乐。<a id="a-AL"></a>故但缘现如理所生。<a id="a-AM"></a>无染污乐愿他同受。<a id="a-AN"></a>若于所受已舍苾刍。<a id="a-AO"></a>设未获得真实对治。<a id="a-AP"></a>亦处空闲受远离乐。<a id="a-AQ"></a>力能映夺天帝等喜。<a id="a-AR"></a>如五乐等伽他中说又住远离勤修善者。<a id="a-AS"></a>定有善得念念恒流。<a id="a-AT"></a>如大海水遍满相续。<a id="a-AU"></a>喜轻安乐由此引生。<a id="a-AV"></a>以无吝心缘如是乐。<a id="a-AW"></a>愿诸含识一切同受。<a id="a-AX"></a>有余受胜学无学乐。<a id="a-AY"></a>如何观劣以授于他。<a id="a-AZ"></a>不于当来还招劣果。<a id="a-Aa"></a>若谓不欲以此与胜。<a id="a-Ab"></a>便违遍缘有情为境。<a id="a-Ac"></a>但由无吝福资所依。<a id="a-Ad"></a>实不能令他得乐故。<a id="a-Ae"></a>如有贫者以己所受粗弊资具。<a id="a-Af"></a>召施富人虽诸富人不求此惠。<a id="a-Ag"></a>而彼施者亦无有失。<a id="a-Ah"></a>表自敬心无所吝故。<a id="a-Ai"></a>此亦如是故无有失。<a id="a-Aj"></a>如于良田殖一细种。<a id="a-Ak"></a>后所得果多而复大。<a id="a-Al"></a>如半核娑诸瓜瓠等。<a id="a-Am"></a>故非观劣以授于他。<a id="a-An"></a>便于当来还招劣果。<a id="a-Ao"></a>皆缘欲界有情为境。<a id="a-Ap"></a>能治缘彼嗔等障故。<a id="a-Aq"></a>谓于欲界有怨亲中。<a id="a-Ar"></a>三聚有情能生嗔等。<a id="a-As"></a>于中有舍怨亲等相。<a id="a-At"></a>便能伏除嗔等烦恼。<a id="a-Au"></a>是故此境唯欲有情。<a id="a-Av"></a>必不能缘色无色界。<a id="a-Aw"></a>大悲体是无痴善根。<a id="a-Ax"></a>由此力能通缘三界。<a id="a-Ay"></a>若四无量唯缘有情。<a id="a-Az"></a>何故经言。<a id="a-B0"></a>思一方等此由胜解。<a id="a-B1"></a>总缘器中一切有情故无有失。<a id="a-B2"></a>此四通在欲色界系。<a id="a-B3"></a>以契经说无量能招梵释轮王殊胜果故。<a id="a-B4"></a>品类足论依修所成。<a id="a-B5"></a>说七智知色界修断。<a id="a-B6"></a>及彼遍行随眠随增。<a id="a-B7"></a>有余师言。<a id="a-B8"></a>此四无量加行通欲本唯色界。<a id="a-B9"></a>此四无量依地别者。<a id="a-BA"></a>若喜即喜受唯是修所成。<a id="a-BB"></a>彼应说喜唯初二定。<a id="a-BC"></a>以于余地无喜根故。<a id="a-BD"></a>若喜异喜受亦通思所成。<a id="a-BE"></a>彼应说喜通依七地。<a id="a-BF"></a>与乐舍受亦相应故。<a id="a-BG"></a>有余说。<a id="a-BH"></a>喜唯喜受俱。<a id="a-BI"></a>彼则应言喜通三地。<a id="a-BJ"></a>或应如颂唯二非余。<a id="a-BK"></a>慈悲舍三通依六地。<a id="a-BL"></a>谓四静虑未至中间。<a id="a-BM"></a>或有欲令唯依五地。<a id="a-BN"></a>谓除未至是容豫德。<a id="a-BO"></a>已离欲者方能起故。<a id="a-BP"></a>有说此四唯欲及初得无量名。<a id="a-BQ"></a>余地不尔。<a id="a-BR"></a>经说无量名梵住故。<a id="a-BS"></a>又说修无量生梵世故。<a id="a-BT"></a>又说招梵释轮王果故。<a id="a-BU"></a>有说随应通依十地。<a id="a-BV"></a>谓欲四本近分中间。<a id="a-BW"></a>若悲亦依下三静虑。<a id="a-BX"></a>如何得与喜乐相应。<a id="a-BY"></a>悲缘苦有情戚行相转故。<a id="a-BZ"></a>此如无漏厌作意生。<a id="a-Ba"></a>是故通依下三静虑。<a id="a-Bb"></a>彼真实作意能顺生欣。<a id="a-Bc"></a>喜乐相应可无有过。<a id="a-Bd"></a>此胜解作意不顺生欣。<a id="a-Be"></a>如何可言与彼相似。<a id="a-Bf"></a>疑是戚性不顺生欣。<a id="a-Bg"></a>如何许疑喜乐俱起。<a id="a-Bh"></a>胜解作意应与彼同。<a id="a-Bi"></a>然此于欣极相随顺。<a id="a-Bj"></a>力能引生真作意故。<a id="a-Bk"></a>疑则不尔极违真故。<a id="a-Bl"></a>彼尚相应此宁不许。<a id="a-Bm"></a>此胜解作意理应违欣。<a id="a-Bn"></a>有欢戚处中行相别故。<a id="a-Bo"></a>悲既戚行相转应非喜乐相应。<a id="a-Bp"></a>勿二行相俱时转故。<a id="a-Bq"></a>若尔应不许与舍受相应。<a id="a-Br"></a>舍受处中行相转故。<a id="a-Bs"></a>既非不许舍受相应。<a id="a-Bt"></a>与喜乐俱理定应许。<a id="a-Bu"></a>勿全不与受相应故。<a id="a-Bv"></a>虽言此四能治嗔等。<a id="a-Bw"></a>而不能断诸烦恼。<a id="a-Bx"></a>得胜解作意相应起故。<a id="a-By"></a>真实作意方能断惑。<a id="a-Bz"></a>又此唯缘有情境故。<a id="a-C0"></a>缘法作意方能断惑。<a id="a-C1"></a>又此唯缘现在境故。<a id="a-C2"></a>通缘三世或缘非世方能断惑。<a id="a-C3"></a>又解脱道此可得故。<a id="a-C4"></a>要无间道方能断惑。<a id="a-C5"></a>有作是说。<a id="a-C6"></a>有漏根本静虑摄故。<a id="a-C7"></a>此因有失。<a id="a-C8"></a>不应说三依六地故。<a id="a-C9"></a>未至中间此应无故。<a id="a-CA"></a>经何故说此断嗔等。<a id="a-CB"></a>亦不相违。<a id="a-CC"></a>断有二故。<a id="a-CD"></a>或由此力引断道故。<a id="a-CE"></a>谓伏嗔等引断道生。<a id="a-CF"></a>是故经中说断嗔等。<a id="a-CG"></a>若尔何故契经中说。<a id="a-CH"></a>由善修慈住不还果。<a id="a-CI"></a>此中圣道以慈名说。<a id="a-CJ"></a>如于余处说想名等。<a id="a-CK"></a>或依圣者先得慈心。<a id="a-CL"></a>后数修行得离欲说。<a id="a-CM"></a>或依为得修所成慈。<a id="a-CN"></a>精进修行得离欲说。<a id="a-CO"></a>有说此四依欲色身。<a id="a-CP"></a>无色不缘怨亲等故。<a id="a-CQ"></a>修此必应先缘彼故。<a id="a-CR"></a>如实义者。<a id="a-CS"></a>唯依欲身于欲界中唯人能起。<a id="a-CT"></a>若喜非喜受成一必具四。<a id="a-CU"></a>若喜即喜受成一定成三。<a id="a-CV"></a>生第三定等唯不成喜故。<a id="a-CW"></a>依何义故契经中说。<a id="a-CX"></a>修四无量慈极至遍净。<a id="a-CY"></a>悲极至空无边处。<a id="a-CZ"></a>喜极至识无边处。<a id="a-Ca"></a>舍极至无所有处。<a id="a-Cb"></a>云何色界法能招无色果。<a id="a-Cc"></a>又四静虑无不有慈。<a id="a-Cd"></a>何缘修慈唯极遍净。<a id="a-Ce"></a>有余于此倦于思寻。<a id="a-Cf"></a>仰推慈尊当解此义。<a id="a-Cg"></a>传闻具寿迦多衍尼子。<a id="a-Ch"></a>曾以此义问设摩达多。<a id="a-Ci"></a>彼尊寻思便入寂定。<a id="a-Cj"></a>至明清旦欲为解释。<a id="a-Ck"></a>时衍尼子复入寂定。<a id="a-Cl"></a>时未会遇各般涅槃。<a id="a-Cm"></a>由此迄今无能释者。<a id="a-Cn"></a>毗婆沙者作是释言。<a id="a-Co"></a>应知此经依相似说。<a id="a-Cp"></a>谓乐受法与慈相似。<a id="a-Cq"></a>慈作与乐行相转故乐至遍净。<a id="a-Cr"></a>上地皆无故说修慈极于遍净。<a id="a-Cs"></a>求离苦法与悲相似。<a id="a-Ct"></a>悲作拔苦行相转故。<a id="a-Cu"></a>色身能作粗苦生因。<a id="a-Cv"></a>有身便有断首等故。<a id="a-Cw"></a>空处近分厌离色身。<a id="a-Cx"></a>故说修悲极于空处。<a id="a-Cy"></a>轻安乐法与喜相似。<a id="a-Cz"></a>喜作安乐行相转故。<a id="a-D0"></a>识无边处轻安乐增。<a id="a-D1"></a>缘自无边识为门故。<a id="a-D2"></a>无边识相极增安乐。<a id="a-D3"></a>故说修喜极于识处。<a id="a-D4"></a>能弃舍法与舍相似。<a id="a-D5"></a>舍作弃舍行相转故。<a id="a-D6"></a>无所有处由近分中。<a id="a-D7"></a>弃舍无边行相成满。<a id="a-D8"></a>是故说修舍极无所有处。<a id="a-D9"></a>有言此经依相顺说。<a id="a-DA"></a>谓从慈定起欣等流顺第三定。<a id="a-DB"></a>从第三定起欲等流。<a id="a-DC"></a>亦顺慈定如是乃至。<a id="a-DD"></a>舍无所有起欲等流展转相顺。<a id="a-DE"></a>此不显理但有虚言。<a id="a-DF"></a>或应于中更求深趣。<a id="a-DG"></a>有言此经就意乐说。<a id="a-DH"></a>谓乐慈者乐第三定。<a id="a-DI"></a>乃至乐舍者乐无所有处。<a id="a-DJ"></a>此亦无理由何证知。<a id="a-DK"></a>是故应如前释为善。<a id="a-DL"></a>初欲引起四无量时。<a id="a-DM"></a>先于有情分为三品。<a id="a-DN"></a>所谓亲友处中怨仇。<a id="a-DO"></a>三各分三谓上中下。<a id="a-DP"></a>上亲友者。<a id="a-DQ"></a>谓生法身赖彼重恩舍便难住。<a id="a-DR"></a>中亲友者。<a id="a-DS"></a>谓财法交极相亲爱。<a id="a-DT"></a>下亲友者。<a id="a-DU"></a>谓唯财交亦相亲爱。<a id="a-DV"></a>上处中者。<a id="a-DW"></a>谓于自昔曾不见闻。<a id="a-DX"></a>中处中者。<a id="a-DY"></a>谓虽见闻而不交往。<a id="a-DZ"></a>下处中者。<a id="a-Da"></a>谓虽交往而离恩怨。<a id="a-Db"></a>上怨仇者。<a id="a-Dc"></a>谓夺名誉命及亲友。<a id="a-Dd"></a>中怨仇者。<a id="a-De"></a>谓夺己身命缘资具。<a id="a-Df"></a>下怨仇者。<a id="a-Dg"></a>谓夺亲友命缘资具。<a id="a-Dh"></a>于诸有情。<a id="a-Di"></a>分品别已。<a id="a-Dj"></a>初修慈者。<a id="a-Dk"></a>先于上亲发起清净与乐胜解。<a id="a-Dl"></a>若由无始数习所成。<a id="a-Dm"></a>恶阿世耶令心刚强。<a id="a-Dn"></a>少遭逼恼便怀深恨。<a id="a-Do"></a>缘此还息与乐胜解。<a id="a-Dp"></a>复应策励思其重恩。<a id="a-Dq"></a>于彼复生与乐意乐。<a id="a-Dr"></a>数习力故恨意永亡。<a id="a-Ds"></a>与乐胜解相续无替此既成已。<a id="a-Dt"></a>于中下亲亦渐次修如是胜解。<a id="a-Du"></a>于亲三品既得等心。<a id="a-Dv"></a>次总于处中下中上怨所。<a id="a-Dw"></a>渐次修习与乐意乐。<a id="a-Dx"></a>乃至最后于上怨亲。<a id="a-Dy"></a>得平等心都无升降。<a id="a-Dz"></a>齐此名曰修慈成满。<a id="a-E0"></a>修悲及喜例此应说。<a id="a-E1"></a>谓观三苦遍逼有情。<a id="a-E2"></a>不应于中复加以苦。<a id="a-E3"></a>但应如已勤加济拔。<a id="a-E4"></a>渐次修习欲济拔心。<a id="a-E5"></a>乃至怨亲等无升降。<a id="a-E6"></a>齐此名曰修悲成满想。<a id="a-E7"></a>诸有情得乐离苦。<a id="a-E8"></a>深生欣慰如己无差。<a id="a-E9"></a>齐此名曰修喜成满。<a id="a-EA"></a>初修舍者。<a id="a-EB"></a>先舍处中非先舍怨亲恚爱难舍故。<a id="a-EC"></a>又处中品顺舍力增于中如前。<a id="a-ED"></a>先舍上品次舍中下及与怨亲。<a id="a-EE"></a>从下至中从中至上。<a id="a-EF"></a>先舍怨者以亲难舍故。<a id="a-EG"></a>如契经说。<a id="a-EH"></a>贪难断非嗔如是渐次修习。<a id="a-EI"></a>于舍至上亲友等上处中。<a id="a-EJ"></a>普于有情舍差别相。<a id="a-EK"></a>齐此名曰修舍成满。<a id="a-EL"></a>若于有情乐求功德。<a id="a-EM"></a>彼于慈等能速修成。<a id="a-EN"></a>非于有情乐求过者。<a id="a-EO"></a>以断善者有德可录。<a id="a-EP"></a>麟喻独觉有失可取。<a id="a-EQ"></a>先福罪果现可见故。</p>
 </body>
</html>