<!doctype html>
<html id="z3IBVsM16e" data-ver="868">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第六十一</h1>
  <h2 id="a2">辩贤圣品第六之五</h2>
  <p id="a3">如是熟修不净观持息念。<a id="a-4"></a>二加行已能次第引所缘不杂。<a id="a-5"></a>身受心法念住现前。<a id="a-6"></a>复于不杂缘法念住无间。<a id="a-7"></a>引所缘杂法念住生。<a id="a-8"></a>次应修总缘共相法念住。<a id="a-9"></a>此法念住其相云何。<a id="a-A"></a>颂曰。</p>
  <p id="aB">彼居法念住　　总观四所缘</p>
  <p id="aC">修无常及苦　　空无我行相</p>
  <p id="aD">论曰。<a id="a-E"></a>杂缘法念住总有四种。<a id="a-F"></a>二三四五蕴为境别故。<a id="a-G"></a>唯总缘五名此所修。<a id="a-H"></a>彼居此中修四行相。<a id="a-I"></a>总观一切身受心法。<a id="a-J"></a>所谓无常苦空无我。<a id="a-K"></a>然于修习此念住时。<a id="a-L"></a>有余善根能为方便。<a id="a-M"></a>彼应次第修令现前。<a id="a-N"></a>谓彼已熟修杂缘法念住。<a id="a-O"></a>将欲修习此念住时。<a id="a-P"></a>先应总缘修无我行。<a id="a-Q"></a>次观生灭次观缘起。<a id="a-R"></a>以观行者先观诸行从因生灭。<a id="a-S"></a>便于因果相属观门易趣入故。<a id="a-T"></a>或有欲令先观缘起。<a id="a-U"></a>此后引起缘三义观。<a id="a-V"></a>此观无间修七处善。<a id="a-W"></a>于七处善得善巧故。<a id="a-X"></a>能于先来诸所见境。<a id="a-Y"></a>立因果谛次第观察。<a id="a-Z"></a>如是熟修智及定已。<a id="a-a"></a>便能安立顺现观谛。<a id="a-b"></a>谓欲上界苦等各别。<a id="a-c"></a>于如是八随次第观。<a id="a-d"></a>修未曾修十六行相。<a id="a-e"></a>彼由闻慧于八谛中。<a id="a-f"></a>初起如斯十六行观。<a id="a-g"></a>如隔薄绢睹见众色。<a id="a-h"></a>齐此名为闻慧圆满。<a id="a-i"></a>思所成慧准此应说。<a id="a-j"></a>次于生死深生厌患。<a id="a-k"></a>欣乐涅槃寂静功德。<a id="a-l"></a>此后多引厌观现前方便勤修渐增渐胜。<a id="a-m"></a>引起如是能顺决择。<a id="a-n"></a>思所成摄最胜善根。<a id="a-o"></a>即所修总缘共相法念住。<a id="a-p"></a>从此无间生何善根。<a id="a-q"></a>颂曰。</p>
  <p id="ar">从此生暖法　　具观四圣谛</p>
  <p id="as">修十六行相　　次生顶亦然</p>
  <p id="at">如是二善根　　皆初法后四</p>
  <p id="au">次忍唯法念　　下中品同顶</p>
  <p id="av">上唯观欲苦　　一行一刹那</p>
  <p id="aw">世第一亦然　　皆慧五除得</p>
  <p id="ax">论曰。<a id="a-y"></a>从顺决择胜思所成。<a id="a-z"></a>总缘共相法念住后。<a id="a-10"></a>有修所成顺决择分。<a id="a-11"></a>初善根起名为暖法。<a id="a-12"></a>是总缘共相法念住差别。<a id="a-13"></a>如是所起是当所修。<a id="a-14"></a>能烧烦恼薪圣道火前相。<a id="a-15"></a>如钻火位初暖相生。<a id="a-16"></a>法与暖同故名暖法。<a id="a-17"></a>住空闲者执暖法前。<a id="a-18"></a>已起修所成共相法念住。<a id="a-19"></a>虽亦有此而不皆然。<a id="a-1A"></a>若有先离欲界染者。<a id="a-1B"></a>依色界摄修所成慧。<a id="a-1C"></a>厌患生死欣乐涅槃。<a id="a-1D"></a>多厌行俱作意次第。<a id="a-1E"></a>能引异类暖善根生。<a id="a-1F"></a>诸有先时未离欲染。<a id="a-1G"></a>依思所成慧引暖善根生。<a id="a-1H"></a>故彼不应作一向执。<a id="a-1I"></a>此善根起分位长故。<a id="a-1J"></a>能其观察四圣谛境。<a id="a-1K"></a>由此具修十六行相。<a id="a-1L"></a>观苦圣谛修四行相。<a id="a-1M"></a>一无常二苦三空四无我。<a id="a-1N"></a>观集圣谛修四行相。<a id="a-1O"></a>一因二集三生四缘。<a id="a-1P"></a>观灭圣谛修四行相。<a id="a-1Q"></a>一灭二静三妙四离。<a id="a-1R"></a>观道圣谛修四行相。<a id="a-1S"></a>一道二如三行四出。<a id="a-1T"></a>此相差别如后当辨。<a id="a-1U"></a>如契经说。<a id="a-1V"></a>此二痴人违越我法毗柰耶故。<a id="a-1W"></a>于中乃至亦无暖法。<a id="a-1X"></a>诸无暖者一切皆名违越正法毗柰耶不。<a id="a-1Y"></a>不尔。<a id="a-1Z"></a>二人资粮已备。<a id="a-1a"></a>有障法故退所应得故。<a id="a-1b"></a>言违越法毗柰耶。<a id="a-1c"></a>非诸无暖皆名违越。<a id="a-1d"></a>或此二人遇佛出世。<a id="a-1e"></a>舍所亲爱归佛出家。<a id="a-1f"></a>于古圣贤所游径路。<a id="a-1g"></a>已得安足若勤修习必于现身逮得胜利。<a id="a-1h"></a>以彼违越法毗柰耶。<a id="a-1i"></a>于诸胜利皆悉退失。<a id="a-1j"></a>下至暖法亦不能证。<a id="a-1k"></a>是故诸有遇佛出家。<a id="a-1l"></a>同此二人不能起。<a id="a-1m"></a>暖方名违越法毗柰耶。<a id="a-1n"></a>非诸无暖皆名违越。<a id="a-1o"></a>然诸暖法虽缘四谛。<a id="a-1p"></a>而从多分说厌行俱。<a id="a-1q"></a>以起彼时蕴相多故。<a id="a-1r"></a>行者修习此暖善根。<a id="a-1s"></a>下中上品渐次增进。<a id="a-1t"></a>于佛所说苦集灭道。<a id="a-1u"></a>生随顺信观察诸有。<a id="a-1v"></a>恒为猛盛焰所焚烧。<a id="a-1w"></a>于三宝中信为上首。<a id="a-1x"></a>有修所成顺决择分。<a id="a-1y"></a>次善根起名为顶法。<a id="a-1z"></a>是总缘共相法念住差别。<a id="a-20"></a>顶声显此是最胜处。<a id="a-21"></a>如吉祥事至成办时。<a id="a-22"></a>世间说为此人至顶。<a id="a-23"></a>谓色界摄四善根中。<a id="a-24"></a>二是可动二不可动。<a id="a-25"></a>可动二中下者名暖。<a id="a-26"></a>上者名顶。<a id="a-27"></a>动中上故。<a id="a-28"></a>不动二中下者名忍。<a id="a-29"></a>于四谛境极堪忍故。<a id="a-2A"></a>上者名为世第一法。<a id="a-2B"></a>世中胜故犹如醍醐闲居者言修此善品。<a id="a-2C"></a>其相至顶故名顶法。<a id="a-2D"></a>此境行相与暖法同。<a id="a-2E"></a>谓观四谛境修十六行相。<a id="a-2F"></a>何故唯说彼缘灭道。<a id="a-2G"></a>如契经说于佛法僧生少小信是名为顶。<a id="a-2H"></a>说信佛僧显缘道谛。<a id="a-2I"></a>信法言显缘灭谛故。<a id="a-2J"></a>无如是过。<a id="a-2K"></a>此信法言已具显缘三谛信故。<a id="a-2L"></a>如说于苦得现观时得法证净。<a id="a-2M"></a>乃至广说。<a id="a-2N"></a>或由灭道于生信胜。<a id="a-2O"></a>无过失故此中偏说。<a id="a-2P"></a>或由灭道可信可求。<a id="a-2Q"></a>余不可求故此不说。<a id="a-2R"></a>如是暖顶二种善根。<a id="a-2S"></a>初安足时唯法念住。<a id="a-2T"></a>后增进位四皆现前。<a id="a-2U"></a>初安足言显以行相。<a id="a-2V"></a>最初游践四圣谛迹。<a id="a-2W"></a>后增进言显从此后。<a id="a-2X"></a>下中上品次第数习。<a id="a-2Y"></a>诸先所得后不现前。<a id="a-2Z"></a>于彼不生钦重心故。<a id="a-2a"></a>以胜加行引此善根。<a id="a-2b"></a>故已得中不生钦重。<a id="a-2c"></a>然此顶法虽缘四谛。<a id="a-2d"></a>缘三宝信多分现行。<a id="a-2e"></a>此顶善根下中上品。<a id="a-2f"></a>渐次增长至成满时。<a id="a-2g"></a>有修所成顺决择分。<a id="a-2h"></a>胜善根起名为忍法。<a id="a-2i"></a>是总缘共相法念住差别。<a id="a-2j"></a>于四谛理能忍可中此最胜故。<a id="a-2k"></a>又此位忍无退堕故名为忍法。<a id="a-2l"></a>世第一法虽于圣谛。<a id="a-2m"></a>亦能忍可无间必能入见道故。<a id="a-2n"></a>必无退堕而不具观四圣谛理。<a id="a-2o"></a>此具观故偏得忍名。<a id="a-2p"></a>故偏说此名顺谛忍。<a id="a-2q"></a>此忍善根安足增进。<a id="a-2r"></a>皆法念住与前有别。<a id="a-2s"></a>此与见道渐相似故。<a id="a-2t"></a>以见道位中唯法念住故。<a id="a-2u"></a>然此忍法有下中上。<a id="a-2v"></a>下中二品与顶法同。<a id="a-2w"></a>谓具观察四圣谛境。<a id="a-2x"></a>及能具修十六行相。<a id="a-2y"></a>上品有异唯观欲苦。<a id="a-2z"></a>与世第一相邻接故。<a id="a-30"></a>由此能准暖等善根。<a id="a-31"></a>皆时具缘三界苦等。<a id="a-32"></a>义已成立无简别故。<a id="a-33"></a>忍下中上如何分别。<a id="a-34"></a>旦下品忍具八类心。<a id="a-35"></a>谓瑜伽师以四行相。<a id="a-36"></a>观欲界苦名一类心。<a id="a-37"></a>如是次观色无色苦。<a id="a-38"></a>集灭道谛亦如是观。<a id="a-39"></a>成八类心名下品忍。<a id="a-3A"></a>中忍减略行相所缘。<a id="a-3B"></a>谓瑜伽师以四行相。<a id="a-3C"></a>观欲界苦乃至具足。<a id="a-3D"></a>以四行相观欲界道。<a id="a-3E"></a>于上界道减一行相。<a id="a-3F"></a>从此名曰中品忍初。<a id="a-3G"></a>如是次第渐减渐略行相所缘。<a id="a-3H"></a>乃至极少唯以二心观欲界苦。<a id="a-3I"></a>如苦法忍苦法智位。<a id="a-3J"></a>齐此名为中品忍满。<a id="a-3K"></a>上忍唯观欲界苦谛。<a id="a-3L"></a>修一行相唯一刹那。<a id="a-3M"></a>此善根起不相续故。<a id="a-3N"></a>上忍无间有修所成。<a id="a-3O"></a>初开圣道门世功德中胜。<a id="a-3P"></a>是总缘共相法念住差别。<a id="a-3Q"></a>顺决择分摄最上善根生。<a id="a-3R"></a>此即说名世第一法。<a id="a-3S"></a>此有漏故名为世间。<a id="a-3T"></a>是最胜故名。<a id="a-3U"></a>为第一。<a id="a-3V"></a>有士用力离同类因。<a id="a-3W"></a>引圣道起故名最胜。<a id="a-3X"></a>是故名为世第一法。<a id="a-3Y"></a>有余师说。<a id="a-3Z"></a>此有漏故名为世间。<a id="a-3a"></a>成此必无断善根理故名第一。<a id="a-3b"></a>彼说不然。<a id="a-3c"></a>诸有修习施戒闻等殊胜善根。<a id="a-3d"></a>亦不断善不往恶趣。<a id="a-3e"></a>非皆可名世第一法。<a id="a-3f"></a>故彼所说非决定因。<a id="a-3g"></a>又彼自说与定相应。<a id="a-3h"></a>念住等差别名世第一法。<a id="a-3i"></a>然有得定念住差别。<a id="a-3j"></a>于后退失复断善根如天授等。<a id="a-3k"></a>故伽他说。</p>
  <p id="a3l">乃至彼愚夫　　由生长无义</p>
  <p id="a3m">损害诸白分　　知于顶退堕</p>
  <p id="a3n">依天授说如是伽他。<a id="a-3o"></a>又理应然天授曾得神境通等胜功德故。<a id="a-3p"></a>由彼得定念住摄善。<a id="a-3q"></a>仍断善根是故彼宗。<a id="a-3r"></a>世第一法亦非决定不断善根。<a id="a-3s"></a>又成世间离欲道者亦不断善。<a id="a-3t"></a>应名第一成彼必无断善根故。<a id="a-3u"></a>若谓彼道非为决定。<a id="a-3v"></a>不断善根以有退故。<a id="a-3w"></a>是则汝宗世第一法。<a id="a-3x"></a>许有退故应容断善。<a id="a-3y"></a>以彼宗许第一有退。<a id="a-3z"></a>如言此退亦不相违。<a id="a-40"></a>谓此退言于教及理。<a id="a-41"></a>皆无违故许亦无失。<a id="a-42"></a>然彼复说此或无退。<a id="a-43"></a>以善根中此殊胜故。<a id="a-44"></a>如是于证理亦不成。<a id="a-45"></a>于诸行中殊胜作意亦应不退。<a id="a-46"></a>彼宗许此于善根中是殊胜故。<a id="a-47"></a>非此即是世第一法。<a id="a-48"></a>以彼教中各别说故。<a id="a-49"></a>若谓如是世第一法一切不退。<a id="a-4A"></a>此亦非因彼于善根亦殊胜故。<a id="a-4B"></a>一切不退应名第一。<a id="a-4C"></a>故彼所言不断善故名第一者非为善说。<a id="a-4D"></a>彼复有说此有漏故。<a id="a-4E"></a>名为世间。<a id="a-4F"></a>住等引中观四谛故名为第一。<a id="a-4G"></a>理亦不然。<a id="a-4H"></a>已见谛者有住等引。<a id="a-4I"></a>俗智现前观察四谛应名第一。<a id="a-4J"></a>若谓第一能入离生。<a id="a-4K"></a>又必应依异生身者。<a id="a-4L"></a>亦不应理因相等故。<a id="a-4M"></a>又诸行中殊胜作意。<a id="a-4N"></a>亦有此相应名第一又无经说此观四谛。<a id="a-4O"></a>故彼所言定不应理。<a id="a-4P"></a>由此所说此有漏故名为世间。<a id="a-4Q"></a>入离生故名为第一。<a id="a-4R"></a>于理为善。<a id="a-4S"></a>此如上忍缘欲苦谛。<a id="a-4T"></a>修一行相唯一刹那。<a id="a-4U"></a>如如减略行相所缘。<a id="a-4V"></a>如是如是渐近见谛。<a id="a-4W"></a>故世第一唯缘欲苦。<a id="a-4X"></a>修一行相唯一刹那。<a id="a-4Y"></a>说无间入离生位故。<a id="a-4Z"></a>此位决定无相续理。<a id="a-4a"></a>若谓于此既有处说。<a id="a-4b"></a>起世第一当入离生。<a id="a-4c"></a>应相续者亦不应理。<a id="a-4d"></a>显入离生定由此故。<a id="a-4e"></a>谓此意显诸欲当入正性离生。<a id="a-4f"></a>一切必应起世第一故作是说。<a id="a-4g"></a>或于此中所言起者。<a id="a-4h"></a>显世第一未已生位。<a id="a-4i"></a>当至已生位入正性离生。<a id="a-4j"></a>不可引彼证此相续。<a id="a-4k"></a>又若相续第一不成。<a id="a-4l"></a>谓有二义可名第一。<a id="a-4m"></a>居异生身最后边故譬如树端。<a id="a-4n"></a>或世法中最为胜故譬如胜士。<a id="a-4o"></a>依此二理相续不成。<a id="a-4p"></a>以望后刹那前非第一故。<a id="a-4q"></a>谓前望后非最后边。<a id="a-4r"></a>亦非最胜何名第一。<a id="a-4s"></a>由此故说开圣道门。<a id="a-4t"></a>此为最胜故名第一。<a id="a-4u"></a>尚无二心俱时而起。<a id="a-4v"></a>为初圣道等无间缘。<a id="a-4w"></a>况有多心故无相续。<a id="a-4x"></a>由此本论言唯一心。<a id="a-4y"></a>所以者何。<a id="a-4z"></a>若非一者后于前心为劣等胜。<a id="a-50"></a>且劣非理要胜进时。<a id="a-51"></a>入离生故等亦非理。<a id="a-52"></a>前既有障后应尔故。<a id="a-53"></a>后若胜者前非第一。<a id="a-54"></a>此中有难暖善根等。<a id="a-55"></a>亦应准彼如是推征。<a id="a-56"></a>暖顶忍位若多心者。<a id="a-57"></a>后于前心为劣等胜。<a id="a-58"></a>且劣非理非劣能入顶等位故。<a id="a-59"></a>等亦非理前不能入后应尔故。<a id="a-5A"></a>后若胜者前非暖等。<a id="a-5B"></a>彼难不然。<a id="a-5C"></a>于暖顶忍曾不有说第一声故。<a id="a-5D"></a>谓于此中思择第一。<a id="a-5E"></a>彼声为说一心多心。<a id="a-5F"></a>然第一声唯说最胜。<a id="a-5G"></a>最胜心位可名第一。<a id="a-5H"></a>尚不说等何况劣心。<a id="a-5I"></a>暖顶忍中不言第一。<a id="a-5J"></a>何劳思择为劣等胜。<a id="a-5K"></a>由暖等位无第一言。<a id="a-5L"></a>可得析为下中上品。<a id="a-5M"></a>有多品故可非一心。<a id="a-5N"></a>世第一法无容如是。<a id="a-5O"></a>以上上品一刹那心。<a id="a-5P"></a>能入离生可名第一。<a id="a-5Q"></a>非暖顶忍能入离生。<a id="a-5R"></a>是故不应如世第一。<a id="a-5S"></a>推征暖等唯上上品。<a id="a-5T"></a>许是第一名所显故。<a id="a-5U"></a>谓色界系有九善根。<a id="a-5V"></a>下下下中下上名暖。<a id="a-5W"></a>中下中中中上名顶。<a id="a-5X"></a>上下上中名忍。<a id="a-5Y"></a>上上名世第一。<a id="a-5Z"></a>彼又难言。<a id="a-5a"></a>如暖顶忍缘诸谛故。<a id="a-5b"></a>非唯一心世第一法。<a id="a-5c"></a>亦缘多谛宁唯一心。<a id="a-5d"></a>亦不应理。<a id="a-5e"></a>彼不了达此论宗故。<a id="a-5f"></a>夫欲设难须达论宗。<a id="a-5g"></a>知他所许方可征例。<a id="a-5h"></a>非我论宗许世第一。<a id="a-5i"></a>能缘多谛为例不成。<a id="a-5j"></a>又暖等中虽皆具有下中上品。<a id="a-5k"></a>曾不于彼说第一声故。<a id="a-5l"></a>第一声说上上品。<a id="a-5m"></a>上上品故唯一刹那。<a id="a-5n"></a>谓前三中皆有上品不说第一。<a id="a-5o"></a>故说第一唯上上品。<a id="a-5p"></a>由此第一刹那理成。<a id="a-5q"></a>对法诸师作如是说。<a id="a-5r"></a>为苦法忍等无间缘。<a id="a-5s"></a>故立一刹那名世第一法。<a id="a-5t"></a>有作是难此说不然。<a id="a-5u"></a>曾无此说故。<a id="a-5v"></a>无差别言故。<a id="a-5w"></a>异类为缘成过失故。<a id="a-5x"></a>唯一刹那不可说故。<a id="a-5y"></a>谓曾无圣教作如是说。<a id="a-5z"></a>能为苦法忍等无间缘故。<a id="a-60"></a>立一刹那名世第一法。<a id="a-61"></a>又诸圣教无差别言。<a id="a-62"></a>但总相说起世第一。<a id="a-63"></a>当入离生斯有是处。<a id="a-64"></a>又若第一为苦法忍等无间缘。<a id="a-65"></a>是则不应说名异类犹如暖等。<a id="a-66"></a>谓如暖等能为顶等等无间缘。<a id="a-67"></a>非是异类如是第一。<a id="a-68"></a>若为苦忍等无间缘应非异类。<a id="a-69"></a>若是异类能为苦忍等无间缘便成过失。<a id="a-6A"></a>又多物合一用方成故。<a id="a-6B"></a>若一刹那应不可宣说世第一法。<a id="a-6C"></a>能为苦忍等无间缘。<a id="a-6D"></a>唯一刹那义已成立。<a id="a-6E"></a>于如是说理应弃舍不应酬对。<a id="a-6F"></a>然彼愚类不了正宗。<a id="a-6G"></a>于此义中固为征难。<a id="a-6H"></a>今愍彼类略复开晓。<a id="a-6I"></a>反诘彼宗与此同故。<a id="a-6J"></a>言虽无别义已成故。<a id="a-6K"></a>等无间缘许异类故。<a id="a-6L"></a>许彼理实不可说故。<a id="a-6M"></a>谓亦无圣教说念住等名世第一。<a id="a-6N"></a>及成此必无断善根理故名第一。<a id="a-6O"></a>彼宗何故作如是言。<a id="a-6P"></a>又圣教中但总相说起世第一。<a id="a-6Q"></a>当入离生义已显成世第一法。<a id="a-6R"></a>为苦法忍等无间缘。<a id="a-6S"></a>以苦法忍是离生一分故。<a id="a-6T"></a>说世第一无间入离生故。<a id="a-6U"></a>对法诸师为令所说易可了故。<a id="a-6V"></a>于离生位摽初刹那名苦法忍。<a id="a-6W"></a>彼宗亦许有苦法忍。<a id="a-6X"></a>以彼宗许苦法忍位有多刹那故。<a id="a-6Y"></a>彼论言如世第一非唯一念。<a id="a-6Z"></a>苦法忍等例亦应然。<a id="a-6a"></a>或彼宗但许于离生位有多刹那。<a id="a-6b"></a>即许初刹那以世第一为等无间。<a id="a-6c"></a>非彼一切离生刹那。<a id="a-6d"></a>可有一时俱生理故。<a id="a-6e"></a>由此彼说曾无说故。<a id="a-6f"></a>言无别故皆不应理。<a id="a-6g"></a>又我宗许异类亦作等无间缘理必应尔。<a id="a-6h"></a>以有诸法俱生相违。<a id="a-6i"></a>彼生必由互相开避。<a id="a-6j"></a>前法为后等无间缘。<a id="a-6k"></a>非俱生相违唯诸同类故。<a id="a-6l"></a>异类相望亦为此缘。<a id="a-6m"></a>由此应知若染不染。<a id="a-6n"></a>有漏无漏及界地等。<a id="a-6o"></a>同类异类心心所法。<a id="a-6p"></a>展转容作等无间缘。<a id="a-6q"></a>既尔彼言若世第一。<a id="a-6r"></a>为苦法忍等无间缘。<a id="a-6s"></a>是则不应说名异类。<a id="a-6t"></a>如暖等者有言无义。<a id="a-6u"></a>又我不言世第一法有能说者。<a id="a-6v"></a>如何为此许世第一有多刹那。<a id="a-6w"></a>然我所宗许世第一实不可说。<a id="a-6x"></a>而说名为世第一者。<a id="a-6y"></a>如说刹那谓如刹那实不可说。<a id="a-6z"></a>为欲展转相开示故。<a id="a-70"></a>世间非不说为刹那。<a id="a-71"></a>说世第一应知亦尔。<a id="a-72"></a>然彼所言要多物合一用成者。<a id="a-73"></a>此亦不定用有二种。<a id="a-74"></a>一者世俗。<a id="a-75"></a>二者胜义。<a id="a-76"></a>即是假实世俗。<a id="a-77"></a>一用依多物成。<a id="a-78"></a>胜义一用依一物成。<a id="a-79"></a>世第一法既是胜义。<a id="a-7A"></a>宁说彼一用要依多物成。<a id="a-7B"></a>以许此中实不可说。<a id="a-7C"></a>故世第一唯一刹那由此所说。<a id="a-7D"></a>为苦法忍等无间缘。<a id="a-7E"></a>立一刹那名世第一理善成立。<a id="a-7F"></a>此义已了。<a id="a-7G"></a>今复应思暖等四法以何为体。<a id="a-7H"></a>暖等自性皆慧为体若并助伴皆五蕴摄。<a id="a-7I"></a>定俱必有随转色故然除彼得。<a id="a-7J"></a>勿诸圣者暖等善根重现前故。<a id="a-7K"></a>然已见谛不许暖等重现在前。<a id="a-7L"></a>已见谛者加行现前成无用故。<a id="a-7M"></a>有余师言。<a id="a-7N"></a>依异生法无容圣者身中行故。<a id="a-7O"></a>有说此二俱非过失。<a id="a-7P"></a>得虽暖等摄如异生性故。<a id="a-7Q"></a>谓如异生性是不得圣法。<a id="a-7R"></a>得圣法已彼犹现行。<a id="a-7S"></a>然彼体非异生性摄。<a id="a-7T"></a>不得一切圣法方名异生性故。<a id="a-7U"></a>如是暖等得。<a id="a-7V"></a>虽是暖等体。<a id="a-7W"></a>而无圣者身中行失。<a id="a-7X"></a>俱生相续体非体故。<a id="a-7Y"></a>如沙门果诸无漏得。<a id="a-7Z"></a>若谓相续沙门果得亦沙门果故。<a id="a-7a"></a>非喻者则应于后胜果道中有果现前。<a id="a-7b"></a>成违宗失。<a id="a-7c"></a>以宗安立八圣者中。<a id="a-7d"></a>住胜果道时于前沙门果。<a id="a-7e"></a>许得成就遮在身行故。<a id="a-7f"></a>彼所许有违宗过。<a id="a-7g"></a>又应果向俱时现行。<a id="a-7h"></a>立八圣者便不成就。<a id="a-7i"></a>住后果向前果唯成。<a id="a-7j"></a>而不现行可立八故。<a id="a-7k"></a>谓诸后向说前位果不在身行。<a id="a-7l"></a>为遮全果在身现行故作是说。<a id="a-7m"></a>得虽是果而非全故。<a id="a-7n"></a>设后位现行无住前果失。<a id="a-7o"></a>彼应许毕竟无住果者。<a id="a-7p"></a>毕竟无全果顿现行故。<a id="a-7q"></a>又胜果道无全现行故。<a id="a-7r"></a>亦应无住胜果道。<a id="a-7s"></a>然胜果道一分现行。<a id="a-7t"></a>亦许名为住胜果道。<a id="a-7u"></a>住少分果例亦应然。<a id="a-7v"></a>若谓定中有所得道。<a id="a-7w"></a>于出定位彼道不行与果何殊。<a id="a-7x"></a>而决定说唯是住向非住果者。<a id="a-7y"></a>又住果者起有漏心。<a id="a-7z"></a>果道不行应非住果。<a id="a-80"></a>以非全果现在前故。<a id="a-81"></a>或应与彼复共思择。<a id="a-82"></a>何缘唯约圣道现行。<a id="a-83"></a>立八圣者非约成就。<a id="a-84"></a>勿住果向二圣相杂无如是失。<a id="a-85"></a>以若住后胜果道时彼道胜故。<a id="a-86"></a>如苾刍位虽成勤策近住律仪。<a id="a-87"></a>而从胜故但名苾刍非勤策等。<a id="a-88"></a>虽如是立八圣亦成。<a id="a-89"></a>而约现行立八圣者。<a id="a-8A"></a>证知非住胜果道时。<a id="a-8B"></a>果不全现行故不名住果。<a id="a-8C"></a>由此前说于宗违害。<a id="a-8D"></a>及应果向俱时现行。<a id="a-8E"></a>二种过失彼定不免。<a id="a-8F"></a>是故前言俱生相续体非体故。<a id="a-8G"></a>圣者身中暖等诸得虽亦现起。<a id="a-8H"></a>而无暖等圣身行过故。<a id="a-8I"></a>应于此更辨。<a id="a-8J"></a>何缘暖等诸得非暖等体由此已遮。<a id="a-8K"></a>有余师说。<a id="a-8L"></a>勿世第一有相续过故。<a id="a-8M"></a>得定非世第一体。<a id="a-8N"></a>复有别失谓暖等三位。<a id="a-8O"></a>相续故得应彼体。<a id="a-8P"></a>或不应言世第一法一刹那故得非彼体。<a id="a-8Q"></a>如是所说言有理无。<a id="a-8R"></a>故应舍此摄受前说。<a id="a-8S"></a>谓暖等得如异生性理不应然。<a id="a-8T"></a>异生性体与诸圣法极相违故。<a id="a-8U"></a>暖等得体与诸圣法。<a id="a-8V"></a>都不相违如何成例。<a id="a-8W"></a>以暖等得通在圣身。<a id="a-8X"></a>异生性得则不如是。<a id="a-8Y"></a>故彼所引为例不齐。<a id="a-8Z"></a>又沙门果诸相续得。<a id="a-8a"></a>虽亦许为沙门果体。<a id="a-8b"></a>而无八圣位相杂失。<a id="a-8c"></a>以诸安住胜果道者。<a id="a-8d"></a>果摄所得法必定不行故。<a id="a-8e"></a>安住果者胜果道摄。<a id="a-8f"></a>诸所得法亦不成故。<a id="a-8g"></a>若尔应许如苦忍等。<a id="a-8h"></a>谓且应如苦法智忍自性是慧。<a id="a-8i"></a>若并助伴即兼俱得五蕴为性。<a id="a-8j"></a>苦法智等现在前时。<a id="a-8k"></a>彼苦法忍得不名苦法忍。<a id="a-8l"></a>不尔应有相续过故。<a id="a-8m"></a>智现行时应修忍故。<a id="a-8n"></a>忍智二体应俱行故。<a id="a-8o"></a>如是暖等俱生诸得。<a id="a-8p"></a>虽亦名为暖法等体。<a id="a-8q"></a>而顶法等现在前时。<a id="a-8r"></a>彼暖等得不名暖等。<a id="a-8s"></a>不尔应暖等顶等为因故。<a id="a-8t"></a>及有如前所说过故。<a id="a-8u"></a>如是所说亦无深理。<a id="a-8v"></a>以暖法等性类同故。<a id="a-8w"></a>暖顶忍三位相续故。<a id="a-8x"></a>谓前已说色界所系有九善根。<a id="a-8y"></a>分为暖等以同类故互不相违。<a id="a-8z"></a>后念起前亦无有过。<a id="a-90"></a>又暖顶忍位相续长。<a id="a-91"></a>体虽已灭得相续起。<a id="a-92"></a>名为暖等斯有何失。<a id="a-93"></a>非世第一一刹那故。<a id="a-94"></a>彼得便非世第一体。<a id="a-95"></a>与余善根性类同故。<a id="a-96"></a>顺决择分相无异故。<a id="a-97"></a>若俱生得亦彼体者。<a id="a-98"></a>何理能遮彼相续得。<a id="a-99"></a>后得非故前亦应非由此极成。<a id="a-9A"></a>若并助伴皆五蕴性然除彼得。<a id="a-9B"></a>此中暖法初安足时。<a id="a-9C"></a>于三谛中随缘何谛。<a id="a-9D"></a>法念住现在修未来四随一行相。<a id="a-9E"></a>现在修未来四。<a id="a-9F"></a>唯修同分非不同分。<a id="a-9G"></a>缘灭谛法念住现在修未来一。<a id="a-9H"></a>随一行相现在修未来四。<a id="a-9I"></a>非初观蕴灭能修缘蕴道。<a id="a-9J"></a>后增进位于三谛中。<a id="a-9K"></a>随缘何谛随一念住。<a id="a-9L"></a>现在修未来四。<a id="a-9M"></a>随一行相现在修未来十六。<a id="a-9N"></a>缘灭谛法念住现在修未来四。<a id="a-9O"></a>随一行相现在修未来十六。<a id="a-9P"></a>此初安足唯修同分者。<a id="a-9Q"></a>先未曾得如是种性故。<a id="a-9R"></a>于诸谛中行未广故。<a id="a-9S"></a>后增进位与此相违。<a id="a-9T"></a>故彼能修同分异分。<a id="a-9U"></a>顶初安足于四谛中。<a id="a-9V"></a>随缘何谛法念住。<a id="a-9W"></a>现在修未来四随一行相。<a id="a-9X"></a>现在修未来十六。<a id="a-9Y"></a>后增进位于三谛中。<a id="a-9Z"></a>随缘何谛随一念住现在修未来四随一行相。<a id="a-9a"></a>现在修未来十六。<a id="a-9b"></a>缘灭谛法念住。<a id="a-9c"></a>现在修未来四随一行相。<a id="a-9d"></a>现在修未来十六。<a id="a-9e"></a>忍初安足及后增进。<a id="a-9f"></a>于四谛中随缘何谛法念住。<a id="a-9g"></a>现在修未来四随一行相现在修未来十六。<a id="a-9h"></a>此依忍类总相而说差别说者略所缘时。<a id="a-9i"></a>随略彼所缘不修彼行相。<a id="a-9j"></a>谓具缘四具修十六。<a id="a-9k"></a>若缘三二一修十二八四。<a id="a-9l"></a>世第一法缘欲苦谛。<a id="a-9m"></a>法念住现在修未来四随一行相。<a id="a-9n"></a>现在修未来四唯同分修无缘余谛。<a id="a-9o"></a>世第一法是故唯修尔所行相。<a id="a-9p"></a>有余师说。<a id="a-9q"></a>近见道故似见道故。<a id="a-9r"></a>唯修尔所谓苦法忍。<a id="a-9s"></a>唯缘欲苦谛修四行相。<a id="a-9t"></a>世第一亦然。<a id="a-9u"></a>已辩所生善根相体。<a id="a-9v"></a>今次应辩彼差别义。<a id="a-9w"></a>颂曰。</p>
  <p id="a9x">此顺决择分　　四皆修所成</p>
  <p id="a9y">六地二或七　　依欲界身九</p>
  <p id="a9z">三女男得二　　第四女亦尔</p>
  <p id="aA0">圣由失地舍　　异生由命终</p>
  <p id="aA1">初二亦退舍　　依本必见谛</p>
  <p id="aA2">舍已得非先　　二舍性非得</p>
  <p id="aA3">论曰。<a id="a-A4"></a>此暖顶忍世第一法。<a id="a-A5"></a>四殊胜善根名顺决择分。<a id="a-A6"></a>由下中上及上上品。<a id="a-A7"></a>分为四种如前已说。<a id="a-A8"></a>决谓决断。<a id="a-A9"></a>择谓简择决断简择。<a id="a-AA"></a>谓诸圣道。<a id="a-AB"></a>以诸圣道能断疑故。<a id="a-AC"></a>及能分别四谛相故。<a id="a-AD"></a>分谓分段即是见道是决择中一分摄故。<a id="a-AE"></a>暖等为缘引决择分。<a id="a-AF"></a>顺益彼故得顺彼名。<a id="a-AG"></a>故此名为顺决择分。<a id="a-AH"></a>如是四种皆修所成。<a id="a-AI"></a>非闻思所成。<a id="a-AJ"></a>远决择分故此四善根皆依六地。<a id="a-AK"></a>谓四静虑未至中间。<a id="a-AL"></a>欲界中无阙等引故。<a id="a-AM"></a>余上地亦无见道眷属故。<a id="a-AN"></a>又无色界心不缘欲界故。<a id="a-AO"></a>欲界先应遍知断故。<a id="a-AP"></a>于三界中彼最粗故。<a id="a-AQ"></a>此四善根能感色界五蕴异熟为圆满因。<a id="a-AR"></a>不能牵引众同分故。<a id="a-AS"></a>极厌诸有欣圆寂故。<a id="a-AT"></a>或声为显二有异说。<a id="a-AU"></a>谓暖顶二。<a id="a-AV"></a>尊者妙音说。<a id="a-AW"></a>依前六及欲七地。<a id="a-AX"></a>对法诸师不许彼说。<a id="a-AY"></a>非闻思所成顺决择分故。<a id="a-AZ"></a>此四善根依欲身起。<a id="a-Aa"></a>人天九处除北俱卢。<a id="a-Ab"></a>唯依欲九身容入离生故。<a id="a-Ac"></a>除增上忍世第一法。<a id="a-Ad"></a>余三善根三洲初起。<a id="a-Ae"></a>后生天处亦续现前。<a id="a-Af"></a>所余亦依天处初起。<a id="a-Ag"></a>有余师说。<a id="a-Ah"></a>若于先时曾已修治此四加行。<a id="a-Ai"></a>彼于天处皆得初起。<a id="a-Aj"></a>此四善根唯依男女。<a id="a-Ak"></a>前三男女俱通得二。<a id="a-Al"></a>第四女身亦得二种。<a id="a-Am"></a>勿后得男身不成暖等故。<a id="a-An"></a>依男唯得男身善根。<a id="a-Ao"></a>圣转至余生亦不为女故。<a id="a-Ap"></a>暖顶忍位容有转形故。<a id="a-Aq"></a>二依善根展转为因性。<a id="a-Ar"></a>世第一法依女身者。<a id="a-As"></a>能为二因女得圣已。<a id="a-At"></a>容有转得男身理故。<a id="a-Au"></a>依男身者但为一因。<a id="a-Av"></a>已得女身非择灭故。<a id="a-Aw"></a>圣依此地得此善根。<a id="a-Ax"></a>失此地时善根方舍。<a id="a-Ay"></a>失地言显迁生上地异生。<a id="a-Az"></a>于地若失不失但失众同分。<a id="a-B0"></a>必舍此善根圣身见道力所资故。<a id="a-B1"></a>此四善根无命终舍。<a id="a-B2"></a>宁知命终舍唯异生非圣。<a id="a-B3"></a>以本论说。<a id="a-B4"></a>卵胎中异生唯成就身不成身业故。<a id="a-B5"></a>岂不异生先依下地起暖法等。<a id="a-B6"></a>后生上地亦必定舍。<a id="a-B7"></a>暖等善根无如是失。<a id="a-B8"></a>以彼异生尔时舍善根由舍同分故。<a id="a-B9"></a>谓住死有无圣道资。<a id="a-BA"></a>舍诸善根非由上地中有等起。<a id="a-BB"></a>若诸圣者住死有中。<a id="a-BC"></a>由圣道资不舍暖等。<a id="a-BD"></a>但由上地中有等起。<a id="a-BE"></a>舍下善根舍时虽同而所由别。<a id="a-BF"></a>是故异生无失地舍。<a id="a-BG"></a>圣者必无由命终舍。<a id="a-BH"></a>异生命终虽舍忍法。<a id="a-BI"></a>而定无有堕诸恶趣。<a id="a-BJ"></a>得恶趣生非择灭故。<a id="a-BK"></a>身是忍法曾所居故。<a id="a-BL"></a>能感恶趣诸业烦恼。<a id="a-BM"></a>不复能在身中行故。<a id="a-BN"></a>如师子窟杂兽不居。<a id="a-BO"></a>初二善根亦由退舍。<a id="a-BP"></a>如是退舍异生非圣。<a id="a-BQ"></a>后二异生亦无退舍。<a id="a-BR"></a>依根本地起暖等善根。<a id="a-BS"></a>彼于此生必定得见谛。<a id="a-BT"></a>以根利故厌有深故。<a id="a-BU"></a>依未至中间起暖等者。<a id="a-BV"></a>于此生不必得入见谛。<a id="a-BW"></a>有余师言。<a id="a-BX"></a>依根本定起暖等者。<a id="a-BY"></a>此生必定得至涅槃厌有深故。<a id="a-BZ"></a>若先舍已后重得时。<a id="a-Ba"></a>所得必非先之所舍由先舍已。<a id="a-Bb"></a>后重得时亦大劬劳方得起故。<a id="a-Bc"></a>于先所舍不钦敬故。<a id="a-Bd"></a>如先已舍别解脱戒。<a id="a-Be"></a>后重受时得未曾得。<a id="a-Bf"></a>暖等亦尔后得非先。<a id="a-Bg"></a>若先已得暖等善根。<a id="a-Bh"></a>经生故舍遇了分位。<a id="a-Bi"></a>善说法师便生顶等。<a id="a-Bj"></a>若不遇者还从本修。<a id="a-Bk"></a>失退二舍非得为性。<a id="a-Bl"></a>退舍必因起过而得失舍。<a id="a-Bm"></a>或有由德增进得此善根有何胜利。<a id="a-Bn"></a>颂曰。</p>
  <p id="aBo">暖必至涅槃　　顶终不断善</p>
  <p id="aBp">忍不堕恶趣　　第一入离生</p>
  <p id="aBq">论曰。<a id="a-Br"></a>四善根中若得暖法。<a id="a-Bs"></a>虽有退断善根。<a id="a-Bt"></a>造无间业堕恶趣等。<a id="a-Bu"></a>而无久流转必至涅槃故。<a id="a-Bv"></a>若尔何殊顺解脱分。<a id="a-Bw"></a>若无障碍去见谛近。<a id="a-Bx"></a>此与见道行相同故。<a id="a-By"></a>是等引摄胜善根故。<a id="a-Bz"></a>若得顶法虽有退等。<a id="a-C0"></a>而增毕竟不断善根。<a id="a-C1"></a>观察三宝殊胜功德为门引生净信心故。<a id="a-C2"></a>若得顶已不断善根。<a id="a-C3"></a>如何经说天授退顶。<a id="a-C4"></a>由彼曾起近顶善根依未得退密作是说。<a id="a-C5"></a>若得忍法虽命终舍住异生位。<a id="a-C6"></a>而增无退不造无间不堕恶趣。<a id="a-C7"></a>然颂但说不堕恶趣言。<a id="a-C8"></a>义准已知不造无间业。<a id="a-C9"></a>造无间业者必堕恶趣故。<a id="a-CA"></a>忍位无退如前已辩。<a id="a-CB"></a>得忍不堕诸恶趣者。<a id="a-CC"></a>已远趣彼业烦恼故。<a id="a-CD"></a>得恶趣生非择灭故。<a id="a-CE"></a>由下忍力已得一切恶趣无生。<a id="a-CF"></a>由上忍力复得少分生等无生。<a id="a-CG"></a>少分生者谓卵湿生。<a id="a-CH"></a>由此二生多愚昧故。<a id="a-CI"></a>等言为显处身有惑处。<a id="a-CJ"></a>谓无想大梵北洲。<a id="a-CK"></a>无想大梵僻见处故。<a id="a-CL"></a>北俱卢洲无现观故。<a id="a-CM"></a>身谓扇搋等多诸烦恼故。<a id="a-CN"></a>有谓第八等圣必不受故。<a id="a-CO"></a>或谓见断惑必不复起故。<a id="a-CP"></a>得世第一法虽住异生位。<a id="a-CQ"></a>而能趣入正性离生。<a id="a-CR"></a>颂虽不言离命终舍。<a id="a-CS"></a>既无间入正性离生。<a id="a-CT"></a>义准已成无命终舍。<a id="a-CU"></a>何缘唯此能入离生。<a id="a-CV"></a>已得异生非择灭故。<a id="a-CW"></a>能如无间道舍异生性故。<a id="a-CX"></a>此四善根各有三品。<a id="a-CY"></a>由声闻等种性别故。<a id="a-CZ"></a>随何种性善根已生。<a id="a-Ca"></a>彼可移转向余乘不。<a id="a-Cb"></a>颂曰。</p>
  <p id="aCc">转声闻种性　　二成佛三余</p>
  <p id="aCd">麟角佛无转　　一坐成觉故</p>
  <p id="aCe">论曰。<a id="a-Cf"></a>未殖佛乘顺解脱分。<a id="a-Cg"></a>依声闻种性起暖顶善根。<a id="a-Ch"></a>容可转生佛乘暖顶。<a id="a-Ci"></a>是经长时方能起义。<a id="a-Cj"></a>若起彼忍无向佛乘。<a id="a-Ck"></a>以声闻乘加行最久。<a id="a-Cl"></a>经六十劫自果必成。<a id="a-Cm"></a>菩萨专求利他事故。<a id="a-Cn"></a>为欲拔济无边有情。<a id="a-Co"></a>弘誓庄严经无量劫。<a id="a-Cp"></a>故往恶趣如游园苑。<a id="a-Cq"></a>若不尔者无成佛义。<a id="a-Cr"></a>起忍得一切恶趣非择灭故。<a id="a-Cs"></a>起彼忍无向佛乘断绝众多利他事故。<a id="a-Ct"></a>若时菩萨已殖佛乘顺解脱分。<a id="a-Cu"></a>为遮恶趣展转坚摄施戒慧三。<a id="a-Cv"></a>尔时无劳起余乘忍。<a id="a-Cw"></a>故声闻暖顶可转向佛乘。<a id="a-Cx"></a>起忍则无转成佛义。<a id="a-Cy"></a>依声闻种性起暖顶忍三。<a id="a-Cz"></a>皆可转生独觉乘道。<a id="a-D0"></a>非声闻种性忍法已生。<a id="a-D1"></a>于独觉菩提有能障义。<a id="a-D2"></a>故起彼忍亦成独觉。<a id="a-D3"></a>此在佛外故颂言余。<a id="a-D4"></a>起独觉乘种性暖顶。<a id="a-D5"></a>为有转向余乘理。<a id="a-D6"></a>不然。<a id="a-D7"></a>独觉乘总有二种。<a id="a-D8"></a>一麟角喻。<a id="a-D9"></a>二先声闻。<a id="a-DA"></a>若先声闻如声闻说。<a id="a-DB"></a>麟角及佛俱不可转。<a id="a-DC"></a>以俱一坐成菩提故。<a id="a-DD"></a>第四静虑是不倾动。<a id="a-DE"></a>最极明利三摩地故。<a id="a-DF"></a>堪为麟角大觉所依。<a id="a-DG"></a>故彼俱依第四静虑。<a id="a-DH"></a>从身念住至尽无生。<a id="a-DI"></a>唯于一坐能次第起。<a id="a-DJ"></a>故麟角喻及佛种性。<a id="a-DK"></a>暖等善根皆不可转。<a id="a-DL"></a>颇有初殖顺解脱分。<a id="a-DM"></a>此生即能起顺决择分耶。<a id="a-DN"></a>不尔云何。<a id="a-DO"></a>颂曰。</p>
  <p id="aDP">前顺解脱分　　速三生解脱</p>
  <p id="aDQ">闻思成三业　　殖在人三洲</p>
  <p id="aDR">论曰。<a id="a-DS"></a>顺决择分今生起者。<a id="a-DT"></a>前生必起顺解脱分。<a id="a-DU"></a>诸有创殖顺解脱分。<a id="a-DV"></a>极速三生方得解脱。<a id="a-DW"></a>谓初生殖顺解脱分。<a id="a-DX"></a>次生成熟第三生。<a id="a-DY"></a>起顺决择分即入圣道。<a id="a-DZ"></a>若谓第二生起顺决择分。<a id="a-Da"></a>第三生入圣乃至得解脱。<a id="a-Db"></a>彼言便与前说相违。<a id="a-Dc"></a>谓依根本地起暖等者。<a id="a-Dd"></a>彼必于此生得入见谛。<a id="a-De"></a>或彼应许极速二生。<a id="a-Df"></a>谓第二生依根本地。<a id="a-Dg"></a>起暖等者彼于现生。<a id="a-Dh"></a>必入圣道得解脱故。<a id="a-Di"></a>顺解脱分闻思所成非修所成。<a id="a-Dj"></a>诸有未殖顺解脱分者。<a id="a-Dk"></a>彼不能殖故。<a id="a-Dl"></a>顺解脱分三业为体。<a id="a-Dm"></a>最胜唯是意地意业。<a id="a-Dn"></a>此思愿力摄起身语。<a id="a-Do"></a>亦得名为顺解脱分。<a id="a-Dp"></a>有由少分施戒闻等。<a id="a-Dq"></a>便能种殖顺解脱分。<a id="a-Dr"></a>谓胜意乐至诚相续。<a id="a-Ds"></a>厌背生死欣乐涅槃。<a id="a-Dt"></a>与此相违虽多修善。<a id="a-Du"></a>而不能殖顺解脱分。<a id="a-Dv"></a>由意业胜殖此善根。<a id="a-Dw"></a>故唯人中三方能殖。<a id="a-Dx"></a>厌离般若余处劣故。<a id="a-Dy"></a>有佛出世若无佛时。<a id="a-Dz"></a>俱能种殖顺解脱分。</p>
 </body>
</html>