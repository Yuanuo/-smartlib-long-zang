<!doctype html>
<html id="z3IBVrg16Q" data-ver="916">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第四十七</h1>
  <h2 id="a2">辩随眠品第五之三</h2>
  <p id="a3">如前所辩六随眠中。<a id="a-4"></a>由行有殊见分为五。<a id="a-5"></a>名先已列。<a id="a-6"></a>自体如何。<a id="a-7"></a>颂曰。</p>
  <p id="a8">我我所断常　　拨无劣谓胜</p>
  <p id="a9">非因道妄谓　　是五见自体</p>
  <p id="aA">论曰。<a id="a-B"></a>由因教力有诸愚夫。<a id="a-C"></a>五取蕴中执我我所。<a id="a-D"></a>此见名为萨迦耶见。<a id="a-E"></a>有故名萨。<a id="a-F"></a>聚谓迦耶。<a id="a-G"></a>即是和合积聚为义。<a id="a-H"></a>迦耶即萨名萨迦耶。<a id="a-I"></a>即是实有非一为义。<a id="a-J"></a>此见执我。<a id="a-K"></a>然我实无。<a id="a-L"></a>勿无所缘而起此见。<a id="a-M"></a>故于见境立以有声。<a id="a-N"></a>复恐因斯执有是我。<a id="a-O"></a>为遮彼执复立身声。<a id="a-P"></a>谓执我者于一相续。<a id="a-Q"></a>或多相续计有一我。<a id="a-R"></a>此皆非身。<a id="a-S"></a>身非一故。<a id="a-T"></a>由如是见缘萨迦耶。<a id="a-U"></a>故说名为萨迦耶见。<a id="a-V"></a>即是唯缘五取蕴义。<a id="a-W"></a>如契经说。<a id="a-X"></a>苾刍当知世间沙门。<a id="a-Y"></a>婆罗门等诸有执我等。<a id="a-Z"></a>随观见一切。<a id="a-a"></a>唯于五取蕴起。<a id="a-b"></a>由此但于我我所见。<a id="a-c"></a>世尊标别萨迦耶名。<a id="a-d"></a>勿以我无许智缘无境。<a id="a-e"></a>或智缘有执我体非无。<a id="a-f"></a>不尔则应缘有漏见无不建立萨迦耶名。<a id="a-g"></a>经主此中作如是释。<a id="a-h"></a>坏故名萨。<a id="a-i"></a>聚谓迦耶。<a id="a-j"></a>即是无常和合蕴义。<a id="a-k"></a>迦耶即萨名萨迦耶。<a id="a-l"></a>此萨迦耶即五取蕴。<a id="a-m"></a>为遮常一想故立此名。<a id="a-n"></a>要此想为先方执我故。<a id="a-o"></a>若尔何用标以萨声。<a id="a-p"></a>但迦耶声足遮常故。<a id="a-q"></a>则应但立迦耶见名。<a id="a-r"></a>无法是常而可聚集。<a id="a-s"></a>何用身上标以坏声。<a id="a-t"></a>即于所执我我所事。<a id="a-u"></a>执断执常名边执见。<a id="a-v"></a>以妄执取断常边故。<a id="a-w"></a>于实有体苦等谛中。<a id="a-x"></a>起见拨无名为邪见。<a id="a-y"></a>五种妄见皆颠倒转。<a id="a-z"></a>并应名邪。<a id="a-10"></a>而但拨无名邪见者。<a id="a-11"></a>以过甚故。<a id="a-12"></a>如说臭酥恶执恶等此唯损减余增益故。<a id="a-13"></a>于劣谓胜名为见取。<a id="a-14"></a>有漏名劣。<a id="a-15"></a>圣所断故。<a id="a-16"></a>执劣为胜总名见取。<a id="a-17"></a>理实应立见等取名。<a id="a-18"></a>略去等言但名见取。<a id="a-19"></a>或见胜故但举见名。<a id="a-1A"></a>以见为初取余法故。<a id="a-1B"></a>于非因道谓因道见。<a id="a-1C"></a>一切总说名戒禁取。<a id="a-1D"></a>谓大自在时性。<a id="a-1E"></a>或余实非苦因妄起因执。<a id="a-1F"></a>道有二种。<a id="a-1G"></a>一增上生道。<a id="a-1H"></a>二决定胜道。<a id="a-1I"></a>投水火等种种邪行。<a id="a-1J"></a>非生天因妄执为因名第一道。<a id="a-1K"></a>唯受持戒禁性士夫智等。<a id="a-1L"></a>非解脱因妄执为因。<a id="a-1M"></a>名第二道。<a id="a-1N"></a>如前际等或戒禁胜。<a id="a-1O"></a>是故但立戒禁取名。<a id="a-1P"></a>应知五见自体如是。<a id="a-1Q"></a>若于自在等非因计因。<a id="a-1R"></a>如是戒禁取迷于因义。<a id="a-1S"></a>此见何故非见集断。<a id="a-1T"></a>颂曰。</p>
  <p id="a1U">于大自在等　　非因妄执因</p>
  <p id="a1V">从常我倒生　　故唯见苦断</p>
  <p id="a1W">论曰。<a id="a-1X"></a>于自在等非因计因。<a id="a-1Y"></a>彼必不能观察深理。<a id="a-1Z"></a>但于自在等诸蕴粗果义。<a id="a-1a"></a>妄谓是常一我作者。<a id="a-1b"></a>此为上首方执为因。<a id="a-1c"></a>是故此执见苦所断。<a id="a-1d"></a>谓执我者是有身见。<a id="a-1e"></a>于苦果义妄执为我。<a id="a-1f"></a>故现观苦我见即除。<a id="a-1g"></a>无我智生非于后位。<a id="a-1h"></a>若有身见见集等断。<a id="a-1i"></a>于相续中我见随故。<a id="a-1j"></a>则无我智应不得生。<a id="a-1k"></a>以见唯法时我见则灭故。<a id="a-1l"></a>无我智起我见已除。<a id="a-1m"></a>然有身见于自在等相续法中计一我已。<a id="a-1n"></a>次即于彼相续法上。<a id="a-1o"></a>起边执见计度为常。<a id="a-1p"></a>由此应知于自在等法。<a id="a-1q"></a>常我二执唯见苦所断。<a id="a-1r"></a>故有颂言。</p>
  <p id="a1s">未如实见苦　　便见彼为我</p>
  <p id="a1t">若如实见苦　　则不见为我</p>
  <p id="a1u">由此已显灭边执见。<a id="a-1v"></a>以无我论宗断见是正见摄。<a id="a-1w"></a>执有我论者断见是边执见。<a id="a-1x"></a>故知二见俱见苦断。<a id="a-1y"></a>以无常等诸无漏行见苦谛时二见既灭。<a id="a-1z"></a>于自在等非因计因。<a id="a-20"></a>随二见生亦俱时灭。<a id="a-21"></a>故说计因执唯见苦所断。<a id="a-22"></a>然于非道计为道中。<a id="a-23"></a>若违见道强则见道所断。<a id="a-24"></a>岂不如计自在等为因。<a id="a-25"></a>执苦为因。<a id="a-26"></a>唯许见苦断非见集断。<a id="a-27"></a>如是亦应于非道计道执苦为道。<a id="a-28"></a>唯许见苦断非见道断。<a id="a-29"></a>此难不然以于苦谛见为无常等非彼对治故。<a id="a-2A"></a>谓若有执自在等为因。<a id="a-2B"></a>必先计为无始无终等故。<a id="a-2C"></a>此因执唯见苦断。<a id="a-2D"></a>以无常等想治常等想故非见苦谛。<a id="a-2E"></a>无常等时。<a id="a-2F"></a>能治非道计为道执。<a id="a-2G"></a>故彼道执非见苦断。<a id="a-2H"></a>由此亦遮见集所断。<a id="a-2I"></a>由见因等非彼治故。<a id="a-2J"></a>谓非于集见因等时能治非道计为道执。<a id="a-2K"></a>要于道谛见道等时。<a id="a-2L"></a>方能治彼非道道执故。<a id="a-2M"></a>彼道执应见道断。<a id="a-2N"></a>若尔如是非道道执。<a id="a-2O"></a>理必应通见集灭断。<a id="a-2P"></a>谓如邪见拨无真道。<a id="a-2Q"></a>后即计此能得清净。<a id="a-2R"></a>此戒禁取许见道断。<a id="a-2S"></a>如是邪见拨无集灭。<a id="a-2T"></a>后亦计为能得清净。<a id="a-2U"></a>彼二戒禁取应见集灭断。<a id="a-2V"></a>此难不然。<a id="a-2W"></a>体不成故。<a id="a-2X"></a>谓戒禁取其体有二。<a id="a-2Y"></a>一非因计因。<a id="a-2Z"></a>二非道计道。<a id="a-2a"></a>若有计彼谤集邪见能得清净。<a id="a-2b"></a>岂不此见无断集用则不应生。<a id="a-2c"></a>以都无心信有因故。<a id="a-2d"></a>又苦与集无别物故。<a id="a-2e"></a>自在等蕴亦应被拨。<a id="a-2f"></a>若有计彼谤灭邪见能得清净。<a id="a-2g"></a>岂不此见无证灭用则不应生。<a id="a-2h"></a>如何拨无灭谛见后计灭方便非不唐捐。<a id="a-2i"></a>如是不成戒禁取体而言应有。<a id="a-2j"></a>故彼非难。<a id="a-2k"></a>如何非难。<a id="a-2l"></a>见道所断戒禁取体亦应不成。<a id="a-2m"></a>以于拨无道谛见后即计有道应不成故。<a id="a-2n"></a>谓缘道谛邪见或疑。<a id="a-2o"></a>若拨若疑无解脱道。<a id="a-2p"></a>如何即执此能得永清净。<a id="a-2q"></a>此戒禁取体非不成。<a id="a-2r"></a>以许有于谤道邪见执为能证永清净道。<a id="a-2s"></a>由彼计为如理解故。<a id="a-2t"></a>谓彼先以余解脱道蕴在心中。<a id="a-2u"></a>后执非谤真道邪见为如理觉。<a id="a-2v"></a>言如理者。<a id="a-2w"></a>彼谓拨疑真解脱道是不颠倒。<a id="a-2x"></a>以如理故执为净因。<a id="a-2y"></a>由此得成戒禁取体。<a id="a-2z"></a>彼心所蕴余解脱道非见道所断。<a id="a-30"></a>戒禁取所缘以彼唯缘自部法故。<a id="a-31"></a>道有多类于理无失。<a id="a-32"></a>由此经主所作是言。<a id="a-33"></a>若彼拨无真解脱道。<a id="a-34"></a>妄执别有余清净因。<a id="a-35"></a>是则执余能得清净非邪见等。<a id="a-36"></a>此缘见道所断诸法理亦不成。<a id="a-37"></a>彼全未详对法宗义。<a id="a-38"></a>若尔见灭谛所断戒禁取。<a id="a-39"></a>体亦应成。<a id="a-3A"></a>与道同故。<a id="a-3B"></a>谓有先以余解脱处蕴在心中后执谤真解脱邪见为如理觉。<a id="a-3C"></a>以如理故执为净因。<a id="a-3D"></a>如前应成戒禁取体。<a id="a-3E"></a>无如是理。<a id="a-3F"></a>总计解脱是常是寂执谤彼心为清净因。<a id="a-3G"></a>理不成故。<a id="a-3H"></a>如计涅槃体实非实。<a id="a-3I"></a>谓若希求解脱方便。<a id="a-3J"></a>彼应必定计有解脱。<a id="a-3K"></a>诸计解脱决定有者。<a id="a-3L"></a>必应许彼体是常寂。<a id="a-3M"></a>若不许尔不应希求。<a id="a-3N"></a>如正法中于涅槃体。<a id="a-3O"></a>虽有谓实谓非实异。<a id="a-3P"></a>而同许彼是常是寂故。<a id="a-3Q"></a>于非拨俱见为过如是。<a id="a-3R"></a>若有以余解脱蕴在心中。<a id="a-3S"></a>彼必总计涅槃常寂。<a id="a-3T"></a>由此不执谤解脱见为如理解。<a id="a-3U"></a>故见灭所断戒禁取定无。<a id="a-3V"></a>又如天授。<a id="a-3W"></a>虽总许有常寂涅槃。<a id="a-3X"></a>而离八支别计五法为解脱道。<a id="a-3Y"></a>外道所计理亦应然。<a id="a-3Z"></a>是故有于八支圣道能谤邪见。<a id="a-3a"></a>谓如理觉无于谤灭。<a id="a-3b"></a>谓如理解以戒禁等自体行相与圣道殊。<a id="a-3c"></a>无谓涅槃常寂体相。<a id="a-3d"></a>有差别者。<a id="a-3e"></a>是故无灭与道同义。<a id="a-3f"></a>有余师言。<a id="a-3g"></a>有执于道谓非道邪见为道戒禁取。<a id="a-3h"></a>不言此是彼灭道故。<a id="a-3i"></a>设执于灭谓非灭邪见。<a id="a-3j"></a>言此是道戒禁取不成。<a id="a-3k"></a>谓执此为所拨灭道定不应理。<a id="a-3l"></a>适拨无故。<a id="a-3m"></a>若执此为余涅槃道。<a id="a-3n"></a>则应一体有二解能。<a id="a-3o"></a>见此是彼得方便故。<a id="a-3p"></a>又无见灭所断诸法。<a id="a-3q"></a>用余部法为所缘义。<a id="a-3r"></a>然彼外道必应计度余苦差别为解脱故。<a id="a-3s"></a>今应思择非道计道。<a id="a-3t"></a>谓执戒禁为解脱因。<a id="a-3u"></a>或执我见能证解脱。<a id="a-3v"></a>此为见苦断。<a id="a-3w"></a>为见道断耶。<a id="a-3x"></a>若执二俱见苦断者。<a id="a-3y"></a>则见道断毕竟应无。<a id="a-3z"></a>或应说别因等。<a id="a-40"></a>非道计道何缘此二见苦所断。<a id="a-41"></a>所余乃是见道断耶。<a id="a-42"></a>若执二俱见道断者。<a id="a-43"></a>应说何故见道断耶。<a id="a-44"></a>非见道时能了彼境。<a id="a-45"></a>或了彼自体。<a id="a-46"></a>或断彼所缘。<a id="a-47"></a>或应遍知建立理坏。<a id="a-48"></a>谓若见道所断随眠。<a id="a-49"></a>能缘见苦所断为境。<a id="a-4A"></a>谁遮遍知建立坏失。<a id="a-4B"></a>如现观位苦智已生集智未生。<a id="a-4C"></a>见苦所断犹为见集所断缘缚。<a id="a-4D"></a>虽已永断未立遍知。<a id="a-4E"></a>如是乃至灭智已生道智未生。<a id="a-4F"></a>见苦所断犹为见道所断缘缚。<a id="a-4G"></a>亦应虽断未立遍知。<a id="a-4H"></a>然非所许应辩理趣。<a id="a-4I"></a>我宗说二俱见苦断。<a id="a-4J"></a>如本论言有诸外道起如是见立如是论。<a id="a-4K"></a>若有士夫补特伽罗。<a id="a-4L"></a>受持牛戒鹿戒狗戒。<a id="a-4M"></a>便得清净解脱出离。<a id="a-4N"></a>永超众苦乐至超苦乐处。<a id="a-4O"></a>如是等类非因执因。<a id="a-4P"></a>一切应知是戒禁取见苦所断如彼广说。<a id="a-4Q"></a>此复何因见苦所断。<a id="a-4R"></a>唯见苦所断缘牛戒等故。<a id="a-4S"></a>但计粗果为彼因故。<a id="a-4T"></a>由此己遮经主所难。<a id="a-4U"></a>迷苦谛故有太过失。<a id="a-4V"></a>缘有漏惑皆迷苦故。<a id="a-4W"></a>以非一切缘有漏惑皆以果苦为所缘故。<a id="a-4X"></a>如何得有太过失耶。<a id="a-4Y"></a>非许二俱见苦所断。<a id="a-4Z"></a>见道所断便毕竟无。<a id="a-4a"></a>非道计道有二类故。<a id="a-4b"></a>一缘戒禁等。<a id="a-4c"></a>二缘亲迷道。<a id="a-4d"></a>缘戒禁等违悟道信。<a id="a-4e"></a>力不如缘亲迷道者。<a id="a-4f"></a>缘戒禁等者。<a id="a-4g"></a>行相极粗故。<a id="a-4h"></a>不远随逐故。<a id="a-4i"></a>意乐不坚故。<a id="a-4j"></a>少设劬劳即便断灭。<a id="a-4k"></a>缘亲迷道与此相违。<a id="a-4l"></a>由此应知非道计道。<a id="a-4m"></a>诸戒禁取有二类别。<a id="a-4n"></a>一见苦断。<a id="a-4o"></a>二见道断。<a id="a-4p"></a>如前所说常我倒生。<a id="a-4q"></a>为但有斯二种颠倒。<a id="a-4r"></a>不尔。<a id="a-4s"></a>颠倒总有四种。<a id="a-4t"></a>一于无常执常颠倒。<a id="a-4u"></a>二于诸苦执乐颠倒。<a id="a-4v"></a>三于不净执净颠倒。<a id="a-4w"></a>四于无我执我颠倒。<a id="a-4x"></a>如是四倒其体云何。<a id="a-4y"></a>颂曰。</p>
  <p id="a4z">四颠倒自体　　谓从于三见</p>
  <p id="a50">唯倒推增故　　想心随见力</p>
  <p id="a51">论曰。<a id="a-52"></a>从于三见立四倒体。<a id="a-53"></a>谓边见中唯取常见以为常倒。<a id="a-54"></a>诸见取中取计乐净为乐净倒。<a id="a-55"></a>有身见中唯取我见以为我倒。<a id="a-56"></a>如是所说是一师宗。<a id="a-57"></a>然毗婆沙决定义者。<a id="a-58"></a>约部分别十二见中。<a id="a-59"></a>唯二见半是颠倒体。<a id="a-5A"></a>谓有身见苦见取全。<a id="a-5B"></a>边执见中取计常分。<a id="a-5C"></a>断常二见行相互违。<a id="a-5D"></a>故可说言二体各别。<a id="a-5E"></a>诸计我论者。<a id="a-5F"></a>即执我于彼有自在力是我所见。<a id="a-5G"></a>此即我见由二门转。<a id="a-5H"></a>岂不诸烦恼皆颠倒转。<a id="a-5I"></a>故应皆是倒非唯四种。<a id="a-5J"></a>不尔建立倒相异故。<a id="a-5K"></a>何谓倒相。<a id="a-5L"></a>谓具三因。<a id="a-5M"></a>何谓三因。<a id="a-5N"></a>一向倒故。<a id="a-5O"></a>推度性故。<a id="a-5P"></a>妄增益故。<a id="a-5Q"></a>增声亦显体增胜故。<a id="a-5R"></a>非余烦恼具此三因。<a id="a-5S"></a>谓戒禁取非一向倒所计。<a id="a-5T"></a>容有能离欲染等故。<a id="a-5U"></a>少分别时得清净故。<a id="a-5V"></a>断见邪见非妄增益。<a id="a-5W"></a>于坏事门此二转故。<a id="a-5X"></a>余部见取非增胜故。<a id="a-5Y"></a>所余烦恼非推度故。<a id="a-5Z"></a>由此颠倒唯四非余。<a id="a-5a"></a>岂不经中说诸颠倒总有十二。<a id="a-5b"></a>如契经言。<a id="a-5c"></a>于无常计常有想心见倒。<a id="a-5d"></a>于苦不净无我亦然。<a id="a-5e"></a>不尔想心非推度故。<a id="a-5f"></a>随见倒力亦立倒名。<a id="a-5g"></a>与见相应。<a id="a-5h"></a>行相同故。<a id="a-5i"></a>然非受等亦如想心。<a id="a-5j"></a>可立倒名。<a id="a-5k"></a>有别因故。<a id="a-5l"></a>谓于无常等起常等见时。<a id="a-5m"></a>必由境中取常等相。<a id="a-5n"></a>能取相者是想非余。<a id="a-5o"></a>故立倒名非于受等。<a id="a-5p"></a>又治倒慧亦立想名。<a id="a-5q"></a>谓无常等行中。<a id="a-5r"></a>说为无常等想。<a id="a-5s"></a>由慧与想近相资故。<a id="a-5t"></a>相从立名。<a id="a-5u"></a>受等不尔。<a id="a-5v"></a>由所依力有倒推增。<a id="a-5w"></a>取境相成故心名倒。<a id="a-5x"></a>如契经说。<a id="a-5y"></a>心引世间于惑瀑流处处漂溺。<a id="a-5z"></a>毗婆沙说。<a id="a-60"></a>唯想与心可立倒名。<a id="a-61"></a>世极成故。<a id="a-62"></a>谓心想倒世间极成。<a id="a-63"></a>受等不然。<a id="a-64"></a>故经不说。<a id="a-65"></a>由此心想随见倒力立颠倒名非于受等。<a id="a-66"></a>上座于此言以何缘。<a id="a-67"></a>颠倒唯三不增不减。<a id="a-68"></a>唯有尔所应成倒故。<a id="a-69"></a>谓此三倒。<a id="a-6A"></a>想倒摄想。<a id="a-6B"></a>心倒摄识。<a id="a-6C"></a>见倒摄行。<a id="a-6D"></a>不可说受亦倒所摄。<a id="a-6E"></a>触为因生如应领故。<a id="a-6F"></a>岂不行蕴更有所余作意等法彼何非倒。<a id="a-6G"></a>不尔但由彼颠倒故。<a id="a-6H"></a>令心想见成颠倒体。<a id="a-6I"></a>故契经言。<a id="a-6J"></a>所有无量恶不善法。<a id="a-6K"></a>一切皆由非理作意为根本起。<a id="a-6L"></a>广说乃至。<a id="a-6M"></a>一切皆是作意所生触为其集。<a id="a-6N"></a>由此证知想心见倒。<a id="a-6O"></a>皆非理作意无明触所生。<a id="a-6P"></a>由彼倒故此成倒体。<a id="a-6Q"></a>今观彼说前后相违。<a id="a-6R"></a>由是定知非契经义。<a id="a-6S"></a>若想心见由从非理作意等生。<a id="a-6T"></a>彼颠倒故此成倒体。<a id="a-6U"></a>受亦非理作意等生何缘非倒。<a id="a-6V"></a>若受从倒作意等生非颠倒者。<a id="a-6W"></a>想心见三应非倒体。<a id="a-6X"></a>无别因故。<a id="a-6Y"></a>又言不可受亦倒。<a id="a-6Z"></a>摄触为因生如应领故。<a id="a-6a"></a>岂不想倒亦应不成。<a id="a-6b"></a>触为因生如应想故。<a id="a-6c"></a>由说想等倒无明触所生。<a id="a-6d"></a>岂不触为因如应领。<a id="a-6e"></a>故弥能证受体是颠倒摄。<a id="a-6f"></a>受亦无明触所生故。<a id="a-6g"></a>由此彼说唯有尔所应成倒故。<a id="a-6h"></a>倒唯有三不增减者。<a id="a-6i"></a>言成无义。<a id="a-6j"></a>又若非理作意力故。<a id="a-6k"></a>想等成倒非理作意。<a id="a-6l"></a>亦应是倒然曾不说。<a id="a-6m"></a>故彼所言从自执起。<a id="a-6n"></a>或虽许彼体是颠倒。<a id="a-6o"></a>而不说为颠倒体者。<a id="a-6p"></a>则应想等亦不说倒。<a id="a-6q"></a>是则违害经说倒名。<a id="a-6r"></a>若谓如仁有别因故。<a id="a-6s"></a>虽由见力诸心心所皆有倒义。<a id="a-6t"></a>而经但说想心倒名。<a id="a-6u"></a>非余受等。<a id="a-6v"></a>我宗亦尔。<a id="a-6w"></a>即由此因。<a id="a-6x"></a>是故定无想等非倒。<a id="a-6y"></a>或余是倒违经过失。<a id="a-6z"></a>此亦非理。<a id="a-70"></a>不相似故。<a id="a-71"></a>谓如我宗由见势力。<a id="a-72"></a>虽心心所皆有倒义。<a id="a-73"></a>由别因故唯于想心立颠倒名。<a id="a-74"></a>非于受等。<a id="a-75"></a>然所由见正立倒名。<a id="a-76"></a>如是汝宗由作意力。<a id="a-77"></a>令心心所皆有倒义。<a id="a-78"></a>所由作意应立倒名。<a id="a-79"></a>又如我宗想等体非倒。<a id="a-7A"></a>但由见力假立以倒名。<a id="a-7B"></a>真实倒名目所由见。<a id="a-7C"></a>汝宗应亦尔。<a id="a-7D"></a>由作意力。<a id="a-7E"></a>想等实非倒假立倒名。<a id="a-7F"></a>则真实倒名目所由作意。<a id="a-7G"></a>不应由非倒诸法势力。<a id="a-7H"></a>令余非倒法得倒名故。<a id="a-7I"></a>又何不许由想势力。<a id="a-7J"></a>能令作意成颠倒体。<a id="a-7K"></a>要由妄想取相势力。<a id="a-7L"></a>方起俱生非理作意。<a id="a-7M"></a>故契经说。<a id="a-7N"></a>由取相势力能令贪等恶不善法生。<a id="a-7O"></a>又契经言。<a id="a-7P"></a>由想乱倒故心焦热。<a id="a-7Q"></a>不言心热由于非理作意故生。<a id="a-7R"></a>又理应由胜倒法力。<a id="a-7S"></a>令想心体亦名颠倒理非作意倒胜想等。<a id="a-7T"></a>如何但言由作意力想等成倒非想等力。<a id="a-7U"></a>能令作意成颠倒耶。<a id="a-7V"></a>故彼所言唯凭自执。<a id="a-7W"></a>又经亦说欲为法本。<a id="a-7X"></a>或说烦恼无明为根。<a id="a-7Y"></a>如何不言由彼势力。<a id="a-7Z"></a>能令想等亦成颠倒。<a id="a-7a"></a>但说颠倒由作意成。<a id="a-7b"></a>是故应知依对法理。<a id="a-7c"></a>立颠倒体最为殊胜。<a id="a-7d"></a>如是诸倒何所断耶。<a id="a-7e"></a>正理论者言。<a id="a-7f"></a>唯见苦所断。<a id="a-7g"></a>以常颠倒等唯于苦转故。<a id="a-7h"></a>了无常等觉唯缘苦生。<a id="a-7i"></a>故不应后见集灭道时。<a id="a-7j"></a>方舍常乐我净见故。<a id="a-7k"></a>若尔便违经论正理。<a id="a-7l"></a>且违经者。<a id="a-7m"></a>谓契经言。<a id="a-7n"></a>若有多闻诸圣弟子。<a id="a-7o"></a>于苦圣谛如实见知。<a id="a-7p"></a>如是于集灭道圣谛如实见知。<a id="a-7q"></a>当于尔时彼圣弟子。<a id="a-7r"></a>无常计常想心见倒皆已永断。<a id="a-7s"></a>乃至广说。<a id="a-7t"></a>若诸颠倒唯见苦断。<a id="a-7u"></a>经不应说。<a id="a-7v"></a>如实见知集等谛时皆已永断。<a id="a-7w"></a>又契经说。<a id="a-7x"></a>若闻如来说苦集灭道四圣谛法已。<a id="a-7y"></a>便能永断常等四倒。<a id="a-7z"></a>非诸颠倒唯见苦断。<a id="a-80"></a>佛为断彼可说余三见集等觉非彼治故。<a id="a-81"></a>又庆喜告辩自在言。</p>
  <p id="a82">由有想乱倒　　故汝心焦热</p>
  <p id="a83">远离彼想已　　贪息心便净</p>
  <p id="a84">言违论者。<a id="a-85"></a>如本论言。<a id="a-86"></a>此四颠倒诸预流者。<a id="a-87"></a>几种已断几未断耶。<a id="a-88"></a>应作是言。<a id="a-89"></a>一切已断。<a id="a-8A"></a>若四颠倒唯见苦断。<a id="a-8B"></a>则随信法行亦有已断者。<a id="a-8C"></a>何故唯说预流已断。<a id="a-8D"></a>违正理者。<a id="a-8E"></a>未离欲圣若离乐净想。<a id="a-8F"></a>如何起欲贪。<a id="a-8G"></a>我宗于三皆无违害。<a id="a-8H"></a>且我今见初经义者。<a id="a-8I"></a>若圣弟子于四圣谛得现观时。<a id="a-8J"></a>无始时来所集四倒皆已永断。<a id="a-8K"></a>不可由此便证四倒。<a id="a-8L"></a>一一皆由见四谛断。<a id="a-8M"></a>前已成立身边二见。<a id="a-8N"></a>唯见苦断常我倒体。<a id="a-8O"></a>即是身边二见所摄。<a id="a-8P"></a>如何见集等断常我倒耶。<a id="a-8Q"></a>然此经中于具见谛说已永断。<a id="a-8R"></a>何所相违。<a id="a-8S"></a>于第二经无违害者。<a id="a-8T"></a>非薄伽梵说四谛法唯为断。<a id="a-8U"></a>斯四种颠倒总为毕竟静息众苦。<a id="a-8V"></a>然有闻已随对治力永断四倒。<a id="a-8W"></a>何所相违。<a id="a-8X"></a>理实应然。<a id="a-8Y"></a>故彼经说。</p>
  <p id="a8Z">佛说此法时　　为永寂众苦</p>
  <p id="a8a">有闻已知实　　无常乐我净</p>
  <p id="a8b">非四颠倒总摄众苦。<a id="a-8c"></a>故知彼经义如我释。<a id="a-8d"></a>又彼经说。<a id="a-8e"></a>若诸有情为此四种想心见倒乱倒其心。<a id="a-8f"></a>彼心便于彼彼迷乱。<a id="a-8g"></a>乃至广说。<a id="a-8h"></a>此中可说由想见倒乱倒其心。<a id="a-8i"></a>心相应故。<a id="a-8j"></a>如何心倒能乱倒心。<a id="a-8k"></a>是故彼经应观密意。<a id="a-8l"></a>不可如说执为定依所引伽他。<a id="a-8m"></a>于对法理亦无违害。<a id="a-8n"></a>所以者何。<a id="a-8o"></a>非我等言欲贪映蔽想无乱倒。<a id="a-8p"></a>但作是言。<a id="a-8q"></a>非诸乱倒皆名颠倒。<a id="a-8r"></a>所以然者。<a id="a-8s"></a>见倒俱行乱倒想心方名倒故。<a id="a-8t"></a>若诸乱倒皆成倒者。<a id="a-8u"></a>则诸烦恼皆应成倒。<a id="a-8v"></a>诸阿罗汉游衢路时。<a id="a-8w"></a>想乱倒力心便迷谬。<a id="a-8x"></a>或想乱倒见绳谓蛇。<a id="a-8y"></a>故乱倒中少分立倒。<a id="a-8z"></a>以要最胜方立倒名。<a id="a-90"></a>最胜因缘如先已辩。<a id="a-91"></a>故有染想学位现行。<a id="a-92"></a>非得倒名。<a id="a-93"></a>何所违害。<a id="a-94"></a>又经不说彼辩自在。<a id="a-95"></a>定居学位为证不成。<a id="a-96"></a>论说预流已断倒者。<a id="a-97"></a>为除疑故作如是言。<a id="a-98"></a>勿诸世间见预流者。<a id="a-99"></a>以花严体用香熏衣。<a id="a-9A"></a>贮畜珍财耽淫嗜味便疑颠倒仍未全除。<a id="a-9B"></a>无知覆心故为此事。<a id="a-9C"></a>为除如是世间所疑。<a id="a-9D"></a>故说预流诸倒已断。<a id="a-9E"></a>或预流者已断无别。<a id="a-9F"></a>随信法行有断未断。<a id="a-9G"></a>显定已断故说预流。<a id="a-9H"></a>正理无违如伽他释。<a id="a-9I"></a>或太过失。<a id="a-9J"></a>谓何不言诸圣犹应我想现起。<a id="a-9K"></a>非于女等及于自身离有情想心有起欲贪故。<a id="a-9L"></a>不应许圣有我想心。<a id="a-9M"></a>于唯有法智已生故。<a id="a-9N"></a>由此颠倒唯见苦断。<a id="a-9O"></a>分别论者作如是言。<a id="a-9P"></a>常我各三乐净见倒。<a id="a-9Q"></a>如是八倒唯见所断。<a id="a-9R"></a>四通见修断。<a id="a-9S"></a>谓乐净想心。<a id="a-9T"></a>破此如前释伽陀理。<a id="a-9U"></a>故彼所说唯凭妄计。<a id="a-9V"></a>彼上座言。<a id="a-9W"></a>诸预流者。<a id="a-9X"></a>见倒已全断。<a id="a-9Y"></a>心想倒有余。<a id="a-9Z"></a>非于无常乐我净想不忘失者烦恼可行。<a id="a-9a"></a>故安隐经作如是说。<a id="a-9b"></a>圣者安隐作如是言。<a id="a-9c"></a>我色等中不随执我。<a id="a-9d"></a>然于如是五取蕴中。<a id="a-9e"></a>有我慢爱随眠未断。<a id="a-9f"></a>故知圣者有我想心。<a id="a-9g"></a>常乐净三准亦定有。<a id="a-9h"></a>上座此说违自意趣。<a id="a-9i"></a>违经违理不可信依。<a id="a-9j"></a>言彼说违自意趣者。<a id="a-9k"></a>且彼自释倒经起因言。<a id="a-9l"></a>为有愚流转还灭次第理者。<a id="a-9m"></a>欲令于彼解无颠倒。<a id="a-9n"></a>故说此经非善遍知四圣谛理。<a id="a-9o"></a>于诸生死已作分齐。<a id="a-9p"></a>诸烦恼障极少为余。<a id="a-9q"></a>将得涅槃如临至掌。<a id="a-9r"></a>具如是德补特伽罗。<a id="a-9s"></a>可有愚于流转还灭次第理趣。<a id="a-9t"></a>起颠倒者圣智照明在身中故。<a id="a-9u"></a>又彼自辩诸倒体中。<a id="a-9v"></a>问言见倒何见为体。<a id="a-9w"></a>即自答言。<a id="a-9x"></a>且苦谓乐。<a id="a-9y"></a>不净谓净。<a id="a-9z"></a>邪见为体复自问言。<a id="a-A0"></a>岂不邪见拨无施与。<a id="a-A1"></a>乃至广说。<a id="a-A2"></a>还自答言。<a id="a-A3"></a>若于生死计乐计净。<a id="a-A4"></a>彼定拨无真阿罗汉正至正行。<a id="a-A5"></a>岂不此言便显圣者。<a id="a-A6"></a>既于生死有乐净想。<a id="a-A7"></a>彼定应有拨阿罗汉正至正行邪想现行。<a id="a-A8"></a>若谓圣者邪见断故无邪想者。<a id="a-A9"></a>则应圣者见倒断故无颠倒想。<a id="a-AA"></a>言违经者。<a id="a-AB"></a>谓契经说。<a id="a-AC"></a>想心见倒皆见谛断。<a id="a-AD"></a>二经证此具引如前。<a id="a-AE"></a>若谓此八想心颠倒。<a id="a-AF"></a>于修位中终由如实见知圣谛方得永断。<a id="a-AG"></a>离此无余永断方便。<a id="a-AH"></a>故此所说不违经者。<a id="a-AI"></a>岂不见倒应同彼执。<a id="a-AJ"></a>同想心说见谛断故。<a id="a-AK"></a>若谓诸见有余经中遮修所断故。<a id="a-AL"></a>但应说想心二倒通修断者。<a id="a-AM"></a>余经合说心想见三有四倒故。<a id="a-AN"></a>何缘不许离见倒时心想非倒。<a id="a-AO"></a>若谓经说有学圣者有想乱倒。<a id="a-AP"></a>此前已释。<a id="a-AQ"></a>前释者何。<a id="a-AR"></a>谓非乱倒皆名颠倒或非彼经说辩自在定居学位。<a id="a-AS"></a>言违理者。<a id="a-AT"></a>且有学圣为求乐故受用境时。<a id="a-AU"></a>境中虽无谛理乐净。<a id="a-AV"></a>而有事乐净能引想心。<a id="a-AW"></a>故乐净想心圣容现起都无。<a id="a-AX"></a>常我诸行聚中常我想心何容现起。<a id="a-AY"></a>以乐净倒托有事生托无事生。<a id="a-AZ"></a>常我二倒由有乐受是胜义摄。<a id="a-Aa"></a>此义决定如后当辩。<a id="a-Ab"></a>有漏法中有少分净。<a id="a-Ac"></a>契经说有三净业故。<a id="a-Ad"></a>净解脱境。<a id="a-Ae"></a>经所说故。<a id="a-Af"></a>乐净实有世极成故。<a id="a-Ag"></a>诸行聚中若事若理。<a id="a-Ah"></a>都无常我实体可得。<a id="a-Ai"></a>故未见谛者。<a id="a-Aj"></a>于诸行中妄起执常我想心见倒。<a id="a-Ak"></a>亦托少分事乐净中。<a id="a-Al"></a>一向执为理实乐净故。<a id="a-Am"></a>有执乐净想心见倒成。<a id="a-An"></a>已见谛者。<a id="a-Ao"></a>于行聚中以毕竟无常我事故。<a id="a-Ap"></a>亦定不起常我想心。<a id="a-Aq"></a>由此应知圣者相续。<a id="a-Ar"></a>常我二倒决定非有。<a id="a-As"></a>乐净想心托有事故。<a id="a-At"></a>于圣相续亦得现行。<a id="a-Au"></a>有得乱倒名无。<a id="a-Av"></a>名颠倒者。<a id="a-Aw"></a>倒唯迷理分别起故。<a id="a-Ax"></a>然彼所引安隐契经不能证圣有常我想心倒。<a id="a-Ay"></a>不成倒义如前已辩。<a id="a-Az"></a>如是详察上座所言。<a id="a-B0"></a>于圣教理无不违害。<a id="a-B1"></a>故彼所说不可信依。<a id="a-B2"></a>辩见随眠差别相已。<a id="a-B3"></a>为余亦有差别相耶。<a id="a-B4"></a>亦有。<a id="a-B5"></a>云何。<a id="a-B6"></a>颂曰。</p>
  <p id="aB7">慢七九从三　　皆通见修断</p>
  <p id="aB8">圣如杀缠等　　有修断不行</p>
  <p id="aB9">论曰。<a id="a-BA"></a>有愚痴者。<a id="a-BB"></a>先于有事非有事中。<a id="a-BC"></a>校量自他心生高举。<a id="a-BD"></a>说名为慢。<a id="a-BE"></a>由行转异分为七种。<a id="a-BF"></a>一慢二过慢。<a id="a-BG"></a>三慢过慢。<a id="a-BH"></a>四我慢。<a id="a-BI"></a>五增上慢。<a id="a-BJ"></a>六卑慢。<a id="a-BK"></a>七邪慢。<a id="a-BL"></a>于他劣等族朋等中。<a id="a-BM"></a>谓己胜等高举名慢。<a id="a-BN"></a>岂不此二俱于境中如实而转不应成慢。<a id="a-BO"></a>方劣言胜。<a id="a-BP"></a>方等言等。<a id="a-BQ"></a>称量而知。<a id="a-BR"></a>何失名慢。<a id="a-BS"></a>于可爱事心生爱染如实而转。<a id="a-BT"></a>如何成贪。<a id="a-BU"></a>此既耽求诸可意事。<a id="a-BV"></a>无有颠倒应非烦恼。<a id="a-BW"></a>然由此起能染恼心。<a id="a-BX"></a>既许成贪是烦恼性。<a id="a-BY"></a>如是虽实胜劣处生。<a id="a-BZ"></a>而能令心高举染恼。<a id="a-Ba"></a>名慢烦恼。<a id="a-Bb"></a>于理何失。<a id="a-Bc"></a>故先略述慢。<a id="a-Bd"></a>总相中说讫。<a id="a-Be"></a>有非有二俱容起慢。<a id="a-Bf"></a>如于处非处愤恚俱名嗔。<a id="a-Bg"></a>于他等胜族朋等中。<a id="a-Bh"></a>谓己胜等。<a id="a-Bi"></a>名为过慢。<a id="a-Bj"></a>于他殊胜族朋等中。<a id="a-Bk"></a>谓己胜彼。<a id="a-Bl"></a>名慢过慢。<a id="a-Bm"></a>于五取蕴执我我所心便高举。<a id="a-Bn"></a>名为我慢。<a id="a-Bo"></a>由此证知于未缺减有身见位。<a id="a-Bp"></a>可言有我想心二倒。<a id="a-Bq"></a>非缺减时于未证得地道断等殊胜得中谓已证得。<a id="a-Br"></a>名增上慢。<a id="a-Bs"></a>未得得言。<a id="a-Bt"></a>其义何别。<a id="a-Bu"></a>前得后得义无异故。<a id="a-Bv"></a>此言为显未得德得。<a id="a-Bw"></a>得复有得宗所许故。<a id="a-Bx"></a>诸有在家或出家者。<a id="a-By"></a>于他工巧尸罗等德多分胜中。<a id="a-Bz"></a>谓己少劣心生高举。<a id="a-C0"></a>名为卑慢。<a id="a-C1"></a>此中于己心高举者。<a id="a-C2"></a>于他多胜谓己少劣。<a id="a-C3"></a>有增己故亦说为高。<a id="a-C4"></a>有余师言。<a id="a-C5"></a>于己功力不信谓劣。<a id="a-C6"></a>名为卑慢。<a id="a-C7"></a>如是谓劣高举不成。<a id="a-C8"></a>是故应知前说为胜。<a id="a-C9"></a>于无德中谓己有德。<a id="a-CA"></a>名为邪慢。<a id="a-CB"></a>言无德者。<a id="a-CC"></a>谓诸恶行。<a id="a-CD"></a>违功德故立无德名。<a id="a-CE"></a>犹如不善彼于成此无德法中。<a id="a-CF"></a>谓己有斯殊胜功德。<a id="a-CG"></a>恃恶高举。<a id="a-CH"></a>故名邪慢。<a id="a-CI"></a>若谓无德者。<a id="a-CJ"></a>是遮有德言。<a id="a-CK"></a>于实无德中谓有名邪慢。<a id="a-CL"></a>彼辩增上邪慢别中。<a id="a-CM"></a>说无种子名增上慢。<a id="a-CN"></a>有种子者名为邪慢。<a id="a-CO"></a>或全增益名增上慢。<a id="a-CP"></a>少分增益名为邪慢如是差别理应不成。<a id="a-CQ"></a>是故应知前说为胜。<a id="a-CR"></a>有说。<a id="a-CS"></a>唯除我我所见。<a id="a-CT"></a>以余邪见为先。<a id="a-CU"></a>所生令心高举。<a id="a-CV"></a>名为邪慢。<a id="a-CW"></a>有余师说。<a id="a-CX"></a>恃全实事高举名慢。<a id="a-CY"></a>恃少实事心生高举。<a id="a-CZ"></a>名为过慢。<a id="a-Ca"></a>恃无实事心生高举。<a id="a-Cb"></a>名慢过慢。<a id="a-Cc"></a>于五取蕴我爱为先。<a id="a-Cd"></a>恃我高举。<a id="a-Ce"></a>名为我慢。<a id="a-Cf"></a>于证少德谓已证多。<a id="a-Cg"></a>心生高举。<a id="a-Ch"></a>名增上慢。<a id="a-Ci"></a>摄受少事心谓为足。<a id="a-Cj"></a>恃生高举。<a id="a-Ck"></a>名为卑慢。<a id="a-Cl"></a>实鄙恶类。<a id="a-Cm"></a>自谓有德。<a id="a-Cn"></a>心生高举。<a id="a-Co"></a>名为邪慢。<a id="a-Cp"></a>然本论说慢类有九。<a id="a-Cq"></a>类是品类义。<a id="a-Cr"></a>即慢之差别。<a id="a-Cs"></a>九类者何。<a id="a-Ct"></a>一我胜慢类。<a id="a-Cu"></a>二我等慢类。<a id="a-Cv"></a>三我劣慢类。<a id="a-Cw"></a>四有胜我慢类。<a id="a-Cx"></a>五有等我慢类。<a id="a-Cy"></a>六有劣我慢类。<a id="a-Cz"></a>七无胜我慢类。<a id="a-D0"></a>八无等我慢类。<a id="a-D1"></a>九无劣我慢类。<a id="a-D2"></a>此九皆依有身。<a id="a-D3"></a>见起我胜者是过慢类。<a id="a-D4"></a>我等者是慢类。<a id="a-D5"></a>我劣者是卑慢类。<a id="a-D6"></a>有胜我者是卑慢类。<a id="a-D7"></a>有等我者是慢类有劣我者是过慢类。<a id="a-D8"></a>无胜我者是慢类。<a id="a-D9"></a>无等我者是过慢类。<a id="a-DA"></a>无劣我者是卑慢类。<a id="a-DB"></a>是故此九从三慢出。<a id="a-DC"></a>谓慢过慢及卑慢。<a id="a-DD"></a>三行次有殊成三三类。<a id="a-DE"></a>无劣我慢类高举如何成。<a id="a-DF"></a>谓有如斯于自所乐胜有情聚。<a id="a-DG"></a>虽于己身知极下劣。<a id="a-DH"></a>而自尊重如呈瑞者。<a id="a-DI"></a>或旃荼罗。<a id="a-DJ"></a>彼虽自知世所共恶。<a id="a-DK"></a>然于呈瑞执所作时。<a id="a-DL"></a>尊重自身故成高举。<a id="a-DM"></a>如是七慢何所断耶。<a id="a-DN"></a>有余师言。<a id="a-DO"></a>我慢邪慢唯见所断。<a id="a-DP"></a>余通见修。<a id="a-DQ"></a>理实应言七皆通二。<a id="a-DR"></a>故能安隐作如是言。<a id="a-DS"></a>我色等中不随执我。<a id="a-DT"></a>然于如是五取蕴中。<a id="a-DU"></a>有我慢爱随眠未断。<a id="a-DV"></a>谓修所断圣未断时。<a id="a-DW"></a>定可现行此不决定。<a id="a-DX"></a>谓有已断而可现行。<a id="a-DY"></a>如已离欲贪信苦眠眼等。<a id="a-DZ"></a>有虽未断而定不行。<a id="a-Da"></a>如未离欲贪圣者杀缠等。<a id="a-Db"></a>言杀缠者。<a id="a-Dc"></a>谓由此缠发起故思断众生命。<a id="a-Dd"></a>等者等取盗淫。<a id="a-De"></a>诳缠无有爱全。<a id="a-Df"></a>有爱一分。<a id="a-Dg"></a>无有名何法。<a id="a-Dh"></a>谓三界无常。<a id="a-Di"></a>于此贪求名无有爱。<a id="a-Dj"></a>由此已简无漏无常。<a id="a-Dk"></a>彼定非贪安足处故。<a id="a-Dl"></a>有爱一分。<a id="a-Dm"></a>谓愿当为蔼罗筏拏大龙王等。<a id="a-Dn"></a>等言为显阿素洛王北俱卢洲无想天等。<a id="a-Do"></a>此杀缠等虽修所断。<a id="a-Dp"></a>而诸圣者定不现行。<a id="a-Dq"></a>此修断不行言成无用。<a id="a-Dr"></a>以当说圣有而不起故。<a id="a-Ds"></a>若圣身中有容现起。<a id="a-Dt"></a>遮言不起是有用言。<a id="a-Du"></a>非圣身中有见所断。<a id="a-Dv"></a>容可现起而更须遮。<a id="a-Dw"></a>既有而遮已知修断。<a id="a-Dx"></a>及不行义何烦预说。<a id="a-Dy"></a>若谓前说慢通见修。<a id="a-Dz"></a>勿杀等缠亦通见断故说修断。<a id="a-E0"></a>此亦不然。<a id="a-E1"></a>说杀缠等言已简见断故。<a id="a-E2"></a>又观后释义足可知。<a id="a-E3"></a>如慢类等见所增故。<a id="a-E4"></a>由是此言但应在法。<a id="a-E5"></a>又释中言。<a id="a-E6"></a>此诸缠爱。<a id="a-E7"></a>一切皆缘修所断故。<a id="a-E8"></a>唯修断者此非定因。<a id="a-E9"></a>见所断亦缘修所断法故。<a id="a-EA"></a>若作是释。<a id="a-EB"></a>此含唯言是则此因能为定证。<a id="a-EC"></a>岂不见所断亦有无常无有爱。<a id="a-ED"></a>何缘唯修所断。<a id="a-EE"></a>实亦见断。<a id="a-EF"></a>且随经说。<a id="a-EG"></a>谓契经中说有三爱。<a id="a-EH"></a>欲爱有爱无有爱三。<a id="a-EI"></a>于此经中说无有爱取缘众同分无常为境者。<a id="a-EJ"></a>贪求异熟相续断故。<a id="a-EK"></a>如契经言。<a id="a-EL"></a>一类苦逼作如是念。<a id="a-EM"></a>愿我死后断坏无有无病乐哉。<a id="a-EN"></a>今且据斯说唯修断非见所断。<a id="a-EO"></a>无无有爱。<a id="a-EP"></a>如前已说。<a id="a-EQ"></a>慢类我慢有修所断。<a id="a-ER"></a>圣者犹有不说自成。<a id="a-ES"></a>此等何缘圣者犹有而不现起。<a id="a-ET"></a>颂曰。</p>
  <p id="aEU">慢类等我慢　　恶作中不善</p>
  <p id="aEV">圣有而不起　　见疑所增故</p>
  <p id="aEW">论曰。<a id="a-EX"></a>等言为显杀等诸缠。<a id="a-EY"></a>无有爱全有爱一分。<a id="a-EZ"></a>以诸圣者善修空故。<a id="a-Ea"></a>善知业果相属理故。<a id="a-Eb"></a>此慢类等我慢恶悔。<a id="a-Ec"></a>圣虽未断而定不行。<a id="a-Ed"></a>又此见疑亲所增故。<a id="a-Ee"></a>见疑已断故不复行。<a id="a-Ef"></a>谓慢类我慢有身见所增。<a id="a-Eg"></a>杀生等缠邪见所增。<a id="a-Eh"></a>诸无有爱断见所增。<a id="a-Ei"></a>有爱一分常见所增。<a id="a-Ej"></a>不善恶作是疑所增。<a id="a-Ek"></a>故圣身中虽有未断。<a id="a-El"></a>而由背折皆定不行。</p>
 </body>
</html>