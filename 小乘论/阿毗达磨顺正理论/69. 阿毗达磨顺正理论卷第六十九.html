<!doctype html>
<html id="z3IBVsa16m" data-ver="827">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第六十九</h1>
  <h2 id="a2">辩贤圣品第六之十三</h2>
  <p id="a3">如是已破经主所宗。<a id="a-4"></a>有余师言。<a id="a-5"></a>如见断惑所有解脱必无退理。<a id="a-6"></a>是无漏道所得果故。<a id="a-7"></a>有顶地系修所断惑。<a id="a-8"></a>所有解脱亦无退理。<a id="a-9"></a>彼说非理。<a id="a-A"></a>道力异故前已说故。<a id="a-B"></a>余无漏道所得解脱见有退故。<a id="a-C"></a>谓见修道力用各异。<a id="a-D"></a>见道位中以一品道断多品惑。<a id="a-E"></a>修道位中多品道断多品惑故。<a id="a-F"></a>若谓此异由烦恼力。<a id="a-G"></a>谓见断惑依无事转。<a id="a-H"></a>修道所断依有事故。<a id="a-I"></a>此亦不然。<a id="a-J"></a>以世俗道断此烦恼亦多品故。<a id="a-K"></a>或复但应以见断惑。<a id="a-L"></a>依无事故断无退理。<a id="a-M"></a>非无漏道所得果故。<a id="a-N"></a>若谓异生断无事惑亦有退故。<a id="a-O"></a>证知诸圣见断解脱无有退者。<a id="a-P"></a>是无漏道所得果故。<a id="a-Q"></a>则不应言以无事故。<a id="a-R"></a>虽多品惑一品道断。<a id="a-S"></a>故知由道力异义成。<a id="a-T"></a>由此见修不应为例。<a id="a-U"></a>又前已说。<a id="a-V"></a>前说者何。<a id="a-W"></a>谓见断生由审察力。<a id="a-X"></a>修所断惑由境力起。<a id="a-Y"></a>非诸圣者于所缘中。<a id="a-Z"></a>无片依希横兴计度。<a id="a-a"></a>故见所断解脱无退。<a id="a-b"></a>诸异生类犹未见真。<a id="a-c"></a>故于所缘容横计度。<a id="a-d"></a>虽有已断下八地中。<a id="a-e"></a>见所断惑亦容有退。<a id="a-f"></a>圣已见真于见所断必无有退。<a id="a-g"></a>然失念故于外境中。<a id="a-h"></a>取妙等相便有染着。<a id="a-i"></a>憎背高举不了行转。<a id="a-j"></a>由此道理修断解脱圣亦有退。<a id="a-k"></a>故彼所言诸异生者。<a id="a-l"></a>断无事惑亦有退故。<a id="a-m"></a>证知诸圣见断解脱无有退者。<a id="a-n"></a>是无漏道所得果故。<a id="a-o"></a>理定不然。<a id="a-p"></a>又余无漏果亦见有退故。<a id="a-q"></a>谓彼所宗必无。<a id="a-r"></a>圣者烦恼断果世道所得。<a id="a-s"></a>以彼论言圣者惑断。<a id="a-t"></a>是世道果理不成故。<a id="a-u"></a>邬陀夷经说。<a id="a-v"></a>有圣者先得有顶定。<a id="a-w"></a>后生色界中离退上断无生下义。<a id="a-x"></a>彼宗不许圣以世道伏惑。<a id="a-y"></a>不许圣起静等行故。<a id="a-z"></a>圣无观有为静等故。<a id="a-10"></a>非彼宗离见非常等。<a id="a-11"></a>所有圣道能实断惑。<a id="a-12"></a>异生断惑至圣位中。<a id="a-13"></a>必无退理双道镇故。<a id="a-14"></a>由此但依无漏道断。<a id="a-15"></a>经说先得灭受想定。<a id="a-16"></a>后还退故生色界中是故极成。<a id="a-17"></a>余无漏道所得断果亦有退义。<a id="a-18"></a>故彼所言如见断惑解脱无退。<a id="a-19"></a>有顶修断解脱亦尔。<a id="a-1A"></a>是无漏道所得果故。<a id="a-1B"></a>理定不然。<a id="a-1C"></a>上座此中亦作是说。<a id="a-1D"></a>定无阿罗汉退阿罗汉果。<a id="a-1E"></a>所以者何。<a id="a-1F"></a>由理教故。<a id="a-1G"></a>云何为理。<a id="a-1H"></a>谓应果必无非理作意故。<a id="a-1I"></a>阿罗汉后心应生烦恼故。<a id="a-1J"></a>谓若应果安和位中。<a id="a-1K"></a>住等运相许退起惑。<a id="a-1L"></a>如何死时息不调顺。<a id="a-1M"></a>诸根扰乱烦恼不生。<a id="a-1N"></a>若烦恼生应续后有。<a id="a-1O"></a>云何为教。<a id="a-1P"></a>谓契经说。<a id="a-1Q"></a>尊者戍拏即于佛前白言大德。<a id="a-1R"></a>若有苾刍。<a id="a-1S"></a>诸漏已尽成阿罗汉。<a id="a-1T"></a>广说乃至。<a id="a-1U"></a>能不忘失心解脱性。<a id="a-1V"></a>设有殊妙眼所识色来现在前。<a id="a-1W"></a>彼于所证心解脱中无劳防护。<a id="a-1X"></a>斗战喻经作如是说。<a id="a-1Y"></a>诸圣弟子住无怖心。<a id="a-1Z"></a>彼于尔时魔不能扰。<a id="a-1a"></a>蓝薄迦经亦作是说。<a id="a-1b"></a>若漏已尽成阿罗汉。<a id="a-1c"></a>行住坐卧无不安隐。<a id="a-1d"></a>所以者何。<a id="a-1e"></a>魔不坏故。<a id="a-1f"></a>毒箭喻经亦作是说。<a id="a-1g"></a>佛告善宿。<a id="a-1h"></a>乐涅槃者所有非想非非想结。<a id="a-1i"></a>尔时皆得永断遍知。<a id="a-1j"></a>如断树根截多罗顶。<a id="a-1k"></a>无遗余故后更不生。<a id="a-1l"></a>诸辩退经咸作是说。<a id="a-1m"></a>若与弟子共相杂住。<a id="a-1n"></a>我说由斯便从先来所证。<a id="a-1o"></a>四种增上心所。<a id="a-1p"></a>现法乐住随一有退。<a id="a-1q"></a>若由远离独处闲居。<a id="a-1r"></a>勇猛精勤无放逸住所得不动。<a id="a-1s"></a>心解脱身作证。<a id="a-1t"></a>我决定说无因缘从此退。<a id="a-1u"></a>又契经说。<a id="a-1v"></a>若有苾刍诸漏已尽成阿罗汉。<a id="a-1w"></a>我终不说彼阿罗汉应不放逸。<a id="a-1x"></a>所以者何。<a id="a-1y"></a>由彼具寿已不放逸。<a id="a-1z"></a>不复能为放逸事故。<a id="a-20"></a>叙彼上座所执如是。<a id="a-21"></a>理且非理。<a id="a-22"></a>非理作意前已说故。<a id="a-23"></a>前说者何。<a id="a-24"></a>谓前已言。<a id="a-25"></a>不应惑起皆以非理作意为先。<a id="a-26"></a>论文且说从染生者。<a id="a-27"></a>若诸染起必染为先。<a id="a-28"></a>则余性心应无行义。<a id="a-29"></a>又彼所立因义不成。<a id="a-2A"></a>与所立宗品类同故。<a id="a-2B"></a>谓染作意得非理名。<a id="a-2C"></a>彼所立因显阿罗汉。<a id="a-2D"></a>无起染故不生烦恼。<a id="a-2E"></a>以无烦恼名阿罗汉。<a id="a-2F"></a>今欲推究阿罗汉心烦恼既无。<a id="a-2G"></a>有退生不。<a id="a-2H"></a>彼立宗曰必不退生。<a id="a-2I"></a>复立因言无起染故。<a id="a-2J"></a>既尔岂不是品类同。<a id="a-2K"></a>此不成因智者所判。<a id="a-2L"></a>又彼所说无非理言。<a id="a-2M"></a>为无已生。<a id="a-2N"></a>为无正起。<a id="a-2O"></a>如是二种俱不极成。<a id="a-2P"></a>或彼意言无惑种故。<a id="a-2Q"></a>诸阿罗汉不退起惑前已广答。<a id="a-2R"></a>种有无理故。<a id="a-2S"></a>一切种彼因有失。<a id="a-2T"></a>由此亦已遣无颠倒故。<a id="a-2U"></a>因颠倒与惑无别性故。<a id="a-2V"></a>后心起惑亦不成因。<a id="a-2W"></a>所以者何。<a id="a-2X"></a>以阿罗汉后心不是等无间缘。<a id="a-2Y"></a>如何有能引余心义。<a id="a-2Z"></a>趣无余依般涅槃故。<a id="a-2a"></a>背诸生死流转事故。<a id="a-2b"></a>一向处中任运转故。<a id="a-2c"></a>若于此位起烦恼者。<a id="a-2d"></a>应障诸蕴毕竟断灭。<a id="a-2e"></a>故阿罗汉死有位中。<a id="a-2f"></a>决定无能退起烦恼。<a id="a-2g"></a>又住此位极顺厌心。<a id="a-2h"></a>设于先时有烦恼者。<a id="a-2i"></a>得至此位尚断无余。<a id="a-2j"></a>如契经言。<a id="a-2k"></a>彼于现法多辩圣旨。<a id="a-2l"></a>或临终时况彼先时已无烦恼。<a id="a-2m"></a>今有趣入无余涅槃。<a id="a-2n"></a>作意现前宁方起惑。<a id="a-2o"></a>故无后心应起惑过。<a id="a-2p"></a>又言应果安和位中。<a id="a-2q"></a>住等运相许退起惑。<a id="a-2r"></a>亦不应理非所许故。<a id="a-2s"></a>谓我唯许安和位中。<a id="a-2t"></a>有顺惑心方能起惑。<a id="a-2u"></a>若正坚信等运相心。<a id="a-2v"></a>能障惑生如何起惑。<a id="a-2w"></a>故彼所立遮有退理。<a id="a-2x"></a>不能证成。<a id="a-2y"></a>应果无退教亦非证。<a id="a-2z"></a>且戍拏经。<a id="a-30"></a>于有退宗都无违损。<a id="a-31"></a>依遮受欲说此经故。<a id="a-32"></a>谓彼尊者独处空闲。<a id="a-33"></a>欻尔思惟我家巨富眷属广大应速归家。<a id="a-34"></a>坐受欲乐行施修福。<a id="a-35"></a>佛知其念遣使命来。<a id="a-36"></a>为现神通记说教诫。<a id="a-37"></a>令伏令悟得成应果。<a id="a-38"></a>成应果已作是思惟。<a id="a-39"></a>我今应时来见善逝。<a id="a-3A"></a>此意为显今蒙命来。<a id="a-3B"></a>胜于先时无邪思惟。<a id="a-3C"></a>作是念已复依异门。<a id="a-3D"></a>显记自身与诸应果。<a id="a-3E"></a>有不受欲应果共相。<a id="a-3F"></a>白言大德。<a id="a-3G"></a>若有苾刍。<a id="a-3H"></a>诸漏已尽成阿罗汉。<a id="a-3I"></a>彼于尔时住于六处心得解脱。<a id="a-3J"></a>谓住出离无害远离爱尽取尽。<a id="a-3K"></a>及不忘失心解脱性。<a id="a-3L"></a>设有殊妙眼所识色来现在前。<a id="a-3M"></a>彼于所证心解脱中无劳防护。<a id="a-3N"></a>此意显示一切应果。<a id="a-3O"></a>由对治力之所摄持。<a id="a-3P"></a>无处无容受诸欲境。<a id="a-3Q"></a>是故设有妙境现前无劳护心。<a id="a-3R"></a>是此中义或彼尊者。<a id="a-3S"></a>依自说故不应为证。<a id="a-3T"></a>非诸应果皆与戍拏根性等故。<a id="a-3U"></a>或此总依诸应果说。<a id="a-3V"></a>以彼自说差别言故。<a id="a-3W"></a>如彼自言。<a id="a-3X"></a>谓住出离无害远离。<a id="a-3Y"></a>乃至广说。<a id="a-3Z"></a>此显若能住出离等。<a id="a-3a"></a>无劳防护。<a id="a-3b"></a>余则不然。<a id="a-3c"></a>我宗亦言恒时尊重。<a id="a-3d"></a>修加行者便能不退。<a id="a-3e"></a>如是义意毒箭喻经。<a id="a-3f"></a>世尊于中分明显示。<a id="a-3g"></a>我后至彼当广分别。<a id="a-3h"></a>斗战喻经亦不成证。<a id="a-3i"></a>此依遮止怖后有说。<a id="a-3j"></a>如余处说此亦尔故。<a id="a-3k"></a>谓此经言魔不能扰。<a id="a-3l"></a>非此经意说烦恼魔。<a id="a-3m"></a>但说欲天大自在主。<a id="a-3n"></a>以此经后作如是言。<a id="a-3o"></a>尔时彼魔忽然不现。<a id="a-3p"></a>此中意显若般涅槃魔。<a id="a-3q"></a>则无能求其心识谓佛弟子正舍命时。<a id="a-3r"></a>多有魔来求其生识。<a id="a-3s"></a>勿彼神识越我境界。<a id="a-3t"></a>如于余处亦遮应果怖畏后有。<a id="a-3u"></a>如契经言。</p>
  <p id="a3v">已拔爱根　　无愁何怖</p>
  <p id="a3w">又余经说。</p>
  <p id="a3x">如树根未拔　　苗斫斫还生</p>
  <p id="a3y">未拔爱随眠　　苦灭灭还起</p>
  <p id="a3z">又契经说。</p>
  <p id="a40">若已见圣谛　　令诸有路绝</p>
  <p id="a41">生死本既灭　　更不招后有</p>
  <p id="a42">又一切处赞应果言。<a id="a-43"></a>舍诸重担尽诸有结。<a id="a-44"></a>所以名为尽。<a id="a-45"></a>有结者。<a id="a-46"></a>谓结招有名为有结。<a id="a-47"></a>诸阿罗汉于有结中。<a id="a-48"></a>心善解脱故名为尽。<a id="a-49"></a>是故非彼所引契经。<a id="a-4A"></a>能遮我宗应果退义。<a id="a-4B"></a>由此已释蓝薄迦经。<a id="a-4C"></a>彼皆自知不受后有。<a id="a-4D"></a>虽亦有怖退现法乐。<a id="a-4E"></a>而于威仪无不安隐。<a id="a-4F"></a>故诸应果法有智生。<a id="a-4G"></a>能自了知不受后有。<a id="a-4H"></a>观别意说。<a id="a-4I"></a>毒箭喻经故亦不能遮有退义。<a id="a-4J"></a>若阿罗汉于三界结。<a id="a-4K"></a>一切皆得永断遍知。<a id="a-4L"></a>如断树根截多罗顶。<a id="a-4M"></a>无遗余故后更不生。<a id="a-4N"></a>如何此中偏说非想。<a id="a-4O"></a>故知此说定观别意。<a id="a-4P"></a>今当辩此起说所因。<a id="a-4Q"></a>谓此经中。</p>
  <p id="a4R">佛告善宿。<a id="a-4S"></a>乐世财者若住现前为说如斯相。<a id="a-4T"></a>应言论彼心便住所说义中。<a id="a-4U"></a>亦能于中造随法行。<a id="a-4V"></a>广说乃至。<a id="a-4W"></a>引喻况己。<a id="a-4X"></a>具寿善宿。<a id="a-4Y"></a>白世尊言。<a id="a-4Z"></a>此补特伽罗于村邑等处。<a id="a-4a"></a>为欲贪结系缚其心。<a id="a-4b"></a>广说乃至。<a id="a-4c"></a>为说不动相应言论。<a id="a-4d"></a>不乐听受如是广说。<a id="a-4e"></a>乐不动者。<a id="a-4f"></a>于无所有处相应言论。<a id="a-4g"></a>不乐听受。<a id="a-4h"></a>乐无所有处者。<a id="a-4i"></a>于非想非非想处。<a id="a-4j"></a>相应言论不乐听受。<a id="a-4k"></a>乐非想处者。<a id="a-4l"></a>于般涅槃相应言论不乐听受。<a id="a-4m"></a>乐涅槃者。<a id="a-4n"></a>亦于非想非非想处。<a id="a-4o"></a>相应言论不乐听受经中如是次第广说。<a id="a-4p"></a>非我于此作如是言。<a id="a-4q"></a>诸阿罗汉乐闻非想非非想处相应言论。<a id="a-4r"></a>心住其中造随法行。<a id="a-4s"></a>由此于彼随趣乐着。<a id="a-4t"></a>如何引此证阿罗汉。<a id="a-4u"></a>不于非想非非想处。<a id="a-4v"></a>为欲贪结系缚其心。<a id="a-4w"></a>是故世尊为遮应果。<a id="a-4x"></a>贪彼生故说二喻言。<a id="a-4y"></a>我等所宗亦许此理。<a id="a-4z"></a>何容引此遮应果退。<a id="a-50"></a>此必应遮阿罗汉果。<a id="a-51"></a>造招非想后有行结。<a id="a-52"></a>由此中说彼善男子。<a id="a-53"></a>若得正解心善解脱。<a id="a-54"></a>于所匪宜色等六处。<a id="a-55"></a>眼见等已不随系住。<a id="a-56"></a>广说乃至。<a id="a-57"></a>于彼境中不由寻思。<a id="a-58"></a>随观而住不为贪结。<a id="a-59"></a>随坏其心集感后生恶不善法。<a id="a-5A"></a>乃至不集后生老死。<a id="a-5B"></a>于自如是能如实知。<a id="a-5C"></a>今详此中所说意者。<a id="a-5D"></a>显诸应果能如实知。<a id="a-5E"></a>于后有资粮我终不积集。<a id="a-5F"></a>然可说佛于此经中。<a id="a-5G"></a>依毒箭喻显有退理。<a id="a-5H"></a>谓佛于此说如是言。<a id="a-5I"></a>如有良医善拔毒箭。<a id="a-5J"></a>先观毒箭入之浅深。<a id="a-5K"></a>次设方宜拔之令出。<a id="a-5L"></a>后傅妙药令毒无余。<a id="a-5M"></a>方告彼言咄哉善士。<a id="a-5N"></a>我已为汝拔除毒箭。<a id="a-5O"></a>令汝身内毒势无余。<a id="a-5P"></a>汝宜从今谨慎所忌。<a id="a-5Q"></a>食所宜食时净其疮。<a id="a-5R"></a>若食匪宜疮必溃漏。<a id="a-5S"></a>乃至善宿于意云何。<a id="a-5T"></a>彼蒙良医拔箭除毒。<a id="a-5U"></a>若慎所忌唯食所宜。<a id="a-5V"></a>时净其疮岂不定得。<a id="a-5W"></a>无病安乐气力增盛。<a id="a-5X"></a>由如是喻显佛良医。<a id="a-5Y"></a>拔所化生后有毒箭。<a id="a-5Z"></a>令引彼结亦尽无余。<a id="a-5a"></a>若于匪宜色等六处。<a id="a-5b"></a>眼见等已随系而住。<a id="a-5c"></a>广说乃至。<a id="a-5d"></a>于彼境中由起寻思随观而住。<a id="a-5e"></a>烦恼溃漏因此而生。<a id="a-5f"></a>若不许然心解脱者。<a id="a-5g"></a>有何过起与溃漏同。<a id="a-5h"></a>又此经中佛自合喻言。<a id="a-5i"></a>若一类能正了知。<a id="a-5j"></a>依是病痈毒箭苦本。<a id="a-5k"></a>便住依尽无上无依。<a id="a-5l"></a>心解脱中斯有是处。<a id="a-5m"></a>住已于彼依顺取法。<a id="a-5n"></a>身取心执无有是处。<a id="a-5o"></a>此经于后辩此义言。<a id="a-5p"></a>依即是身苦所依故。<a id="a-5q"></a>顺取即是能益取法。<a id="a-5r"></a>以是诸惑所依执故。<a id="a-5s"></a>此中有言依即顺取。<a id="a-5t"></a>如实义者依顺取异。<a id="a-5u"></a>谓如次第身匪宜境。<a id="a-5v"></a>言身取者。<a id="a-5w"></a>谓眼等根取匪宜境。<a id="a-5x"></a>言心执者。<a id="a-5y"></a>谓眼等识执匪宜境。<a id="a-5z"></a>乐涅槃者多住涅槃心解脱故。<a id="a-60"></a>于依顺取身取心执无有是处。<a id="a-61"></a>今详此中略意趣者。<a id="a-62"></a>谓诸应果若多安住。<a id="a-63"></a>出离等六心解脱中。<a id="a-64"></a>于六匪宜不随系住。<a id="a-65"></a>如慎所忌烦恼不生。<a id="a-66"></a>若不多住出离等六。<a id="a-67"></a>于六匪宜便随系住。<a id="a-68"></a>后生毒箭虽已永拔。<a id="a-69"></a>然于眼等烦恼漏生。<a id="a-6A"></a>如犯匪宜疮中溃漏。<a id="a-6B"></a>如是上座引此契经。<a id="a-6C"></a>但害自宗岂违他义。<a id="a-6D"></a>又彼所说诸辩退经。<a id="a-6E"></a>皆唯说退增上心所。<a id="a-6F"></a>不言解脱此亦不然。<a id="a-6G"></a>余契经中说时解脱阿罗汉。<a id="a-6H"></a>退由五因缘。<a id="a-6I"></a>不言彼退失增上心所。<a id="a-6J"></a>故乔底迦经亦说退失。<a id="a-6K"></a>时解脱性阿罗汉果。<a id="a-6L"></a>遮彼僻执如前应知。<a id="a-6M"></a>炭喻经中亦说有退阿罗汉果。<a id="a-6N"></a>如后辩成。<a id="a-6O"></a>邬陀夷经亦说有退无漏道果。<a id="a-6P"></a>毒箭喻经亦说有退如前已辩。<a id="a-6Q"></a>彼所引经唯据胜品阿罗汉说。<a id="a-6R"></a>故不成证。<a id="a-6S"></a>有释此经。<a id="a-6T"></a>佛依自说言。<a id="a-6U"></a>与弟子相杂住故。<a id="a-6V"></a>不放逸经前对经主。<a id="a-6W"></a>已具决择故亦非证。<a id="a-6X"></a>是故上座立无退失阿罗汉果。<a id="a-6Y"></a>理教并无。<a id="a-6Z"></a>分别论师作如是说。<a id="a-6a"></a>一切圣道皆无有退。<a id="a-6b"></a>故所断惑毕竟不生。<a id="a-6c"></a>云何知然。<a id="a-6d"></a>由教理故。<a id="a-6e"></a>教谓经说告迦葉波。<a id="a-6f"></a>若有如是众多善法。<a id="a-6g"></a>我说彼善法无住况有退。<a id="a-6h"></a>诸阿罗汉既有如是。<a id="a-6i"></a>众多善法故无有退。<a id="a-6j"></a>又契经言如是应果。<a id="a-6k"></a>永离垢永究竟。<a id="a-6l"></a>无明为因生诸染着。<a id="a-6m"></a>明为因故离诸染着。<a id="a-6n"></a>诸阿罗汉皆无过罪。<a id="a-6o"></a>唯尽故不造新离染无贪。<a id="a-6p"></a>已焚有种不复生长诸有萌芽。<a id="a-6q"></a>如烧油尽灯便永灭是谓为教。<a id="a-6r"></a>复立理言。<a id="a-6s"></a>非种被烧有生芽理。<a id="a-6t"></a>如是一切多同前破。<a id="a-6u"></a>少有异者今别遮遣。<a id="a-6v"></a>且彼初教为证不成。<a id="a-6w"></a>学位便应许有退故。<a id="a-6x"></a>非有学位有多善法与无学同。<a id="a-6y"></a>有学位中有成不善如异生故。<a id="a-6z"></a>必观别意经作是说。<a id="a-70"></a>余经说应果有退不退故。<a id="a-71"></a>若谓说退别约世俗。<a id="a-72"></a>亦应据别说无退言。<a id="a-73"></a>谓余经中说退无别。<a id="a-74"></a>而许约别说退非余。<a id="a-75"></a>此无退言虽无差别。<a id="a-76"></a>理亦应许据别为言。<a id="a-77"></a>然此经中所说义者。<a id="a-78"></a>世尊为赞于善法中。<a id="a-79"></a>尊重恒修所获胜利。<a id="a-7A"></a>或意为显正修善时。<a id="a-7B"></a>无住无退非谓恒尔。<a id="a-7C"></a>或非应果善法皆同。<a id="a-7D"></a>慧解脱等有差别故。<a id="a-7E"></a>此中唯据成就众多胜善法者说。<a id="a-7F"></a>无有退翻此有退理在不疑。<a id="a-7G"></a>永离垢等如先已释。<a id="a-7H"></a>先释者何。<a id="a-7I"></a>依续后生烦恼垢等。<a id="a-7J"></a>密说无过准此应释。<a id="a-7K"></a>尽故等言无明为因。<a id="a-7L"></a>生染着等如前无种。<a id="a-7M"></a>应无退释彼所立理堕非理失。<a id="a-7N"></a>许后有芽必不生故。<a id="a-7O"></a>唯立喻说理不成故。<a id="a-7P"></a>或应诘问分别论师。<a id="a-7Q"></a>汝许以何烧诸烦恼。<a id="a-7R"></a>彼定应答以智火烧。<a id="a-7S"></a>应复难言此不应理。<a id="a-7T"></a>智应依烦恼如火依薪故。<a id="a-7U"></a>然不应说无漏智生。<a id="a-7V"></a>以诸烦恼为所依附。<a id="a-7W"></a>又惑尽位智亦应亡。<a id="a-7X"></a>如薪尽时火随灭故。<a id="a-7Y"></a>又如薪尽必有余灰。<a id="a-7Z"></a>阿罗汉身中应有余惑故。<a id="a-7a"></a>若谓法喻不可全同。<a id="a-7b"></a>勿毕竟无同法喻故。<a id="a-7c"></a>既尔何故不如是取。<a id="a-7d"></a>惑无烧理但少如烧故不应言法全同喻。<a id="a-7e"></a>若尔如何说断惑。<a id="a-7f"></a>如烧薪如不更生芽不生后有故。<a id="a-7g"></a>由此于退无能遮理。<a id="a-7h"></a>正理论者作如是言。<a id="a-7i"></a>修道断惑容有退者。<a id="a-7j"></a>此中教理上论文中。<a id="a-7k"></a>因破他宗多分已说。<a id="a-7l"></a>今为成立自所许宗。<a id="a-7m"></a>当复显示前未说者。<a id="a-7n"></a>谓从应果亦有退义炭喻经中分明说故。<a id="a-7o"></a>如说多闻诸圣弟子。<a id="a-7p"></a>若行若住有处有时。<a id="a-7q"></a>失念故生恶不善觉。<a id="a-7r"></a>引生贪欲或嗔或痴。<a id="a-7s"></a>如是多闻诸圣弟子。<a id="a-7t"></a>迟失正念速复还能令所退起尽没灭离。<a id="a-7u"></a>以何为证知。<a id="a-7v"></a>此多闻诸圣弟子是阿罗汉。<a id="a-7w"></a>何劳征问。<a id="a-7x"></a>由此经言。<a id="a-7y"></a>彼圣弟子。<a id="a-7z"></a>心于长夜随顺远离等。<a id="a-80"></a>如余经说。<a id="a-81"></a>故谓此经内作如是说。<a id="a-82"></a>如是多闻诸圣弟子。<a id="a-83"></a>若行若住或王或亲来至其前。<a id="a-84"></a>请受财位。<a id="a-85"></a>广说乃至。<a id="a-86"></a>由此多闻诸圣弟子。<a id="a-87"></a>心于长夜随顺远离。<a id="a-88"></a>趣向远离临入远离。<a id="a-89"></a>随顺出离趣向出离。<a id="a-8A"></a>临入出离随顺涅槃。<a id="a-8B"></a>趣向涅槃临入涅槃。<a id="a-8C"></a>欣乐寂静欣乐远离及出离故。<a id="a-8D"></a>我说彼遍于一切顺漏法。<a id="a-8E"></a>已能永吐已得清凉。<a id="a-8F"></a>又此经中先作是说。<a id="a-8G"></a>彼观诸欲如一分炭。<a id="a-8H"></a>由此观故于诸欲中。<a id="a-8I"></a>欲欲欲贪欲亲欲爱。<a id="a-8J"></a>欲阿赖耶欲尼延底。<a id="a-8K"></a>欲耽着等不染其心。<a id="a-8L"></a>余契经中说阿罗汉。<a id="a-8M"></a>具八力等与此经同。<a id="a-8N"></a>谓余经言告舍利子。<a id="a-8O"></a>诸阿罗汉有八种力。<a id="a-8P"></a>何等为八。<a id="a-8Q"></a>谓阿罗汉诸漏已尽。<a id="a-8R"></a>其心长夜随顺远离。<a id="a-8S"></a>趣向远离。<a id="a-8T"></a>乃至广说。<a id="a-8U"></a>又彼经中亦作是说。<a id="a-8V"></a>彼观诸欲如一分炭。<a id="a-8W"></a>广说乃至。<a id="a-8X"></a>皆如此经。<a id="a-8Y"></a>复作是言。<a id="a-8Z"></a>彼已修习已善修习。<a id="a-8a"></a>念住正断神足根力觉支道支。<a id="a-8b"></a>戍拏经中说阿罗汉。<a id="a-8c"></a>安住出离无害远离。<a id="a-8d"></a>爱尽取尽及不忘失心解脱性。<a id="a-8e"></a>毒箭喻经亦作是说。</p>
  <p id="a8f">佛告善宿。<a id="a-8g"></a>乐涅槃者。<a id="a-8h"></a>所有非想非非想结。<a id="a-8i"></a>尔时皆得永断遍知。<a id="a-8j"></a>由此证知此经所说。<a id="a-8k"></a>诸圣弟子是阿罗汉。<a id="a-8l"></a>其义决定不应生疑。<a id="a-8m"></a>经主此中作如是说。<a id="a-8n"></a>实后所说是阿罗汉。<a id="a-8o"></a>然彼乃至于行住时。<a id="a-8p"></a>未善通达容有此事。<a id="a-8q"></a>谓有学者于行住时。<a id="a-8r"></a>由失念故容起烦恼。<a id="a-8s"></a>后成无学则无起义。<a id="a-8t"></a>前依学位故说无失。<a id="a-8u"></a>详经主意。<a id="a-8v"></a>谓此经中先说学位后说无学。<a id="a-8w"></a>今应审察决定可依。<a id="a-8x"></a>为世尊言。<a id="a-8y"></a>为经主意。<a id="a-8z"></a>然此经内无少依希可引证成。<a id="a-90"></a>前依学位后文方据无学位说。<a id="a-91"></a>谓此经中先说弟子。<a id="a-92"></a>由观诸欲如一分炭。<a id="a-93"></a>已令欲等不染其心。<a id="a-94"></a>次说有时失念起惑。<a id="a-95"></a>次复说彼速还得离。<a id="a-96"></a>于后即说彼行住时。<a id="a-97"></a>王等来请不受财位。<a id="a-98"></a>由彼长夜顺远离等。<a id="a-99"></a>乃至说彼于顺漏法。<a id="a-9A"></a>已能永吐已得清凉。<a id="a-9B"></a>此经始终都不见佛。<a id="a-9C"></a>为说异法亦不见说。<a id="a-9D"></a>彼修异行别有所证。<a id="a-9E"></a>以何证知彼圣弟子。<a id="a-9F"></a>先住学位后成无学。<a id="a-9G"></a>今详此经本为遮止。<a id="a-9H"></a>如经主等此妄计度。<a id="a-9I"></a>是故先说诸圣弟子。<a id="a-9J"></a>由观诸欲如一分炭。<a id="a-9K"></a>能令欲等不染其心。<a id="a-9L"></a>此即显成已证应果。<a id="a-9M"></a>次复说彼失念起惑。<a id="a-9N"></a>即已显成应果有退。<a id="a-9O"></a>由如是理知此经中。<a id="a-9P"></a>初后二文皆说无学。<a id="a-9Q"></a>又彼所说然彼乃至。<a id="a-9R"></a>于行住时未善通达容有此事。<a id="a-9S"></a>理亦不然。<a id="a-9T"></a>由此经中说彼弟子。<a id="a-9U"></a>若行若住随觉通达。<a id="a-9V"></a>有时忘失起烦恼故。<a id="a-9W"></a>若谓不说善通达言。<a id="a-9X"></a>此亦不然。<a id="a-9Y"></a>义已说故谓此经说。<a id="a-9Z"></a>彼圣弟子若行若住。<a id="a-9a"></a>随觉通达有时忘失。<a id="a-9b"></a>同诸世间心起贪忧。<a id="a-9c"></a>恶不善法岂不已说。<a id="a-9d"></a>善通达言。<a id="a-9e"></a>若通达言。<a id="a-9f"></a>显善通达如何善通达。<a id="a-9g"></a>容更起烦恼此责不然。<a id="a-9h"></a>前已说故。<a id="a-9i"></a>谓失念故起诸烦恼。<a id="a-9j"></a>既尔即应未善通达。<a id="a-9k"></a>不尔无忘失。<a id="a-9l"></a>唯世尊有故。<a id="a-9m"></a>若尔何故契经中言。<a id="a-9n"></a>具寿舍利子成六恒住法。<a id="a-9o"></a>应知此经说意有二。<a id="a-9p"></a>谓显一切阿罗汉果。<a id="a-9q"></a>非皆具成六恒住法。<a id="a-9r"></a>或显一切虽皆具成。<a id="a-9s"></a>而非皆能现前安住。<a id="a-9t"></a>若异此者。<a id="a-9u"></a>世尊不应以此为门。<a id="a-9v"></a>显彼殊胜非苾刍众。<a id="a-9w"></a>知舍利子声闻众中。<a id="a-9x"></a>智慧第一是大法将。<a id="a-9y"></a>能转法轮而不信知是阿罗汉。<a id="a-9z"></a>须薄伽梵以诸应果。<a id="a-A0"></a>共有功德赞述劝知。<a id="a-A1"></a>又契经中说阿罗汉。<a id="a-A2"></a>不时解脱世间希有。<a id="a-A3"></a>又说若有补特伽罗。<a id="a-A4"></a>成六恒住世甚希有。<a id="a-A5"></a>由此证知非阿罗汉。<a id="a-A6"></a>于匪宜境见闻等时。<a id="a-A7"></a>一切皆能心安住舍。<a id="a-A8"></a>及能恒住正念正知。<a id="a-A9"></a>故诸应果有忘失念。<a id="a-AA"></a>由是彼说此中无有善通达言。<a id="a-AB"></a>故知前文说有学位不应正理。<a id="a-AC"></a>又若必尔有太过失。<a id="a-AD"></a>谓契经说我生已尽。<a id="a-AE"></a>不言善尽应是有学。<a id="a-AF"></a>又契经说已见圣谛。<a id="a-AG"></a>不言善见应是异生。<a id="a-AH"></a>又契经言令有路绝。<a id="a-AI"></a>不言善绝应非应果。<a id="a-AJ"></a>此等既不尔知彼说不然。<a id="a-AK"></a>故通达言义必有善有余。<a id="a-AL"></a>于此复确执言。<a id="a-AM"></a>此炭喻经定说学位。<a id="a-AN"></a>云何知然义为依故。<a id="a-AO"></a>依何等义。<a id="a-AP"></a>谓有学者许有烦恼非无学故。<a id="a-AQ"></a>无学已断诸颠倒故。<a id="a-AR"></a>惑种无故必无退理。<a id="a-AS"></a>又是圣道果所摄故。<a id="a-AT"></a>如见断惑断无退理。<a id="a-AU"></a>详彼具寿以自所执邪义为依。<a id="a-AV"></a>都不欲依善逝所说契经正义。<a id="a-AW"></a>如何汝等久匿己情恒矫说言。<a id="a-AX"></a>我依经说不以对法正理为依。<a id="a-AY"></a>以对法宗有越经故。<a id="a-AZ"></a>今乃显露不顾经文。<a id="a-Aa"></a>随己妄情横立义理。<a id="a-Ab"></a>学正理者作如是言。<a id="a-Ac"></a>以义为依知说学位。<a id="a-Ad"></a>岂不虽许以义为依。<a id="a-Ae"></a>而称世尊为我师者。<a id="a-Af"></a>所立义理不应违经。<a id="a-Ag"></a>若与经违便非正理。<a id="a-Ah"></a>若非正理为证不成。<a id="a-Ai"></a>如何辄言义为依故。<a id="a-Aj"></a>所言有学许有烦恼。<a id="a-Ak"></a>于无学退何所相违。<a id="a-Al"></a>然此经中不说有学。<a id="a-Am"></a>唯说无学前已辩成。<a id="a-An"></a>故知应果有失念退。<a id="a-Ao"></a>经主所说义最可依。<a id="a-Ap"></a>非汝随情妄所执义。<a id="a-Aq"></a>若唯有学有烦恼故。<a id="a-Ar"></a>烦恼可生非无学者。<a id="a-As"></a>世尊何故不差别说。<a id="a-At"></a>令所化生起无谬智。<a id="a-Au"></a>知失念退学位非余。<a id="a-Av"></a>非佛世尊已超众过。<a id="a-Aw"></a>作迷谬说令众生疑。<a id="a-Ax"></a>虽此经中无差别说。<a id="a-Ay"></a>准余知此说无学位。<a id="a-Az"></a>故彼所说是自室言。<a id="a-B0"></a>又彼所言无学已断。<a id="a-B1"></a>诸颠倒等证无退因。<a id="a-B2"></a>如前已遮故无证用。<a id="a-B3"></a>由此无学有起惑退。<a id="a-B4"></a>其理极成不可倾动。<a id="a-B5"></a>上座于此复谬释言。<a id="a-B6"></a>此炭喻经说不还位。<a id="a-B7"></a>以有学位惑垢未除。<a id="a-B8"></a>容有遇缘失念起惑。<a id="a-B9"></a>非诸无学有起惑理世尊虽说。<a id="a-BA"></a>彼于一切诸顺漏法。<a id="a-BB"></a>已能永吐已得清凉。<a id="a-BC"></a>而由但言于诸顺漏不言于漏。<a id="a-BD"></a>故说无失此不成释。<a id="a-BE"></a>所以者何。<a id="a-BF"></a>诸漏亦名顺漏法故。<a id="a-BG"></a>谓顺漏法摄有漏尽。<a id="a-BH"></a>理不应言不摄诸漏。<a id="a-BI"></a>许此圣弟子于一切有漏。<a id="a-BJ"></a>已能永吐已得清凉。<a id="a-BK"></a>而言未成阿罗汉果。<a id="a-BL"></a>曾未闻此悟教理言。<a id="a-BM"></a>或应许漏非顺漏法。<a id="a-BN"></a>则与自执教理相违。<a id="a-BO"></a>又彼云何许不还者。<a id="a-BP"></a>于有顶地诸顺漏法。<a id="a-BQ"></a>已能永吐已得清凉。<a id="a-BR"></a>若此地中诸漏未断。<a id="a-BS"></a>定于此地诸顺漏法未得离系。<a id="a-BT"></a>许于此法未得离系。<a id="a-BU"></a>而言于此已能永吐已得清凉。<a id="a-BV"></a>如是所言显慧奇特。<a id="a-BW"></a>漏顺漏法俱时断故。<a id="a-BX"></a>既说于顺漏已吐已清凉。<a id="a-BY"></a>则证知彼已尽诸漏。<a id="a-BZ"></a>故无容释此说不还。<a id="a-Ba"></a>又彼所言此经虽说其心长夜顺远离等。<a id="a-Bb"></a>余经说此名应果力。<a id="a-Bc"></a>而要具八方得名为。<a id="a-Bd"></a>阿罗汉力是故无过。<a id="a-Be"></a>以何为证知要具八。<a id="a-Bf"></a>名应果力一一不然。<a id="a-Bg"></a>此中都无教理为证。<a id="a-Bh"></a>但率自意庄饰言词。<a id="a-Bi"></a>又彼如何许总具八方得名力。<a id="a-Bj"></a>一一不然非彼所宗。<a id="a-Bk"></a>诸阿罗汉许八种力俱时现行。<a id="a-Bl"></a>故不应言总方成力。<a id="a-Bm"></a>又非应果此一一法现在前时。<a id="a-Bn"></a>为诸烦恼之所摧伏阙于力义。<a id="a-Bo"></a>如何可计一一非力。<a id="a-Bp"></a>故彼所说定不应理。<a id="a-Bq"></a>又设许总方得名力。<a id="a-Br"></a>而举一一亦摽应果。<a id="a-Bs"></a>如戍拏经说。<a id="a-Bt"></a>阿罗汉唯住远离无害。<a id="a-Bu"></a>出离爱尽取尽及不忘失心解脱性。<a id="a-Bv"></a>毒箭喻经但作是说。<a id="a-Bw"></a>乐涅槃者永断非想非非想结。<a id="a-Bx"></a>岂举不遍便非应果。<a id="a-By"></a>我今观彼诸所发言。<a id="a-Bz"></a>但为令他知己能语。<a id="a-C0"></a>如是且举炭喻契经。<a id="a-C1"></a>证有应果退应果性。<a id="a-C2"></a>又说应果有二种故。<a id="a-C3"></a>如说有二阿罗汉果。<a id="a-C4"></a>一者退法二者不退。<a id="a-C5"></a>若谓唯退现法乐住。<a id="a-C6"></a>理必不然。<a id="a-C7"></a>由此经中说有二种阿罗汉故。<a id="a-C8"></a>若唯说退现法乐者。<a id="a-C9"></a>应唯有一退法应果。<a id="a-CA"></a>一切皆有现行退故。<a id="a-CB"></a>如契经说。<a id="a-CC"></a>我说由斯所证四种增上心所。<a id="a-CD"></a>现法乐住随一有退所得。<a id="a-CE"></a>不动心解脱身作证。<a id="a-CF"></a>我决定说无因缘从此退。<a id="a-CG"></a>若谓唯约退定自在。<a id="a-CH"></a>诸契经中说为退法。<a id="a-CI"></a>非诸应果皆有此退。<a id="a-CJ"></a>谓于静虑现在前中。<a id="a-CK"></a>可退自在名为退法。<a id="a-CL"></a>若余事务无暇现前。<a id="a-CM"></a>暂不现前不失自在。<a id="a-CN"></a>虽有受用退而名不退法。<a id="a-CO"></a>是故应果有二义成。<a id="a-CP"></a>此救不然。<a id="a-CQ"></a>以契经说阿罗汉果有二种故。<a id="a-CR"></a>又前已说于诸静虑。<a id="a-CS"></a>退自在者于诸欲中。<a id="a-CT"></a>若舍远离应起烦恼。<a id="a-CU"></a>若不舍者既于离欲无所退失。<a id="a-CV"></a>而言退失离生喜乐岂不相违。<a id="a-CW"></a>故于静虑退失自在。<a id="a-CX"></a>理必应有烦恼现前。<a id="a-CY"></a>若阿罗汉无起烦恼。<a id="a-CZ"></a>则应无有失自在定。<a id="a-Ca"></a>便应一切阿罗汉果。<a id="a-Cb"></a>唯有一种谓不退法。<a id="a-Cc"></a>若时解脱是应果性。<a id="a-Cd"></a>则二应果体不相杂。<a id="a-Ce"></a>是故我说经说应果。<a id="a-Cf"></a>有二种故有退理成。<a id="a-Cg"></a>又说知所断不生方便故。<a id="a-Ch"></a>如契经说。<a id="a-Ci"></a>我如良医如实了知所治断法。<a id="a-Cj"></a>定有于后不生方便。<a id="a-Ck"></a>由此准知所断烦恼有更生理。<a id="a-Cl"></a>故约善知能令所断不生方便。<a id="a-Cm"></a>自赞善巧我如良医。<a id="a-Cn"></a>若诸世间病愈无发则不应赞。<a id="a-Co"></a>唯此良医善知病愈不生方便。<a id="a-Cp"></a>故知断惑有可退生。<a id="a-Cq"></a>若谓此经约异生说。<a id="a-Cr"></a>不尔彼说有觉支故。<a id="a-Cs"></a>谓说我有内念觉支如实知有。<a id="a-Ct"></a>乃至广说。<a id="a-Cu"></a>故知决定不说异生。<a id="a-Cv"></a>又说应果有二智故。<a id="a-Cw"></a>如说阿罗汉有尽无生智。<a id="a-Cx"></a>若诸断尽皆永不生。<a id="a-Cy"></a>是则唐劳立无生智。<a id="a-Cz"></a>若谓为别异生所断。<a id="a-D0"></a>显阿罗汉安隐第一。<a id="a-D1"></a>故依大益立无生智。<a id="a-D2"></a>此不应理。<a id="a-D3"></a>唯尽智生汝宗许已成第一安隐故。<a id="a-D4"></a>又阿罗汉皆自了知。<a id="a-D5"></a>我生已尽梵行已立。<a id="a-D6"></a>所作已办不受后有。<a id="a-D7"></a>如是安隐岂非第一。<a id="a-D8"></a>以诸异生虽得有顶三摩钵底。<a id="a-D9"></a>而有退堕乃至当生恶趣中故。<a id="a-DA"></a>唯尽智起已能自知。<a id="a-DB"></a>我都无后生更无少所作。<a id="a-DC"></a>显阿罗汉得第一安隐其义已成。<a id="a-DD"></a>何藉无生智。<a id="a-DE"></a>虽此第一安隐已成。<a id="a-DF"></a>而诸应果更起无生智世尊具说尽无生智言。<a id="a-DG"></a>由此定知有阿罗汉。<a id="a-DH"></a>烦恼已断恐后更生。<a id="a-DI"></a>方便勤求永不生智。<a id="a-DJ"></a>故立无生智有大益理成。<a id="a-DK"></a>由此证知应果有退。</p>
 </body>
</html>