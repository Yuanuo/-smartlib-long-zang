<!doctype html>
<html id="z3IBVsf16q" data-ver="942">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第七十三</h1>
  <h2 id="a2">辩智品第七之一</h2>
  <p id="a3">如是已依诸道差别。<a id="a-4"></a>建立贤圣补特伽罗。<a id="a-5"></a>所依道中作如是说。<a id="a-6"></a>正见正智名无学支。<a id="a-7"></a>故于此中应审思择。<a id="a-8"></a>为有慧见非智。<a id="a-9"></a>及有慧智非见。<a id="a-A"></a>而别建立见智二支。<a id="a-B"></a>亦有云何。<a id="a-C"></a>颂曰。</p>
  <p id="aD">圣慧忍非智　　尽无生非见</p>
  <p id="aE">余二有漏慧　　皆智六见性</p>
  <p id="aF">论曰。<a id="a-G"></a>慧有二种有漏无漏。<a id="a-H"></a>唯无漏慧立以圣名。<a id="a-I"></a>此圣慧中八忍非智性。<a id="a-J"></a>所以者何。<a id="a-K"></a>非决断性故唯决断义是智义故。<a id="a-L"></a>如何八忍不能决断。<a id="a-M"></a>自所断疑得随相续生故。<a id="a-N"></a>或求见境意乐止息。<a id="a-O"></a>加行奢缓说名为智。<a id="a-P"></a>诸忍正起推度意乐。<a id="a-Q"></a>加行猛利故非智摄。<a id="a-R"></a>而名见者推度性故。<a id="a-S"></a>尽及无生二智非见性。<a id="a-T"></a>推度意乐一向止息故。<a id="a-U"></a>所起加行极奢缓故。<a id="a-V"></a>而名智者决断性故。<a id="a-W"></a>所余皆通智见二性。<a id="a-X"></a>已断自疑推度性故。<a id="a-Y"></a>谓前八忍尽无生余。<a id="a-Z"></a>有学八智无学正见。<a id="a-a"></a>一一皆通见智性摄。<a id="a-b"></a>岂不忍余诸无间道。<a id="a-c"></a>亦自所治惑得随生。<a id="a-d"></a>无非正起推度意乐。<a id="a-e"></a>加行猛利应非智摄。<a id="a-f"></a>尽无生余解脱道等。<a id="a-g"></a>此相违故皆应非见。<a id="a-h"></a>此难不然。<a id="a-i"></a>余无间道无自品疑得随相续生故。<a id="a-j"></a>又彼唯见曾所见境。<a id="a-k"></a>非如八忍极违智故。<a id="a-l"></a>余解脱等非全息求。<a id="a-m"></a>所起加行非极奢缓。<a id="a-n"></a>以皆于后有所作故。<a id="a-o"></a>由此一切皆通二种。<a id="a-p"></a>并具推度决断用故。<a id="a-q"></a>诸有漏慧皆智性摄。<a id="a-r"></a>于中唯六亦是见性。<a id="a-s"></a>谓五染污见世正见为六。<a id="a-t"></a>有余师说。<a id="a-u"></a>能发身语五识所引。<a id="a-v"></a>及命终时意识相应。<a id="a-w"></a>善有漏慧亦非见性。<a id="a-x"></a>外门转故如能引故。<a id="a-y"></a>势力劣故。<a id="a-z"></a>此亦不然。<a id="a-10"></a>不应许故。<a id="a-11"></a>非决定故。<a id="a-12"></a>契经说故。<a id="a-13"></a>谓不应许唯内门转。<a id="a-14"></a>方是见性勿圣慧中。<a id="a-15"></a>外身命住非见性摄。<a id="a-16"></a>然契经说。<a id="a-17"></a>于外身循身观是见性摄。<a id="a-18"></a>亦非决定如五识身。<a id="a-19"></a>所引意识如是性转。<a id="a-1A"></a>以彼善等所引意识。<a id="a-1B"></a>有时亦是不善等故。<a id="a-1C"></a>由此不应所引意识同。<a id="a-1D"></a>能引五识是无分别性。<a id="a-1E"></a>如契经说。<a id="a-1F"></a>有命终时得正见俱善心心所。<a id="a-1G"></a>故说所有意地善慧。<a id="a-1H"></a>皆见性摄于理为善。<a id="a-1I"></a>如是所说圣有漏慧。<a id="a-1J"></a>皆择法故并慧性摄。<a id="a-1K"></a>智有几种相别云何。<a id="a-1L"></a>颂曰。</p>
  <p id="a1M">智十总有二　　有漏无漏别</p>
  <p id="a1N">有漏称世俗　　无漏名法类</p>
  <p id="a1O">世俗遍为境　　法智及类智</p>
  <p id="a1P">如次欲上界　　苦等谛为境</p>
  <p id="a1Q">论曰。<a id="a-1R"></a>智有十种摄一切智。<a id="a-1S"></a>一世俗智。<a id="a-1T"></a>二法智。<a id="a-1U"></a>三类智。<a id="a-1V"></a>四苦智。<a id="a-1W"></a>五集智。<a id="a-1X"></a>六灭智。<a id="a-1Y"></a>七道智。<a id="a-1Z"></a>八他心智。<a id="a-1a"></a>九尽智。<a id="a-1b"></a>十无生智。<a id="a-1c"></a>如是十智总唯二种。<a id="a-1d"></a>有漏无漏性差别故。<a id="a-1e"></a>如是二智相别有三。<a id="a-1f"></a>谓世俗智法智类智。<a id="a-1g"></a>前有漏智总名世俗。<a id="a-1h"></a>瓶衣等物性可毁坏。<a id="a-1i"></a>显在俗情故名世俗。<a id="a-1j"></a>此智多取世俗境故。<a id="a-1k"></a>多顺世间俗事转故。<a id="a-1l"></a>从多建立世俗智名。<a id="a-1m"></a>非无取胜义顺胜义事转。<a id="a-1n"></a>然是爱境无胜功能。<a id="a-1o"></a>息内众惑故非无漏。<a id="a-1p"></a>或复出世引发世间得世俗名。<a id="a-1q"></a>体即无智智随属彼得彼智名。<a id="a-1r"></a>意显此名目有漏智。<a id="a-1s"></a>有说。<a id="a-1t"></a>诸趣名为世俗。<a id="a-1u"></a>此智多是往诸趣因。<a id="a-1v"></a>从果为名名世俗智。<a id="a-1w"></a>有说。<a id="a-1x"></a>此智无始时来。<a id="a-1y"></a>生死身中显现而转。<a id="a-1z"></a>由此故立世俗智名。<a id="a-20"></a>或诸有中随流无绝名世俗智。<a id="a-21"></a>以一切时随顺诸有相续转故。<a id="a-22"></a>或复此智于一切境。<a id="a-23"></a>能遍映发得世俗名。<a id="a-24"></a>独能遍缘一切法故。<a id="a-25"></a>后无漏智分为二种。<a id="a-26"></a>法类二名所目别故。<a id="a-27"></a>此二名义如前已释。<a id="a-28"></a>然有师释。<a id="a-29"></a>类谓比类以所现见事比不现见境。<a id="a-2A"></a>比量所摄得类智名。<a id="a-2B"></a>此释不然。<a id="a-2C"></a>说实见故。<a id="a-2D"></a>谓非比量智可立实见名。<a id="a-2E"></a>诸契经中总说法类。<a id="a-2F"></a>若如实见苦则定见非我。<a id="a-2G"></a>于四圣谛如实见故。<a id="a-2H"></a>能如实见四圣谛故。<a id="a-2I"></a>有如是等无量契经。<a id="a-2J"></a>又圣位中等决定故。<a id="a-2K"></a>谓见迹者等决定知诸行非常。<a id="a-2L"></a>诸法非我涅槃寂静。<a id="a-2M"></a>非真现见可与比知等是决定。<a id="a-2N"></a>谓以此类彼名为比知。<a id="a-2O"></a>彼非决定然亦有异故。<a id="a-2P"></a>由此真见与比度知。<a id="a-2Q"></a>理不应言等是决定。<a id="a-2R"></a>非诸圣智有比度理。<a id="a-2S"></a>故有智者必不应言。<a id="a-2T"></a>有圣谛境比智所证。<a id="a-2U"></a>又圣应无缘灭智故。<a id="a-2V"></a>谓若类智比智摄者。<a id="a-2W"></a>则应缘灭法智亦无。<a id="a-2X"></a>以灭总非现见事故。<a id="a-2Y"></a>然许现量总有三种。<a id="a-2Z"></a>依根领纳觉慧别故。<a id="a-2a"></a>依根现量。<a id="a-2b"></a>谓依五根现取色等五外境界。<a id="a-2c"></a>领纳现量。<a id="a-2d"></a>谓受想等心心所法正现在前。<a id="a-2e"></a>觉慧现量。<a id="a-2f"></a>谓于诸法随其所应证自共相。<a id="a-2g"></a>此中若就依根领纳。<a id="a-2h"></a>说类智境非现见事。<a id="a-2i"></a>则灭法智理亦应无。<a id="a-2j"></a>灭非依根领纳境故。<a id="a-2k"></a>若就觉慧则不应言。<a id="a-2l"></a>类智所缘是比智境。<a id="a-2m"></a>是故一切如理所引。<a id="a-2n"></a>实义决择皆现量智。<a id="a-2o"></a>类智既然故现量摄。<a id="a-2p"></a>是名二智相别成三。<a id="a-2q"></a>定心相应圣行相转。<a id="a-2r"></a>有漏无漏二智何别。<a id="a-2s"></a>无漏于境行相明利。<a id="a-2t"></a>彼有漏智与此相违。<a id="a-2u"></a>如朅地罗余木二炭。<a id="a-2v"></a>于所烧炼势用不同。<a id="a-2w"></a>及胜劣香能熏用别。<a id="a-2x"></a>炎铁草火热势有殊。<a id="a-2y"></a>二智相望差别亦尔。<a id="a-2z"></a>或俗智后起增上慢。<a id="a-30"></a>无漏不然故有差别。<a id="a-31"></a>又世俗智与法类智。<a id="a-32"></a>境有宽陜故有差别。<a id="a-33"></a>谓世俗智遍以一切有为无为为所缘境。<a id="a-34"></a>以契经说有世俗智能遍知苦。<a id="a-35"></a>广说乃至遍知虚空非择灭。<a id="a-36"></a>故亦有以非我行相。<a id="a-37"></a>总缘一切法为境。<a id="a-38"></a>以契经说诸行非常。<a id="a-39"></a>一切法非我涅槃寂静故。<a id="a-3A"></a>然有经说。<a id="a-3B"></a>能以正慧观一切法为非我者。<a id="a-3C"></a>虽一切法实皆非我。<a id="a-3D"></a>而此一切声非总目。<a id="a-3E"></a>诸法唯目苦谛所摄法尽故。<a id="a-3F"></a>次复言此能厌苦。<a id="a-3G"></a>有余于此作是释言。<a id="a-3H"></a>此慧实能缘一切法。<a id="a-3I"></a>然此行相本为厌果。<a id="a-3J"></a>故偏依彼说厌苦言。<a id="a-3K"></a>如为烧舍而纵于火。<a id="a-3L"></a>然火起时亦烧余物。<a id="a-3M"></a>此不应理。<a id="a-3N"></a>此经复言此道力能得清净故。<a id="a-3O"></a>闻思二慧亦能遍缘。<a id="a-3P"></a>作一切法非我行相。<a id="a-3Q"></a>此道岂能得清净果。<a id="a-3R"></a>若谓说此能得清净。<a id="a-3S"></a>不言即此是能清净故无有过。<a id="a-3T"></a>理亦不然。<a id="a-3U"></a>如遮余道说此言故。<a id="a-3V"></a>如契经说。<a id="a-3W"></a>唯有此道能得清净更无余道。<a id="a-3X"></a>岂可于彼亦作是言。<a id="a-3Y"></a>能得清净非是能净。<a id="a-3Z"></a>故知此经说以正慧。<a id="a-3a"></a>观一切法为非我者唯目苦谛。<a id="a-3b"></a>所摄诸法非收余法说一切声。<a id="a-3c"></a>如言诸行皆非常苦。<a id="a-3d"></a>而非圣道是苦非常。<a id="a-3e"></a>故诸行言唯遍苦谛。<a id="a-3f"></a>此亦应尔唯观苦境。<a id="a-3g"></a>起非我行非观余谛。<a id="a-3h"></a>除此以外必应别有。<a id="a-3i"></a>总观诸法非我行相。<a id="a-3j"></a>诸观行者现所知故。<a id="a-3k"></a>谓观行者必应先修。<a id="a-3l"></a>观一切法非我行相。<a id="a-3m"></a>净治身器令有堪能。<a id="a-3n"></a>依之趣入缘三义观。<a id="a-3o"></a>若不尔者一合我相。<a id="a-3p"></a>所扰乱故应不能修。<a id="a-3q"></a>建立诸法无相杂观。<a id="a-3r"></a>法智但缘欲界四谛。<a id="a-3s"></a>以本论说法智云何。<a id="a-3t"></a>谓缘欲界系诸行无漏智。<a id="a-3u"></a>缘欲界系诸行因无漏智。<a id="a-3v"></a>缘欲界系诸行灭无漏智。<a id="a-3w"></a>缘欲界系诸行能断道无漏智。<a id="a-3x"></a>及缘法智缘法智地。<a id="a-3y"></a>无漏智是名法智。<a id="a-3z"></a>岂不法智缘四谛境。<a id="a-40"></a>何故复言及缘法智。<a id="a-41"></a>缘法智地无漏智耶。<a id="a-42"></a>此二亦缘道谛为境。<a id="a-43"></a>以前所说缘欲界系诸行。<a id="a-44"></a>能断道无漏智言。<a id="a-45"></a>不能目一切缘道法智。<a id="a-46"></a>但说能缘能断道故。<a id="a-47"></a>为摄缘余加行解脱胜进道摄法智为境。<a id="a-48"></a>及已离欲身中所起法智法忍。<a id="a-49"></a>为境法智。<a id="a-4A"></a>复说缘法智。<a id="a-4B"></a>缘法智地言。<a id="a-4C"></a>或前所言缘断道智。<a id="a-4D"></a>但目缘未至能对治。<a id="a-4E"></a>欲界见修所断为境法智。<a id="a-4F"></a>为摄缘余五地法智品。<a id="a-4G"></a>为境法智复说后二言。<a id="a-4H"></a>若尔彼文应作是说。<a id="a-4I"></a>缘欲界诸行对治无漏智。<a id="a-4J"></a>若作是说总摄能缘。<a id="a-4K"></a>一切法智品为境法智尽。<a id="a-4L"></a>以对治言目多义故。<a id="a-4M"></a>不尔应有非爱过故。<a id="a-4N"></a>谓缘色界系为境。<a id="a-4O"></a>无漏智亦应名法智。<a id="a-4P"></a>有色界行是欲界行对治摄故。<a id="a-4Q"></a>岂不所言缘欲界行能断道智。<a id="a-4R"></a>亦有此失彼无此失。<a id="a-4S"></a>能断道言已遮色界欲对治故。<a id="a-4T"></a>谓此依谛辩法智境。<a id="a-4U"></a>道言即显是道谛摄。<a id="a-4V"></a>非汝所说亦有道言。<a id="a-4W"></a>故此过失在汝非我。<a id="a-4X"></a>又设许彼更置道言。<a id="a-4Y"></a>亦不能摄诸法智尽法智通能治三界故。<a id="a-4Z"></a>又亦应许缘类智品诸无漏智是法智摄。<a id="a-4a"></a>类智品亦为欲远分对治。<a id="a-4b"></a>许对治言目多义故。<a id="a-4c"></a>由此本论所说无失。<a id="a-4d"></a>类智能通缘上二界四谛。<a id="a-4e"></a>由此三智境有差别。<a id="a-4f"></a>即于如是三种智中。<a id="a-4g"></a>颂曰。</p>
  <p id="a4h">法类由境别　　立苦等四名</p>
  <p id="a4i">皆通尽无生　　初唯苦集类</p>
  <p id="a4j">论曰。<a id="a-4k"></a>法智类智由境差别。<a id="a-4l"></a>分为苦集灭道四智。<a id="a-4m"></a>何缘俗智亦缘苦等。<a id="a-4n"></a>作苦等行相而非苦等智。<a id="a-4o"></a>由彼先以苦等行相观苦等已。<a id="a-4p"></a>后时复容观苦等境为乐等故。<a id="a-4q"></a>又得如是世俗智已。<a id="a-4r"></a>后缘谛疑容现行故。<a id="a-4s"></a>如是六智若无学摄。<a id="a-4t"></a>非见性者名尽无生。<a id="a-4u"></a>此二初生唯苦集类。<a id="a-4v"></a>以缘苦集六种行相。<a id="a-4w"></a>缘有顶蕴为境界故。<a id="a-4x"></a>金刚喻定若缘苦集。<a id="a-4y"></a>与此境同缘灭道异。<a id="a-4z"></a>若尔岂不至教相违。<a id="a-50"></a>如说。<a id="a-51"></a>于尽有初智生。<a id="a-52"></a>从此无间能自了达无违教失。<a id="a-53"></a>此于尽言是有第七声非境第七故。<a id="a-54"></a>谓有烦恼无余尽故。<a id="a-55"></a>有初智生非此智生缘尽为境何所违害。<a id="a-56"></a>彼言意显有惑身中。<a id="a-57"></a>无此智生要有惑尽。<a id="a-58"></a>于前所说九种智中。<a id="a-59"></a>颂曰。</p>
  <p id="a5A">法类道世俗　　有成他心智</p>
  <p id="a5B">于胜地根位　　去来世不知</p>
  <p id="a5C">法类不相知　　声闻麟喻佛</p>
  <p id="a5D">如次知见道　　二三念一切</p>
  <p id="a5E">论曰。<a id="a-5F"></a>有法类道及世俗智。<a id="a-5G"></a>成他心智。<a id="a-5H"></a>余则不然。<a id="a-5I"></a>岂不道智离法类无。<a id="a-5J"></a>应但言三成他心智。<a id="a-5K"></a>理实如是为显他心智。<a id="a-5L"></a>但知同类境故作是言。<a id="a-5M"></a>谓为显成此法类智。<a id="a-5N"></a>知他无漏心心所法。<a id="a-5O"></a>是道智摄非苦集智。<a id="a-5P"></a>以无漏智决定不能。<a id="a-5Q"></a>知他有漏心心所故。<a id="a-5R"></a>他身无漏心心所法细故胜故。<a id="a-5S"></a>非己有漏他心智境其理可然。<a id="a-5T"></a>何缘己身无漏他心智。<a id="a-5U"></a>不能知他有漏心心所。<a id="a-5V"></a>于有漏境无漏智生。<a id="a-5W"></a>行相所缘异此智故。<a id="a-5X"></a>谓无漏智缘有漏时。<a id="a-5Y"></a>必是总缘厌背行相。<a id="a-5Z"></a>是故决定不能别缘他心心所成他心智。<a id="a-5a"></a>以诸圣智缘有漏时。<a id="a-5b"></a>必于所缘深生厌背。<a id="a-5c"></a>乐总弃舍不乐别观。<a id="a-5d"></a>缘无漏时生欣乐故。<a id="a-5e"></a>既总观已亦乐别观。<a id="a-5f"></a>如有见闻非所爱事。<a id="a-5g"></a>总缘便舍不乐别缘。<a id="a-5h"></a>于所爱中则不如是。<a id="a-5i"></a>总见闻已亦乐别缘。<a id="a-5j"></a>是故于他有漏心等。<a id="a-5k"></a>必无圣智一一别观。<a id="a-5l"></a>成缘有漏心无漏他心智。<a id="a-5m"></a>以他心智决定于他心心所法别别知故。<a id="a-5n"></a>岂不亦有三念住摄苦集忍智。<a id="a-5o"></a>虽有而非但缘一法缘多体故。<a id="a-5p"></a>又他心智有决定相。<a id="a-5q"></a>谓不知胜去来二世。<a id="a-5r"></a>并法类品不互相知。<a id="a-5s"></a>胜复有三。<a id="a-5t"></a>谓地根位。<a id="a-5u"></a>地谓下地智不知上地心。<a id="a-5v"></a>义唯能知自地下地。<a id="a-5w"></a>根谓信解时解脱根智。<a id="a-5x"></a>不知见至不时解脱心。<a id="a-5y"></a>位谓不还声闻应果独觉大觉。<a id="a-5z"></a>前前位智不知后后胜位者心。<a id="a-60"></a>义唯能知自下根位。<a id="a-61"></a>然他心智及所知境。<a id="a-62"></a>根地既殊知亦有异。<a id="a-63"></a>所知有漏心心所法。<a id="a-64"></a>曾未曾得各有十五。<a id="a-65"></a>谓欲四静虑各下中上根能知。<a id="a-66"></a>但除欲界三品曾未曾得各有十二。<a id="a-67"></a>所知无漏及彼能知。<a id="a-68"></a>皆除欲三各有十二。<a id="a-69"></a>且诸有漏曾未曾得。<a id="a-6A"></a>下根所摄他心智生。<a id="a-6B"></a>随其所应能知下地三根心品。<a id="a-6C"></a>自地下根中品亦知自地中品。<a id="a-6D"></a>上品总了自下地三。<a id="a-6E"></a>无漏下根他心智起。<a id="a-6F"></a>唯知自地下地下根。<a id="a-6G"></a>中亦知中上兼知上。<a id="a-6H"></a>何缘有漏无漏智生。<a id="a-6I"></a>知下地心多少有异。<a id="a-6J"></a>有漏三品。<a id="a-6K"></a>可一身成。<a id="a-6L"></a>无漏随根立圣者别。<a id="a-6M"></a>尚无有一成二品根。<a id="a-6N"></a>况有成三故有差别。<a id="a-6O"></a>如何说一补特伽罗成九品道断九品惑。<a id="a-6P"></a>此道差别非根有异。<a id="a-6Q"></a>由因渐长后道转增。<a id="a-6R"></a>如次能令多品惑断。<a id="a-6S"></a>或诸种性各有九品。<a id="a-6T"></a>成一九品必不成余。<a id="a-6U"></a>故前后言无相违失。<a id="a-6V"></a>故依上地起下根心。<a id="a-6W"></a>有上根心依下地起。<a id="a-6X"></a>地根互胜必不相知。<a id="a-6Y"></a>地位位根相对亦尔。<a id="a-6Z"></a>此他心智不知去来。<a id="a-6a"></a>本为知能缘心心所法故。<a id="a-6b"></a>法类二品不互相知。<a id="a-6c"></a>此二如次以欲上界。<a id="a-6d"></a>全分对治为所缘故。<a id="a-6e"></a>此他心智见道中无。<a id="a-6f"></a>总观谛理极速转故。<a id="a-6g"></a>然皆容作他心智境。<a id="a-6h"></a>三乘圣者起此智时。<a id="a-6i"></a>中下二乘必须加行。<a id="a-6j"></a>声闻加行或上或中。<a id="a-6k"></a>麟喻但须下品加行。<a id="a-6l"></a>佛无加行随欲现前。<a id="a-6m"></a>若诸有情将入见道。<a id="a-6n"></a>声闻独觉预修加行。<a id="a-6o"></a>为欲知彼见道位心。<a id="a-6p"></a>彼诸有情入见道位。<a id="a-6q"></a>声闻法分加行若满。<a id="a-6r"></a>知彼见道初二念心。<a id="a-6s"></a>若为更知类分心故。<a id="a-6t"></a>别修加行至加行满。<a id="a-6u"></a>彼已度至第十六心。<a id="a-6v"></a>虽知此心非知见道。<a id="a-6w"></a>是故说彼唯知二念。<a id="a-6x"></a>麟喻法分加行若满。<a id="a-6y"></a>知彼见道初二念心。<a id="a-6z"></a>若为更知类分心故。<a id="a-70"></a>别修加行至加行满。<a id="a-71"></a>知彼第八集类智心。<a id="a-72"></a>有余师言。<a id="a-73"></a>知第十五。<a id="a-74"></a>有说麟喻知四刹那。<a id="a-75"></a>谓初二心第八十四。<a id="a-76"></a>此言应理。<a id="a-77"></a>所以者何。<a id="a-78"></a>许从知初二念心已。<a id="a-79"></a>唯隔五念知第八心。<a id="a-7A"></a>若复更修法分加行。<a id="a-7B"></a>经五念顷加行应成。<a id="a-7C"></a>何不许知第十四念。<a id="a-7D"></a>有余亦说知四刹那。<a id="a-7E"></a>谓初二心第十一二。<a id="a-7F"></a>佛于一切殊胜功德。<a id="a-7G"></a>随欲现前心自在故。<a id="a-7H"></a>于十五念能次第知。<a id="a-7I"></a>以佛世尊三无数劫。<a id="a-7J"></a>精勤修习无量资粮。<a id="a-7K"></a>故获难思殊胜妙智。<a id="a-7L"></a>具大势用随欲能知。<a id="a-7M"></a>虽此智生亦知心所。<a id="a-7N"></a>然修加行本为知心。<a id="a-7O"></a>如空处等名他心智。<a id="a-7P"></a>胁尊者曰。<a id="a-7Q"></a>引此智生要先知心后方知所。<a id="a-7R"></a>从初但立他心智名。<a id="a-7S"></a>引此智时修何加行。<a id="a-7T"></a>先应观察身之显形。<a id="a-7U"></a>所乐言音表心差别。<a id="a-7V"></a>谓彼行者初修业时。<a id="a-7W"></a>为欲审知他心差别。<a id="a-7X"></a>先审观察自身显形。<a id="a-7Y"></a>所乐言音因何有别。<a id="a-7Z"></a>遂知显等差别由心。<a id="a-7a"></a>次复审观他身显等。<a id="a-7b"></a>亦由心异有差别生。<a id="a-7c"></a>由此后时离欲身意。<a id="a-7d"></a>调柔清净引胜定生。<a id="a-7e"></a>依定发生有威德智。<a id="a-7f"></a>此智真实照见他心。<a id="a-7g"></a>如明珠中种种色缕。<a id="a-7h"></a>差别之相了然可得。<a id="a-7i"></a>是名修世俗他心智加行。<a id="a-7j"></a>若修无漏他心智时。<a id="a-7k"></a>以观非常等苦智为加行。<a id="a-7l"></a>此加行位通缘色心。<a id="a-7m"></a>至成满时缘心非色。<a id="a-7n"></a>又加行位缘自他心。<a id="a-7o"></a>至成满时缘他非自。<a id="a-7p"></a>尽无生智二相何别。<a id="a-7q"></a>颂曰。</p>
  <p id="a7r">智于四圣谛　　知我已知等</p>
  <p id="a7s">不应更知等　　如次尽无生</p>
  <p id="a7t">论曰。<a id="a-7u"></a>如本论说云何尽智。<a id="a-7v"></a>谓无学位若正自知。<a id="a-7w"></a>我已知苦我已断集。<a id="a-7x"></a>我已证灭我已修道。<a id="a-7y"></a>由此所有智见明觉。<a id="a-7z"></a>解慧光观是名尽智。<a id="a-80"></a>云何无生智。<a id="a-81"></a>谓正自知我已知苦不应更知。<a id="a-82"></a>广说乃至。<a id="a-83"></a>我已修道不应更修。<a id="a-84"></a>由此所有广说乃至是名无生智。<a id="a-85"></a>由本意乐二智转时。<a id="a-86"></a>力能引起如是解智。<a id="a-87"></a>非于无漏二智转时。<a id="a-88"></a>作如是解无分别故。<a id="a-89"></a>谓出二智后得智中。<a id="a-8A"></a>方作如是二类分别。<a id="a-8B"></a>此二分别二智后生。<a id="a-8C"></a>是尽无生力所引故。<a id="a-8D"></a>此二俗智是彼士用果。<a id="a-8E"></a>故举二果表二智差别。<a id="a-8F"></a>理必应然说由此故。<a id="a-8G"></a>依为此义说由此声。<a id="a-8H"></a>即是为此所有智义。<a id="a-8I"></a>不尔应言如是所有。<a id="a-8J"></a>诸观行者本修行时。<a id="a-8K"></a>定起如斯要期意乐。<a id="a-8L"></a>谓我当证阿罗汉时。<a id="a-8M"></a>要应起此自审察智。<a id="a-8N"></a>故今出观此智必生。<a id="a-8O"></a>为令此生所起之智。<a id="a-8P"></a>随应建立尽无生名。<a id="a-8Q"></a>即后智生所依止义。<a id="a-8R"></a>故言此释理必应。<a id="a-8S"></a>然岂不二智非见性摄。<a id="a-8T"></a>如何乃言智见明等。<a id="a-8U"></a>有作是释乘言便故。<a id="a-8V"></a>然实二智是于后时。<a id="a-8W"></a>所起见因故亦名见。<a id="a-8X"></a>谓离尽智后出观时。<a id="a-8Y"></a>必不现行审察见故。<a id="a-8Z"></a>先不动姓及后练根。<a id="a-8a"></a>得不动时离无生智。<a id="a-8b"></a>后审察见亦不现行。<a id="a-8c"></a>故此见名从果而立。<a id="a-8d"></a>或如见故假立见名。<a id="a-8e"></a>如立光名现照转故。<a id="a-8f"></a>光是色处智体非光。<a id="a-8g"></a>照用如光名光无失。<a id="a-8h"></a>如是二智实非见体。<a id="a-8i"></a>现照如见立以见名。<a id="a-8j"></a>或诸世间决解名见。<a id="a-8k"></a>如言我见齐尔所时。<a id="a-8l"></a>此日月轮当被侵蚀定故名见。<a id="a-8m"></a>此亦应然即由此因。<a id="a-8n"></a>经作是说解脱智见蕴。<a id="a-8o"></a>谓尽无生智要有解脱。<a id="a-8p"></a>此智得生以智为体名解脱智。<a id="a-8q"></a>由前因故亦得见名。<a id="a-8r"></a>故此蕴名解脱智见。<a id="a-8s"></a>何缘本论作如是言。<a id="a-8t"></a>见云何且诸智亦是见。<a id="a-8u"></a>然有见而非智。<a id="a-8v"></a>谓八忍岂不应说见外有智。<a id="a-8w"></a>如说。<a id="a-8x"></a>智外有别见耶。<a id="a-8y"></a>应知此中说亦声故。<a id="a-8z"></a>见外有智其义已成。<a id="a-90"></a>若谓不然彼论应说所有智皆是见。<a id="a-91"></a>既言亦是明知有非。<a id="a-92"></a>谓尽无生俗智一分。<a id="a-93"></a>然智外见分明显说。<a id="a-94"></a>不分明说见外智者为遮僻执。<a id="a-95"></a>譬喻部师。<a id="a-96"></a>说于下智立忍名想。<a id="a-97"></a>或如前说有多种因。<a id="a-98"></a>尽无生等亦得名见。<a id="a-99"></a>何缘论说无生智中。<a id="a-9A"></a>复作是言我已知苦等。<a id="a-9B"></a>理但应说不复更知等。<a id="a-9C"></a>二行不应俱时转故。<a id="a-9D"></a>若次第转前与尽智。<a id="a-9E"></a>无差别故不应重说。<a id="a-9F"></a>应知此说意为遣疑。<a id="a-9G"></a>恐有生疑如时解脱。<a id="a-9H"></a>先起尽智后得无生。<a id="a-9I"></a>如是应许不时解脱。<a id="a-9J"></a>先起无生后得尽智。<a id="a-9K"></a>为显一切尽智先起。<a id="a-9L"></a>故复先说已知等言。<a id="a-9M"></a>或先但言我已知等。<a id="a-9N"></a>显时解脱唯有尽智。<a id="a-9O"></a>后复重言我已知等。<a id="a-9P"></a>显不时解脱尽后起无生。<a id="a-9Q"></a>故虽重言而无有失。<a id="a-9R"></a>无生智者何谓无生。<a id="a-9S"></a>正理师言。<a id="a-9T"></a>谓非择灭有无生故。<a id="a-9U"></a>此智得生智托无生名无生智。<a id="a-9V"></a>灭虽常有而得非常。<a id="a-9W"></a>得彼灭时此智方转。<a id="a-9X"></a>要由得起方名有灭。<a id="a-9Y"></a>于有灭位此智方生。<a id="a-9Z"></a>或无生言因彼灭得。<a id="a-9a"></a>如涅槃得亦名涅槃。<a id="a-9b"></a>经说以涅槃置在心中故。<a id="a-9c"></a>有彼得位此智方生。<a id="a-9d"></a>智托无生名无生智。<a id="a-9e"></a>有余于此作是难言。<a id="a-9f"></a>若托无生名无生智。<a id="a-9g"></a>则无生智缘非谛法。<a id="a-9h"></a>是则所说违害自宗。<a id="a-9i"></a>无漏慧生唯缘四谛。<a id="a-9j"></a>彼不审察设此难词。<a id="a-9k"></a>我上已言于出观后。<a id="a-9l"></a>方起如是分别智故。<a id="a-9m"></a>或此托声是有第七。<a id="a-9n"></a>非境第七如尽智故。<a id="a-9o"></a>或许此智缘无生得。<a id="a-9p"></a>此苦谛摄非非谛故。<a id="a-9q"></a>如是十智互相摄者。<a id="a-9r"></a>谓世俗智摄一全一少分。<a id="a-9s"></a>法类智各摄一全七少分。<a id="a-9t"></a>苦集灭智各摄一全四少分。<a id="a-9u"></a>道智摄一全五少分。<a id="a-9v"></a>他心智摄一全四少分。<a id="a-9w"></a>尽无生智各摄一全六少分。<a id="a-9x"></a>何缘二智建立为十。<a id="a-9y"></a>颂曰。</p>
  <p id="a9z">由自性对治　　行相行相境</p>
  <p id="aA0">加行辨因圆　　故建立十智</p>
  <p id="aA1">论曰。<a id="a-A2"></a>由七缘故立二为十。<a id="a-A3"></a>一自性故立世俗智。<a id="a-A4"></a>以世俗智为自性故。<a id="a-A5"></a>二对治故立法类智。<a id="a-A6"></a>全能对治欲上界故。<a id="a-A7"></a>三行相故立苦集智。<a id="a-A8"></a>此二智境体无别故。<a id="a-A9"></a>四行相境故立灭道智。<a id="a-AA"></a>此二行相境俱有别故。<a id="a-AB"></a>五加行故立他心智。<a id="a-AC"></a>非此不知他心所法。<a id="a-AD"></a>本修加行为知他心。<a id="a-AE"></a>虽成满时亦知心所。<a id="a-AF"></a>而约加行故立他心智名。<a id="a-AG"></a>加行如前已具分别。<a id="a-AH"></a>六事辨故建立尽智。<a id="a-AI"></a>事辨身中定初生故。<a id="a-AJ"></a>七因圆故立无生智。<a id="a-AK"></a>一切圣道为因生故。<a id="a-AL"></a>谓有尽智非无生智为因故生。<a id="a-AM"></a>无无生智不以尽智为因故起如上。<a id="a-AN"></a>既言法智类智全能对治欲上界法。<a id="a-AO"></a>为有少分治上欲耶。<a id="a-AP"></a>颂曰。</p>
  <p id="aAQ">缘灭道法智　　于修道位中</p>
  <p id="aAR">兼治上修断　　类无能治欲</p>
  <p id="aAS">论曰。<a id="a-AT"></a>修道所摄灭道法智。<a id="a-AU"></a>兼能对治上界修断。<a id="a-AV"></a>望欲界法四谛法智。<a id="a-AW"></a>全能对治于欲见断法智。<a id="a-AX"></a>亦为持对治故。<a id="a-AY"></a>能治所治皆得全名。<a id="a-AZ"></a>望上俱缺俱名少分。<a id="a-Aa"></a>何缘唯有灭道法智。<a id="a-Ab"></a>兼治上界非苦集耶。<a id="a-Ac"></a>所缘寂静出离同故。<a id="a-Ad"></a>谓欲上灭及能治道。<a id="a-Ae"></a>展转相望相无别故。<a id="a-Af"></a>以诸择灭皆善皆常。<a id="a-Ag"></a>一切圣道皆能出离。<a id="a-Ah"></a>所缘苦集欲上不同。<a id="a-Ai"></a>少多细粗上下别故。<a id="a-Aj"></a>又苦集智缘所厌境。<a id="a-Ak"></a>无容厌彼于此离贪。<a id="a-Al"></a>理厌此地时断此地烦恼。<a id="a-Am"></a>若许异厌异离贪应异离贪异解脱。<a id="a-An"></a>若许不厌色无色界。<a id="a-Ao"></a>而能离彼界贪习厌。<a id="a-Ap"></a>离贪理则应坏。<a id="a-Aq"></a>灭道二智不缘厌境。<a id="a-Ar"></a>缘下治上亦无过失。<a id="a-As"></a>又如不净观及欣涅槃欲。<a id="a-At"></a>谓不净观缘欲界境。<a id="a-Au"></a>唯能令心厌背欲界。<a id="a-Av"></a>欣涅槃欲现在前时。<a id="a-Aw"></a>普能令心厌背三界。<a id="a-Ax"></a>如是缘欲苦集智生。<a id="a-Ay"></a>唯能令心离欲界染。<a id="a-Az"></a>缘欲界法灭道智生。<a id="a-B0"></a>普能令心离三界染。<a id="a-B1"></a>故许灭道法智品增。<a id="a-B2"></a>乃至得成金刚喻定。<a id="a-B3"></a>由此大圣妙善了知。<a id="a-B4"></a>依全治门立法类智。<a id="a-B5"></a>法智少分有治上能。<a id="a-B6"></a>类智必无能治欲界。<a id="a-B7"></a>要于自界所作已周。<a id="a-B8"></a>方可兼为他界所作。<a id="a-B9"></a>非诸类智已事成时。<a id="a-BA"></a>他事未成有须助义。<a id="a-BB"></a>故无类智治欲界法。<a id="a-BC"></a>岂不第十六道类智生。<a id="a-BD"></a>乘此便则能治欲界惑。<a id="a-BE"></a>将断欲惑类智不行。<a id="a-BF"></a>设许现行由自界障所拘碍故。<a id="a-BG"></a>必无势力能助成他。<a id="a-BH"></a>法智所作由此类智无能治欲。<a id="a-BI"></a>于此十智中谁有何行相。<a id="a-BJ"></a>颂曰。</p>
  <p id="aBK">法智及类智　　行相俱十六</p>
  <p id="aBL">世俗此及余　　四谛智各四</p>
  <p id="aBM">他心智无漏　　唯四谓缘道</p>
  <p id="aBN">有漏自相缘　　俱但缘一事</p>
  <p id="aBO">尽无生十四　　谓离空非我</p>
  <p id="aBP">论曰。<a id="a-BQ"></a>法智类智一一具有。<a id="a-BR"></a>非常苦等十六行相。<a id="a-BS"></a>十六行相后当广释。<a id="a-BT"></a>世智有此及更有余。<a id="a-BU"></a>能缘一切法自共相等故。<a id="a-BV"></a>谓世俗智或有具作十六行相。<a id="a-BW"></a>如于暖顶忍等位中。<a id="a-BX"></a>或有不具如世第一。<a id="a-BY"></a>重三摩地及现观边世俗智等。<a id="a-BZ"></a>或有别作非圣行相。<a id="a-Ba"></a>如不净观息念慈等。<a id="a-Bb"></a>俗智此等行相无边。<a id="a-Bc"></a>苦等四智一一各有缘自谛境四种行相。<a id="a-Bd"></a>他心智中若无漏者。<a id="a-Be"></a>唯有缘道四种行相。<a id="a-Bf"></a>此即道智一分摄故。<a id="a-Bg"></a>若有漏者取自所缘。<a id="a-Bh"></a>心心所法自相境故。<a id="a-Bi"></a>如境自相行相亦尔。<a id="a-Bj"></a>故此非前十六所摄。<a id="a-Bk"></a>如是二种于一切时。<a id="a-Bl"></a>一念但缘一事为境。<a id="a-Bm"></a>谓缘心时不缘心所。<a id="a-Bn"></a>缘受等时不缘想等。<a id="a-Bo"></a>若尔何故薄伽梵说如实了知有贪心等。<a id="a-Bp"></a>非俱时取贪等及心。<a id="a-Bq"></a>如不俱时取衣及垢。<a id="a-Br"></a>有贪心等三。<a id="a-Bs"></a>对心相心解脱处已辩差别。<a id="a-Bt"></a>毗婆沙师作如是说。<a id="a-Bu"></a>聚心者谓善心。<a id="a-Bv"></a>此于所缘不驰散故。<a id="a-Bw"></a>散心者谓染心。<a id="a-Bx"></a>此与散动相应起故。<a id="a-By"></a>经主谓此不顺契经。<a id="a-Bz"></a>经言此心云何内聚。<a id="a-C0"></a>谓心若与惛眠俱行。<a id="a-C1"></a>或内相应有止无观。<a id="a-C2"></a>云何外散。<a id="a-C3"></a>谓心游涉五妙欲境随散随流。<a id="a-C4"></a>或内相应有观无止。<a id="a-C5"></a>西方者释乃顺契经。<a id="a-C6"></a>谓眠相应说名为聚。<a id="a-C7"></a>余染污者名为散心。<a id="a-C8"></a>而无染眠俱心通聚散失。<a id="a-C9"></a>不许眠俱染名为散心故。<a id="a-CA"></a>不审经意妄为褒贬。<a id="a-CB"></a>此彼二经意各别故。<a id="a-CC"></a>此经中说有贪等心。<a id="a-CD"></a>为令知心染净品别。<a id="a-CE"></a>谓为如实了知诸心。<a id="a-CF"></a>黑品白品差别理趣。<a id="a-CG"></a>说有贪心离贪心等。<a id="a-CH"></a>彼经中说聚心散心。<a id="a-CI"></a>为令了知修神足障。<a id="a-CJ"></a>由彼经说自审己心。<a id="a-CK"></a>勿太沉勿太举勿内聚勿外散。<a id="a-CL"></a>谓彼行者修神足时。<a id="a-CM"></a>应自审察修神足障。<a id="a-CN"></a>此心懈怠此心掉举。<a id="a-CO"></a>此心惛眠此于色等非理作意所引流散。<a id="a-CP"></a>此彼经意所为既殊。<a id="a-CQ"></a>不可引彼经遮释此经相。<a id="a-CR"></a>彼经但说修神足时。<a id="a-CS"></a>心于内外太聚散失。<a id="a-CT"></a>不欲分别心染净相。<a id="a-CU"></a>此经所说与彼相违虽诸染心皆有怠等。<a id="a-CV"></a>为显诸染过失差别。<a id="a-CW"></a>随其增位立沈等心。<a id="a-CX"></a>立策等心应知翻此。<a id="a-CY"></a>故我宗释符顺契经。<a id="a-CZ"></a>亦善分别诸心异相。<a id="a-Ca"></a>傍论已了应述本义。<a id="a-Cb"></a>如何他心智有行相所缘。<a id="a-Cc"></a>而说不观所缘行相。<a id="a-Cd"></a>以不观他心所缘行相故。<a id="a-Ce"></a>谓但知彼有染等心。<a id="a-Cf"></a>不知彼心所染色等。<a id="a-Cg"></a>亦不知彼能缘行相。<a id="a-Ch"></a>不尔他心智应亦缘色等。<a id="a-Ci"></a>又亦应有能自缘失。<a id="a-Cj"></a>无漏他心智应缘苦等境。<a id="a-Ck"></a>是则亦应许空无相相应。<a id="a-Cl"></a>既不许然知不观二。<a id="a-Cm"></a>诸他心智有决定相。<a id="a-Cn"></a>谓唯能取欲色界系。<a id="a-Co"></a>及非所系他相续中。<a id="a-Cp"></a>现在同类心心所法。<a id="a-Cq"></a>一实自相为所缘境。<a id="a-Cr"></a>空无相不相应尽无生所不摄。<a id="a-Cs"></a>不在见道无间道中余所不遮。<a id="a-Ct"></a>如应容有尽无生智除空非我。<a id="a-Cu"></a>各具有余十四行相。<a id="a-Cv"></a>由与出观心转相违。<a id="a-Cw"></a>故在观中无二行相。<a id="a-Cx"></a>谓从二智出观后时必自了知我生尽等。<a id="a-Cy"></a>此中意说尽无生智虽是胜义而涉世俗。<a id="a-Cz"></a>我生尽等是世俗故。<a id="a-D0"></a>空非我是胜义必涉胜义。<a id="a-D1"></a>此观后决了知空非我。<a id="a-D2"></a>故由此二智离空非我。<a id="a-D3"></a>为有无漏。<a id="a-D4"></a>越此十六更是所余行相摄不。<a id="a-D5"></a>颂曰。</p>
  <p id="aD6">净无越十六　　余说有论故</p>
  <p id="aD7">论曰。<a id="a-D8"></a>对法诸师有一类说。<a id="a-D9"></a>无越十六无漏行相。<a id="a-DA"></a>离此所余不可得故。<a id="a-DB"></a>岂不有说尽无生智。<a id="a-DC"></a>必自了知我生尽等。<a id="a-DD"></a>此不相违前已说故。<a id="a-DE"></a>谓前已说无漏观。<a id="a-DF"></a>后世俗智中作此行相非无漏智。<a id="a-DG"></a>此行相转由尽无生引起俗智。<a id="a-DH"></a>推功于本言彼了知。<a id="a-DI"></a>故许此智离空非我。<a id="a-DJ"></a>本意乐力令此二智。<a id="a-DK"></a>后必引生我生尽等。<a id="a-DL"></a>非由观内此行相转。<a id="a-DM"></a>令于后时起此行相。<a id="a-DN"></a>我等行相观内虽无。<a id="a-DO"></a>而由不愚自证解脱。<a id="a-DP"></a>义言此位必已应有。<a id="a-DQ"></a>我生尽等行相势分。<a id="a-DR"></a>由先世俗行相引生。<a id="a-DS"></a>能引后时世俗行相。<a id="a-DT"></a>故离十四无尽无生。<a id="a-DU"></a>若谓此应言离十六无者。<a id="a-DV"></a>此不应理除十四余有尽无生非极成故。<a id="a-DW"></a>谓离十四有依密说。<a id="a-DX"></a>计我生尽等为尽无生智。<a id="a-DY"></a>遮彼故说离十四无。<a id="a-DZ"></a>余不极成宁对遮此。<a id="a-Da"></a>若尔既有无漏他心智。<a id="a-Db"></a>应越十六有无漏行相。<a id="a-Dc"></a>谓他心智皆以一实自相为境。<a id="a-Dd"></a>道等行相皆以聚集共相为境。<a id="a-De"></a>彼此既殊知离十六。<a id="a-Df"></a>决定别有无漏行相非定许故。<a id="a-Dg"></a>所难不然。<a id="a-Dh"></a>谓我所宗非决定许。<a id="a-Di"></a>共相行相但缘聚集。<a id="a-Dj"></a>许有受心二念住故。<a id="a-Dk"></a>如观一受体是非常。<a id="a-Dl"></a>此智生时以共相行相。<a id="a-Dm"></a>观一实自相为境极成。<a id="a-Dn"></a>如是宁不许无漏他心智。<a id="a-Do"></a>以共相行相缘一实自相。<a id="a-Dp"></a>谓知他心是真道等。<a id="a-Dq"></a>即缘一实是道等相。<a id="a-Dr"></a>若谓应如受心念住。<a id="a-Ds"></a>总缘三世所有受心。<a id="a-Dt"></a>为非常等共相行相。<a id="a-Du"></a>无漏他心智亦总缘三世。<a id="a-Dv"></a>他无漏心等为道等行相。<a id="a-Dw"></a>便违自宗他心智起。<a id="a-Dx"></a>唯缘现在一实自相。<a id="a-Dy"></a>此亦不然加行异故。<a id="a-Dz"></a>此智加行为欲知他现能缘心。<a id="a-E0"></a>有贪等别修非常等。<a id="a-E1"></a>念住加行为总厌背。<a id="a-E2"></a>诸有漏法由前加行势力有殊。<a id="a-E3"></a>至成满时现总缘别。<a id="a-E4"></a>是故无有应相例过。<a id="a-E5"></a>若谓非常非受自体。<a id="a-E6"></a>故应观受为非常时。<a id="a-E7"></a>非缘一实自相为境。<a id="a-E8"></a>宁可引此喻他心智。<a id="a-E9"></a>则彼应许受非非常。<a id="a-EA"></a>不应于受起非常观。<a id="a-EB"></a>如受与心其体各别。<a id="a-EC"></a>必定无有观受为心。<a id="a-ED"></a>虽即观受以为无常。<a id="a-EE"></a>而无一物有多体过。<a id="a-EF"></a>领纳无常体无别故。<a id="a-EG"></a>如损益等非离领纳。<a id="a-EH"></a>所余行相余法亦然。<a id="a-EI"></a>若尔应与至教相违。<a id="a-EJ"></a>如说。<a id="a-EK"></a>于身住循身观应言法智。<a id="a-EL"></a>乃至广说。<a id="a-EM"></a>又说。<a id="a-EN"></a>观老死应言是四智俱不相违。<a id="a-EO"></a>且初所说非显法智等。<a id="a-EP"></a>离十六行相住循身观。<a id="a-EQ"></a>观身为身但如实观。<a id="a-ER"></a>为非常等我先已许共相行相。<a id="a-ES"></a>亦以一实自相为境。<a id="a-ET"></a>故彼所说于我无违。<a id="a-EU"></a>后老死声总目取蕴。<a id="a-EV"></a>观五取蕴为非常等。<a id="a-EW"></a>是四智摄何所相违。<a id="a-EX"></a>若尔如说受乐受时。<a id="a-EY"></a>如实了知受于乐受。<a id="a-EZ"></a>如何是法类世俗道智摄。<a id="a-Ea"></a>此应思择受现在时。<a id="a-Eb"></a>必不了知不自缘故。<a id="a-Ec"></a>亦不可说了知去来。<a id="a-Ed"></a>去来不名受乐时故。<a id="a-Ee"></a>而契经说。<a id="a-Ef"></a>受乐受时如实了知受于乐受。<a id="a-Eg"></a>故知此说别有密意。<a id="a-Eh"></a>释此密意如尽无生。<a id="a-Ei"></a>谓出观后时方起此行相。<a id="a-Ej"></a>故无漏行相越十六外无。<a id="a-Ek"></a>有一类言有越十六。<a id="a-El"></a>本论说故如本论言。<a id="a-Em"></a>颇有不系心能了别。<a id="a-En"></a>欲界系法耶。<a id="a-Eo"></a>曰能了别。<a id="a-Ep"></a>谓非常故。<a id="a-Eq"></a>苦故空故非我故因故集故生故缘故。<a id="a-Er"></a>有是处有是事如理所引了别。<a id="a-Es"></a>此证不成迷论意故。<a id="a-Et"></a>论显不系行相众多。<a id="a-Eu"></a>于中有缘欲界系者。<a id="a-Ev"></a>依容有说有是处言有是事言。<a id="a-Ew"></a>显无颠倒即由此故余无此言。<a id="a-Ex"></a>谓彼论中复作是说。<a id="a-Ey"></a>颇有见断心能了别欲界系法耶。<a id="a-Ez"></a>曰能了别。<a id="a-F0"></a>谓我故我所故。<a id="a-F1"></a>断故常故无因故无作故。<a id="a-F2"></a>损减故尊故胜故上故第一故。<a id="a-F3"></a>能清净故能解脱故。<a id="a-F4"></a>能出离故惑故疑故犹预故。<a id="a-F5"></a>贪故嗔故慢故痴故。<a id="a-F6"></a>不如理所引了别。<a id="a-F7"></a>除此无容有余行相。<a id="a-F8"></a>由此不说有是处言。<a id="a-F9"></a>由皆颠倒转不言有是事。<a id="a-FA"></a>故净行相无越十六。<a id="a-FB"></a>理教无违不可倾动。</p>
 </body>
</html>