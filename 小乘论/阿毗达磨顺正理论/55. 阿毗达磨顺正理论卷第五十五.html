<!doctype html>
<html id="z3IBVru16Y" data-ver="790">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第五十五</h1>
  <h2 id="a2">辩随眠品第五之十一</h2>
  <p id="a3">所辩随眠及随烦恼。<a id="a-4"></a>于中有几唯依意地。<a id="a-5"></a>有几通依六识地起。<a id="a-6"></a>颂曰。</p>
  <p id="a7">见所断慢眠　　自在随烦恼</p>
  <p id="a8">皆唯意地起　　余通依六识</p>
  <p id="a9">论曰。<a id="a-A"></a>略说应知诸见所断。<a id="a-B"></a>及修所断一切慢眠随烦恼中自在起者。<a id="a-C"></a>如是一切皆依意识。<a id="a-D"></a>依五识身无容起故。<a id="a-E"></a>所余一切通依六识。<a id="a-F"></a>谓修所断贪嗔无明。<a id="a-G"></a>及彼相应诸随烦恼。<a id="a-H"></a>即无惭愧惛掉及余大烦恼地法所摄随烦恼。<a id="a-I"></a>即是放逸懈怠不信。<a id="a-J"></a>依六识身皆容起故。<a id="a-K"></a>理应通说诸随烦恼。<a id="a-L"></a>今此且依粗显者说。<a id="a-M"></a>复应思择如先所辩。<a id="a-N"></a>乐等五受根。<a id="a-O"></a>对今此中所辩一切烦恼随烦恼。<a id="a-P"></a>何烦恼等何根相应。<a id="a-Q"></a>于此先应辩诸烦恼。<a id="a-R"></a>颂曰。</p>
  <p id="aS">欲界诸烦恼　　贪喜乐相应</p>
  <p id="aT">嗔忧苦痴遍　　邪见忧及善</p>
  <p id="aU">疑忧余五喜　　一切舍相应</p>
  <p id="aV">上地皆随应　　遍自识诸受</p>
  <p id="aW">论曰。<a id="a-X"></a>欲界所系诸烦恼中。<a id="a-Y"></a>贪喜乐相应以欢行转遍六识故。<a id="a-Z"></a>嗔忧苦相应以戚行转遍六识故。<a id="a-a"></a>无明遍与前四相应。<a id="a-b"></a>欢戚行转遍六识故。<a id="a-c"></a>与余烦恼遍相应故。<a id="a-d"></a>邪见通与忧喜相应。<a id="a-e"></a>欢戚行转唯意地故。<a id="a-f"></a>何缘邪见欢戚行转。<a id="a-g"></a>如次先造罪福业故。<a id="a-h"></a>疑忧相应以戚行转唯意地故。<a id="a-i"></a>怀犹豫者求决定知心愁戚故。<a id="a-j"></a>余四见慢与喜相应。<a id="a-k"></a>以欢行转唯意地故。<a id="a-l"></a>有余师说。<a id="a-m"></a>不应此五唯喜相应。<a id="a-n"></a>现见此五现行位中亦有忧故。<a id="a-o"></a>谓世现见执有我者。<a id="a-p"></a>亦自感伤我受苦故。<a id="a-q"></a>执我断者亦生忧戚。<a id="a-r"></a>故契经言诸愚夫类。<a id="a-s"></a>于我断坏心生惊恐。<a id="a-t"></a>执自苦行为净胜者。<a id="a-u"></a>内心必怀极愁戚故。<a id="a-v"></a>已之闻智族等下劣。<a id="a-w"></a>每为他人所轻陵者。<a id="a-x"></a>与慢俱起必有戚故。<a id="a-y"></a>由是此五亦忧相应。<a id="a-z"></a>彼说不然异心起故。<a id="a-10"></a>谓自感伤我受苦者。<a id="a-11"></a>此但缘苦而自感伤。<a id="a-12"></a>当于尔时不执有我。<a id="a-13"></a>若起我见现在前时。<a id="a-14"></a>于我必应有欢行转。<a id="a-15"></a>怀断见者见断德故。<a id="a-16"></a>不因断相而生惊恐。<a id="a-17"></a>怀常见者于断生怖。<a id="a-18"></a>然生怖位则不计常。<a id="a-19"></a>执自苦行为净胜者。<a id="a-1A"></a>必异心中缘自所受。<a id="a-1B"></a>种种苦事而生愁戚。<a id="a-1C"></a>若执苦行为净胜时。<a id="a-1D"></a>必应生欢见彼德故。<a id="a-1E"></a>为他轻陵而生戚者。<a id="a-1F"></a>如是忧戚必在异心。<a id="a-1G"></a>谁有为他轻陵生戚。<a id="a-1H"></a>而即起慢侮蔑于他。<a id="a-1I"></a>故五喜俱诚为善说。<a id="a-1J"></a>如是别说欲界随眠。<a id="a-1K"></a>欢戚行殊四受俱已。<a id="a-1L"></a>通说皆与舍受相应。<a id="a-1M"></a>所以者何。<a id="a-1N"></a>以说舍受痴随增故。<a id="a-1O"></a>无明遍与烦恼相应无简别故。<a id="a-1P"></a>烦恼相续至究竟时。<a id="a-1Q"></a>取境赊缓起处中欲。<a id="a-1R"></a>渐渐衰微相续便断。<a id="a-1S"></a>尔时烦恼与舍相顺。<a id="a-1T"></a>是故皆与舍受相应。<a id="a-1U"></a>岂不舍根非欢非戚。<a id="a-1V"></a>如何欢戚烦恼相应。<a id="a-1W"></a>如处中人俱无违故。<a id="a-1X"></a>谓欢与戚俱起相违。<a id="a-1Y"></a>舍于两边俱能随顺。<a id="a-1Z"></a>是故舍受通与欢戚。<a id="a-1a"></a>烦恼相应亦无有过。<a id="a-1b"></a>又贪嗔性非即欢戚。<a id="a-1c"></a>与欢戚法相随顺故。<a id="a-1d"></a>容可与彼欢戚法相应。<a id="a-1e"></a>由彼相应说为欢戚行。<a id="a-1f"></a>如是舍受性非即欢戚。<a id="a-1g"></a>与欣戚品法相随顺故。<a id="a-1h"></a>容可与彼欢戚品相应。<a id="a-1i"></a>由彼相应说为欢戚行。<a id="a-1j"></a>欲界既尔上地云何。<a id="a-1k"></a>皆随所应遍与自地。<a id="a-1l"></a>自识俱起诸受相应。<a id="a-1m"></a>谓若地中具有四识。<a id="a-1n"></a>彼一一识所起烦恼。<a id="a-1o"></a>各遍自识诸受相应。<a id="a-1p"></a>若诸地中唯有意识。<a id="a-1q"></a>即彼意识所起烦恼。<a id="a-1r"></a>遍与意识诸受相应。<a id="a-1s"></a>上诸地中识有多少。<a id="a-1t"></a>谓初静虑具四余一受有多少。<a id="a-1u"></a>谓初二三四等如次。<a id="a-1v"></a>具喜乐舍。<a id="a-1w"></a>喜舍乐舍唯舍应知。<a id="a-1x"></a>随诸地中所有烦恼。<a id="a-1y"></a>如应与彼识受相应。<a id="a-1z"></a>何缘二疑俱不决定。<a id="a-20"></a>而上得与喜乐相应。<a id="a-21"></a>非欲界疑喜受俱起。<a id="a-22"></a>以诸烦恼在离欲地。<a id="a-23"></a>虽不决定亦不忧戚。<a id="a-24"></a>虽怀疑网无废情怡。<a id="a-25"></a>如在人间求得所爱。<a id="a-26"></a>虽多劳倦而生乐想。<a id="a-27"></a>有说色界喜乐与疑得相应者。<a id="a-28"></a>俱寂静故依平等义。<a id="a-29"></a>建立相应既等寂静相应无失。<a id="a-2A"></a>如欲喜根非处生故。<a id="a-2B"></a>相不寂静疑则不然。<a id="a-2C"></a>由此喜疑无相应理。<a id="a-2D"></a>谓世现见有贫贱人。<a id="a-2E"></a>头面身支垢腻臭秽。<a id="a-2F"></a>手足皴裂匮食乏衣。<a id="a-2G"></a>复为重担之所镇压。<a id="a-2H"></a>虽遭此等种种艰辛。<a id="a-2I"></a>而有欢娱歌舞啸咏。<a id="a-2J"></a>或见他苦而反生欢。<a id="a-2K"></a>如是喜根有非处起。<a id="a-2L"></a>疑则不尔故无等义。<a id="a-2M"></a>由不等故无相应理。<a id="a-2N"></a>有说色界虽复怀疑。<a id="a-2O"></a>而于疑中生善品想。<a id="a-2P"></a>故彼得与喜乐相应。<a id="a-2Q"></a>谓彼现见诸离欲者。<a id="a-2R"></a>多分因疑能引正定。<a id="a-2S"></a>有说初二三静虑中与疑俱生。<a id="a-2T"></a>应全无受故但应与本性受俱。<a id="a-2U"></a>已辩烦恼诸受相应。<a id="a-2V"></a>今次复应辩随烦恼。<a id="a-2W"></a>颂曰。</p>
  <p id="a2X">诸随烦恼中　　嫉悔忿及恼</p>
  <p id="a2Y">害恨忧俱起　　悭喜受相应</p>
  <p id="a2Z">谄诳及眠覆　　通忧喜俱起</p>
  <p id="a2a">憍喜乐皆舍　　余四遍相应</p>
  <p id="a2b">论曰。<a id="a-2c"></a>随烦恼中嫉等六种。<a id="a-2d"></a>一切皆与忧根相应。<a id="a-2e"></a>以戚行转唯意地故。<a id="a-2f"></a>有余师说。<a id="a-2g"></a>恼喜相应见取等流应欢行故。<a id="a-2h"></a>悭喜相应以欢行转唯意地故。<a id="a-2i"></a>欢行转者悭相与贪极相似故。<a id="a-2j"></a>谄诳眠覆忧喜相应。<a id="a-2k"></a>欢戚行转唯意地故。<a id="a-2l"></a>欢戚行者。<a id="a-2m"></a>谓或有时以欢喜心而行谄等。<a id="a-2n"></a>或时有以忧戚心行。<a id="a-2o"></a>有余师言。<a id="a-2p"></a>既说诳是贪等流故。<a id="a-2q"></a>但应欢行不应说与忧根相应。<a id="a-2r"></a>是欢等流不应戚故。<a id="a-2s"></a>又正诳时不应戚故。<a id="a-2t"></a>或应说诳是痴等流。<a id="a-2u"></a>憍喜乐相应欢行唯意故。<a id="a-2v"></a>在第三静虑与乐相应。<a id="a-2w"></a>若在下诸地与喜相应。<a id="a-2x"></a>此上所说诸随烦恼。<a id="a-2y"></a>一切皆与舍受相应。<a id="a-2z"></a>相续断时皆住舍故。<a id="a-30"></a>有通行在唯舍地故。<a id="a-31"></a>舍于一切相应无遮譬如无明遍相应故。<a id="a-32"></a>余无惭愧惛沉掉举。<a id="a-33"></a>四皆遍与五受相应。<a id="a-34"></a>前二是大不善地法摄故。<a id="a-35"></a>后二是大烦恼地法摄故。<a id="a-36"></a>说二及声显难及释。<a id="a-37"></a>谓于恼诳设难如前。<a id="a-38"></a>理应释言果因相别如无惭掉。<a id="a-39"></a>虽贪等流而与忧苦有相应义。<a id="a-3A"></a>故知所说与受相应。<a id="a-3B"></a>不唯同因但据相别。<a id="a-3C"></a>许有忧戚而行诳者。<a id="a-3D"></a>情有所忧而行诳故。<a id="a-3E"></a>所说烦恼随烦恼中。<a id="a-3F"></a>有依异门佛说为盖。<a id="a-3G"></a>今次应辩盖相云何。<a id="a-3H"></a>颂曰。</p>
  <p id="a3I">盖五唯在欲　　食治用同故</p>
  <p id="a3J">虽二立一盖　　障蕴故唯五</p>
  <p id="a3K">论曰。<a id="a-3L"></a>如契经言。<a id="a-3M"></a>若说五盖为不善聚是为正说。<a id="a-3N"></a>所以者何。<a id="a-3O"></a>如是五种纯是圆满不善聚故。<a id="a-3P"></a>其五者何。<a id="a-3Q"></a>一欲贪盖。<a id="a-3R"></a>二嗔恚盖。<a id="a-3S"></a>三惛眠盖。<a id="a-3T"></a>四掉悔盖。<a id="a-3U"></a>五疑盖。<a id="a-3V"></a>契经既说盖唯不善。<a id="a-3W"></a>故知唯在欲非色无色界。<a id="a-3X"></a>由此为证知惛掉疑体。<a id="a-3Y"></a>虽皆通欲色无色。<a id="a-3Z"></a>而但欲界有得盖名。<a id="a-3a"></a>为显惛沉掉举二种唯欲界者。<a id="a-3b"></a>有立为盖故与眠悔和合而立。<a id="a-3c"></a>眠悔唯是欲界系故。<a id="a-3d"></a>为显眠悔唯染污者有得盖名。<a id="a-3e"></a>故与惛沉掉举二种和合而立。<a id="a-3f"></a>惛掉唯是染污性故。<a id="a-3g"></a>疑准前四在欲可知。<a id="a-3h"></a>何缘欲贪嗔恚疑盖。<a id="a-3i"></a>各于一体别立盖名。<a id="a-3j"></a>而彼惛眠掉悔二盖。<a id="a-3k"></a>各于二体合立盖名。<a id="a-3l"></a>欲贪嗔疑食治各别。<a id="a-3m"></a>是故一一别立盖名。<a id="a-3n"></a>由惛与眠及掉与悔。<a id="a-3o"></a>所食能治事用皆同。<a id="a-3p"></a>故体虽殊俱合立一。<a id="a-3q"></a>欲贪盖食谓可爱相。<a id="a-3r"></a>此盖对治谓不净想。<a id="a-3s"></a>嗔恚盖食谓可憎相。<a id="a-3t"></a>此盖对治谓慈善根。<a id="a-3u"></a>疑盖食谓三世。<a id="a-3v"></a>如契经说于过去世生如是疑。<a id="a-3w"></a>乃至广说此盖对治。<a id="a-3x"></a>谓若有能如实观察。<a id="a-3y"></a>缘性缘起惛眠盖食。<a id="a-3z"></a>谓五种法一[夢-夕+登]瞢。<a id="a-40"></a>二不悦。<a id="a-41"></a>三频申。<a id="a-42"></a>四食不平性。<a id="a-43"></a>五心昧劣性。<a id="a-44"></a>此盖对治谓光明想。<a id="a-45"></a>此盖事用谓俱能令心性沈昧。<a id="a-46"></a>掉悔盖食谓四种法。<a id="a-47"></a>一亲里寻二国土寻。<a id="a-48"></a>三不死寻。<a id="a-49"></a>四随念昔种种所更。<a id="a-4A"></a>戏笑欢娱承奉等事。<a id="a-4B"></a>此盖对治谓奢摩他。<a id="a-4C"></a>此盖事用谓俱能令心不寂静。<a id="a-4D"></a>由此说食治用同故。<a id="a-4E"></a>惛眠掉悔二合为一。<a id="a-4F"></a>或贪嗔疑是满烦恼。<a id="a-4G"></a>一一能荷一覆盖用。<a id="a-4H"></a>惛眠掉悔非满烦恼。<a id="a-4I"></a>二合方荷一覆盖用。<a id="a-4J"></a>此五名盖其义云何。<a id="a-4K"></a>谓决定能覆障圣道。<a id="a-4L"></a>圣道加行故立盖名。<a id="a-4M"></a>若尔则应诸烦恼等皆得名盖。<a id="a-4N"></a>一切皆能覆障圣道及加行故。<a id="a-4O"></a>如世尊告诸苾刍言。<a id="a-4P"></a>若为一法所覆障者。<a id="a-4Q"></a>则不能了眼是无常一法。<a id="a-4R"></a>谓贪乃至广说一一别说如杂事中。<a id="a-4S"></a>何故世尊说盖唯五。<a id="a-4T"></a>理实应尔然佛世尊。<a id="a-4U"></a>于立盖门唯说五者。<a id="a-4V"></a>唯此于五蕴能为胜障故。<a id="a-4W"></a>谓贪恚盖能障戒蕴。<a id="a-4X"></a>如次令远离欲恶故。<a id="a-4Y"></a>惛沉睡眠能障慧蕴。<a id="a-4Z"></a>此二俱令远毗钵舍那故。<a id="a-4a"></a>掉举恶作能障定蕴。<a id="a-4b"></a>此俱令远奢摩他故。<a id="a-4c"></a>如是四盖渐次令超出离白法。<a id="a-4d"></a>由此于后令于业果四谛生疑。<a id="a-4e"></a>疑故能令乃至解脱解脱智见皆不得起。<a id="a-4f"></a>故唯此五建立为盖。<a id="a-4g"></a>若尔掉悔盖应惛眠。<a id="a-4h"></a>前说顺戒定慧蕴。<a id="a-4i"></a>次第而说故不尔。<a id="a-4j"></a>此中坏次第者。<a id="a-4k"></a>世尊意欲显别义故。<a id="a-4l"></a>谓契经中佛依正理说惛眠盖毗钵舍那能治非止。<a id="a-4m"></a>说掉悔盖唯奢摩他能治非观。<a id="a-4n"></a>此依伏断说观止门。<a id="a-4o"></a>别治惛眠掉悔二盖。<a id="a-4p"></a>若依永断此观止门对治一切用无差别。<a id="a-4q"></a>为显此理故坏次第。<a id="a-4r"></a>岂不契经作如是说。<a id="a-4s"></a>修等持者怖畏惛眠。<a id="a-4t"></a>修择法者怖畏掉悔。<a id="a-4u"></a>由此证知惛眠障定。<a id="a-4v"></a>掉悔障慧其理必然。<a id="a-4w"></a>理必不然互相顺故。<a id="a-4x"></a>惛沈顺定顺上分中。<a id="a-4y"></a>因言已辩掉举顺慧以性捷利似择法故。<a id="a-4z"></a>非顺彼法可言障彼。<a id="a-50"></a>又若惛眠能障定者。<a id="a-51"></a>则应许定能治惛眠。<a id="a-52"></a>不应契经作如是说。<a id="a-53"></a>惛眠对治谓光明想。<a id="a-54"></a>掉悔障慧为难亦然。<a id="a-55"></a>故彼所言唯陈自执。<a id="a-56"></a>然契经说。<a id="a-57"></a>修等持者怖畏惛眠。<a id="a-58"></a>修择法者怖畏掉悔。<a id="a-59"></a>此言意别。<a id="a-5A"></a>谓惛眠盖相顺等持。<a id="a-5B"></a>欲修等持惛眠易起。<a id="a-5C"></a>故修定者怖畏惛眠。<a id="a-5D"></a>非谓惛眠近能障定。<a id="a-5E"></a>怖畏掉悔准此应知。<a id="a-5F"></a>若谓契经作如是说。<a id="a-5G"></a>心昧劣位修定非时。<a id="a-5H"></a>心轻躁位修慧非时。<a id="a-5I"></a>故知惛眠近能障定。<a id="a-5J"></a>掉悔障慧理必应然。<a id="a-5K"></a>理亦不然就近说故。<a id="a-5L"></a>谓此经意正说惛眠。<a id="a-5M"></a>于法相中不能简择。<a id="a-5N"></a>是故择法为彼近治惛眠。<a id="a-5O"></a>亦能近障择法。<a id="a-5P"></a>故昧劣位修定非时。<a id="a-5Q"></a>定非惛眠近对治故。<a id="a-5R"></a>惛悔于慧准此应知。<a id="a-5S"></a>若谓经说彼现起位。<a id="a-5T"></a>修此非时故知唯彼但为此障。<a id="a-5U"></a>则不说者障义既无便应非盖。<a id="a-5V"></a>非不障胜法。<a id="a-5W"></a>而盖义可成。<a id="a-5X"></a>由此应知俱为俱障。<a id="a-5Y"></a>俱为俱治其理必然。<a id="a-5Z"></a>但于此中就近障治。<a id="a-5a"></a>故作如是差别而说。<a id="a-5b"></a>有余别说唯立五因彼说云何。<a id="a-5c"></a>谓在行位先于色等种种境中。<a id="a-5d"></a>取可爱憎二种相故。<a id="a-5e"></a>后在住位由先为因。<a id="a-5f"></a>便起欲贪嗔恚二盖。<a id="a-5g"></a>此二能障将入定心。<a id="a-5h"></a>由此后时正入定位。<a id="a-5i"></a>于止及观不能正习。<a id="a-5j"></a>由此便起惛眠掉悔。<a id="a-5k"></a>如其次第障奢摩他毗钵舍那令不得起。<a id="a-5l"></a>由此于后出定位中。<a id="a-5m"></a>思择法时疑复为障。<a id="a-5n"></a>故建立盖唯有此五。<a id="a-5o"></a>乍可枉谤当圣慈尊。<a id="a-5p"></a>以圣慈尊犹一生隔。<a id="a-5q"></a>未证无等大我智故。<a id="a-5r"></a>宁可枉谤现能寂尊。<a id="a-5s"></a>彼说何缘名枉谤佛。<a id="a-5t"></a>以彼所说前后相违。<a id="a-5u"></a>及与契经理相违故。<a id="a-5v"></a>如何彼说前后相违。<a id="a-5w"></a>谓若欲贪嗔恚二盖。<a id="a-5x"></a>现起能障将入定心。<a id="a-5y"></a>障既现前何能入定。<a id="a-5z"></a>若别修治伏已入者。<a id="a-60"></a>则不应言正入定位。<a id="a-61"></a>于止及观不能正习。<a id="a-62"></a>又不能习止及观者。<a id="a-63"></a>云何名为正入定位。<a id="a-64"></a>又彼所说正入定言。<a id="a-65"></a>为闻思所成。<a id="a-66"></a>为修所成定。<a id="a-67"></a>若言我说闻思所成名正入定。<a id="a-68"></a>则不应说后出定位。<a id="a-69"></a>思择法时闻思所成有分别故。<a id="a-6A"></a>即思择法何待出时。<a id="a-6B"></a>若说我言修所成定。<a id="a-6C"></a>名正入定理亦不然。<a id="a-6D"></a>修所成心正现前位。<a id="a-6E"></a>惛眠掉悔何容现前。<a id="a-6F"></a>若不现前宁障止观。<a id="a-6G"></a>如何彼说经理相违。<a id="a-6H"></a>谓彼所言惛眠掉悔。<a id="a-6I"></a>如其次第障奢摩他毗钵舍那。<a id="a-6J"></a>违前教理故彼所说。<a id="a-6K"></a>唯立五因无有功能证盖唯五。<a id="a-6L"></a>由此前说理善可依。<a id="a-6M"></a>何故无明不立为盖不说成故。<a id="a-6N"></a>如契经说无明所覆覆即是盖。<a id="a-6O"></a>有余师说。<a id="a-6P"></a>等荷担者立诸盖中。<a id="a-6Q"></a>无明于中所荷偏重是故不说。<a id="a-6R"></a>若立无明为一盖者。<a id="a-6S"></a>一切烦恼所荷障能。<a id="a-6T"></a>合比无明犹不能及。<a id="a-6U"></a>故不立在诸盖聚中。<a id="a-6V"></a>慢复何缘不立为盖。<a id="a-6W"></a>以有由慢能修胜法。<a id="a-6X"></a>为盖义劣不立盖中。<a id="a-6Y"></a>有余师言。<a id="a-6Z"></a>夫为盖者令心趣下。<a id="a-6a"></a>慢则不然以能令心趣上法故。<a id="a-6b"></a>非慢有力能压伏心。<a id="a-6c"></a>令其趣下故不立盖。<a id="a-6d"></a>诸见何故不立盖中。<a id="a-6e"></a>见诸有情阙无我见者。<a id="a-6f"></a>虽执有我而能离染故。<a id="a-6g"></a>有说诸见慧为体故。<a id="a-6h"></a>性捷利故不顺盖义。<a id="a-6i"></a>为盖必与此义相违。<a id="a-6j"></a>随烦恼中余不立盖。<a id="a-6k"></a>准前所说应如理思。<a id="a-6l"></a>上二界惑不立盖者。<a id="a-6m"></a>离三界染初非障故。<a id="a-6n"></a>初为障故建立盖名。<a id="a-6o"></a>又上界惑唯无记故。<a id="a-6p"></a>盖唯不善如前已说。<a id="a-6q"></a>今应思择诸随眠等由何而断。<a id="a-6r"></a>由慧观见彼所缘故随眠等断。<a id="a-6s"></a>若尔欲界他界遍行。<a id="a-6t"></a>及三界中见灭道断。<a id="a-6u"></a>有漏缘惑应无断义。<a id="a-6v"></a>缘苦集谛法智忍生。<a id="a-6w"></a>唯缘欲界苦集谛故。<a id="a-6x"></a>缘灭道谛诸智忍生。<a id="a-6y"></a>唯缘无漏为境界故。<a id="a-6z"></a>无如是失。<a id="a-70"></a>我许诸惑永断方便有多种故。<a id="a-71"></a>为有几种总有四种。<a id="a-72"></a>何等为四。<a id="a-73"></a>颂曰。</p>
  <p id="a74">遍知所缘故　　断彼能缘故</p>
  <p id="a75">断彼所缘故　　对治起故断</p>
  <p id="a76">论曰。<a id="a-77"></a>断见所断惑由前三方便。<a id="a-78"></a>一由遍知所缘故断。<a id="a-79"></a>谓欲界系见苦集断自界缘惑。<a id="a-7A"></a>色无色界见苦集断所有诸惑。<a id="a-7B"></a>以上二界他界地缘。<a id="a-7C"></a>亦由遍知所缘断故。<a id="a-7D"></a>缘苦集谛类智忍生。<a id="a-7E"></a>俱能顿观二界境故。<a id="a-7F"></a>及通三界见灭道断。<a id="a-7G"></a>无漏缘惑如是诸惑。<a id="a-7H"></a>皆由遍知所缘断故。<a id="a-7I"></a>二由断彼能缘故断。<a id="a-7J"></a>谓欲界系他界缘惑。<a id="a-7K"></a>以欲界系见苦集断。<a id="a-7L"></a>自界缘惑能缘于彼。<a id="a-7M"></a>此惑于彼能作依持。<a id="a-7N"></a>依持断时彼随断故。<a id="a-7O"></a>如羸病者却倚而立。<a id="a-7P"></a>去所倚时彼随倒故。<a id="a-7Q"></a>如何于彼能作依持。<a id="a-7R"></a>由此于彼能为因故。<a id="a-7S"></a>岂不此即说由害因故断。<a id="a-7T"></a>实尔此彼但是异名。<a id="a-7U"></a>然为止滥故作是说。<a id="a-7V"></a>谓欲界惑自他界缘。<a id="a-7W"></a>皆有此彼互为因义。<a id="a-7X"></a>然无此彼展转相缘。<a id="a-7Y"></a>故于此中说能缘断。<a id="a-7Z"></a>欲令易了唯他界缘。<a id="a-7a"></a>由断此因彼便随断。<a id="a-7b"></a>三由断彼所缘故断。<a id="a-7c"></a>谓见灭道断诸有漏缘惑。<a id="a-7d"></a>以无漏缘惑能为彼所缘。<a id="a-7e"></a>所缘断时彼随断故。<a id="a-7f"></a>如羸病者杖策而行。<a id="a-7g"></a>去彼杖时彼随倒故。<a id="a-7h"></a>何缘于此所断惑中。<a id="a-7i"></a>有断能缘故说所缘断。<a id="a-7j"></a>如缘欲苦集起现观时。<a id="a-7k"></a>有断所缘故说能缘断。<a id="a-7l"></a>如缘诸灭道起现观时。<a id="a-7m"></a>虽实尔时此彼俱断。<a id="a-7n"></a>而由所断有胜有劣。<a id="a-7o"></a>故胜断时言劣随断。<a id="a-7p"></a>谓若于彼惑所缘中。<a id="a-7q"></a>无漏慧生能为对治。<a id="a-7r"></a>彼惑名胜所余名劣。<a id="a-7s"></a>何缘彼惑偏得胜名。<a id="a-7t"></a>于彼所缘无漏慧起。<a id="a-7u"></a>专为敌彼发功用故。<a id="a-7v"></a>依如是义故可说言。<a id="a-7w"></a>缘欲苦集所起现观。<a id="a-7x"></a>于自所断烦恼等中。<a id="a-7y"></a>以自界缘为胜怨敌。<a id="a-7z"></a>缘诸灭道所起现观。<a id="a-80"></a>于自所断烦恼等中。<a id="a-81"></a>以无漏缘为胜怨敌。<a id="a-82"></a>由胜断故余劣随断。<a id="a-83"></a>若许惑断方便有多。<a id="a-84"></a>有由能缘断故随断。<a id="a-85"></a>有由所缘断故随断。<a id="a-86"></a>何故前说由慧观见彼所缘故随眠等断。<a id="a-87"></a>但应于此先立宗言。<a id="a-88"></a>永断诸惑由多方便。<a id="a-89"></a>勿先立宗与后解释言义各异。<a id="a-8A"></a>前后相违如先立宗后释无异。<a id="a-8B"></a>宁谓我说前后相违。<a id="a-8C"></a>谓我宗言由慧观见彼所缘故诸惑断者。<a id="a-8D"></a>此言意显由慧观见。<a id="a-8E"></a>欲界所系见苦集断。<a id="a-8F"></a>自界缘惑所缘境故。<a id="a-8G"></a>一切欲界见苦见集所断诸惑皆得永断。<a id="a-8H"></a>由慧观见上二界系见苦集断。<a id="a-8I"></a>所有诸惑所缘境故。<a id="a-8J"></a>一切上界见苦集断诸惑永断。<a id="a-8K"></a>由慧观见三界所系。<a id="a-8L"></a>见灭道断无漏缘惑所缘境故。<a id="a-8M"></a>一切见灭见道所断诸惑永断。<a id="a-8N"></a>非此意显所有惑断。<a id="a-8O"></a>二由慧见彼所缘。<a id="a-8P"></a>而后复言我许诸惑永断方便有多种别。<a id="a-8Q"></a>如何可说我先立宗。<a id="a-8R"></a>与后解释言义各异。<a id="a-8S"></a>故不应谓前后相违。<a id="a-8T"></a>或我但言由慧观见彼所缘故诸惑断者。<a id="a-8U"></a>显余兼断不说自成。<a id="a-8V"></a>谓若但能由慧观见彼所缘故彼惑断时。<a id="a-8W"></a>所余诸惑能缘断故。<a id="a-8X"></a>所缘断故无不断理。<a id="a-8Y"></a>是故从首且略立宗。<a id="a-8Z"></a>若由慧见少惑所缘。<a id="a-8a"></a>则一切惑皆随断者。<a id="a-8b"></a>何故乃言我许诸惑永断方便有多种别。<a id="a-8c"></a>但应立有一。<a id="a-8d"></a>谓遍知所缘。<a id="a-8e"></a>非唯立遍知所缘故断。<a id="a-8f"></a>即能显所断惑有二类。<a id="a-8g"></a>一谓与慧所缘境同。<a id="a-8h"></a>二谓与慧所缘境别。<a id="a-8i"></a>由此必有生如是疑。<a id="a-8j"></a>诸惑所缘与慧同者。<a id="a-8k"></a>慧见彼境彼断可然。<a id="a-8l"></a>余惑所缘与慧异者。<a id="a-8m"></a>彼惑永断由何方便。<a id="a-8n"></a>由此故说多方便言。<a id="a-8o"></a>显理遣疑深成有用。<a id="a-8p"></a>或复断惑定有多门。<a id="a-8q"></a>然立宗中且举胜者。<a id="a-8r"></a>显余皆属此初门故已说三方便。<a id="a-8s"></a>断见所断惑断修所断惑。<a id="a-8t"></a>由第四方便。<a id="a-8u"></a>谓彼但由治起故断。<a id="a-8v"></a>以若此品对治道生。<a id="a-8w"></a>即此品中诸惑顿断。<a id="a-8x"></a>如下下品治道起时。<a id="a-8y"></a>上上品惑即皆顿断。<a id="a-8z"></a>至上上品治道起时。<a id="a-90"></a>下下品惑即皆顿断。<a id="a-91"></a>如是理趣后当广辩。<a id="a-92"></a>岂不一切见所断惑断时。<a id="a-93"></a>亦由对治道起。<a id="a-94"></a>以若此部对治道生。<a id="a-95"></a>则此部中诸惑断故。<a id="a-96"></a>理实应尔。<a id="a-97"></a>然于此中为显三界修所断惑。<a id="a-98"></a>无不皆由九品道。<a id="a-99"></a>断治道决定故。<a id="a-9A"></a>说此言见所断中唯有顶惑对治决定。<a id="a-9B"></a>如前已辩。<a id="a-9C"></a>或见所断诸惑断时。<a id="a-9D"></a>方便定三故就别说。<a id="a-9E"></a>修所断惑能断方便。<a id="a-9F"></a>不决定故就总而说。<a id="a-9G"></a>岂不所明第四方便。<a id="a-9H"></a>与前宗义有不相关。<a id="a-9I"></a>谓修位中以灭道智。<a id="a-9J"></a>能断三界修所断惑。<a id="a-9K"></a>慧非见此惑所缘故。<a id="a-9L"></a>此与宗义实不相关。<a id="a-9M"></a>前宗唯辩见所断故。<a id="a-9N"></a>设彼总摄亦不相违。<a id="a-9O"></a>见彼惑所缘此惑治生故。<a id="a-9P"></a>所言对治总有几种。<a id="a-9Q"></a>颂曰。</p>
  <p id="a9R">对治有四种　　谓断持远厌</p>
  <p id="a9S">论曰。<a id="a-9T"></a>诸对治门总有四种。<a id="a-9U"></a>一断对治。<a id="a-9V"></a>谓道亲能断诸惑得即无间道。<a id="a-9W"></a>二持对治。<a id="a-9X"></a>谓道初与断得俱生即解脱道。<a id="a-9Y"></a>由如是道持断得故。<a id="a-9Z"></a>令诸惑得不相续生。<a id="a-9a"></a>三远分对治。<a id="a-9b"></a>谓道能令前所断惑得转更成远。<a id="a-9c"></a>即胜进道于解脱道。<a id="a-9d"></a>后所起道名为胜进。<a id="a-9e"></a>乃至彼得俱起生等亦得道名。<a id="a-9f"></a>令与惑得相违诸得相续增故。<a id="a-9g"></a>四厌患对治。<a id="a-9h"></a>谓道随于何界何地中。<a id="a-9i"></a>见诸过失深生厌患。<a id="a-9j"></a>即是于彼以种种门观过失义。<a id="a-9k"></a>此唯诸厌作意聚摄。<a id="a-9l"></a>由此势力设于后时。<a id="a-9m"></a>属妙境界亦不贪着。<a id="a-9n"></a>应知多分是加行道。<a id="a-9o"></a>若尔何缘于最后说。<a id="a-9p"></a>阿毗达磨非次第求。<a id="a-9q"></a>岂不曾闻何烦征诘。<a id="a-9r"></a>或不定故说不在初。<a id="a-9s"></a>谓彼非如无间道后定有解脱。<a id="a-9t"></a>解脱道后方有胜进。<a id="a-9u"></a>是故不定以加行道。<a id="a-9v"></a>或有起在无间道前。<a id="a-9w"></a>或有生于胜进道后非决定故。<a id="a-9x"></a>又不定者。<a id="a-9y"></a>谓或有一补特伽罗由一加行。<a id="a-9z"></a>乃至证得阿罗汉果。<a id="a-A0"></a>或二或多是故不定。<a id="a-A1"></a>又不定者无间道等如前加行。<a id="a-A2"></a>亦能与后为加行故不可定言。<a id="a-A3"></a>唯尔所是加行道摄说多分言。<a id="a-A4"></a>应知为显无间解脱胜进道中缘苦集谛者。<a id="a-A5"></a>亦厌患对治已说惑对治。<a id="a-A6"></a>当辩断惑理诸惑永断为定从何。<a id="a-A7"></a>为从所缘。<a id="a-A8"></a>为从相应。<a id="a-A9"></a>为从自性。<a id="a-AA"></a>何故生疑。<a id="a-AB"></a>于此三种皆见过故。<a id="a-AC"></a>且不应说断从所缘。<a id="a-AD"></a>谓若此法是彼所缘。<a id="a-AE"></a>未曾有时非所缘故。<a id="a-AF"></a>亦不可说断从相应。<a id="a-AG"></a>谓相应法互为因故。<a id="a-AH"></a>此法无时非因性故。<a id="a-AI"></a>又由此惑令心成染。<a id="a-AJ"></a>此心无时成不染故。<a id="a-AK"></a>亦不可说断从自性。<a id="a-AL"></a>谓法无容舍自性故。<a id="a-AM"></a>以断惑时不可令彼所断诸法失所断性。<a id="a-AN"></a>是故应思惑从何断。<a id="a-AO"></a>颂曰。</p>
  <p id="aAP">应知从所缘　　可令诸惑断</p>
  <p id="aAQ">论曰。<a id="a-AR"></a>诸惑永断定从所缘。<a id="a-AS"></a>以于所缘遍知力故。<a id="a-AT"></a>令惑永断如前已说。<a id="a-AU"></a>然惑所缘总有二种。<a id="a-AV"></a>谓有系事及无系事。<a id="a-AW"></a>缘有系事为境诸惑。<a id="a-AX"></a>及从此惑力所引生。<a id="a-AY"></a>不缘此事为境诸惑。<a id="a-AZ"></a>如是二惑于一有情。<a id="a-Aa"></a>现相续中引起诸得。<a id="a-Ab"></a>设无染污心现在前。<a id="a-Ac"></a>此得恒行无有间断。<a id="a-Ad"></a>为去来世诸惑果因。<a id="a-Ae"></a>如是应知缘无系事为境诸惑及因此惑势力所引。<a id="a-Af"></a>随后现行不缘此事。<a id="a-Ag"></a>为境诸惑所引起得类亦同前。<a id="a-Ah"></a>言为去来惑果因者。<a id="a-Ai"></a>谓此诸得在现世时。<a id="a-Aj"></a>是过去惑等流性故说之为果。<a id="a-Ak"></a>是未来惑生缘性故说之为因。<a id="a-Al"></a>然此诸得与断对治。<a id="a-Am"></a>等流诸得现行相违。<a id="a-An"></a>能持去来所得诸惑故。<a id="a-Ao"></a>令一切缘此事惑及缘余惑相续而转。<a id="a-Ap"></a>缘此事境诸断对治。<a id="a-Aq"></a>等流起时惑得便绝。<a id="a-Ar"></a>所得诸惑于自所缘。<a id="a-As"></a>虽体犹有而由因果得永绝故可说名断。<a id="a-At"></a>以于少境若未遍知。<a id="a-Au"></a>缘此境惑及因此惑力所引起。<a id="a-Av"></a>缘余境惑所引去来。<a id="a-Aw"></a>惑果因得现相续中无间而转。<a id="a-Ax"></a>若于少境得遍知时。<a id="a-Ay"></a>惑所引得便不复转。<a id="a-Az"></a>故知惑断定从所缘。<a id="a-B0"></a>然于此中虽惑与道无俱行理。<a id="a-B1"></a>而道观见苦等境故诸惑便断。<a id="a-B2"></a>此义难了应举喻明。<a id="a-B3"></a>譬如有人为鼠所啮。<a id="a-B4"></a>虽无热闷迷乱等时。<a id="a-B5"></a>而由热等因毒在身故。<a id="a-B6"></a>恒名有病者非无病人。<a id="a-B7"></a>要服毒相违阿揭陀药方名无病者非有病人。<a id="a-B8"></a>虽阿揭陀与热等病。<a id="a-B9"></a>不俱时在一身中行。<a id="a-BA"></a>而阿揭陀威德力故。<a id="a-BB"></a>灭身中毒热等不生。<a id="a-BC"></a>说阿揭陀能除众病。<a id="a-BD"></a>如是圣道虽与诸惑。<a id="a-BE"></a>不俱时在一身中行。<a id="a-BF"></a>而圣道生威德力故。<a id="a-BG"></a>灭果因得诸惑不生。<a id="a-BH"></a>能令行者身器清净。<a id="a-BI"></a>惑不续故说名为断。<a id="a-BJ"></a>已说诸惑永断所从。<a id="a-BK"></a>如前所言远分对治。<a id="a-BL"></a>一切远性总有几种。<a id="a-BM"></a>颂曰。</p>
  <p id="aBN">远性有四种　　谓相治处时</p>
  <p id="aBO">如大种尸罗　　异方二世等</p>
  <p id="aBP">论曰。<a id="a-BQ"></a>一切远性总有四种。<a id="a-BR"></a>一相远性如四大种。<a id="a-BS"></a>虽复俱在一聚中生。<a id="a-BT"></a>以相异故亦名为远。<a id="a-BU"></a>二治远性如持犯戒。<a id="a-BV"></a>虽复俱在一身中行。<a id="a-BW"></a>以相治故亦名为远。<a id="a-BX"></a>三处远性如海两岸。<a id="a-BY"></a>虽复俱在一大海边。<a id="a-BZ"></a>方处隔故亦名为远。<a id="a-Ba"></a>四时远性如去来世。<a id="a-Bb"></a>虽复俱依一法上立。<a id="a-Bc"></a>时分隔故亦名为远。<a id="a-Bd"></a>望何说远望。<a id="a-Be"></a>现在世无间已灭。<a id="a-Bf"></a>及正生时。<a id="a-Bg"></a>与现相邻如何名远。<a id="a-Bh"></a>彼非一切五识境故。<a id="a-Bi"></a>亦非一分意识境故。<a id="a-Bj"></a>或时分中有作用者。<a id="a-Bk"></a>说名为近过去未来。<a id="a-Bl"></a>定无作用故说名远。<a id="a-Bm"></a>不可难言诸无为法。<a id="a-Bn"></a>永无作用应名为远。<a id="a-Bo"></a>以时远近依时而立。<a id="a-Bp"></a>故于三时若有作用说名为近。<a id="a-Bq"></a>若无作用说名为远。<a id="a-Br"></a>诸无为法越一切时。<a id="a-Bs"></a>如何约时难令成远。<a id="a-Bt"></a>如处远近依处而立非处不然。<a id="a-Bu"></a>若难无为相有异故。<a id="a-Bv"></a>应成相远理亦无遮。<a id="a-Bw"></a>相远贯通一切法故。<a id="a-Bx"></a>若尔何故无为名近。<a id="a-By"></a>且虚空体遍一切处。<a id="a-Bz"></a>相无碍故说名为近。<a id="a-C0"></a>非择灭体不由功用。<a id="a-C1"></a>于一切体一切处时。<a id="a-C2"></a>皆可得故说名为近。<a id="a-C3"></a>择灭无为诸有精进。<a id="a-C4"></a>正修行者断诸惑时。<a id="a-C5"></a>于一切体无有差别。<a id="a-C6"></a>速证得故说名为近。<a id="a-C7"></a>无为名近理趣既然。<a id="a-C8"></a>而经主说去来二世例亦应然。<a id="a-C9"></a>谓在去来静虑等法。<a id="a-CA"></a>如无为法等速得故亦应近者。<a id="a-CB"></a>由先释理为例不成。<a id="a-CC"></a>无多有情于一切体。<a id="a-CD"></a>无有差别共得义故。<a id="a-CE"></a>或许例然亦无有失。<a id="a-CF"></a>如一切法虽互相望。<a id="a-CG"></a>相有异故皆名相远。<a id="a-CH"></a>而依余理许说少分名近无失。<a id="a-CI"></a>如是去来虽约时分。<a id="a-CJ"></a>无作用故皆名时远。<a id="a-CK"></a>而依余理许说少分名近无失。<a id="a-CL"></a>非依余理名为远故。<a id="a-CM"></a>与相时分远义相违。<a id="a-CN"></a>有余师言。<a id="a-CO"></a>由近胜解所证得故解脱名近。<a id="a-CP"></a>谓现胜解观解脱时。<a id="a-CQ"></a>如对目前而证得故。<a id="a-CR"></a>如何现世说名为近。<a id="a-CS"></a>以与时远相有异故。<a id="a-CT"></a>谓现在世可有普为一切识境有作用故。<a id="a-CU"></a>经主此中作如是说。<a id="a-CV"></a>若依正理应说去来。<a id="a-CW"></a>离法自相故名为远。<a id="a-CX"></a>未来未得法自相故。<a id="a-CY"></a>过去已舍法自相故。<a id="a-CZ"></a>彼说偏与正理相违。<a id="a-Ca"></a>诸自相无皆非远性。<a id="a-Cb"></a>此成远性必有自相。<a id="a-Cc"></a>远性摄故如余远性。<a id="a-Cd"></a>谓见所余相远性等。<a id="a-Ce"></a>是远性摄自相非无。<a id="a-Cf"></a>既许去来是远性摄。<a id="a-Cg"></a>必应许彼自相非无。<a id="a-Ch"></a>说自相无而名远性。<a id="a-Ci"></a>故彼偏与正理相违。<a id="a-Cj"></a>等声为明举法未尽。</p>
 </body>
</html>