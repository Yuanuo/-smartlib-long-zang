<!doctype html>
<html id="z3IBVq9166" data-ver="1419">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第二十七</h1>
  <h2 id="a2">辩缘起品第三之七</h2>
  <p id="a3">如是所成。<a id="a-4"></a>取为缘故。<a id="a-5"></a>驰求种种可意境时。<a id="a-6"></a>必定牵生。<a id="a-7"></a>招当有业。<a id="a-8"></a>谓由爱力。<a id="a-9"></a>取增盛时。<a id="a-A"></a>种种驰求善不善境。<a id="a-B"></a>为得彼故。<a id="a-C"></a>积集众多能招后有净不净业。<a id="a-D"></a>此业生位。<a id="a-E"></a>总名有支。<a id="a-F"></a>应知此中由此依此。<a id="a-G"></a>能有当果。<a id="a-H"></a>故立有名。<a id="a-I"></a>上座释言。<a id="a-J"></a>有谓有性。<a id="a-K"></a>故世尊说。<a id="a-L"></a>有谓当来后有生起。<a id="a-M"></a>有性即是当来世中果生起义。<a id="a-N"></a>如是所释。<a id="a-O"></a>理教相违。<a id="a-P"></a>有应与生无差别故。<a id="a-Q"></a>当果生起。<a id="a-R"></a>体即生支。<a id="a-S"></a>则缘起支。<a id="a-T"></a>便应数减。<a id="a-U"></a>若谓现业是有因故假立有名。<a id="a-V"></a>亦不应理。<a id="a-W"></a>业体即是现有性故。<a id="a-X"></a>业是现有性。<a id="a-Y"></a>能为当有因。<a id="a-Z"></a>故不可但言有因故名有。<a id="a-a"></a>自性是有。<a id="a-b"></a>宁假立名。<a id="a-c"></a>如业有为因感异熟。<a id="a-d"></a>有此果有。<a id="a-e"></a>岂假因有为名。<a id="a-f"></a>设许假立名。<a id="a-g"></a>非失有自体能有所有。<a id="a-h"></a>俱有性故。<a id="a-i"></a>为证彼义。<a id="a-j"></a>不应引此经。<a id="a-k"></a>由此经文有异诵者故。<a id="a-l"></a>云何异诵。<a id="a-m"></a>如有诵言。<a id="a-n"></a>有谓能令后有生起。<a id="a-o"></a>设如彼诵。<a id="a-p"></a>理亦无违。<a id="a-q"></a>此于因中。<a id="a-r"></a>说果名故。<a id="a-s"></a>由有体是当有起因。<a id="a-t"></a>假说当来后有生起。<a id="a-u"></a>为显此义。<a id="a-v"></a>故世尊说。<a id="a-w"></a>取缘有已。<a id="a-x"></a>次为显有是生缘故说此契经。<a id="a-y"></a>又有于生为因最近。<a id="a-z"></a>故契经说。<a id="a-10"></a>业为生因。<a id="a-11"></a>为显业有是生近因。<a id="a-12"></a>故于业有因上。<a id="a-13"></a>假说果名。<a id="a-14"></a>此事必然。<a id="a-15"></a>故后总结。<a id="a-16"></a>言取缘有有缘生故。<a id="a-17"></a>又余经说。<a id="a-18"></a>佛告庆喜。<a id="a-19"></a>招后有业。<a id="a-1A"></a>此中名有。<a id="a-1B"></a>是故上座。<a id="a-1C"></a>所引契经。<a id="a-1D"></a>于自释有不堪为证。<a id="a-1E"></a>唯对法者。<a id="a-1F"></a>所释有名。<a id="a-1G"></a>符理顺经。<a id="a-1H"></a>最为殊胜。<a id="a-1I"></a>有有二种。<a id="a-1J"></a>谓业异熟。<a id="a-1K"></a>今于此中。<a id="a-1L"></a>唯取业有。<a id="a-1M"></a>辩当生果近因性故。<a id="a-1N"></a>如前异诵契经中言。<a id="a-1O"></a>有谓能令后有生起。<a id="a-1P"></a>即如前际业说行支。<a id="a-1Q"></a>今后际中。<a id="a-1R"></a>业名为有。<a id="a-1S"></a>此显生死前后际同。<a id="a-1T"></a>惑业为因。<a id="a-1U"></a>招异熟果。<a id="a-1V"></a>上座妄执。<a id="a-1W"></a>此有支名。<a id="a-1X"></a>总摄一切有。<a id="a-1Y"></a>经不别说故。<a id="a-1Z"></a>谓佛总说。<a id="a-1a"></a>有略有三。<a id="a-1b"></a>故知有支。<a id="a-1c"></a>摄一切有。<a id="a-1d"></a>若不尔者。<a id="a-1e"></a>世尊但应说此为行。<a id="a-1f"></a>或说为业。<a id="a-1g"></a>复有经证。<a id="a-1h"></a>如契经言。<a id="a-1i"></a>有谓当来后有生起。<a id="a-1j"></a>又世尊告阿难陀言。<a id="a-1k"></a>有略有三。<a id="a-1l"></a>欲色无色。<a id="a-1m"></a>又世尊告阿难陀言。<a id="a-1n"></a>业感当来后有名有。<a id="a-1o"></a>又契经说。<a id="a-1p"></a>诸有若无。<a id="a-1q"></a>颇有有不。<a id="a-1r"></a>乃至广说。<a id="a-1s"></a>故取能作业有生因。<a id="a-1t"></a>业为有助令生有起。<a id="a-1u"></a>是为略述。<a id="a-1v"></a>上座所宗。<a id="a-1w"></a>如是所言。<a id="a-1x"></a>皆非善说。<a id="a-1y"></a>虽不别说。<a id="a-1z"></a>然应别解。<a id="a-20"></a>如说。<a id="a-21"></a>识等缘名色等。<a id="a-22"></a>虽于此中总说三界所有缘起。<a id="a-23"></a>而许依容有说。<a id="a-24"></a>识缘名色。<a id="a-25"></a>名色缘六处。<a id="a-26"></a>如是此中。<a id="a-27"></a>虽不别说。<a id="a-28"></a>而应别解。<a id="a-29"></a>谓三界系业。<a id="a-2A"></a>说三界有名。<a id="a-2B"></a>如是有何过。<a id="a-2C"></a>若异此者。<a id="a-2D"></a>应摄非情。<a id="a-2E"></a>谓彼自言。<a id="a-2F"></a>若于此法。<a id="a-2G"></a>欲色无色贪等随增。<a id="a-2H"></a>此法如应。<a id="a-2I"></a>名三界有。<a id="a-2J"></a>非情诸法。<a id="a-2K"></a>亦欲色界贪等随增。<a id="a-2L"></a>以于此中不别说故。<a id="a-2M"></a>亦应摄彼。<a id="a-2N"></a>而彼不许。<a id="a-2O"></a>故非总摄。<a id="a-2P"></a>若谓此中依无明等有情说故。<a id="a-2Q"></a>虽总说有。<a id="a-2R"></a>而不可谓亦摄非情。<a id="a-2S"></a>岂不此中但依流转还灭次第。<a id="a-2T"></a>及依惑业为因感生。<a id="a-2U"></a>次第说故。<a id="a-2V"></a>虽总说有。<a id="a-2W"></a>而随所应。<a id="a-2X"></a>但依不善善有漏业。<a id="a-2Y"></a>说为欲色无色三有。<a id="a-2Z"></a>若此有体如彼行支。<a id="a-2a"></a>何不如彼以行名说。<a id="a-2b"></a>前于思择行名义中。<a id="a-2c"></a>已辩余无所随义故。<a id="a-2d"></a>何不名业。<a id="a-2e"></a>为欲显此感后有因。<a id="a-2f"></a>是业差别。<a id="a-2g"></a>非一切业皆后有因。<a id="a-2h"></a>故立有名。<a id="a-2i"></a>不说为业。<a id="a-2j"></a>又业名有。<a id="a-2k"></a>圣教极成。<a id="a-2l"></a>如七有经说为业有。<a id="a-2m"></a>故彼所说。<a id="a-2n"></a>不别说故。<a id="a-2o"></a>知有支名。<a id="a-2p"></a>摄诸有者。<a id="a-2q"></a>违理教故。<a id="a-2r"></a>非为善说。<a id="a-2s"></a>彼所引经。<a id="a-2t"></a>应正详辩。<a id="a-2u"></a>且初所引颇勒具那契经中说。<a id="a-2v"></a>有谓当来后有生起。<a id="a-2w"></a>此前已释。<a id="a-2x"></a>谓此经文。<a id="a-2y"></a>有异诵故。<a id="a-2z"></a>及于因中。<a id="a-30"></a>说果名故。<a id="a-31"></a>又彼所引。<a id="a-32"></a>三有契经。<a id="a-33"></a>亦不相违。<a id="a-34"></a>总问答故。<a id="a-35"></a>非我等说一切取蕴不皆名有但有支内。<a id="a-36"></a>业有胜故。<a id="a-37"></a>唯业得名。<a id="a-38"></a>然彼阿难陀。<a id="a-39"></a>总问诸有。<a id="a-3A"></a>不问有支故。<a id="a-3B"></a>佛还总答。<a id="a-3C"></a>故彼所引。<a id="a-3D"></a>非证有支通以三界诸有为体。<a id="a-3E"></a>又彼所引二有契经。<a id="a-3F"></a>亦不相违。<a id="a-3G"></a>以总说故。<a id="a-3H"></a>谓于业有异熟有中。<a id="a-3I"></a>总说有声。<a id="a-3J"></a>俱有性故。<a id="a-3K"></a>前三界有。<a id="a-3L"></a>总以有声。<a id="a-3M"></a>说三界系一切业果。<a id="a-3N"></a>今此为显因果差别业与异熟。<a id="a-3O"></a>说为别有。<a id="a-3P"></a>或三界有。<a id="a-3Q"></a>以一有声。<a id="a-3R"></a>说无量门。<a id="a-3S"></a>诸有漏法。<a id="a-3T"></a>今此但说感当来业。<a id="a-3U"></a>及后有果。<a id="a-3V"></a>总名为有。<a id="a-3W"></a>或此经说。<a id="a-3X"></a>业感当来。<a id="a-3Y"></a>后有名有。<a id="a-3Z"></a>此经正辩感后有业名为有支。<a id="a-3a"></a>如何引之。<a id="a-3b"></a>证通名有。<a id="a-3c"></a>故此文后。<a id="a-3d"></a>复作是言。<a id="a-3e"></a>若欲界系业有无者。<a id="a-3f"></a>颇得施设欲界有耶。<a id="a-3g"></a>不也世尊。<a id="a-3h"></a>乃至广说。<a id="a-3i"></a>此显要有业有方有异熟有义。<a id="a-3j"></a>即正说有缘生谓当生位。<a id="a-3k"></a>已有身根命根异熟说名后有。<a id="a-3l"></a>如是即以有声说生。<a id="a-3m"></a>非业俱行异熟名有。<a id="a-3n"></a>此于后有。<a id="a-3o"></a>无感用故。<a id="a-3p"></a>如是圣教。<a id="a-3q"></a>顺对法宗。<a id="a-3r"></a>如何引之证成彼义。<a id="a-3s"></a>又彼所引大缘起经。<a id="a-3t"></a>诸有若无。<a id="a-3u"></a>颇有有等亦不达义。<a id="a-3v"></a>故复引来。<a id="a-3w"></a>此中世尊。<a id="a-3x"></a>为辩行有取果与果功能时别。<a id="a-3y"></a>言诸有若无颇有有不者。<a id="a-3z"></a>寄问欲显业取果时。<a id="a-40"></a>谓若此时无现业有。<a id="a-41"></a>必无能引当生有义。<a id="a-42"></a>于此文后。<a id="a-43"></a>复作是言。<a id="a-44"></a>诸有若无颇有生不。<a id="a-45"></a>此寄问显业与果时。<a id="a-46"></a>谓若过去业有无者。<a id="a-47"></a>必无生有令正起义。<a id="a-48"></a>或此后文意显业有。<a id="a-49"></a>虽取果已要未断灭。<a id="a-4A"></a>方有与生令正起义。<a id="a-4B"></a>若无过去业虽未断。<a id="a-4C"></a>已灭无体。<a id="a-4D"></a>何能与生。<a id="a-4E"></a>而今契经。<a id="a-4F"></a>作如是说。<a id="a-4G"></a>若谓犹有旧随界故。<a id="a-4H"></a>此但有言无作因理。<a id="a-4I"></a>故此一分经义有别。<a id="a-4J"></a>非证要有现在业有方令现在果有亦有。<a id="a-4K"></a>现业俱有非现业果。<a id="a-4L"></a>如何无业。<a id="a-4M"></a>彼有便无故。<a id="a-4N"></a>此经非证有支通摄有。<a id="a-4O"></a>此中业有是能有。<a id="a-4P"></a>若异熟有是所有。<a id="a-4Q"></a>如是所有。<a id="a-4R"></a>即是当来业果生中之差别义。<a id="a-4S"></a>此中正说。<a id="a-4T"></a>能有为有已具成立。<a id="a-4U"></a>如前行支。<a id="a-4V"></a>然彼复说。<a id="a-4W"></a>故取能作业有生因。<a id="a-4X"></a>业为有助令生有起。<a id="a-4Y"></a>此非谛说。<a id="a-4Z"></a>唯取诸业。<a id="a-4a"></a>为此有支。<a id="a-4b"></a>已于上文。<a id="a-4c"></a>数成立故。<a id="a-4d"></a>契经唯说取缘有故。<a id="a-4e"></a>唯许业有取为缘故。<a id="a-4f"></a>岂不上座于此义中已立有支。<a id="a-4g"></a>唯是业有。<a id="a-4h"></a>不说取缘异熟有故。<a id="a-4i"></a>由此所说。<a id="a-4j"></a>业为有助。<a id="a-4k"></a>令生有起。<a id="a-4l"></a>但如童竖自室戏言。<a id="a-4m"></a>非佛说故。<a id="a-4n"></a>业俱行有。<a id="a-4o"></a>于后果生。<a id="a-4p"></a>无感功能。<a id="a-4q"></a>前已说故。<a id="a-4r"></a>若谓业有由异熟有助其力故为生有因。<a id="a-4s"></a>是则彼宗。<a id="a-4t"></a>生无色界。<a id="a-4u"></a>业有起位。<a id="a-4v"></a>都无异熟。<a id="a-4w"></a>既无助力。<a id="a-4x"></a>应不招生。<a id="a-4y"></a>若谓尔时。<a id="a-4z"></a>有异熟界。<a id="a-50"></a>前已破故。<a id="a-51"></a>理亦不成。<a id="a-52"></a>设许业有由异熟有助其力故。<a id="a-53"></a>为生有因。<a id="a-54"></a>是则有支。<a id="a-55"></a>唯是业有。<a id="a-56"></a>唯此业有。<a id="a-57"></a>用取为缘。<a id="a-58"></a>能作生缘其义成立。<a id="a-59"></a>诸对法者。<a id="a-5A"></a>亦许一切无明等位皆具五蕴。<a id="a-5B"></a>然就胜者。<a id="a-5C"></a>以立支名。<a id="a-5D"></a>余劣俱生。<a id="a-5E"></a>但为助伴。<a id="a-5F"></a>故异熟有。<a id="a-5G"></a>于有支中。<a id="a-5H"></a>非立名依。<a id="a-5I"></a>以非胜故。<a id="a-5J"></a>又彼上座。<a id="a-5K"></a>忿嫉缠心。<a id="a-5L"></a>毁骂先贤。<a id="a-5M"></a>辩取缘有。<a id="a-5N"></a>唯显业有以为有支。<a id="a-5O"></a>故自问言。<a id="a-5P"></a>契经所说。<a id="a-5Q"></a>取缘有者。<a id="a-5R"></a>何因故知。<a id="a-5S"></a>即自答言。<a id="a-5T"></a>以现见故。<a id="a-5U"></a>谓今现见。<a id="a-5V"></a>欲取为因。<a id="a-5W"></a>无量有情。<a id="a-5X"></a>造种种业因戒禁取。<a id="a-5Y"></a>内外道人。<a id="a-5Z"></a>种种受持苦难行业。<a id="a-5a"></a>因见等取。<a id="a-5b"></a>毗婆沙师。<a id="a-5c"></a>外道等人。<a id="a-5d"></a>起诤论业。<a id="a-5e"></a>此中彼自不说有支。<a id="a-5f"></a>谓取为缘。<a id="a-5g"></a>业异熟有。<a id="a-5h"></a>佛亦不说。<a id="a-5i"></a>离业有支。<a id="a-5j"></a>故彼所言。<a id="a-5k"></a>总摄一切。<a id="a-5l"></a>有为取缘有者。<a id="a-5m"></a>前后相违。<a id="a-5n"></a>不顺圣言。<a id="a-5o"></a>非佛弟子。<a id="a-5p"></a>如斯显说违理教言。<a id="a-5q"></a>着违教理。<a id="a-5r"></a>颠倒妄见。<a id="a-5s"></a>执为真正。<a id="a-5t"></a>异外道宗。<a id="a-5u"></a>毗婆沙师言顺教理。<a id="a-5v"></a>所有见解。<a id="a-5w"></a>符会理教。<a id="a-5x"></a>拨为邪妄。<a id="a-5y"></a>同诸外道。<a id="a-5z"></a>如是朋党。<a id="a-60"></a>赞己毁他。<a id="a-61"></a>有智者闻深可喘笑。<a id="a-62"></a>是故先说。<a id="a-63"></a>今于此中。<a id="a-64"></a>唯取业有。<a id="a-65"></a>辩当生果。<a id="a-66"></a>近因性故。<a id="a-67"></a>理善成立。<a id="a-68"></a>唯由业有。<a id="a-69"></a>从此命终。<a id="a-6A"></a>复结当生。<a id="a-6B"></a>非异熟故。<a id="a-6C"></a>正结生有位。<a id="a-6D"></a>即立为生支。<a id="a-6E"></a>如此生中。<a id="a-6F"></a>行为缘故。<a id="a-6G"></a>初结生位。<a id="a-6H"></a>名为识支。<a id="a-6I"></a>如是来生。<a id="a-6J"></a>有为缘故。<a id="a-6K"></a>初结生位。<a id="a-6L"></a>名为生支。<a id="a-6M"></a>此位此名。<a id="a-6N"></a>正所须故。<a id="a-6O"></a>谓于现世。<a id="a-6P"></a>识用分明。<a id="a-6Q"></a>未来世中。<a id="a-6R"></a>生用最显。<a id="a-6S"></a>随自用显。<a id="a-6T"></a>立以支名。<a id="a-6U"></a>或余经中。<a id="a-6V"></a>说生苦故。<a id="a-6W"></a>为造天趣。<a id="a-6X"></a>后有业者。<a id="a-6Y"></a>令生厌舍。<a id="a-6Z"></a>故说为生。<a id="a-6a"></a>或显后有业皆能招苦果。<a id="a-6b"></a>为令不造故说为生。<a id="a-6c"></a>由是余经。<a id="a-6d"></a>说生等苦毕竟寂灭名般涅槃。<a id="a-6e"></a>我不说生名依不相应行。<a id="a-6f"></a>是故上座所设难词。<a id="a-6g"></a>如在空闲独为哀泣。<a id="a-6h"></a>又先思择有为相中。<a id="a-6i"></a>已遣彼言。<a id="a-6j"></a>故不重述。<a id="a-6k"></a>此生支后至当受支。<a id="a-6l"></a>中间诸位。<a id="a-6m"></a>总名老死。<a id="a-6n"></a>即如现在名色六处触受四支。<a id="a-6o"></a>于未来生如是四位。<a id="a-6p"></a>名为老死。<a id="a-6q"></a>为令厌舍欣当有心。<a id="a-6r"></a>以老死名。<a id="a-6s"></a>显当过患。<a id="a-6t"></a>若今世识。<a id="a-6u"></a>即未来生。<a id="a-6v"></a>今识为缘。<a id="a-6w"></a>但生名色。<a id="a-6x"></a>生应非遍为老死缘。<a id="a-6y"></a>或老死名。<a id="a-6z"></a>非通四位。<a id="a-70"></a>故至当受。<a id="a-71"></a>名老死言。<a id="a-72"></a>应更思择。<a id="a-73"></a>此无有失。<a id="a-74"></a>老死支名。<a id="a-75"></a>定通四位。<a id="a-76"></a>随容有故。<a id="a-77"></a>说以生为缘以一一支皆名老死故。<a id="a-78"></a>于老死位。<a id="a-79"></a>说有四支显未来生。<a id="a-7A"></a>亦如现在。<a id="a-7B"></a>得有前后为因果义。<a id="a-7C"></a>如何知佛以老死声。<a id="a-7D"></a>总说当来名色等四。<a id="a-7E"></a>佛于缘起后际果中。<a id="a-7F"></a>已说一支。<a id="a-7G"></a>唯余四故。<a id="a-7H"></a>如是正显。<a id="a-7I"></a>于三生中具十二支有轮无始。<a id="a-7J"></a>过此更说。<a id="a-7K"></a>则为唐捐。<a id="a-7L"></a>说十二支义圆满故。<a id="a-7M"></a>若谓当果唯应说生于义已周说余无用。<a id="a-7N"></a>此亦非理。<a id="a-7O"></a>若但说生。<a id="a-7P"></a>后际果中。<a id="a-7Q"></a>未遍说故。<a id="a-7R"></a>如过去世二支为因。<a id="a-7S"></a>招现在果已圆满说。<a id="a-7T"></a>如是现世三支为因。<a id="a-7U"></a>招未来果。<a id="a-7V"></a>亦应具说。<a id="a-7W"></a>为显后际如前际故。<a id="a-7X"></a>若异此者。<a id="a-7Y"></a>教成减失。<a id="a-7Z"></a>以不遍说后际果故。<a id="a-7a"></a>或愚者闻毗瑟笯等诸天世界。<a id="a-7b"></a>若得往生。<a id="a-7c"></a>彼唯有生无老无死。<a id="a-7d"></a>闻已造集种种邪因。<a id="a-7e"></a>如来说生皆有老死。<a id="a-7f"></a>为遮遏彼求生方便。<a id="a-7g"></a>故于当果。<a id="a-7h"></a>不但说生。<a id="a-7i"></a>彼上座言。<a id="a-7j"></a>世尊非以老死声说当来四支。<a id="a-7k"></a>以老死名无差别故。<a id="a-7l"></a>又契经说乃至死故。<a id="a-7m"></a>彼言非理。<a id="a-7n"></a>前已说故。<a id="a-7o"></a>谓前已说后际果中。<a id="a-7p"></a>已说一支唯余四故。<a id="a-7q"></a>四支虽别。<a id="a-7r"></a>老死义通。<a id="a-7s"></a>故以一名说四无失。<a id="a-7t"></a>如是而说。<a id="a-7u"></a>显前后际因果相应。<a id="a-7v"></a>不增不减。<a id="a-7w"></a>若过四位。<a id="a-7x"></a>立老死支。<a id="a-7y"></a>所说便增。<a id="a-7z"></a>无所诠故。<a id="a-80"></a>亦名为减。<a id="a-81"></a>不遍说故。<a id="a-82"></a>由是老死定摄四支。<a id="a-83"></a>乃至死言。<a id="a-84"></a>亦无有失。<a id="a-85"></a>前际业果。<a id="a-86"></a>死为后边。<a id="a-87"></a>非越四支别有老死。<a id="a-88"></a>后际业果。<a id="a-89"></a>理亦应然。<a id="a-8A"></a>除初位生。<a id="a-8B"></a>余名老死。<a id="a-8C"></a>望终尽位。<a id="a-8D"></a>说乃至言。<a id="a-8E"></a>非谓先时不名老死。<a id="a-8F"></a>又望定有。<a id="a-8G"></a>说乃至言。<a id="a-8H"></a>于生支后。<a id="a-8I"></a>死定有故。<a id="a-8J"></a>由是彼说。<a id="a-8K"></a>不堪收采。<a id="a-8L"></a>何故但以有为相名。<a id="a-8M"></a>说后际果。<a id="a-8N"></a>不说前际。<a id="a-8O"></a>现不现见。<a id="a-8P"></a>有差别故谓前际果。<a id="a-8Q"></a>体及生等俱可现见。<a id="a-8R"></a>举体便知。<a id="a-8S"></a>后际二种。<a id="a-8T"></a>俱非现见。<a id="a-8U"></a>唯显彼过。<a id="a-8V"></a>令厌息求。<a id="a-8W"></a>如说。<a id="a-8X"></a>苾刍色生住起。<a id="a-8Y"></a>应知即是苦生病住老死起义。<a id="a-8Z"></a>乃至广说。<a id="a-8a"></a>生与老死。<a id="a-8b"></a>各说一支。<a id="a-8c"></a>显彼功能时分异故。<a id="a-8d"></a>或佛于此缘起义中。<a id="a-8e"></a>说世俗生等非就胜义说。<a id="a-8f"></a>彼初起位。<a id="a-8g"></a>总说名生。<a id="a-8h"></a>终尽位中。<a id="a-8i"></a>总说名死老。<a id="a-8j"></a>非定有然顺死故。<a id="a-8k"></a>不别立支。<a id="a-8l"></a>总名老死。<a id="a-8m"></a>或蕴增位。<a id="a-8n"></a>总说名生。<a id="a-8o"></a>蕴减位中。<a id="a-8p"></a>总名老死。<a id="a-8q"></a>或诸愚夫所欣乐事。<a id="a-8r"></a>总名为生。<a id="a-8s"></a>即彼愚夫所厌离事。<a id="a-8t"></a>总名老死。<a id="a-8u"></a>故生与老死。<a id="a-8v"></a>各别立一支。<a id="a-8w"></a>岂不亦有死缘生。<a id="a-8x"></a>何故唯说生缘死。<a id="a-8y"></a>由决定故。<a id="a-8z"></a>作如是说。<a id="a-90"></a>谓有死者。<a id="a-91"></a>非定有生。<a id="a-92"></a>诸有生者。<a id="a-93"></a>定有死故。<a id="a-94"></a>若尔有生非定有老。<a id="a-95"></a>由此中老据世俗故。<a id="a-96"></a>如何可说生缘老耶。<a id="a-97"></a>以若无生定无老故。<a id="a-98"></a>如无云处则定无雨。<a id="a-99"></a>非此中生定从死有无间而起。<a id="a-9A"></a>以有生支中有无间而得生故。<a id="a-9B"></a>由此佛说有情缘起。<a id="a-9C"></a>具十二支。<a id="a-9D"></a>义善成立。<a id="a-9E"></a>又诸缘起。<a id="a-9F"></a>差别说四。<a id="a-9G"></a>一者刹那。<a id="a-9H"></a>二者远续。<a id="a-9I"></a>三者连缚。<a id="a-9J"></a>四者分位。<a id="a-9K"></a>有余复说。<a id="a-9L"></a>显法功能。<a id="a-9M"></a>此中刹那。<a id="a-9N"></a>谓因与果。<a id="a-9O"></a>俱时行世。<a id="a-9P"></a>如契经说。<a id="a-9Q"></a>眼及色为缘生于眼识等。<a id="a-9R"></a>有余师说。<a id="a-9S"></a>一刹那中。<a id="a-9T"></a>具十二支。<a id="a-9U"></a>实有俱起。<a id="a-9V"></a>如贪俱起发业心中。<a id="a-9W"></a>痴谓无明。<a id="a-9X"></a>思即是行。<a id="a-9Y"></a>于诸境事。<a id="a-9Z"></a>了别名识。<a id="a-9a"></a>识俱三蕴。<a id="a-9b"></a>总称名色。<a id="a-9c"></a>有色诸根。<a id="a-9d"></a>说为六处。<a id="a-9e"></a>识相应触名为触。<a id="a-9f"></a>识相应受名为受。<a id="a-9g"></a>贪即是爱。<a id="a-9h"></a>与此相应。<a id="a-9i"></a>诸缠名取。<a id="a-9j"></a>所发身语二业名有。<a id="a-9k"></a>如是诸法。<a id="a-9l"></a>起即名生。<a id="a-9m"></a>熟变名老。<a id="a-9n"></a>灭坏名死。<a id="a-9o"></a>上座谓此非应理言。<a id="a-9p"></a>一刹那中。<a id="a-9q"></a>无因果故。<a id="a-9r"></a>违圣教故。<a id="a-9s"></a>了义说故。<a id="a-9t"></a>谓俱生品。<a id="a-9u"></a>因果定无。<a id="a-9v"></a>俱生法中。<a id="a-9w"></a>谁因谁果。<a id="a-9x"></a>又此所说。<a id="a-9y"></a>违于圣教。<a id="a-9z"></a>如世尊告阿难陀言。<a id="a-A0"></a>识若不入母胎中者。<a id="a-A1"></a>名色得成羯剌蓝不。<a id="a-A2"></a>行有三种。<a id="a-A3"></a>于诸受喜。<a id="a-A4"></a>说名为取。<a id="a-A5"></a>吾当为汝说法增减。<a id="a-A6"></a>趣苦集行。<a id="a-A7"></a>趣苦灭行。<a id="a-A8"></a>非此品类可有集没。<a id="a-A9"></a>但由掉举无量过失。<a id="a-AA"></a>魍魉所魅。<a id="a-AB"></a>轻发此言。<a id="a-AC"></a>又此契经。<a id="a-AD"></a>是了义说。<a id="a-AE"></a>世尊决定说此为依。<a id="a-AF"></a>由佛此中自解释故。<a id="a-AG"></a>此一类许非正所宗。<a id="a-AH"></a>设是所宗。<a id="a-AI"></a>难亦非理。<a id="a-AJ"></a>一念亦有缘起义故。<a id="a-AK"></a>非专为此而造论故。<a id="a-AL"></a>已成立故。<a id="a-AM"></a>种种说故契经说故。<a id="a-AN"></a>非所许故。<a id="a-AO"></a>谓先已说。<a id="a-AP"></a>非唯十二说名缘起。<a id="a-AQ"></a>眼色为缘生眼识等。<a id="a-AR"></a>是缘起故。<a id="a-AS"></a>上座于斯。<a id="a-AT"></a>岂不忍许。<a id="a-AU"></a>又非为立俱时因果说一刹那。<a id="a-AV"></a>有缘起论。<a id="a-AW"></a>但为显示法相应有。<a id="a-AX"></a>谓前已说。<a id="a-AY"></a>一刹那中。<a id="a-AZ"></a>具十二支。<a id="a-Aa"></a>实有俱起。<a id="a-Ab"></a>如是十二。<a id="a-Ac"></a>为展转力生。<a id="a-Ad"></a>为前因力起。<a id="a-Ae"></a>别应思择。<a id="a-Af"></a>又已成立有俱有因。<a id="a-Ag"></a>后义相应当更分别。<a id="a-Ah"></a>又佛种种说缘起义。<a id="a-Ai"></a>不可信一。<a id="a-Aj"></a>而总拨余。<a id="a-Ak"></a>以契经中或说十二或十一等。<a id="a-Al"></a>如前已说。<a id="a-Am"></a>一一支缘。<a id="a-An"></a>所说亦异。<a id="a-Ao"></a>谓或有说。<a id="a-Ap"></a>无明缘行。<a id="a-Aq"></a>或复有处。<a id="a-Ar"></a>说触缘行。<a id="a-As"></a>如了达经。<a id="a-At"></a>或复有处。<a id="a-Au"></a>说爱缘行。<a id="a-Av"></a>如羯磨经。<a id="a-Aw"></a>或复有处。<a id="a-Ax"></a>说行缘识。<a id="a-Ay"></a>或有处说名色缘识。<a id="a-Az"></a>或复有处说有缘识或有处说六处缘触。<a id="a-B0"></a>或有处说名色缘触。<a id="a-B1"></a>如大缘起契经中说。<a id="a-B2"></a>或复有处说二缘触如伽他说。<a id="a-B3"></a>眼色二等。<a id="a-B4"></a>或复有说。<a id="a-B5"></a>三和缘触。<a id="a-B6"></a>或复有处。<a id="a-B7"></a>说触缘受。<a id="a-B8"></a>或复有处。<a id="a-B9"></a>说二缘受。<a id="a-BA"></a>即上所引伽他中说。<a id="a-BB"></a>或复有处。<a id="a-BC"></a>说受缘爱。<a id="a-BD"></a>或复有处说触缘爱。<a id="a-BE"></a>如了达经。<a id="a-BF"></a>或有处说无明缘爱。<a id="a-BG"></a>如羯磨经。<a id="a-BH"></a>即彼契经说业缘眼。<a id="a-BI"></a>余经复说名色缘眼。<a id="a-BJ"></a>有余经说。<a id="a-BK"></a>大种缘眼。<a id="a-BL"></a>诸如是等无量契经。<a id="a-BM"></a>佛说缘起。<a id="a-BN"></a>种种差别。<a id="a-BO"></a>是故上座。<a id="a-BP"></a>所引契经。<a id="a-BQ"></a>亦不违斯刹那缘起。<a id="a-BR"></a>彼此所说。<a id="a-BS"></a>理无违故。<a id="a-BT"></a>又佛自说。<a id="a-BU"></a>刹那缘起。<a id="a-BV"></a>谓刹那顷。<a id="a-BW"></a>多物相藉。<a id="a-BX"></a>如契经说。<a id="a-BY"></a>眼色为缘。<a id="a-BZ"></a>生痴所生染浊作意。<a id="a-Ba"></a>此中所有痴即无明。<a id="a-Bb"></a>痴者希求。<a id="a-Bc"></a>即名为爱。<a id="a-Bd"></a>爱者所发表即名业。<a id="a-Be"></a>若于此中。<a id="a-Bf"></a>复说识等为余支体。<a id="a-Bg"></a>违何理教。<a id="a-Bh"></a>既无所违。<a id="a-Bi"></a>何不忍许。<a id="a-Bj"></a>又非我等许彼所引。<a id="a-Bk"></a>说缘起经。<a id="a-Bl"></a>是了义说。<a id="a-Bm"></a>非了义相。<a id="a-Bn"></a>次后当辩。<a id="a-Bo"></a>设许彼经是了义说。<a id="a-Bp"></a>亦不违害刹那缘起。<a id="a-Bq"></a>上座于此。<a id="a-Br"></a>非理生嫌。<a id="a-Bs"></a>而作是说。<a id="a-Bt"></a>无量过失。<a id="a-Bu"></a>魍魉所魅。<a id="a-Bv"></a>轻发此言。<a id="a-Bw"></a>今于此中。<a id="a-Bx"></a>依对法理。<a id="a-By"></a>略辩彼意。<a id="a-Bz"></a>彼前所说。<a id="a-C0"></a>如贪俱起发业心中。<a id="a-C1"></a>具十二支。<a id="a-C2"></a>依何而说。<a id="a-C3"></a>为依发业因等起心。<a id="a-C4"></a>为依刹那等起心说。<a id="a-C5"></a>若依发业因等起心。<a id="a-C6"></a>嗔痴相应。<a id="a-C7"></a>为因等起。<a id="a-C8"></a>亦应具足有十二支。<a id="a-C9"></a>有嗔痴为转爱为随转故。<a id="a-CA"></a>不应但说贪俱起心。<a id="a-CB"></a>若依刹那等起心说。<a id="a-CC"></a>有爱为转。<a id="a-CD"></a>何故不论。<a id="a-CE"></a>有作是言。<a id="a-CF"></a>依因等起。<a id="a-CG"></a>以此于业是决定故。<a id="a-CH"></a>非爱为转所发业中。<a id="a-CI"></a>决定还用爱为随转。<a id="a-CJ"></a>嗔痴等心。<a id="a-CK"></a>亦容有故。<a id="a-CL"></a>今谓此据刹那等起。<a id="a-CM"></a>即由此理。<a id="a-CN"></a>作如是言。<a id="a-CO"></a>无身语业见所断起非因等起。<a id="a-CP"></a>心所发身语业。<a id="a-CQ"></a>离刹那等起。<a id="a-CR"></a>而有未生故。<a id="a-CS"></a>若异此者。<a id="a-CT"></a>举心起逆。<a id="a-CU"></a>尔时则应得无间罪。<a id="a-CV"></a>又因等起。<a id="a-CW"></a>时有远故非爱为转。<a id="a-CX"></a>业决定生。<a id="a-CY"></a>故此于业亦非决定。<a id="a-CZ"></a>由此定据刹那等起。<a id="a-Ca"></a>刹那缘起。<a id="a-Cb"></a>如是应知远续缘起谓前后际。<a id="a-Cc"></a>有顺后受及不定受业烦恼故。<a id="a-Cd"></a>无始轮转。<a id="a-Ce"></a>如说。<a id="a-Cf"></a>有爱等本际不可知。<a id="a-Cg"></a>又应颂言。</p>
  <p id="aCh">我昔与汝等　　涉生死长途</p>
  <p id="aCi">由不能如实　　见四圣谛故</p>
  <p id="aCj">连缚缘起。<a id="a-Ck"></a>谓同异类。<a id="a-Cl"></a>因果无间。<a id="a-Cm"></a>相属而起。<a id="a-Cn"></a>如契经说。<a id="a-Co"></a>无明为因。<a id="a-Cp"></a>生于贪染。<a id="a-Cq"></a>明为因故。<a id="a-Cr"></a>无贪染生。<a id="a-Cs"></a>又契经说。<a id="a-Ct"></a>从善无间。<a id="a-Cu"></a>染无记生。<a id="a-Cv"></a>或复翻此。<a id="a-Cw"></a>分位缘起。<a id="a-Cx"></a>谓三生中。<a id="a-Cy"></a>十二五蕴。<a id="a-Cz"></a>无间相续。<a id="a-D0"></a>显法功能。<a id="a-D1"></a>谓如经说。<a id="a-D2"></a>业为生因。<a id="a-D3"></a>爱为起因。<a id="a-D4"></a>如是等类。<a id="a-D5"></a>功能差别。<a id="a-D6"></a>于此五种缘起类中。<a id="a-D7"></a>世尊说何。<a id="a-D8"></a>颂曰。</p>
  <p id="aD9">传许约位说　　从胜立支名</p>
  <p id="aDA">论曰。<a id="a-DB"></a>对法诸师。<a id="a-DC"></a>咸作是说。<a id="a-DD"></a>佛依分位。<a id="a-DE"></a>说诸缘起。<a id="a-DF"></a>经主不信。<a id="a-DG"></a>说传许言。<a id="a-DH"></a>若支支中。<a id="a-DI"></a>皆具五蕴。<a id="a-DJ"></a>何缘但立无明等名。<a id="a-DK"></a>以诸位中无明等胜故。<a id="a-DL"></a>就胜立无明等名。<a id="a-DM"></a>谓若位中。<a id="a-DN"></a>无明最胜。<a id="a-DO"></a>此位五蕴。<a id="a-DP"></a>总名无明。<a id="a-DQ"></a>乃至位中。<a id="a-DR"></a>老死最胜。<a id="a-DS"></a>此位五蕴。<a id="a-DT"></a>总名老死。<a id="a-DU"></a>故体虽总名别无失。<a id="a-DV"></a>如是前位。<a id="a-DW"></a>五蕴为缘。<a id="a-DX"></a>总能引生后位五蕴。<a id="a-DY"></a>随所应说一切一切。<a id="a-DZ"></a>上座于此妄弹斥言。<a id="a-Da"></a>虽有无间生。<a id="a-Db"></a>然无缘起理。<a id="a-Dc"></a>初结生有。<a id="a-Dd"></a>不应理故。<a id="a-De"></a>谓结生时。<a id="a-Df"></a>所有五蕴。<a id="a-Dg"></a>于有情相续。<a id="a-Dh"></a>非并能为缘。<a id="a-Di"></a>契经但言识入胎故。<a id="a-Dj"></a>又失生惑业次第生理故。<a id="a-Dk"></a>谓从六处触受。<a id="a-Dl"></a>次第起诸烦恼。<a id="a-Dm"></a>烦恼发业。<a id="a-Dn"></a>业复引生。<a id="a-Do"></a>皆不成故。<a id="a-Dp"></a>又因差别应不成故。<a id="a-Dq"></a>谓说有情。<a id="a-Dr"></a>前后诸蕴。<a id="a-Ds"></a>皆总相望前为后因。<a id="a-Dt"></a>则失立因差别道理。<a id="a-Du"></a>虽有前后无间而生。<a id="a-Dv"></a>然非一切因能生一切果。<a id="a-Dw"></a>如色法起。<a id="a-Dx"></a>虽藉外缘。<a id="a-Dy"></a>然自种力。<a id="a-Dz"></a>无间引起。<a id="a-E0"></a>诸心心所。<a id="a-E1"></a>各别因生。<a id="a-E2"></a>若许分位。<a id="a-E3"></a>因应无别。<a id="a-E4"></a>又于无学成过失故。<a id="a-E5"></a>谓阿罗汉。<a id="a-E6"></a>若于爱位。<a id="a-E7"></a>或于取位。<a id="a-E8"></a>得阿罗汉。<a id="a-E9"></a>应无爱缘取及取缘有位。<a id="a-EA"></a>又应爱等不数生故。<a id="a-EB"></a>谓受为缘数生于爱。<a id="a-EC"></a>惑爱为缘。<a id="a-ED"></a>数生于取。<a id="a-EE"></a>若许分位。<a id="a-EF"></a>此不应成。<a id="a-EG"></a>其位已过。<a id="a-EH"></a>无重起故。<a id="a-EI"></a>又缘起经是了义故。<a id="a-EJ"></a>谓此经义。<a id="a-EK"></a>佛自决了。<a id="a-EL"></a>前际无智等名为无明。<a id="a-EM"></a>福非福不动说名为行。<a id="a-EN"></a>六识身等名为识等。<a id="a-EO"></a>世尊恒劝。<a id="a-EP"></a>依了义经。<a id="a-EQ"></a>是故于中不应异释。<a id="a-ER"></a>今谓上座所立诸因。<a id="a-ES"></a>无一能遮分位缘起。<a id="a-ET"></a>且初结生。<a id="a-EU"></a>不应理者。<a id="a-EV"></a>此非正因。<a id="a-EW"></a>就胜说故。<a id="a-EX"></a>谓初结生位。<a id="a-EY"></a>识用最强故。<a id="a-EZ"></a>入母胎时。<a id="a-Ea"></a>偏说其识。<a id="a-Eb"></a>然非离受想等识可独生。<a id="a-Ec"></a>相应俱有因中。<a id="a-Ed"></a>已广成立。<a id="a-Ee"></a>故就胜说。<a id="a-Ef"></a>识入母胎。<a id="a-Eg"></a>此显所依无能依必非有。<a id="a-Eh"></a>上座自说。<a id="a-Ei"></a>佛以识声。<a id="a-Ej"></a>总说一切心心所法。<a id="a-Ek"></a>故识支通摄一切心心所。<a id="a-El"></a>如何废忘。<a id="a-Em"></a>今乃引经。<a id="a-En"></a>证结生时唯许有识。<a id="a-Eo"></a>又失生惑业次第生理者。<a id="a-Ep"></a>分位缘起。<a id="a-Eq"></a>于此宁失。<a id="a-Er"></a>谓如识位。<a id="a-Es"></a>就胜为名。<a id="a-Et"></a>六处等位中。<a id="a-Eu"></a>六处等胜故。<a id="a-Ev"></a>于六处等位。<a id="a-Ew"></a>说六处等名。<a id="a-Ex"></a>如是六处触受。<a id="a-Ey"></a>次第起诸烦恼。<a id="a-Ez"></a>烦恼发业。<a id="a-F0"></a>业复引生。<a id="a-F1"></a>此何所失。<a id="a-F2"></a>若如经说而执义者。<a id="a-F3"></a>定失如是次第生义。<a id="a-F4"></a>谓非六处独能生触。<a id="a-F5"></a>以说三和而有触故。<a id="a-F6"></a>触既非有。<a id="a-F7"></a>受从何生。<a id="a-F8"></a>受因既无。<a id="a-F9"></a>惑业宁起。<a id="a-FA"></a>惑业无者。<a id="a-FB"></a>生何所因。<a id="a-FC"></a>复有余经。<a id="a-FD"></a>说触生爱。<a id="a-FE"></a>应不唯说触为受缘。<a id="a-FF"></a>则失有支次第生理。<a id="a-FG"></a>是故憎背分位有支。<a id="a-FH"></a>言失生惑业次第生理者。<a id="a-FI"></a>彼所说过。<a id="a-FJ"></a>自害彼宗。<a id="a-FK"></a>又因差别应不成者。<a id="a-FL"></a>理亦不然。<a id="a-FM"></a>依分位说因差别理。<a id="a-FN"></a>乃善成故。<a id="a-FO"></a>谓非我等许从一切还生一切。<a id="a-FP"></a>是差别因。<a id="a-FQ"></a>以诸位中许有少色。<a id="a-FR"></a>于所余色。<a id="a-FS"></a>为胜生因。<a id="a-FT"></a>或有少色。<a id="a-FU"></a>于心心所。<a id="a-FV"></a>心心所法。<a id="a-FW"></a>为因亦然。<a id="a-FX"></a>非我所宗。<a id="a-FY"></a>说一切位色心心所。<a id="a-FZ"></a>皆为胜因。<a id="a-Fa"></a>彼彼位生种种别故。<a id="a-Fb"></a>有位色胜。<a id="a-Fc"></a>有位心胜。<a id="a-Fd"></a>有位心所随一为胜。<a id="a-Fe"></a>由遇彼彼差别因缘。<a id="a-Ff"></a>如是如是差别生故。<a id="a-Fg"></a>唯许分位缘起理中。<a id="a-Fh"></a>得有如斯因果差别分明可见。<a id="a-Fi"></a>何乃拨无。<a id="a-Fj"></a>又于无学成过失者。<a id="a-Fk"></a>此无有失。<a id="a-Fl"></a>是所许故。<a id="a-Fm"></a>谓于爱位。<a id="a-Fn"></a>或于取位。<a id="a-Fo"></a>得阿罗汉。<a id="a-Fp"></a>我宗许彼无爱缘取及取缘有。<a id="a-Fq"></a>上座若谓得阿罗汉。<a id="a-Fr"></a>犹有爱缘取。<a id="a-Fs"></a>及取缘有者。<a id="a-Ft"></a>是则因有应复招生。<a id="a-Fu"></a>既复招生。<a id="a-Fv"></a>定有老死。<a id="a-Fw"></a>如是应供当自归依。<a id="a-Fx"></a>然非此中所说缘起。<a id="a-Fy"></a>总依一切补特伽罗。<a id="a-Fz"></a>是故无容于此设难。<a id="a-G0"></a>岂阿罗汉有爱有取。<a id="a-G1"></a>而可说言。<a id="a-G2"></a>谓阿罗汉。<a id="a-G3"></a>若爱取位。<a id="a-G4"></a>得阿罗汉。<a id="a-G5"></a>非离转根。<a id="a-G6"></a>有阿罗汉。<a id="a-G7"></a>得阿罗汉。<a id="a-G8"></a>是故上座所出言词。<a id="a-G9"></a>非慧所发。<a id="a-GA"></a>岂能如实宣释。<a id="a-GB"></a>甚深微细。<a id="a-GC"></a>难知缘起道理。<a id="a-GD"></a>又应爱等不数生者。<a id="a-GE"></a>此亦无违。<a id="a-GF"></a>非所遮故。<a id="a-GG"></a>谓非说分位缘起论者。<a id="a-GH"></a>言触受爱取余位不行。<a id="a-GI"></a>虽诸位中皆多法起。<a id="a-GJ"></a>然随胜者。<a id="a-GK"></a>以立支名。<a id="a-GL"></a>上座于斯。<a id="a-GM"></a>非不忍许。<a id="a-GN"></a>谓识支位。<a id="a-GO"></a>唯一刹那。<a id="a-GP"></a>亦许于中摄诸心所。<a id="a-GQ"></a>我宗亦尔。<a id="a-GR"></a>何所相违。<a id="a-GS"></a>又缘起经是了义者。<a id="a-GT"></a>理最不可。<a id="a-GU"></a>上座于中种种差别。<a id="a-GV"></a>而辩释故。<a id="a-GW"></a>谓有难言。<a id="a-GX"></a>经说三种业因缘集即贪所蔽行身恶行。<a id="a-GY"></a>乃至广说。<a id="a-GZ"></a>不应但说无明缘行。<a id="a-Ga"></a>上座于此。<a id="a-Gb"></a>自解释言。<a id="a-Gc"></a>此中无明声。<a id="a-Gd"></a>总摄诸烦恼。<a id="a-Ge"></a>然经但见以无智声分别无明。<a id="a-Gf"></a>不言余惑。<a id="a-Gg"></a>又上座许。<a id="a-Gh"></a>触受二支言。<a id="a-Gi"></a>亦即兼摄非理作意故。<a id="a-Gj"></a>谓契经说。<a id="a-Gk"></a>非理作意。<a id="a-Gl"></a>为无明因。<a id="a-Gm"></a>上座释言。<a id="a-Gn"></a>非理作意。<a id="a-Go"></a>触或受摄。<a id="a-Gp"></a>然经分别触受支中。<a id="a-Gq"></a>曾不说有非理作意。<a id="a-Gr"></a>又彼经言。<a id="a-Gs"></a>如是种类心心所法。<a id="a-Gt"></a>皆即无明。<a id="a-Gu"></a>然实无明心余心所。<a id="a-Gv"></a>其相各别。<a id="a-Gw"></a>非总无明乍可无明。<a id="a-Gx"></a>是思差别。<a id="a-Gy"></a>彼许思差别为无明等故。<a id="a-Gz"></a>又彼自说。<a id="a-H0"></a>无明助受。<a id="a-H1"></a>能为爱因。<a id="a-H2"></a>非唯受力。<a id="a-H3"></a>然经分别受缘爱中。<a id="a-H4"></a>唯说受因能生于爱。<a id="a-H5"></a>又彼自说。<a id="a-H6"></a>次后二支。<a id="a-H7"></a>必有无明。<a id="a-H8"></a>所以者何。<a id="a-H9"></a>非离无明烦恼转故。<a id="a-HA"></a>然经分别爱取二支。<a id="a-HB"></a>唯说爱等次第分别生死支中。<a id="a-HC"></a>皆不尽理。<a id="a-HD"></a>又彼自难。<a id="a-HE"></a>何故无明声。<a id="a-HF"></a>摄余烦恼。<a id="a-HG"></a>非余烦恼声。<a id="a-HH"></a>即自释言。<a id="a-HI"></a>非离彼故。<a id="a-HJ"></a>谓非离无明余烦恼转。<a id="a-HK"></a>有离余烦恼无明独行。<a id="a-HL"></a>又彼更为究根源释。<a id="a-HM"></a>为令速起断对治故。<a id="a-HN"></a>以无明声。<a id="a-HO"></a>说余烦恼。<a id="a-HP"></a>明慧正起。<a id="a-HQ"></a>亲治无明。<a id="a-HR"></a>无明断时。<a id="a-HS"></a>诸惑皆断。<a id="a-HT"></a>为令厌彼明慧速生。<a id="a-HU"></a>故以彼声。<a id="a-HV"></a>说诸烦恼。<a id="a-HW"></a>自如是等。<a id="a-HX"></a>以无量门。<a id="a-HY"></a>解释彼经深隐理趣。<a id="a-HZ"></a>而数决判是了义经。<a id="a-Ha"></a>详彼但应欺东方者。<a id="a-Hb"></a>或心傲逸。<a id="a-Hc"></a>轻发此言。<a id="a-Hd"></a>且置前后。<a id="a-He"></a>自相违害。<a id="a-Hf"></a>了不了义。<a id="a-Hg"></a>其相云何。<a id="a-Hh"></a>而蕴在心数数决判。<a id="a-Hi"></a>此缘起教。<a id="a-Hj"></a>是了义经。<a id="a-Hk"></a>彼上座言。<a id="a-Hl"></a>诸有圣教。<a id="a-Hm"></a>佛自标释。<a id="a-Hn"></a>名了义经。<a id="a-Ho"></a>所余契经。<a id="a-Hp"></a>名不了义。<a id="a-Hq"></a>彼言非理。<a id="a-Hr"></a>诸圣教中。<a id="a-Hs"></a>未见诚文。<a id="a-Ht"></a>说如是相。<a id="a-Hu"></a>唯是上座。<a id="a-Hv"></a>妄为图度。<a id="a-Hw"></a>诸无圣教。<a id="a-Hx"></a>虽理相应。<a id="a-Hy"></a>上座每言。<a id="a-Hz"></a>此非定量。<a id="a-I0"></a>况无圣教。<a id="a-I1"></a>复理相违。<a id="a-I2"></a>而执此为了不了相。<a id="a-I3"></a>如何知此所说相非。<a id="a-I4"></a>见阙标释。<a id="a-I5"></a>而是了义。<a id="a-I6"></a>有具标释非了义故。<a id="a-I7"></a>谓契经说。<a id="a-I8"></a>佛告苾刍。<a id="a-I9"></a>若有说言。<a id="a-IA"></a>我不依空。<a id="a-IB"></a>能起无相及无所有。<a id="a-IC"></a>若智若见。<a id="a-ID"></a>离增上慢。<a id="a-IE"></a>无有是处。<a id="a-IF"></a>此中岂有标释二文。<a id="a-IG"></a>而许此经是了义说。<a id="a-IH"></a>或应更释。<a id="a-II"></a>有何别意。<a id="a-IJ"></a>又有彼亦许定是了义经。<a id="a-IK"></a>谓契经言。<a id="a-IL"></a>若有一类。<a id="a-IM"></a>于诸行法。<a id="a-IN"></a>非理思惟。<a id="a-IO"></a>能起世间第一法者。<a id="a-IP"></a>无有是处。<a id="a-IQ"></a>然此经中。<a id="a-IR"></a>无别标释。<a id="a-IS"></a>如斯等说。<a id="a-IT"></a>其类寔烦。<a id="a-IU"></a>有具标释非了义者。<a id="a-IV"></a>谓契经言。<a id="a-IW"></a>云何内地界。<a id="a-IX"></a>谓发毛爪等。<a id="a-IY"></a>乃至广说。<a id="a-IZ"></a>地界但以坚为自性。<a id="a-Ia"></a>发等具以色等合成。<a id="a-Ib"></a>此中如何说假为实。<a id="a-Ic"></a>此经虽具标释二文。<a id="a-Id"></a>而复于中。<a id="a-Ie"></a>应求意趣。<a id="a-If"></a>又契经说。<a id="a-Ig"></a>佛告苾刍。<a id="a-Ih"></a>此彼中间言何所表。<a id="a-Ii"></a>如是标已。<a id="a-Ij"></a>佛自释言。<a id="a-Ik"></a>此言表触。<a id="a-Il"></a>彼谓触集中间。<a id="a-Im"></a>谓受非受。<a id="a-In"></a>应在六处触中间。<a id="a-Io"></a>又无余经曾决判此义。<a id="a-Ip"></a>此经亦具标释二文。<a id="a-Iq"></a>然亦于中。<a id="a-Ir"></a>应求别意。<a id="a-Is"></a>又即于此缘起契经。<a id="a-It"></a>虽佛于中自标自释。<a id="a-Iu"></a>而彼上座。<a id="a-Iv"></a>自以多门。<a id="a-Iw"></a>解释彼经。<a id="a-Ix"></a>深隐理趣。<a id="a-Iy"></a>且佛意趣。<a id="a-Iz"></a>结生有识。<a id="a-J0"></a>名为识支。<a id="a-J1"></a>而自释言。<a id="a-J2"></a>识者即是眼等六识。<a id="a-J3"></a>然唯意识。<a id="a-J4"></a>能结生有。<a id="a-J5"></a>此岂不应更详意趣。<a id="a-J6"></a>谁有智者。<a id="a-J7"></a>执着如斯。<a id="a-J8"></a>有别意经。<a id="a-J9"></a>名为了义。<a id="a-JA"></a>又经处处。<a id="a-JB"></a>以种种门。<a id="a-JC"></a>广说缘起。<a id="a-JD"></a>多非了义。<a id="a-JE"></a>皆随所应。<a id="a-JF"></a>当求意旨。<a id="a-JG"></a>如是不达了不了义经差别相。<a id="a-JH"></a>而称我用经为定量。<a id="a-JI"></a>甚为非理。<a id="a-JJ"></a>故招我等毗婆沙师。<a id="a-JK"></a>于彼所宗。<a id="a-JL"></a>数为嗤诮。<a id="a-JM"></a>经主于此。<a id="a-JN"></a>假作是言。<a id="a-JO"></a>经部诸师。<a id="a-JP"></a>作如是白。<a id="a-JQ"></a>此中所说。<a id="a-JR"></a>为述己情。<a id="a-JS"></a>为是经义。<a id="a-JT"></a>若是经义。<a id="a-JU"></a>经义不然。<a id="a-JV"></a>所以者何。<a id="a-JW"></a>经异说故。<a id="a-JX"></a>如契经说。<a id="a-JY"></a>云何为无明。<a id="a-JZ"></a>谓前际无智。<a id="a-Ja"></a>乃至广说。<a id="a-Jb"></a>此了义说。<a id="a-Jc"></a>不可抑令成不了义。<a id="a-Jd"></a>故前所说。<a id="a-Je"></a>分位缘起。<a id="a-Jf"></a>经义相违。<a id="a-Jg"></a>此如上座宗应广遮遣。<a id="a-Jh"></a>又但如标举。<a id="a-Ji"></a>而解释故。<a id="a-Jj"></a>谓虽有贪等亦为行缘。<a id="a-Jk"></a>而但标无明。<a id="a-Jl"></a>观别因故。<a id="a-Jm"></a>又虽十二处皆为触缘。<a id="a-Jn"></a>而由观别因。<a id="a-Jo"></a>但标六处。<a id="a-Jp"></a>诸如是等。<a id="a-Jq"></a>其类寔多。<a id="a-Jr"></a>如观别因。<a id="a-Js"></a>但标少分。<a id="a-Jt"></a>亦即由此。<a id="a-Ju"></a>唯释所标。<a id="a-Jv"></a>如何执斯。<a id="a-Jw"></a>为了义说。<a id="a-Jx"></a>如标三种业因缘集。<a id="a-Jy"></a>但随标释。<a id="a-Jz"></a>谓贪嗔痴。<a id="a-K0"></a>非此相应。<a id="a-K1"></a>慢等诸惑。<a id="a-K2"></a>全无为业因缘集义。<a id="a-K3"></a>然观别因。<a id="a-K4"></a>但标三种。<a id="a-K5"></a>即由此故。<a id="a-K6"></a>唯释此三。<a id="a-K7"></a>又如经说。<a id="a-K8"></a>应修二法。<a id="a-K9"></a>谓奢摩他毗钵舍那。<a id="a-KA"></a>岂以此中唯标释二。<a id="a-KB"></a>正思惟等。<a id="a-KC"></a>便非所修。<a id="a-KD"></a>如是此中。<a id="a-KE"></a>随于何位。<a id="a-KF"></a>此法最胜。<a id="a-KG"></a>用标支名。<a id="a-KH"></a>随所标名。<a id="a-KI"></a>还如是释。<a id="a-KJ"></a>此于经义。<a id="a-KK"></a>有何相违。<a id="a-KL"></a>又非诸经皆了义说。<a id="a-KM"></a>亦有随胜说。<a id="a-KN"></a>如象迹喻经。<a id="a-KO"></a>云何内地界。<a id="a-KP"></a>谓发毛爪等。<a id="a-KQ"></a>虽于彼非无水等诸界。<a id="a-KR"></a>而唯说地界。<a id="a-KS"></a>此亦应尔。<a id="a-KT"></a>彼谓所引不可为证。<a id="a-KU"></a>非彼经中欲以地界辩发毛等。<a id="a-KV"></a>若彼经问言。<a id="a-KW"></a>云何发毛等。<a id="a-KX"></a>答谓地界者。<a id="a-KY"></a>可判彼为非具足说。<a id="a-KZ"></a>非发毛等。<a id="a-Ka"></a>唯地界故。<a id="a-Kb"></a>然彼经中。<a id="a-Kc"></a>以发毛等。<a id="a-Kd"></a>分别地界。<a id="a-Ke"></a>非有地界越发毛等。<a id="a-Kf"></a>故彼契经。<a id="a-Kg"></a>是具足说。<a id="a-Kh"></a>此经所说。<a id="a-Ki"></a>无明等支。<a id="a-Kj"></a>亦应如彼。<a id="a-Kk"></a>是具足说。<a id="a-Kl"></a>除所说外。<a id="a-Km"></a>无复有余。<a id="a-Kn"></a>此救非理。<a id="a-Ko"></a>迷证意故。<a id="a-Kp"></a>此中证意。<a id="a-Kq"></a>谓发毛等。<a id="a-Kr"></a>虽多法成。<a id="a-Ks"></a>然于其中。<a id="a-Kt"></a>地界胜故。<a id="a-Ku"></a>总名地界。<a id="a-Kv"></a>如彼聚中。<a id="a-Kw"></a>地界胜故。<a id="a-Kx"></a>废余劣者。<a id="a-Ky"></a>就胜为名。<a id="a-Kz"></a>如是此中。<a id="a-L0"></a>虽一一位皆具五蕴。<a id="a-L1"></a>而得于此就胜者说。<a id="a-L2"></a>无明等支。<a id="a-L3"></a>如何乃言所引非证。<a id="a-L4"></a>经主于此。<a id="a-L5"></a>复作是言。<a id="a-L6"></a>虽于诸位皆有五蕴。<a id="a-L7"></a>然随此有无彼定有无者。<a id="a-L8"></a>可立此法为彼法支。<a id="a-L9"></a>诸阿罗汉。<a id="a-LA"></a>虽有五蕴。<a id="a-LB"></a>而无有行。<a id="a-LC"></a>随福非福不动行识乃至爱等。<a id="a-LD"></a>是故经义。<a id="a-LE"></a>即如所说。<a id="a-LF"></a>如是所识。<a id="a-LG"></a>无深理趣。<a id="a-LH"></a>俱有因义。<a id="a-LI"></a>前已成立。<a id="a-LJ"></a>经主于中。<a id="a-LK"></a>非不忍许。<a id="a-LL"></a>既一果故。<a id="a-LM"></a>成俱有因。<a id="a-LN"></a>则与无明。<a id="a-LO"></a>同一果法。<a id="a-LP"></a>如无明于果随有无定成。<a id="a-LQ"></a>若阿罗汉。<a id="a-LR"></a>虽有五蕴。<a id="a-LS"></a>无无明故。<a id="a-LT"></a>而行则无。<a id="a-LU"></a>唯执无明。<a id="a-LV"></a>为行缘者。<a id="a-LW"></a>诸阿罗汉。<a id="a-LX"></a>既虽有受而无有爱应非唯受能为爱缘。<a id="a-LY"></a>然此经中。<a id="a-LZ"></a>说受缘爱。<a id="a-La"></a>更无差别。<a id="a-Lb"></a>故非如说即是经义。<a id="a-Lc"></a>然更于中。<a id="a-Ld"></a>应求别理若无明触所生诸受。<a id="a-Le"></a>能为爱缘。<a id="a-Lf"></a>非一切受。<a id="a-Lg"></a>诸阿罗汉。<a id="a-Lh"></a>无无明故。<a id="a-Li"></a>虽有诸受。<a id="a-Lj"></a>而无爱者。<a id="a-Lk"></a>岂不经义非即如说。<a id="a-Ll"></a>经无如是分别说故。<a id="a-Lm"></a>由此应信顺阿笈摩。<a id="a-Ln"></a>不违正理。<a id="a-Lo"></a>是此经义。<a id="a-Lp"></a>又先已说。<a id="a-Lq"></a>先说者何。<a id="a-Lr"></a>谓非六处独能生触。<a id="a-Ls"></a>故随胜说。<a id="a-Lt"></a>是此经义。<a id="a-Lu"></a>则说分位缘起理成。<a id="a-Lv"></a>是故颂应言。<a id="a-Lw"></a>佛依分位说。<a id="a-Lx"></a>无劳于此说传许声。<a id="a-Ly"></a>详彼但求足言成句。<a id="a-Lz"></a>分位缘起。<a id="a-M0"></a>是此所明。<a id="a-M1"></a>其理既成。<a id="a-M2"></a>复应思择。<a id="a-M3"></a>何缘于三际。<a id="a-M4"></a>建立缘起支。<a id="a-M5"></a>颂曰。</p>
  <p id="aM6">于前后中际　　为遣他愚惑</p>
  <p id="aM7">论曰。<a id="a-M8"></a>依有情数。<a id="a-M9"></a>立十二支。<a id="a-MA"></a>为三际中。<a id="a-MB"></a>遣他愚惑。<a id="a-MC"></a>彼于三际愚惑者何。<a id="a-MD"></a>如契经言。<a id="a-ME"></a>我于过去世。<a id="a-MF"></a>为曾有非有。<a id="a-MG"></a>何等我曾有。<a id="a-MH"></a>云何我曾有。<a id="a-MI"></a>我于未来世。<a id="a-MJ"></a>为当有非有。<a id="a-MK"></a>何等我当有。<a id="a-ML"></a>云何我当有。<a id="a-MM"></a>于现在世。<a id="a-MN"></a>何等是我。<a id="a-MO"></a>此我云何。<a id="a-MP"></a>我谁所有。<a id="a-MQ"></a>我当有谁。<a id="a-MR"></a>为除如是三际愚惑。<a id="a-MS"></a>故经唯说有情缘起。<a id="a-MT"></a>三际缘起。<a id="a-MU"></a>如前已说。<a id="a-MV"></a>谓无明行。<a id="a-MW"></a>及生老死。<a id="a-MX"></a>并识至受。<a id="a-MY"></a>故契经说。<a id="a-MZ"></a>若有苾刍。<a id="a-Ma"></a>于诸缘起。<a id="a-Mb"></a>缘已生法。<a id="a-Mc"></a>能以如实正慧观见。<a id="a-Md"></a>彼必不于三际愚惑。<a id="a-Me"></a>谓我于过去世。<a id="a-Mf"></a>为曾有非有等。<a id="a-Mg"></a>有余师说。<a id="a-Mh"></a>爱取有三。<a id="a-Mi"></a>亦为除他后际愚惑。<a id="a-Mj"></a>此三皆是后际因故。<a id="a-Mk"></a>彼亦应说。<a id="a-Ml"></a>识乃至受。<a id="a-Mm"></a>亦为除他前际愚惑。<a id="a-Mn"></a>此五皆是前际果故。<a id="a-Mo"></a>则无中际。<a id="a-Mp"></a>便违契经。<a id="a-Mq"></a>或彼应申差别所以。<a id="a-Mr"></a>然不能说。<a id="a-Ms"></a>故前为胜。</p>
 </body>
</html>