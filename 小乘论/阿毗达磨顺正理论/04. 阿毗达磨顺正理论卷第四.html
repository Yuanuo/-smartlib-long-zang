<!doctype html>
<html id="z3IBVol15j" data-ver="1474">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第四</h1>
  <h2 id="a2">辩本事品第一之四</h2>
  <p id="a3">如是已说余蕴处界皆在此中。<a id="a-4"></a>蕴处界摄今当显示。<a id="a-5"></a>蕴处界三。<a id="a-6"></a>有见等门义类差别。<a id="a-7"></a>界中具显根境识故。<a id="a-8"></a>诸门义类易可了知。<a id="a-9"></a>故今且约十八界辩。<a id="a-A"></a>由斯蕴处义类已成。<a id="a-B"></a>于前所说十八界中。<a id="a-C"></a>几有见几无见。<a id="a-D"></a>几有对几无对几善几不善几无记。<a id="a-E"></a>颂曰。</p>
  <p id="aF">一有见谓色　　十有色有对</p>
  <p id="aG">此除色声八　　无记余三种</p>
  <p id="aH">论曰。<a id="a-I"></a>十八界中。<a id="a-J"></a>一是有见。<a id="a-K"></a>所谓色界。<a id="a-L"></a>云何说此名有见耶。<a id="a-M"></a>由二义故。<a id="a-N"></a>一者此色定与见俱。<a id="a-O"></a>故名有见。<a id="a-P"></a>由色与眼俱时起故。<a id="a-Q"></a>如有伴侣二者此色可有示现。<a id="a-R"></a>故名有见。<a id="a-S"></a>可示在此在彼别故。<a id="a-T"></a>如有所缘。<a id="a-U"></a>有说。<a id="a-V"></a>此色于镜等中有像可现。<a id="a-W"></a>故名有见。<a id="a-X"></a>可示如彼此亦尔故。<a id="a-Y"></a>不可说声有谷响等应成有见。<a id="a-Z"></a>不俱生故。<a id="a-a"></a>由说此相。<a id="a-b"></a>余界无见义准已成。<a id="a-c"></a>如是已说有见无见唯色蕴摄。<a id="a-d"></a>十界有对。<a id="a-e"></a>对是碍义。<a id="a-f"></a>此有彼碍。<a id="a-g"></a>故名有对。<a id="a-h"></a>此复三种。<a id="a-i"></a>境界所缘障碍别故。<a id="a-j"></a>境界有对。<a id="a-k"></a>谓眼等根。<a id="a-l"></a>心及心所。<a id="a-m"></a>诸有境法与色等境。<a id="a-n"></a>和会被碍。<a id="a-o"></a>得有对名。<a id="a-p"></a>故施设论。<a id="a-q"></a>作如是言。<a id="a-r"></a>有眼于水有碍非陆。<a id="a-s"></a>乃至广说。<a id="a-t"></a>彼论意言。<a id="a-u"></a>有眼水中与境和会。<a id="a-v"></a>而被拘碍。<a id="a-w"></a>非于陆境。<a id="a-x"></a>所缘有对。<a id="a-y"></a>谓心心所。<a id="a-z"></a>于自所缘。<a id="a-10"></a>和会被碍。<a id="a-11"></a>得有对名。<a id="a-12"></a>境界所缘。<a id="a-13"></a>复有何别。<a id="a-14"></a>若于彼法。<a id="a-15"></a>此有功能。<a id="a-16"></a>即说彼为此法境界。<a id="a-17"></a>如人于彼有胜功能。<a id="a-18"></a>便说彼为我之境界。<a id="a-19"></a>心心所法执彼而起。<a id="a-1A"></a>彼于心等名为所缘。<a id="a-1B"></a>若法所缘有对定是境界有对。<a id="a-1C"></a>心心所法。<a id="a-1D"></a>境界若无。<a id="a-1E"></a>取境功能定不转故。<a id="a-1F"></a>有虽境界有对而非所缘有对。<a id="a-1G"></a>谓五色根非相应法。<a id="a-1H"></a>无所缘故。<a id="a-1I"></a>云何眼等。<a id="a-1J"></a>于自境界所缘转时。<a id="a-1K"></a>说名有碍。<a id="a-1L"></a>越彼于余此不转故。<a id="a-1M"></a>或复碍者是和会义。<a id="a-1N"></a>谓眼等法。<a id="a-1O"></a>于自境界及自所缘。<a id="a-1P"></a>和会转故。<a id="a-1Q"></a>有说。<a id="a-1R"></a>若法唯于彼转。<a id="a-1S"></a>不能越彼。<a id="a-1T"></a>故名有碍。<a id="a-1U"></a>障碍有对谓可集色。<a id="a-1V"></a>自于他处被碍不生。<a id="a-1W"></a>如手石等。<a id="a-1X"></a>更相障碍。<a id="a-1Y"></a>今于如是三有对中。<a id="a-1Z"></a>唯辩障碍。<a id="a-1a"></a>故但言十。<a id="a-1b"></a>更相障碍。<a id="a-1c"></a>对义胜故。<a id="a-1d"></a>若法境界有对亦障碍有对耶。<a id="a-1e"></a>应作四句。<a id="a-1f"></a>谓七心界相应法界。<a id="a-1g"></a>是第一句。<a id="a-1h"></a>色等五境。<a id="a-1i"></a>是第二句。<a id="a-1j"></a>眼等五根。<a id="a-1k"></a>是第三句。<a id="a-1l"></a>法界一分非相应法。<a id="a-1m"></a>是第四句。<a id="a-1n"></a>说十有色名为有对。<a id="a-1o"></a>义准说余名为无对。<a id="a-1p"></a>言有色者。<a id="a-1q"></a>谓除无表。<a id="a-1r"></a>余色蕴摄。<a id="a-1s"></a>变碍名色。<a id="a-1t"></a>有变碍义。<a id="a-1u"></a>故名有色。<a id="a-1v"></a>有说。<a id="a-1w"></a>色者。<a id="a-1x"></a>谓能示现在此彼言。<a id="a-1y"></a>此有彼言。<a id="a-1z"></a>故名有色。<a id="a-20"></a>有说。<a id="a-21"></a>诸色有自体故。<a id="a-22"></a>名为有色。<a id="a-23"></a>称说易故。<a id="a-24"></a>唯于色体说有色言。<a id="a-25"></a>如是已说有对无对。<a id="a-26"></a>于此所说十有对中。<a id="a-27"></a>除色及声。<a id="a-28"></a>余八无记。<a id="a-29"></a>言无记者。<a id="a-2A"></a>谓不可记说为善不善故。<a id="a-2B"></a>应赞毁法。<a id="a-2C"></a>可记说在黑白品中。<a id="a-2D"></a>名为有记若于二品皆所不容。<a id="a-2E"></a>体不分明。<a id="a-2F"></a>名无记法。<a id="a-2G"></a>其余十界。<a id="a-2H"></a>通善等三。<a id="a-2I"></a>即是七心色声法界。<a id="a-2J"></a>善谓舍恶。<a id="a-2K"></a>是违恶义。<a id="a-2L"></a>或复善者。<a id="a-2M"></a>名慧摄受谓若诸法慧所摄受。<a id="a-2N"></a>或摄受慧。<a id="a-2O"></a>皆名为善。<a id="a-2P"></a>或复善者。<a id="a-2Q"></a>是吉祥义。<a id="a-2R"></a>能招嘉瑞。<a id="a-2S"></a>如吉祥草。<a id="a-2T"></a>翻此即释不善义名。<a id="a-2U"></a>色声二界。<a id="a-2V"></a>善心等起。<a id="a-2W"></a>即名为善。<a id="a-2X"></a>恶心等起。<a id="a-2Y"></a>名为不善。<a id="a-2Z"></a>余是无记。<a id="a-2a"></a>其七心界。<a id="a-2b"></a>若无贪等相应名善。<a id="a-2c"></a>贪等相应名为不善。<a id="a-2d"></a>余名无记。<a id="a-2e"></a>法界所摄品类众多。<a id="a-2f"></a>无贪等性相应等起。<a id="a-2g"></a>择灭名善。<a id="a-2h"></a>若贪等性相应等起。<a id="a-2i"></a>名为不善。<a id="a-2j"></a>余名无记。<a id="a-2k"></a>其五识身皆无分别。<a id="a-2l"></a>又唯一念堕在境中。<a id="a-2m"></a>云何立为善不善性。<a id="a-2n"></a>若谓五识无分别故。<a id="a-2o"></a>非善不善。<a id="a-2p"></a>有太过失。<a id="a-2q"></a>或等引中所有意识。<a id="a-2r"></a>皆无分别。<a id="a-2s"></a>应非善性。<a id="a-2t"></a>又五识身非无分别。<a id="a-2u"></a>许与寻伺恒相应故。<a id="a-2v"></a>又虽一念堕在境中。<a id="a-2w"></a>谁遮相应。<a id="a-2x"></a>有信贪等。<a id="a-2y"></a>由有意识。<a id="a-2z"></a>虽复一念堕在境中。<a id="a-30"></a>而成善恶。<a id="a-31"></a>故不应用此所说因遮五识身善不善性。<a id="a-32"></a>化地部说。<a id="a-33"></a>前四识身。<a id="a-34"></a>但异熟生。<a id="a-35"></a>唯无记性。<a id="a-36"></a>身识亦有时转变生。<a id="a-37"></a>故与意识俱通。<a id="a-38"></a>有记。<a id="a-39"></a>此说非理。<a id="a-3A"></a>与契经中立六爱身。<a id="a-3B"></a>义相违故。<a id="a-3C"></a>彼作是释。<a id="a-3D"></a>眼触无间所生贪爱。<a id="a-3E"></a>名眼触生。<a id="a-3F"></a>此释非理。<a id="a-3G"></a>受等同故。<a id="a-3H"></a>六六经中说眼触生受想思等。<a id="a-3I"></a>非不许彼与眼触等俱时而生。<a id="a-3J"></a>是故不应作如是释。<a id="a-3K"></a>岂不如经说十八意近行。<a id="a-3L"></a>虽复说有三六不同。<a id="a-3M"></a>而唯在意。<a id="a-3N"></a>此亦应尔。<a id="a-3O"></a>如是立喻与法不同。<a id="a-3P"></a>立六六门。<a id="a-3Q"></a>据所依异。<a id="a-3R"></a>立意近行。<a id="a-3S"></a>就所缘别。<a id="a-3T"></a>是故不应以彼喻此。<a id="a-3U"></a>又彼所说。<a id="a-3V"></a>但述己情。<a id="a-3W"></a>防护六根。<a id="a-3X"></a>契经说故。<a id="a-3Y"></a>如契经说。<a id="a-3Z"></a>应于眼根乃至意根防护而住。<a id="a-3a"></a>若如所说契经但应言应于意根防护而住。<a id="a-3b"></a>若谓释此同意近行。<a id="a-3c"></a>经是则应言应防护色等。<a id="a-3d"></a>又说能招苦异熟故。<a id="a-3e"></a>如契经说。<a id="a-3f"></a>若有六根不护不防不密而住。<a id="a-3g"></a>招苦异熟。<a id="a-3h"></a>然五色根无记性故。<a id="a-3i"></a>不招异熟。<a id="a-3j"></a>应知经意。<a id="a-3k"></a>就依根识作如是说。<a id="a-3l"></a>如契经言。<a id="a-3m"></a>眼所识色。<a id="a-3n"></a>眼所希求。<a id="a-3o"></a>此亦如是。<a id="a-3p"></a>若不尔者。<a id="a-3q"></a>经唯应说。<a id="a-3r"></a>若有意根不护不防不密而住。<a id="a-3s"></a>招苦异熟。<a id="a-3t"></a>又契经说。<a id="a-3u"></a>若有眼根不护不防不密而住。<a id="a-3v"></a>乃至广说。<a id="a-3w"></a>岂异熟生。<a id="a-3x"></a>有不护等。<a id="a-3y"></a>又虽一念堕在境中。<a id="a-3z"></a>而能取相故通有记。<a id="a-40"></a>如契经言。<a id="a-41"></a>眼见色已。<a id="a-42"></a>能不取相。<a id="a-43"></a>不取随好。<a id="a-44"></a>由诸色境二识取故。<a id="a-45"></a>先起眼识取诸色相。<a id="a-46"></a>后起意识取彼随好。<a id="a-47"></a>如是契经。<a id="a-48"></a>意显眼识能取相故。<a id="a-49"></a>亦能起染。<a id="a-4A"></a>若尔云何唯说意识是有分别。<a id="a-4B"></a>应知但依分别力故。<a id="a-4C"></a>起诸过失。<a id="a-4D"></a>应共思求契经意趣。<a id="a-4E"></a>我说。<a id="a-4F"></a>若识于一刹那能取非一品类境界。<a id="a-4G"></a>于一所缘多心流注。<a id="a-4H"></a>如是相识。<a id="a-4I"></a>名有分别。<a id="a-4J"></a>然五识身唯取现境。<a id="a-4K"></a>无二念识同一所缘无一所缘前取灭已。<a id="a-4L"></a>第二念识复取生故。<a id="a-4M"></a>意识能缘三世境界。<a id="a-4N"></a>法虽已灭。<a id="a-4O"></a>犹是所行。<a id="a-4P"></a>于一所缘多心流注。<a id="a-4Q"></a>故唯说此是有分别。<a id="a-4R"></a>然五识身。<a id="a-4S"></a>自性分别恒相应故。<a id="a-4T"></a>亦有分别。<a id="a-4U"></a>而契经言无分别者。<a id="a-4V"></a>谓无随念计度分别。<a id="a-4W"></a>自性分别。<a id="a-4X"></a>其体是寻。<a id="a-4Y"></a>五识相应。<a id="a-4Z"></a>如前已说。<a id="a-4a"></a>然伽他说。<a id="a-4b"></a>第六增上王等。<a id="a-4c"></a>此中显示多分起染次第。<a id="a-4d"></a>如契经言。<a id="a-4e"></a>父母于子能作难作。<a id="a-4f"></a>非不亦有子于父母能作难作。<a id="a-4g"></a>此中亦尔。<a id="a-4h"></a>然诸众生有种种性。<a id="a-4i"></a>或软烦恼。<a id="a-4j"></a>或利烦恼。<a id="a-4k"></a>软烦恼者。<a id="a-4l"></a>要先发起虚妄分别。<a id="a-4m"></a>然后烦恼方现在前。<a id="a-4n"></a>利烦恼者。<a id="a-4o"></a>不待分别。<a id="a-4p"></a>境才相顺。<a id="a-4q"></a>烦恼便起。<a id="a-4r"></a>由此道理。<a id="a-4s"></a>或有先起染污意识。<a id="a-4t"></a>或有先起染污余识。<a id="a-4u"></a>如燃火时。<a id="a-4v"></a>或先烟起。<a id="a-4w"></a>渐次生焰。<a id="a-4x"></a>后方洞然。<a id="a-4y"></a>或遇卒风。<a id="a-4z"></a>猛焰顿发。<a id="a-50"></a>俄成灰烬。<a id="a-51"></a>如人身中。<a id="a-52"></a>病本若少。<a id="a-53"></a>饮食乖适然后病生。<a id="a-54"></a>病本若多。<a id="a-55"></a>少遭风热外缘所触。<a id="a-56"></a>众疾竞起。<a id="a-57"></a>烦恼病起。<a id="a-58"></a>理亦应然。<a id="a-59"></a>故五识身亦通三性。<a id="a-5A"></a>理得成立。<a id="a-5B"></a>已说善等。<a id="a-5C"></a>十八界中。<a id="a-5D"></a>几欲界系。<a id="a-5E"></a>几色界。<a id="a-5F"></a>系几无色界系。<a id="a-5G"></a>颂曰。</p>
  <p id="a5H">欲界系十八　　色界系十四</p>
  <p id="a5I">除香味二识　　无色系后三</p>
  <p id="a5J">论曰。<a id="a-5K"></a>系谓系属。<a id="a-5L"></a>即被缚义。<a id="a-5M"></a>欲界所系具足十八。<a id="a-5N"></a>色界所系唯十四种。<a id="a-5O"></a>除香味境及鼻舌识。<a id="a-5P"></a>除香味者。<a id="a-5Q"></a>段食性故。<a id="a-5R"></a>离段食贪方得生彼。<a id="a-5S"></a>除鼻舌识。<a id="a-5T"></a>无境界故。<a id="a-5U"></a>非无境界少有识生。<a id="a-5V"></a>若尔于彼亦应无触。<a id="a-5W"></a>非食性触于彼得有。<a id="a-5X"></a>触界于彼无成食用。<a id="a-5Y"></a>有成余用。<a id="a-5Z"></a>所谓成身。<a id="a-5a"></a>若不尔者。<a id="a-5b"></a>大种应无。<a id="a-5c"></a>则诸所造亦应非有。<a id="a-5d"></a>便同无色何名色界。<a id="a-5e"></a>又于彼触有成外用。<a id="a-5f"></a>谓成宫殿及衣服等。<a id="a-5g"></a>虽离食染。<a id="a-5h"></a>触有别用。<a id="a-5i"></a>香味不然。<a id="a-5j"></a>故彼非有。<a id="a-5k"></a>有余师说。<a id="a-5l"></a>住此依彼静虑等至。<a id="a-5m"></a>见色闻声。<a id="a-5n"></a>轻安俱起。<a id="a-5o"></a>有殊胜触。<a id="a-5p"></a>摄益于身。<a id="a-5q"></a>是故此三。<a id="a-5r"></a>生彼静虑。<a id="a-5s"></a>由相随逐。<a id="a-5t"></a>香味不尔。<a id="a-5u"></a>故在彼无。<a id="a-5v"></a>经主此中谓前有过。<a id="a-5w"></a>言彼鼻舌亦应非有。<a id="a-5x"></a>如香味境。<a id="a-5y"></a>彼无用故。<a id="a-5z"></a>岂不二根于彼有用。<a id="a-60"></a>谓起言说。<a id="a-61"></a>及庄严身。<a id="a-62"></a>起说严身。<a id="a-63"></a>但须依处根非有见。<a id="a-64"></a>何所庄严。<a id="a-65"></a>如无男根亦无依处。<a id="a-66"></a>二根无者依处亦无。<a id="a-67"></a>于彼可无男根依处。<a id="a-68"></a>彼无用故鼻舌依处。<a id="a-69"></a>彼有用故。<a id="a-6A"></a>离根应有。<a id="a-6B"></a>谓庄严身。<a id="a-6C"></a>及起言说。<a id="a-6D"></a>有虽无用而有根生。<a id="a-6E"></a>如处胞胎定当死者。<a id="a-6F"></a>于中眼耳何用故生。<a id="a-6G"></a>于根有爱及殊胜业。<a id="a-6H"></a>因此故生。<a id="a-6I"></a>无用何失。<a id="a-6J"></a>岂不色界鼻舌二根有爱业因故亦应起。<a id="a-6K"></a>若离境爱。<a id="a-6L"></a>根爱亦无。<a id="a-6M"></a>或应男根于彼亦有。<a id="a-6N"></a>彼无男根。<a id="a-6O"></a>离根爱故。<a id="a-6P"></a>由离根爱。<a id="a-6Q"></a>依处亦无。<a id="a-6R"></a>此中何因作如是执。<a id="a-6S"></a>若离境爱。<a id="a-6T"></a>根爱亦无。<a id="a-6U"></a>非根爱无处爱亦离。<a id="a-6V"></a>根与依处邻逼而生。<a id="a-6W"></a>境界不然。<a id="a-6X"></a>如何倒执男根依处于彼不生。<a id="a-6Y"></a>即显男根于彼离爱。<a id="a-6Z"></a>既许鼻舌依处彼生。<a id="a-6a"></a>故知二根彼爱未离。<a id="a-6b"></a>故不应执彼离根爱未离处爱。<a id="a-6c"></a>理如前说。<a id="a-6d"></a>又离境爱非证根无。<a id="a-6e"></a>如或有时眼耳身识未得离爱。<a id="a-6f"></a>彼所依根。<a id="a-6g"></a>亦同其识。<a id="a-6h"></a>未得离爱。<a id="a-6i"></a>或复有时。<a id="a-6j"></a>已离识爱。<a id="a-6k"></a>根爱未离。<a id="a-6l"></a>由有所须。<a id="a-6m"></a>如是或时根爱已尽。<a id="a-6n"></a>其境界爱亦复随灭。<a id="a-6o"></a>或复有时。<a id="a-6p"></a>已离境爱。<a id="a-6q"></a>由须用故。<a id="a-6r"></a>根爱未除。<a id="a-6s"></a>又引男根。<a id="a-6t"></a>亦不成证。<a id="a-6u"></a>由彼起爱所依不同。<a id="a-6v"></a>依于内身起六根爱。<a id="a-6w"></a>非依境起。<a id="a-6x"></a>如何可说若离境爱根爱亦无。<a id="a-6y"></a>起男根爱。<a id="a-6z"></a>依淫触境。<a id="a-70"></a>境爱彼无。<a id="a-71"></a>理无根爱。<a id="a-72"></a>又眼等根。<a id="a-73"></a>互相系属。<a id="a-74"></a>见诸哑者多分耳聋。<a id="a-75"></a>涂足不涂眼便明昧。<a id="a-76"></a>脐轮涂沃津润于唇。<a id="a-77"></a>拔鼻中毛眼便落泪。<a id="a-78"></a>诸如是等。<a id="a-79"></a>其类寔繁。<a id="a-7A"></a>故知诸根更相损益。<a id="a-7B"></a>勿令眼等诸根用微故。<a id="a-7C"></a>鼻舌根色界定有。<a id="a-7D"></a>由兹色界十四义成。<a id="a-7E"></a>无色界系。<a id="a-7F"></a>唯有后三。<a id="a-7G"></a>所谓意法及意识界。<a id="a-7H"></a>要离色染。<a id="a-7I"></a>于彼得生。<a id="a-7J"></a>故无色中无十色界。<a id="a-7K"></a>依缘无故。<a id="a-7L"></a>五识亦无。<a id="a-7M"></a>故唯后三无色界系。<a id="a-7N"></a>已说界系。<a id="a-7O"></a>十八界中几有漏几无漏。<a id="a-7P"></a>颂曰。</p>
  <p id="a7Q">意法意识通　　所余唯有漏</p>
  <p id="a7R">论曰。<a id="a-7S"></a>即此意法及意识三。<a id="a-7T"></a>一切皆通有漏无漏。<a id="a-7U"></a>谓除道谛及三无为。<a id="a-7V"></a>余意等三皆是有漏。<a id="a-7W"></a>道谛所摄。<a id="a-7X"></a>及三无为。<a id="a-7Y"></a>如其所应。<a id="a-7Z"></a>三皆无漏。<a id="a-7a"></a>唯通有漏。<a id="a-7b"></a>谓余十五。<a id="a-7c"></a>道谛无为所不摄故。<a id="a-7d"></a>如是已说有漏无漏。<a id="a-7e"></a>十八界中。<a id="a-7f"></a>几有寻有伺。<a id="a-7g"></a>几无寻唯伺。<a id="a-7h"></a>几无寻无伺。<a id="a-7i"></a>颂曰。</p>
  <p id="a7j">五识有寻伺　　后三三余无</p>
  <p id="a7k">论曰。<a id="a-7l"></a>眼等五识有寻有伺。<a id="a-7m"></a>由与寻伺恒共相应。<a id="a-7n"></a>此五识身恒与寻伺共相应者。<a id="a-7o"></a>经主释言。<a id="a-7p"></a>以行相粗外门转故。<a id="a-7q"></a>此因非理。<a id="a-7r"></a>现见意识。<a id="a-7s"></a>内门转时。<a id="a-7t"></a>亦常与彼共相应故。<a id="a-7u"></a>应作是释。<a id="a-7v"></a>五识唯于寻伺所随地中有故。<a id="a-7w"></a>非于欲界初静虑中心心所法除寻与伺而有不与寻伺相应。<a id="a-7x"></a>何用外门为因简别。<a id="a-7y"></a>意法意识名为后三。<a id="a-7z"></a>根境识中各居后故。<a id="a-80"></a>此后三界皆通三品。<a id="a-81"></a>意界意识界及相应法界。<a id="a-82"></a>除寻与伺。<a id="a-83"></a>若在欲界初静虑中。<a id="a-84"></a>有寻有伺。<a id="a-85"></a>静虑中间无寻唯伺。<a id="a-86"></a>从此以上无寻无伺。<a id="a-87"></a>法界一切非相应法。<a id="a-88"></a>静虑中间伺亦如是。<a id="a-89"></a>于彼上地无寻伺故。<a id="a-8A"></a>非相应故。<a id="a-8B"></a>彼无寻故。<a id="a-8C"></a>自体自体不相应故。<a id="a-8D"></a>寻一切时无寻唯伺。<a id="a-8E"></a>自体自体不相应故。<a id="a-8F"></a>此常与伺共相应故。<a id="a-8G"></a>岂不经主言。<a id="a-8H"></a>无第二寻故。<a id="a-8I"></a>设有第二许相应耶。<a id="a-8J"></a>有第二受而不相应。<a id="a-8K"></a>无第二言。<a id="a-8L"></a>非为定证。<a id="a-8M"></a>一时无二故。<a id="a-8N"></a>行相不同故。<a id="a-8O"></a>虽有第二而不相应。<a id="a-8P"></a>如是此因便为无用。<a id="a-8Q"></a>或应自体自体相应。<a id="a-8R"></a>许无差别亦相应故。<a id="a-8S"></a>此何缘故成异体耶。<a id="a-8T"></a>岂不还成自体自体不相应故。<a id="a-8U"></a>自体行相无差别法。<a id="a-8V"></a>一时无有二体相应。<a id="a-8W"></a>是故此因能为定证。<a id="a-8X"></a>非彼言无第二寻故。<a id="a-8Y"></a>伺在欲界初静虑中。<a id="a-8Z"></a>三品不收。<a id="a-8a"></a>应名何等。<a id="a-8b"></a>此应名曰无伺唯寻。<a id="a-8c"></a>自体自体不相应故。<a id="a-8d"></a>此常与寻共相应故。<a id="a-8e"></a>由此安立有寻伺地。<a id="a-8f"></a>法有四品。<a id="a-8g"></a>余十色界。<a id="a-8h"></a>寻伺俱无。<a id="a-8i"></a>常与寻伺不相应故。<a id="a-8j"></a>此中乘便应更思量。<a id="a-8k"></a>若五识身有寻有伺。<a id="a-8l"></a>寻即分别。<a id="a-8m"></a>如何许彼无分别耶。<a id="a-8n"></a>颂曰。</p>
  <p id="a8o">说五无分别　　由计度随念</p>
  <p id="a8p">以意地散慧　　意诸念为体</p>
  <p id="a8q">论曰。<a id="a-8r"></a>分别有三。<a id="a-8s"></a>一自性分别。<a id="a-8t"></a>二计度分别。<a id="a-8u"></a>三随念分别。<a id="a-8v"></a>由五识身虽有自性而无余二。<a id="a-8w"></a>说无分别。<a id="a-8x"></a>如一足马名为无足。<a id="a-8y"></a>故虽有一而得名无。<a id="a-8z"></a>岂不意识有唯一种分别相应。<a id="a-90"></a>由依意识总类具三。<a id="a-91"></a>说有分别。<a id="a-92"></a>自性分别体唯是寻。<a id="a-93"></a>后心所中自当辩释。<a id="a-94"></a>余二分别。<a id="a-95"></a>如其次第。<a id="a-96"></a>意地散慧诸念为体。<a id="a-97"></a>散言简定。<a id="a-98"></a>意识相应散慧。<a id="a-99"></a>名为计度分别。<a id="a-9A"></a>定中不能计度境故。<a id="a-9B"></a>非定中。<a id="a-9C"></a>慧。<a id="a-9D"></a>能于所缘。<a id="a-9E"></a>如此如是计度而转。<a id="a-9F"></a>故于此中简定取散。<a id="a-9G"></a>若定若散。<a id="a-9H"></a>意识相应诸念。<a id="a-9I"></a>名为随念分别。<a id="a-9J"></a>明记所缘用均等故。<a id="a-9K"></a>五识虽与慧念相应。<a id="a-9L"></a>择记用微。<a id="a-9M"></a>故唯取意。<a id="a-9N"></a>夫分别者。<a id="a-9O"></a>推求行相。<a id="a-9P"></a>故说寻为自性分别。<a id="a-9Q"></a>简择明记。<a id="a-9R"></a>行似顺寻。<a id="a-9S"></a>故分别名亦通慧念。<a id="a-9T"></a>由此三行差别摄持。<a id="a-9U"></a>皆令于境明了转异。<a id="a-9V"></a>于已了境遮简行生。<a id="a-9W"></a>故分别名不通于想于未了境不能印持。<a id="a-9X"></a>故分别名不通胜解。<a id="a-9Y"></a>若在欲界及初静虑。<a id="a-9Z"></a>不定意识。<a id="a-9a"></a>具三分别。<a id="a-9b"></a>若初静虑。<a id="a-9c"></a>在定意识。<a id="a-9d"></a>及上散心。<a id="a-9e"></a>各二分别。<a id="a-9f"></a>上地意识。<a id="a-9g"></a>若在定中。<a id="a-9h"></a>及五识身。<a id="a-9i"></a>各一分别。</p>
  <p id="a9j">如是已说有寻伺等。<a id="a-9k"></a>十八界中。<a id="a-9l"></a>几有所缘。<a id="a-9m"></a>几无所缘。<a id="a-9n"></a>几有执受。<a id="a-9o"></a>几无执受。<a id="a-9p"></a>颂曰。</p>
  <p id="a9q">七心法界半　　有所缘余无</p>
  <p id="a9r">前八界及声　　无执受余二</p>
  <p id="a9s">论曰。<a id="a-9t"></a>六识意界。<a id="a-9u"></a>及法界摄诸心所法。<a id="a-9v"></a>名有所缘。<a id="a-9w"></a>有所缘故。<a id="a-9x"></a>如人有子。<a id="a-9y"></a>所缘所行及与境界。<a id="a-9z"></a>名义差别。<a id="a-A0"></a>余十色界。<a id="a-A1"></a>及法界摄不相应法。<a id="a-A2"></a>名无所缘。<a id="a-A3"></a>义准成故。<a id="a-A4"></a>此中上座作如是言。<a id="a-A5"></a>五识依缘俱非实有。<a id="a-A6"></a>极微一一不成所依所缘事故。<a id="a-A7"></a>众微和合。<a id="a-A8"></a>方成所依所缘事故。<a id="a-A9"></a>为成此义。<a id="a-AA"></a>谬引圣言。<a id="a-AB"></a>佛告多闻诸圣弟子。<a id="a-AC"></a>汝等今者应如是学。<a id="a-AD"></a>诸有过去未来现在。<a id="a-AE"></a>眼所识色。<a id="a-AF"></a>此中都无常性恒性。<a id="a-AG"></a>广说乃至。<a id="a-AH"></a>无颠倒性。<a id="a-AI"></a>出世圣谛。<a id="a-AJ"></a>皆是虚伪妄失之法。<a id="a-AK"></a>乃至广说。<a id="a-AL"></a>彼谓五识若缘实境。<a id="a-AM"></a>不应圣智观彼所缘。<a id="a-AN"></a>皆是虚伪妄失之法。<a id="a-AO"></a>由此所依亦非实有。<a id="a-AP"></a>准所缘境不说而成。<a id="a-AQ"></a>又彼师徒串习世典。<a id="a-AR"></a>引众盲喻。<a id="a-AS"></a>证已义宗。<a id="a-AT"></a>传说。<a id="a-AU"></a>如盲一一各住。<a id="a-AV"></a>无见色用。<a id="a-AW"></a>众盲和集。<a id="a-AX"></a>见用亦无。<a id="a-AY"></a>如是极微一一各住。<a id="a-AZ"></a>无依缘用。<a id="a-Aa"></a>众多和集。<a id="a-Ab"></a>此用亦无。<a id="a-Ac"></a>故处是假。<a id="a-Ad"></a>唯界是实。<a id="a-Ae"></a>彼部义宗略述如是。<a id="a-Af"></a>今谓彼论涉坏法宗。<a id="a-Ag"></a>故有智人不应欣慕。<a id="a-Ah"></a>五识不缘非实有境。<a id="a-Ai"></a>和集极微为所缘故。<a id="a-Aj"></a>又五识身无分别故。<a id="a-Ak"></a>不缘众微和合为境。<a id="a-Al"></a>非和合名别目少法。<a id="a-Am"></a>可离分别所见乃至所触事成。<a id="a-An"></a>以彼和合无别法故。<a id="a-Ao"></a>唯是计度分别所取。<a id="a-Ap"></a>五识无有计度功能。<a id="a-Aq"></a>是故不缘和合为境。<a id="a-Ar"></a>即诸极微。<a id="a-As"></a>和集安布。<a id="a-At"></a>恒为五识生起依缘。<a id="a-Au"></a>无有极微不和集故。<a id="a-Av"></a>设有极微不和集者。<a id="a-Aw"></a>是彼类故。<a id="a-Ax"></a>亦属依缘。<a id="a-Ay"></a>然五识身。<a id="a-Az"></a>唯用和集为所缘故。<a id="a-B0"></a>不缘彼起。<a id="a-B1"></a>犹如虽有过去未来色等境界以五识身唯现境故不缘彼起。<a id="a-B2"></a>虽不缘彼而五境摄。<a id="a-B3"></a>又眼识不缘和合为境。<a id="a-B4"></a>以青等显色应非实故。<a id="a-B5"></a>若眼识缘和合为境。<a id="a-B6"></a>青黄等觉应决定无。<a id="a-B7"></a>青等不应是和合故。<a id="a-B8"></a>若是和合应非实有。<a id="a-B9"></a>是则显色。<a id="a-BA"></a>亦假非真。<a id="a-BB"></a>无容眼识不取青等。<a id="a-BC"></a>有意识能分别青等。<a id="a-BD"></a>若言青等如和合者。<a id="a-BE"></a>其理不然。<a id="a-BF"></a>以就胜义。<a id="a-BG"></a>非许和合是色性故。<a id="a-BH"></a>有诸师说。<a id="a-BI"></a>和合亦非意识境故。<a id="a-BJ"></a>或五识身。<a id="a-BK"></a>唯缘胜义。<a id="a-BL"></a>世俗唯是意识所缘。<a id="a-BM"></a>故无青等同和合过。<a id="a-BN"></a>如取未来不见灭色。<a id="a-BO"></a>于何分位缘和合耶。<a id="a-BP"></a>于彼所依已灭分位。<a id="a-BQ"></a>岂不此位无和合耶。<a id="a-BR"></a>余位亦无。<a id="a-BS"></a>何独责此。<a id="a-BT"></a>如青等有和合本无。<a id="a-BU"></a>唯分别心计度而取。<a id="a-BV"></a>如于现世和集色等。<a id="a-BW"></a>起总计度名和合觉。<a id="a-BX"></a>如是亦应由觉慧力。<a id="a-BY"></a>于已灭位不集色等。<a id="a-BZ"></a>起总计度名和合觉。<a id="a-Ba"></a>又如觉慧。<a id="a-Bb"></a>虽集去来现在等色总为一聚名色蕴觉。<a id="a-Bc"></a>而去来等诸色不同。<a id="a-Bd"></a>不可集为一和合聚。<a id="a-Be"></a>虽彼一一各起蕴觉。<a id="a-Bf"></a>而去来等诸色不同。<a id="a-Bg"></a>应不总生一色蕴觉。<a id="a-Bh"></a>然有如是总色蕴觉。<a id="a-Bi"></a>故知亦于已灭色等。<a id="a-Bj"></a>彼虽离散不可和集。<a id="a-Bk"></a>而觉慧力。<a id="a-Bl"></a>摄为一聚。<a id="a-Bm"></a>成和合觉。<a id="a-Bn"></a>理不相违。<a id="a-Bo"></a>缘一合境名和合觉。<a id="a-Bp"></a>如于已灭青色境界。<a id="a-Bq"></a>谓是青性觉相分明。<a id="a-Br"></a>复为他说。<a id="a-Bs"></a>我见如是如是青性。<a id="a-Bt"></a>如是于彼已灭色等。<a id="a-Bu"></a>起和合觉明了现前。<a id="a-Bv"></a>亦为他说我见如是如是和合。<a id="a-Bw"></a>若执意识亦不能缘和合为境。<a id="a-Bx"></a>是则应许诸和合觉无有所缘。<a id="a-By"></a>若谓即缘所依为境。<a id="a-Bz"></a>是则应名缘色等觉。<a id="a-C0"></a>色等一一非和合故。<a id="a-C1"></a>何得说名缘和合觉。<a id="a-C2"></a>若谓施设理亦不然。<a id="a-C3"></a>不可无境有施设故。<a id="a-C4"></a>非毕竟无可施设有。<a id="a-C5"></a>是故意识。<a id="a-C6"></a>亦有能缘和合为境非五识身。<a id="a-C7"></a>以彼唯缘实有境故。<a id="a-C8"></a>若执极微不可见故。<a id="a-C9"></a>眼识不缘实有为境。<a id="a-CA"></a>此执不然。<a id="a-CB"></a>是可见故。<a id="a-CC"></a>而不了者。<a id="a-CD"></a>由彼眼根取境粗故。<a id="a-CE"></a>又彼眼识无分别故。<a id="a-CF"></a>诸有殊胜智慧力者。<a id="a-CG"></a>乃能了别细极微相。<a id="a-CH"></a>如远近观锦绣文像又如先说。<a id="a-CI"></a>先何所说。<a id="a-CJ"></a>谓无极微不和集故。<a id="a-CK"></a>既常和集。<a id="a-CL"></a>非不可见。<a id="a-CM"></a>有说。<a id="a-CN"></a>极微性相安立。<a id="a-CO"></a>彼于眼识为所缘定。<a id="a-CP"></a>眼识于彼非定现行。<a id="a-CQ"></a>不能一一别相见者。<a id="a-CR"></a>不和会故。<a id="a-CS"></a>非非相故。<a id="a-CT"></a>以有诸法虽是可见有少因缘而不能见。<a id="a-CU"></a>如不能见水中盐色。<a id="a-CV"></a>及不能见壁等障色。<a id="a-CW"></a>又不达义。<a id="a-CX"></a>妄引圣言。<a id="a-CY"></a>若执彼经有此义者。<a id="a-CZ"></a>意识所缘亦应非实。<a id="a-Ca"></a>同说虚伪妄失法故。<a id="a-Cb"></a>若尔缘实觉慧应无。<a id="a-Cc"></a>是则分明崩坏法论。<a id="a-Cd"></a>若言意识通无漏故无斯过者。<a id="a-Ce"></a>理亦不然。<a id="a-Cf"></a>无漏意识。<a id="a-Cg"></a>亦以总法为所缘故。<a id="a-Ch"></a>汝宗又许。<a id="a-Ci"></a>眼等五识通无漏故。<a id="a-Cj"></a>不应妄执五识所缘唯假非实。<a id="a-Ck"></a>有世间智缘界为境。<a id="a-Cl"></a>彼所缘界亦应非实。<a id="a-Cm"></a>然彼经说。<a id="a-Cn"></a>六识所缘皆虚伪等。<a id="a-Co"></a>无有差别。<a id="a-Cp"></a>故说有漏所缘唯假。<a id="a-Cq"></a>但由贪着自所乐宗。<a id="a-Cr"></a>若尔彼经复有何义。<a id="a-Cs"></a>愚夫长夜。<a id="a-Ct"></a>于色等境。<a id="a-Cu"></a>妄执常等真实性相。<a id="a-Cv"></a>是故如来教圣弟子。<a id="a-Cw"></a>如实观彼离诸妄执。<a id="a-Cx"></a>谓去来今六识所识。<a id="a-Cy"></a>如彼妄执常等都无。<a id="a-Cz"></a>皆是虚伪妄失之法。<a id="a-D0"></a>此显妄执所取境虚。<a id="a-D1"></a>不显所缘皆非是实。<a id="a-D2"></a>故彼经后复作是言。<a id="a-D3"></a>有能如是如实观者。<a id="a-D4"></a>于去来今眼所识色。<a id="a-D5"></a>诸邪胜解想心见倒贪身系等。<a id="a-D6"></a>广说乃至。<a id="a-D7"></a>彼皆永断。<a id="a-D8"></a>是故于中愚夫妄见所执常等。<a id="a-D9"></a>佛圣弟子。<a id="a-DA"></a>观为虚伪妄失之法。<a id="a-DB"></a>非观境体为虚伪等。<a id="a-DC"></a>是谓契经不违理义。<a id="a-DD"></a>又如是释其理必然。<a id="a-DE"></a>由彼经说。<a id="a-DF"></a>于去来今眼所识色。<a id="a-DG"></a>非有眼识能识去来。<a id="a-DH"></a>又非去来可有和合。<a id="a-DI"></a>又非汝等许有去来。<a id="a-DJ"></a>是故不应引彼圣教证成五识缘和合境。<a id="a-DK"></a>此契经义。<a id="a-DL"></a>违汝所宗。<a id="a-DM"></a>以说常等是虚等故。<a id="a-DN"></a>又彼经中。<a id="a-DO"></a>不依眼等五识境说。<a id="a-DP"></a>由观彼境远离所执常等性故。<a id="a-DQ"></a>又说彼境三世别故。<a id="a-DR"></a>又说观彼想心见倒贪身系等皆永断故。<a id="a-DS"></a>又若如言。<a id="a-DT"></a>便起定执于深义趣不思求者。<a id="a-DU"></a>受等亦应非胜义有。<a id="a-DV"></a>以于六境说虚等故。<a id="a-DW"></a>又于诸处唯总说言。<a id="a-DX"></a>眼色为缘。<a id="a-DY"></a>生于眼识。<a id="a-DZ"></a>如何得知。<a id="a-Da"></a>以界和合为所依缘。<a id="a-Db"></a>生于眼识。<a id="a-Dc"></a>非界和集为所依缘。<a id="a-Dd"></a>复如何知唯界和集。<a id="a-De"></a>理如前说。<a id="a-Df"></a>复有圣言。<a id="a-Dg"></a>显眼等识非缘妄境。<a id="a-Dh"></a>故契经言。<a id="a-Di"></a>于不见言见。<a id="a-Dj"></a>于见言不见。<a id="a-Dk"></a>此非圣语。<a id="a-Dl"></a>于见言见。<a id="a-Dm"></a>于不见言不见。<a id="a-Dn"></a>此是圣语。<a id="a-Do"></a>若眼等识缘妄境者。<a id="a-Dp"></a>于见言见。<a id="a-Dq"></a>应非圣语。<a id="a-Dr"></a>于见言不见。<a id="a-Ds"></a>应是圣语。<a id="a-Dt"></a>若谓随俗说如是言无斯过者。<a id="a-Du"></a>则应意识说。<a id="a-Dv"></a>缘实者亦随俗言。<a id="a-Dw"></a>是即一切唯有假说。<a id="a-Dx"></a>便为安住坏法论宗。<a id="a-Dy"></a>或应辩析差别道理。<a id="a-Dz"></a>又此圣语。<a id="a-E0"></a>依何境说。<a id="a-E1"></a>若依和合。<a id="a-E2"></a>眼识不缘和合为境。<a id="a-E3"></a>已广成立。<a id="a-E4"></a>若依和集即是胜义。<a id="a-E5"></a>何谓见言随世俗说又所见色唯是胜义。<a id="a-E6"></a>于见见言可随俗说。<a id="a-E7"></a>言于诸方不决定故。<a id="a-E8"></a>非所见色是随俗言。<a id="a-E9"></a>而契经说。<a id="a-EA"></a>大母当知。<a id="a-EB"></a>于所见中唯有见语。<a id="a-EC"></a>此就增益常等性相。<a id="a-ED"></a>说此唯言。<a id="a-EE"></a>非于见境。<a id="a-EF"></a>又于色处。<a id="a-EG"></a>说名有见及有对故。<a id="a-EH"></a>于声等处别异说故。<a id="a-EI"></a>处非假有。<a id="a-EJ"></a>非于假有补特伽罗瓶等法上有差别说。<a id="a-EK"></a>唯于实有色等法上。<a id="a-EL"></a>有自共相差别说故。<a id="a-EM"></a>又于此中。<a id="a-EN"></a>触法处界有何差别。<a id="a-EO"></a>而言触法处唯是假。<a id="a-EP"></a>界是实耶。<a id="a-EQ"></a>若言此二亦有差别。<a id="a-ER"></a>多物和合方得处名。<a id="a-ES"></a>一一别物。<a id="a-ET"></a>即得名界。<a id="a-EU"></a>触处可尔。<a id="a-EV"></a>法处云何。<a id="a-EW"></a>汝宗法处虽有三法。<a id="a-EX"></a>而无积集。<a id="a-EY"></a>法界何异。<a id="a-EZ"></a>又彼建立处界不同。<a id="a-Ea"></a>都无正理及所余量。<a id="a-Eb"></a>但彼上座。<a id="a-Ec"></a>随意而立。<a id="a-Ed"></a>傍观鉴人不应信受又若处假界是胜义。<a id="a-Ee"></a>上座此论便违经说。<a id="a-Ef"></a>如契经说。<a id="a-Eg"></a>乔答摩尊余处说言。<a id="a-Eh"></a>我觉一切。<a id="a-Ei"></a>依何一切言我觉耶。<a id="a-Ej"></a>唯愿为开胜义有法。<a id="a-Ek"></a>世尊告曰。<a id="a-El"></a>梵志当知。<a id="a-Em"></a>言一切者。<a id="a-En"></a>谓十二处。<a id="a-Eo"></a>此胜义有。<a id="a-Ep"></a>余皆虚伪。<a id="a-Eq"></a>世尊不应依不实法说胜义有。<a id="a-Er"></a>又亦不应唯证假有成等正觉。<a id="a-Es"></a>空花论者可说此言。<a id="a-Et"></a>称佛为师。<a id="a-Eu"></a>不应党此。<a id="a-Ev"></a>故十二处皆是实有。<a id="a-Ew"></a>非于假法可说胜义。<a id="a-Ex"></a>如是上座诸有所言。<a id="a-Ey"></a>前后谛观。<a id="a-Ez"></a>多成违害。<a id="a-F0"></a>信而无智。<a id="a-F1"></a>同所敬承。<a id="a-F2"></a>具智信人。<a id="a-F3"></a>必无随顺。<a id="a-F4"></a>又众盲喻。<a id="a-F5"></a>违彼自宗。<a id="a-F6"></a>一一极微非依缘体。<a id="a-F7"></a>众微和合成依缘论。<a id="a-F8"></a>彼对盲喻。<a id="a-F9"></a>极不相符。<a id="a-FA"></a>和集极微为依缘论。<a id="a-FB"></a>此对盲喻理不相违。<a id="a-FC"></a>许一一微是依缘故。<a id="a-FD"></a>执一一微非可见者。<a id="a-FE"></a>众微和合亦应不见。<a id="a-FF"></a>同盲喻故。<a id="a-FG"></a>如非色合。<a id="a-FH"></a>故五识身。<a id="a-FI"></a>决定不用和合为境。<a id="a-FJ"></a>然必有境。<a id="a-FK"></a>故以实法为境义成。<a id="a-FL"></a>若五识身。<a id="a-FM"></a>了胜义境。<a id="a-FN"></a>何缘五识不断结耶。<a id="a-FO"></a>了自相故。<a id="a-FP"></a>外门转故。<a id="a-FQ"></a>无等引故。<a id="a-FR"></a>无分别故。<a id="a-FS"></a>一堕境故。<a id="a-FT"></a>所缘少故。<a id="a-FU"></a>虽了胜义而不断结。<a id="a-FV"></a>故说七半有所缘中。<a id="a-FW"></a>五界唯缘胜义为境。<a id="a-FX"></a>余缘胜义。<a id="a-FY"></a>亦缘世俗。<a id="a-FZ"></a>如是已说有所缘等。<a id="a-Fa"></a>十八界中九无执受。<a id="a-Fb"></a>何等为九。<a id="a-Fc"></a>谓前所说七有所缘。<a id="a-Fd"></a>并全法界。<a id="a-Fe"></a>此八及声皆无执受。<a id="a-Ff"></a>颂中及言。<a id="a-Fg"></a>具含二义。<a id="a-Fh"></a>一显总集。<a id="a-Fi"></a>谓八及声总无执受。<a id="a-Fj"></a>二显异门。<a id="a-Fk"></a>谓余师说。<a id="a-Fl"></a>不离根声亦有执受。<a id="a-Fm"></a>余九通二。<a id="a-Fn"></a>谓五色根。<a id="a-Fo"></a>色香味触。<a id="a-Fp"></a>云何通二。<a id="a-Fq"></a>眼等五根住现在世。<a id="a-Fr"></a>名有执受。<a id="a-Fs"></a>过去未来。<a id="a-Ft"></a>名无执受。<a id="a-Fu"></a>色香味触住现在世不离五根。<a id="a-Fv"></a>名有执受。<a id="a-Fw"></a>过去未来及住现在。<a id="a-Fx"></a>非不离根。<a id="a-Fy"></a>名无执受。<a id="a-Fz"></a>是故九界各通二门。<a id="a-G0"></a>何等名为有执受相。<a id="a-G1"></a>标之心首而说是言。<a id="a-G2"></a>本论中说。<a id="a-G3"></a>己身所摄名有执受。<a id="a-G4"></a>此复云何。<a id="a-G5"></a>谓心心所执为己有。<a id="a-G6"></a>即心心所共所执持。<a id="a-G7"></a>摄为依处。<a id="a-G8"></a>名有执受。<a id="a-G9"></a>损益展转更相随故。<a id="a-GA"></a>若尔色等即应一向名无执受。<a id="a-GB"></a>心心所法不依彼故。<a id="a-GC"></a>非根性故不尔。<a id="a-GD"></a>色等若不离根。<a id="a-GE"></a>虽非所依。<a id="a-GF"></a>而是心等之所亲附。<a id="a-GG"></a>故无此失。<a id="a-GH"></a>毗婆沙说。<a id="a-GI"></a>若诸色法逼迫断坏。<a id="a-GJ"></a>便能生苦。<a id="a-GK"></a>与此相违即能生乐。<a id="a-GL"></a>是己身摄。<a id="a-GM"></a>名有执受。<a id="a-GN"></a>有余师说。<a id="a-GO"></a>若诸有情执为自体。<a id="a-GP"></a>一切处时。<a id="a-GQ"></a>方便防护茅灰火刺霜雹等缘。<a id="a-GR"></a>是己身摄。<a id="a-GS"></a>名有执受。<a id="a-GT"></a>若尔应违契经所说。<a id="a-GU"></a>故契经言。<a id="a-GV"></a>若于是处识所执藏。<a id="a-GW"></a>识所随摄。<a id="a-GX"></a>名有执受。<a id="a-GY"></a>虽有是说而不相违。<a id="a-GZ"></a>有执受法略有二种。<a id="a-Ga"></a>一者有爱及有身见。<a id="a-Gb"></a>执为己有。<a id="a-Gc"></a>名有执受。<a id="a-Gd"></a>二者为因能生苦乐。<a id="a-Ge"></a>名有执受。<a id="a-Gf"></a>宿业所引异熟果等。<a id="a-Gg"></a>分位相续。<a id="a-Gh"></a>是名第二。<a id="a-Gi"></a>此中有爱及有身见。<a id="a-Gj"></a>若正智生。<a id="a-Gk"></a>即便断灭。<a id="a-Gl"></a>异熟相续。<a id="a-Gm"></a>诸漏尽者。<a id="a-Gn"></a>亦未断灭。<a id="a-Go"></a>是故若法。<a id="a-Gp"></a>既执受已。<a id="a-Gq"></a>至般涅槃。<a id="a-Gr"></a>随转不舍。<a id="a-Gs"></a>此法一向名有执受。<a id="a-Gt"></a>是为经论二义差别。<a id="a-Gu"></a>如是已说有执受等。<a id="a-Gv"></a>十八界中。<a id="a-Gw"></a>几大种性。<a id="a-Gx"></a>几所造性。<a id="a-Gy"></a>几可积集。<a id="a-Gz"></a>几非积集。<a id="a-H0"></a>颂曰。</p>
  <p id="aH1">触界中有二　　余九色所造</p>
  <p id="aH2">法一分亦然　　十色可积集</p>
  <p id="aH3">论曰。<a id="a-H4"></a>触界通二。<a id="a-H5"></a>一者大种。<a id="a-H6"></a>二者所造。<a id="a-H7"></a>此二如前十一触释。<a id="a-H8"></a>寡学上座。<a id="a-H9"></a>于此说言。<a id="a-HA"></a>非触处中有所造色。<a id="a-HB"></a>所以者何。<a id="a-HC"></a>即诸大种形差别故。<a id="a-HD"></a>谓即大种次第安布。<a id="a-HE"></a>于诸金银颇胝迦宝云母金刚芭蕉练等和合聚中。<a id="a-HF"></a>说为滑触。<a id="a-HG"></a>与此相反和合聚中。<a id="a-HH"></a>说为涩触。<a id="a-HI"></a>余随所应。<a id="a-HJ"></a>皆即大种安布差别。<a id="a-HK"></a>又眼亦能觉了彼故。<a id="a-HL"></a>彼谓依眼随取大种形量色相。<a id="a-HM"></a>亦能觉了滑涩等物。<a id="a-HN"></a>故知滑等不异大种。<a id="a-HO"></a>此说不然。<a id="a-HP"></a>违圣教故。<a id="a-HQ"></a>如契经说。<a id="a-HR"></a>苾刍当知。<a id="a-HS"></a>触谓外处。<a id="a-HT"></a>是四大种。<a id="a-HU"></a>及四大种所造有色无见有对。<a id="a-HV"></a>彼不许有。<a id="a-HW"></a>如是契经。<a id="a-HX"></a>不应不许。<a id="a-HY"></a>入结集故。<a id="a-HZ"></a>又不违害诸余契经。<a id="a-Ha"></a>亦不违理。<a id="a-Hb"></a>故应成量。<a id="a-Hc"></a>彼谓此经非入结集。<a id="a-Hd"></a>越总颂故。<a id="a-He"></a>如说。<a id="a-Hf"></a>制造顺别处经立为异品。<a id="a-Hg"></a>若尔便应弃舍一切。<a id="a-Hh"></a>违自部执圣教契经如说。<a id="a-Hi"></a>制造二种空经立为异品。<a id="a-Hj"></a>亦越总颂。<a id="a-Hk"></a>如是等类。<a id="a-Hl"></a>互相非拨。<a id="a-Hm"></a>若谓此经非圣所说违余经故。<a id="a-Hn"></a>法处不说无色言故。<a id="a-Ho"></a>如舍利子增十经中。<a id="a-Hp"></a>唯作是言。<a id="a-Hq"></a>有十色处。<a id="a-Hr"></a>故知此经非入结集。<a id="a-Hs"></a>但是对法诸师。<a id="a-Ht"></a>爱无表色。<a id="a-Hu"></a>制造安置阿笈摩中。<a id="a-Hv"></a>若尔对法诸师。<a id="a-Hw"></a>岂不亦能作如是说。<a id="a-Hx"></a>譬喻部师。<a id="a-Hy"></a>憎无表色。<a id="a-Hz"></a>制造安置增十经中。<a id="a-I0"></a>如是展转。<a id="a-I1"></a>更相非拨。<a id="a-I2"></a>便为坏乱一切契经。<a id="a-I3"></a>然增十经。<a id="a-I4"></a>为显十种应遍知法。<a id="a-I5"></a>故但说言有十色处。<a id="a-I6"></a>此十一向苦谛摄故。<a id="a-I7"></a>苦谛唯是应遍知故。<a id="a-I8"></a>无有相违。<a id="a-I9"></a>无表有漏无漏性故。<a id="a-IA"></a>犹如意处。<a id="a-IB"></a>亦应修习。<a id="a-IC"></a>是故于彼增十经中。<a id="a-ID"></a>唯说一向应遍知法。<a id="a-IE"></a>岂不亦是应永断耶。<a id="a-IF"></a>此难不然。<a id="a-IG"></a>立谛异故。<a id="a-IH"></a>又舍利子。<a id="a-II"></a>于彼经中定有此意。<a id="a-IJ"></a>言非尽法。<a id="a-IK"></a>即彼经中复说十种应永断法谓五内外顺诸盖法非无余法亦是永断。<a id="a-IL"></a>是故成此不违余经。<a id="a-IM"></a>如是上座。<a id="a-IN"></a>说触处中无所造色。<a id="a-IO"></a>决定违害此别处经。<a id="a-IP"></a>智者应了。<a id="a-IQ"></a>言即诸大种形差别故者。<a id="a-IR"></a>不说正因。<a id="a-IS"></a>云何定知。<a id="a-IT"></a>即诸大种形量差别名滑等性。<a id="a-IU"></a>非异大种别有滑等又诸大种。<a id="a-IV"></a>安布差别。<a id="a-IW"></a>即诸大种。<a id="a-IX"></a>非诸大种是眼所取。<a id="a-IY"></a>眼所取者。<a id="a-IZ"></a>谓显与形。<a id="a-Ia"></a>如何乃言即诸大种形差别故。<a id="a-Ib"></a>岂不闇中身亦能取形量差别。<a id="a-Ic"></a>若尔大种应二根取。<a id="a-Id"></a>以言形量即大种故。<a id="a-Ie"></a>由此即破彼第二因。<a id="a-If"></a>谓眼亦能觉了彼故。<a id="a-Ig"></a>又谓依眼随取大种形量色相亦能觉了滑涩等者。<a id="a-Ih"></a>此言何义。<a id="a-Ii"></a>若谓眼取大种形量。<a id="a-Ij"></a>既执形量不异大种。<a id="a-Ik"></a>应许眼根能取大种。<a id="a-Il"></a>若谓眼根能取色相。<a id="a-Im"></a>大种形量随此比知。<a id="a-In"></a>如是云何。<a id="a-Io"></a>遮滑等异大种。<a id="a-Ip"></a>由见色相。<a id="a-Iq"></a>比知滑等言即大种。<a id="a-Ir"></a>此有何因。<a id="a-Is"></a>而言滑等不异大种。<a id="a-It"></a>但有虚言都无实义。<a id="a-Iu"></a>又应谓坚即余三大安布差别如滑涩等。<a id="a-Iv"></a>谓他亦能如是计度。<a id="a-Iw"></a>余三大种。<a id="a-Ix"></a>安布差别。<a id="a-Iy"></a>即名为坚。<a id="a-Iz"></a>无别有坚异三可得。<a id="a-J0"></a>由无异因。<a id="a-J1"></a>不应别执。<a id="a-J2"></a>故彼言义。<a id="a-J3"></a>无所堪能。<a id="a-J4"></a>又因嗅香觉了苦酢。<a id="a-J5"></a>应言苦酢体不异香。<a id="a-J6"></a>又滑等相异诸大种。<a id="a-J7"></a>故异大种应别有性。<a id="a-J8"></a>谓非滑性即是坚性。<a id="a-J9"></a>非诸坚处皆有滑故。<a id="a-JA"></a>如地即坚未尝相离滑性。<a id="a-JB"></a>若尔应不离坚亦非滑性即是湿性。<a id="a-JC"></a>非诸湿处皆有滑故。<a id="a-JD"></a>亦非滑性即是暖性。<a id="a-JE"></a>非诸暖处皆有滑故。<a id="a-JF"></a>亦非滑性即是动性。<a id="a-JG"></a>非息等处滑可得故。<a id="a-JH"></a>由此故知滑非大种。<a id="a-JI"></a>亦非不有。<a id="a-JJ"></a>如实有法现可得故。<a id="a-JK"></a>又能为缘生影像故。<a id="a-JL"></a>若谓唯有安布差别无实体者。<a id="a-JM"></a>理亦不然安布差别必有所依。<a id="a-JN"></a>此所依体即滑性故。<a id="a-JO"></a>或应唯得安布差别。<a id="a-JP"></a>不应亦了此中滑性。<a id="a-JQ"></a>又契经中。<a id="a-JR"></a>方便说有如是滑性。<a id="a-JS"></a>如契经言。</p>
  <p id="aJT">如来皮肤极细滑　　一切尘垢不着身</p>
  <p id="aJU">又纵滑性。<a id="a-JV"></a>有经无经。<a id="a-JW"></a>然曾无经遮彼有故。<a id="a-JX"></a>又与正理不相违故。<a id="a-JY"></a>如是滑性实有义成。<a id="a-JZ"></a>又若滑性。<a id="a-Ja"></a>异四大种。<a id="a-Jb"></a>无别有体。<a id="a-Jc"></a>应假非实。<a id="a-Jd"></a>是则身识应不了知。<a id="a-Je"></a>身识唯缘胜义境故。<a id="a-Jf"></a>又离分别滑觉应无。<a id="a-Jg"></a>如离分别。<a id="a-Jh"></a>于诸大种。<a id="a-Ji"></a>一一体上皆有别觉。<a id="a-Jj"></a>即说身识缘诸大种。<a id="a-Jk"></a>实物为境。<a id="a-Jl"></a>非缘假法。<a id="a-Jm"></a>滑性亦然。<a id="a-Jn"></a>既身所取。<a id="a-Jo"></a>故不可说是假非实。<a id="a-Jp"></a>又非一一大种中有。<a id="a-Jq"></a>故异大种别有滑性。<a id="a-Jr"></a>由此道理。<a id="a-Js"></a>亦总成立异四大种有涩等性。<a id="a-Jt"></a>其中差别当更显示。<a id="a-Ju"></a>彼上座言。<a id="a-Jv"></a>无别所造名轻重性。<a id="a-Jw"></a>即诸大种。<a id="a-Jx"></a>或少或多。<a id="a-Jy"></a>说轻重故。<a id="a-Jz"></a>又轻重性相待成故。<a id="a-K0"></a>非实有体。<a id="a-K1"></a>谓即一物待此名轻。<a id="a-K2"></a>待彼名重。<a id="a-K3"></a>非坚性等相待而成。<a id="a-K4"></a>又于风界说轻性故。<a id="a-K5"></a>轻即是风。<a id="a-K6"></a>如本论言。<a id="a-K7"></a>云何名风界。<a id="a-K8"></a>谓轻等动性。<a id="a-K9"></a>世尊亦说。<a id="a-KA"></a>诸轻等动性。<a id="a-KB"></a>名内外风界。<a id="a-KC"></a>此说不然。<a id="a-KD"></a>前说大种。<a id="a-KE"></a>与此相异。<a id="a-KF"></a>非此性故。<a id="a-KG"></a>若不了知经论义故。<a id="a-KH"></a>即谓轻性是风界者。<a id="a-KI"></a>应说重性是何大种。<a id="a-KJ"></a>若说此宗谓有大种增生重性。<a id="a-KK"></a>重性即是此大种者。<a id="a-KL"></a>理必不然。<a id="a-KM"></a>重与地水相各异故。<a id="a-KN"></a>又于一切和合聚中。<a id="a-KO"></a>皆具有故。<a id="a-KP"></a>应无差别。<a id="a-KQ"></a>若谓少多故无过者。<a id="a-KR"></a>应非重性即是坚湿。<a id="a-KS"></a>又许和合为轻重故。<a id="a-KT"></a>身识不应缘彼为境。<a id="a-KU"></a>又即大种众多极微和合聚中。<a id="a-KV"></a>许为重故。<a id="a-KW"></a>即应一切和合聚中皆有重性。<a id="a-KX"></a>无定因故。<a id="a-KY"></a>若言大种和集差别。<a id="a-KZ"></a>能为因缘别生重性则无斯过。<a id="a-Ka"></a>此于世间现所见故。<a id="a-Kb"></a>又言轻重相待成故。<a id="a-Kc"></a>非实有者。<a id="a-Kd"></a>此非善说。<a id="a-Ke"></a>譬如因果。<a id="a-Kf"></a>轻重亦然。<a id="a-Kg"></a>谓如一物待此名因。<a id="a-Kh"></a>非即待此复名为果。<a id="a-Ki"></a>待彼名果。<a id="a-Kj"></a>非即待彼复名为因。<a id="a-Kk"></a>如是一物待此名轻。<a id="a-Kl"></a>非即待此复名为重。<a id="a-Km"></a>待彼名重。<a id="a-Kn"></a>非即待彼复名为轻。<a id="a-Ko"></a>因果既实。<a id="a-Kp"></a>此如何假。<a id="a-Kq"></a>故唯能诠相待不定。<a id="a-Kr"></a>非所诠体而有改易。<a id="a-Ks"></a>又如彼此岸。<a id="a-Kt"></a>轻重性亦尔。<a id="a-Ku"></a>谓于彼物立彼岸名。<a id="a-Kv"></a>非说此岸令体改易。<a id="a-Kw"></a>或于此物立此岸名。<a id="a-Kx"></a>非说彼岸令体改易。<a id="a-Ky"></a>以即一物相续转时。<a id="a-Kz"></a>待此彼边名彼此岸。<a id="a-L0"></a>轻重亦然。<a id="a-L1"></a>体非不定又如黑白。<a id="a-L2"></a>轻重亦然。<a id="a-L3"></a>谓即一物待此名黑。<a id="a-L4"></a>待彼名白。<a id="a-L5"></a>而非显色无别有体。<a id="a-L6"></a>是故相待。<a id="a-L7"></a>非不实因。<a id="a-L8"></a>若言待多总说一性。<a id="a-L9"></a>如瓶林等。<a id="a-LA"></a>是假非实。<a id="a-LB"></a>此亦应然。<a id="a-LC"></a>故非实者。<a id="a-LD"></a>云何知尔。<a id="a-LE"></a>应说其因。<a id="a-LF"></a>此且非因有过失故。<a id="a-LG"></a>若言坚等非相待成此相待成故非实者。<a id="a-LH"></a>坚等言说亦相待成。<a id="a-LI"></a>待不坚物立坚名故。<a id="a-LJ"></a>坚非不实。<a id="a-LK"></a>此亦应然。<a id="a-LL"></a>若谓不然。<a id="a-LM"></a>未尝相待说坚为湿。<a id="a-LN"></a>不相似故。<a id="a-LO"></a>此非不然。<a id="a-LP"></a>其所待因。<a id="a-LQ"></a>一向决定。<a id="a-LR"></a>义相似故。<a id="a-LS"></a>然非待余坚名湿者。<a id="a-LT"></a>以更无别所待因故。<a id="a-LU"></a>待不坚物说此为坚。<a id="a-LV"></a>未尝待彼名不坚物。<a id="a-LW"></a>轻重亦然。<a id="a-LX"></a>故义相似。<a id="a-LY"></a>虽于轻聚有时说重。<a id="a-LZ"></a>而非由说舍彼轻性。<a id="a-La"></a>但余缘故。<a id="a-Lb"></a>起异能诠。<a id="a-Lc"></a>体非改易。<a id="a-Ld"></a>如前已辩。<a id="a-Le"></a>是故相待非不实因。<a id="a-Lf"></a>或诸坚物亦有待对成异品类。<a id="a-Lg"></a>谓或名坚。<a id="a-Lh"></a>成名坚胜。<a id="a-Li"></a>或名坚极。<a id="a-Lj"></a>于中亦说坚名不坚。<a id="a-Lk"></a>其理既同。<a id="a-Ll"></a>汝应生喜。<a id="a-Lm"></a>不能令喜。<a id="a-Ln"></a>轻重二物。<a id="a-Lo"></a>同坚不坚。<a id="a-Lp"></a>应成一故。<a id="a-Lq"></a>且轻重性异诸大种。<a id="a-Lr"></a>实有义成。<a id="a-Ls"></a>然不应言相待不定应成一物。<a id="a-Lt"></a>如黑与白。<a id="a-Lu"></a>虽相待对。<a id="a-Lv"></a>品类不同。<a id="a-Lw"></a>而非一故。<a id="a-Lx"></a>若言黑白。<a id="a-Ly"></a>虽品类异。<a id="a-Lz"></a>而未曾有说白为黑黑为白者。<a id="a-M0"></a>此亦不然。<a id="a-M1"></a>现见世间。<a id="a-M2"></a>有此说故。<a id="a-M3"></a>名虽不定而体不易。<a id="a-M4"></a>如前已说。<a id="a-M5"></a>故体不同。<a id="a-M6"></a>又如汝说。<a id="a-M7"></a>微火为冷。<a id="a-M8"></a>有微暖聚。<a id="a-M9"></a>待此名冷。<a id="a-MA"></a>待彼名暖。<a id="a-MB"></a>名虽不定而体是实。<a id="a-MC"></a>此亦应然。<a id="a-MD"></a>有诸色聚。<a id="a-ME"></a>轻极微多。<a id="a-MF"></a>重极微少。<a id="a-MG"></a>此聚名轻。<a id="a-MH"></a>与此相违彼聚名重。<a id="a-MI"></a>轻重二性聚同体别。<a id="a-MJ"></a>其理显然。<a id="a-MK"></a>何缘不受。<a id="a-ML"></a>言于风界说轻性故轻即风者。<a id="a-MM"></a>此亦不然。<a id="a-MN"></a>辩大种中已释此义。<a id="a-MO"></a>对坚等三。<a id="a-MP"></a>动最难了。<a id="a-MQ"></a>故举轻果以显风因。<a id="a-MR"></a>虽四大种皆是轻因。<a id="a-MS"></a>而就增强。<a id="a-MT"></a>故作是说。<a id="a-MU"></a>火虽增强而不决定。<a id="a-MV"></a>又轻与动相顺相似。<a id="a-MW"></a>故论经言。<a id="a-MX"></a>轻等动性。<a id="a-MY"></a>若唯如言定取义者。<a id="a-MZ"></a>即彼经说。<a id="a-Ma"></a>发毛爪等名内地界。<a id="a-Mb"></a>岂发毛等唯地界耶。<a id="a-Mc"></a>是故彼言。<a id="a-Md"></a>有别意趣。<a id="a-Me"></a>不应执彼遮轻造色。<a id="a-Mf"></a>又阿笈摩有如是颂。</p>
  <p id="aMg">坚重坠身中　　如重舟沈海</p>
  <p id="aMh">故重如坚。<a id="a-Mi"></a>应实有体。<a id="a-Mj"></a>有余师说。<a id="a-Mk"></a>轻性唯用重无为体。<a id="a-Ml"></a>此亦不然。<a id="a-Mm"></a>于虚空等重性既无。<a id="a-Mn"></a>应有轻故。<a id="a-Mo"></a>又于薪等重性非无。<a id="a-Mp"></a>亦有轻故。<a id="a-Mq"></a>若不尔者。<a id="a-Mr"></a>掷置水内则不应浮。<a id="a-Ms"></a>有非有性。<a id="a-Mt"></a>不应俱有。<a id="a-Mu"></a>亦不应说广大故浮。<a id="a-Mv"></a>广大是形非触性故。<a id="a-Mw"></a>广大石等亦应浮故。<a id="a-Mx"></a>又此轻性是轻安果。<a id="a-My"></a>故体非无。<a id="a-Mz"></a>谓修定者。<a id="a-N0"></a>由轻安故。<a id="a-N1"></a>身觉轻触。<a id="a-N2"></a>不应用无作轻安果。<a id="a-N3"></a>若唯令身离重触故名为果者。<a id="a-N4"></a>理亦不然。<a id="a-N5"></a>轻性是身长养因故。<a id="a-N6"></a>不应谓无。<a id="a-N7"></a>亦能长养。<a id="a-N8"></a>以离轻安。<a id="a-N9"></a>应长养故。<a id="a-NA"></a>若谓轻安能除重触。<a id="a-NB"></a>唯大种生名长养者。<a id="a-NC"></a>应谓轻安灭余大种生。<a id="a-ND"></a>余大种。<a id="a-NE"></a>即名长养。<a id="a-NF"></a>何灭重为。<a id="a-NG"></a>重性如轻应非别有。<a id="a-NH"></a>则与上座所执应同。<a id="a-NI"></a>然不应理。<a id="a-NJ"></a>轻重二相。<a id="a-NK"></a>诸大种中。<a id="a-NL"></a>皆无有故。<a id="a-NM"></a>若执轻性即诸大种少分为体。<a id="a-NN"></a>应执轻安现在前故少大种生。<a id="a-NO"></a>何故轻安与诸大种相违而起。<a id="a-NP"></a>若相违者。<a id="a-NQ"></a>少亦应不生。<a id="a-NR"></a>若不相违。<a id="a-NS"></a>谁障多不起。<a id="a-NT"></a>故轻不应是轻安果。<a id="a-NU"></a>又轻非用重无为性。<a id="a-NV"></a>品类异故。<a id="a-NW"></a>犹如重性。<a id="a-NX"></a>又阿笈摩说有轻重。<a id="a-NY"></a>如彼所说。<a id="a-NZ"></a>如诸铁团或诸铁鍱。<a id="a-Na"></a>若时有火。<a id="a-Nb"></a>有极暖热。<a id="a-Nc"></a>尔时便有极软极轻极调柔用与此相违。<a id="a-Nd"></a>极坚极重极不调柔。<a id="a-Ne"></a>我身亦尔。<a id="a-Nf"></a>若有轻安。<a id="a-Ng"></a>则便有轻有调柔用。<a id="a-Nh"></a>堪任修断。<a id="a-Ni"></a>与此相违。<a id="a-Nj"></a>即便有重。<a id="a-Nk"></a>无调柔用。<a id="a-Nl"></a>不任修断。</p>
 </body>
</html>