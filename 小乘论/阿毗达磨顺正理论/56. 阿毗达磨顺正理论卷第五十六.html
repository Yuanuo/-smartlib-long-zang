<!doctype html>
<html id="z3IBVru16Z" data-ver="920">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第五十六</h1>
  <h2 id="a2">辩随眠品第五之十二</h2>
  <p id="a3">如是已辩诸惑对治。<a id="a-4"></a>修能对治胜进位中。<a id="a-5"></a>所断诸惑为再断不。<a id="a-6"></a>所得离系有重得耶。<a id="a-7"></a>颂曰。</p>
  <p id="a8">诸惑无再断　　离系有重得</p>
  <p id="a9">谓治生得果　　练根六时中</p>
  <p id="aA">论曰。<a id="a-B"></a>所断诸惑由得自分。<a id="a-C"></a>无间道故便顿永断。<a id="a-D"></a>离退后时无再断义。<a id="a-E"></a>断已复断则为唐捐。<a id="a-F"></a>所得离系虽无随道渐胜进理。<a id="a-G"></a>而道进时容有重起彼胜得理。<a id="a-H"></a>以离系得道所摄故舍得道时彼亦舍得。<a id="a-I"></a>故诸离系有重得理此依容有。<a id="a-J"></a>时总有六谓治道起得果练根。<a id="a-K"></a>说治生言通目二义。<a id="a-L"></a>若据住此能证离系目无间道。<a id="a-M"></a>若据住此正证离系目解脱道。<a id="a-N"></a>言得果者。<a id="a-O"></a>谓得预流一来不还阿罗汉果。<a id="a-P"></a>言练根者谓增进根。<a id="a-Q"></a>由此六时得未曾道。<a id="a-R"></a>有舍曾道得离系故。<a id="a-S"></a>说得果言既无差别。<a id="a-T"></a>如摄四果应摄练根。<a id="a-U"></a>以转根时必得果故。<a id="a-V"></a>何劳长说此练根言。<a id="a-W"></a>为显练根异断惑得果故。<a id="a-X"></a>得果外说练根无失。<a id="a-Y"></a>然得离系随其所应。<a id="a-Z"></a>有具六时乃至唯二。<a id="a-a"></a>谓欲界系见四谛断。<a id="a-b"></a>及色无色见三谛断。<a id="a-c"></a>所得离系得具六时。<a id="a-d"></a>色无色界见道谛断。<a id="a-e"></a>所得离系得唯五时。<a id="a-f"></a>由治生时即得果故。<a id="a-g"></a>说得果已不说治生。<a id="a-h"></a>欲界修断五品离系。<a id="a-i"></a>亦五时得除预流果。<a id="a-j"></a>第六离系得唯四时。<a id="a-k"></a>得果治生时无别故第七八品亦唯四时。<a id="a-l"></a>得果四中除前二故。<a id="a-m"></a>第九离系得唯三时。<a id="a-n"></a>亦治生时即得果故。<a id="a-o"></a>色无色界修所断中。<a id="a-p"></a>唯除有顶第九离系。<a id="a-q"></a>所余离系亦唯三时。<a id="a-r"></a>得果四中除前三故。<a id="a-s"></a>有顶第九得唯二时。<a id="a-t"></a>得果治生同一时故。<a id="a-u"></a>此约钝说若就利根。<a id="a-v"></a>前诸位中除练根得。<a id="a-w"></a>岂不八地容世俗道断。<a id="a-x"></a>应分二种对治生时得不尔。<a id="a-y"></a>此说渐次得故。<a id="a-z"></a>惑此唯约无漏得故。<a id="a-10"></a>若依越次通有漏得。<a id="a-11"></a>则世俗道八地染中随离少多。<a id="a-12"></a>入圣道者彼得离系。<a id="a-13"></a>随其所应有具六时。<a id="a-14"></a>乃至唯一以利根故除练根时。<a id="a-15"></a>谓欲界中先断五品入见谛者。<a id="a-16"></a>彼见所断五品离系。<a id="a-17"></a>具六时得。<a id="a-18"></a>谓有二种自治生时。<a id="a-19"></a>及得果时复四成六。<a id="a-1A"></a>彼修所断五品离系。<a id="a-1B"></a>唯五时得除预流果。<a id="a-1C"></a>先断六品入见谛者。<a id="a-1D"></a>彼见所断六品离系。<a id="a-1E"></a>亦五时得除一如前。<a id="a-1F"></a>彼修所断六品离系。<a id="a-1G"></a>唯世俗道治生时得。<a id="a-1H"></a>必不起彼无漏对治。<a id="a-1I"></a>是一来果向道摄故。<a id="a-1J"></a>非住果时起彼向道。<a id="a-1K"></a>以住胜果不起劣故。<a id="a-1L"></a>先断八品入见谛者。<a id="a-1M"></a>彼见所断八品离系。<a id="a-1N"></a>亦五时得除一如前。<a id="a-1O"></a>彼修所断前六离系。<a id="a-1P"></a>唯一时得如前应知。<a id="a-1Q"></a>七八离系唯四时得。<a id="a-1R"></a>谓二治生及二得果。<a id="a-1S"></a>先断九品依未至地入见谛者。<a id="a-1T"></a>彼见所断九品离系。<a id="a-1U"></a>亦四时得如前应知。<a id="a-1V"></a>依根本地入见谛者。<a id="a-1W"></a>彼见所断九品离系。<a id="a-1X"></a>亦一时得如前应知。<a id="a-1Y"></a>根本非欲断对治故。<a id="a-1Z"></a>若依未至若依根本。<a id="a-1a"></a>彼修所断九品离系。<a id="a-1b"></a>亦一时得如前应知。<a id="a-1c"></a>必不起彼无漏对治。<a id="a-1d"></a>是不还果向道摄故。<a id="a-1e"></a>先断上七地入见谛者。<a id="a-1f"></a>彼见三谛断七地。<a id="a-1g"></a>离系亦四时得如前应知。<a id="a-1h"></a>见道谛断七地离系。<a id="a-1i"></a>唯三时得谓一治生。<a id="a-1j"></a>及二得果无漏治生即得果故。<a id="a-1k"></a>彼修所断七地离系唯三时得。<a id="a-1l"></a>谓二治生及一得果。<a id="a-1m"></a>具离八地入圣道者。<a id="a-1n"></a>见修位中断有顶惑。<a id="a-1o"></a>见三谛断离系三时。<a id="a-1p"></a>谓一治生及二得果。<a id="a-1q"></a>见道谛断离系二时。<a id="a-1r"></a>由治生时即得果故。<a id="a-1s"></a>修断八品离系二时。<a id="a-1t"></a>谓一治生及一得果。<a id="a-1u"></a>第九离系唯一时得。<a id="a-1v"></a>以治生时即得果故。<a id="a-1w"></a>诸分离染见修位中。<a id="a-1x"></a>进断所余准此应说。<a id="a-1y"></a>以何因证得后果时。<a id="a-1z"></a>重得先时所断离系。<a id="a-20"></a>由至教故。<a id="a-21"></a>谓契经中依正证得阿罗汉果。<a id="a-22"></a>说如是言应如是知应如是见。<a id="a-23"></a>彼从欲漏心得解脱。<a id="a-24"></a>乃至广说。<a id="a-25"></a>由此位中亦得欲界。<a id="a-26"></a>厌患对治等无学法智故。<a id="a-27"></a>知彼离系亦应重得前言。<a id="a-28"></a>断欲六品九品入见谛者。<a id="a-29"></a>彼先修断六九离系无无漏得。<a id="a-2A"></a>为永不得暂不得耶。<a id="a-2B"></a>应决定言彼永不得。<a id="a-2C"></a>岂不证得阿罗汉。<a id="a-2D"></a>时必得先时见修所断。<a id="a-2E"></a>一切离系诸无漏得。<a id="a-2F"></a>若彼先时所断离系。<a id="a-2G"></a>有无漏得今时舍者。<a id="a-2H"></a>于彼今应得无漏得。<a id="a-2I"></a>若先无者今时亦无。<a id="a-2J"></a>得离系时唯自治起。<a id="a-2K"></a>及舍劣道得胜时故。<a id="a-2L"></a>诸有先依根本静虑入见谛者。<a id="a-2M"></a>得无学时宁从欲漏心得解脱。<a id="a-2N"></a>就依未至入见谛者。<a id="a-2O"></a>及次第者说故无失。<a id="a-2P"></a>或诸证得阿罗汉者。<a id="a-2Q"></a>定得无学法智品摄。<a id="a-2R"></a>厌患对治由此数能厌患欲界。<a id="a-2S"></a>令欲界结无复系能。<a id="a-2T"></a>依此故言彼从欲漏心得解脱。<a id="a-2U"></a>由此即释契经所言。<a id="a-2V"></a>阿罗汉果永断嗔恚。<a id="a-2W"></a>就厌患彼说为断故。<a id="a-2X"></a>若尔何故引此契经。<a id="a-2Y"></a>证后果时。<a id="a-2Z"></a>得前离系。<a id="a-2a"></a>经言从欲漏心得解脱者。<a id="a-2b"></a>有具二因有一因故。<a id="a-2c"></a>谓于欲离系得。<a id="a-2d"></a>无漏得者二因故言心脱欲漏。<a id="a-2e"></a>一得彼无学离系得故。<a id="a-2f"></a>二得彼无学厌患治故。<a id="a-2g"></a>若不得者唯由一因。<a id="a-2h"></a>故此契经义皆成立。<a id="a-2i"></a>此中理趣如前已辩。<a id="a-2j"></a>复云何知得阿罗汉二界离系。<a id="a-2k"></a>必舍学得得无学得非欲界耶。<a id="a-2l"></a>学位定应先得彼故。<a id="a-2m"></a>谓设先离无所有染。<a id="a-2n"></a>随依何地入见谛时。<a id="a-2o"></a>必得二界诸见所断无漏断治。<a id="a-2p"></a>彼见所断是一断治顿所断故。<a id="a-2q"></a>上地见道现在前时。<a id="a-2r"></a>必修未来下地道故。<a id="a-2s"></a>下静虑遍能为上断治故。<a id="a-2t"></a>岂不已离无所有处染。<a id="a-2u"></a>依第三定等入见谛时。<a id="a-2v"></a>应修未来上地见道。<a id="a-2w"></a>同为有顶断对治故。<a id="a-2x"></a>不尔未离此地染者。<a id="a-2y"></a>即依此地入见谛时。<a id="a-2z"></a>自及上诸地见谛所断。<a id="a-30"></a>见一一谛时能顿断故。<a id="a-31"></a>如有未离第四定染。<a id="a-32"></a>依第四定入见谛时。<a id="a-33"></a>顿断五地见所断染。<a id="a-34"></a>乃至未离初静虑染。<a id="a-35"></a>依初静虑入见谛时。<a id="a-36"></a>顿断八地见所断染。<a id="a-37"></a>上地曾无断下地故。<a id="a-38"></a>非第四等与第三等。<a id="a-39"></a>所对治法一切皆同。<a id="a-3A"></a>由是已离第三等染。<a id="a-3B"></a>依第三等入见谛时。<a id="a-3C"></a>虽上地能治自上地。<a id="a-3D"></a>而非与下所治恒同。<a id="a-3E"></a>故依下时不能修上。<a id="a-3F"></a>诸异生位以世俗道断见所断。<a id="a-3G"></a>所有离系唯由下地。<a id="a-3H"></a>见道势力于自上地无漏得起。<a id="a-3I"></a>谓依上地见道现前。<a id="a-3J"></a>必修未来下地见道。<a id="a-3K"></a>由彼势力于下离系。<a id="a-3L"></a>得无漏得非上地故。<a id="a-3M"></a>由此学位定应遍于色无色摄。<a id="a-3N"></a>见断离系得无漏得非欲理成。<a id="a-3O"></a>欲唯未至地见道所断故。<a id="a-3P"></a>岂不应如第四定等。<a id="a-3Q"></a>非第三等下地对治。<a id="a-3R"></a>然第四等见道现前。<a id="a-3S"></a>能修未来下地所摄。<a id="a-3T"></a>一切见道由彼道力。<a id="a-3U"></a>于诸下地见断离系。<a id="a-3V"></a>得无漏得。<a id="a-3W"></a>如是根本虽非欲治。<a id="a-3X"></a>然根本地见道现前应修未来。<a id="a-3Y"></a>未至地摄一切见道。<a id="a-3Z"></a>由彼道力应于欲界见断离系得无漏得。<a id="a-3a"></a>此例不齐。<a id="a-3b"></a>见道有二。<a id="a-3c"></a>一欲界对治。<a id="a-3d"></a>二上界对治。<a id="a-3e"></a>欲治有三。<a id="a-3f"></a>谓断对治厌患对治远分对治。<a id="a-3g"></a>色无色治三种亦然。<a id="a-3h"></a>欲治三中初断对治。<a id="a-3i"></a>唯未至摄余通六地。<a id="a-3j"></a>上治三种皆通六地。<a id="a-3k"></a>然上二界断治见道。<a id="a-3l"></a>唯能对治自上地染。<a id="a-3m"></a>余治见道亦治下地。<a id="a-3n"></a>上地虽非下地断治。<a id="a-3o"></a>而上见道现在前时。<a id="a-3p"></a>遍修未来下地见道。<a id="a-3q"></a>下与上地同所治故。<a id="a-3r"></a>无有欲界断治见道。<a id="a-3s"></a>能与根本同一所治。<a id="a-3t"></a>可根本地见道现前。<a id="a-3u"></a>能修未来未至地摄。<a id="a-3v"></a>欲见断法断治见道。<a id="a-3w"></a>由彼道力能于欲界见断离系得无漏得故彼所引为例不齐。<a id="a-3x"></a>诸根本地欲界厌患远分对治。<a id="a-3y"></a>色无色界三种对治。<a id="a-3z"></a>见道现前还修未来未至地摄。<a id="a-40"></a>如是二种三种对治非由未来。<a id="a-41"></a>欲界厌远对治力故。<a id="a-42"></a>便于欲界见断离系得无漏得。<a id="a-43"></a>唯断对治力能断系得故诸先离欲。<a id="a-44"></a>若依未至入见谛者。<a id="a-45"></a>欲界厌患远分对治。<a id="a-46"></a>见道现前亦修未来。<a id="a-47"></a>欲断对治欲断治地道正现在前故。<a id="a-48"></a>由如是理非先。<a id="a-49"></a>离欲入见谛者。<a id="a-4A"></a>皆于欲界见断离系得无漏得。<a id="a-4B"></a>诸先离欲入见谛者。<a id="a-4C"></a>毕竟无容于欲修断。<a id="a-4D"></a>所有离系得无漏得。<a id="a-4E"></a>以未至摄欲界修断。<a id="a-4F"></a>断对治收无漏修道。<a id="a-4G"></a>于不还果身中现前。<a id="a-4H"></a>及未来修俱非理故。<a id="a-4I"></a>理无容有不还果身中。<a id="a-4J"></a>有一来不还二向道。<a id="a-4K"></a>故诸有先离无所有染入圣道者唯除菩萨。<a id="a-4L"></a>余亦定于二界一切修断离系得无漏得。<a id="a-4M"></a>彼皆必于二界修断。<a id="a-4N"></a>自胜果道遍现前故。<a id="a-4O"></a>如是理趣以何证知。<a id="a-4P"></a>说圣者生第四静虑。<a id="a-4Q"></a>以上诸地定成乐根。<a id="a-4R"></a>及说圣者生于无色。<a id="a-4S"></a>定有色贪尽断遍知得故。<a id="a-4T"></a>菩萨何缘不亦如是。<a id="a-4U"></a>不由加行一切功德。<a id="a-4V"></a>能现前故如灭定等。<a id="a-4W"></a>谓声闻独觉无自在功力。<a id="a-4X"></a>能超间起诸对治道。<a id="a-4Y"></a>欲证后道必藉前道。<a id="a-4Z"></a>以为加行方能证故。<a id="a-4a"></a>菩萨亦有超起功力。<a id="a-4b"></a>以于诸法相连接中。<a id="a-4c"></a>得殊胜智加行广故。<a id="a-4d"></a>若尔菩萨应见道中。<a id="a-4e"></a>不起法智品唯起类智品。<a id="a-4f"></a>因同前故无如是事。<a id="a-4g"></a>于色无色蕴有无我智生。<a id="a-4h"></a>必以有执受蕴无我智为先故。<a id="a-4i"></a>或初业地于法类品次第观中。<a id="a-4j"></a>曾极串习后次观苦。<a id="a-4k"></a>世第一法有苦现观。<a id="a-4l"></a>见道续生一切如前任运起故。<a id="a-4m"></a>或异生位从无始来。<a id="a-4n"></a>数以世间有欺诳智。<a id="a-4o"></a>观察欲色苦集灭道。<a id="a-4p"></a>故虽已断欲色二界见所断或。<a id="a-4q"></a>为以出世无欺诳智重遍观察。<a id="a-4r"></a>菩萨亦修彼对治道。<a id="a-4s"></a>诸先离染随其所应。<a id="a-4t"></a>后见道生至住果位。<a id="a-4u"></a>胜果道障既先已除。<a id="a-4v"></a>得胜果道斯有何失。<a id="a-4w"></a>许如是义便为善通。<a id="a-4x"></a>十门品说亦善安立。<a id="a-4y"></a>菩萨成下修断无为理不应然。<a id="a-4z"></a>且住果者得非果道违毗婆沙。<a id="a-50"></a>非住果时未趣后果。<a id="a-51"></a>可有已得非果道义。<a id="a-52"></a>又理必然非此断治现在前位。<a id="a-53"></a>如何由彼能得未来此断治道。<a id="a-54"></a>又见具缚渐得果者。<a id="a-55"></a>于后成就胜果道时。<a id="a-56"></a>果所摄道必不行故。<a id="a-57"></a>诸先离染至得果时。<a id="a-58"></a>若有亦得胜果道理。<a id="a-59"></a>彼果摄道应永不行。<a id="a-5A"></a>又非住有顶见道谛断断对治时。<a id="a-5B"></a>亦有得欲界诸修所断断对治理。<a id="a-5C"></a>又诸获得胜果道时。<a id="a-5D"></a>随应亦得诸世俗道。<a id="a-5E"></a>世出世道相系属故。<a id="a-5F"></a>若先离染随其所应。<a id="a-5G"></a>后见道生至住果位。<a id="a-5H"></a>必亦获得胜果道者。<a id="a-5I"></a>得预流时应修俗智。<a id="a-5J"></a>同对治故等离障故。<a id="a-5K"></a>由此我说得离系等。<a id="a-5L"></a>符教顺理为善安立。<a id="a-5M"></a>即诸离系彼彼位中。<a id="a-5N"></a>得遍知名随胜立故。<a id="a-5O"></a>遍知有二。<a id="a-5P"></a>一智遍知。<a id="a-5Q"></a>二断遍知。<a id="a-5R"></a>智遍知者体即是慧。<a id="a-5S"></a>有说此通有漏无漏。<a id="a-5T"></a>有漏慧者谓除胜解作意相应。<a id="a-5U"></a>所余世间分别法性。<a id="a-5V"></a>能取诸法自相共相。<a id="a-5W"></a>闻思所成及暖顶忍。<a id="a-5X"></a>世第一等修所成慧无漏慧者谓出世间。<a id="a-5Y"></a>见道修道无学道慧。<a id="a-5Z"></a>前有漏慧顺无漏智。<a id="a-5a"></a>现观性故亦名遍知。<a id="a-5b"></a>如契经说。<a id="a-5c"></a>我作如是如理思时。<a id="a-5d"></a>实现观生便知老死由生故有。<a id="a-5e"></a>又言于一法未达未遍知。<a id="a-5f"></a>我说不能作苦边际。<a id="a-5g"></a>非无漏慧遍知一切法故。<a id="a-5h"></a>智遍知亦通有漏慧。<a id="a-5i"></a>唯无漏慧为智遍知。<a id="a-5j"></a>是我宗中正意所许。<a id="a-5k"></a>如说为于未现观法起现观故。<a id="a-5l"></a>思惟取蕴非由闻等所成俗慧可证。<a id="a-5m"></a>得预流至阿罗汉果。<a id="a-5n"></a>说预流等九根得故。<a id="a-5o"></a>又转法轮契经中说。<a id="a-5p"></a>以无漏慧遍知苦等。<a id="a-5q"></a>应知此即是未知当知根。<a id="a-5r"></a>然菩萨言实现观生者。<a id="a-5s"></a>于世间慧假立现观名。<a id="a-5t"></a>彼行相转似现观故。<a id="a-5u"></a>言于一法未达等者。<a id="a-5v"></a>依于此法若未遍知。<a id="a-5w"></a>障苦尽者密说无过。<a id="a-5x"></a>故定无漏慧方得遍知名。<a id="a-5y"></a>断遍知者体即离系。<a id="a-5z"></a>能遍知故名为遍知。<a id="a-60"></a>是智异名如何目断。<a id="a-61"></a>是智果故如业解果。<a id="a-62"></a>谓契经说六处名业是业果故。<a id="a-63"></a>又说无为应果名解是解果故。<a id="a-64"></a>如是遍知目断无失。<a id="a-65"></a>若尔忍果应非遍知。<a id="a-66"></a>毗婆沙师作如是释。<a id="a-67"></a>诸忍皆是智眷属故。<a id="a-68"></a>于忍所作立智作名。<a id="a-69"></a>如臣所为亦名王作。<a id="a-6A"></a>有余师释。<a id="a-6B"></a>诸解脱道于所得断。<a id="a-6C"></a>亦有功能以于断得能任持故。<a id="a-6D"></a>令诸系得不复生故。<a id="a-6E"></a>由此忍果有智果义。<a id="a-6F"></a>此释不然。<a id="a-6G"></a>以说诸断唯是诸无间道。<a id="a-6H"></a>离系士用果故。<a id="a-6I"></a>或金刚喻等持相应无漏。<a id="a-6J"></a>睿智力能总集诸断。<a id="a-6K"></a>无漏离系得故。<a id="a-6L"></a>忍果尔时亦成智果。<a id="a-6M"></a>渐得果等得一来不还忍果。<a id="a-6N"></a>无为已成智果故。<a id="a-6O"></a>许身见等三顺下结。<a id="a-6P"></a>永断无为名智果故。<a id="a-6Q"></a>当说余三是智果故。<a id="a-6R"></a>为一一断道所得离系各立一遍知。<a id="a-6S"></a>为一切断道所得离系总立一遍知。<a id="a-6T"></a>二俱不然。<a id="a-6U"></a>以有极广极略过故。<a id="a-6V"></a>若尔云何。<a id="a-6W"></a>颂曰。</p>
  <p id="a6X">断遍知有九　　欲初二断一</p>
  <p id="a6Y">二各一合三　　上界三亦尔</p>
  <p id="a6Z">余五顺下分　　色一切断三</p>
  <p id="a6a">论曰。<a id="a-6b"></a>诸断总立九种遍知。<a id="a-6c"></a>唯立九缘如后当辩。<a id="a-6d"></a>何等名曰九种遍知。<a id="a-6e"></a>且三界系见谛所断烦恼等。<a id="a-6f"></a>断立六遍知。<a id="a-6g"></a>谓欲界系初二部断立一遍知。<a id="a-6h"></a>初二部言即显见苦见集所断。<a id="a-6i"></a>次二部断各立一遍知。<a id="a-6j"></a>次二部言显见灭道断。<a id="a-6k"></a>如欲界三上界亦尔。<a id="a-6l"></a>谓色无色二界所系。<a id="a-6m"></a>亦初二断一二各一合三。<a id="a-6n"></a>余三界系修道所断。<a id="a-6o"></a>烦恼等断立三遍知。<a id="a-6p"></a>谓欲界系修道所断。<a id="a-6q"></a>烦恼等断立一遍知。<a id="a-6r"></a>应知即是五顺下分结尽遍知并前立故。<a id="a-6s"></a>色界所系修道所断。<a id="a-6t"></a>烦恼等断立一遍知。<a id="a-6u"></a>应知此即是色爱尽遍知。<a id="a-6v"></a>无色界系修道所断。<a id="a-6w"></a>烦恼等断立一遍知。<a id="a-6x"></a>即一切结永尽遍知。<a id="a-6y"></a>此亦并前合立一故。<a id="a-6z"></a>此三前六总九遍知。<a id="a-70"></a>如见道中唯见所断烦恼等断得遍知名。<a id="a-71"></a>如是修道中亦唯修断不一。<a id="a-72"></a>唯修断二通见修。<a id="a-73"></a>已说并前而建立故。<a id="a-74"></a>当说二时集遍知故。<a id="a-75"></a>若异此者则不应说。<a id="a-76"></a>五顺下分尽一切尽遍知。<a id="a-77"></a>以何因缘色无色界。<a id="a-78"></a>见断法断合立遍知。<a id="a-79"></a>修断断中各别建立。<a id="a-7A"></a>如对治起而建立故。<a id="a-7B"></a>谓如色界诸蕴无我。<a id="a-7C"></a>无色诸蕴无我亦然。<a id="a-7D"></a>以彼见所断无事同故。<a id="a-7E"></a>等非身俱故对治亦同。<a id="a-7F"></a>如无色中等至殊胜。<a id="a-7G"></a>色界等至则不如是。<a id="a-7H"></a>彼修所断有事别故。<a id="a-7I"></a>对治不同是故别立。<a id="a-7J"></a>如是所立九种遍知。<a id="a-7K"></a>应辩于中几何道果。<a id="a-7L"></a>颂曰。</p>
  <p id="a7M">于中忍果六　　余三是智果</p>
  <p id="a7N">未至果一切　　根本五或八</p>
  <p id="a7O">无色边果一　　三根本亦尔</p>
  <p id="a7P">俗果二圣九　　法智三类二</p>
  <p id="a7Q">法智品果六　　类智品果五</p>
  <p id="a7R">论曰。<a id="a-7S"></a>于此九中且应先辩。<a id="a-7T"></a>与忍智道为果差别。<a id="a-7U"></a>忍果有六谓三界系。<a id="a-7V"></a>见断法断六种遍知。<a id="a-7W"></a>智果有三。<a id="a-7X"></a>谓顺下分色爱一切结尽遍知。<a id="a-7Y"></a>由此三遍知是修道果故。<a id="a-7Z"></a>由此已辩见修道果。<a id="a-7a"></a>与静虑地为果别者。<a id="a-7b"></a>未至静虑果具有九。<a id="a-7c"></a>谓此为依断一切故。<a id="a-7d"></a>根本静虑果五或八所言五者毗婆沙师说。<a id="a-7e"></a>根本静虑非欲断治故。<a id="a-7f"></a>所言八者尊者妙音说。<a id="a-7g"></a>根本静虑亦欲断治故。<a id="a-7h"></a>除顺下分结尽遍知。<a id="a-7i"></a>以彼唯是未至果故。<a id="a-7j"></a>无容修彼断对治故。<a id="a-7k"></a>中间静虑如根本说。<a id="a-7l"></a>岂不依止根本虑静。<a id="a-7m"></a>入见谛时亦修未来。<a id="a-7n"></a>依未至地欲断治道。<a id="a-7o"></a>得断治故亦应证彼。<a id="a-7p"></a>欲见断法断无漏离系得。<a id="a-7q"></a>宁说根本唯得五果。<a id="a-7r"></a>此责不然。<a id="a-7s"></a>尔时所修依未至地断对治者。<a id="a-7t"></a>唯色无色断对治故。<a id="a-7u"></a>根本地道既不能为欲断对治。<a id="a-7v"></a>彼现起位如何能修欲断治道。<a id="a-7w"></a>由彼所修未至断治。<a id="a-7x"></a>唯治上界故果唯五。<a id="a-7y"></a>复云何知起余对治。<a id="a-7z"></a>必不能修余对治道宗所说故。<a id="a-80"></a>谓于思择先离色染入见谛者。<a id="a-81"></a>至修位中色尽遍知。<a id="a-82"></a>得不得处如是说故。<a id="a-83"></a>有言既说离空处染时。<a id="a-84"></a>亦修未来诸静虑地故。<a id="a-85"></a>岂不已说余治修余。<a id="a-86"></a>此责不然。<a id="a-87"></a>非诚证故。<a id="a-88"></a>说断空处修静虑时。<a id="a-89"></a>但修未来无色对治。<a id="a-8A"></a>非色对治为证。<a id="a-8B"></a>岂成此乃证余不修余治。<a id="a-8C"></a>有作是说。<a id="a-8D"></a>此证俱不成。<a id="a-8E"></a>见修道中所修相异故。<a id="a-8F"></a>谓第四定见道现前。<a id="a-8G"></a>唯修未来六地见道。<a id="a-8H"></a>修道现起所修不然。<a id="a-8I"></a>又见道中一无间道。<a id="a-8J"></a>顿断八地修道不然。<a id="a-8K"></a>又彼所修同不同分智行相异。<a id="a-8L"></a>是故见道与彼修道所修各别。<a id="a-8M"></a>又修道中亦有余治现在前位修余治道。<a id="a-8N"></a>如离欲时修诸类智。<a id="a-8O"></a>离色无色时修苦集法智故。<a id="a-8P"></a>见道位理亦应然。<a id="a-8Q"></a>又根本静虑亦能治欲界。<a id="a-8R"></a>如世尊言六出离依。<a id="a-8S"></a>喜为因依住。<a id="a-8T"></a>便能舍离六出离依忧。<a id="a-8U"></a>乃至广说。<a id="a-8V"></a>此舍离言说离欲染。<a id="a-8W"></a>非宗边地许有喜根。<a id="a-8X"></a>由此极成根本静虑能治欲界。<a id="a-8Y"></a>是故根本静虑地果有八遍知。<a id="a-8Z"></a>此中有余作如是斥。<a id="a-8a"></a>非不现起断治道力。<a id="a-8b"></a>能引无漏离系得生名得遍知。<a id="a-8c"></a>如沙门果如世俗道得二果时。<a id="a-8d"></a>虽修未来无漏断治。<a id="a-8e"></a>而不名曰得沙门果。<a id="a-8f"></a>如是根本静虑现前。<a id="a-8g"></a>纵修未来欲断治道。<a id="a-8h"></a>而不由彼引离系得。<a id="a-8i"></a>故不可得八遍知果。<a id="a-8j"></a>此无深理以许圣位用世俗道。<a id="a-8k"></a>离诸染时得无漏世俗二离系得故。<a id="a-8l"></a>非俗无漏二智俱行故。<a id="a-8m"></a>由未来无漏道力能引无漏离系得生。<a id="a-8n"></a>非沙门果亦不成证。<a id="a-8o"></a>安立因果与得无漏。<a id="a-8p"></a>离系得理各有别故。<a id="a-8q"></a>言世俗道得二果时。<a id="a-8r"></a>有不名为沙门果者。<a id="a-8s"></a>是现非彼未来果义。<a id="a-8t"></a>无漏断得障得断故。<a id="a-8u"></a>尔时必起无漏断得。<a id="a-8v"></a>此无漏得亦由未来。<a id="a-8w"></a>无漏引起如何成证。<a id="a-8x"></a>又世俗道得二果时。<a id="a-8y"></a>亦许所得名沙门果。<a id="a-8z"></a>未来无漏解脱道等。<a id="a-90"></a>亦得名为沙门果故。<a id="a-91"></a>谓世俗道得二果时。<a id="a-92"></a>未来无漏解脱道等。<a id="a-93"></a>障得断故得皆现起。<a id="a-94"></a>彼为是谁沙门之果。<a id="a-95"></a>是现未来沙门之果。<a id="a-96"></a>谓世俗道现在前时。<a id="a-97"></a>有无漏得名现在道。<a id="a-98"></a>彼是此道之等流果。<a id="a-99"></a>亦未来道之士用果。<a id="a-9A"></a>相应俱有因通三世故。<a id="a-9B"></a>彼以士用果为其果故。<a id="a-9C"></a>诸无为法越三世故名沙门果何理能遮。<a id="a-9D"></a>由此彼执根本静虑。<a id="a-9E"></a>八遍知果其理还成。<a id="a-9F"></a>然实不成彼证非故。<a id="a-9G"></a>且彼所说谓第四定。<a id="a-9H"></a>见道现前唯修未来六地见道。<a id="a-9I"></a>修道现起所修异者此不成证。<a id="a-9J"></a>谓所修地虽复不同。<a id="a-9K"></a>然俱唯修上界治故。<a id="a-9L"></a>虽所修地少有不同。<a id="a-9M"></a>何理即令修余对治。<a id="a-9N"></a>以离有顶治道起时。<a id="a-9O"></a>虽修未来依九地道。<a id="a-9P"></a>而不可以所修异故。<a id="a-9Q"></a>即令彼能修余对治。<a id="a-9R"></a>不尔彼应修世俗道。<a id="a-9S"></a>又即由此于见道中。<a id="a-9T"></a>虽一刹那顿断八地。<a id="a-9U"></a>而修八地治道非余。<a id="a-9V"></a>随断少多恒修同治。<a id="a-9W"></a>又由同分不同分修。<a id="a-9X"></a>见修道中修相有异。<a id="a-9Y"></a>即证见道不修未来。<a id="a-9Z"></a>余对治道理善成立。<a id="a-9a"></a>见道所修唯同分故。<a id="a-9b"></a>如集等忍现在前时。<a id="a-9c"></a>虽先已得苦等忍智。<a id="a-9d"></a>非见集等所断治故。<a id="a-9e"></a>于此位中不能修彼。<a id="a-9f"></a>然余地道于此能修。<a id="a-9g"></a>是此位道同对治故。<a id="a-9h"></a>或见道位虽修未来无量功德。<a id="a-9i"></a>而在忍位修忍非余。<a id="a-9j"></a>于智位中唯能修智。<a id="a-9k"></a>如是忍智尚不互修况修未来。<a id="a-9l"></a>余对治道义可成立。<a id="a-9m"></a>又修道中亦定无有。<a id="a-9n"></a>余治现起修余治义。<a id="a-9o"></a>虽诸类智离欲时。<a id="a-9p"></a>修离色无色时。<a id="a-9q"></a>修苦集法智。<a id="a-9r"></a>而非断对治。<a id="a-9s"></a>非对治故修此何缘修由因长养。<a id="a-9t"></a>辩智品中当广显示。<a id="a-9u"></a>又彼所引意近行经。<a id="a-9v"></a>约加行中现见忧喜。<a id="a-9w"></a>相对治故说亦无失。<a id="a-9x"></a>或修观者由先现见。<a id="a-9y"></a>耽嗜依忧能为逼恼。<a id="a-9z"></a>后例观彼出离依忧。<a id="a-A0"></a>行既同前亦为逼恼。<a id="a-A1"></a>遂欣初定妙喜现前。<a id="a-A2"></a>因此勤修断忧治道。<a id="a-A3"></a>故说因喜能舍离忧。<a id="a-A4"></a>或出离依忧断对治无间。<a id="a-A5"></a>容初静虑妙喜现前。<a id="a-A6"></a>蕴此于心密说现在。<a id="a-A7"></a>出离依忧喜近能相对治。<a id="a-A8"></a>为欲慰喻遭出离忧。<a id="a-A9"></a>所逼恼者令安泰故根本静虑于一切种。<a id="a-AA"></a>定无能为欲断对治。<a id="a-AB"></a>谁弃乐行依苦勤修。<a id="a-AC"></a>为欲证得三沙门果。<a id="a-AD"></a>由如是理毗婆沙师。<a id="a-AE"></a>说根本静虑遍知果唯五。<a id="a-AF"></a>我能此中更广决择。<a id="a-AG"></a>恐远本义故应且止。<a id="a-AH"></a>与无色地为果别者。<a id="a-AI"></a>无色边地果唯有一。<a id="a-AJ"></a>谓依空处近分地道。<a id="a-AK"></a>得色爱尽遍知果故。<a id="a-AL"></a>圣依俗道离诸染位。<a id="a-AM"></a>所得断果亦名遍知。<a id="a-AN"></a>以得无漏离系得故。<a id="a-AO"></a>前三根本果亦唯一。<a id="a-AP"></a>谓依无色前三根本。<a id="a-AQ"></a>得一切尽遍知果。<a id="a-AR"></a>故由此已辩静虑无色。<a id="a-AS"></a>总得遍知果多少别。<a id="a-AT"></a>与俗圣道为果别者。<a id="a-AU"></a>俗道果二谓俗道力。<a id="a-AV"></a>唯能获得顺下分尽。<a id="a-AW"></a>及色爱尽遍知果故圣道果九。<a id="a-AX"></a>谓圣道力乃至能越。<a id="a-AY"></a>三有顶故。<a id="a-AZ"></a>应知九中二是共果七不共果。<a id="a-Aa"></a>唯圣果故与法类智为果别者。<a id="a-Ab"></a>法智果三谓法智。<a id="a-Ac"></a>力能断三界修所断故。<a id="a-Ad"></a>类智果二。<a id="a-Ae"></a>谓类智力断色无色修所断故。<a id="a-Af"></a>与法类品为果别者。<a id="a-Ag"></a>法智品果六。<a id="a-Ah"></a>谓即是前法智法忍所得六果。<a id="a-Ai"></a>类智品果五。<a id="a-Aj"></a>谓即是前类智类忍所得五果。<a id="a-Ak"></a>品言通摄智及忍故。<a id="a-Al"></a>法品六中四不共果。<a id="a-Am"></a>三属法忍一属法智。<a id="a-An"></a>二是共果。<a id="a-Ao"></a>谓最后二双属法类二种智故。<a id="a-Ap"></a>类品五中三不共果皆属类忍。<a id="a-Aq"></a>二是共果谓最后二义如前释。<a id="a-Ar"></a>何缘一一道所得断。<a id="a-As"></a>不各各立为一遍知。<a id="a-At"></a>以永断时说遍知故。<a id="a-Au"></a>如契经说吾今为汝宣说遍知。<a id="a-Av"></a>乃至广说。<a id="a-Aw"></a>此中何等名为遍知。<a id="a-Ax"></a>谓贪永断嗔永断痴永断。<a id="a-Ay"></a>乃至广说。<a id="a-Az"></a>说永断言显所得断。<a id="a-B0"></a>都无随缚方名遍知。<a id="a-B1"></a>云何名为有随缚断。<a id="a-B2"></a>云何名为无随缚断。<a id="a-B3"></a>断具三种或四种缘。<a id="a-B4"></a>名无随缚不具名有。<a id="a-B5"></a>谓或有断虽得离系得。<a id="a-B6"></a>而阙余得故容还永舍。<a id="a-B7"></a>或复有断余得虽生。<a id="a-B8"></a>未缺坚牢生死之首。<a id="a-B9"></a>以八地染虽数曾离。<a id="a-BA"></a>未能缺彼故还坠恶趣狱。<a id="a-BB"></a>或复有断虽亦缺彼。<a id="a-BC"></a>而余烦恼系缚未除。<a id="a-BD"></a>于永断义未得圆满。<a id="a-BE"></a>或复有断余缚亦除。<a id="a-BF"></a>而犹未能越所属界。<a id="a-BG"></a>以同类惑未断无余。<a id="a-BH"></a>于永断义亦未圆满。<a id="a-BI"></a>如是诸断名有随缚。<a id="a-BJ"></a>是故于彼不立遍知。<a id="a-BK"></a>唯九位中三四缘具。<a id="a-BL"></a>断无随缚可立遍知。<a id="a-BM"></a>何谓具缘。<a id="a-BN"></a>颂曰。</p>
  <p id="aBO">得无漏断得　　及缺第一有</p>
  <p id="aBP">灭双因越界　　故立九遍知</p>
  <p id="aBQ">论曰。<a id="a-BR"></a>见断法断具三缘故便立遍知。<a id="a-BS"></a>修断法断具四缘故方立遍知。<a id="a-BT"></a>见断法断具三缘者。<a id="a-BU"></a>谓得无漏离系得故。<a id="a-BV"></a>缺有顶故。<a id="a-BW"></a>灭双因故。<a id="a-BX"></a>此中异生虽复亦有离八地染名灭双因。<a id="a-BY"></a>而断非遍知阙余二缘故。<a id="a-BZ"></a>见圣谛位第二三刹那诸断。<a id="a-Ba"></a>虽有无漏离系得。<a id="a-Bb"></a>余二缘阙未立遍知。<a id="a-Bc"></a>第四五刹那虽亦缺有顶。<a id="a-Bd"></a>双因未灭不立遍知。<a id="a-Be"></a>见集断因有未灭故。<a id="a-Bf"></a>集法智位欲二部断。<a id="a-Bg"></a>具三缘故得遍知名。<a id="a-Bh"></a>后五刹那法类智位。<a id="a-Bi"></a>断具三缘故皆得遍知名。<a id="a-Bj"></a>修断法断具四缘者。<a id="a-Bk"></a>三缘如上越界第四。<a id="a-Bl"></a>谓诸界中圣未越地。<a id="a-Bm"></a>彼所得断唯具二缘。<a id="a-Bn"></a>若已越地未越界者。<a id="a-Bo"></a>彼所得断犹阙一缘。<a id="a-Bp"></a>若越界时四缘方具。<a id="a-Bq"></a>随应彼断得遍知名。<a id="a-Br"></a>岂不应五缘谓加离俱系。<a id="a-Bs"></a>有余说此即灭双因。<a id="a-Bt"></a>及越界缘故不别说。<a id="a-Bu"></a>若尔亦勿立越界缘。<a id="a-Bv"></a>越界亦即灭双因故。<a id="a-Bw"></a>双因俱系虽依一物。<a id="a-Bx"></a>而系与因其义各异。<a id="a-By"></a>谓于五部令起名因。<a id="a-Bz"></a>即于其中能缚名系。<a id="a-C0"></a>且苦智生集智未生。<a id="a-C1"></a>二部虽无互令起力。<a id="a-C2"></a>而有展转能为因性。<a id="a-C3"></a>见集断惑缚义如本。<a id="a-C4"></a>见苦所断缚义都无。<a id="a-C5"></a>故非灭双因即是离俱系。<a id="a-C6"></a>又不可说因义即系。<a id="a-C7"></a>以无漏缘惑不系他聚故。<a id="a-C8"></a>由此我宗二种俱说。<a id="a-C9"></a>今不说者但可说言。<a id="a-CA"></a>说此彼自成不可言无异。<a id="a-CB"></a>体义宽故且说双因。<a id="a-CC"></a>虽诸越界位皆灭双因。<a id="a-CD"></a>而灭双因时非皆越界。<a id="a-CE"></a>故灭双因外别立越界缘。<a id="a-CF"></a>灭三地双因未立遍知故。<a id="a-CG"></a>谁成就几遍知。<a id="a-CH"></a>颂曰。</p>
  <p id="aCI">住见谛位无　　或成一至五</p>
  <p id="aCJ">修成六一二　　无学唯成一</p>
  <p id="aCK">论曰。<a id="a-CL"></a>异生位中虽能离染。<a id="a-CM"></a>乃至八地不成遍知。<a id="a-CN"></a>于圣位中依未至定入见谛者。<a id="a-CO"></a>从初乃至集法忍位亦无遍知。<a id="a-CP"></a>至集法智集类忍位唯成就一。<a id="a-CQ"></a>至集类智灭法忍位便成就二。<a id="a-CR"></a>至灭法智灭类忍位便成就三。<a id="a-CS"></a>至灭类智道法忍位便成就四。<a id="a-CT"></a>至道法智道类忍位便成就五。<a id="a-CU"></a>依根本定入见谛者。<a id="a-CV"></a>至集类忍亦无遍知。<a id="a-CW"></a>后位随应如理思择。<a id="a-CX"></a>住修道位未离欲者。<a id="a-CY"></a>道类智为初乃至未得全离欲界染。<a id="a-CZ"></a>及离欲退皆成就六。<a id="a-Ca"></a>至全离欲以离欲第九解脱道为初。<a id="a-Cb"></a>乃至离色界最后无间道。<a id="a-Cc"></a>先离欲者从道类智。<a id="a-Cd"></a>乃至未起色尽道前唯成一遍知。<a id="a-Ce"></a>谓顺下分尽。<a id="a-Cf"></a>从色爱尽及无学位。<a id="a-Cg"></a>起色缠退亦一如前。<a id="a-Ch"></a>有色爱者从色爱永尽。<a id="a-Ci"></a>先离色者从起色尽道。<a id="a-Cj"></a>至未全离无色爱前。<a id="a-Ck"></a>成下分尽色爱尽二。<a id="a-Cl"></a>从无学退起无色缠成二遍知名。<a id="a-Cm"></a>如前说住无学位唯成就一。<a id="a-Cn"></a>谓一切结永尽遍知。<a id="a-Co"></a>若依根本入正决定道类智时。<a id="a-Cp"></a>彼所有断亦得顺下分断遍知名者。<a id="a-Cq"></a>宁许根本果唯有五遍知。<a id="a-Cr"></a>唯色无色界见断法断。<a id="a-Cs"></a>得彼遍知名故无有失。<a id="a-Ct"></a>何缘唯此亦得彼名。<a id="a-Cu"></a>以渐次得不还果者。<a id="a-Cv"></a>于此断上立彼名故。<a id="a-Cw"></a>又先俗道所断下分。<a id="a-Cx"></a>今圣道力令永不生。<a id="a-Cy"></a>故彼所得断假说为此果。<a id="a-Cz"></a>今实不得欲断遍知。<a id="a-D0"></a>是故此中应作四句。<a id="a-D1"></a>谓若将得断者。<a id="a-D2"></a>亦将得遍知耶。<a id="a-D3"></a>或有将得断非将得遍知。<a id="a-D4"></a>谓诸位中将所得断未于彼断将立遍知。<a id="a-D5"></a>或将得遍知非将得断。<a id="a-D6"></a>谓未离欲入见谛者。<a id="a-D7"></a>于集法忍正灭位中。<a id="a-D8"></a>欲界见苦所断法断。<a id="a-D9"></a>将得遍知众缘具故。<a id="a-DA"></a>非将得断先已得故。<a id="a-DB"></a>于集类忍正灭位中。<a id="a-DC"></a>二界见苦所断法断。<a id="a-DD"></a>诸先离欲若依根本入见谛者。<a id="a-DE"></a>后三类忍正灭位中。<a id="a-DF"></a>随其所应彼先所断。<a id="a-DG"></a>色无色界见断法断。<a id="a-DH"></a>彼欲见修所断法断。<a id="a-DI"></a>于一切位非将得断先已得故。<a id="a-DJ"></a>非将得遍知此非彼治故。<a id="a-DK"></a>若依未至入见谛者。<a id="a-DL"></a>三法类忍正灭位中。<a id="a-DM"></a>随其所应彼先所断。<a id="a-DN"></a>欲色无色见断法断。<a id="a-DO"></a>于修道位离欲界染第九无间正灭位中。<a id="a-DP"></a>三界见断及欲八品修断法断。<a id="a-DQ"></a>离第四定第九无间正灭位中。<a id="a-DR"></a>前三九品第四八品。<a id="a-DS"></a>先离色者四地九品修断法断。<a id="a-DT"></a>金刚喻定正灭位中。<a id="a-DU"></a>一切前位所断法断。<a id="a-DV"></a>或将得断亦将得遍知。<a id="a-DW"></a>谓诸位中将所得断。<a id="a-DX"></a>亦于彼断将立遍知。<a id="a-DY"></a>此诸位言显无间道。<a id="a-DZ"></a>自所断法断将得遍知名。<a id="a-Da"></a>如未离欲入见谛者。<a id="a-Db"></a>于集法忍正灭位中。<a id="a-Dc"></a>欲界见集所断法断。<a id="a-Dd"></a>于集类忍正灭位中。<a id="a-De"></a>二界见集所断法断。<a id="a-Df"></a>如是乃至于道类忍正灭位中。<a id="a-Dg"></a>二界见道所断法断。<a id="a-Dh"></a>诸先离染入见谛者如应当思。<a id="a-Di"></a>修道位中于离欲界。<a id="a-Dj"></a>第四静虑有顶染时。<a id="a-Dk"></a>第九无间所断法断。<a id="a-Dl"></a>或非将得断非将得遍知。<a id="a-Dm"></a>谓除如前所说诸相。<a id="a-Dn"></a>何故不还阿罗汉果。<a id="a-Do"></a>总集诸断立一遍知。<a id="a-Dp"></a>颂曰。</p>
  <p id="aDq">越界得果故　　二处集遍知</p>
  <p id="aDr">论曰。<a id="a-Ds"></a>具二缘故于所得断。<a id="a-Dt"></a>总集建立为一遍知。<a id="a-Du"></a>一者越界。<a id="a-Dv"></a>二者得果。<a id="a-Dw"></a>所言集者是合一义。<a id="a-Dx"></a>若于无色分离染故得预流果。<a id="a-Dy"></a>全离染故得阿罗汉。<a id="a-Dz"></a>若于欲界分离染故得一来果。<a id="a-E0"></a>全离染故得不还果。<a id="a-E1"></a>若于色界分离全离俱不得果。<a id="a-E2"></a>唯于二处具足二缘。<a id="a-E3"></a>谓得果时亦即越界故。<a id="a-E4"></a>阿罗汉及不还果。<a id="a-E5"></a>集所得断立一遍知。<a id="a-E6"></a>尔时总起一味得故。<a id="a-E7"></a>余二果时得虽一味而未越界。<a id="a-E8"></a>色爱尽时虽是越界无一味得故。<a id="a-E9"></a>于彼位不集遍知。<a id="a-EA"></a>要具二缘方总集故。<a id="a-EB"></a>谁舍谁得几种遍知。<a id="a-EC"></a>颂曰。</p>
  <p id="aED">舍一二五六　　得亦然除五</p>
  <p id="aEE">论曰。<a id="a-EF"></a>言舍一者谓从无学及色爱尽。<a id="a-EG"></a>全离欲退。<a id="a-EH"></a>言舍二者谓诸不还。<a id="a-EI"></a>从色爱尽起欲缠退。<a id="a-EJ"></a>及彼获得阿罗汉时。<a id="a-EK"></a>诸先离欲依根本定。<a id="a-EL"></a>入见谛者道类忍时。<a id="a-EM"></a>言舍五者经主释言。<a id="a-EN"></a>谓先离欲道类智位。<a id="a-EO"></a>此但应说道类忍时。<a id="a-EP"></a>道类智时彼已舍故。<a id="a-EQ"></a>夫言得舍据将说故。<a id="a-ER"></a>又应简言依未至定入见谛者。<a id="a-ES"></a>若依根本入见谛者。<a id="a-ET"></a>于欲界断不得无漏离系得故。<a id="a-EU"></a>不得欲界见断法断三种遍知。<a id="a-EV"></a>非先不得可言今舍。<a id="a-EW"></a>言舍六者谓未离欲所有圣者。<a id="a-EX"></a>得不还时。<a id="a-EY"></a>得亦然者谓有得一得二得六。<a id="a-EZ"></a>言得一者谓胜进位。<a id="a-Ea"></a>集类忍等九种位中。<a id="a-Eb"></a>及从无色起色缠退。<a id="a-Ec"></a>言得二者。<a id="a-Ed"></a>谓从无学起无色界诸缠退时。<a id="a-Ee"></a>言得六者。<a id="a-Ef"></a>谓不还退无得五者理无容故。<a id="a-Eg"></a>谓先离欲依未至定入见谛者。<a id="a-Eh"></a>道类忍时舍五遍知得不还果。<a id="a-Ei"></a>此果若退可得五遍知。<a id="a-Ej"></a>此退既无故无容得五。<a id="a-Ek"></a>岂不胜进得圣果时。<a id="a-El"></a>于诸无为更起胜得乍可名得。<a id="a-Em"></a>宁舍遍知约断实然恒成就故。<a id="a-En"></a>但今且据九遍知中。<a id="a-Eo"></a>若得异名本名便失。<a id="a-Ep"></a>说名为舍亦无有过。</p>
 </body>
</html>