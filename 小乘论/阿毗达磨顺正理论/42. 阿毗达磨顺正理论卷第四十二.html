<!doctype html>
<html id="z3IBVrS16L" data-ver="1002">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第四十二</h1>
  <h2 id="a2">辩业品第四之十</h2>
  <p id="a3">今应思择成业道相。<a id="a-4"></a>谓齐何量名自杀生。<a id="a-5"></a>乃至齐何名为邪见。<a id="a-6"></a>且先分别杀生相者。<a id="a-7"></a>颂曰。</p>
  <p id="a8">杀生由故思　　他想不误杀</p>
  <p id="a9">论曰。<a id="a-A"></a>要由先发欲杀故思。<a id="a-B"></a>于他有情他有情想作杀加行不误而杀。<a id="a-C"></a>谓唯杀彼不漫杀余。<a id="a-D"></a>齐此名为杀生业道。<a id="a-E"></a>有怀犹豫为杌为人。<a id="a-F"></a>设复是人为彼非彼因起决志。<a id="a-G"></a>若是若非我定当杀。<a id="a-H"></a>由心无顾。<a id="a-I"></a>若杀有情亦成业道。<a id="a-J"></a>如是业道若定若疑。<a id="a-K"></a>但具杀缘皆有成理。<a id="a-L"></a>于刹那灭行杀罪。<a id="a-M"></a>如何成如何不成。<a id="a-N"></a>无杀义故。<a id="a-O"></a>谓众生命过去已灭现在自灭未来未至。<a id="a-P"></a>是故必无杀生命理。<a id="a-Q"></a>如何说灭。<a id="a-R"></a>灯焰铃声准彼亦应通杀生义。<a id="a-S"></a>谓障当命应生不生。<a id="a-T"></a>以起恶心行杀加行。<a id="a-U"></a>令所杀者现命灭时。<a id="a-V"></a>不能为因引同类命。<a id="a-W"></a>障应生命令永不生。<a id="a-X"></a>故名杀生。<a id="a-Y"></a>由斯获罪。<a id="a-Z"></a>此所断命为属于谁。<a id="a-a"></a>谓命若无彼名死者。<a id="a-b"></a>即是此命所依附身。<a id="a-c"></a>标第六声显相属义。<a id="a-d"></a>如伽他说寿暖等言。<a id="a-e"></a>故有命身名有命者。<a id="a-f"></a>非实有我其理决然。<a id="a-g"></a>已分别杀生。<a id="a-h"></a>当辩不与取。<a id="a-i"></a>颂曰。</p>
  <p id="aj">不与取他物　　力窃取属己</p>
  <p id="ak">论曰。<a id="a-l"></a>前不误等言如应流至后。<a id="a-m"></a>谓要先发欲盗故思。<a id="a-n"></a>于他物中起他物想。<a id="a-o"></a>或力或窃起盗加行。<a id="a-p"></a>不误而取令属己身。<a id="a-q"></a>齐此名为不与取罪。<a id="a-r"></a>若有盗取窣堵波物于佛得罪。<a id="a-s"></a>佛将涅槃总受世间所施物故。<a id="a-t"></a>有说。<a id="a-u"></a>此罪于能护人。<a id="a-v"></a>则彼自恣应无有罪。<a id="a-w"></a>是故前说于理为胜。<a id="a-x"></a>盗亡僧物已作羯磨。<a id="a-y"></a>于界内僧得偷盗罪。<a id="a-z"></a>羯磨未了。<a id="a-10"></a>于一切僧。<a id="a-11"></a>若盗他人及象马等。<a id="a-12"></a>出所住处业道方成。<a id="a-13"></a>已辩不与取。<a id="a-14"></a>当辩欲邪行。<a id="a-15"></a>颂曰。</p>
  <p id="a16">欲邪行四种　　行所不应行</p>
  <p id="a17">论曰。<a id="a-18"></a>总有四种行不应行。<a id="a-19"></a>皆得名为欲邪行罪。<a id="a-1A"></a>一于非境。<a id="a-1B"></a>谓他所护。<a id="a-1C"></a>或母或父或父母亲。<a id="a-1D"></a>乃至或夫所守护境。<a id="a-1E"></a>二于非道。<a id="a-1F"></a>谓设己妻口及余道。<a id="a-1G"></a>三于非处。<a id="a-1H"></a>谓于制多寺中迥处。<a id="a-1I"></a>四于非时。<a id="a-1J"></a>谓怀胎时。<a id="a-1K"></a>饮儿乳时。<a id="a-1L"></a>受斋戒时。<a id="a-1M"></a>有说。<a id="a-1N"></a>若夫许受斋戒而有所犯。<a id="a-1O"></a>方谓非时。<a id="a-1P"></a>既不误言亦流至此。<a id="a-1Q"></a>若于他妇谓是己妻。<a id="a-1R"></a>或于己妻谓为他妇。<a id="a-1S"></a>道非道等但有误心。<a id="a-1T"></a>虽有所行而非业道。<a id="a-1U"></a>若于此他妇作余他妇想行非梵行。<a id="a-1V"></a>有说。<a id="a-1W"></a>亦成加行受用时并于他境故。<a id="a-1X"></a>有说。<a id="a-1Y"></a>如杀业道不成加行。<a id="a-1Z"></a>究竟时前境各别故。<a id="a-1a"></a>苾刍尼等如有戒妻。<a id="a-1b"></a>若有侵陵亦成业道。<a id="a-1c"></a>有说。<a id="a-1d"></a>此罪于所住王。<a id="a-1e"></a>以能护持及不许故。<a id="a-1f"></a>若王自犯业道亦成。<a id="a-1g"></a>故前所说于理为胜。<a id="a-1h"></a>已辩欲邪行。<a id="a-1i"></a>当辩虚诳语。<a id="a-1j"></a>颂曰。</p>
  <p id="a1k">染异想发言　　解义虚诳语</p>
  <p id="a1l">论曰。<a id="a-1m"></a>说听力故成虚诳语谓于所说异想发言。<a id="a-1n"></a>及所诳者解所说义。<a id="a-1o"></a>染心不误方成业道。<a id="a-1p"></a>所诳未解杂秽语收。<a id="a-1q"></a>语多字成要最后念表无表业方成业道。<a id="a-1r"></a>或随所诳解义即成。<a id="a-1s"></a>前字俱行皆此加行。<a id="a-1t"></a>此中解义据所诳者能解名解非正解义。<a id="a-1u"></a>齐何名为能解正解。<a id="a-1v"></a>前谓解者住耳识时。<a id="a-1w"></a>后谓正能分别其义。<a id="a-1x"></a>若正解义义意识知。<a id="a-1y"></a>语表耳识俱时灭故。<a id="a-1z"></a>应此业道唯无表成。<a id="a-20"></a>是故理应善义言者住耳识位业道即成。<a id="a-21"></a>能诳具足表无表故。<a id="a-22"></a>有言。<a id="a-23"></a>所诳随解不解。<a id="a-24"></a>但异想说业道即成。<a id="a-25"></a>不尔此同离间语故。<a id="a-26"></a>随忍不忍要解方成。<a id="a-27"></a>经说诸言略有十六。<a id="a-28"></a>谓于不见不闻不觉不知事中言实见等。<a id="a-29"></a>所见等中言不见等。<a id="a-2A"></a>如是八种名非圣言。<a id="a-2B"></a>不见等中言不见等。<a id="a-2C"></a>所见等中言实见等。<a id="a-2D"></a>如是八种名为圣言。<a id="a-2E"></a>何等名为所见等相。<a id="a-2F"></a>颂曰。</p>
  <p id="a2G">由眼耳意识　　并余三所证</p>
  <p id="a2H">如次第名为　　所见闻知觉</p>
  <p id="a2I">论曰。<a id="a-2J"></a>若境由眼耳意余识所证。<a id="a-2K"></a>如次名所见等。<a id="a-2L"></a>鼻舌身根取至境故总名为觉余。<a id="a-2M"></a>经定说三根所取为所觉故。<a id="a-2N"></a>经言。<a id="a-2O"></a>大母。<a id="a-2P"></a>汝意云何。<a id="a-2Q"></a>诸所有色非汝眼见。<a id="a-2R"></a>非汝曾见非汝当见非希求见汝。<a id="a-2S"></a>为因此起欲起贪起亲起爱起阿赖耶起尼延底起耽着不。<a id="a-2T"></a>不尔大德。<a id="a-2U"></a>诸所有声非汝耳闻。<a id="a-2V"></a>广说乃至。<a id="a-2W"></a>诸所有法非汝意知。<a id="a-2X"></a>广说乃至。<a id="a-2Y"></a>不尔大德。<a id="a-2Z"></a>复告大母汝于此中应知所见唯有所见。<a id="a-2a"></a>应知所闻所觉所知。<a id="a-2b"></a>唯有所闻所觉所知。<a id="a-2c"></a>此经既于色声法境说为所见所闻所知。<a id="a-2d"></a>准此于余定立所觉。<a id="a-2e"></a>若不许尔。<a id="a-2f"></a>所觉是何又香等三。<a id="a-2g"></a>在所见等外。<a id="a-2h"></a>于彼三境应不起言说。<a id="a-2i"></a>经主拨言。<a id="a-2j"></a>此不成证。<a id="a-2k"></a>经义别故。<a id="a-2l"></a>非此经中佛欲决判四所言相然见此经所说义者。<a id="a-2m"></a>谓佛劝彼于六境中。<a id="a-2n"></a>及于见等四所言事。<a id="a-2o"></a>应知但有所见等言。<a id="a-2p"></a>不应增益爱非爱相。<a id="a-2q"></a>若尔何相名所见等。<a id="a-2r"></a>有余师说。<a id="a-2s"></a>若是五根现所证境名为所见。<a id="a-2t"></a>若他传说名为所闻。<a id="a-2u"></a>若运自心以种种理比度所许名为所觉。<a id="a-2v"></a>若意现证名为所知。<a id="a-2w"></a>于五境中皆容起四。<a id="a-2x"></a>于第六境除见有三。<a id="a-2y"></a>由此觉名非无所目。<a id="a-2z"></a>香等三境言说非无。<a id="a-30"></a>复引古师别释此四。<a id="a-31"></a>今谓经主唯申自执非我许此。<a id="a-32"></a>经判所言相故但言经证。<a id="a-33"></a>三根所取名为所觉。<a id="a-34"></a>起所觉言故。<a id="a-35"></a>我师宗随此经立所见等相。<a id="a-36"></a>于理无违。<a id="a-37"></a>虽说为遮于彼增益爱非爱相。<a id="a-38"></a>非不应理言六四别于理不然。<a id="a-39"></a>前经后经义相似故。<a id="a-3A"></a>我见此经所说义者谓教大母如于三时色等境中。<a id="a-3B"></a>若不见等不希求故。<a id="a-3C"></a>欲等不生如是。<a id="a-3D"></a>若知所见等境唯有所见等。<a id="a-3E"></a>欲等亦不生欲等。<a id="a-3F"></a>但由自分别故。<a id="a-3G"></a>我随经义解此经文。<a id="a-3H"></a>非如经主随自分别。<a id="a-3I"></a>故后大母领佛教言。<a id="a-3J"></a>我解世尊所说义者。</p>
  <p id="a3K">见色已失念　　妄增爱相者</p>
  <p id="a3L">心便受爱染　　及住于耽着</p>
  <p id="a3M">彼由起此受　　众多相现前</p>
  <p id="a3N">故彼心恒时　　为诸贪害恼</p>
  <p id="a3O">如是集众苦　　便远于涅槃</p>
  <p id="a3P">爱尽故涅槃　　日亲之所说</p>
  <p id="a3Q">见色已正念　　不增爱相者</p>
  <p id="a3R">心不受爱染　　及不住耽着</p>
  <p id="a3S">彼由不起受　　众多相现前</p>
  <p id="a3T">故彼心恒时　　离诸贪害恼</p>
  <p id="a3U">如是灭众苦　　便近于涅槃</p>
  <p id="a3V">爱尽故涅槃　　日亲之所说</p>
  <p id="a3W">如是于声香味触法一一广说。<a id="a-3X"></a>世尊亦赞能如是解。<a id="a-3Y"></a>善哉善哉。<a id="a-3Z"></a>故经主言经义别者。<a id="a-3a"></a>诚如所说以经义别。<a id="a-3b"></a>经主于中异分别故。<a id="a-3c"></a>又何意趣朋彼二师违理教释。<a id="a-3d"></a>而偏憎背毗婆沙者顺理教言。<a id="a-3e"></a>且彼二师所释违教。<a id="a-3f"></a>所见等相佛于经中于色等境分明别说。<a id="a-3g"></a>而彼弃舍异建立故。<a id="a-3h"></a>亦与随教正理相违。<a id="a-3i"></a>说五境中各具有四。<a id="a-3j"></a>第六境上唯有三等。<a id="a-3k"></a>然法最可立所见名。<a id="a-3l"></a>非声等中可名所见。<a id="a-3m"></a>如言佛见去来世等。<a id="a-3n"></a>此皆意识不共境故。<a id="a-3o"></a>曾无圣教言耳见声鼻见香等。<a id="a-3p"></a>如何五境皆名所见唯非第六。<a id="a-3q"></a>又彼自说若意现证名为所知。<a id="a-3r"></a>法既所知应名所见。<a id="a-3s"></a>现所证故犹如色等。<a id="a-3t"></a>此有何理唯五所证。<a id="a-3u"></a>立所见名。<a id="a-3v"></a>又后师释。<a id="a-3w"></a>自内所受及自所证。<a id="a-3x"></a>名为所知。<a id="a-3y"></a>若尔见何缘非自内所受。<a id="a-3z"></a>是则所见应即所知。<a id="a-40"></a>又所觉知应无差别。<a id="a-41"></a>俱是意识自所证故。<a id="a-42"></a>又诸比量现量为先达正理人皆所共许。<a id="a-43"></a>若比量境方名所觉。<a id="a-44"></a>不应所觉在所知先。<a id="a-45"></a>故彼二师义无端绪。<a id="a-46"></a>今谓经主僻执居心。<a id="a-47"></a>背此正宗党彼邪说。<a id="a-48"></a>颇有由身表异想义成妄语不。<a id="a-49"></a>有。<a id="a-4A"></a>故论言颇有不动身杀生罪触耶。<a id="a-4B"></a>曰有。<a id="a-4C"></a>谓发语。<a id="a-4D"></a>颇有不发语妄语罪触耶。<a id="a-4E"></a>曰有。<a id="a-4F"></a>谓动身。<a id="a-4G"></a>颇有不动身不发语二罪所触耶。<a id="a-4H"></a>曰有。<a id="a-4I"></a>谓仙人意愤。<a id="a-4J"></a>及长养业时。<a id="a-4K"></a>经主于此作如是难。<a id="a-4L"></a>若不动身亦不发语。<a id="a-4M"></a>欲无无表离表而生。<a id="a-4N"></a>此二如何得成业道。<a id="a-4O"></a>于如是难应设劬劳。<a id="a-4P"></a>彼谓实无表无表业。<a id="a-4Q"></a>岂容不立此二业道。<a id="a-4R"></a>彼亦应辩触二罪因。<a id="a-4S"></a>非但起恶思有太过失故。<a id="a-4T"></a>若要依身语二门转思。<a id="a-4U"></a>起欲杀诳心即应成逆。<a id="a-4V"></a>彼不成者仙等应同。<a id="a-4W"></a>既不动身亦不发语。<a id="a-4X"></a>如何成业道。<a id="a-4Y"></a>及依身语门应设劬劳。<a id="a-4Z"></a>释如是难。<a id="a-4a"></a>然我且释布洒他时。<a id="a-4b"></a>如由动身能表语义生语业道。<a id="a-4c"></a>若身不动能表语义业道亦生。<a id="a-4d"></a>然说戒时彼有所犯。<a id="a-4e"></a>默然表净令众咸知。<a id="a-4f"></a>如何不生妄语业道。<a id="a-4g"></a>仙人意愤义等教他。<a id="a-4h"></a>彼于有情心无所顾。<a id="a-4i"></a>非人敬彼知有恶心。<a id="a-4j"></a>动身为杀彼生业道。<a id="a-4k"></a>仙以何表令鬼知心。<a id="a-4l"></a>彼由意愤身语必变。<a id="a-4m"></a>或由咒诅必动身语。<a id="a-4n"></a>有余师说。<a id="a-4o"></a>非于欲界一切无表悉依表生。<a id="a-4p"></a>如得果时五苾刍等得别解脱戒。<a id="a-4q"></a>不善亦应然然彼先时决定有表。<a id="a-4r"></a>余亦应尔。<a id="a-4s"></a>仙如前说。<a id="a-4t"></a>布洒他时得妄语者。<a id="a-4u"></a>谓不清净诈入僧中坐现威仪。<a id="a-4v"></a>或有所说。<a id="a-4w"></a>此谓先表。<a id="a-4x"></a>余例应思。<a id="a-4y"></a>已辩虚诳语。<a id="a-4z"></a>当辩余三语。<a id="a-50"></a>颂曰。</p>
  <p id="a51">染心坏他语　　说名离间语</p>
  <p id="a52">非爱粗恶语　　诸染杂秽语</p>
  <p id="a53">余说异三染　　佞歌邪论等</p>
  <p id="a54">论曰。<a id="a-55"></a>若染污心发坏他语。<a id="a-56"></a>若他坏不坏俱成离间语。<a id="a-57"></a>解义不误流至此中。<a id="a-58"></a>若以染心发非爱语。<a id="a-59"></a>毁訾于他名粗恶语。<a id="a-5A"></a>前染心语流至此故。<a id="a-5B"></a>解义不误亦与前同。<a id="a-5C"></a>一切染心所发诸语。<a id="a-5D"></a>名杂秽语。<a id="a-5E"></a>皆杂秽故。<a id="a-5F"></a>唯前语字流至此中。<a id="a-5G"></a>有说。<a id="a-5H"></a>异前三余染心所发佞歌邪论等方杂秽语收。<a id="a-5I"></a>佞谓苾刍邪求名利发谄爱语。<a id="a-5J"></a>歌谓倡伎染心悦他作诸词曲。<a id="a-5K"></a>及染心者讽吟相调。<a id="a-5L"></a>邪论者。<a id="a-5M"></a>谓胜数明等述恶见言等。<a id="a-5N"></a>谓染心所发悲叹及戏论语。<a id="a-5O"></a>轮王现时歌咏等语。<a id="a-5P"></a>随顺出离与染相违。<a id="a-5Q"></a>故彼皆非杂秽语摄。<a id="a-5R"></a>有说。<a id="a-5S"></a>彼有嫁娶等言。<a id="a-5T"></a>杂秽语收非业道摄。<a id="a-5U"></a>薄尘类故。<a id="a-5V"></a>不引无表非无无表可业道摄。<a id="a-5W"></a>已辩三语。<a id="a-5X"></a>当辩意三。<a id="a-5Y"></a>颂曰。</p>
  <p id="a5Z">恶欲他财贪　　憎有情嗔恚</p>
  <p id="a5a">拨善恶等见　　名邪见业道</p>
  <p id="a5b">论曰。<a id="a-5c"></a>于他财物非理耽求欲令属己。<a id="a-5d"></a>或力或窃。<a id="a-5e"></a>如是恶欲名贪业道。<a id="a-5f"></a>岂不欲爱皆名为贪。<a id="a-5g"></a>如五盖经。<a id="a-5h"></a>依贪欲盖佛说应断。<a id="a-5i"></a>此世间贪虽皆名贪非皆业道。<a id="a-5j"></a>由前已说诸恶行中摄粗品为十业道故。<a id="a-5k"></a>唯于他物起恶欲贪名贪业道。<a id="a-5l"></a>若异此者贪着己物业道应成。<a id="a-5m"></a>轮王北洲为难亦尔。<a id="a-5n"></a>于有情类起憎恚心。<a id="a-5o"></a>欲为逼迫。<a id="a-5p"></a>名嗔业道。<a id="a-5q"></a>于善恶等恶见拨无。<a id="a-5r"></a>此见名为邪见业道。<a id="a-5s"></a>举初摄后故说等言。<a id="a-5t"></a>具足应如契经所说谤因谤果。<a id="a-5u"></a>二世尊等总十一类邪见不同。<a id="a-5v"></a>谓无施与。<a id="a-5w"></a>乃至广说。<a id="a-5x"></a>如是已辩十业道相。<a id="a-5y"></a>依何义释诸业道名。<a id="a-5z"></a>颂曰。</p>
  <p id="a60">此中三唯道　　七业亦道故</p>
  <p id="a61">论曰。<a id="a-62"></a>十业道中后三唯道。<a id="a-63"></a>业之道故立业道名。<a id="a-64"></a>彼相应思说名为业。<a id="a-65"></a>彼转故转。<a id="a-66"></a>彼行故行。<a id="a-67"></a>如彼势力而造作故。<a id="a-68"></a>前七是业身。<a id="a-69"></a>语业故。<a id="a-6A"></a>亦业之道。<a id="a-6B"></a>思所游故。<a id="a-6C"></a>由能等起身语业思。<a id="a-6D"></a>托身语业为境转故。<a id="a-6E"></a>业业之道立业道名。<a id="a-6F"></a>故于此中言业道者。<a id="a-6G"></a>具显业道业业道业。<a id="a-6H"></a>虽不同类而一为余。<a id="a-6I"></a>世记论中俱极成故。<a id="a-6J"></a>或业之道故名业道。<a id="a-6K"></a>亦业亦道故名业道。<a id="a-6L"></a>具足应言业道业道。<a id="a-6M"></a>以一为余但言业道。<a id="a-6N"></a>善业道义类此应知。<a id="a-6O"></a>加行后起应名业道。<a id="a-6P"></a>思亦缘彼为境转故。<a id="a-6Q"></a>理亦应说而不说者。<a id="a-6R"></a>为本依本彼方转故。<a id="a-6S"></a>先说粗品为业道故。<a id="a-6T"></a>又由根本有减增故。<a id="a-6U"></a>令内外物有减有增。<a id="a-6V"></a>二分不然。<a id="a-6W"></a>故非业道。<a id="a-6X"></a>一切恶业道皆现善相违。<a id="a-6Y"></a>断诸善根由何业道。<a id="a-6Z"></a>断续善相差别云何。<a id="a-6a"></a>颂曰。</p>
  <p id="a6b">唯邪见断善　　所断欲生得</p>
  <p id="a6c">拨因果一切　　渐断二俱舍</p>
  <p id="a6d">人三洲男女　　见行断非得</p>
  <p id="a6e">续善疑有见　　顿现除逆者</p>
  <p id="a6f">论曰。<a id="a-6g"></a>恶业道中唯有上品圆满邪见能断善根。<a id="a-6h"></a>若尔何缘本论中说。<a id="a-6i"></a>云何上品诸不善根。<a id="a-6j"></a>谓诸不善根能断善根者。<a id="a-6k"></a>或离欲位最初所除。<a id="a-6l"></a>由不善根能引邪见。<a id="a-6m"></a>故邪见事推在彼根。<a id="a-6n"></a>如火烧村。<a id="a-6o"></a>火由贼起。<a id="a-6p"></a>故世间说被贼烧村。<a id="a-6q"></a>何等善根为此所断。<a id="a-6r"></a>谓唯欲界生得善根。<a id="a-6s"></a>色无色善先不成故。<a id="a-6t"></a>施设足论当云何通。<a id="a-6u"></a>如彼论言唯由此量是人已断三界善根。<a id="a-6v"></a>依上善根得更远说。<a id="a-6w"></a>令此相续非彼器故。<a id="a-6x"></a>何缘唯断生得善根。<a id="a-6y"></a>加行善根先已退故。<a id="a-6z"></a>如说。<a id="a-70"></a>如是补特伽罗成就善法。<a id="a-71"></a>乃至广说。<a id="a-72"></a>此中所言成善法者。<a id="a-73"></a>总说成就加行生得。<a id="a-74"></a>复言善法隐没者。<a id="a-75"></a>此言唯说加行善。<a id="a-76"></a>将断善时最初舍故。<a id="a-77"></a>言有随俱行善根未断者。<a id="a-78"></a>此显犹有生得善根。<a id="a-79"></a>彼于后时一切悉断。<a id="a-7A"></a>由此断故名断善根。<a id="a-7B"></a>此断善根何因何位。<a id="a-7C"></a>谓有一类先成暴恶意乐随眠。<a id="a-7D"></a>后逢恶友缘力所资转复增盛。<a id="a-7E"></a>故善根减不善根增。<a id="a-7F"></a>后起拨因拨果邪见。<a id="a-7G"></a>令一切善皆悉隐没。<a id="a-7H"></a>由此相续离善而住。<a id="a-7I"></a>此因此位断诸善根。<a id="a-7J"></a>何名拨因拨果邪见。<a id="a-7K"></a>谤妙恶行名为拨因。<a id="a-7L"></a>谤果异熟名为拨果。<a id="a-7M"></a>邪见有二。<a id="a-7N"></a>谓自界缘及他界缘。<a id="a-7O"></a>或有漏缘及无漏缘。<a id="a-7P"></a>谁能断善。<a id="a-7Q"></a>应言一切能断善根。<a id="a-7R"></a>九品善根为可顿断。<a id="a-7S"></a>如见道断见所断耶。<a id="a-7T"></a>不尔云何。<a id="a-7U"></a>谓渐次断九品邪见。<a id="a-7V"></a>九品善根顺逆相望渐次断故。<a id="a-7W"></a>如修道断修所断惑。<a id="a-7X"></a>谓下下品断上上品。<a id="a-7Y"></a>至上上品断下下品。<a id="a-7Z"></a>故本论说。<a id="a-7a"></a>云何名微俱行善根。<a id="a-7b"></a>谓断善根时最后所舍者。<a id="a-7c"></a>由舍彼故名断善根。<a id="a-7d"></a>若尔彼文何理。<a id="a-7e"></a>复说云何上品诸不善根。<a id="a-7f"></a>谓诸不善根能断善根者。<a id="a-7g"></a>不应于此微其理趣。<a id="a-7h"></a>乘前为问其理已成。<a id="a-7i"></a>谓此乘前所断微善。<a id="a-7j"></a>即问能断上不善根。<a id="a-7k"></a>前微善根既下品摄。<a id="a-7l"></a>后能断者理上品收。<a id="a-7m"></a>故于此中不劳征难。<a id="a-7n"></a>既如修道断所断惑。<a id="a-7o"></a>理于中间通起不起。<a id="a-7p"></a>诸律仪果有从加行。<a id="a-7q"></a>有从生得善心所生。<a id="a-7r"></a>若从加行善心生者。<a id="a-7s"></a>律仪先舍后断善根。<a id="a-7t"></a>然断善根加行根本皆名断善。<a id="a-7u"></a>依此故说断善根位舍诸律仪。<a id="a-7v"></a>若从生得善心生者。<a id="a-7w"></a>随断何品能生善根。<a id="a-7x"></a>所生律仪尔时便舍。<a id="a-7y"></a>舍能等起彼随舍故。<a id="a-7z"></a>为在何处能断善根。<a id="a-80"></a>人趣三洲非在恶趣亦非天趣。<a id="a-81"></a>所以者何。<a id="a-82"></a>以恶趣中染不染慧不坚牢故。<a id="a-83"></a>以天趣中现见善恶诸业果故。<a id="a-84"></a>言三洲者。<a id="a-85"></a>除北俱卢。<a id="a-86"></a>彼无极恶阿世耶故。<a id="a-87"></a>有余师说。<a id="a-88"></a>唯赡部洲。<a id="a-89"></a>若尔便违本论所说。<a id="a-8A"></a>如本论说。<a id="a-8B"></a>赡部洲人极少成八根。<a id="a-8C"></a>东西洲亦尔。<a id="a-8D"></a>如是断善依何类身。<a id="a-8E"></a>唯男女身志意定故。<a id="a-8F"></a>有余师说。<a id="a-8G"></a>亦非女身欲勤慧等皆昧钝故。<a id="a-8H"></a>若尔便违本论所说。<a id="a-8I"></a>如本论说若成女根定成八根。<a id="a-8J"></a>男根亦尔。<a id="a-8K"></a>为何行者能断善根。<a id="a-8L"></a>唯见行人非爱行者。<a id="a-8M"></a>诸见行者恶阿世耶极坚深故。<a id="a-8N"></a>彼恶意乐推求相续。<a id="a-8O"></a>故名极坚。<a id="a-8P"></a>见远随入故名极深。<a id="a-8Q"></a>以极坚深故能断善。<a id="a-8R"></a>诸爱行者恶阿世耶极躁动故。<a id="a-8S"></a>由斯理趣非扇搋等能断善根。<a id="a-8T"></a>又此类人如恶趣故。<a id="a-8U"></a>此善根断其体是何。<a id="a-8V"></a>善断应知非得为体。<a id="a-8W"></a>以重邪见现在前时。<a id="a-8X"></a>能令善根成就得灭。<a id="a-8Y"></a>不成就得相续而生。<a id="a-8Z"></a>此位名为善根已断。<a id="a-8a"></a>故善断体即是非得。<a id="a-8b"></a>前已成立非得实有。<a id="a-8c"></a>善根断已由何复续。<a id="a-8d"></a>由疑有见谓续善位或由因力或依善友。<a id="a-8e"></a>有于因果欻复生疑。<a id="a-8f"></a>所招后世为无为有。<a id="a-8g"></a>有于因果欻生正见。<a id="a-8h"></a>定有后世先执是邪。<a id="a-8i"></a>尔时善根成就得还起。<a id="a-8j"></a>不成就得灭名续善根。<a id="a-8k"></a>九品善根顿续渐起。<a id="a-8l"></a>如顿除病气力渐增。<a id="a-8m"></a>于现身中能续善不。<a id="a-8n"></a>亦有能续除造逆人。<a id="a-8o"></a>有余师言。<a id="a-8p"></a>断见增者亦非现世。<a id="a-8q"></a>能续善根依彼二人。<a id="a-8r"></a>经作是说。<a id="a-8s"></a>彼定于现法不能续善根。<a id="a-8t"></a>彼人定从地狱将没。<a id="a-8u"></a>或即于彼将受生时能续善根非余位。<a id="a-8v"></a>故言将生位谓中有中。<a id="a-8w"></a>将殁时言谓彼将死。<a id="a-8x"></a>若由因力彼断善根。<a id="a-8y"></a>将死时续。<a id="a-8z"></a>若由缘力彼断善根将生时续。<a id="a-90"></a>由自他力应知亦尔。<a id="a-91"></a>又意乐坏非加行坏。<a id="a-92"></a>断善根者是人现世能续善根。<a id="a-93"></a>若意乐坏加行亦坏。<a id="a-94"></a>断善根者要身坏后方续善根。<a id="a-95"></a>谓世有人拨无后世名意乐坏。<a id="a-96"></a>而不随彼意乐所作非加行坏。<a id="a-97"></a>见坏戒不坏。<a id="a-98"></a>见坏戒亦坏。<a id="a-99"></a>断善根者应知亦尔。<a id="a-9A"></a>非劫将坏及劫初成有断善根。<a id="a-9B"></a>坏器世间增上力故。<a id="a-9C"></a>相续润故。<a id="a-9D"></a>行妙行者不断善根。<a id="a-9E"></a>以心坚牢有所乐故。<a id="a-9F"></a>断善邪定四句差别。<a id="a-9G"></a>谓补剌拏未生怨王提婆达多所余人等。<a id="a-9H"></a>如其次第应知差别。<a id="a-9I"></a>断善邪见破僧妄语。<a id="a-9J"></a>当知定招无间异熟。<a id="a-9K"></a>余无间业或招无间。<a id="a-9L"></a>或招所余地狱异熟。<a id="a-9M"></a>已乘义便辩断善根。<a id="a-9N"></a>今应复明本业道义。<a id="a-9O"></a>所说善恶二业道中。<a id="a-9P"></a>有几并生与思俱转。<a id="a-9Q"></a>颂曰。</p>
  <p id="a9R">业道思俱转　　不善一至八</p>
  <p id="a9S">善总开至十　　别遮一八五</p>
  <p id="a9T">论曰。<a id="a-9U"></a>于诸业道思俱转中。<a id="a-9V"></a>且不善与思从一唯至八。<a id="a-9W"></a>一俱转者。<a id="a-9X"></a>谓离所余贪等三中随一现起。<a id="a-9Y"></a>若先加行所造恶业。<a id="a-9Z"></a>贪等余染及不染心现在前时随一究竟。<a id="a-9a"></a>经主唯说不染污心此言太减。<a id="a-9b"></a>以慢疑等染心起时亦有由先加行所起业道成故。<a id="a-9c"></a>又说加行造恶色业色言太增。<a id="a-9d"></a>无色无容先加行造不染心起业道方成。<a id="a-9e"></a>须简别故。<a id="a-9f"></a>后如是类例应弹斥。<a id="a-9g"></a>有余师说。<a id="a-9h"></a>身三业道一一思俱转。<a id="a-9i"></a>谓杀盗邪淫。<a id="a-9j"></a>理不应然。<a id="a-9k"></a>邪淫必二无遣他为故。<a id="a-9l"></a>必贪究竟故。<a id="a-9m"></a>杀盗自为。<a id="a-9n"></a>亦必二故。<a id="a-9o"></a>设据遣他作应差别言。<a id="a-9p"></a>谓于究竟时贪等不起。<a id="a-9q"></a>又说。<a id="a-9r"></a>杂秽语及贪嗔等三。<a id="a-9s"></a>随一现前名一俱转。<a id="a-9t"></a>此亦非理。<a id="a-9u"></a>阙唯言故。<a id="a-9v"></a>如我先说于理为善。<a id="a-9w"></a>二俱转者。<a id="a-9x"></a>谓行邪行若自行杀盗杂秽语。<a id="a-9y"></a>或遣他为随一成位。<a id="a-9z"></a>贪嗔邪见随一现前。<a id="a-A0"></a>若先加行所造恶业贪等余染。<a id="a-A1"></a>及不染心现在前时随二究竟。<a id="a-A2"></a>经主于此作如是言。<a id="a-A3"></a>谓嗔心时究竟杀业。<a id="a-A4"></a>若起贪位成不与取。<a id="a-A5"></a>或欲邪行或杂秽语。<a id="a-A6"></a>此亦非理。<a id="a-A7"></a>若自究竟则应于杀无劳说嗔。<a id="a-A8"></a>此更无容余究竟故。<a id="a-A9"></a>于盗邪行说贪亦然。<a id="a-AA"></a>说起贪时成杂秽语。<a id="a-AB"></a>此言阙减。<a id="a-AC"></a>容三成故。<a id="a-AD"></a>若先加行于究竟时一一应言贪等随一。<a id="a-AE"></a>有余师说。<a id="a-AF"></a>于他命财起欲杀盗心令死时即取。<a id="a-AG"></a>或他婢等住船等中。<a id="a-AH"></a>犯邪行时。<a id="a-AI"></a>盗离本处。<a id="a-AJ"></a>此非唯二。<a id="a-AK"></a>以贪嗔中随其所应必有一故。<a id="a-AL"></a>又说虚诳离间粗恶随起一时亦二俱转。<a id="a-AM"></a>此亦非理贪嗔等。<a id="a-AN"></a>三随其所应容有一故。<a id="a-AO"></a>由此先说于理为善。<a id="a-AP"></a>三俱转者。<a id="a-AQ"></a>谓先加行所造恶业贪等起时随二究竟。<a id="a-AR"></a>若遣一使作杀等一。<a id="a-AS"></a>自行淫等。<a id="a-AT"></a>俱时究竟。<a id="a-AU"></a>若自作二如理应思。<a id="a-AV"></a>若先加行所造恶业。<a id="a-AW"></a>贪等余染及不染心现在前时随三究竟。<a id="a-AX"></a>若起贪等余染心时。<a id="a-AY"></a>自成摄离间虚诳语业等使作一等如理应思。<a id="a-AZ"></a>有余师言。<a id="a-Aa"></a>遣二使已自行邪行俱究竟时。<a id="a-Ab"></a>及语前三随俱起二此亦非理。<a id="a-Ac"></a>淫究竟时定有贪故。<a id="a-Ad"></a>发语业道贪等三中容有一故。<a id="a-Ae"></a>设起余心应差别故。<a id="a-Af"></a>四俱转者。<a id="a-Ag"></a>谓欲坏他说虚诳言。<a id="a-Ah"></a>或粗恶语。<a id="a-Ai"></a>意业道一。<a id="a-Aj"></a>语业道三若遣二使自行淫等。<a id="a-Ak"></a>若先加行所造恶业。<a id="a-Al"></a>贪等起时随三究竟。<a id="a-Am"></a>如是等类准例应思。<a id="a-An"></a>有余师言。<a id="a-Ao"></a>俱说四语。<a id="a-Ap"></a>此说非理。<a id="a-Aq"></a>应分别故。<a id="a-Ar"></a>如是五六七皆如理应思。<a id="a-As"></a>八俱转者。<a id="a-At"></a>谓先加行作六恶业。<a id="a-Au"></a>自行邪欲俱时究竟。<a id="a-Av"></a>余例应思。<a id="a-Aw"></a>后三不俱故无九十。<a id="a-Ax"></a>何缘邪欲要自究竟非如杀等。<a id="a-Ay"></a>遣他亦成杀等遣他染心定故。<a id="a-Az"></a>谓若遣使行杀生等定有染心。<a id="a-B0"></a>遣他行淫容心无染。<a id="a-B1"></a>如嫁女等。<a id="a-B2"></a>又此类惑必现前故。<a id="a-B3"></a>谓由此类烦恼现起。<a id="a-B4"></a>自行杀等令他亦然。<a id="a-B5"></a>非遣他淫惑必如自又自远离行不应行。<a id="a-B6"></a>非遣他行名自犯故。<a id="a-B7"></a>谓有远离行不应行。<a id="a-B8"></a>授女与夫自非犯者。<a id="a-B9"></a>若于此境自离杀生。<a id="a-BA"></a>遣他杀时自名杀者。<a id="a-BB"></a>曾闻菩萨将女施他便获爱果。<a id="a-BC"></a>然非梵行不善业摄。<a id="a-BD"></a>若遣他犯与自作同。<a id="a-BE"></a>岂容安住恶业加行能招福果。<a id="a-BF"></a>或诸菩萨应犯邪行。<a id="a-BG"></a>又离杀等依遮境成。<a id="a-BH"></a>离行邪淫遮己身故。<a id="a-BI"></a>由此非杀一切有情。<a id="a-BJ"></a>皆成他胜随于一切。<a id="a-BK"></a>但有行淫皆名犯重。<a id="a-BL"></a>又理必尔以诸苾刍但遣杀人必成他胜。<a id="a-BM"></a>虽行媒嫁而不犯重。<a id="a-BN"></a>何缘遣离杀不得离杀戒。<a id="a-BO"></a>但遣他杀生便得杀生罪。<a id="a-BP"></a>此例非等非无杀思有遣他杀有无离杀思。<a id="a-BQ"></a>而遣他离杀义不同故。<a id="a-BR"></a>又受持戒于此处强舍犯尸罗于他处胜故于犯戒有遣他犯名自犯。<a id="a-BS"></a>若于持戒无遣他持名自持。<a id="a-BT"></a>又先已说。<a id="a-BU"></a>先说者何。<a id="a-BV"></a>谓欲界中恶胜善劣。<a id="a-BW"></a>又缘起法有种种殊不可为难。<a id="a-BX"></a>且如眼识不住色中。<a id="a-BY"></a>亦非住眼随眼增损而不随色。<a id="a-BZ"></a>又如从心生大显等不随心力成善等性。<a id="a-Ba"></a>而形善等差别随心。<a id="a-Bb"></a>又语业声性随心转。<a id="a-Bc"></a>弹指声等性不随心。<a id="a-Bd"></a>又他命终方成杀业。<a id="a-Be"></a>他坏不坏成离间等。<a id="a-Bf"></a>如是于戒遣他受持无自受持。<a id="a-Bg"></a>若于犯戒遣他毁犯有自毁犯。<a id="a-Bh"></a>于中遣杀成能杀人。<a id="a-Bi"></a>遣他行淫不成淫者。<a id="a-Bj"></a>如是已说不善业道与思俱转数有不同。<a id="a-Bk"></a>善业道与思总开容至十。<a id="a-Bl"></a>别据显相遮一八五。<a id="a-Bm"></a>二俱转者。<a id="a-Bn"></a>谓善五识及依无色。<a id="a-Bo"></a>尽无生智现在前时无散善七。<a id="a-Bp"></a>此相应慧非见性故。<a id="a-Bq"></a>无色定俱无律仪故。<a id="a-Br"></a>三俱转者。<a id="a-Bs"></a>谓与正见相应。<a id="a-Bt"></a>意识现在前时无七色善。<a id="a-Bu"></a>四俱转者谓恶无记心现在前位。<a id="a-Bv"></a>得近住近事勤策律仪。<a id="a-Bw"></a>六俱转者。<a id="a-Bx"></a>谓善五识现在前时得上三戒。<a id="a-By"></a>七俱转者谓善意识无随转色正见相应现在前时得上三戒。<a id="a-Bz"></a>或恶无记心现前时得苾刍戒。<a id="a-C0"></a>九俱转者。<a id="a-C1"></a>谓善五识及依无色。<a id="a-C2"></a>尽无生智现在前时得苾刍戒。<a id="a-C3"></a>或静虑摄尽无生智相应意识现在前时。<a id="a-C4"></a>十俱转者。<a id="a-C5"></a>谓善意识无随转色。<a id="a-C6"></a>正见相应现在前时得苾刍戒。<a id="a-C7"></a>或余一切有随转色正见相应心正起位。<a id="a-C8"></a>别据显相所遮如是。<a id="a-C9"></a>通据隐显则无所遮。<a id="a-CA"></a>谓离律仪有一八五。<a id="a-CB"></a>一俱转者。<a id="a-CC"></a>谓恶无记心现在前时得一支远离。<a id="a-CD"></a>五俱转者。<a id="a-CE"></a>谓善意识无随转色正见相应现在前时得二支等。<a id="a-CF"></a>八俱转者。<a id="a-CG"></a>谓此意识现在前时。<a id="a-CH"></a>得五支等。<a id="a-CI"></a>善恶业道。<a id="a-CJ"></a>于何界趣处。<a id="a-CK"></a>几唯成就。<a id="a-CL"></a>几亦通现行。<a id="a-CM"></a>颂曰。</p>
  <p id="aCN">不善地狱中　　粗杂嗔通二</p>
  <p id="aCO">贪邪见成就　　北洲成后三</p>
  <p id="aCP">杂语通现成　　余欲十通二</p>
  <p id="aCQ">善于一切处　　后三通现成</p>
  <p id="aCR">无色无想天　　前七唯成就</p>
  <p id="aCS">除处通成现　　除地狱北洲</p>
  <p id="aCT">论曰。<a id="a-CU"></a>且于不善十业道中。<a id="a-CV"></a>那落迦中三通二种。<a id="a-CW"></a>谓粗恶语杂秽语嗔。<a id="a-CX"></a>三种皆通现行成就。<a id="a-CY"></a>苦逼相骂故有粗恶语。<a id="a-CZ"></a>怨叹悲叫故有杂秽语。<a id="a-Ca"></a>身心粗强[怡-台+龍]戾不调由互相憎故有嗔恚。<a id="a-Cb"></a>贪及邪见成而不行。<a id="a-Cc"></a>无可爱境故。<a id="a-Cd"></a>现见业果故。<a id="a-Ce"></a>无相害法故无杀生。<a id="a-Cf"></a>谓彼但由业尽故死。<a id="a-Cg"></a>无摄财女故无盗淫。<a id="a-Ch"></a>以无用故无虚诳语。<a id="a-Ci"></a>或虚诳语令他想倒。<a id="a-Cj"></a>彼想常倒故无诳语。<a id="a-Ck"></a>彼常离故。<a id="a-Cl"></a>或无用故。<a id="a-Cm"></a>无离间语。<a id="a-Cn"></a>北俱卢洲贪嗔邪见皆定成就而不现行。<a id="a-Co"></a>不摄我所故。<a id="a-Cp"></a>身心柔软故。<a id="a-Cq"></a>无恼害事故。<a id="a-Cr"></a>无恶意乐故。<a id="a-Cs"></a>唯杂秽语彼通现成。<a id="a-Ct"></a>由彼有时染心歌咏。<a id="a-Cu"></a>寿量定故无有杀生。<a id="a-Cv"></a>无摄财物及女人故无不与取及欲邪行。<a id="a-Cw"></a>无诳心故无虚诳语。<a id="a-Cx"></a>或无用故常和穆故无离间语。<a id="a-Cy"></a>言清美故无粗恶语。<a id="a-Cz"></a>彼人云何行非梵行。<a id="a-D0"></a>谓彼男女互起染时。<a id="a-D1"></a>执手相牵往诣树下。<a id="a-D2"></a>树枝垂覆知是应行树不垂枝两愧而别。<a id="a-D3"></a>除前地狱北俱卢洲。<a id="a-D4"></a>余欲界中十皆通二。<a id="a-D5"></a>谓于欲界天鬼傍生及人三洲。<a id="a-D6"></a>十恶业道皆通成现。<a id="a-D7"></a>然有差别。<a id="a-D8"></a>谓天鬼傍生。<a id="a-D9"></a>前七业道唯有处中摄无不律仪。<a id="a-DA"></a>人三洲中二种俱有。<a id="a-DB"></a>虽诸天众无有杀天。<a id="a-DC"></a>而或有时杀害余趣。<a id="a-DD"></a>有余师说。<a id="a-DE"></a>天亦杀天。<a id="a-DF"></a>虽天身支断已还出。<a id="a-DG"></a>斩首中截则不更生。<a id="a-DH"></a>故欲天中有杀业道。<a id="a-DI"></a>已说不善。<a id="a-DJ"></a>善业道中无贪等三。<a id="a-DK"></a>于三界五趣皆通二种。<a id="a-DL"></a>谓成就现行。<a id="a-DM"></a>身语七支无色无想但容成就必不现行。<a id="a-DN"></a>谓圣有情生无色界成就过未无漏律仪。<a id="a-DO"></a>无想有情必成过未第四静虑静虑律仪。<a id="a-DP"></a>然圣随依何静虑地曾起曾灭无漏尸罗。<a id="a-DQ"></a>生无色时成彼过去。<a id="a-DR"></a>若未来世六地皆成。<a id="a-DS"></a>二处皆无现起义者。<a id="a-DT"></a>无色唯有四蕴性故。<a id="a-DU"></a>无想有情无定心故。<a id="a-DV"></a>律仪必托大种。<a id="a-DW"></a>定心二处互无故不现起。<a id="a-DX"></a>余界趣处除地狱北洲。<a id="a-DY"></a>七善皆通现行及成就。<a id="a-DZ"></a>然有差别。<a id="a-Da"></a>谓鬼傍生有离律仪处中业道。<a id="a-Db"></a>若于色界唯有律仪。<a id="a-Dc"></a>三洲欲天皆具二种。<a id="a-Dd"></a>善恶业道得果云何。<a id="a-De"></a>颂曰。</p>
  <p id="aDf">皆能招异熟　　等流增上果</p>
  <p id="aDg">此令他受苦　　断命坏威故</p>
  <p id="aDh">论曰。<a id="a-Di"></a>且先分别十恶业道各招三果。<a id="a-Dj"></a>其三者何。<a id="a-Dk"></a>异熟等流增上别故。<a id="a-Dl"></a>谓于十种若习若修若多所作。<a id="a-Dm"></a>由此力故生捺落迦。<a id="a-Dn"></a>是异熟果。<a id="a-Do"></a>从彼出已来生此间人同分中受等流果。<a id="a-Dp"></a>谓杀生者寿量短促。<a id="a-Dq"></a>不与取者资财乏匮。<a id="a-Dr"></a>欲邪行者妻不贞良。<a id="a-Ds"></a>虚诳语者多遭诽谤。<a id="a-Dt"></a>离间语者亲友乖穆。<a id="a-Du"></a>粗恶语者恒闻恶声。<a id="a-Dv"></a>杂秽语者言不威肃。<a id="a-Dw"></a>贪者贪盛。<a id="a-Dx"></a>嗔者嗔增。<a id="a-Dy"></a>邪见者痴增上。<a id="a-Dz"></a>何缘邪见令痴转增。<a id="a-E0"></a>习异不应令异增长。<a id="a-E1"></a>经主作是释。<a id="a-E2"></a>彼品痴增故。<a id="a-E3"></a>岂不邪见相应无明。<a id="a-E4"></a>非相用增依邪见故。<a id="a-E5"></a>今观此义邪见起时。<a id="a-E6"></a>于有事中无行相转坏现见事。<a id="a-E7"></a>此与贪嗔相应无明。<a id="a-E8"></a>彼痴增重贪嗔于有境有行相转故。<a id="a-E9"></a>或见行者由邪见力。<a id="a-EA"></a>能令真智远而更远。<a id="a-EB"></a>以痴增者邪见便增由痴转令倒推求故。<a id="a-EC"></a>邪见增者痴复转增。<a id="a-ED"></a>由见转令障真智故。<a id="a-EE"></a>由此说邪智是正智近怨。<a id="a-EF"></a>以与无明为朋党故。<a id="a-EG"></a>是名业道等流果别。<a id="a-EH"></a>如何短寿是杀等流。<a id="a-EI"></a>人寿必应是善业果。<a id="a-EJ"></a>经主于此作如是释。<a id="a-EK"></a>不言人寿即杀业果。<a id="a-EL"></a>但言由杀人寿量短。<a id="a-EM"></a>应知杀业与人命根作障碍因令不久住。<a id="a-EN"></a>此所言义极难了知。<a id="a-EO"></a>若杀为因能招寿短。<a id="a-EP"></a>短名目何法是杀果非寿。<a id="a-EQ"></a>譬如金铤短即是金。<a id="a-ER"></a>寿亦应然短岂非寿。<a id="a-ES"></a>如何可说寿非杀果。<a id="a-ET"></a>若谓杀业能感命灾故杀为因非感寿者。<a id="a-EU"></a>此中应辩。<a id="a-EV"></a>何谓命灾不可说言。<a id="a-EW"></a>谓刀毒等。<a id="a-EX"></a>刀等但是灾之缘故。<a id="a-EY"></a>又不应说是杀等流。<a id="a-EZ"></a>彼是有情增上果故。<a id="a-Ea"></a>命灾命障其义是一。<a id="a-Eb"></a>既说杀业作命障因。<a id="a-Ec"></a>应辩此中命障何谓若谓命障。<a id="a-Ed"></a>即寿不生此复应思为有非有若非有者果。<a id="a-Ee"></a>体不成非住本心人。<a id="a-Ef"></a>说无为有果若是有者此非异寿便违所说寿非杀果。<a id="a-Eg"></a>理应释言。<a id="a-Eh"></a>不说人寿是杀异熟。<a id="a-Ei"></a>但应说言是杀生业近增上果。<a id="a-Ej"></a>谓虽人寿是善业招。<a id="a-Ek"></a>而由杀生增上力故。<a id="a-El"></a>令彼相续唯经少时。<a id="a-Em"></a>以欲界中不善胜善。<a id="a-En"></a>有增上力能伏善故。<a id="a-Eo"></a>若尔何故说名等流果。<a id="a-Ep"></a>显增上果中有最近故。<a id="a-Eq"></a>若二俱立增上果名。<a id="a-Er"></a>则不显果有近远别。<a id="a-Es"></a>若谓不然如何不善。<a id="a-Et"></a>以修所断无覆无记为等流果。<a id="a-Eu"></a>与理无违是故可言即人短寿是杀生业所引等流。<a id="a-Ev"></a>此十所招增上果者。<a id="a-Ew"></a>谓外所有诸资生具。<a id="a-Ex"></a>由杀生故光泽鲜少。<a id="a-Ey"></a>不与取故多遭霜雹。<a id="a-Ez"></a>稼穑微薄果实希小。<a id="a-F0"></a>欲邪行故多诸尘埃。<a id="a-F1"></a>虚诳语故多诸臭秽。<a id="a-F2"></a>离间语故所居险曲。<a id="a-F3"></a>粗恶语故多诸恶触。<a id="a-F4"></a>田丰荆棘硗确碱卤。<a id="a-F5"></a>杂秽语故时候变改。<a id="a-F6"></a>贪故果少。<a id="a-F7"></a>嗔故果辣。<a id="a-F8"></a>由邪见故果少或无。<a id="a-F9"></a>是名业道增上果别。<a id="a-FA"></a>为一杀业感地狱已。<a id="a-FB"></a>复感短寿外恶果耶。<a id="a-FC"></a>有余师言。<a id="a-FD"></a>即一杀业先受异熟。<a id="a-FE"></a>次近增上后远增上故有三果。<a id="a-FF"></a>理实杀时能令所杀受苦命断坏失威光。<a id="a-FG"></a>令他苦故生于地狱。<a id="a-FH"></a>断他命故人中寿短。<a id="a-FI"></a>先是加行果。<a id="a-FJ"></a>后是根本果。<a id="a-FK"></a>根本近分俱命杀生。<a id="a-FL"></a>由坏威光感恶外具。<a id="a-FM"></a>是故杀业得三种果。<a id="a-FN"></a>余恶业道如理应思。<a id="a-FO"></a>由此应准知。<a id="a-FP"></a>善业道三果且于离杀。<a id="a-FQ"></a>若习若修若多所作。<a id="a-FR"></a>由此力故生于天中受异熟果。<a id="a-FS"></a>从彼没已来生人中。<a id="a-FT"></a>受极长寿近增上果。<a id="a-FU"></a>即复由此感诸外具。<a id="a-FV"></a>有大威光远增上果。<a id="a-FW"></a>余善三果翻恶应说。<a id="a-FX"></a>又契经说八邪支中分色业为三谓邪语业命离邪语业邪命是何。<a id="a-FY"></a>虽离彼无而别说者。<a id="a-FZ"></a>颂曰。</p>
  <p id="aFa">贪生身语业　　邪命难除故</p>
  <p id="aFb">执命资贪生　　违经故非理</p>
  <p id="aFc">论曰。<a id="a-Fd"></a>嗔痴所生语身二业。<a id="a-Fe"></a>如次唯名邪语邪业。<a id="a-Ff"></a>从贪所生身语二业名邪语邪业。<a id="a-Fg"></a>亦说名邪命。<a id="a-Fh"></a>以难除故异二别立。<a id="a-Fi"></a>贪细能夺诸有情心。<a id="a-Fj"></a>极聪慧人犹难禁护。<a id="a-Fk"></a>故此对二为极难除。<a id="a-Fl"></a>诸在家人邪见难断。<a id="a-Fm"></a>以多妄执吉祥等故。<a id="a-Fn"></a>诸出家者邪命难除。<a id="a-Fo"></a>所有命缘皆属他故。<a id="a-Fp"></a>为于正命令殷重修。<a id="a-Fq"></a>故佛离前别说为一。<a id="a-Fr"></a>有余师执。<a id="a-Fs"></a>缘命资具贪欲所生。<a id="a-Ft"></a>身语二业方名邪命非余贪生。<a id="a-Fu"></a>所以者何。<a id="a-Fv"></a>为自戏乐作歌舞等。<a id="a-Fw"></a>非资命故。<a id="a-Fx"></a>此违经故。<a id="a-Fy"></a>理定不然。<a id="a-Fz"></a>戒蕴经中观象斗等。<a id="a-G0"></a>世尊亦立在邪命中。<a id="a-G1"></a>邪受外尘虚延命故。<a id="a-G2"></a>由此非独命资粮。<a id="a-G3"></a>贪所发身语方名邪命。<a id="a-G4"></a>正语业命翻此应知。<a id="a-G5"></a>何缘业道中先身后语。<a id="a-G6"></a>于八道支内先语后身。<a id="a-G7"></a>以业道中随粗细说。<a id="a-G8"></a>道支次第据顺相生。<a id="a-G9"></a>故契经中言寻伺已发语。</p>
 </body>
</html>