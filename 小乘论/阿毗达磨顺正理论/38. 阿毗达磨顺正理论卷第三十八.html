<!doctype html>
<html id="z3IBVqr16H" data-ver="876">
 <head>
  <meta charset="utf-8">
  <meta author="众贤">
  <meta library="龙藏">
  <meta catalog="小乘论">
  <meta period="唐">
 </head>
 <body>
  <h1 id="a1">阿毗达磨顺正理论卷第三十八</h1>
  <h2 id="a2">辩业品第四之六</h2>
  <p id="a3">诸有归依佛法僧者。<a id="a-4"></a>为归何等。<a id="a-5"></a>颂曰。</p>
  <p id="a6">归依成佛僧　　无学二种法</p>
  <p id="a7">及涅槃择灭　　是说具三归</p>
  <p id="a8">论曰。<a id="a-9"></a>如本论言归依佛者为归何法。<a id="a-A"></a>谓若诸法妙有现有。<a id="a-B"></a>由想等想施设言说名为佛陀归此能成佛。<a id="a-C"></a>无学法言谓若者即是总标当所说义。<a id="a-D"></a>言诸法者即是显示无我增言。<a id="a-E"></a>妙有言显妙有性合。<a id="a-F"></a>现有即明现可得义。<a id="a-G"></a>或妙德合。<a id="a-H"></a>故名妙有。<a id="a-I"></a>现有即显是所知性。<a id="a-J"></a>想者谓名言等。<a id="a-K"></a>想者即是能显共立能诠标举。<a id="a-L"></a>能诠故名施设。<a id="a-M"></a>何故标举次则答言。<a id="a-N"></a>由此能成无倒言说。<a id="a-O"></a>觉一切法一切种相不藉他教故名佛陀。<a id="a-P"></a>或此圆成智等众德自然开觉故名佛陀。<a id="a-Q"></a>或佛陀名显彼有觉。<a id="a-R"></a>如质碍物名有质碍。<a id="a-S"></a>或佛陀名显彼能说己所证觉以开觉他。<a id="a-T"></a>如婆罗门来诣佛所。<a id="a-U"></a>以妙赞颂问世尊言。</p>
  <p id="aV">稽首世导师　　名最上觉者</p>
  <p id="aW">何缘父母等　　号尊名佛陀</p>
  <p id="aX">世尊哀愍彼婆罗门。<a id="a-Y"></a>亦以伽他而告之曰。</p>
  <p id="aZ">婆罗门当知　　我如去来佛</p>
  <p id="aa">成就觉者相　　故我名佛陀</p>
  <p id="ab">婆罗门当知　　我观三世行</p>
  <p id="ac">皆有生灭法　　故我名佛陀</p>
  <p id="ad">婆罗门当知　　我于应知断</p>
  <p id="ae">修证事已辨　　故我名佛陀</p>
  <p id="af">婆罗门当知　　我于一切境</p>
  <p id="ag">具一切智见　　故我名佛陀</p>
  <p id="ah">婆罗门当知　　我于无量劫</p>
  <p id="ai">修诸纯净行　　经无量死生</p>
  <p id="aj">今于最后身　　离尘垢毒箭</p>
  <p id="ak">证得无上觉　　故我名佛陀</p>
  <p id="al">能成佛言。<a id="a-m"></a>显彼诸法与佛施设为建立因。<a id="a-n"></a>如何此中于无量法而总建立标一佛名。<a id="a-o"></a>如依众多和合人上立一僧宝一胜所归。<a id="a-p"></a>又于众多无漏道上立一道蕴无有过失。<a id="a-q"></a>或先已说先说者。<a id="a-r"></a>何谓想等想施设言说。<a id="a-s"></a>即佛相续无学法中立一佛名。<a id="a-t"></a>无别一佛能成佛法。<a id="a-u"></a>为是何等谓尽智等及彼眷属。<a id="a-v"></a>由得彼法能觉一切。<a id="a-w"></a>以彼胜故身得佛名。<a id="a-x"></a>非色等身前后等故。<a id="a-y"></a>为归一佛一切佛耶。<a id="a-z"></a>理实应言归一切佛。<a id="a-10"></a>以诸佛道相无异故。<a id="a-11"></a>经主此中作如是说。<a id="a-12"></a>然寻本论不见有言唯无学法。<a id="a-13"></a>即名为佛。<a id="a-14"></a>但言无学法能成于佛不遮所依身亦是佛体。<a id="a-15"></a>是故于此不可难言。<a id="a-16"></a>若唯无学法即是佛者。<a id="a-17"></a>如何于佛所恶心出血但损生身成无间罪。<a id="a-18"></a>今详经主于本论义未甚研寻能成佛言已遮佛体摄依身故。<a id="a-19"></a>谓佛名言依佛义立。<a id="a-1A"></a>唯此所目是真佛体。<a id="a-1B"></a>若佛名言就依身立。<a id="a-1C"></a>于未证得无学法时。<a id="a-1D"></a>已有依身应亦名佛。<a id="a-1E"></a>故知佛号不目依身。<a id="a-1F"></a>由此依身非能成佛。<a id="a-1G"></a>故本论说能成佛言已遮依身亦是佛体。<a id="a-1H"></a>已显佛体唯无学法。<a id="a-1I"></a>或设许然亦非无难。<a id="a-1J"></a>谓佛体性略有二种。<a id="a-1K"></a>一者世俗。<a id="a-1L"></a>二者胜义。<a id="a-1M"></a>归依佛者现对世俗。<a id="a-1N"></a>于胜义佛系念归依。<a id="a-1O"></a>以托依身而归依彼。<a id="a-1P"></a>由得彼故得佛名法。<a id="a-1Q"></a>故唯无学法是胜义佛体成无间罪由损胜义。<a id="a-1R"></a>然胜义佛必不可损。<a id="a-1S"></a>依如是义理可难言。<a id="a-1T"></a>如何于佛所恶心出血但损害生身成无间罪。<a id="a-1U"></a>毗婆沙者作是释言。<a id="a-1V"></a>坏彼所依彼随坏故。<a id="a-1W"></a>如是释难深为应理。<a id="a-1X"></a>又彼经主作如是难。<a id="a-1Y"></a>若异此者应佛与僧住世俗心。<a id="a-1Z"></a>非僧非佛云何如是。<a id="a-1a"></a>以于尔时学无学法不现前故。<a id="a-1b"></a>此难不然非所许故。<a id="a-1c"></a>谓我不许学无学法。<a id="a-1d"></a>唯现在位方成佛僧。<a id="a-1e"></a>唯言佛僧得彼法故。<a id="a-1f"></a>得于诸位曾无间断。<a id="a-1g"></a>宁住世俗心便非僧非佛。<a id="a-1h"></a>设许现在方成佛僧亦无有过。<a id="a-1i"></a>以许彼得其体亦是学无学故。<a id="a-1j"></a>得一切时常现前故。<a id="a-1k"></a>经主复言又应唯执成苾刍戒即是苾刍。<a id="a-1l"></a>是我所宗岂成过失。<a id="a-1m"></a>以得戒故假说依身亦名苾刍与前义等。<a id="a-1n"></a>是故经主于对法宗不善了知所说文义。<a id="a-1o"></a>婆雌子部作如是言。<a id="a-1p"></a>补特伽罗是所归佛。<a id="a-1q"></a>此非应理。<a id="a-1r"></a>所以者何。<a id="a-1s"></a>彼无差别不成归故。<a id="a-1t"></a>谓归离系补特伽罗与归世尊有何差别。<a id="a-1u"></a>善等差别同不记故。<a id="a-1v"></a>若谓如火随依差别。<a id="a-1w"></a>谓如依糠名为糠火。<a id="a-1x"></a>如是依佛法彼亦得佛名。<a id="a-1y"></a>此救不然应无常故。<a id="a-1z"></a>徒设救执无所成故。<a id="a-20"></a>谓彼所执补特伽罗既随所依应无常性。<a id="a-21"></a>又依糠火非即名糠补特伽罗。<a id="a-22"></a>若依佛法但应名佛补特伽罗。<a id="a-23"></a>补特伽罗非即名佛。<a id="a-24"></a>如是救执竟何所成。<a id="a-25"></a>既执补特伽罗随法成差别。<a id="a-26"></a>应许能差别法即是佛。<a id="a-27"></a>非余以归依名显依。<a id="a-28"></a>由此能灭所有生死灾患。<a id="a-29"></a>有如是用唯此相法。<a id="a-2A"></a>故说此法是所归依。<a id="a-2B"></a>余皆不然是说为善。<a id="a-2C"></a>又应许佛补特伽罗成世间法。<a id="a-2D"></a>故契经说今见世尊诸根变异。<a id="a-2E"></a>汝等既执补特伽罗。<a id="a-2F"></a>由随所依故成差别。<a id="a-2G"></a>何缘依佛法彼得佛名。<a id="a-2H"></a>非佛法为依不名非佛。<a id="a-2I"></a>此中无有差别理故。<a id="a-2J"></a>若谓如人虽有发等黑。<a id="a-2K"></a>而不随彼可得名白人。<a id="a-2L"></a>是则应成舍前救执。<a id="a-2M"></a>谓彼前救执补特伽罗。<a id="a-2N"></a>由随所依故成差别。<a id="a-2O"></a>今复不许补特伽罗随其所依成差别故。<a id="a-2P"></a>岂亦有火得差别名。<a id="a-2Q"></a>随一分依不随一分。<a id="a-2R"></a>又依有漏无漏所成补特伽罗应成二体。<a id="a-2S"></a>不尔应舍前所救执。<a id="a-2T"></a>又世尊说我于世间生非补特伽罗亦有生理。<a id="a-2U"></a>若异此者世尊应言我现世间。<a id="a-2V"></a>然说不尔是故决定法为所归。<a id="a-2W"></a>如世尊言但应依法。<a id="a-2X"></a>不应依彼补特伽罗。<a id="a-2Y"></a>又世尊言若见法者即是见我。<a id="a-2Z"></a>又契经说佛虽转变而心无异。<a id="a-2a"></a>非汝所执补特伽罗可有转变。<a id="a-2b"></a>以汝不说补特伽罗是无常故。<a id="a-2c"></a>今乘义便且以余理破汝所归补特伽罗。<a id="a-2d"></a>其体非实余处广辩。<a id="a-2e"></a>尊者矩摩逻多作如是说。<a id="a-2f"></a>佛有漏无漏法皆是佛体。<a id="a-2g"></a>故契经说今者佛身衰老朽迈。<a id="a-2h"></a>又世尊说我今重病生邻死受。<a id="a-2i"></a>告阿难陀汝应为佛于此敷设嗢怛罗僧。<a id="a-2j"></a>又契经言。<a id="a-2k"></a>汝应以饮食如法供养佛为上首僧。<a id="a-2l"></a>又契经言诸苾刍众受持佛语。<a id="a-2m"></a>又契经言于如来所恶心出血。<a id="a-2n"></a>又经说佛以足蹑衣。<a id="a-2o"></a>又契经言我今观佛威光炽盛如妙金台。<a id="a-2p"></a>又世尊言我今欲往娑多山处报药叉恩。<a id="a-2q"></a>又契经言汝等商主若得见佛获无上利。<a id="a-2r"></a>又饶益他方得名佛。<a id="a-2s"></a>饶益他者多是俗智。<a id="a-2t"></a>又诸佛用大悲为体。<a id="a-2u"></a>此是有漏法有情相转故。<a id="a-2v"></a>如是等类教理众多。<a id="a-2w"></a>非无漏中可有斯事。<a id="a-2x"></a>故非唯无漏佛法为佛体。<a id="a-2y"></a>此亦非理由无学法力于身等法假立佛名故。<a id="a-2z"></a>云何知然。<a id="a-30"></a>佛眼根等与前眼等无差别故。<a id="a-31"></a>又如有漏名无学明。<a id="a-32"></a>经说三明是无学故。<a id="a-33"></a>非死生智可是无学此缘形显故。<a id="a-34"></a>有情相转故无学身有得无学名。<a id="a-35"></a>余法亦然与诸佛法堕一相续亦得佛名。<a id="a-36"></a>又佛身等不应是佛以应断故。<a id="a-37"></a>夫言佛者都无过失非应断故。<a id="a-38"></a>又经说身无明集成故岂可说佛亦无明集成。<a id="a-39"></a>又诸佛身是不净境。<a id="a-3A"></a>以一切欲界色是不净观境故。<a id="a-3B"></a>非佛应为不净观境。<a id="a-3C"></a>经说缘佛增长善根生欣作意。<a id="a-3D"></a>诸不净观一向与厌作意相应。<a id="a-3E"></a>故知佛身非真是佛。<a id="a-3F"></a>又说业食为身因故。<a id="a-3G"></a>佛身诸处业异熟摄。<a id="a-3H"></a>是段等食之所资长。<a id="a-3I"></a>岂应于此立真佛名。<a id="a-3J"></a>若人说佛因于业有。<a id="a-3K"></a>谁有智者而不诃责。<a id="a-3L"></a>岂有智人误发此语。<a id="a-3M"></a>后自觉察而无悔愧。<a id="a-3N"></a>若据佛资粮依止摄益等。<a id="a-3O"></a>假说为佛于理无遮。<a id="a-3P"></a>余处亦曾见此例故。<a id="a-3Q"></a>如言食是命酪是热病等。<a id="a-3R"></a>又佛身中大悲俗智先菩萨位其体已有。<a id="a-3S"></a>此若是佛佛应先成。<a id="a-3T"></a>若有别因令此二种后转名佛。<a id="a-3U"></a>即应许此能差别法是佛非余。<a id="a-3V"></a>破此亦应同前一类违正理教自分别执。<a id="a-3W"></a>然大众部复作是言。<a id="a-3X"></a>如来身中所有诸法皆是无漏尽是所归。<a id="a-3Y"></a>以经说身是已修故。<a id="a-3Z"></a>谓契经说已修身心。<a id="a-3a"></a>如说已修心许心是真净身亦应尔。<a id="a-3b"></a>既说已修如何可言非真无漏。<a id="a-3c"></a>如是等证其类寔多。<a id="a-3d"></a>此一类宗辩本事品。<a id="a-3e"></a>已广遮遣无劳重破。<a id="a-3f"></a>然契经说已修身者。<a id="a-3g"></a>约对治修故作是说。<a id="a-3h"></a>是已修习能离色染无间道义。<a id="a-3i"></a>又契经言彼已修习四种念住。<a id="a-3j"></a>复言四念住总摄一切法。<a id="a-3k"></a>则一切法应皆无漏。<a id="a-3l"></a>若谓此据自性相离二念住说余亦应同。<a id="a-3m"></a>谓契经言已修身者。<a id="a-3n"></a>何故不许修身念住。<a id="a-3o"></a>又有漏善亦是所修故引修言证无漏者。<a id="a-3p"></a>此证与理岂得相应。<a id="a-3q"></a>又彼所言若佛眼等。<a id="a-3r"></a>是烦恼境故是有漏。<a id="a-3s"></a>岂不亦是离染所缘何理能遮。<a id="a-3t"></a>是无漏性此例非等如前已辩。<a id="a-3u"></a>有漏无漏相差别故。<a id="a-3v"></a>然契经说烦恼所缘圣道所厌名有漏者应共寻求。<a id="a-3w"></a>此经意趣善逝意趣极为难识。<a id="a-3x"></a>今见此经所说意者。<a id="a-3y"></a>若所缘境烦恼味着执为己有。<a id="a-3z"></a>亦为圣道之所厌恶。<a id="a-40"></a>是名有漏理应眼等。<a id="a-41"></a>漏所味着执为己有可成有漏。<a id="a-42"></a>不应例言眼等诸法无漏。<a id="a-43"></a>所厌恶应亦成无漏。<a id="a-44"></a>欣厌既异为例不齐。<a id="a-45"></a>非佛眼等为无漏。<a id="a-46"></a>诸法作道等行相欣乐而缘。<a id="a-47"></a>不可说言佛眼等法。<a id="a-48"></a>无漏厌恶而成无漏。<a id="a-49"></a>又如贪嗔于诸漏转。<a id="a-4A"></a>于眼等转其相亦然。<a id="a-4B"></a>故可说言眼等诸法同诸漏法亦成有漏。<a id="a-4C"></a>非如圣道于圣道转。<a id="a-4D"></a>于眼等转其相亦然。<a id="a-4E"></a>故不可言眼等诸法。<a id="a-4F"></a>同圣道法亦成无漏。<a id="a-4G"></a>故彼劬劳无所成者。<a id="a-4H"></a>虽复种种妄率己情。<a id="a-4I"></a>无损我宗经所说相。<a id="a-4J"></a>唯有大圣迦多衍尼子说所归佛体无有过失。<a id="a-4K"></a>僧伽差别略有五种。<a id="a-4L"></a>一无耻僧。<a id="a-4M"></a>二哑羊僧。<a id="a-4N"></a>三朋党僧。<a id="a-4O"></a>四世俗僧。<a id="a-4P"></a>五胜义僧。<a id="a-4Q"></a>无耻僧者谓毁禁戒。<a id="a-4R"></a>而被法服补特伽罗。<a id="a-4S"></a>哑羊僧者谓于三藏无所了达补特伽罗。<a id="a-4T"></a>譬如哑羊无辩说用。<a id="a-4U"></a>或言哑者显无说法。<a id="a-4V"></a>能复说羊言显无听法用。<a id="a-4W"></a>即显此类补特伽罗。<a id="a-4X"></a>于三藏中无听说用。<a id="a-4Y"></a>朋党僧者谓于游散营务斗诤。<a id="a-4Z"></a>方便善巧结构朋党补特伽罗。<a id="a-4a"></a>此三多分造非法业。<a id="a-4b"></a>世俗僧者谓善异生。<a id="a-4c"></a>此能通作法非法业。<a id="a-4d"></a>胜义僧者谓学无学法。<a id="a-4e"></a>及彼所依器补特伽罗。<a id="a-4f"></a>此定无容造非法业。<a id="a-4g"></a>五中最胜是所归依。<a id="a-4h"></a>如赞归依伽他中说。</p>
  <p id="a4i">此归依最胜　　此归依最尊</p>
  <p id="a4j">必因此归依　　能解脱众苦</p>
  <p id="a4k">于如是法补特伽罗二胜义僧中。<a id="a-4l"></a>迦多衍尼子意但以法为所归僧。<a id="a-4m"></a>故本论中作如是说。<a id="a-4n"></a>归能成僧学无学法。<a id="a-4o"></a>岂不此说与经相违。<a id="a-4p"></a>谓契经中世尊说有四双八只补特伽罗。<a id="a-4q"></a>是福田僧皆应供养。<a id="a-4r"></a>经有别义谓彼经中。<a id="a-4s"></a>说福田僧应供养故。<a id="a-4t"></a>彼经意显能受施僧。<a id="a-4u"></a>二胜义僧中能受他施者。<a id="a-4v"></a>非学无学法唯补特伽罗。<a id="a-4w"></a>此本论中说归依义。<a id="a-4x"></a>真能救护方是所归。<a id="a-4y"></a>真救护能唯在圣法。<a id="a-4z"></a>故契经言但应依法。<a id="a-50"></a>不应依彼补特伽罗。<a id="a-51"></a>由此论经不相违背。<a id="a-52"></a>又此应是不了义经。<a id="a-53"></a>待不违理别意趣故。<a id="a-54"></a>待别意趣方可了者。<a id="a-55"></a>此类名曰不了义经。<a id="a-56"></a>谓此经中所立四八果向差别补特伽罗法补特伽罗定依何建立。<a id="a-57"></a>据直言义理俱不成。<a id="a-58"></a>若谓依法应唯立五。<a id="a-59"></a>谓阿罗汉果及四种向。<a id="a-5A"></a>无漏法和合所成僧伽。<a id="a-5B"></a>若依补特伽罗亦非定八。<a id="a-5C"></a>以成八数定因不可得故。<a id="a-5D"></a>谓无量品别施设僧伽。<a id="a-5E"></a>依一补特伽罗乃至无量故。<a id="a-5F"></a>谓或依一施设僧伽。<a id="a-5G"></a>如说若能如其次第。<a id="a-5H"></a>以诸饮食供养一僧。<a id="a-5I"></a>便获供养一切僧福。<a id="a-5J"></a>或有依四施设僧伽。<a id="a-5K"></a>如供养众僧说戒羯磨等。<a id="a-5L"></a>或有依五施设僧伽如恣举等。<a id="a-5M"></a>或有依八施设僧伽。<a id="a-5N"></a>如此经说或有依十施设僧伽。<a id="a-5O"></a>如依中国受具戒等。<a id="a-5P"></a>或依二十施说僧伽。<a id="a-5Q"></a>如出众余为羯磨等。<a id="a-5R"></a>此中后后能摄前前。<a id="a-5S"></a>非于前前能摄后后。<a id="a-5T"></a>从此以后数无决定。<a id="a-5U"></a>乃至依无量亦施设僧伽。<a id="a-5V"></a>如余处说苾刍僧伽苾刍尼僧伽。<a id="a-5W"></a>或二部僧伽。<a id="a-5X"></a>或贤圣僧伽。<a id="a-5Y"></a>声闻僧伽等。<a id="a-5Z"></a>于此多种依多品别补特伽罗施设。<a id="a-5a"></a>僧内唯此依八补特伽罗名福田僧非依余品。<a id="a-5b"></a>如是差别有何定因。<a id="a-5c"></a>由此二门皆不应理。<a id="a-5d"></a>故知此是不了义经。<a id="a-5e"></a>若谓唯齐此补特伽罗总摄诸声闻。<a id="a-5f"></a>所有无漏功德种类所成种种。<a id="a-5g"></a>若二若三相续差别故唯约此显示福田。<a id="a-5h"></a>此亦非理。<a id="a-5i"></a>且许施设补特伽罗僧要待法僧故。<a id="a-5j"></a>则应唯法是胜义僧补特伽罗如前已说。<a id="a-5k"></a>若前若后无差别故。<a id="a-5l"></a>又依此八补特伽罗亦不具能总得一切声闻无漏法功德种类尽。<a id="a-5m"></a>以非唯一预流果向能得一切。<a id="a-5n"></a>此向功德如是乃至阿罗汉果。<a id="a-5o"></a>若谓向果无差别故。<a id="a-5p"></a>唯此总说一切尽者。<a id="a-5q"></a>何不说五。<a id="a-5r"></a>而说八耶。<a id="a-5s"></a>以于此中次第可得。<a id="a-5t"></a>余三摄在此三中故。<a id="a-5u"></a>又依法立补特伽罗。<a id="a-5v"></a>唯依四双道说八补特伽罗故。<a id="a-5w"></a>以约殊胜功德所依显示有情八种差别故。<a id="a-5x"></a>此意说补特伽罗岂不即为唯依于法。<a id="a-5y"></a>自相共相差别理成。<a id="a-5z"></a>以于法中若总若别理皆得成立非补特伽罗。<a id="a-60"></a>是故于此唯依于法施设僧伽分明可见。<a id="a-61"></a>若尔何故不唯说五。<a id="a-62"></a>为总摄法品类尽故。<a id="a-63"></a>以非一切一来果向总摄一切预流果尽。<a id="a-64"></a>如是乃至阿罗汉向不摄一切不还果尽。<a id="a-65"></a>是故为显圣道差别。<a id="a-66"></a>应说此八补特伽罗。<a id="a-67"></a>故此契经成不了义。<a id="a-68"></a>由唯约法建立僧伽故。<a id="a-69"></a>我轨范师迦多衍尼子为善成立所归僧伽。<a id="a-6A"></a>诸胜施设中说有情故非定唯法者理亦不然。<a id="a-6B"></a>彼由法力成差别故。<a id="a-6C"></a>无余方便令所化生能正了知佛等胜德。<a id="a-6D"></a>故佛方便依有情门立胜施设令知无过。<a id="a-6E"></a>于此义中复应思择佛为僧摄。<a id="a-6F"></a>非僧摄耶。<a id="a-6G"></a>若僧摄者则胜施设证净宝归数皆应减。<a id="a-6H"></a>又与至教所说相违。<a id="a-6I"></a>如契经言。</p>
  <p id="a6J">佛告长者何谓僧宝。<a id="a-6K"></a>谓于当来此世界中有善男子。<a id="a-6L"></a>生刹帝利婆罗门家。<a id="a-6M"></a>或生吠舍戍达罗家。<a id="a-6N"></a>归投如来应正等觉。<a id="a-6O"></a>出家修证是名僧宝。<a id="a-6P"></a>又契经说佛在僧前。<a id="a-6Q"></a>又契经言佛于某处与若干数苾刍僧俱。<a id="a-6R"></a>若非僧摄契经何故作如是言。<a id="a-6S"></a>汝等若能以少施物。<a id="a-6T"></a>如次供养佛上首僧。<a id="a-6U"></a>则于僧田获得周遍清净施福。<a id="a-6V"></a>又契经说汝乔答弥。<a id="a-6W"></a>若奉施僧亦供养我。<a id="a-6X"></a>又经说有四双八只补特伽罗名福田僧。<a id="a-6Y"></a>不应说佛离八而有。<a id="a-6Z"></a>僧有多种谓有情人声闻福田及圣僧等。<a id="a-6a"></a>佛于此内非声闻僧。<a id="a-6b"></a>可是余僧自然觉故。<a id="a-6c"></a>又不成就声闻法故。<a id="a-6d"></a>又为声闻制立学处。<a id="a-6e"></a>言不应受畜等佛衣量衣。<a id="a-6f"></a>若佛世尊声闻僧摄。<a id="a-6g"></a>亦应受学如是学处。<a id="a-6h"></a>又云声闻所有衣物世尊听许苾刍众分。<a id="a-6i"></a>若佛世尊声闻僧摄世尊衣物亦应许分。<a id="a-6j"></a>既不许分。<a id="a-6k"></a>是故知佛可余僧摄。<a id="a-6l"></a>非声闻僧。<a id="a-6m"></a>由是极成佛僧无杂然契经说。<a id="a-6n"></a>汝等若能以少施物。<a id="a-6o"></a>如次供养佛上首僧。<a id="a-6p"></a>获遍福者约福田说故无有过。<a id="a-6q"></a>由此已解乔答弥经。<a id="a-6r"></a>或彼经言。<a id="a-6s"></a>亦供养我亦言意显简佛非僧。<a id="a-6t"></a>若佛即僧亦言何用。<a id="a-6u"></a>佛所说八补特伽罗为显声闻僧位差别。<a id="a-6v"></a>言僧中有八位不同。<a id="a-6w"></a>不作是言八皆僧摄。<a id="a-6x"></a>或所说八皆福田僧佛亦福田故无有过。<a id="a-6y"></a>施僧施佛何得大果。<a id="a-6z"></a>有作是言。<a id="a-70"></a>施僧果大一切无漏圣法种类。<a id="a-71"></a>皆于僧中具可得故。<a id="a-72"></a>又言僧是上福田故。<a id="a-73"></a>又有施主将物施佛世尊劝令回施僧故。<a id="a-74"></a>然我所宗施佛果大。<a id="a-75"></a>以契经说诸佛世尊。<a id="a-76"></a>证得一切增上自在。<a id="a-77"></a>殊胜功德名最尊故。<a id="a-78"></a>又佛世尊一向无失。<a id="a-79"></a>诸烦恼习皆无余故。<a id="a-7A"></a>又僧所修梵行功德一切皆由佛所生故。<a id="a-7B"></a>又佛世尊自他利德皆已圆满至究竟故。<a id="a-7C"></a>经说此德为最胜故。<a id="a-7D"></a>以能速疾引他心故。<a id="a-7E"></a>广大愿思缘此生故。<a id="a-7F"></a>然彼所言一切无漏圣法种类。<a id="a-7G"></a>皆于僧中具可得者。<a id="a-7H"></a>此不成证。<a id="a-7I"></a>世尊身内无量无边不共功德具可得故。<a id="a-7J"></a>如说假使诸世界中一切有情。<a id="a-7K"></a>皆阿罗汉或独胜觉所有功德。<a id="a-7L"></a>欲比世尊不及少分。<a id="a-7M"></a>所言僧是上福田者。<a id="a-7N"></a>亦非证因有别意故。<a id="a-7O"></a>谓约僧众其数甚多。<a id="a-7P"></a>能受用多所施财物。<a id="a-7Q"></a>能令施主受用福增。<a id="a-7R"></a>是故言僧福田中上。<a id="a-7S"></a>或显僧众住经久时。<a id="a-7T"></a>及遍诸方故作是说。<a id="a-7U"></a>或僧虽复是上福田。<a id="a-7V"></a>然佛福田是上中极。<a id="a-7W"></a>由前所说诸因缘故。<a id="a-7X"></a>所言施主将物施佛世尊劝令回施僧者。<a id="a-7Y"></a>此证非理。<a id="a-7Z"></a>观别因故。<a id="a-7a"></a>谓佛为欲令僧住持无上正法得久住故。<a id="a-7b"></a>劝以施物回施于众。<a id="a-7c"></a>毗婆沙师作如是说。<a id="a-7d"></a>为令施主缘圣慈尊金色相身植胜因故。<a id="a-7e"></a>归依于法谓归爱尽离灭涅槃。<a id="a-7f"></a>如是一切是烦恼断名之差别。<a id="a-7g"></a>或有谓爱味着门转不应弃舍故。<a id="a-7h"></a>寄爱名通显一切烦恼永尽。<a id="a-7i"></a>爱与余烦恼同一对治故。<a id="a-7j"></a>言爱尽者。<a id="a-7k"></a>谓见所断诸爱永断故。<a id="a-7l"></a>预流者。<a id="a-7m"></a>此爱尽时便自记别诸恶趣尽。<a id="a-7n"></a>谓我已尽那落迦等。<a id="a-7o"></a>所言离者。<a id="a-7p"></a>谓欲界中诸所有贪多分已断。<a id="a-7q"></a>即是已薄欲界贪义。<a id="a-7r"></a>灭谓欲界诸爱全断。<a id="a-7s"></a>此地烦恼当于尔时决定无能系缚义故。<a id="a-7t"></a>言涅槃者。<a id="a-7u"></a>谓色无色诸爱永断。<a id="a-7v"></a>由此尽时诸所有苦皆永寂故。<a id="a-7w"></a>此则显示四沙门果。<a id="a-7x"></a>或此四种如其次第。<a id="a-7y"></a>显三界爱断及永般涅槃。<a id="a-7z"></a>或爱尽者。<a id="a-80"></a>三界爱断所言离者。<a id="a-81"></a>除爱所余诸烦恼断。<a id="a-82"></a>所言灭者。<a id="a-83"></a>显有余依般涅槃界。<a id="a-84"></a>言涅槃者。<a id="a-85"></a>显无余依般涅槃界。<a id="a-86"></a>有余师说。<a id="a-87"></a>归依法者。<a id="a-88"></a>谓通归依诸佛世尊。<a id="a-89"></a>所说杂染及清净法。<a id="a-8A"></a>彼说非理。<a id="a-8B"></a>所以者何。<a id="a-8C"></a>佛说涅槃名最上法。<a id="a-8D"></a>又有经说灭为最上。<a id="a-8E"></a>是故唯应归依此法。<a id="a-8F"></a>此中何法是所归依。<a id="a-8G"></a>能归是何。<a id="a-8H"></a>归依何义。<a id="a-8I"></a>所归依者。<a id="a-8J"></a>谓灭谛全道谛一分。<a id="a-8K"></a>除独觉乘菩萨学位无漏功德。<a id="a-8L"></a>何缘彼法非所归依。<a id="a-8M"></a>彼不能救生死怖故。<a id="a-8N"></a>谓诸独觉不能说法教诫。<a id="a-8O"></a>诸有情令离生死怖。<a id="a-8P"></a>菩萨学位不起期心故。<a id="a-8Q"></a>亦无能教诫他义故。<a id="a-8R"></a>彼身中学无学法不能救护非所归依。<a id="a-8S"></a>有余师言。<a id="a-8T"></a>不和合故不显了故。<a id="a-8U"></a>如其次第。<a id="a-8V"></a>独觉菩萨非所归依。<a id="a-8W"></a>缘彼亦生无漏意净。<a id="a-8X"></a>故彼亦是证净境摄。<a id="a-8Y"></a>此中能归语表为体。<a id="a-8Z"></a>自立誓限为自性故。<a id="a-8a"></a>若并眷属五蕴为体。<a id="a-8b"></a>以能归依所有言说。<a id="a-8c"></a>由心等起非离于心。<a id="a-8d"></a>如是归依救济为义。<a id="a-8e"></a>他身圣法及善无为。<a id="a-8f"></a>如何能为自身救济。<a id="a-8g"></a>以归依彼。<a id="a-8h"></a>能息无边生死苦轮大怖畏故。<a id="a-8i"></a>非如牧竖防护诸牛。<a id="a-8j"></a>提婆达多守余人等。<a id="a-8k"></a>但令不散非所归依。<a id="a-8l"></a>不能令息生死畏故。<a id="a-8m"></a>虽复亦有归佛法僧。<a id="a-8n"></a>然彼不蒙现救济者。<a id="a-8o"></a>以彼违越佛教理故。<a id="a-8p"></a>如有依王而违王敕。<a id="a-8q"></a>王不救济此亦应然。<a id="a-8r"></a>有余师说。<a id="a-8s"></a>彼亦能与后边善根为种子故。<a id="a-8t"></a>归依但作正行种子。<a id="a-8u"></a>非即由此能息苦轮。<a id="a-8v"></a>故有归依未蒙救者。<a id="a-8w"></a>有余师说。<a id="a-8x"></a>彼虽归依未能奉行归所为故。<a id="a-8y"></a>归依所为其体是何。<a id="a-8z"></a>谓见四谛故。<a id="a-90"></a>伽他说。</p>
  <p id="a91">诸有归依佛　　及归依法僧</p>
  <p id="a92">于四圣谛中　　恒以慧观察</p>
  <p id="a93">知苦知苦集　　知永超众苦</p>
  <p id="a94">知八支圣道　　趣安隐涅槃</p>
  <p id="a95">此归依最胜　　此归依最尊</p>
  <p id="a96">必因此归依　　能解脱众苦</p>
  <p id="a97">三所归依有差别者。<a id="a-98"></a>佛唯无学。<a id="a-99"></a>法二俱非。<a id="a-9A"></a>僧体贯通学与无学。<a id="a-9B"></a>又佛体是十根少分。<a id="a-9C"></a>僧通十二。<a id="a-9D"></a>法体非根。<a id="a-9E"></a>择灭涅槃非根摄故。<a id="a-9F"></a>又归依佛谓但归依一有为沙门果。<a id="a-9G"></a>归依法者谓通归依四无为沙门果。<a id="a-9H"></a>归依僧者谓通归依四有为沙门果及四果能趣向。<a id="a-9I"></a>又佛譬如能示道者。<a id="a-9J"></a>法如安隐所趣方域。<a id="a-9K"></a>僧如同涉正道伴侣。<a id="a-9L"></a>应求此等三差别因。<a id="a-9M"></a>应思何缘于余律仪处。<a id="a-9N"></a>立离非梵行为其所学。<a id="a-9O"></a>唯于近事一律仪中。<a id="a-9P"></a>但制令其离欲邪行。<a id="a-9Q"></a>颂曰。</p>
  <p id="a9R">邪行最可诃　　易离得不作</p>
  <p id="a9S">论曰。<a id="a-9T"></a>唯欲邪行极为能观此他世者共所诃责。<a id="a-9U"></a>以能侵毁他妻等故。<a id="a-9V"></a>感恶趣故非非梵行。<a id="a-9W"></a>又欲邪行易远离故。<a id="a-9X"></a>诸在家者耽着欲故。<a id="a-9Y"></a>离非梵行难可受持。<a id="a-9Z"></a>观彼不能长时修学。<a id="a-9a"></a>故不制彼离非梵行。<a id="a-9b"></a>谓无始来数习力故。<a id="a-9c"></a>淫欲烦恼数起现行。<a id="a-9d"></a>诸在家人随顺欲境。<a id="a-9e"></a>数易和合抑制为难。<a id="a-9f"></a>故不制彼令全远离。<a id="a-9g"></a>又诸圣者于欲邪行一切定得不作律仪。<a id="a-9h"></a>经生圣者亦不行故。<a id="a-9i"></a>离非梵行则不如是故。<a id="a-9j"></a>于近事所受律仪但为制立离欲邪行。<a id="a-9k"></a>若异此者。<a id="a-9l"></a>经生有学应不能持近事性戒。<a id="a-9m"></a>若诸近事后复从师要期。<a id="a-9n"></a>更受离非梵行得未曾得此律仪不。<a id="a-9o"></a>有余师说。<a id="a-9p"></a>得此律仪然不由斯方成近事。<a id="a-9q"></a>亦不由此失近事名。<a id="a-9r"></a>亦非先时戒不圆满。<a id="a-9s"></a>有说不得未得律仪。<a id="a-9t"></a>然获最胜杜多功德。<a id="a-9u"></a>名获最胜远离法者。<a id="a-9v"></a>谓能远离淫欲法故。<a id="a-9w"></a>由此若能远离妻室净修梵行功不唐捐。<a id="a-9x"></a>若有先时未取妻妾。<a id="a-9y"></a>普于有情类受近事律仪。<a id="a-9z"></a>于后取时宁非犯戒。<a id="a-A0"></a>今非他摄故如用属己财。<a id="a-A1"></a>谓于今时以咒术力。<a id="a-A2"></a>或财理等种种方便摄彼属己。<a id="a-A3"></a>不系于他如何难令于彼犯戒。<a id="a-A4"></a>又有别理今取彼时。<a id="a-A5"></a>于前律仪无所违犯。<a id="a-A6"></a>颂曰。</p>
  <p id="aA7">得律仪如誓　　非总于相续</p>
  <p id="aA8">论曰。<a id="a-A9"></a>诸受欲者受近事戒。<a id="a-AA"></a>如本受誓而得律仪。<a id="a-AB"></a>本受誓云何。<a id="a-AC"></a>谓离欲邪行。<a id="a-AD"></a>于他所摄诸女人所。<a id="a-AE"></a>起他摄想而行非法。<a id="a-AF"></a>如是乃名犯欲邪行。<a id="a-AG"></a>非于一切有情相续。<a id="a-AH"></a>先立誓言我当于彼。<a id="a-AI"></a>离非梵行而得律仪。<a id="a-AJ"></a>云何今时可名犯戒。<a id="a-AK"></a>既如本誓而得律仪。<a id="a-AL"></a>今正随行如何名犯。<a id="a-AM"></a>先取妻妾后受律仪。<a id="a-AN"></a>于自妻等亦发此戒。<a id="a-AO"></a>以近事等别解律仪一切有情处所得故。<a id="a-AP"></a>若异此者于自妻妾。<a id="a-AQ"></a>非处非时非支非礼。<a id="a-AR"></a>亦应不犯欲邪行戒。<a id="a-AS"></a>于旧所受既有犯者。<a id="a-AT"></a>于新所受应有不犯。<a id="a-AU"></a>故不应为如先所难。<a id="a-AV"></a>何缘于四语业道中。<a id="a-AW"></a>立离虚诳语为近事学处。<a id="a-AX"></a>非立离余离间语等。<a id="a-AY"></a>亦由前说三种因故。<a id="a-AZ"></a>谓虚诳语最可诃故。<a id="a-Aa"></a>诸在家者易远离故。<a id="a-Ab"></a>一切圣者得不作故。<a id="a-Ac"></a>复有别因。<a id="a-Ad"></a>颂曰。</p>
  <p id="aAe">以开虚诳语　　便越诸学处</p>
  <p id="aAf">论曰。<a id="a-Ag"></a>越诸学处被检问时。<a id="a-Ah"></a>若开虚诳语便言我不作。<a id="a-Ai"></a>因斯于戒多所违越。<a id="a-Aj"></a>故佛为欲令彼坚持。<a id="a-Ak"></a>于一切律仪皆遮虚诳语。<a id="a-Al"></a>云何令彼缘力犯戒。<a id="a-Am"></a>时寻即生惭如实自发露。<a id="a-An"></a>何缘一切离性罪中。<a id="a-Ao"></a>立四种为近事学处。<a id="a-Ap"></a>然于一切离遮罪中。<a id="a-Aq"></a>于近事律仪唯制离饮酒。<a id="a-Ar"></a>颂曰。</p>
  <p id="aAs">遮中唯离酒　　为护余律仪</p>
  <p id="aAt">论曰。<a id="a-Au"></a>诸饮酒者心多纵逸。<a id="a-Av"></a>不能守护诸余律仪。<a id="a-Aw"></a>故为护余令离饮酒。<a id="a-Ax"></a>谓饮酒已于恶作说别悔堕落。<a id="a-Ay"></a>众余他胜五部罪中不能防守。<a id="a-Az"></a>或有是处由此普于诸学处海扰乱违越。<a id="a-B0"></a>由此世尊知饮诸酒是起一切性罪因故。<a id="a-B1"></a>能损正念及正智故。<a id="a-B2"></a>能引破戒破见愚故。<a id="a-B3"></a>于一切种离遮罪中。<a id="a-B4"></a>唯说此为近事学处。<a id="a-B5"></a>故离饮酒虽遮戒摄。<a id="a-B6"></a>而于一切立学处中。<a id="a-B7"></a>与离性罪相随而制。<a id="a-B8"></a>有言饮酒是性罪摄。<a id="a-B9"></a>相阿笈摩及正理故。<a id="a-BA"></a>阿笈摩者谓契经言。<a id="a-BB"></a>身有四恶行。<a id="a-BC"></a>杀生至饮酒不应遮罪是恶行摄。<a id="a-BD"></a>又如上座邬波离言。<a id="a-BE"></a>我当如何供给病者。<a id="a-BF"></a>世尊告曰。<a id="a-BG"></a>唯除性罪余随所应皆可供给。<a id="a-BH"></a>然有染疾释种须酒。<a id="a-BI"></a>世尊不开以酒供给。<a id="a-BJ"></a>非佛于彼染疾。<a id="a-BK"></a>苾刍自说是师而不怜愍。<a id="a-BL"></a>由正理者。<a id="a-BM"></a>圣者易生亦不犯故如杀生等。<a id="a-BN"></a>又离饮酒。<a id="a-BO"></a>世尊说为。<a id="a-BP"></a>近事律仪如杀等故。<a id="a-BQ"></a>正理论者作如是言。<a id="a-BR"></a>虽于此中若如理辩必遭一类愚者所讥。<a id="a-BS"></a>然彼心游正法相外。<a id="a-BT"></a>无容枉理惮彼邪言。<a id="a-BU"></a>故我必应辩正法相。<a id="a-BV"></a>非饮诸酒是性罪摄。<a id="a-BW"></a>由此中无性罪相故。<a id="a-BX"></a>性罪遮罪其相云何。<a id="a-BY"></a>未制戒时诸离欲者决定不起是性罪相。<a id="a-BZ"></a>若彼犹行。<a id="a-Ba"></a>是名遮罪。<a id="a-Bb"></a>又若唯托染污心行。<a id="a-Bc"></a>是性罪相。<a id="a-Bd"></a>若有亦托不染心行是名遮罪。<a id="a-Be"></a>为防余失佛遮止故。<a id="a-Bf"></a>今于此中应共思择。<a id="a-Bg"></a>为有于酒虽极憎嫌而为良医令饮除疾。<a id="a-Bh"></a>正知强服不起染心。<a id="a-Bi"></a>为无如斯无染心者。<a id="a-Bj"></a>若许有者既无染心。<a id="a-Bk"></a>如何可成性罪恶行。<a id="a-Bl"></a>若谓无者如何为疾正知强服而有染心。<a id="a-Bm"></a>岂不先知饮酒是罪无惭故饮。<a id="a-Bn"></a>或于饮罪愚谓非罪即是染心。<a id="a-Bo"></a>此救不然。<a id="a-Bp"></a>谓饮诸酒体性是罪。<a id="a-Bq"></a>理不成故应审。<a id="a-Br"></a>何缘此皆性罪诸有为疾。<a id="a-Bs"></a>以无染心知量而饮能不醉乱。<a id="a-Bt"></a>如为除病知量服毒。<a id="a-Bu"></a>能令无损岂是罪耶。<a id="a-Bv"></a>故非饮酒皆恶行摄。<a id="a-Bw"></a>若为憍逸。<a id="a-Bx"></a>或为欢娱。<a id="a-By"></a>或知醉乱。<a id="a-Bz"></a>而贪故饮此等皆托染污心生。<a id="a-C0"></a>约此经中说身恶行。<a id="a-C1"></a>应知此是性罪所摄。<a id="a-C2"></a>设佛不遮亦是罪故。<a id="a-C3"></a>或饮诸酒由放逸处故名恶行。<a id="a-C4"></a>非由性罪。<a id="a-C5"></a>故此独立放逸处名。<a id="a-C6"></a>非杀生等是性罪故。<a id="a-C7"></a>然为病者总开遮戒。<a id="a-C8"></a>复于异时遮饮酒者。<a id="a-C9"></a>为防因此犯性罪故。<a id="a-CA"></a>谓勿由知饮是遮罪无多过失。<a id="a-CB"></a>便纵贪情渐次多饮遂致醉乱。<a id="a-CC"></a>因斯放逸造多性罪。<a id="a-CD"></a>为欲深防造性罪故。<a id="a-CE"></a>至茅端量亦不许饮。<a id="a-CF"></a>又令醉乱量无定限故遮。<a id="a-CG"></a>乃至饮茅端所沾量非定遮故。<a id="a-CH"></a>即谓饮酒是性罪摄。<a id="a-CI"></a>如博戏故。<a id="a-CJ"></a>如说苾刍汝等决定不应博戏。<a id="a-CK"></a>非诸博戏决定遮故便是性罪。<a id="a-CL"></a>然博戏者。<a id="a-CM"></a>多过患故世极诃故。<a id="a-CN"></a>佛决定遮此。<a id="a-CO"></a>亦应然故非性罪。<a id="a-CP"></a>然彼所说。<a id="a-CQ"></a>圣者易生亦不犯故。<a id="a-CR"></a>如杀生等是性罪者。<a id="a-CS"></a>何故不言有阿罗汉亦现行故。<a id="a-CT"></a>应是遮罪摄。<a id="a-CU"></a>如非时食等。<a id="a-CV"></a>若经生圣者得不作律仪。<a id="a-CW"></a>则定不应饮诸酒者。<a id="a-CX"></a>诸阿罗汉亦应定得不饮律仪如杀生等。<a id="a-CY"></a>若谓大师未制戒故容有饮者。<a id="a-CZ"></a>不受律仪在家诸圣何缘不饮。<a id="a-Ca"></a>非离饮酒可是无漏律仪。<a id="a-Cb"></a>自性如先已说。<a id="a-Cc"></a>又若圣者定不行故是性罪摄。<a id="a-Cd"></a>则应一切圣者所行皆非性罪。<a id="a-Ce"></a>是则非梵行应非性罪摄。<a id="a-Cf"></a>然非所许故。<a id="a-Cg"></a>此非因由此亦遮。<a id="a-Ch"></a>有作是说。<a id="a-Ci"></a>以契经说。<a id="a-Cj"></a>数习能令堕恶趣故如杀生等。<a id="a-Ck"></a>故饮诸酒是性罪摄。<a id="a-Cl"></a>以非梵行虽是性罪而说数行不堕恶趣故。<a id="a-Cm"></a>彼所说非决定因。<a id="a-Cn"></a>然说数习堕恶趣者显数饮酒。<a id="a-Co"></a>能令身中诸不善法相续转故。<a id="a-Cp"></a>又能发引恶趣业故。<a id="a-Cq"></a>或能令彼转增盛故。<a id="a-Cr"></a>亦见有说断生草等令堕恶趣。<a id="a-Cs"></a>故此无能证饮诸酒是性罪摄。<a id="a-Ct"></a>有余师释。<a id="a-Cu"></a>如说修慈以密意门说堕恶趣。<a id="a-Cv"></a>谓契经说能修慈心得八胜利非修慈故。<a id="a-Cw"></a>即能令其得不还果。<a id="a-Cx"></a>但据得果修慈为先密作是说。<a id="a-Cy"></a>饮酒亦尔。<a id="a-Cz"></a>谓酒能损大种诸根便失正念寻生放逸。<a id="a-D0"></a>遂造恶业因堕恶趣依如是义故作是言。<a id="a-D1"></a>又彼所言离饮诸酒。<a id="a-D2"></a>世尊说是近事律仪。<a id="a-D3"></a>故此定应是性罪者。<a id="a-D4"></a>亦不应理以非定故。<a id="a-D5"></a>应如近住所受律仪。<a id="a-D6"></a>如八戒中非时食等。<a id="a-D7"></a>离杀等四立近住支。<a id="a-D8"></a>然彼定非性罪所摄。<a id="a-D9"></a>此亦应尔故非证因。<a id="a-DA"></a>虽彼谤言为贪饮酒矫立饮酒是遮罪摄。<a id="a-DB"></a>今应征问。<a id="a-DC"></a>非时食等汝等许是性罪摄耶。<a id="a-DD"></a>彼答言非。<a id="a-DE"></a>岂亦汝等贪非时食。<a id="a-DF"></a>耽着博戏歌舞掘地断生草等。<a id="a-DG"></a>矫立此等是遮罪耶。<a id="a-DH"></a>若谓不然法相尔故。<a id="a-DI"></a>是则汝等所设谤言无益自增非爱业道。<a id="a-DJ"></a>如契经说。<a id="a-DK"></a>窣罗迷丽耶末陀放逸处。<a id="a-DL"></a>依何义说。<a id="a-DM"></a>言窣罗者。<a id="a-DN"></a>谓米麦等如法蒸煮。<a id="a-DO"></a>和麴孽汁投诸药物。<a id="a-DP"></a>酝酿具成酒色香味饮已惛醉。<a id="a-DQ"></a>迷丽耶者。<a id="a-DR"></a>谓诸根茎叶花果汁为前方便。<a id="a-DS"></a>不和麴孽酝酿具成酒色香味饮已惛醉。<a id="a-DT"></a>于中一类甘蔗成者得施途名。<a id="a-DU"></a>蒱桃果汁所酝成酒名为末途。<a id="a-DV"></a>即此末途令人耽醉胜于余酒故名末陀。<a id="a-DW"></a>或即窣罗迷丽耶酒。<a id="a-DX"></a>饮已令醉总名末陀。<a id="a-DY"></a>若蒱桃汁酝成酒味饮已令闷不得自在。<a id="a-DZ"></a>如饮毒药鬼魅所持失志猖狂。<a id="a-Da"></a>故不令饮非已成酢及酒。<a id="a-Db"></a>未成亦不应饮。<a id="a-Dc"></a>如甘蔗汁。<a id="a-Dd"></a>不应观饮量若少若多。<a id="a-De"></a>但真得酒名皆不应饮。<a id="a-Df"></a>多少皆是放逸处故。<a id="a-Dg"></a>为遮一类愚闇增强耽味缠心。<a id="a-Dh"></a>作如是说饮酒非失但遮过量。<a id="a-Di"></a>能不惛醉饮亦无罪。<a id="a-Dj"></a>故说诸酒名放逸处。<a id="a-Dk"></a>谓虽不醉有令醉。<a id="a-Dl"></a>能佛为深防皆不听饮。<a id="a-Dm"></a>故戒经说。<a id="a-Dn"></a>若有苾刍饮诸酒者皆犯堕落。<a id="a-Do"></a>契经亦说。<a id="a-Dp"></a>若饮诸酒感非爱果其类寔多。<a id="a-Dq"></a>或于此中为欲显示离饮酒意。<a id="a-Dr"></a>说诸酒已复重说此放逸处言。<a id="a-Ds"></a>意显酒非不净性罪是放逸处故不应饮。<a id="a-Dt"></a>言放逸者。<a id="a-Du"></a>不顾应作趣不应作故名放逸。<a id="a-Dv"></a>是放逸因名放逸处。<a id="a-Dw"></a>有作是说。<a id="a-Dx"></a>酝食成酒名为窣罗。<a id="a-Dy"></a>酝余物所成名迷丽耶酒。<a id="a-Dz"></a>即前二酒未熟已坏不能令醉不名末陀。<a id="a-E0"></a>若令醉时名末陀酒。<a id="a-E1"></a>简无用位重立此名。<a id="a-E2"></a>然以槟榔及稗子等亦能令醉。<a id="a-E3"></a>为简彼故须说窣罗迷丽耶酒。<a id="a-E4"></a>虽是遮罪而令放逸广造众恶堕诸恶趣。<a id="a-E5"></a>为显彼是圣所远离恶行应断言放逸处。<a id="a-E6"></a>若饮酒已不吐未消彼必不能受律仪等。<a id="a-E7"></a>酒是放逸所依处故。</p>
 </body>
</html>