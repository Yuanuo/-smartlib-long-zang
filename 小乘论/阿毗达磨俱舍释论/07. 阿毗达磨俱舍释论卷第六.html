<!doctype html>
<html id="z3IBVyf18i" data-ver="1471">
 <head>
  <meta charset="utf-8">
  <meta author="婆薮盘豆">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨俱舍释论卷第六</h1>
  <h2 id="a2">分别世间品第三之一</h2>
  <p id="a3">今当说此义。<a id="a-4"></a>由决定欲界色界无色界故。<a id="a-5"></a>已分别心等诸法。<a id="a-6"></a>此中何法名欲界色界无色界。<a id="a-7"></a>为答此问故。<a id="a-8"></a>偈曰。<a id="a-9"></a>地狱鬼畜生。<a id="a-A"></a>人道及六天。<a id="a-B"></a>名欲界。<a id="a-C"></a>释曰。<a id="a-D"></a>四道及六天聚。<a id="a-E"></a>六天者。<a id="a-F"></a>一四天王天。<a id="a-G"></a>二三十三天。<a id="a-H"></a>三唱乐天。<a id="a-I"></a>四善知足天。<a id="a-J"></a>五化乐天。<a id="a-K"></a>六他化自在天。<a id="a-L"></a>是名欲界及器世界。<a id="a-M"></a>此欲界复有几处。<a id="a-N"></a>偈曰。<a id="a-O"></a>二十。<a id="a-P"></a>由地狱洲异。<a id="a-Q"></a>释曰。<a id="a-R"></a>云何十四成二十。<a id="a-S"></a>大地狱有八。<a id="a-T"></a>一更生。<a id="a-U"></a>二黑绳。<a id="a-V"></a>三众磕。<a id="a-W"></a>四叫唤。<a id="a-X"></a>五大叫唤。<a id="a-Y"></a>六烧然。<a id="a-Z"></a>七大烧然。<a id="a-a"></a>八无间。<a id="a-b"></a>是名地狱异。<a id="a-c"></a>洲有四。<a id="a-d"></a>一剡浮洲。<a id="a-e"></a>二东胜身。<a id="a-f"></a>三西牛货。<a id="a-g"></a>四北胜生。<a id="a-h"></a>是名洲异。<a id="a-i"></a>前说有六天。<a id="a-j"></a>合数欲界成二十处。<a id="a-k"></a>若约众生世。<a id="a-l"></a>从他化自在天乃至无间地狱。<a id="a-m"></a>若兼取器世界乃至风轮。<a id="a-n"></a>从此欲界。<a id="a-o"></a>偈曰。<a id="a-p"></a>向上十七处。<a id="a-q"></a>名色界。<a id="a-r"></a>释曰。<a id="a-s"></a>云何偈曰。<a id="a-t"></a>各各定三地。<a id="a-u"></a>释曰。<a id="a-v"></a>此中初定二定三定。<a id="a-w"></a>各各有三地。<a id="a-x"></a>偈曰。<a id="a-y"></a>于中四定有八地。<a id="a-z"></a>释曰。<a id="a-10"></a>此中初定三地者。<a id="a-11"></a>一梵众。<a id="a-12"></a>二梵先行。<a id="a-13"></a>三大梵。<a id="a-14"></a>二定三地者。<a id="a-15"></a>一小光。<a id="a-16"></a>二无量光。<a id="a-17"></a>三遍光。<a id="a-18"></a>三定三地者。<a id="a-19"></a>一小净。<a id="a-1A"></a>二无量净。<a id="a-1B"></a>三遍净。<a id="a-1C"></a>四定八地者。<a id="a-1D"></a>一无云。<a id="a-1E"></a>二福生。<a id="a-1F"></a>三广果。<a id="a-1G"></a>又一无大求。<a id="a-1H"></a>二无热。<a id="a-1I"></a>三善现。<a id="a-1J"></a>四善见。<a id="a-1K"></a>五无下。<a id="a-1L"></a>如此十七处名色界。<a id="a-1M"></a>及于中住众生。<a id="a-1N"></a>罽宾国师说。<a id="a-1O"></a>但有十六。<a id="a-1P"></a>何以故。<a id="a-1Q"></a>于梵先行处有处。<a id="a-1R"></a>高广最胜。<a id="a-1S"></a>如别层起。<a id="a-1T"></a>唯有一主名大梵处。<a id="a-1U"></a>非有别地。<a id="a-1V"></a>偈曰。<a id="a-1W"></a>无色界无处。<a id="a-1X"></a>释曰。<a id="a-1Y"></a>云何无处。<a id="a-1Z"></a>无色法无有处。<a id="a-1a"></a>何以故。<a id="a-1b"></a>过去未来有教等无色法。<a id="a-1c"></a>不住于处。<a id="a-1d"></a>此义决定。<a id="a-1e"></a>偈曰。<a id="a-1f"></a>由生有四种。<a id="a-1g"></a>释曰。<a id="a-1h"></a>若无处云何有异。<a id="a-1i"></a>由生差别故。<a id="a-1j"></a>无色界成立四种。<a id="a-1k"></a>一空无边入。<a id="a-1l"></a>二识无边入。<a id="a-1m"></a>三无有无边入四非想非非想入。<a id="a-1n"></a>此四不由处立为高下差别。<a id="a-1o"></a>何以故。<a id="a-1p"></a>是处得无色定人死堕。<a id="a-1q"></a>即于此中生。<a id="a-1r"></a>复从此后死堕。<a id="a-1s"></a>于此处中阴即起。<a id="a-1t"></a>如有色众生依色色相续生。<a id="a-1u"></a>于无色界何所依相续得生。<a id="a-1v"></a>偈曰。<a id="a-1w"></a>聚同分及命。<a id="a-1x"></a>依此心相续。<a id="a-1y"></a>释曰。<a id="a-1z"></a>众生聚同分及命根。<a id="a-20"></a>依此二彼心相续生。<a id="a-21"></a>阿毗达磨师说如此。<a id="a-22"></a>若尔有色众生。<a id="a-23"></a>云何不依此二心相续生。<a id="a-24"></a>此力弱故。<a id="a-25"></a>彼力云何强。<a id="a-26"></a>从定差别生故。<a id="a-27"></a>何以故。<a id="a-28"></a>此定能伏灭色想。<a id="a-29"></a>若尔由定力最强。<a id="a-2A"></a>依定心相续起何用立别依。<a id="a-2B"></a>此义应说。<a id="a-2C"></a>如有色众生。<a id="a-2D"></a>依色聚同分及寿命得生。<a id="a-2E"></a>无色众生依何法此二法得相续生。<a id="a-2F"></a>此二互相依。<a id="a-2G"></a>若尔有色众生。<a id="a-2H"></a>此二何故不自相依生。<a id="a-2I"></a>由二力弱故。<a id="a-2J"></a>若尔于无色二法云何力强。<a id="a-2K"></a>从定差别生故。<a id="a-2L"></a>此二如前。<a id="a-2M"></a>与心相续应同。<a id="a-2N"></a>或同心及心法。<a id="a-2O"></a>是故无色众生心相续。<a id="a-2P"></a>无别依止。<a id="a-2Q"></a>经部师说如此。<a id="a-2R"></a>复次先所生能引心相续。<a id="a-2S"></a>因于色未离爱欲。<a id="a-2T"></a>此心相续。<a id="a-2U"></a>必与色共起。<a id="a-2V"></a>是故此相续依色得生起。<a id="a-2W"></a>是先所生能引无色心相续。<a id="a-2X"></a>因于色无复爱欲故。<a id="a-2Y"></a>心相续不观色生。<a id="a-2Z"></a>以弃背色故。<a id="a-2a"></a>云何说此三。<a id="a-2b"></a>为欲界色界无色界。<a id="a-2c"></a>界以持为义能持自相故。<a id="a-2d"></a>或性为义如前。<a id="a-2e"></a>此界与欲相应故名欲界。<a id="a-2f"></a>与色相应故名色界。<a id="a-2g"></a>除相应言。<a id="a-2h"></a>譬如金刚耳珰及弥梨遮饮。<a id="a-2i"></a>于此界中色非有故。<a id="a-2j"></a>不可显现故。<a id="a-2k"></a>不可变坏故。<a id="a-2l"></a>是故名无色界。<a id="a-2m"></a>复次此界是欲界家。<a id="a-2n"></a>界能持欲故。<a id="a-2o"></a>余二界应知亦尔何。<a id="a-2p"></a>法名欲。<a id="a-2q"></a>若略说与段食相应欲。<a id="a-2r"></a>与淫相应欲。<a id="a-2s"></a>故于中名欲。<a id="a-2t"></a>如偈言。</p>
  <p id="a2u">世间希有不名欲　　于中分别爱名欲</p>
  <p id="a2v">世间希有住不异　　智人于中唯除欲</p>
  <p id="a2w">尼干子对舍利弗。<a id="a-2x"></a>说偈言。</p>
  <p id="a2y">世间希有若非欲　　汝说分别爱名欲</p>
  <p id="a2z">比丘恒应受尘欲　　若起染污尘觉观</p>
  <p id="a30">大德舍利弗答。</p>
  <p id="a31">世间希有若是欲　　分别爱着若非欲</p>
  <p id="a32">汝师恒应受尘欲　　若见可爱色等尘</p>
  <p id="a33">若有诸法。<a id="a-34"></a>于欲界色界无色界起行。<a id="a-35"></a>是诸法为与欲界色界无色界相应。<a id="a-36"></a>不。<a id="a-37"></a>非何者欲界等。<a id="a-38"></a>欲若于法随眠名欲界等相应。<a id="a-39"></a>何法名欲界等欲。<a id="a-3A"></a>是法能随眠于欲色无色界中。<a id="a-3B"></a>是名欲界等欲。<a id="a-3C"></a>此答同缚马答。<a id="a-3D"></a>如问缚马者。<a id="a-3E"></a>谁是马主马主是谁是能缚。<a id="a-3F"></a>此二悉不可解。<a id="a-3G"></a>不同缚马答。<a id="a-3H"></a>何以故。<a id="a-3I"></a>此三处前已于欲界等中分别显了。<a id="a-3J"></a>于中未离欲人所有欲。<a id="a-3K"></a>是名欲界欲。<a id="a-3L"></a>若欲界欲随眠于此法中。<a id="a-3M"></a>此法名欲界相应。<a id="a-3N"></a>如此色无色界欲。<a id="a-3O"></a>若人已离欲下界。<a id="a-3P"></a>如理应知。<a id="a-3Q"></a>复次若欲有色。<a id="a-3R"></a>以非寂静为地。<a id="a-3S"></a>名欲界欲于有色定及无色欲。<a id="a-3T"></a>名色界无色界欲。<a id="a-3U"></a>余言如前。<a id="a-3V"></a>于变化心中所起欲。<a id="a-3W"></a>云何名欲界欲。<a id="a-3X"></a>于中若有欲则名为信。<a id="a-3Y"></a>由啖此味若退堕定。<a id="a-3Z"></a>随变化于能变化人心上欲。<a id="a-3a"></a>亦是欲界欲。<a id="a-3b"></a>复次若变化为香味。<a id="a-3c"></a>即是欲界相应。<a id="a-3d"></a>由此二非色界心所变化故。<a id="a-3e"></a>为唯一三界耶。<a id="a-3f"></a>三界无边。<a id="a-3g"></a>譬如虚空。<a id="a-3h"></a>三界亦尔。<a id="a-3i"></a>是故无先未有今有。<a id="a-3j"></a>众生生对对。<a id="a-3k"></a>诸佛出世时。<a id="a-3l"></a>无量众生般涅槃。<a id="a-3m"></a>无众生有尽难。<a id="a-3n"></a>譬如虚空。<a id="a-3o"></a>世界云何住。<a id="a-3p"></a>傍住。<a id="a-3q"></a>经中说譬如车轴渧天雨时。<a id="a-3r"></a>水渧从上空落无间无缺。<a id="a-3s"></a>如此于东方世界正坏正成。<a id="a-3t"></a>无间无缺亦尔。<a id="a-3u"></a>如东方南方西方北方亦尔。<a id="a-3v"></a>不说有上下方。<a id="a-3w"></a>于别部经言有上有下。<a id="a-3x"></a>从阿迦尼吒上更有欲界。<a id="a-3y"></a>欲界下更有阿迦尼吒。<a id="a-3z"></a>若人离欲一欲界。<a id="a-40"></a>是人即离欲一切欲界。<a id="a-41"></a>色无色界亦尔。<a id="a-42"></a>若人依初定起通慧。<a id="a-43"></a>随所生处世界起通慧。<a id="a-44"></a>由此通慧得往自世界梵王处。<a id="a-45"></a>非余处。<a id="a-46"></a>如前所说三界。<a id="a-47"></a>偈曰。<a id="a-48"></a>于中地狱等。<a id="a-49"></a>名说有五道。<a id="a-4A"></a>释曰。<a id="a-4B"></a>于三界中说有五道。<a id="a-4C"></a>如前所立名。<a id="a-4D"></a>谓地狱畜生鬼神天人。<a id="a-4E"></a>由此自名说道有五。<a id="a-4F"></a>欲界中有四道及第五道一分。<a id="a-4G"></a>色界无色界中。<a id="a-4H"></a>唯天道一分。<a id="a-4I"></a>为有诸界出此道不。<a id="a-4J"></a>由说于界中有诸道。<a id="a-4K"></a>说有善染污器世界。<a id="a-4L"></a>中阴为性。<a id="a-4M"></a>是界非道。<a id="a-4N"></a>五道者偈曰是无覆无记。<a id="a-4O"></a>众生非中阴。<a id="a-4P"></a>释曰。<a id="a-4Q"></a>道以无覆无记为性。<a id="a-4R"></a>若不尔。<a id="a-4S"></a>道应相杂但众生名是道。<a id="a-4T"></a>亦非中阴为性。<a id="a-4U"></a>假名论中说。<a id="a-4V"></a>四生摄五道尽。<a id="a-4W"></a>非五道摄四生尽。<a id="a-4X"></a>何者非摄。<a id="a-4Y"></a>即是中阴。<a id="a-4Z"></a>法阴阿毗达磨说。<a id="a-4a"></a>何者眼界。<a id="a-4b"></a>依四大及四大所造清净色。<a id="a-4c"></a>是眼根眼入眼界。<a id="a-4d"></a>谓地狱畜生鬼神天人。<a id="a-4e"></a>修得及中阴。<a id="a-4f"></a>于经中说。<a id="a-4g"></a>于道却中阴。<a id="a-4h"></a>此经何名七有。<a id="a-4i"></a>经云有七有。<a id="a-4j"></a>谓地狱有畜生有。<a id="a-4k"></a>鬼神有。<a id="a-4l"></a>天有。<a id="a-4m"></a>人有。<a id="a-4n"></a>业有。<a id="a-4o"></a>中阴有。<a id="a-4p"></a>此经中说五道共因共行。<a id="a-4q"></a>是故道定唯无覆无记。<a id="a-4r"></a>由却彼因业。<a id="a-4s"></a>有出彼外故。<a id="a-4t"></a>罽宾国师说。<a id="a-4u"></a>经大德舍利弗说。<a id="a-4v"></a>净命是地狱。<a id="a-4w"></a>或流现前故。<a id="a-4x"></a>即起即长地狱受报业。<a id="a-4y"></a>净命身口意谄曲憎忿粗涩业。<a id="a-4z"></a>于地狱色受想行识果报熟。<a id="a-50"></a>果报已起得名地狱众生。<a id="a-51"></a>净命此中除色等法。<a id="a-52"></a>地狱众生皆不可得。<a id="a-53"></a>是故五道定是无覆无记。<a id="a-54"></a>若尔应救分别道理论。<a id="a-55"></a>彼论云。<a id="a-56"></a>于五道一切随眠惑缘起。<a id="a-57"></a>托五道心有五种。<a id="a-58"></a>由共前分执道故。<a id="a-59"></a>是故不相违。<a id="a-5A"></a>譬如说郊外为国土。<a id="a-5B"></a>余部说。<a id="a-5C"></a>诸道不。<a id="a-5D"></a>但无记有善有。<a id="a-5E"></a>染污是汝所。<a id="a-5F"></a>说由于道。<a id="a-5G"></a>却业有出外故不由别。<a id="a-5H"></a>立业有于道成外譬如于。<a id="a-5I"></a>五浊惑浊见浊。<a id="a-5J"></a>亦有别说。<a id="a-5K"></a>诸见非非惑。<a id="a-5L"></a>如此业有亦入道摄。<a id="a-5M"></a>亦有别说。<a id="a-5N"></a>为显道因故。<a id="a-5O"></a>于中阴亦应如此论。<a id="a-5P"></a>是义不然。<a id="a-5Q"></a>非道理故。<a id="a-5R"></a>众生往于彼。<a id="a-5S"></a>是故彼名道。<a id="a-5T"></a>中阴非所往。<a id="a-5U"></a>即于死堕处起故。<a id="a-5V"></a>若尔无色界不应成道。<a id="a-5W"></a>即于死堕处起故。<a id="a-5X"></a>若尔由中间有故。<a id="a-5Y"></a>故立中阴。<a id="a-5Z"></a>非道在二道中间故。<a id="a-5a"></a>若此成道。<a id="a-5b"></a>不应说为中有。<a id="a-5c"></a>复次大德舍利弗说。<a id="a-5d"></a>果报已起得名地狱众生。<a id="a-5e"></a>有说。<a id="a-5f"></a>果报已起。<a id="a-5g"></a>不说即是果报复说净命。<a id="a-5h"></a>此中除色等法地狱众生皆不可得。<a id="a-5i"></a>此言但拨能行五道人故说除色等阴地狱人不可得。<a id="a-5j"></a>不拨余阴。<a id="a-5k"></a>毗婆沙师说。<a id="a-5l"></a>五道定是无覆无记。<a id="a-5m"></a>果报为性。<a id="a-5n"></a>有余师说。<a id="a-5o"></a>增长为自性。<a id="a-5p"></a>于五道三界中。<a id="a-5q"></a>此义次第应知。<a id="a-5r"></a>偈曰。<a id="a-5s"></a>身异及想异。<a id="a-5t"></a>身异同一想。<a id="a-5u"></a>翻此身想一。<a id="a-5v"></a>复有三无色。<a id="a-5w"></a>故识住有七。<a id="a-5x"></a>释曰。<a id="a-5y"></a>经中说。<a id="a-5z"></a>有有色众生身异想异。<a id="a-60"></a>如人道及诸余天。<a id="a-61"></a>是第一识住。<a id="a-62"></a>何者余天。<a id="a-63"></a>欲界天。<a id="a-64"></a>初定天。<a id="a-65"></a>除劫初生天。<a id="a-66"></a>云何彼身异。<a id="a-67"></a>色相形不同故。<a id="a-68"></a>云何彼想异。<a id="a-69"></a>乐想苦想非乐非苦想不同故。<a id="a-6A"></a>有色众生身异想一。<a id="a-6B"></a>如梵众天劫初受生。<a id="a-6C"></a>是第二识住。<a id="a-6D"></a>何以故。<a id="a-6E"></a>是劫初生。<a id="a-6F"></a>一切梵众同起一想。<a id="a-6G"></a>谓我等是大梵所生。<a id="a-6H"></a>大梵亦作此想。<a id="a-6I"></a>谓彼是我所生。<a id="a-6J"></a>由同思想大梵为一因故。<a id="a-6K"></a>故言想一。<a id="a-6L"></a>大梵王身量高大。<a id="a-6M"></a>异于彼众相貌威德言语光明衣着等亦异彼众。<a id="a-6N"></a>故言身异。<a id="a-6O"></a>于经中说。<a id="a-6P"></a>是诸梵众有如此思想。<a id="a-6Q"></a>我等见此众生长寿于久时住。<a id="a-6R"></a>乃至起如此心。<a id="a-6S"></a>愿余众生于我同类中生。<a id="a-6T"></a>是众生起如此心愿。<a id="a-6U"></a>我等即于此处受生。<a id="a-6V"></a>是彼云何见此众生。<a id="a-6W"></a>余师说。<a id="a-6X"></a>彼住遍光天处。<a id="a-6Y"></a>见此众生。<a id="a-6Z"></a>何以故。<a id="a-6a"></a>是梵众从彼处堕故。<a id="a-6b"></a>梵众已不得第二定三摩跋提。<a id="a-6c"></a>云何能忆第二定地宿住事。<a id="a-6d"></a>若得云何缘大梵为境。<a id="a-6e"></a>起戒执取。<a id="a-6f"></a>有余师说。<a id="a-6g"></a>诸梵众在中阴得见。<a id="a-6h"></a>是义不然。<a id="a-6i"></a>于中阴无道理为得久住。<a id="a-6j"></a>无障碍故。<a id="a-6k"></a>云何彼起如此心。<a id="a-6l"></a>我等见此众生长寿久住此中。<a id="a-6m"></a>是故诸梵众在此处忆昔时事。<a id="a-6n"></a>昔时已见此众生长寿久住。<a id="a-6o"></a>后时更见。<a id="a-6p"></a>是故起如此心。<a id="a-6q"></a>有有色众生身一想异。<a id="a-6r"></a>如遍光天。<a id="a-6s"></a>是第三识住。<a id="a-6t"></a>此中复由执上边处。<a id="a-6u"></a>应知具足取二定。<a id="a-6v"></a>若不尔。<a id="a-6w"></a>小光无量光。<a id="a-6x"></a>何处识住可得安立。<a id="a-6y"></a>于彼天色相形不异故身一。<a id="a-6z"></a>有乐想不乐不苦想故想异。<a id="a-70"></a>彼说是诸梵。<a id="a-71"></a>于根本定地厌极喜根。<a id="a-72"></a>从方便地。<a id="a-73"></a>引舍根令现前。<a id="a-74"></a>于方便地厌极舍根。<a id="a-75"></a>从根本地更引喜根令现前。<a id="a-76"></a>譬如大富人厌极欲乐别受法乐。<a id="a-77"></a>厌极法乐更受欲乐。<a id="a-78"></a>若尔于遍净天为不同此义耶。<a id="a-79"></a>遍净天由彼乐不生厌极。<a id="a-7A"></a>何以故。<a id="a-7B"></a>是乐最寂静。<a id="a-7C"></a>喜乐非寂静。<a id="a-7D"></a>为没重心故。<a id="a-7E"></a>经部师说。<a id="a-7F"></a>有经显彼想不一。<a id="a-7G"></a>经言。<a id="a-7H"></a>有诸众生于遍光天上新得受生。<a id="a-7I"></a>未明了世间坏聚。<a id="a-7J"></a>未明了世间成散。<a id="a-7K"></a>见下地火光焰。<a id="a-7L"></a>怖畏起厌离心。<a id="a-7M"></a>谓火光焰勿烧空梵王处。<a id="a-7N"></a>已从下至于我处。<a id="a-7O"></a>有诸众生。<a id="a-7P"></a>于遍光天上先旧受生。<a id="a-7Q"></a>已明了世间坏聚。<a id="a-7R"></a>已明了世间成散。<a id="a-7S"></a>见彼众生起惊怖心。<a id="a-7T"></a>慰喻之言。<a id="a-7U"></a>勿畏净仙。<a id="a-7V"></a>勿畏净仙。<a id="a-7W"></a>昔时此光烧空梵处竟。<a id="a-7X"></a>自然灭静。<a id="a-7Y"></a>是故于火光有来不来想故。<a id="a-7Z"></a>怖不怖想故。<a id="a-7a"></a>故说想异。<a id="a-7b"></a>不由乐不乐不苦想。<a id="a-7c"></a>有有色众生身一想一。<a id="a-7d"></a>如遍净天。<a id="a-7e"></a>是第四识住。<a id="a-7f"></a>想一者。<a id="a-7g"></a>同一乐想。<a id="a-7h"></a>此中于初定由染污想彼一想。<a id="a-7i"></a>于第二定由善想彼不一想。<a id="a-7j"></a>于第三定由果报生想彼一想。<a id="a-7k"></a>无色界三识住。<a id="a-7l"></a>如经所显。<a id="a-7m"></a>是七名识住。<a id="a-7n"></a>此中何名识住。<a id="a-7o"></a>于七处相应五阴及四阴。<a id="a-7p"></a>如理应知。<a id="a-7q"></a>是识住所余何故非识住。<a id="a-7r"></a>偈曰。<a id="a-7s"></a>所余有变异。<a id="a-7t"></a>释曰。<a id="a-7u"></a>所余是何法。<a id="a-7v"></a>谓诸恶道第四定及有顶。<a id="a-7w"></a>何以故。<a id="a-7x"></a>于中识有诸变异。<a id="a-7y"></a>故非识住。<a id="a-7z"></a>云何变异。<a id="a-80"></a>于恶道中苦受是变异。<a id="a-81"></a>由损害识故。<a id="a-82"></a>于第四定无想定是变异。<a id="a-83"></a>于有顶灭心定是变异。<a id="a-84"></a>能断识相续故。<a id="a-85"></a>复说住于余处众生。<a id="a-86"></a>是欲住处。<a id="a-87"></a>若住于此处不欲更动。<a id="a-88"></a>说名识住。<a id="a-89"></a>于恶道无此二义。<a id="a-8A"></a>于第四定中众生恒有动求出心。<a id="a-8B"></a>若凡夫欲见无想天。<a id="a-8C"></a>若圣人欲见五净居。<a id="a-8D"></a>有顶心细昧故。<a id="a-8E"></a>彼非识住。<a id="a-8F"></a>如所说是七识住。<a id="a-8G"></a>偈曰。<a id="a-8H"></a>有顶无想天。<a id="a-8I"></a>众生居有九。<a id="a-8J"></a>释曰。<a id="a-8K"></a>于九处中众生如欲得住。<a id="a-8L"></a>偈曰。<a id="a-8M"></a>不欲住余非。<a id="a-8N"></a>释曰。<a id="a-8O"></a>何者为余。<a id="a-8P"></a>谓恶道。<a id="a-8Q"></a>何以故。<a id="a-8R"></a>于中众生不欲住业。<a id="a-8S"></a>罗刹逼之令住。<a id="a-8T"></a>不由自欲住。<a id="a-8U"></a>是故非众生居。<a id="a-8V"></a>譬如牢狱。<a id="a-8W"></a>于余经说七种识住。<a id="a-8X"></a>复有余经说。<a id="a-8Y"></a>偈曰。<a id="a-8Z"></a>复有四识住。<a id="a-8a"></a>释曰。<a id="a-8b"></a>何者为四。<a id="a-8c"></a>爱色识住。<a id="a-8d"></a>爱受识住。<a id="a-8e"></a>爱想识住。<a id="a-8f"></a>爱行识住。<a id="a-8g"></a>此四体相云何。<a id="a-8h"></a>此次第。<a id="a-8i"></a>偈曰。<a id="a-8j"></a>谓有流四阴。<a id="a-8k"></a>释曰。<a id="a-8l"></a>是阴。<a id="a-8m"></a>偈曰。<a id="a-8n"></a>自地非余地。<a id="a-8o"></a>释曰。<a id="a-8p"></a>此四阴是自地阴。<a id="a-8q"></a>非余地阴。<a id="a-8r"></a>何以故。<a id="a-8s"></a>住者定着为义。<a id="a-8t"></a>于不同地阴中。<a id="a-8u"></a>识随贪爱故。<a id="a-8v"></a>不能得住。<a id="a-8w"></a>云何不说识为识住。<a id="a-8x"></a>由离能住立住故。<a id="a-8y"></a>不说识住。<a id="a-8z"></a>非能住为住。<a id="a-90"></a>譬如非王为王所使。<a id="a-91"></a>复次若识乘策此法。<a id="a-92"></a>此法名识住。<a id="a-93"></a>由船人道理故。<a id="a-94"></a>说诸法为识住。<a id="a-95"></a>非识自乘策识故。<a id="a-96"></a>不说识为住。<a id="a-97"></a>毗婆沙师说如此。<a id="a-98"></a>若尔经中说。<a id="a-99"></a>于识食有爱有欲。<a id="a-9A"></a>若于中有爱有欲。<a id="a-9B"></a>于中识即乘住。<a id="a-9C"></a>此经云何。<a id="a-9D"></a>七种识住五阴为性。<a id="a-9E"></a>此经复云何有如此。<a id="a-9F"></a>虽然不分别。<a id="a-9G"></a>生处所摄五阴中有受乐识生时。<a id="a-9H"></a>亦说识为识住。<a id="a-9I"></a>若如色等。<a id="a-9J"></a>各各能起识染污。<a id="a-9K"></a>若单识不能为如此。<a id="a-9L"></a>是故于四识住不说单识为识住。<a id="a-9M"></a>复次佛世尊说四识住为田。<a id="a-9N"></a>一切有取识为种子。<a id="a-9O"></a>不可安立种子为种子田。<a id="a-9P"></a>佛世尊意可了别如此。<a id="a-9Q"></a>偈曰。<a id="a-9R"></a>住等众生名。<a id="a-9S"></a>释曰。<a id="a-9T"></a>是法为共生识好最胜田。<a id="a-9U"></a>是法说之为识住。<a id="a-9V"></a>为以七识住摄四识住不。<a id="a-9W"></a>为以四识住摄七识住不。<a id="a-9X"></a>偈曰。<a id="a-9Y"></a>各异。<a id="a-9Z"></a>释曰。<a id="a-9a"></a>七不摄四。<a id="a-9b"></a>四不摄七。<a id="a-9c"></a>偈曰。<a id="a-9d"></a>四句摄。<a id="a-9e"></a>释曰。<a id="a-9f"></a>若思量应知四句相摄。<a id="a-9g"></a>有法七所摄非四所摄等第一句者。<a id="a-9h"></a>七识住中识。<a id="a-9i"></a>第二句者。<a id="a-9j"></a>恶道第四定有顶识所离诸阴。<a id="a-9k"></a>第三句者。<a id="a-9l"></a>谓七识住四阴。<a id="a-9m"></a>第四句者。<a id="a-9n"></a>除前三句。</p>
  <p id="a9o">前所说三界有五道等差别。<a id="a-9p"></a>于中应知。<a id="a-9q"></a>偈曰。<a id="a-9r"></a>于中有四杂。<a id="a-9s"></a>众生谓卵等。<a id="a-9t"></a>释曰。<a id="a-9u"></a>卵生胎生湿生化生。<a id="a-9v"></a>杂者何义。<a id="a-9w"></a>杂生为义。<a id="a-9x"></a>于中众生相杂生。<a id="a-9y"></a>由生等故。<a id="a-9z"></a>何者卵生。<a id="a-A0"></a>是众生从卵出。<a id="a-A1"></a>如鹅鹤孔雀鹦鹉舍利等。<a id="a-A2"></a>何者胎生。<a id="a-A3"></a>是众生从胎出。<a id="a-A4"></a>如象马牛驴驼等。<a id="a-A5"></a>何者湿生是众生从四大气所生。<a id="a-A6"></a>如虫蚊蜻蛉等。<a id="a-A7"></a>何者化生。<a id="a-A8"></a>是众生不减具根圆。<a id="a-A9"></a>得是及身分一时俱生。<a id="a-AA"></a>如天地狱中阴等。<a id="a-AB"></a>复次于一一道中有几种生。<a id="a-AC"></a>偈曰。<a id="a-AD"></a>人畜具四生释曰。<a id="a-AE"></a>人道有四生。<a id="a-AF"></a>卵生者。<a id="a-AG"></a>如世罗优波世罗二比丘从鹤鸟生。<a id="a-AH"></a>又弥伽罗母。<a id="a-AI"></a>三十二子。<a id="a-AJ"></a>又如般遮罗王生五百子。<a id="a-AK"></a>胎生者。<a id="a-AL"></a>如今世人。<a id="a-AM"></a>湿生者。<a id="a-AN"></a>如顶生王。<a id="a-AO"></a>遮娄优波遮娄王。<a id="a-AP"></a>迦富多摩梨尼夫人。<a id="a-AQ"></a>庵罗夫人等。<a id="a-AR"></a>化生者。<a id="a-AS"></a>如劫初生人。<a id="a-AT"></a>畜生亦有四种。<a id="a-AU"></a>可见有三种。<a id="a-AV"></a>若化生如龙伽娄罗鸟等。<a id="a-AW"></a>偈曰。<a id="a-AX"></a>地狱但化生。<a id="a-AY"></a>中阴及诸天。<a id="a-AZ"></a>释曰。<a id="a-Aa"></a>一切地狱众生。<a id="a-Ab"></a>中阴众生诸天。<a id="a-Ac"></a>皆是化生。<a id="a-Ad"></a>偈曰。<a id="a-Ae"></a>鬼神亦胎生。<a id="a-Af"></a>释曰。<a id="a-Ag"></a>亦言即显有化生。<a id="a-Ah"></a>胎生者。<a id="a-Ai"></a>如女饿鬼白净命目干连云。</p>
  <p id="aAj">我夜生五子　　昼时亦生五</p>
  <p id="aAk">生已皆食尽　　如此我无饱</p>
  <p id="aAl">何生于一切中最胜。<a id="a-Am"></a>化生。<a id="a-An"></a>若尔云何。<a id="a-Ao"></a>最后生菩萨。<a id="a-Ap"></a>已至得。<a id="a-Aq"></a>生自在唯受胎生。<a id="a-Ar"></a>若作如此见大利益。<a id="a-As"></a>利益者。<a id="a-At"></a>由亲属相关故。<a id="a-Au"></a>令无量大家释迦种得入正法。<a id="a-Av"></a>此人是转轮王种姓。<a id="a-Aw"></a>但由此名欲生他恭敬尊重。<a id="a-Ax"></a>及背邪归正。<a id="a-Ay"></a>在于人道。<a id="a-Az"></a>亦得如此希有胜利。<a id="a-B0"></a>我等今云何下心。<a id="a-B1"></a>为起受化众生正勤心。<a id="a-B2"></a>若不尔。<a id="a-B3"></a>家姓则不可识。<a id="a-B4"></a>世间应作此计。<a id="a-B5"></a>此众生是何幻惑。<a id="a-B6"></a>为天为鬼。<a id="a-B7"></a>外道亦说此言。<a id="a-B8"></a>一百劫尽如此幻惑人出于世。<a id="a-B9"></a>作幻化事啖食世间。<a id="a-BA"></a>为离此谤故受胎生。<a id="a-BB"></a>有余师说。<a id="a-BC"></a>为安立身界尸履故受胎生。<a id="a-BD"></a>于中人及余众生。<a id="a-BE"></a>作供养事竟。<a id="a-BF"></a>由此福德过于千遍。<a id="a-BG"></a>恒受天生后得解脱。<a id="a-BH"></a>何以故。<a id="a-BI"></a>化生众生无外种子故。<a id="a-BJ"></a>若死身不得住。<a id="a-BK"></a>如灯光已灭静无复余。<a id="a-BL"></a>化生亦尔。<a id="a-BM"></a>若是人信世尊。<a id="a-BN"></a>有成愿通慧。<a id="a-BO"></a>此救不然。<a id="a-BP"></a>从别问更生别问。<a id="a-BQ"></a>若化生众生。<a id="a-BR"></a>尸骸不可得。<a id="a-BS"></a>经中云何说。<a id="a-BT"></a>化生伽娄罗取化生龙为食。<a id="a-BU"></a>不解故无失。<a id="a-BV"></a>复有食乃至未死。<a id="a-BW"></a>若死无复饱。<a id="a-BX"></a>何生于一切中最多。<a id="a-BY"></a>唯化生。<a id="a-BZ"></a>何以故。<a id="a-Ba"></a>此具二道。<a id="a-Bb"></a>三道中一分。<a id="a-Bc"></a>一切中间悉化生何法名中阴。<a id="a-Bd"></a>偈曰。<a id="a-Be"></a>死有及生有。<a id="a-Bf"></a>在中间五阴。<a id="a-Bg"></a>释曰。<a id="a-Bh"></a>前死有后生有。<a id="a-Bi"></a>于中间所得身。<a id="a-Bj"></a>为至余处。<a id="a-Bk"></a>说此身名中有。<a id="a-Bl"></a>在二道中间故。<a id="a-Bm"></a>若身已有。<a id="a-Bn"></a>云何非生。<a id="a-Bo"></a>偈曰。<a id="a-Bp"></a>未至应至故。<a id="a-Bq"></a>未生名中有。<a id="a-Br"></a>释曰。<a id="a-Bs"></a>若至所应至处。<a id="a-Bt"></a>方得名生。<a id="a-Bu"></a>此众生已离本生。<a id="a-Bv"></a>未至应至处。<a id="a-Bw"></a>于中间虽有未得名生何处。<a id="a-Bx"></a>是此众生应往是处。<a id="a-By"></a>业所引果报。<a id="a-Bz"></a>明了显现及究竟。<a id="a-C0"></a>是所住处。<a id="a-C1"></a>若至此处名生。<a id="a-C2"></a>余部说。<a id="a-C3"></a>生有与死有断绝。<a id="a-C4"></a>此执非可许。<a id="a-C5"></a>何以故。<a id="a-C6"></a>由道理及阿含故。<a id="a-C7"></a>此中依道理说。<a id="a-C8"></a>偈曰。<a id="a-C9"></a>似谷相续故。<a id="a-CA"></a>无间于后生。<a id="a-CB"></a>释曰。<a id="a-CC"></a>诸法次第相续生。<a id="a-CD"></a>由不断故。<a id="a-CE"></a>于余处生。<a id="a-CF"></a>此可证见。<a id="a-CG"></a>譬如谷相续。<a id="a-CH"></a>是故众生相续次第无断绝。<a id="a-CI"></a>于余处生。<a id="a-CJ"></a>此义可然。<a id="a-CK"></a>若尔诸法断绝于余处生。<a id="a-CL"></a>此可证见。<a id="a-CM"></a>譬如于镜等中从本生影。<a id="a-CN"></a>亦可证见。<a id="a-CO"></a>如此从死有生有断绝生。<a id="a-CP"></a>此亦可然。<a id="a-CQ"></a>偈曰。<a id="a-CR"></a>影非成实故。<a id="a-CS"></a>不等故非譬。<a id="a-CT"></a>释曰。<a id="a-CU"></a>影是何法。<a id="a-CV"></a>有别物生。<a id="a-CW"></a>是色中一类。<a id="a-CX"></a>是义不然。<a id="a-CY"></a>非成实故。<a id="a-CZ"></a>若成实有物不相似故。<a id="a-Ca"></a>故亦不堪为譬。<a id="a-Cb"></a>云何非成实。<a id="a-Cc"></a>偈曰。<a id="a-Cd"></a>共一处二无。<a id="a-Ce"></a>释曰。<a id="a-Cf"></a>于余一处见镜色及影色。<a id="a-Cg"></a>此一处中无道理二影俱有。<a id="a-Ch"></a>依止四大异故。<a id="a-Ci"></a>复次别方定故。<a id="a-Cj"></a>于一水处互向自面。<a id="a-Ck"></a>所有诸色互对生影。<a id="a-Cl"></a>于一色中二人共看。<a id="a-Cm"></a>不应有俱时各见此中余色得生。<a id="a-Cn"></a>是义不然。<a id="a-Co"></a>复次影及光。<a id="a-Cp"></a>不曾见于一处俱有。<a id="a-Cq"></a>曾见镜在影中日光显然。<a id="a-Cr"></a>若影是实有。<a id="a-Cs"></a>光不应得于中生以相违故。<a id="a-Ct"></a>复次共一处二无者。<a id="a-Cu"></a>何者为二。<a id="a-Cv"></a>谓镜面及月圆。<a id="a-Cw"></a>于别处见镜面。<a id="a-Cx"></a>于别处见镜中月圆。<a id="a-Cy"></a>如井中水。<a id="a-Cz"></a>此月影若于中生。<a id="a-D0"></a>不应见在余处。<a id="a-D1"></a>是故此影实无所有。<a id="a-D2"></a>诸法聚集有如此势力。<a id="a-D3"></a>谓非有显现似有。<a id="a-D4"></a>何以故。<a id="a-D5"></a>诸法功能差别。<a id="a-D6"></a>难可思议。<a id="a-D7"></a>如此不成实故。<a id="a-D8"></a>不堪为譬。<a id="a-D9"></a>云何由不相似故不堪为譬。<a id="a-DA"></a>偈曰。<a id="a-DB"></a>无相续。<a id="a-DC"></a>释曰。<a id="a-DD"></a>影非本物相续。<a id="a-DE"></a>与镜相续相应故。<a id="a-DF"></a>与本俱有故。<a id="a-DG"></a>如生有约死有成。<a id="a-DH"></a>相续无间无绝。<a id="a-DI"></a>生于余处故。<a id="a-DJ"></a>影无如此相续。<a id="a-DK"></a>是故影譬不等。<a id="a-DL"></a>偈曰。<a id="a-DM"></a>二生。<a id="a-DN"></a>释曰。<a id="a-DO"></a>从二种因影得生。<a id="a-DP"></a>谓从本物及镜。<a id="a-DQ"></a>依此最胜二因影得生。<a id="a-DR"></a>生有不尔。<a id="a-DS"></a>从二因生。<a id="a-DT"></a>谓从死有及从余胜法。<a id="a-DU"></a>复由此义影譬不等。<a id="a-DV"></a>不应说如此。<a id="a-DW"></a>有外色无意赤白为胜因。<a id="a-DX"></a>若化生众生。<a id="a-DY"></a>于空中受生。<a id="a-DZ"></a>复分别何因如此。<a id="a-Da"></a>由道理不可许。<a id="a-Db"></a>从死阴断绝无相续生阴得起。<a id="a-Dc"></a>由此道理。<a id="a-Dd"></a>是故有。<a id="a-De"></a>中阴。<a id="a-Df"></a>偈曰。<a id="a-Dg"></a>由经。<a id="a-Dh"></a>释曰。<a id="a-Di"></a>由经知有中阴。<a id="a-Dj"></a>经中说七种有。<a id="a-Dk"></a>地狱有。<a id="a-Dl"></a>畜生有。<a id="a-Dm"></a>鬼神有。<a id="a-Dn"></a>天有。<a id="a-Do"></a>人有业有。<a id="a-Dp"></a>中有。<a id="a-Dq"></a>此经非彼受诵。<a id="a-Dr"></a>复由别经说有中阴。<a id="a-Ds"></a>偈曰。<a id="a-Dt"></a>乾闼婆。<a id="a-Du"></a>释曰。<a id="a-Dv"></a>三处现前故。<a id="a-Dw"></a>于母胎中众生得受生。<a id="a-Dx"></a>何者为三。<a id="a-Dy"></a>一母四大调适有时。<a id="a-Dz"></a>二父母互起爱心和合。<a id="a-E0"></a>三乾闼婆正至欲托生。<a id="a-E1"></a>若除中阴。<a id="a-E2"></a>此中何法名乾闼婆。<a id="a-E3"></a>若此经非彼所受诵。<a id="a-E4"></a>故执如此。<a id="a-E5"></a>云何阴坏得至其中。<a id="a-E6"></a>复次若汝执无中阴。<a id="a-E7"></a>云何会释阿输罗耶那经。<a id="a-E8"></a>经云汝等能知不。<a id="a-E9"></a>是乾闼婆正至于中。<a id="a-EA"></a>为刹帝利。<a id="a-EB"></a>为婆罗门。<a id="a-EC"></a>为鞞舍。<a id="a-ED"></a>为首陀罗。<a id="a-EE"></a>为从东方来南西北方来。<a id="a-EF"></a>广说如经。<a id="a-EG"></a>此中何法名乾闼婆。<a id="a-EH"></a>五阴破坏。<a id="a-EI"></a>云何得来。<a id="a-EJ"></a>如此之经汝可不读耶。<a id="a-EK"></a>若汝言我不受此经。<a id="a-EL"></a>此义复云何。<a id="a-EM"></a>偈曰。<a id="a-EN"></a>说五。<a id="a-EO"></a>释曰。<a id="a-EP"></a>佛世尊说有五种阿那含。<a id="a-EQ"></a>中灭生灭无行灭有行灭上流灭。<a id="a-ER"></a>若无中有。<a id="a-ES"></a>云何得名中灭。<a id="a-ET"></a>有诸天名中。<a id="a-EU"></a>至于彼般涅槃。<a id="a-EV"></a>故名中灭。<a id="a-EW"></a>若尔亦应有天名生等。<a id="a-EX"></a>至于彼般涅槃。<a id="a-EY"></a>汝等亦应作如此执。<a id="a-EZ"></a>是故此非好执。<a id="a-Ea"></a>复次偈曰。<a id="a-Eb"></a>行经故。<a id="a-Ec"></a>释曰。<a id="a-Ed"></a>于经中说有七种贤圣行。<a id="a-Ee"></a>于中说中灭人有三。<a id="a-Ef"></a>由时节处所胜负差别故。<a id="a-Eg"></a>譬如有铁小火星才出即灭。<a id="a-Eh"></a>初人亦尔。<a id="a-Ei"></a>譬如有铁火星出远方灭。<a id="a-Ej"></a>第二人亦尔。<a id="a-Ek"></a>譬如有铁火星出去最远堕未至地而灭。<a id="a-El"></a>第三人亦尔。<a id="a-Em"></a>如汝所执。<a id="a-En"></a>若有天名中则无如此三品。<a id="a-Eo"></a>时节处所胜负差别。<a id="a-Ep"></a>是故此执唯漫分别。<a id="a-Eq"></a>有余师说。<a id="a-Er"></a>于寿量中间立三人。<a id="a-Es"></a>或执近诸天边。<a id="a-Et"></a>若人灭尽诸惑。<a id="a-Eu"></a>说名中灭。<a id="a-Ev"></a>此人或行入界般涅槃。<a id="a-Ew"></a>或行入想般涅槃。<a id="a-Ex"></a>或行入觉般涅槃。<a id="a-Ey"></a>是故成三。<a id="a-Ez"></a>复次初人于色界中。<a id="a-F0"></a>摄聚同分已般涅槃。<a id="a-F1"></a>第二人受富乐已般涅槃。<a id="a-F2"></a>第三人入诵法藏堂已般涅槃。<a id="a-F3"></a>若尔生灭何相。<a id="a-F4"></a>此人入多时相应诵法藏堂已方般涅槃。<a id="a-F5"></a>多故减寿命。<a id="a-F6"></a>然后般涅槃。<a id="a-F7"></a>非初受生即般涅槃。<a id="a-F8"></a>如此一切与火星譬皆不相应行处所无胜负差别故。<a id="a-F9"></a>若尔于无色界。<a id="a-FA"></a>亦应说有中灭人。<a id="a-FB"></a>亦于寿量中间般涅槃故。<a id="a-FC"></a>由不说故。<a id="a-FD"></a>是故此执惟自分别。<a id="a-FE"></a>若汝不读诵如此等经。<a id="a-FF"></a>我今何所作。<a id="a-FG"></a>大师已般涅槃。<a id="a-FH"></a>正教无主。<a id="a-FI"></a>已多种分破乃至今时。<a id="a-FJ"></a>于文于义随欲分破。<a id="a-FK"></a>此犹不息。<a id="a-FL"></a>若人受如此等阿含。<a id="a-FM"></a>为证为量。<a id="a-FN"></a>中阴于此人得成。<a id="a-FO"></a>若尔云何说头师魔。<a id="a-FP"></a>由现身入大阿毗指狱。<a id="a-FQ"></a>此魔正生未死。<a id="a-FR"></a>地狱火焰已来烧身。<a id="a-FS"></a>方舍寿命。<a id="a-FT"></a>由中有身乃入地狱。<a id="a-FU"></a>经意如此。<a id="a-FV"></a>何以故若业最剧。<a id="a-FW"></a>圆满此业。<a id="a-FX"></a>不得待舍身。<a id="a-FY"></a>是故此魔现报先熟。<a id="a-FZ"></a>生报后熟。<a id="a-Fa"></a>复次此义今云何可会释。<a id="a-Fb"></a>有五无间业。<a id="a-Fc"></a>若人已作已长。<a id="a-Fd"></a>次第无间必生地狱。<a id="a-Fe"></a>不往余道。<a id="a-Ff"></a>此是经意。<a id="a-Fg"></a>于中为显此业必受生报。<a id="a-Fh"></a>若如文分别。<a id="a-Fi"></a>但应称五业。<a id="a-Fj"></a>不得说余句。<a id="a-Fk"></a>应至如此。<a id="a-Fl"></a>若作业无间命即应断。<a id="a-Fm"></a>无暂活义。<a id="a-Fn"></a>何人不许中有生义。<a id="a-Fo"></a>虽然从死有无间。<a id="a-Fp"></a>由中有生于地狱趣。<a id="a-Fq"></a>向生有故。<a id="a-Fr"></a>是故不说为生有。<a id="a-Fs"></a>若尔云何。<a id="a-Ft"></a>释此偈。</p>
  <p id="aFu">已度四位至衰耄　　二生汝今近阎魔</p>
  <p id="aFv">于其中间必无住　　路中资粮咄不有</p>
  <p id="aFw">此偈显于人道中无中间住。<a id="a-Fx"></a>生灭次第无碍故。<a id="a-Fy"></a>复次于中有中无住。<a id="a-Fz"></a>为至生处行无碍故。<a id="a-G0"></a>偈意如此。<a id="a-G1"></a>若如此是意。<a id="a-G2"></a>若如此非意。<a id="a-G3"></a>此分判依何道理得成。<a id="a-G4"></a>汝亦同此难。<a id="a-G5"></a>是故于此二义。<a id="a-G6"></a>如前所说经。<a id="a-G7"></a>无相违故。<a id="a-G8"></a>故不可偏以此偈证无中阴义。<a id="a-G9"></a>复次证名言者。<a id="a-GA"></a>是行无行何道是所应往。<a id="a-GB"></a>中有若起有何相。<a id="a-GC"></a>偈曰。<a id="a-GD"></a>由一业引此。<a id="a-GE"></a>当先有相貌。<a id="a-GF"></a>释曰。<a id="a-GG"></a>此业能引生诸道。<a id="a-GH"></a>此业能引显中有。<a id="a-GI"></a>为至此道。<a id="a-GJ"></a>是故此道必所应往。<a id="a-GK"></a>于此道中是应来先有相。<a id="a-GL"></a>此即中阴相。<a id="a-GM"></a>若尔狗等众生。<a id="a-GN"></a>于一胎中应生五道中阴。<a id="a-GO"></a>若地狱中阴即烧母腹。<a id="a-GP"></a>于先有时。<a id="a-GQ"></a>地狱众生火亦不恒然。<a id="a-GR"></a>若行于园中。<a id="a-GS"></a>何况在中阴。<a id="a-GT"></a>设许火烧然。<a id="a-GU"></a>如不可见亦不可触。<a id="a-GV"></a>由体性细故。<a id="a-GW"></a>是故非难。<a id="a-GX"></a>诸中阴于胎中亦互不相触故。<a id="a-GY"></a>为业遮故。<a id="a-GZ"></a>故不能烧。<a id="a-Ga"></a>身量云何。<a id="a-Gb"></a>如六七岁小儿。<a id="a-Gc"></a>而识解聪利于小儿。<a id="a-Gd"></a>若菩萨在中阴。<a id="a-Ge"></a>如圆满少壮人。<a id="a-Gf"></a>具大小相。<a id="a-Gg"></a>是故虽在中有。<a id="a-Gh"></a>正欲入胎。<a id="a-Gi"></a>而能遍照百俱胝剡浮洲。<a id="a-Gj"></a>若尔云何菩萨母。<a id="a-Gk"></a>于梦中见白象子欲入右胁。<a id="a-Gl"></a>母所见但是梦相不关中有。<a id="a-Gm"></a>菩萨久已离畜生故。<a id="a-Gn"></a>譬如柯枳王见十种梦。<a id="a-Go"></a>谓象井麨旃檀林小象衣争璎珞莲华。<a id="a-Gp"></a>于事前得此梦。<a id="a-Gq"></a>中阴众生非破腹入胎。<a id="a-Gr"></a>云何得入。<a id="a-Gs"></a>从生门入。<a id="a-Gt"></a>是故双生。<a id="a-Gu"></a>若在后生为大。<a id="a-Gv"></a>若在前生为小。<a id="a-Gw"></a>若尔大德达磨须部吼底说偈。<a id="a-Gx"></a>云何会释。</p>
  <p id="aGy">变身作白象　　六牙四足饰</p>
  <p id="aGz">入母胎卧住　　念如仙入林</p>
  <p id="aH0">此言不必须会释。<a id="a-H1"></a>何以故。<a id="a-H2"></a>此言非经非律非阿毗达磨。<a id="a-H3"></a>但是集言。<a id="a-H4"></a>聪慧人欲集义为论。<a id="a-H5"></a>有余诸法摄为增益。<a id="a-H6"></a>若言必须会释。<a id="a-H7"></a>此是母于梦中见子入胎相。<a id="a-H8"></a>大德说偈意如此。<a id="a-H9"></a>色界中有身量圆满。<a id="a-HA"></a>有衣共生。<a id="a-HB"></a>惭羞最重故。<a id="a-HC"></a>诸菩萨中有衣着具足。<a id="a-HD"></a>复有叔柯罗比丘尼。<a id="a-HE"></a>由本愿力故。<a id="a-HF"></a>于中有着衣入胎出胎。<a id="a-HG"></a>乃至般涅槃后共衣俱烧。<a id="a-HH"></a>所余皆裸。<a id="a-HI"></a>欲界众生无惭羞多故。<a id="a-HJ"></a>复次何法名先有。<a id="a-HK"></a>偈曰。<a id="a-HL"></a>复有先于死后于生刹那。<a id="a-HM"></a>释曰。<a id="a-HN"></a>有者若约通义。<a id="a-HO"></a>谓五取阴。<a id="a-HP"></a>此有离为四分。<a id="a-HQ"></a>一中有。<a id="a-HR"></a>如前说。<a id="a-HS"></a>二生有。<a id="a-HT"></a>谓于道托生初刹那。<a id="a-HU"></a>三从此后除死刹那。<a id="a-HV"></a>是别先有。<a id="a-HW"></a>此中说名先有。<a id="a-HX"></a>四最后刹那名死有。<a id="a-HY"></a>从此后有中有。<a id="a-HZ"></a>若生有色众生中。<a id="a-Ha"></a>此中有。<a id="a-Hb"></a>偈曰。<a id="a-Hc"></a>同生净天眼。<a id="a-Hd"></a>可见。<a id="a-He"></a>释曰。<a id="a-Hf"></a>若同生道中阴。<a id="a-Hg"></a>定互相见。<a id="a-Hh"></a>若人有天眼最清净。<a id="a-Hi"></a>是一通慧类。<a id="a-Hj"></a>此人亦得见。<a id="a-Hk"></a>彼若生得天眼则不能见。<a id="a-Hl"></a>以最细故。<a id="a-Hm"></a>余师说。<a id="a-Hn"></a>天道中阴能见一切中阴。<a id="a-Ho"></a>谓人鬼畜生地狱中阴。<a id="a-Hp"></a>除前除前得见。<a id="a-Hq"></a>偈曰。<a id="a-Hr"></a>业通疾。<a id="a-Hs"></a>释曰。<a id="a-Ht"></a>通慧者谓行虚空。<a id="a-Hu"></a>此通从业得。<a id="a-Hv"></a>此通速疾云何。<a id="a-Hw"></a>不可及回故名疾。<a id="a-Hx"></a>若人应生他方。<a id="a-Hy"></a>修得通慧人所不能及。<a id="a-Hz"></a>佛世尊亦不能遮回。<a id="a-I0"></a>由业力最强故。<a id="a-I1"></a>偈曰。<a id="a-I2"></a>具根无障碍。<a id="a-I3"></a>释曰。<a id="a-I4"></a>此有具足五根。<a id="a-I5"></a>金刚等所不能碍。<a id="a-I6"></a>此义应然。<a id="a-I7"></a>曾闻破烧赤铁块。<a id="a-I8"></a>见虫于中生。<a id="a-I9"></a>中有众生。<a id="a-IA"></a>若应生此道中从此道。<a id="a-IB"></a>一切方便。<a id="a-IC"></a>偈曰。<a id="a-ID"></a>不转。<a id="a-IE"></a>释曰。<a id="a-IF"></a>云何人道中阴。<a id="a-IG"></a>无时可转令成天道中阴及余道中阴。<a id="a-IH"></a>此众生若为此道成中阴。<a id="a-II"></a>决定应生此道中。<a id="a-IJ"></a>不生余道。<a id="a-IK"></a>复次欲界中阴为食段食不。<a id="a-IL"></a>答尔。<a id="a-IM"></a>不食粗段。<a id="a-IN"></a>何故。<a id="a-IO"></a>偈曰。<a id="a-IP"></a>此食香。<a id="a-IQ"></a>释曰。<a id="a-IR"></a>故名乾闼婆。<a id="a-IS"></a>若福德小食臭气若福德大食妙香。<a id="a-IT"></a>众生于此有中得住几时。<a id="a-IU"></a>大德说无定。<a id="a-IV"></a>乃至未得生缘聚集。<a id="a-IW"></a>此中寿命无别业引之。<a id="a-IX"></a>一聚同分摄故。<a id="a-IY"></a>若不尔。<a id="a-IZ"></a>此中由命根尽。<a id="a-Ia"></a>应别立死有。<a id="a-Ib"></a>若有肉聚等须弥山。<a id="a-Ic"></a>此肉聚至夏时一切成虫。<a id="a-Id"></a>彼中阴为住待夏时不。<a id="a-Ie"></a>复从何方来。<a id="a-If"></a>此问未曾至经中。<a id="a-Ig"></a>亦未曾至阿毗达磨中。<a id="a-Ih"></a>若尔可然。<a id="a-Ii"></a>微细众生贪着香味。<a id="a-Ij"></a>寿命短促。<a id="a-Ik"></a>无有边际。<a id="a-Il"></a>此众生闻气贪着香味。<a id="a-Im"></a>于舍命时觉悟先业能感虫生报。<a id="a-In"></a>由此贪爱受于虫生。<a id="a-Io"></a>复次昔已有业能感彼道。<a id="a-Ip"></a>是时彼缘最多。<a id="a-Iq"></a>于生果报得具事能非余时。<a id="a-Ir"></a>此义必然。<a id="a-Is"></a>何以故。<a id="a-It"></a>已有宿业能感转轮王报。<a id="a-Iu"></a>世间寿八万岁时。<a id="a-Iv"></a>或过此寿。<a id="a-Iw"></a>有多转轮王生非余时。<a id="a-Ix"></a>是故世尊说众生业报不可思议。<a id="a-Iy"></a>大德婆须蜜多罗说。<a id="a-Iz"></a>七日得住。<a id="a-J0"></a>若不得生缘和合。<a id="a-J1"></a>此中死堕死堕更生。<a id="a-J2"></a>复有余师说。<a id="a-J3"></a>七七日住。<a id="a-J4"></a>毗婆沙师说。<a id="a-J5"></a>但促时住。<a id="a-J6"></a>以乐受生故。<a id="a-J7"></a>疾行结生。<a id="a-J8"></a>若因缘聚集未具。<a id="a-J9"></a>若其于此道中必应受生。<a id="a-JA"></a>是时宿业自和合众缘。<a id="a-JB"></a>若不定生此处。<a id="a-JC"></a>于余处此道中皆得受生。<a id="a-JD"></a>余师说。<a id="a-JE"></a>若于此众生类中不得生。<a id="a-JF"></a>则于余相似类众生中受生。<a id="a-JG"></a>譬如牛于夏时欲事偏多。<a id="a-JH"></a>狗于秋时。<a id="a-JI"></a>熊于冬时。<a id="a-JJ"></a>马于春时。<a id="a-JK"></a>野牛野干豹等欲事无时。<a id="a-JL"></a>是时此众生应生牛中。<a id="a-JM"></a>若非夏时则生野牛中。<a id="a-JN"></a>若应生狗中非时则生野干中。<a id="a-JO"></a>若应生马中非时则生驴中。<a id="a-JP"></a>若应生熊中非时则生豹中。<a id="a-JQ"></a>为不如此耶。<a id="a-JR"></a>若众生在别聚同分中阴中。<a id="a-JS"></a>于余聚同分则不得受生。<a id="a-JT"></a>一业所引故是故此执有失可诃。<a id="a-JU"></a>此中有为行至应生道处故起。<a id="a-JV"></a>偈曰。<a id="a-JW"></a>颠倒心行彼。<a id="a-JX"></a>生处由欲戏。<a id="a-JY"></a>释曰。<a id="a-JZ"></a>此中有众生。<a id="a-Ja"></a>由宿业势力所生眼根。<a id="a-Jb"></a>虽住最远处。<a id="a-Jc"></a>能见应生处。<a id="a-Jd"></a>于中见父母变异事。<a id="a-Je"></a>若应成男。<a id="a-Jf"></a>于母则起男人欲心。<a id="a-Jg"></a>若应成女。<a id="a-Jh"></a>于父则起女人欲心。<a id="a-Ji"></a>到此心起嗔。<a id="a-Jj"></a>于分别论中有如此文。<a id="a-Jk"></a>乾闼婆于二心中随一心应起现前。<a id="a-Jl"></a>或欲相应起。<a id="a-Jm"></a>或嗔相应起。<a id="a-Jn"></a>此中有众生。<a id="a-Jo"></a>由二起颠倒心故。<a id="a-Jp"></a>求欲戏往至生处。<a id="a-Jq"></a>是事乐得属己。<a id="a-Jr"></a>是时中不净已至胎处。<a id="a-Js"></a>即生欢喜仍托彼生。<a id="a-Jt"></a>从此刹那。<a id="a-Ju"></a>是众生五阴和合坚实。<a id="a-Jv"></a>中有五阴即灭。<a id="a-Jw"></a>如此方说受生。<a id="a-Jx"></a>若胎是男。<a id="a-Jy"></a>依母右胁面向背蹲坐。<a id="a-Jz"></a>若胎是女。<a id="a-K0"></a>依母左胁面向母腹住。<a id="a-K1"></a>若胎非男非女。<a id="a-K2"></a>如欲类托生住。<a id="a-K3"></a>亦如此无中有异男女。<a id="a-K4"></a>皆具根故。<a id="a-K5"></a>是故或女或男托生如处而住。<a id="a-K6"></a>后时在胎中增长。<a id="a-K7"></a>或作黄门。<a id="a-K8"></a>此义应思。<a id="a-K9"></a>为即以赤白四大成胎中众生根及依止。<a id="a-KA"></a>为由业力故别有四大宿业所生成根等。<a id="a-KB"></a>但依止赤白四大。<a id="a-KC"></a>有余师说。<a id="a-KD"></a>即是赤白四大。<a id="a-KE"></a>何以故。<a id="a-KF"></a>此赤白先无根。<a id="a-KG"></a>共中阴俱灭。<a id="a-KH"></a>有根后生。<a id="a-KI"></a>由种子灭芽生道理故。<a id="a-KJ"></a>是时说此名柯罗逻。<a id="a-KK"></a>若作如此思。<a id="a-KL"></a>则善顺此经。<a id="a-KM"></a>经云父母不净和合所生。<a id="a-KN"></a>复有经云。<a id="a-KO"></a>比丘汝等长夜增长贪爱摄取血滴。<a id="a-KP"></a>余师说。<a id="a-KQ"></a>别有四大。<a id="a-KR"></a>譬如叶虫依止叶粪。<a id="a-KS"></a>虫依止粪。<a id="a-KT"></a>由说柯罗逻依止不净生。<a id="a-KU"></a>是故与柯罗逻经不相违。<a id="a-KV"></a>若托胎卵生道理如此。<a id="a-KW"></a>于余生如理应说。<a id="a-KX"></a>此中是道理应知。<a id="a-KY"></a>偈曰。<a id="a-KZ"></a>余爱乐香处。<a id="a-Ka"></a>释曰。<a id="a-Kb"></a>若众生欲受湿生。<a id="a-Kc"></a>由爱乐香故至生处。<a id="a-Kd"></a>此香或净或不净。<a id="a-Ke"></a>随宿业故。<a id="a-Kf"></a>化生由爱乐处所故至生处。<a id="a-Kg"></a>若尔地狱众生。<a id="a-Kh"></a>云何爱乐处所。<a id="a-Ki"></a>由心颠倒故。<a id="a-Kj"></a>此众生见寒风及冷雨触恼。<a id="a-Kk"></a>自身见地狱火猛盛可爱。<a id="a-Kl"></a>欲得暖触故往入彼。<a id="a-Km"></a>复见自身为热风热光及火焰等所炙。<a id="a-Kn"></a>苦痛难忍。<a id="a-Ko"></a>见寒地狱清凉。<a id="a-Kp"></a>爱乐冷触故往入彼。<a id="a-Kq"></a>如位造作能感如此生业。<a id="a-Kr"></a>见自身是如此位。<a id="a-Ks"></a>见彼众生亦尔。<a id="a-Kt"></a>是故往彼。<a id="a-Ku"></a>先旧诸师作如此说。<a id="a-Kv"></a>复次此中天中阴。<a id="a-Kw"></a>一向上升如从坐起。<a id="a-Kx"></a>人畜生鬼神中阴如人等。<a id="a-Ky"></a>偈曰。<a id="a-Kz"></a>地狱脚向上。<a id="a-L0"></a>释曰。<a id="a-L1"></a>如偈言。</p>
  <p id="aL2">众生堕地狱　　脚上头向下</p>
  <p id="aL3">诽谤诸仙人　　护精进行者</p>
  <p id="aL4">前已说颠倒心行彼。<a id="a-L5"></a>为一切中阴众生皆有此事入母胎。<a id="a-L6"></a>为不皆尔亦不无。<a id="a-L7"></a>此经中说。<a id="a-L8"></a>有四种托胎。<a id="a-L9"></a>何者为四。<a id="a-LA"></a>偈曰。<a id="a-LB"></a>一正入有觉。<a id="a-LC"></a>释曰。<a id="a-LD"></a>有众生多善根聚集。<a id="a-LE"></a>护持正念。<a id="a-LF"></a>死时不失正念故有觉。<a id="a-LG"></a>乃至入母胎。<a id="a-LH"></a>亦不失正念。<a id="a-LI"></a>住时出时则失正念故无觉。<a id="a-LJ"></a>偈曰。<a id="a-LK"></a>余住。<a id="a-LL"></a>释曰。<a id="a-LM"></a>有众生住母胎。<a id="a-LN"></a>亦不失正念故有觉。<a id="a-LO"></a>先入亦尔。<a id="a-LP"></a>偈曰。<a id="a-LQ"></a>复余出。<a id="a-LR"></a>释曰。<a id="a-LS"></a>复有众生出母胎。<a id="a-LT"></a>亦不失正念故有觉。<a id="a-LU"></a>先入住亦尔。<a id="a-LV"></a>偈曰。<a id="a-LW"></a>余三位。<a id="a-LX"></a>释曰。<a id="a-LY"></a>有余众生在三位中。<a id="a-LZ"></a>皆失正念故无觉。<a id="a-La"></a>若入无觉。<a id="a-Lb"></a>住出必无觉。<a id="a-Lc"></a>是名四种托胎。<a id="a-Ld"></a>此是逆说。<a id="a-Le"></a>由随顺首卢柯结故说。<a id="a-Lf"></a>偈曰。<a id="a-Lg"></a>一切卵生则无觉。<a id="a-Lh"></a>释曰。<a id="a-Li"></a>若卵生众生。<a id="a-Lj"></a>恒于三处无觉。<a id="a-Lk"></a>云何卵生众生。<a id="a-Ll"></a>说名托胎。<a id="a-Lm"></a>此众生亦先托胎。<a id="a-Ln"></a>或由当来名说。<a id="a-Lo"></a>如经言能作有为。<a id="a-Lp"></a>是故名行。<a id="a-Lq"></a>如世人言煮饭磨麨。<a id="a-Lr"></a>是故无失。<a id="a-Ls"></a>云何不觉悟入母胎及住出。<a id="a-Lt"></a>复云何觉悟入住出。<a id="a-Lu"></a>若众生小名位。<a id="a-Lv"></a>正欲入母胎时。<a id="a-Lw"></a>即起颠倒想欲。<a id="a-Lx"></a>或见猛雨洪注疾风飘鼓。<a id="a-Ly"></a>或见大阴寒。<a id="a-Lz"></a>或见多人沸挠。<a id="a-M0"></a>自谓我今入密草稠林草屋叶屋中。<a id="a-M1"></a>我今匐行住树根下壁根下。<a id="a-M2"></a>若住亦起颠倒。<a id="a-M3"></a>谓我今于此等中住。<a id="a-M4"></a>若出亦起颠倒。<a id="a-M5"></a>谓我今从此等中出。<a id="a-M6"></a>若大名位众生亦起颠倒想欲。<a id="a-M7"></a>我今当入园入游戏处。<a id="a-M8"></a>登上高楼及大殿堂。<a id="a-M9"></a>坐于床座。<a id="a-MA"></a>若住谓住其中。<a id="a-MB"></a>若出谓从此出。<a id="a-MC"></a>如此不觉悟入住出。<a id="a-MD"></a>若觉悟者了解分别。<a id="a-ME"></a>谓我今正入母胎。<a id="a-MF"></a>正住母胎。<a id="a-MG"></a>正出母胎。<a id="a-MH"></a>无颠倒想欲。<a id="a-MI"></a>此中更分别说。<a id="a-MJ"></a>偈曰。<a id="a-MK"></a>说托胎有三。<a id="a-ML"></a>轮王及二佛。<a id="a-MM"></a>释曰。<a id="a-MN"></a>转轮王独觉大正觉。<a id="a-MO"></a>此三人次第应知托胎三义。<a id="a-MP"></a>第一托胎谓转轮王。<a id="a-MQ"></a>何以故。<a id="a-MR"></a>此人正入胎时有觉悟。<a id="a-MS"></a>非住出时。<a id="a-MT"></a>第二托胎谓独觉。<a id="a-MU"></a>此人入住二时有觉悟非出时。<a id="a-MV"></a>第三托胎谓大正觉。<a id="a-MW"></a>此人入住出三时皆有觉悟。<a id="a-MX"></a>此中三人悉由当来名所显。<a id="a-MY"></a>云何三事不同。<a id="a-MZ"></a>偈曰。<a id="a-Ma"></a>业智慧及二。<a id="a-Mb"></a>次第胜能故。<a id="a-Mc"></a>释曰。<a id="a-Md"></a>业胜能者。<a id="a-Me"></a>能作大福德行人。<a id="a-Mf"></a>由福德有业胜能。<a id="a-Mg"></a>故立第一。<a id="a-Mh"></a>修习多闻多思人。<a id="a-Mi"></a>由智慧有胜能。<a id="a-Mj"></a>故立第二。<a id="a-Mk"></a>能作大福德行及修习多闻多思。<a id="a-Ml"></a>人由福慧有胜能故。<a id="a-Mm"></a>立第三。<a id="a-Mn"></a>是转轮王等三人如此次第。<a id="a-Mo"></a>所余为第四。<a id="a-Mp"></a>此义应尔。</p>
  <p id="aMq">外道本执说我义。<a id="a-Mr"></a>于此中执我。<a id="a-Ms"></a>言争事起。<a id="a-Mt"></a>彼言若汝立义众生从别世度余世。<a id="a-Mu"></a>我等本义则成。<a id="a-Mv"></a>谓实有我。<a id="a-Mw"></a>今破此义。<a id="a-Mx"></a>偈曰。<a id="a-My"></a>无我。<a id="a-Mz"></a>释曰。<a id="a-N0"></a>此我何相。<a id="a-N1"></a>能舍此阴能受彼阴。<a id="a-N2"></a>如彼所分别。<a id="a-N3"></a>此我实无。<a id="a-N4"></a>谓于内作者人。<a id="a-N5"></a>何以故。<a id="a-N6"></a>非二量境界故。<a id="a-N7"></a>如色尘及眼等根。<a id="a-N8"></a>佛世尊亦说。<a id="a-N9"></a>有业有果报。<a id="a-NA"></a>作者不可得。<a id="a-NB"></a>由无故。<a id="a-NC"></a>故不可说。<a id="a-ND"></a>此我能舍此阴受彼阴。<a id="a-NE"></a>若离法假名。<a id="a-NF"></a>此中法假名者。<a id="a-NG"></a>谓若此有彼有。<a id="a-NH"></a>由此生彼生。<a id="a-NI"></a>广说十二缘生。<a id="a-NJ"></a>此我何相。<a id="a-NK"></a>谓非所破。<a id="a-NL"></a>偈曰。<a id="a-NM"></a>唯诸阴。<a id="a-NN"></a>释曰。<a id="a-NO"></a>若假说唯诸阴名我。<a id="a-NP"></a>此我非所破若尔诸阴从此世到余世。<a id="a-NQ"></a>此义应至诸阴不度余世。<a id="a-NR"></a>云何此诸阴。<a id="a-NS"></a>偈曰。<a id="a-NT"></a>烦恼业生起。<a id="a-NU"></a>由中阴相续。<a id="a-NV"></a>入母胎如灯。<a id="a-NW"></a>释曰。<a id="a-NX"></a>诸阴刹那刹那灭。<a id="a-NY"></a>彼于度无能。<a id="a-NZ"></a>烦恼所摄业。<a id="a-Na"></a>所变异故。<a id="a-Nb"></a>唯有诸阴。<a id="a-Nc"></a>由中有相续往入母胎。<a id="a-Nd"></a>譬如灯虽念念灭由相续得至余处。<a id="a-Ne"></a>诸阴亦尔。<a id="a-Nf"></a>是故无失。<a id="a-Ng"></a>实无有我。<a id="a-Nh"></a>但烦恼业所引诸阴相续得入母胎。<a id="a-Ni"></a>此义得成。</p>
 </body>
</html>