<!doctype html>
<html id="z3IBVz818m" data-ver="1486">
 <head>
  <meta charset="utf-8">
  <meta author="婆薮盘豆">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨俱舍释论卷第十</h1>
  <h2 id="a2">分别业品第四之一</h2>
  <p id="a3">前已说众生世及器世。<a id="a-4"></a>差别有多种不同。<a id="a-5"></a>如此不同何因所作。<a id="a-6"></a>非随一作者。<a id="a-7"></a>以知为先所造。<a id="a-8"></a>若尔云何诸众生。<a id="a-9"></a>偈曰。<a id="a-A"></a>业生世多异。<a id="a-B"></a>释曰。<a id="a-C"></a>若世间多种差别皆从业生。<a id="a-D"></a>云何因众生业。<a id="a-E"></a>郁金旃檀等生极胜可爱。<a id="a-F"></a>而彼身不尔。<a id="a-G"></a>是彼业种类。<a id="a-H"></a>如此作杂业众生。<a id="a-I"></a>彼身有九疮门。<a id="a-J"></a>甚可厌恶。<a id="a-K"></a>外具生极可爱。<a id="a-L"></a>以对治此身。<a id="a-M"></a>诸天等不造杂业。<a id="a-N"></a>此二悉可爱。<a id="a-O"></a>若尔此业是何法。<a id="a-P"></a>偈曰。<a id="a-Q"></a>故意及所作。<a id="a-R"></a>释曰。<a id="a-S"></a>经中说。<a id="a-T"></a>业有二种。<a id="a-U"></a>一故意业。<a id="a-V"></a>二故意所造业。<a id="a-W"></a>此所造但故意所作。<a id="a-X"></a>非身口所作。<a id="a-Y"></a>此二业或成三业。<a id="a-Z"></a>谓身口意。<a id="a-a"></a>云何安立此三。<a id="a-b"></a>为由依止。<a id="a-c"></a>为由自性。<a id="a-d"></a>为由缘起。<a id="a-e"></a>若由依止但一身业。<a id="a-f"></a>一切依止身故。<a id="a-g"></a>若由自性但一口业。<a id="a-h"></a>于一切中但口是业故。<a id="a-i"></a>若由缘起但一意业。<a id="a-j"></a>一切皆故意所起故。<a id="a-k"></a>次第由此三因安立三业。<a id="a-l"></a>毗婆沙师说如此。<a id="a-m"></a>此中偈曰。<a id="a-n"></a>故意即心业。<a id="a-o"></a>释曰。<a id="a-p"></a>心业者但故意故。<a id="a-q"></a>意何相。<a id="a-r"></a>谓心思已决。<a id="a-s"></a>偈曰。<a id="a-t"></a>故意生身口。<a id="a-u"></a>释曰。<a id="a-v"></a>如此故意依身口门起。<a id="a-w"></a>即以身口还显故意。<a id="a-x"></a>应知此名身口二业。<a id="a-y"></a>偈曰。<a id="a-z"></a>二有教无教。<a id="a-10"></a>释曰。<a id="a-11"></a>是身口业。<a id="a-12"></a>应知一一各有二类。<a id="a-13"></a>谓有教无教为性。<a id="a-14"></a>此中偈曰。<a id="a-15"></a>说身有教相。<a id="a-16"></a>释曰。<a id="a-17"></a>由随故意。<a id="a-18"></a>是身如此如此相貌。<a id="a-19"></a>说名有教。<a id="a-1A"></a>有余师说。<a id="a-1B"></a>行动名有教。<a id="a-1C"></a>若身行动。<a id="a-1D"></a>必由业行动故。<a id="a-1E"></a>行动是身业。<a id="a-1F"></a>对向彼说。<a id="a-1G"></a>偈曰。<a id="a-1H"></a>非动刹那故。<a id="a-1I"></a>释曰。<a id="a-1J"></a>一切有为法。<a id="a-1K"></a>与刹那相应。<a id="a-1L"></a>何法名刹那。<a id="a-1M"></a>得体无间灭。<a id="a-1N"></a>是名刹那。<a id="a-1O"></a>随法有如此名刹尼柯。<a id="a-1P"></a>譬如有杖人。<a id="a-1Q"></a>何以故。<a id="a-1R"></a>一切有为法。<a id="a-1S"></a>从得体后即不有。<a id="a-1T"></a>是时生是时即坏故。<a id="a-1U"></a>执此法得度余处。<a id="a-1V"></a>则非道理。<a id="a-1W"></a>是故身业非行动。<a id="a-1X"></a>此义亦可然。<a id="a-1Y"></a>若一切有为皆是刹尼柯。<a id="a-1Z"></a>汝今应知。<a id="a-1a"></a>此义成实。<a id="a-1b"></a>谓有为刹那刹那灭。<a id="a-1c"></a>云何知。<a id="a-1d"></a>偈曰。<a id="a-1e"></a>最后灭尽故。<a id="a-1f"></a>释曰。<a id="a-1g"></a>诸有为法。<a id="a-1h"></a>灭不由因。<a id="a-1i"></a>何以故。<a id="a-1j"></a>因缘者为生有法。<a id="a-1k"></a>灭非有法。<a id="a-1l"></a>若非有此因何所作。<a id="a-1m"></a>此灭既无所有。<a id="a-1n"></a>故不须因。<a id="a-1o"></a>有法生时次若无灭。<a id="a-1p"></a>后时亦应无有法无异故。<a id="a-1q"></a>若汝言此法变异方有灭。<a id="a-1r"></a>此法即非此变异故。<a id="a-1s"></a>是义不然。<a id="a-1t"></a>何以故。<a id="a-1u"></a>此法自体由自体变异。<a id="a-1v"></a>无如此理。<a id="a-1w"></a>若证见薪等由火相应故。<a id="a-1x"></a>灭不显现。<a id="a-1y"></a>善友为与火相应。<a id="a-1z"></a>薪等灭尽故不可见。<a id="a-20"></a>为自然灭。<a id="a-21"></a>余不更生故不可见。<a id="a-22"></a>譬如与风相应故灯灭。<a id="a-23"></a>与手相应故铃声灭。<a id="a-24"></a>是故此义由比量得成。<a id="a-25"></a>此中何法为比量。<a id="a-26"></a>已说由灭非因。<a id="a-27"></a>所作故。<a id="a-28"></a>复次偈曰。<a id="a-29"></a>无不从因生。<a id="a-2A"></a>释曰。<a id="a-2B"></a>若灭必由因则无灭。<a id="a-2C"></a>无因所生故。<a id="a-2D"></a>刹那生灭法。<a id="a-2E"></a>如智声光等。<a id="a-2F"></a>见此灭无因。<a id="a-2G"></a>是故知一切灭皆不观因。<a id="a-2H"></a>若有人执由别智故余智灭。<a id="a-2I"></a>由别声故余声灭。<a id="a-2J"></a>是义不然。<a id="a-2K"></a>二智不俱起故。<a id="a-2L"></a>疑智及决智。<a id="a-2M"></a>无道理得俱起。<a id="a-2N"></a>苦乐嗔欲亦尔。<a id="a-2O"></a>若明了智及声生。<a id="a-2P"></a>次第不明了智及声生。<a id="a-2Q"></a>云何不明了等类法。<a id="a-2R"></a>能灭明了等类法。<a id="a-2S"></a>若有人执。<a id="a-2T"></a>灯光于余位中无依处故灭。<a id="a-2U"></a>或由随法非法故灭。<a id="a-2V"></a>此执不然。<a id="a-2W"></a>何以故。<a id="a-2X"></a>此无不应成因。<a id="a-2Y"></a>所执法非法。<a id="a-2Z"></a>为生灭因无道理。<a id="a-2a"></a>于刹那中起如此功能。<a id="a-2b"></a>于一切有为中。<a id="a-2c"></a>可作如此分别余因。<a id="a-2d"></a>且置此诤。<a id="a-2e"></a>若言薪等灭以火相应为因。<a id="a-2f"></a>此执中熟所生德。<a id="a-2g"></a>少熟中熟最熟生中。<a id="a-2h"></a>偈曰。<a id="a-2i"></a>生因成能灭。<a id="a-2j"></a>释曰。<a id="a-2k"></a>此熟中生因即成灭因。<a id="a-2l"></a>何以故。<a id="a-2m"></a>由从火相应熟德生从此不异。<a id="a-2n"></a>后中熟生时。<a id="a-2o"></a>少熟即灭。<a id="a-2p"></a>是彼生因即是灭因。<a id="a-2q"></a>或此灭由因不异。<a id="a-2r"></a>是义不然。<a id="a-2s"></a>偈曰。<a id="a-2t"></a>于决无证故。<a id="a-2u"></a>释曰。<a id="a-2v"></a>从如此因彼先得生复从此因彼更成灭。<a id="a-2w"></a>偈曰。<a id="a-2x"></a>于地等宁有。<a id="a-2y"></a>释曰。<a id="a-2z"></a>于光差别且得分别彼因有异。<a id="a-30"></a>于灰汁雪酢曰水地相应故。<a id="a-31"></a>熟德差别生时于中何所分别。<a id="a-32"></a>是义不然。<a id="a-33"></a>何以故。<a id="a-34"></a>水被煮则减尽。<a id="a-35"></a>于中火相应何所作。<a id="a-36"></a>由此势力。<a id="a-37"></a>生长火界。<a id="a-38"></a>由火界势力。<a id="a-39"></a>水聚渐渐减少。<a id="a-3A"></a>乃至极减位。<a id="a-3B"></a>不更接后相续。<a id="a-3C"></a>于中此事是火相应所作。<a id="a-3D"></a>是故诸有法灭皆无有因。<a id="a-3E"></a>是坏性故自然而灭。<a id="a-3F"></a>若生即灭。<a id="a-3G"></a>是故彼刹那刹那灭义得成。<a id="a-3H"></a>由刹那灭故无行动。<a id="a-3I"></a>诸有法。<a id="a-3J"></a>于余处无间生中。<a id="a-3K"></a>世间起行动妄执。<a id="a-3L"></a>譬如草光等。<a id="a-3M"></a>行动既无相貌为身业。<a id="a-3N"></a>此义得成。<a id="a-3O"></a>经部师说。<a id="a-3P"></a>相貌非实有物。<a id="a-3Q"></a>何以故。<a id="a-3R"></a>偈曰。<a id="a-3S"></a>向一方聚生。<a id="a-3T"></a>执色假说此。<a id="a-3U"></a>相貌由比量。<a id="a-3V"></a>约色相决判。<a id="a-3W"></a>释曰。<a id="a-3X"></a>若色多生于一方假说名长。<a id="a-3Y"></a>观此色于余色少假说名短。<a id="a-3Z"></a>若于四方色多生假说名方。<a id="a-3a"></a>若一切处色生等。<a id="a-3b"></a>假说名圆。<a id="a-3c"></a>所余亦尔。<a id="a-3d"></a>譬如火薪。<a id="a-3e"></a>疾向一方。<a id="a-3f"></a>于余处见无间则执为长。<a id="a-3g"></a>若于一切处见则执为圆。<a id="a-3h"></a>是故相貌与色无别类。<a id="a-3i"></a>何以故。<a id="a-3j"></a>若有别类。<a id="a-3k"></a>偈曰。<a id="a-3l"></a>二根取无入。<a id="a-3m"></a>决是意尘故。<a id="a-3n"></a>释曰。<a id="a-3o"></a>若眼见此分别为长。<a id="a-3p"></a>若身触亦尔。<a id="a-3q"></a>是故此相貌。<a id="a-3r"></a>应成二根所取。<a id="a-3s"></a>无有色入为二根所取。<a id="a-3t"></a>偈曰。<a id="a-3u"></a>由分别坚等。<a id="a-3v"></a>长等智生故。<a id="a-3w"></a>释曰。<a id="a-3x"></a>如于触中执长等相貌。<a id="a-3y"></a>汝于色中应知亦尔。<a id="a-3z"></a>于相貌中唯有忆念起。<a id="a-40"></a>与触相应故。<a id="a-41"></a>无有证取。<a id="a-42"></a>譬如人见火色。<a id="a-43"></a>于火热触生念。<a id="a-44"></a>闻花香于花色生念。<a id="a-45"></a>此中是义应理。<a id="a-46"></a>由彼实有不相离故。<a id="a-47"></a>是故互得相比。<a id="a-48"></a>偈曰。<a id="a-49"></a>于大聚集有。<a id="a-4A"></a>复决定相貌。<a id="a-4B"></a>不同相违故。<a id="a-4C"></a>释曰。<a id="a-4D"></a>无有触尘于相貌中。<a id="a-4E"></a>定因此定故。<a id="a-4F"></a>于二中更互相比知。<a id="a-4G"></a>决定得成。<a id="a-4H"></a>若无定相应取触。<a id="a-4I"></a>比相貌决定成。<a id="a-4J"></a>于色比亦定应成。<a id="a-4K"></a>或如于色于相貌不定故。<a id="a-4L"></a>比不应成。<a id="a-4M"></a>此二义悉不成。<a id="a-4N"></a>是故由触比相貌。<a id="a-4O"></a>是义不然。<a id="a-4P"></a>于有众多相貌物。<a id="a-4Q"></a>如[毯-炎+瞿]毹等。<a id="a-4R"></a>由见众多相貌故。<a id="a-4S"></a>随一所见。<a id="a-4T"></a>是众多相貌所成一分。<a id="a-4U"></a>若是实物。<a id="a-4V"></a>此义不成。<a id="a-4W"></a>譬如显色。<a id="a-4X"></a>是故相貌无有实物。<a id="a-4Y"></a>复次随有有碍色。<a id="a-4Z"></a>此色必定有邻虚。<a id="a-4a"></a>相貌色无别邻虚。<a id="a-4b"></a>是故多色如此聚集。<a id="a-4c"></a>假说长等名。<a id="a-4d"></a>若汝言。<a id="a-4e"></a>是相貌邻虚聚集如此得长等名。<a id="a-4f"></a>此执一向堕偏助。<a id="a-4g"></a>相貌邻虚不成就故。<a id="a-4h"></a>若彼别相成就。<a id="a-4i"></a>彼聚集可然。<a id="a-4j"></a>相貌邻虚如色等邻虚。<a id="a-4k"></a>自性既不成就。<a id="a-4l"></a>云何得有聚集。<a id="a-4m"></a>若汝言色同不异。<a id="a-4n"></a>但见相貌有异。<a id="a-4o"></a>谓土器等。<a id="a-4p"></a>是义不然。<a id="a-4q"></a>前为不已说耶。<a id="a-4r"></a>若色起如此相。<a id="a-4s"></a>于中假立为长等。<a id="a-4t"></a>譬如蚁等。<a id="a-4u"></a>无有差别。<a id="a-4v"></a>而说有行轮等异。<a id="a-4w"></a>相貌亦尔。<a id="a-4x"></a>复次若汝言。<a id="a-4y"></a>于闇中远不见色。<a id="a-4z"></a>如杌等但见长等相。<a id="a-50"></a>故相异色。<a id="a-51"></a>是义不然。<a id="a-52"></a>何以故。<a id="a-53"></a>是所见即是色。<a id="a-54"></a>于此中不明了故。<a id="a-55"></a>分别为长等。<a id="a-56"></a>譬如行军等。<a id="a-57"></a>由如此理。<a id="a-58"></a>此义必应然。<a id="a-59"></a>有时不可分别差别。<a id="a-5A"></a>唯众物聚集。<a id="a-5B"></a>见不明了。<a id="a-5C"></a>若尔汝等经部师。<a id="a-5D"></a>除身行动及相貌。<a id="a-5E"></a>此中汝立何法为身业。<a id="a-5F"></a>但立相貌。<a id="a-5G"></a>为身有教业。<a id="a-5H"></a>不由实有故。<a id="a-5I"></a>若汝假说相貌。<a id="a-5J"></a>云何立为身业。<a id="a-5K"></a>以身为依止。<a id="a-5L"></a>此业为身业。<a id="a-5M"></a>若故意能引身。<a id="a-5N"></a>于种种处即立此故意为身业。<a id="a-5O"></a>如此口意二业。<a id="a-5P"></a>如理应知。<a id="a-5Q"></a>若尔于前已说。<a id="a-5R"></a>业有二种。<a id="a-5S"></a>一故意业。<a id="a-5T"></a>二故意所造业。<a id="a-5U"></a>此二有何异。<a id="a-5V"></a>分别故意先起。<a id="a-5W"></a>谓我等应作如此如此。<a id="a-5X"></a>是名故意业。<a id="a-5Y"></a>故意分别已。<a id="a-5Z"></a>后引事故意起。<a id="a-5a"></a>能引身作种种事。<a id="a-5b"></a>是名故意所造业。<a id="a-5c"></a>若尔则无有教业。<a id="a-5d"></a>是有教业于欲界亦无。<a id="a-5e"></a>是故随此执有大过失起。<a id="a-5f"></a>若尔对此过失。<a id="a-5g"></a>复有别对治起。<a id="a-5h"></a>若无教业。<a id="a-5i"></a>从如向所说名身业。<a id="a-5j"></a>故意差别生。<a id="a-5k"></a>何所有此应随从故意起。<a id="a-5l"></a>譬如定无教。<a id="a-5m"></a>此过失不应有。<a id="a-5n"></a>由随本故意差别所引及依事。<a id="a-5o"></a>故意差别生故。<a id="a-5p"></a>若有教起。<a id="a-5q"></a>亦观本能引故意势力故。<a id="a-5r"></a>此方得生。<a id="a-5s"></a>由昧钝故。<a id="a-5t"></a>何况无教。<a id="a-5u"></a>毗婆沙师说。<a id="a-5v"></a>身相貌实有物。<a id="a-5w"></a>身有教业以此为体。<a id="a-5x"></a>偈曰。<a id="a-5y"></a>言教语音声。<a id="a-5z"></a>释曰。<a id="a-60"></a>是声言语为性。<a id="a-61"></a>是名有教。<a id="a-62"></a>言业无教。<a id="a-63"></a>于前已说。<a id="a-64"></a>经部师说。<a id="a-65"></a>此亦非实有物。<a id="a-66"></a>何以故。<a id="a-67"></a>先已信求。<a id="a-68"></a>唯定不作为量故。<a id="a-69"></a>彼师依过去四大。<a id="a-6A"></a>成立此义故。<a id="a-6B"></a>过去四大已无为性故。<a id="a-6C"></a>由执此色为相故。<a id="a-6D"></a>毗婆沙师说。<a id="a-6E"></a>此无教实有物。<a id="a-6F"></a>云何得知偈曰。<a id="a-6G"></a>三无流色长。<a id="a-6H"></a>不作说道等。<a id="a-6I"></a>释曰。<a id="a-6J"></a>于经中说。<a id="a-6K"></a>色有三种。<a id="a-6L"></a>有三处能摄诸色。<a id="a-6M"></a>有色有显有碍。<a id="a-6N"></a>有色无显有碍。<a id="a-6O"></a>有色无显无碍。<a id="a-6P"></a>佛说有无流色。<a id="a-6Q"></a>如经言。<a id="a-6R"></a>何者无流法。<a id="a-6S"></a>若色过去现世未来。<a id="a-6T"></a>于中欲不起嗔不起。<a id="a-6U"></a>乃至于识亦尔。<a id="a-6V"></a>说此名无流法。<a id="a-6W"></a>若除无教色。<a id="a-6X"></a>则无无显无碍色及无流色。<a id="a-6Y"></a>经中又说增长。<a id="a-6Z"></a>如经言。<a id="a-6a"></a>若善男子善女人。<a id="a-6b"></a>有信根与七种有摄福德业处相应。<a id="a-6c"></a>若行若住若卧若觉。<a id="a-6d"></a>恒时平等。<a id="a-6e"></a>福德增长。<a id="a-6f"></a>福德相续。<a id="a-6g"></a>与无摄相应亦尔。<a id="a-6h"></a>若离无教。<a id="a-6i"></a>异缘心人。<a id="a-6j"></a>福德业处不应有增长。<a id="a-6k"></a>若人自不作但教他作。<a id="a-6l"></a>若无无教业道不应成。<a id="a-6m"></a>何以故。<a id="a-6n"></a>令他教业非是业道。<a id="a-6o"></a>非自所作业故。<a id="a-6p"></a>若已作此性无差别故。<a id="a-6q"></a>亦非佛世尊说。<a id="a-6r"></a>比丘诸法是外入。<a id="a-6s"></a>非十一入所摄。<a id="a-6t"></a>谓无显无碍。<a id="a-6u"></a>不说无色。<a id="a-6v"></a>此言则成无用。<a id="a-6w"></a>若不见无教色在法入摄。<a id="a-6x"></a>若离无教色。<a id="a-6y"></a>圣道不成八分。<a id="a-6z"></a>若人入观正语正业正命。<a id="a-70"></a>不相应故。<a id="a-71"></a>若尔此经所说云何经言。<a id="a-72"></a>若人如此知如此见。<a id="a-73"></a>正见至修习圆满。<a id="a-74"></a>正觉正进正念正定。<a id="a-75"></a>先时正语正业正命。<a id="a-76"></a>已清净离染污。<a id="a-77"></a>此言约先循世道离欲。<a id="a-78"></a>故作此说。<a id="a-79"></a>若无无教色。<a id="a-7A"></a>波罗提木叉戒亦不应成。<a id="a-7B"></a>何以故。<a id="a-7C"></a>从受戒后此戒即无。<a id="a-7D"></a>谓能成异缘心人。<a id="a-7E"></a>为比丘比丘尼等。<a id="a-7F"></a>于经中说。<a id="a-7G"></a>远离戒为塘。<a id="a-7H"></a>能遮邪戒故。<a id="a-7I"></a>若此无不应成塘。<a id="a-7J"></a>由此等证故知实有无教色。<a id="a-7K"></a>此中经部师说。<a id="a-7L"></a>此证甚多种种希有。<a id="a-7M"></a>理实不然。<a id="a-7N"></a>何以故。<a id="a-7O"></a>是汝所说。<a id="a-7P"></a>由三种色故。<a id="a-7Q"></a>有无教色。<a id="a-7R"></a>此中先旧观行师说。<a id="a-7S"></a>诸观行人有定境界。<a id="a-7T"></a>色由定威力生起。<a id="a-7U"></a>此色非眼境故说无显。<a id="a-7V"></a>不遮处所故说无碍。<a id="a-7W"></a>若汝言。<a id="a-7X"></a>此云何名色。<a id="a-7Y"></a>此难于无教亦同。<a id="a-7Z"></a>是汝所说。<a id="a-7a"></a>由说无流色故。<a id="a-7b"></a>有无教色。<a id="a-7c"></a>此义同前。<a id="a-7d"></a>此色由定威力生。<a id="a-7e"></a>在无流定中。<a id="a-7f"></a>为境界故。<a id="a-7g"></a>观行人说。<a id="a-7h"></a>此为无流色。<a id="a-7i"></a>有余师说。<a id="a-7j"></a>阿罗汉色及外色名无流色。<a id="a-7k"></a>非流依止故。<a id="a-7l"></a>若尔经中云何说。<a id="a-7m"></a>何者有流法。<a id="a-7n"></a>谓一切眼一切色。<a id="a-7o"></a>广说如经。<a id="a-7p"></a>此色非流对治故。<a id="a-7q"></a>说名有流。<a id="a-7r"></a>由此别义。<a id="a-7s"></a>此色可说有流。<a id="a-7t"></a>可说无流。<a id="a-7u"></a>若尔何有相杂过失。<a id="a-7v"></a>由此相此色成有流。<a id="a-7w"></a>不由此相更成无流。<a id="a-7x"></a>于中有何相杂。<a id="a-7y"></a>若色入一向有流。<a id="a-7z"></a>此经中云何简别说。<a id="a-80"></a>经言有流色者。<a id="a-81"></a>若色有取心坚覆藏所依。<a id="a-82"></a>广说如经。<a id="a-83"></a>是汝所说。<a id="a-84"></a>由福德增长者。<a id="a-85"></a>此中先旧师说。<a id="a-86"></a>此是法尔。<a id="a-87"></a>如如施主。<a id="a-88"></a>所施财物。<a id="a-89"></a>受者受用。<a id="a-8A"></a>如此如此。<a id="a-8B"></a>由受者功德胜劣故。<a id="a-8C"></a>由财物利益胜劣故。<a id="a-8D"></a>若施主心异缘。<a id="a-8E"></a>由先缘施故意所熏修故。<a id="a-8F"></a>是时相续至得微细转异胜类。<a id="a-8G"></a>由此于未来时。<a id="a-8H"></a>为生多少果报相续功能。<a id="a-8I"></a>约此义故。<a id="a-8J"></a>说福德增长福德相续。<a id="a-8K"></a>若汝言。<a id="a-8L"></a>由别相续胜劣。<a id="a-8M"></a>于异缘心人别相续转异。<a id="a-8N"></a>今云何得成。<a id="a-8O"></a>此执与无教同。<a id="a-8P"></a>由别相续胜劣。<a id="a-8Q"></a>于别相续中有别法名无教。<a id="a-8R"></a>此云何得成。<a id="a-8S"></a>于无摄福德业处。<a id="a-8T"></a>此云何有。<a id="a-8U"></a>由数数修习。<a id="a-8V"></a>能缘此为境故意故。<a id="a-8W"></a>于梦时此亦得随相续并起。<a id="a-8X"></a>若人说有教。<a id="a-8Y"></a>于无摄福德业处。<a id="a-8Z"></a>于中既无有教业。<a id="a-8a"></a>云何得有无教。<a id="a-8b"></a>有余师说。<a id="a-8c"></a>于有摄福德业处。<a id="a-8d"></a>由数数修能缘此为境故意故。<a id="a-8e"></a>无教得生。<a id="a-8f"></a>若尔云何。<a id="a-8g"></a>于经中说。<a id="a-8h"></a>若比丘。<a id="a-8i"></a>有戒有善法。<a id="a-8j"></a>食施主一食已。<a id="a-8k"></a>修无量心定。<a id="a-8l"></a>由身证触依。<a id="a-8m"></a>此中住因。<a id="a-8n"></a>此生能施施主无量福德无量善流。<a id="a-8o"></a>安乐之食。<a id="a-8p"></a>应信求如此。<a id="a-8q"></a>此中是时有何故意差别。<a id="a-8r"></a>是故相续转异胜类。<a id="a-8s"></a>此义如理。<a id="a-8t"></a>是汝所说。<a id="a-8u"></a>若人教他业道。<a id="a-8v"></a>云何成者。<a id="a-8w"></a>此中经部师说。<a id="a-8x"></a>由此人立教损害他差别成故。<a id="a-8y"></a>于能教人相续中微细转异胜类得生。<a id="a-8z"></a>由此转异。<a id="a-90"></a>于未来中此相续为生多少果报。<a id="a-91"></a>则有功能。<a id="a-92"></a>若人自作事果究竟时。<a id="a-93"></a>应知此义如前。<a id="a-94"></a>此相续转异胜类。<a id="a-95"></a>说名业道。<a id="a-96"></a>于果立因名故。<a id="a-97"></a>说此为身口业者。<a id="a-98"></a>是身口二业果故。<a id="a-99"></a>譬如说有无教人。<a id="a-9A"></a>于无教立身口业名。<a id="a-9B"></a>大德说。<a id="a-9C"></a>于所取阴中。<a id="a-9D"></a>由三时故意起故。<a id="a-9E"></a>此人为杀生罪所触。<a id="a-9F"></a>谓我今必应杀正杀已杀。<a id="a-9G"></a>若此故意生。<a id="a-9H"></a>由此量业道不得成就。<a id="a-9I"></a>何以故。<a id="a-9J"></a>勿自父母等未被害。<a id="a-9K"></a>由妄分别杀故无间业成。<a id="a-9L"></a>若自杀起如此等故意。<a id="a-9M"></a>业道则成。<a id="a-9N"></a>若作如此意则应道理。<a id="a-9O"></a>汝何憎嫉心偏拨无教。<a id="a-9P"></a>信受相续转异胜类。<a id="a-9Q"></a>二俱非所解。<a id="a-9R"></a>无憎嫉心虽然由随故意身加行业道究竟故。<a id="a-9S"></a>若已成此别法。<a id="a-9T"></a>异于二依能行人生。<a id="a-9U"></a>此义不生爱乐。<a id="a-9V"></a>若由故意起加行事生究竟。<a id="a-9W"></a>因此事相续转异胜类。<a id="a-9X"></a>成此义则生爱乐。<a id="a-9Y"></a>从心心法相续。<a id="a-9Z"></a>未来果报生故。<a id="a-9a"></a>是汝所说。<a id="a-9b"></a>由无有教业故。<a id="a-9c"></a>无教则无。<a id="a-9d"></a>如此等义于前已答。<a id="a-9e"></a>是汝所说。<a id="a-9f"></a>由不说法入非色。<a id="a-9g"></a>此言已答。<a id="a-9h"></a>无显无碍是定境色即法入摄。<a id="a-9i"></a>是汝所说。<a id="a-9j"></a>八分圣道不应成者。<a id="a-9k"></a>善友请汝。<a id="a-9l"></a>为说此义。<a id="a-9m"></a>若人入观修道。<a id="a-9n"></a>正语正业正命。<a id="a-9o"></a>云何应有此人说言。<a id="a-9p"></a>作业求觅衣食不。<a id="a-9q"></a>不尔云何此人得如此相无流无教。<a id="a-9r"></a>由得此分。<a id="a-9s"></a>后时出观。<a id="a-9t"></a>则不更行邪语等事。<a id="a-9u"></a>必能恒行正语等分。<a id="a-9v"></a>是故由于因立果名。<a id="a-9w"></a>说无教为正语等分。<a id="a-9x"></a>若尔此中云何不执如此。<a id="a-9y"></a>若人入观修道。<a id="a-9z"></a>离无教得如此相。<a id="a-A0"></a>谓故意及依止。<a id="a-A1"></a>由得此二。<a id="a-A2"></a>后出观时。<a id="a-A3"></a>不更行邪语等事。<a id="a-A4"></a>恒行正语等分。<a id="a-A5"></a>是故由于因立果名故。<a id="a-A6"></a>得安立圣道八分。<a id="a-A7"></a>有余师说。<a id="a-A8"></a>此中唯不作为量。<a id="a-A9"></a>说名三分。<a id="a-AA"></a>由此圣道势力。<a id="a-AB"></a>此人必得定。<a id="a-AC"></a>不更作邪语等。<a id="a-AD"></a>此定不作。<a id="a-AE"></a>由得无流道为依止。<a id="a-AF"></a>说名无流。<a id="a-AG"></a>何以故。<a id="a-AH"></a>于一切处。<a id="a-AI"></a>不定应数实有体法。<a id="a-AJ"></a>譬如八世法。<a id="a-AK"></a>一得二不得三好闻四恶闻五赞六毁七乐八苦。<a id="a-AL"></a>此中不得衣服等。<a id="a-AM"></a>非实有别物。<a id="a-AN"></a>亦被数于余处亦尔。<a id="a-AO"></a>波罗提木叉戒等亦尔。<a id="a-AP"></a>有信求心人。<a id="a-AQ"></a>由故意先作受方便。<a id="a-AR"></a>于如所遮业。<a id="a-AS"></a>护持身口。<a id="a-AT"></a>若汝言。<a id="a-AU"></a>心异缘时。<a id="a-AV"></a>即无复戒。<a id="a-AW"></a>是义不然。<a id="a-AX"></a>由数习此。<a id="a-AY"></a>故意欲犯恶事时。<a id="a-AZ"></a>是人忆本故意护持。<a id="a-Aa"></a>即起塘义。<a id="a-Ab"></a>亦有忆持。<a id="a-Ac"></a>先不作恶誓。<a id="a-Ad"></a>起惭羞心故。<a id="a-Ae"></a>不破禁戒。<a id="a-Af"></a>此即塘义。<a id="a-Ag"></a>是故依师受不作恶。<a id="a-Ah"></a>若如汝所言。<a id="a-Ai"></a>唯无教业。<a id="a-Aj"></a>能遮断犯戒失则应无人忘念破戒。<a id="a-Ak"></a>且止广诤。<a id="a-Al"></a>毗婆沙师说。<a id="a-Am"></a>有别物。<a id="a-An"></a>色为性。<a id="a-Ao"></a>名无教。<a id="a-Ap"></a>此若有前已说。<a id="a-Aq"></a>此依止四大生。<a id="a-Ar"></a>为依有教四大生。<a id="a-As"></a>为不尔。<a id="a-At"></a>依别四大生。<a id="a-Au"></a>何以故。<a id="a-Av"></a>此一和合。<a id="a-Aw"></a>有细粗二果。<a id="a-Ax"></a>无如此义。<a id="a-Ay"></a>无教所依四大。<a id="a-Az"></a>与有教四大同时起。<a id="a-B0"></a>不一切所造色。<a id="a-B1"></a>若现世若未来。<a id="a-B2"></a>多依过去四大生。<a id="a-B3"></a>此所依云何。<a id="a-B4"></a>偈曰。<a id="a-B5"></a>刹那后无教。<a id="a-B6"></a>欲过去大生。<a id="a-B7"></a>释曰。<a id="a-B8"></a>从初刹那后。<a id="a-B9"></a>欲界无教。<a id="a-BA"></a>依止过去四大生。<a id="a-BB"></a>是四大作此生依止。<a id="a-BC"></a>是身现世四大为相续依止。<a id="a-BD"></a>是二四大。<a id="a-BE"></a>次第为此生流因故。<a id="a-BF"></a>譬如轮行于地。<a id="a-BG"></a>以手转之。<a id="a-BH"></a>以地为依处。<a id="a-BI"></a>所依止四大是何地。<a id="a-BJ"></a>能依止身口业是何地。<a id="a-BK"></a>偈曰。<a id="a-BL"></a>依止自四大。<a id="a-BM"></a>身口业有流。<a id="a-BN"></a>释曰。<a id="a-BO"></a>欲界身口业。<a id="a-BP"></a>但依欲界四大生。<a id="a-BQ"></a>如此乃至第四定身口业。<a id="a-BR"></a>依止第四定四大生。<a id="a-BS"></a>偈曰。<a id="a-BT"></a>无流随生处。<a id="a-BU"></a>释曰。<a id="a-BV"></a>若无流身口业。<a id="a-BW"></a>随地受生人所得。<a id="a-BX"></a>应知即依此地四大生。<a id="a-BY"></a>由不堕于界故。<a id="a-BZ"></a>无流四大无故。<a id="a-Ba"></a>由彼力生故。<a id="a-Bb"></a>此中有教无教二业应知。<a id="a-Bc"></a>偈曰。<a id="a-Bd"></a>无教非心取。<a id="a-Be"></a>流果众生名。<a id="a-Bf"></a>流心取大生。<a id="a-Bg"></a>释曰。<a id="a-Bh"></a>无教者其相云何。<a id="a-Bi"></a>非心心法。<a id="a-Bj"></a>依止等流果。<a id="a-Bk"></a>似因故。<a id="a-Bl"></a>众生法故。<a id="a-Bm"></a>等流果心心法所取四大。<a id="a-Bn"></a>依此无教生非定地。<a id="a-Bo"></a>无教品类如此。<a id="a-Bp"></a>定地云何。<a id="a-Bq"></a>偈曰。<a id="a-Br"></a>定生增长果。<a id="a-Bs"></a>无取异大生。<a id="a-Bt"></a>释曰。<a id="a-Bu"></a>定无教无流无教。<a id="a-Bv"></a>皆从定心生。<a id="a-Bw"></a>依定所生增长。<a id="a-Bx"></a>非心所取。<a id="a-By"></a>不异四大生。<a id="a-Bz"></a>不异者。<a id="a-C0"></a>若依止此四大。<a id="a-C1"></a>离杀生无教生。<a id="a-C2"></a>即依此四大。<a id="a-C3"></a>乃至离无义语无教生。<a id="a-C4"></a>云何如此。<a id="a-C5"></a>如心四大不异故。<a id="a-C6"></a>于波罗提木叉戒中。<a id="a-C7"></a>各各依四大。<a id="a-C8"></a>七无教戒。<a id="a-C9"></a>生有教色等流。<a id="a-CA"></a>若属身是心所取。<a id="a-CB"></a>此有教色若生。<a id="a-CC"></a>为破前相貌相续起为不。<a id="a-CD"></a>若尔何有。<a id="a-CE"></a>若破前后生果报色。<a id="a-CF"></a>已断由更相续故。<a id="a-CG"></a>则违毗婆沙执。<a id="a-CH"></a>若不破而生。<a id="a-CI"></a>云何于一四大聚中。<a id="a-CJ"></a>有二相貌起。<a id="a-CK"></a>是时有别等流四大生。<a id="a-CL"></a>依此有教色生。<a id="a-CM"></a>若尔依随一身分。<a id="a-CN"></a>有教色生。<a id="a-CO"></a>此分则应大本。<a id="a-CP"></a>彼四大所遍满故。<a id="a-CQ"></a>若不遍满。<a id="a-CR"></a>云何由具分起有教色。<a id="a-CS"></a>由身空故。<a id="a-CT"></a>故彼有处。<a id="a-CU"></a>此业由别义说。<a id="a-CV"></a>有二种三种五种。<a id="a-CW"></a>此中无教有二种一善二恶。<a id="a-CX"></a>偈曰。<a id="a-CY"></a>无无记无教。<a id="a-CZ"></a>释曰。<a id="a-Ca"></a>云何如此。<a id="a-Cb"></a>无记心力弱。<a id="a-Cc"></a>是故不能引生有力业。<a id="a-Cd"></a>若因已灭。<a id="a-Ce"></a>此等流果恒相续起。<a id="a-Cf"></a>偈曰。<a id="a-Cg"></a>余三释曰。<a id="a-Ch"></a>余业有三种。<a id="a-Ci"></a>谓善恶无记。<a id="a-Cj"></a>何者是余。<a id="a-Ck"></a>谓有教及故意。<a id="a-Cl"></a>偈曰。<a id="a-Cm"></a>复不善欲中。<a id="a-Cn"></a>释曰。<a id="a-Co"></a>若恶业应知唯于欲界中非余界。<a id="a-Cp"></a>三恶根及无渐无羞灭故。<a id="a-Cq"></a>若善无记一切处有。<a id="a-Cr"></a>以不遮故。<a id="a-Cs"></a>偈曰。<a id="a-Ct"></a>色无教。<a id="a-Cu"></a>释曰。<a id="a-Cv"></a>若色界有无教。<a id="a-Cw"></a>何况欲界。<a id="a-Cx"></a>于无色界无。<a id="a-Cy"></a>无四大故。<a id="a-Cz"></a>若是处有身口生。<a id="a-D0"></a>此中有身口护戒。<a id="a-D1"></a>若尔若人身在欲色界。<a id="a-D2"></a>入四无色定。<a id="a-D3"></a>应有无教。<a id="a-D4"></a>譬如无流无教。<a id="a-D5"></a>是义不然。<a id="a-D6"></a>此不堕三界故。<a id="a-D7"></a>通无色界无教。<a id="a-D8"></a>不应依止不等类四大生。<a id="a-D9"></a>背一切色故。<a id="a-DA"></a>故无色界定不能引生色。<a id="a-DB"></a>制伏色相故。<a id="a-DC"></a>持戒为对治破戒。<a id="a-DD"></a>破戒但是欲界法。<a id="a-DE"></a>于欲界由四种远。<a id="a-DF"></a>无色界最远。<a id="a-DG"></a>谓依止取相境界对治故。<a id="a-DH"></a>是故于中无无教。<a id="a-DI"></a>毗婆沙师说如此。<a id="a-DJ"></a>偈曰。<a id="a-DK"></a>有教有观二。<a id="a-DL"></a>释曰。<a id="a-DM"></a>是有教色。<a id="a-DN"></a>于有观二地中有。<a id="a-DO"></a>谓欲界及初定。<a id="a-DP"></a>上去皆无。<a id="a-DQ"></a>偈曰。<a id="a-DR"></a>欲无无记教。<a id="a-DS"></a>释曰。<a id="a-DT"></a>于欲界无有覆无记有教。<a id="a-DU"></a>于梵处则有。<a id="a-DV"></a>何以故。<a id="a-DW"></a>曾闻大梵王有语从谄曲生。<a id="a-DX"></a>此于自大集中。<a id="a-DY"></a>为避净命阿输实难赞叹自身。<a id="a-DZ"></a>若尔从第二定以上。<a id="a-Da"></a>若无言说云何有声入。<a id="a-Db"></a>以外四大为因故有声入。<a id="a-Dc"></a>余师说。<a id="a-Dd"></a>于第二定等亦有言语。<a id="a-De"></a>但是无覆无记。<a id="a-Df"></a>无善无染污何以故。<a id="a-Dg"></a>若人生彼处。<a id="a-Dh"></a>如此类下地心。<a id="a-Di"></a>不能引令现前。<a id="a-Dj"></a>为生身口。<a id="a-Dk"></a>有教业最粗下故。<a id="a-Dl"></a>已弃舍故。<a id="a-Dm"></a>前义是彼所说。<a id="a-Dn"></a>复有何因。<a id="a-Do"></a>离梵处于上无有教业。<a id="a-Dp"></a>于欲界无有覆无记有教业。<a id="a-Dq"></a>偈曰。<a id="a-Dr"></a>缘起无有故。<a id="a-Ds"></a>释曰。<a id="a-Dt"></a>若有觉观心。<a id="a-Du"></a>能起身口有教业。<a id="a-Dv"></a>此心于第二定等则无。<a id="a-Dw"></a>此若起必由修道所灭心起。<a id="a-Dx"></a>见谛所灭心。<a id="a-Dy"></a>依内门起故。<a id="a-Dz"></a>是故于欲界中。<a id="a-E0"></a>无有覆无记身口二业。<a id="a-E1"></a>为由随发起。<a id="a-E2"></a>应知诸法善恶性为不尔非。<a id="a-E3"></a>云何。<a id="a-E4"></a>由四种因。<a id="a-E5"></a>一真实。<a id="a-E6"></a>二自性。<a id="a-E7"></a>三相应。<a id="a-E8"></a>四发起。<a id="a-E9"></a>此中偈曰。<a id="a-EA"></a>解脱真实善。<a id="a-EB"></a>释曰。<a id="a-EC"></a>涅槃者。<a id="a-ED"></a>一切苦寂静。<a id="a-EE"></a>最极平安故。<a id="a-EF"></a>是真实善。<a id="a-EG"></a>譬如无病。<a id="a-EH"></a>偈曰。<a id="a-EI"></a>自性根惭羞。<a id="a-EJ"></a>释曰。<a id="a-EK"></a>根谓三善根惭及羞。<a id="a-EL"></a>此法由自性是善。<a id="a-EM"></a>不观别相应发起因故。<a id="a-EN"></a>譬如良药。<a id="a-EO"></a>偈曰。<a id="a-EP"></a>相应彼杂故。<a id="a-EQ"></a>释曰。<a id="a-ER"></a>与三善根及惭羞。<a id="a-ES"></a>相应诸法。<a id="a-ET"></a>由相杂故是善。<a id="a-EU"></a>若彼不与此相应则无善性。<a id="a-EV"></a>譬如良药杂水。<a id="a-EW"></a>偈曰。<a id="a-EX"></a>发起有教等。<a id="a-EY"></a>释曰。<a id="a-EZ"></a>身业口业。<a id="a-Ea"></a>及心不相应诸行。<a id="a-Eb"></a>与善根等相应法所发起。<a id="a-Ec"></a>由发起故是善。<a id="a-Ed"></a>譬如煮良药汁所成乳。<a id="a-Ee"></a>诸至得等非同类心所发起。<a id="a-Ef"></a>云何是善性。<a id="a-Eg"></a>由此义故善。<a id="a-Eh"></a>如所说四种善。<a id="a-Ei"></a>偈曰。<a id="a-Ej"></a>翻此四名恶。<a id="a-Ek"></a>释曰。<a id="a-El"></a>云何名四恶。<a id="a-Em"></a>生死名真实恶。<a id="a-En"></a>生一切苦为体。<a id="a-Eo"></a>最极不平安故。<a id="a-Ep"></a>譬如有疾。<a id="a-Eq"></a>三恶根及无惭无羞。<a id="a-Er"></a>名自性恶。<a id="a-Es"></a>不观余因成故。<a id="a-Et"></a>譬如恶毒。<a id="a-Eu"></a>与彼相应诸法由相应故名恶。<a id="a-Ev"></a>譬如恶毒杂水。<a id="a-Ew"></a>彼法所发起。<a id="a-Ex"></a>身口二业。<a id="a-Ey"></a>生等及至得。<a id="a-Ez"></a>由发起故名恶。<a id="a-F0"></a>譬如煮恶毒汁所成乳。<a id="a-F1"></a>若尔无一有流法应成无记或成善。<a id="a-F2"></a>皆入生死内故。<a id="a-F3"></a>如汝所言。<a id="a-F4"></a>实皆如此。<a id="a-F5"></a>若有流法。<a id="a-F6"></a>于果报不可记。<a id="a-F7"></a>说名无记。<a id="a-F8"></a>若有流法。<a id="a-F9"></a>于可爱果报有记说名善。<a id="a-FA"></a>若真实无记。<a id="a-FB"></a>必应寻求。<a id="a-FC"></a>偈曰。<a id="a-FD"></a>实无记二常。<a id="a-FE"></a>释曰。<a id="a-FF"></a>二种无为法。<a id="a-FG"></a>非有别方便成无覆无记。<a id="a-FH"></a>谓虚空及非择灭。<a id="a-FI"></a>此义应思。<a id="a-FJ"></a>若身口业。<a id="a-FK"></a>由随发起成善恶性。<a id="a-FL"></a>四大云何。<a id="a-FM"></a>非善恶性。<a id="a-FN"></a>作者于业中有故意。<a id="a-FO"></a>非于四大。<a id="a-FP"></a>若尔入定观人。<a id="a-FQ"></a>于无教无故意。<a id="a-FR"></a>非寂静心。<a id="a-FS"></a>不能发起无教非同类故。<a id="a-FT"></a>云何无教成善。<a id="a-FU"></a>天耳天眼。<a id="a-FV"></a>应立为善性。<a id="a-FW"></a>于中故意所发起故。<a id="a-FX"></a>此中汝应作功力。<a id="a-FY"></a>是汝所说。<a id="a-FZ"></a>见谛所灭心。<a id="a-Fa"></a>不能发起身口有教业。<a id="a-Fb"></a>此义若尔。<a id="a-Fc"></a>云何佛世尊说。<a id="a-Fd"></a>从邪见邪觉观。<a id="a-Fe"></a>生邪语邪业等亦尔。<a id="a-Ff"></a>如此等此义不相违。<a id="a-Fg"></a>何以故。<a id="a-Fh"></a>偈曰。<a id="a-Fi"></a>缘起有二种生因刹那起。<a id="a-Fj"></a>释曰。<a id="a-Fk"></a>有教无教缘起有二种。<a id="a-Fl"></a>一生因缘起。<a id="a-Fm"></a>二共刹那缘起。<a id="a-Fn"></a>于一刹那共起故。<a id="a-Fo"></a>偈曰。<a id="a-Fp"></a>于二初能生第二随彼起。<a id="a-Fq"></a>释曰。<a id="a-Fr"></a>生因缘起者。<a id="a-Fs"></a>唯能生能引。<a id="a-Ft"></a>未有令有故。<a id="a-Fu"></a>共刹那缘起者。<a id="a-Fv"></a>唯能随共生。<a id="a-Fw"></a>于事时不相离故。<a id="a-Fx"></a>此心于此事中有何能。<a id="a-Fy"></a>虽先被引。<a id="a-Fz"></a>若离此心事则不起。<a id="a-G0"></a>譬如死人。<a id="a-G1"></a>若尔若人无心。<a id="a-G2"></a>于生无教戒。<a id="a-G3"></a>此心云何有。<a id="a-G4"></a>若人有心此身口业则明了起。<a id="a-G5"></a>是此心功能。<a id="a-G6"></a>此中偈曰。<a id="a-G7"></a>能生见谛灭意识。<a id="a-G8"></a>释曰。<a id="a-G9"></a>若见谛所应灭心。<a id="a-GA"></a>能为身口业生因。<a id="a-GB"></a>何以故。<a id="a-GC"></a>能发起彼觉观生资粮故。<a id="a-GD"></a>不能随起缘。<a id="a-GE"></a>外门起心事时。<a id="a-GF"></a>此心已无故。<a id="a-GG"></a>是色若以见谛心为缘起生。<a id="a-GH"></a>此色亦是见谛灭。<a id="a-GI"></a>斯有何失。<a id="a-GJ"></a>则违阿毗达磨。<a id="a-GK"></a>彼藏云。<a id="a-GL"></a>与明无明不相违故。<a id="a-GM"></a>无色见谛所灭。<a id="a-GN"></a>此立未成。<a id="a-GO"></a>何以故。<a id="a-GP"></a>是四大应成见谛灭。<a id="a-GQ"></a>同心所起故。<a id="a-GR"></a>此失不应有。<a id="a-GS"></a>如其非善非恶。<a id="a-GT"></a>若成如此复云何。<a id="a-GU"></a>此亦不可。<a id="a-GV"></a>何以故。<a id="a-GW"></a>此色无道理成见谛灭。<a id="a-GX"></a>亦不成非所灭。<a id="a-GY"></a>与明无明不相违故。<a id="a-GZ"></a>是故依生因缘起。<a id="a-Ga"></a>于经中说无相违。<a id="a-Gb"></a>偈曰。<a id="a-Gc"></a>修道灭生随起具能。<a id="a-Gd"></a>释曰。<a id="a-Ge"></a>若修道所灭意识有二种。<a id="a-Gf"></a>谓能生及能随。<a id="a-Gg"></a>偈曰。<a id="a-Gh"></a>五识唯随起。<a id="a-Gi"></a>释曰。<a id="a-Gj"></a>五识无分别故。<a id="a-Gk"></a>但与身口业共一刹那起。<a id="a-Gl"></a>不能为引生因。<a id="a-Gm"></a>此中有四句。<a id="a-Gn"></a>见谛心但是生因缘起。<a id="a-Go"></a>五识但是共刹那缘起。<a id="a-Gp"></a>修道所灭意识具二种。<a id="a-Gq"></a>一切无流。<a id="a-Gr"></a>无二种如能生缘起。<a id="a-Gs"></a>共刹那缘起亦尔不。<a id="a-Gt"></a>此义不定。<a id="a-Gu"></a>偈曰。<a id="a-Gv"></a>于能生善等。<a id="a-Gw"></a>随起有三种。<a id="a-Gx"></a>释曰。<a id="a-Gy"></a>生因缘起若善。<a id="a-Gz"></a>共刹那缘起。<a id="a-H0"></a>或善恶无记。<a id="a-H1"></a>生因缘起若恶无记亦尔。<a id="a-H2"></a>偈曰。<a id="a-H3"></a>于佛等或善。<a id="a-H4"></a>释曰。<a id="a-H5"></a>于佛世尊一人。<a id="a-H6"></a>生因缘起共刹那缘起。<a id="a-H7"></a>此二必同。<a id="a-H8"></a>若善同善。<a id="a-H9"></a>若无记同无记。<a id="a-HA"></a>或善者。<a id="a-HB"></a>有时生因缘起无记。<a id="a-HC"></a>共刹那缘起或善。<a id="a-HD"></a>无时生因缘起是善。<a id="a-HE"></a>共刹那缘起是无记。<a id="a-HF"></a>何以故。<a id="a-HG"></a>诸佛正说。<a id="a-HH"></a>无时萎歇。<a id="a-HI"></a>余部师说。<a id="a-HJ"></a>诸佛世尊。<a id="a-HK"></a>无无记心。<a id="a-HL"></a>何以故。<a id="a-HM"></a>佛世尊相续。<a id="a-HN"></a>一向自性是善。<a id="a-HO"></a>恒寂静故。<a id="a-HP"></a>于经中说。</p>
  <p id="aHQ">那伽行寂静　　那伽倚寂静</p>
  <p id="aHR">那伽卧寂静　　那伽坐寂静</p>
  <p id="aHS">若不由诸佛意欲。<a id="a-HT"></a>余心不起故。<a id="a-HU"></a>故说如此。<a id="a-HV"></a>非有如来无记心。<a id="a-HW"></a>谓果报威仪变化心。<a id="a-HX"></a>毗婆沙师说如此。<a id="a-HY"></a>前已说。<a id="a-HZ"></a>若修道所灭意识。<a id="a-Ha"></a>能作生因缘起。<a id="a-Hb"></a>及作共刹那缘起。<a id="a-Hc"></a>应知此一切善恶无记。<a id="a-Hd"></a>偈曰。<a id="a-He"></a>果报生无二。<a id="a-Hf"></a>释曰。<a id="a-Hg"></a>若果报心。<a id="a-Hh"></a>不能作生因缘起。<a id="a-Hi"></a>亦不能作共刹那缘起。<a id="a-Hj"></a>不由功用生及起相续故。<a id="a-Hk"></a>今为如能生缘起身口业生。<a id="a-Hl"></a>为如共刹那缘起。<a id="a-Hm"></a>若尔何有。<a id="a-Hn"></a>若如能生。<a id="a-Ho"></a>于欲界中应有有覆无记有教业。<a id="a-Hp"></a>身见边见所生起故。<a id="a-Hq"></a>若尔一切见谛惑。<a id="a-Hr"></a>亦无但能生此中应说差别道理。<a id="a-Hs"></a>若如共刹那。<a id="a-Ht"></a>若人起恶心或无记心有教。<a id="a-Hu"></a>波罗提木叉不应成善。<a id="a-Hv"></a>如能生有教亦尔。<a id="a-Hw"></a>不如见谛所灭。<a id="a-Hx"></a>修道所灭心为隔故。<a id="a-Hy"></a>若不由随共刹那缘起。<a id="a-Hz"></a>判有教善恶等。<a id="a-I0"></a>不应说如此。<a id="a-I1"></a>于经中佛世尊依生因缘起说。<a id="a-I2"></a>非依共刹那缘起说。<a id="a-I3"></a>是故于欲界无有覆无记有教业。<a id="a-I4"></a>若尔应说。<a id="a-I5"></a>如此依别法所摄生因缘起说。<a id="a-I6"></a>此诤已竟。<a id="a-I7"></a>如前所说。<a id="a-I8"></a>有二种无教。<a id="a-I9"></a>今说偈曰。<a id="a-IA"></a>无教应知三。<a id="a-IB"></a>护不护异二。<a id="a-IC"></a>释曰。<a id="a-ID"></a>此无教。<a id="a-IE"></a>一名护。<a id="a-IF"></a>二名不护。<a id="a-IG"></a>三异此二。<a id="a-IH"></a>谓非护非非护。<a id="a-II"></a>能遮能灭破戒相续。<a id="a-IJ"></a>故说名护。<a id="a-IK"></a>偈曰。<a id="a-IL"></a>护波罗提木叉。<a id="a-IM"></a>定生及无流。<a id="a-IN"></a>释曰。<a id="a-IO"></a>此护有三品。<a id="a-IP"></a>波罗提木叉护者。<a id="a-IQ"></a>若生此界。<a id="a-IR"></a>谓欲界戒。<a id="a-IS"></a>定护者。<a id="a-IT"></a>谓色界戒。<a id="a-IU"></a>无流护者。<a id="a-IV"></a>谓无流戒。<a id="a-IW"></a>偈曰。<a id="a-IX"></a>木叉戒八种。<a id="a-IY"></a>释曰。<a id="a-IZ"></a>何者为八。<a id="a-Ia"></a>比丘戒。<a id="a-Ib"></a>比丘尼戒。<a id="a-Ic"></a>式叉摩那戒。<a id="a-Id"></a>沙弥戒。<a id="a-Ie"></a>沙弥尼戒。<a id="a-If"></a>优婆塞戒。<a id="a-Ig"></a>优婆夷戒。<a id="a-Ih"></a>优波婆娑戒。<a id="a-Ii"></a>此八种护说名波罗提木叉戒。<a id="a-Ij"></a>由名此护有八。<a id="a-Ik"></a>若约实物其数云何。<a id="a-Il"></a>偈曰。<a id="a-Im"></a>由实物有四。<a id="a-In"></a>释曰。<a id="a-Io"></a>四者谓比丘戒。<a id="a-Ip"></a>沙弥戒。<a id="a-Iq"></a>优婆塞戒。<a id="a-Ir"></a>优波婆娑戒。<a id="a-Is"></a>此波罗提木叉护。<a id="a-It"></a>若约实物唯有此四。<a id="a-Iu"></a>体相定同故。<a id="a-Iv"></a>比丘尼戒与比丘戒不异。<a id="a-Iw"></a>式叉摩那戒沙弥尼戒与沙弥戒不异。<a id="a-Ix"></a>优婆夷戒与优婆塞戒不异。<a id="a-Iy"></a>何以知然。<a id="a-Iz"></a>偈曰。<a id="a-J0"></a>由根名异故。<a id="a-J1"></a>释曰。<a id="a-J2"></a>根者是相。<a id="a-J3"></a>能别男女异故。<a id="a-J4"></a>由此根故。<a id="a-J5"></a>比丘比丘尼等立有别名。<a id="a-J6"></a>云何如此。<a id="a-J7"></a>若转根比丘成比丘尼。<a id="a-J8"></a>比丘尼成比丘。<a id="a-J9"></a>沙弥成沙弥尼。<a id="a-JA"></a>若沙弥尼式叉摩那成沙弥。<a id="a-JB"></a>优婆塞成优婆夷。<a id="a-JC"></a>优婆夷成优婆塞。<a id="a-JD"></a>于转根时无有因缘。<a id="a-JE"></a>为舍前戒。<a id="a-JF"></a>无有因缘。<a id="a-JG"></a>更得新戒。<a id="a-JH"></a>是故四种护体性不异于三。<a id="a-JI"></a>若人从优婆塞戒受沙弥戒。<a id="a-JJ"></a>从沙弥戒受比丘戒。<a id="a-JK"></a>为此护由远离增长故。<a id="a-JL"></a>说各各不同。<a id="a-JM"></a>譬如五十二十。<a id="a-JN"></a>及如陀那罗婆底罗等。<a id="a-JO"></a>为诸护各各具生。<a id="a-JP"></a>偈曰。<a id="a-JQ"></a>彼各。<a id="a-JR"></a>释曰。<a id="a-JS"></a>此三种戒不相杂。<a id="a-JT"></a>各有别相生起。<a id="a-JU"></a>于三戒中有三种离杀生护。<a id="a-JV"></a>乃至三种离饮酒护。<a id="a-JW"></a>所余亦尔。<a id="a-JX"></a>三种远离有何差别。<a id="a-JY"></a>由缘起异故。<a id="a-JZ"></a>远离有差别。<a id="a-Ja"></a>如如求欲受持多种学处。<a id="a-Jb"></a>如此如此。<a id="a-Jc"></a>远离醉乱放逸处。<a id="a-Jd"></a>能远离最多杀生等因缘。<a id="a-Je"></a>于远离缘起恒能得住。<a id="a-Jf"></a>是故由缘起异。<a id="a-Jg"></a>远离有差别。<a id="a-Jh"></a>若无如此义。<a id="a-Ji"></a>若人舍比丘戒。<a id="a-Jj"></a>应即舍三戒。<a id="a-Jk"></a>前二入第三。<a id="a-Jl"></a>摄故此义非所许。<a id="a-Jm"></a>是故三护各有别体。<a id="a-Jn"></a>偈曰。<a id="a-Jo"></a>不相违。<a id="a-Jp"></a>释曰。<a id="a-Jq"></a>此三共生。<a id="a-Jr"></a>不由受后护弃舍前护。<a id="a-Js"></a>何以故。<a id="a-Jt"></a>勿由舍比丘所受护。<a id="a-Ju"></a>即非优婆塞。<a id="a-Jv"></a>云何成优婆塞。<a id="a-Jw"></a>云何成优波婆娑。<a id="a-Jx"></a>乃至云何成比丘。<a id="a-Jy"></a>偈曰。<a id="a-Jz"></a>五八十一切。<a id="a-K0"></a>恶处受离故。<a id="a-K1"></a>优婆塞布萨。<a id="a-K2"></a>沙弥及比丘。<a id="a-K3"></a>释曰。<a id="a-K4"></a>此说应知如次第。<a id="a-K5"></a>于五种所应远离法。<a id="a-K6"></a>受持远离故。<a id="a-K7"></a>是人即住优婆塞护。<a id="a-K8"></a>五所应远离者。<a id="a-K9"></a>谓杀生不与取邪淫行妄语饮酒类醉处。<a id="a-KA"></a>于八种所应远离法。<a id="a-KB"></a>受持远离故。<a id="a-KC"></a>是人即住优波婆娑护。<a id="a-KD"></a>八所应远离者。<a id="a-KE"></a>谓杀生不与取非梵行妄语令醉饮。<a id="a-KF"></a>着香花观听舞歌等眠坐高胜卧处非时食。<a id="a-KG"></a>于十种所应远离。<a id="a-KH"></a>法受持远离故。<a id="a-KI"></a>是人即住沙弥护。<a id="a-KJ"></a>十所应远离者。<a id="a-KK"></a>是前所说八。<a id="a-KL"></a>又受畜金银等着香花观听舞歌等。<a id="a-KM"></a>分为二故成十。<a id="a-KN"></a>一切所应远离身口二业。<a id="a-KO"></a>由受持远离故。<a id="a-KP"></a>是人即住比丘护。<a id="a-KQ"></a>此波罗提木叉戒。<a id="a-KR"></a>偈曰。<a id="a-KS"></a>尸罗善行业。<a id="a-KT"></a>或说守护等。<a id="a-KU"></a>释曰。<a id="a-KV"></a>能平不平等事故名尸罗。<a id="a-KW"></a>若依尼六多论。<a id="a-KX"></a>由冷故名尸罗。<a id="a-KY"></a>如佛说偈。</p>
  <p id="aKZ">受持戒最乐　　名色无烧热</p>
  <p id="aKa">聪慧人所称赞故名善行。<a id="a-Kb"></a>所造为性故名业。<a id="a-Kc"></a>于前为不说耶。<a id="a-Kd"></a>无教者称无作。<a id="a-Ke"></a>云何名业。<a id="a-Kf"></a>由善受此有惭羞人。<a id="a-Kg"></a>约恶法说名无作。<a id="a-Kh"></a>此故意教业所作故说名业。<a id="a-Ki"></a>余师说。<a id="a-Kj"></a>是业因业果。<a id="a-Kk"></a>故说名业。<a id="a-Kl"></a>如此由通义。<a id="a-Km"></a>立波罗提木叉护等别名。<a id="a-Kn"></a>复次偈曰。<a id="a-Ko"></a>初有教无教。<a id="a-Kp"></a>波木叉业道。<a id="a-Kq"></a>释曰。<a id="a-Kr"></a>若人正善受戒。<a id="a-Ks"></a>初刹那有教无教。<a id="a-Kt"></a>说名波罗提木叉。<a id="a-Ku"></a>能受者因此解脱众恶故。<a id="a-Kv"></a>解脱者弃舍为义。<a id="a-Kw"></a>此亦名波罗提木叉护。<a id="a-Kx"></a>从初乃至后时。<a id="a-Ky"></a>皆能遮防身口恶业故。<a id="a-Kz"></a>从第二刹那以去。<a id="a-L0"></a>但名波罗提木叉护。<a id="a-L1"></a>不得名波罗提木叉。<a id="a-L2"></a>根本业名波罗提木叉。<a id="a-L3"></a>非后分业。<a id="a-L4"></a>业道亦尔。<a id="a-L5"></a>复次如此等护。<a id="a-L6"></a>何护何人互相应。<a id="a-L7"></a>偈曰。<a id="a-L8"></a>应波木叉八。<a id="a-L9"></a>释曰。<a id="a-LA"></a>与波罗提木叉护相应有八部。<a id="a-LB"></a>谓比丘比丘尼。<a id="a-LC"></a>乃至优波婆娑住为第八。<a id="a-LD"></a>外道为无所受戒耶。<a id="a-LE"></a>有戒非波罗提木叉护。<a id="a-LF"></a>何以故。<a id="a-LG"></a>彼戒非一向为解脱众恶起。<a id="a-LH"></a>爱着三有故偈曰。<a id="a-LI"></a>定生护得定。<a id="a-LJ"></a>释曰。<a id="a-LK"></a>从定生于定生。<a id="a-LL"></a>是护名定生护。<a id="a-LM"></a>若人与定相应。<a id="a-LN"></a>是人必与定生护相应。<a id="a-LO"></a>此中近分定。<a id="a-LP"></a>立为定故说定生。<a id="a-LQ"></a>譬如郭邑近处亦名郭邑。<a id="a-LR"></a>如世言。<a id="a-LS"></a>于此郭邑有舍利田。<a id="a-LT"></a>有余谷田。<a id="a-LU"></a>偈曰。<a id="a-LV"></a>无流护圣人。<a id="a-LW"></a>释曰。<a id="a-LX"></a>一切圣人与无流护相应。<a id="a-LY"></a>圣人谓有学无学。<a id="a-LZ"></a>于前俱有因中。<a id="a-La"></a>已说二护随心生灭。<a id="a-Lb"></a>于彼说何。<a id="a-Lc"></a>二护于三中。<a id="a-Ld"></a>偈曰。<a id="a-Le"></a>后二随心起。<a id="a-Lf"></a>释曰。<a id="a-Lg"></a>定护无流护。<a id="a-Lh"></a>随心生住灭。<a id="a-Li"></a>波罗提木叉护则不尔。<a id="a-Lj"></a>何以故。<a id="a-Lk"></a>若异缘心人。<a id="a-Ll"></a>此亦得生。<a id="a-Lm"></a>后二不尔。<a id="a-Ln"></a>复次此二或名灭护。<a id="a-Lo"></a>此名在何位。<a id="a-Lp"></a>偈曰。<a id="a-Lq"></a>于未来二灭。<a id="a-Lr"></a>九次第道生。<a id="a-Ls"></a>释曰。<a id="a-Lt"></a>于未来定中定护无流护。<a id="a-Lu"></a>若在九次第道中说名灭护。<a id="a-Lv"></a>何以故。<a id="a-Lw"></a>此二能灭破戒。<a id="a-Lx"></a>及能灭发起破戒诸惑故。<a id="a-Ly"></a>是故有定护非灭护。<a id="a-Lz"></a>此有四句。<a id="a-M0"></a>第一句者。<a id="a-M1"></a>除未来定。<a id="a-M2"></a>及无间道有流定护。<a id="a-M3"></a>第二句者。<a id="a-M4"></a>非至定及无间道无流护。<a id="a-M5"></a>第三句者。<a id="a-M6"></a>非至定及无间道有流护。<a id="a-M7"></a>第四句者。<a id="a-M8"></a>除非至定及无间道无流护。<a id="a-M9"></a>如此有无流护非灭护。<a id="a-MA"></a>亦有四句。<a id="a-MB"></a>如理应知。<a id="a-MC"></a>若尔佛世尊所说偈。</p>
  <p id="aMD">由身护善哉　　口护亦善哉</p>
  <p id="aME">依意护善哉　　一切护善哉</p>
  <p id="aMF">复有别说。<a id="a-MG"></a>比丘眼根善护所守护住。<a id="a-MH"></a>此意护根护自性云何。<a id="a-MI"></a>此二非无教戒性。<a id="a-MJ"></a>云何。<a id="a-MK"></a>偈曰。<a id="a-ML"></a>合善慧正念。<a id="a-MM"></a>各说意根护。<a id="a-MN"></a>释曰。<a id="a-MO"></a>为显二护各具二性故。<a id="a-MP"></a>合离说欲显次第。<a id="a-MQ"></a>意护以善慧正念为性。<a id="a-MR"></a>根护亦尔。<a id="a-MS"></a>此义今应思。<a id="a-MT"></a>何人与何有教无教。<a id="a-MU"></a>几时得相应。<a id="a-MV"></a>此中偈曰。<a id="a-MW"></a>若住波木叉。<a id="a-MX"></a>与现应至舍。<a id="a-MY"></a>与无教相应。<a id="a-MZ"></a>释曰。<a id="a-Ma"></a>若人住波罗提木叉护。<a id="a-Mb"></a>乃至未舍无教。<a id="a-Mc"></a>于中间恒与现世无教相应。<a id="a-Md"></a>偈曰。<a id="a-Me"></a>前念后与过。<a id="a-Mf"></a>释曰。<a id="a-Mg"></a>从初刹那后。<a id="a-Mh"></a>与过去无教亦得相应。<a id="a-Mi"></a>乃至弃舍。<a id="a-Mj"></a>此句应知一切处如说。<a id="a-Mk"></a>住波罗提木叉护人。<a id="a-Ml"></a>偈曰。<a id="a-Mm"></a>住不护亦尔。<a id="a-Mn"></a>释曰。<a id="a-Mo"></a>若人住于不护。<a id="a-Mp"></a>乃至未舍不护。<a id="a-Mq"></a>于中恒与现世不护无教相应。<a id="a-Mr"></a>从初刹那后。<a id="a-Ms"></a>亦与过去相应。<a id="a-Mt"></a>偈曰。<a id="a-Mu"></a>有定护相应。<a id="a-Mv"></a>与过去未来。<a id="a-Mw"></a>释曰。<a id="a-Mx"></a>若得定生护。<a id="a-My"></a>恒与过去未来无教相应。<a id="a-Mz"></a>乃至未弃舍。<a id="a-N0"></a>何以故。<a id="a-N1"></a>若过去生中。<a id="a-N2"></a>所弃舍过去定生护。<a id="a-N3"></a>于初刹那中即得。<a id="a-N4"></a>偈曰。<a id="a-N5"></a>圣初非与过。<a id="a-N6"></a>释曰。<a id="a-N7"></a>若圣人与无流护亦尔。<a id="a-N8"></a>此是圣人差别。<a id="a-N9"></a>谓若初得无流护。<a id="a-NA"></a>则不与过去相应。<a id="a-NB"></a>于前世未曾得无流道故。<a id="a-NC"></a>偈曰。<a id="a-ND"></a>住定及圣道。<a id="a-NE"></a>与现世相应。<a id="a-NF"></a>释曰。<a id="a-NG"></a>若人与定护无流护相应。<a id="a-NH"></a>若入定观及圣道观。<a id="a-NI"></a>是人次第与现世无教相应。<a id="a-NJ"></a>若出观则不尔。<a id="a-NK"></a>若人住于护不护。<a id="a-NL"></a>此事已说。<a id="a-NM"></a>若约中住人云何。<a id="a-NN"></a>偈曰。<a id="a-NO"></a>中住若有二初中。<a id="a-NP"></a>释曰。<a id="a-NQ"></a>若人不住于护不护。<a id="a-NR"></a>说此人名中住。<a id="a-NS"></a>此人不必定有无教。<a id="a-NT"></a>若有恶戒及戒分所摄无教。<a id="a-NU"></a>于初与中相应。<a id="a-NV"></a>此现世在过去未来中故名中。<a id="a-NW"></a>偈曰。<a id="a-NX"></a>后二时释曰。<a id="a-NY"></a>从初刹那后。<a id="a-NZ"></a>则与过去相应。<a id="a-Na"></a>又与现世相应。<a id="a-Nb"></a>乃至弃舍。<a id="a-Nc"></a>若人住于不护。<a id="a-Nd"></a>为有时与善无教相应不。<a id="a-Ne"></a>若人住于护。<a id="a-Nf"></a>为有时与恶无教相应不。<a id="a-Ng"></a>若相应复几时。<a id="a-Nh"></a>偈曰。<a id="a-Ni"></a>住不护与善。<a id="a-Nj"></a>住护复与恶。<a id="a-Nk"></a>与无教相应。<a id="a-Nl"></a>乃至净污疾。<a id="a-Nm"></a>释曰。<a id="a-Nn"></a>若人住于不护。<a id="a-No"></a>由善信心强疾作礼塔等事。<a id="a-Np"></a>则生善无教。<a id="a-Nq"></a>若人住于护。<a id="a-Nr"></a>由烦恼心强疾作打缚他等事。<a id="a-Ns"></a>则生恶无教。<a id="a-Nt"></a>此二乃至相续未断。<a id="a-Nu"></a>无教于此时恒相续生。<a id="a-Nv"></a>此人于初刹那。<a id="a-Nw"></a>与现世无教相应。<a id="a-Nx"></a>于余刹那与过去亦相应。</p>
 </body>
</html>