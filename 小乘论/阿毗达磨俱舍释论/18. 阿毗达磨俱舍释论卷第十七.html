<!doctype html>
<html id="z3IBVzK18t" data-ver="1469">
 <head>
  <meta charset="utf-8">
  <meta author="婆薮盘豆">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨俱舍释论卷第十七</h1>
  <h2 id="a2">释分别圣道果人品第六之二</h2>
  <p id="a3">复次如此违舍二退。<a id="a-4"></a>何法为性。<a id="a-5"></a>偈曰。<a id="a-6"></a>二退非至得。<a id="a-7"></a>释曰。<a id="a-8"></a>此二退以非至得为性。<a id="a-9"></a>违退必由罪过成。<a id="a-A"></a>舍退则不定。<a id="a-B"></a>已得暖人后若退堕。<a id="a-C"></a>必定以涅槃为法。<a id="a-D"></a>若尔此暖与解脱分能善根何异。<a id="a-E"></a>由于见四谛位最近故。<a id="a-F"></a>若无障碍。<a id="a-G"></a>复次偈曰。<a id="a-H"></a>暖不受邪教。<a id="a-I"></a>释曰。<a id="a-J"></a>若已得暖人。<a id="a-K"></a>后退于此位。<a id="a-L"></a>能不受邪教。<a id="a-M"></a>若不受邪教暖顶何异。<a id="a-N"></a>偈曰。<a id="a-O"></a>顶不断善根。<a id="a-P"></a>释曰。<a id="a-Q"></a>若已得顶人。<a id="a-R"></a>后退于此位中不能断善根。<a id="a-S"></a>有入恶道义。<a id="a-T"></a>亦得起无间业。<a id="a-U"></a>偈曰。<a id="a-V"></a>忍不堕恶道。<a id="a-W"></a>释曰。<a id="a-X"></a>若由舍退忍。<a id="a-Y"></a>无更入恶道义。<a id="a-Z"></a>由已远离行恶道惑业故。<a id="a-a"></a>何以故。<a id="a-b"></a>由得忍位。<a id="a-c"></a>于道杂生依止。<a id="a-d"></a>有惑所有别类。<a id="a-e"></a>皆已得无生法谓恶趣。<a id="a-f"></a>卵湿杂生。<a id="a-g"></a>无想天。<a id="a-h"></a>北鸠娄。<a id="a-i"></a>大梵生。<a id="a-j"></a>黄门。<a id="a-k"></a>作黄门。<a id="a-l"></a>二根身。<a id="a-m"></a>第八有。<a id="a-n"></a>见修所灭惑。<a id="a-o"></a>此无生法于软位。<a id="a-p"></a>何况于上。<a id="a-q"></a>是彼无生如应得故。<a id="a-r"></a>是故无入恶道义。<a id="a-s"></a>偈曰。<a id="a-t"></a>世第一离凡。<a id="a-u"></a>释曰。<a id="a-v"></a>若人得世第一善根。<a id="a-w"></a>由退死二舍无有是处。<a id="a-x"></a>此人于此位中。<a id="a-y"></a>已得凡夫非择灭。<a id="a-z"></a>无更堕凡夫位义。<a id="a-10"></a>何以故。<a id="a-11"></a>离功用于第二刹那中。<a id="a-12"></a>必证苦谛故。<a id="a-13"></a>是暖等四善根。<a id="a-14"></a>各有软中上三品。<a id="a-15"></a>即成三性。<a id="a-16"></a>由声闻等性差别故。<a id="a-17"></a>此中偈曰。<a id="a-18"></a>转弟子性二。<a id="a-19"></a>成佛。<a id="a-1A"></a>释曰。<a id="a-1B"></a>转此暖顶二善根。<a id="a-1C"></a>从声闻性生起。<a id="a-1D"></a>得成大正觉有如此义。<a id="a-1E"></a>若得忍已则无此义。<a id="a-1F"></a>何因故不得。<a id="a-1G"></a>彼说由已过度诸恶道生故。<a id="a-1H"></a>诸菩萨由化作他利益为自胜事。<a id="a-1I"></a>故意能往诸恶趣受生。<a id="a-1J"></a>此性不可回转。<a id="a-1K"></a>故无此义。<a id="a-1L"></a>偈曰。<a id="a-1M"></a>转三余。<a id="a-1N"></a>释曰。<a id="a-1O"></a>从声闻性。<a id="a-1P"></a>转三决择分能善根。<a id="a-1Q"></a>成异大正觉。<a id="a-1R"></a>谓成独觉。<a id="a-1S"></a>独觉性不可回转。<a id="a-1T"></a>何以故。<a id="a-1U"></a>偈曰。<a id="a-1V"></a>不求利他故。<a id="a-1W"></a>余转性不遮。<a id="a-1X"></a>释曰。<a id="a-1Y"></a>若观行人本发独觉愿。<a id="a-1Z"></a>后入修观得暖顶二善根。<a id="a-1a"></a>此善根则不可转为菩萨善根。<a id="a-1b"></a>何以故。<a id="a-1c"></a>由彼不为利益他事故。<a id="a-1d"></a>发愿修观故。<a id="a-1e"></a>此二位虽复可转于彼无可转义。<a id="a-1f"></a>以心愿坚故。<a id="a-1g"></a>若转作声闻不遮此义。<a id="a-1h"></a>复次偈曰。<a id="a-1i"></a>至觉彼一坐。<a id="a-1j"></a>后定佛独觉。<a id="a-1k"></a>释曰。<a id="a-1l"></a>大师佛世尊及犀角喻佛此二人于一坐中。<a id="a-1m"></a>依止第四定。<a id="a-1n"></a>由明了不动三摩提故。<a id="a-1o"></a>从初发起四决择分能善根。<a id="a-1p"></a>乃至菩提。<a id="a-1q"></a>唯于一坐得究竟菩提。<a id="a-1r"></a>谓尽智无生智。<a id="a-1s"></a>此义后当说。<a id="a-1t"></a>有余师说。<a id="a-1u"></a>从修不净观。<a id="a-1v"></a>乃至菩提于一坐得究竟。<a id="a-1w"></a>若有人执。<a id="a-1x"></a>有别独觉异犀角喻独觉。<a id="a-1y"></a>于彼人转二善根成菩萨。<a id="a-1z"></a>此义无遮。<a id="a-20"></a>于过去生未修解脱分能善根。<a id="a-21"></a>但于今生作功力生决择分能善根。<a id="a-22"></a>为有如此义。<a id="a-23"></a>不必定。<a id="a-24"></a>无如此义。<a id="a-25"></a>何以故。<a id="a-26"></a>偈曰。<a id="a-27"></a>前彼解脱分。<a id="a-28"></a>释曰。<a id="a-29"></a>此义决定。<a id="a-2A"></a>应知于过去生先生解脱分能善根已。<a id="a-2B"></a>今生方得生决择分能善根。<a id="a-2C"></a>若人急疾修行。<a id="a-2D"></a>经几生修得成解脱分能。<a id="a-2E"></a>及决择分能善根。<a id="a-2F"></a>偈曰。<a id="a-2G"></a>速解脱三生。<a id="a-2H"></a>释曰。<a id="a-2I"></a>第一生先生解脱分能善根。<a id="a-2J"></a>第二生次修决择分能善根。<a id="a-2K"></a>第三生修得圣道。<a id="a-2L"></a>譬如次第下种苗成结实。<a id="a-2M"></a>何故如此次第。<a id="a-2N"></a>于此法真理及教中。<a id="a-2O"></a>应令自相续入住成熟解脱。<a id="a-2P"></a>诸师说解脱分能善根。<a id="a-2Q"></a>偈曰。<a id="a-2R"></a>闻思性。<a id="a-2S"></a>释曰。<a id="a-2T"></a>此业但是闻思慧类。<a id="a-2U"></a>非修慧类。<a id="a-2V"></a>此有几业。<a id="a-2W"></a>偈曰。<a id="a-2X"></a>三业。<a id="a-2Y"></a>释曰。<a id="a-2Z"></a>若论最胜。<a id="a-2a"></a>但是意业。<a id="a-2b"></a>由愿所摄。<a id="a-2c"></a>身口二业亦成解脱分能何以故。<a id="a-2d"></a>有人施一食。<a id="a-2e"></a>或守一学处乐解脱力所引故。<a id="a-2f"></a>因此业引生解脱分能善根。<a id="a-2g"></a>引此业于何处。<a id="a-2h"></a>偈曰。<a id="a-2i"></a>引生于人道。<a id="a-2j"></a>释曰。<a id="a-2k"></a>人道中于三洲得引生此业。<a id="a-2l"></a>于余则无。<a id="a-2m"></a>般若厌离二法。<a id="a-2n"></a>如应无故。<a id="a-2o"></a>由义相应。<a id="a-2p"></a>说解脱分能已。<a id="a-2q"></a>入四谛观次第。<a id="a-2r"></a>是今所说。<a id="a-2s"></a>此中乃至世第一已说。<a id="a-2t"></a>所余今说故说此言。<a id="a-2u"></a>偈曰。<a id="a-2v"></a>世第一无间。<a id="a-2w"></a>无流法智忍。<a id="a-2x"></a>释曰。<a id="a-2y"></a>从世第一善根无间。<a id="a-2z"></a>无流法智忍得生。<a id="a-30"></a>缘于何境。<a id="a-31"></a>偈曰。<a id="a-32"></a>欲界苦。<a id="a-33"></a>释曰。<a id="a-34"></a>欲界苦是彼境界。<a id="a-35"></a>此忍说名苦法智忍。<a id="a-36"></a>为显此无流故。<a id="a-37"></a>以等流果简别。<a id="a-38"></a>此忍能得法智故。<a id="a-39"></a>名法智忍。<a id="a-3A"></a>譬如花果树。<a id="a-3B"></a>说此忍名入正定聚。<a id="a-3C"></a>何以故。<a id="a-3D"></a>因此忍观行人能入正定故。<a id="a-3E"></a>正是何法。<a id="a-3F"></a>经中说涅槃名正。<a id="a-3G"></a>于中定者。<a id="a-3H"></a>是一向不异义。<a id="a-3I"></a>至得此决定故名入。<a id="a-3J"></a>若此忍已生。<a id="a-3K"></a>说此人名道人。<a id="a-3L"></a>此法次一刹那未生时。<a id="a-3M"></a>凡夫性已转灭。<a id="a-3N"></a>是此忍未来功能。<a id="a-3O"></a>此义可然。<a id="a-3P"></a>无余譬如灯生。<a id="a-3Q"></a>有余师说。<a id="a-3R"></a>以世第一灭凡夫性。<a id="a-3S"></a>是义不然。<a id="a-3T"></a>同世间法故。<a id="a-3U"></a>此义无失。<a id="a-3V"></a>此彼相违故。<a id="a-3W"></a>譬如上怨家肩杀怨家。<a id="a-3X"></a>有余师说。<a id="a-3Y"></a>由二故灭。<a id="a-3Z"></a>此二似无间解脱道故。<a id="a-3a"></a>偈曰。<a id="a-3b"></a>次中。<a id="a-3c"></a>法智。<a id="a-3d"></a>释曰。<a id="a-3e"></a>次苦智忍后无间于欲界苦中法智生。<a id="a-3f"></a>说此为苦法智。<a id="a-3g"></a>无流言应知流至一切处。<a id="a-3h"></a>如于欲界苦中法智忍及法智生。<a id="a-3i"></a>偈曰。<a id="a-3j"></a>复尔生。<a id="a-3k"></a>于余苦类忍。<a id="a-3l"></a>及智。<a id="a-3m"></a>释曰。<a id="a-3n"></a>苦法智后无间。<a id="a-3o"></a>合色无色界苦。<a id="a-3p"></a>为一所缘境。<a id="a-3q"></a>类智忍生。<a id="a-3r"></a>说此为苦类智忍。<a id="a-3s"></a>次无间类智生说此为苦类智。<a id="a-3t"></a>于初入观由知法真实理故。<a id="a-3u"></a>此理无坏。<a id="a-3v"></a>若佛出世及不出世。<a id="a-3w"></a>此理恒然。<a id="a-3x"></a>故说名法。<a id="a-3y"></a>由此后观是前观类。<a id="a-3z"></a>后所缘境。<a id="a-40"></a>是前境类。<a id="a-41"></a>以后随应前故。<a id="a-42"></a>说后名类。<a id="a-43"></a>如于苦有四忍智生。<a id="a-44"></a>偈曰。<a id="a-45"></a>三谛尔。<a id="a-46"></a>释曰。<a id="a-47"></a>苦类智后无间。<a id="a-48"></a>于欲界集法智忍生。<a id="a-49"></a>次无间集法智生。<a id="a-4A"></a>如此无间次第。<a id="a-4B"></a>于所余集类智忍。<a id="a-4C"></a>及集类智生。<a id="a-4D"></a>于欲界灭法智忍。<a id="a-4E"></a>及灭法智生。<a id="a-4F"></a>于所余灭类智忍。<a id="a-4G"></a>及灭类智生。<a id="a-4H"></a>于欲界苦对治。<a id="a-4I"></a>道法智忍及道法智生。<a id="a-4J"></a>于所余道类智忍及道类智生。<a id="a-4K"></a>偈曰。<a id="a-4L"></a>如此十六心。<a id="a-4M"></a>观四谛。<a id="a-4N"></a>释曰。<a id="a-4O"></a>由此次第。<a id="a-4P"></a>是四谛观成有十六心。<a id="a-4Q"></a>有余部说。<a id="a-4R"></a>四谛观唯有一心。<a id="a-4S"></a>此观于彼应知是不了义说。<a id="a-4T"></a>何以故。<a id="a-4U"></a>于彼经中说四谛观。<a id="a-4V"></a>类不分别故。<a id="a-4W"></a>此四谛观。<a id="a-4X"></a>偈曰。<a id="a-4Y"></a>有三。<a id="a-4Z"></a>见境界及事。<a id="a-4a"></a>释曰。<a id="a-4b"></a>见观者。<a id="a-4c"></a>由无流智了别谛相故。<a id="a-4d"></a>境界观者。<a id="a-4e"></a>由与无流智相应同境界故。<a id="a-4f"></a>事观者。<a id="a-4g"></a>由不相应法故。<a id="a-4h"></a>谓戒生等。<a id="a-4i"></a>若已见苦。<a id="a-4j"></a>此三观即成。<a id="a-4k"></a>于集等余。<a id="a-4l"></a>谛有事观。<a id="a-4m"></a>由断证修故。<a id="a-4n"></a>若彼说约见观。<a id="a-4o"></a>立为一观。<a id="a-4p"></a>此说不然。<a id="a-4q"></a>由四谛相有差别故。<a id="a-4r"></a>若彼说。<a id="a-4s"></a>由无我相。<a id="a-4t"></a>见一切谛。<a id="a-4u"></a>是义不然。<a id="a-4v"></a>何以故。<a id="a-4w"></a>此观不从苦谛为初成故。<a id="a-4x"></a>若尔与经相违。<a id="a-4y"></a>经云。<a id="a-4z"></a>圣弟子由苦相简择苦。<a id="a-50"></a>由集相集。<a id="a-51"></a>由灭相灭。<a id="a-52"></a>由道相简择道。<a id="a-53"></a>与无流思惟相应智。<a id="a-54"></a>说名择法觉分。<a id="a-55"></a>若汝言。<a id="a-56"></a>此经为显修道。<a id="a-57"></a>故说此言。<a id="a-58"></a>是义不然。<a id="a-59"></a>如见修故。<a id="a-5A"></a>若汝言。<a id="a-5B"></a>由见一谛于余得自在故。<a id="a-5C"></a>故说一时观谛。<a id="a-5D"></a>此义无失。<a id="a-5E"></a>四谛观中。<a id="a-5F"></a>有说出观。<a id="a-5G"></a>有说不出观。<a id="a-5H"></a>此义应思。<a id="a-5I"></a>若说如此。<a id="a-5J"></a>是时正见苦。<a id="a-5K"></a>则灭除集。<a id="a-5L"></a>至得灭修习道故。<a id="a-5M"></a>说一时观谛若执如此。<a id="a-5N"></a>则无过失。<a id="a-5O"></a>于一谛一见观。<a id="a-5P"></a>于余谛说事观故。<a id="a-5Q"></a>若约见观。<a id="a-5R"></a>于经中说。<a id="a-5S"></a>四谛定次第观此说可见。<a id="a-5T"></a>经云长者非一时观诸谛。<a id="a-5U"></a>云何观次第观。<a id="a-5V"></a>如此广说。<a id="a-5W"></a>有三经。<a id="a-5X"></a>皆有譬喻。<a id="a-5Y"></a>若汝言。<a id="a-5Z"></a>若人于苦谛。<a id="a-5a"></a>无疑无不决心。<a id="a-5b"></a>于佛亦无疑无不决心。<a id="a-5c"></a>由此经。<a id="a-5d"></a>是故知有一时观四谛。<a id="a-5e"></a>是义不然。<a id="a-5f"></a>依不更起必定应灭。<a id="a-5g"></a>故说此言。<a id="a-5h"></a>是所说有十六心观。<a id="a-5i"></a>偈曰。<a id="a-5j"></a>世第一同地。<a id="a-5k"></a>释曰。<a id="a-5l"></a>随世第一所依地。<a id="a-5m"></a>十六心观同依此地。<a id="a-5n"></a>世第一所依地有六。<a id="a-5o"></a>于前已说。<a id="a-5p"></a>云何必定应有此义先忍后智。<a id="a-5q"></a>由此义。<a id="a-5r"></a>偈曰。<a id="a-5s"></a>忍智无间道。<a id="a-5t"></a>解脱道次第。<a id="a-5u"></a>释曰。<a id="a-5v"></a>忍谓无间道。<a id="a-5w"></a>约烦恼至得断不可间隔故。<a id="a-5x"></a>故说无间道智。<a id="a-5y"></a>谓解脱道。<a id="a-5z"></a>是已解脱惑。<a id="a-60"></a>至得人法故与灭离至得俱起故。<a id="a-61"></a>故说解脱道是故此二必定应有。<a id="a-62"></a>譬如牵却关户。<a id="a-63"></a>若说第二解脱道。<a id="a-64"></a>与灭离至得。<a id="a-65"></a>一时俱起。<a id="a-66"></a>灭离疑惑智于此境界不应得生。<a id="a-67"></a>由忍能灭惑故。<a id="a-68"></a>此难不然。<a id="a-69"></a>若汝言。<a id="a-6A"></a>九结聚由忍灭。<a id="a-6B"></a>不由智故则与阿毗达磨藏相违。<a id="a-6C"></a>是义不然。<a id="a-6D"></a>忍是智伴类故。<a id="a-6E"></a>譬如臣事说为王事。<a id="a-6F"></a>忍于智亦尔。<a id="a-6G"></a>为一切十六心由见谛故。<a id="a-6H"></a>皆是见道。<a id="a-6I"></a>为不尔。<a id="a-6J"></a>虽然偈曰。<a id="a-6K"></a>由见未曾见见道十五心。<a id="a-6L"></a>释曰。<a id="a-6M"></a>以苦法智忍为初。<a id="a-6N"></a>乃至道类智忍。<a id="a-6O"></a>是十五刹那心名见道。<a id="a-6P"></a>何因得名见道。<a id="a-6Q"></a>由见所未曾见谛故。<a id="a-6R"></a>于第十六心无未曾见今始见。<a id="a-6S"></a>由重习所曾见故成修道。<a id="a-6T"></a>为不如此耶。<a id="a-6U"></a>此心亦见非自所曾见道类智忍所缘谛。<a id="a-6V"></a>是义不然。<a id="a-6W"></a>何以故。<a id="a-6X"></a>今思约谛不约刹那。<a id="a-6Y"></a>复次不由第八刹那谛非所见。<a id="a-6Z"></a>譬如一区田。<a id="a-6a"></a>余一穗未被刈。<a id="a-6b"></a>说未刈田。<a id="a-6c"></a>无如此义。<a id="a-6d"></a>属果摄故。<a id="a-6e"></a>八智十六行修故。<a id="a-6f"></a>由道于先灭故。<a id="a-6g"></a>修道是彼相续故。<a id="a-6h"></a>是故立道类智属修道。<a id="a-6i"></a>此不退义。<a id="a-6j"></a>由执持见谛惑灭离故。<a id="a-6k"></a>若汝言。<a id="a-6l"></a>是故此属见道是义不然。<a id="a-6m"></a>由有太甚失故。<a id="a-6n"></a>七智云何属见道。<a id="a-6o"></a>由见未究竟故。<a id="a-6p"></a>此中见谛未圆满。<a id="a-6q"></a>由此七智在见中间。<a id="a-6r"></a>是故数彼为见道。<a id="a-6s"></a>已说此义。<a id="a-6t"></a>谓能决判见修道生及差别。<a id="a-6u"></a>复次已生圣道人所有差别。<a id="a-6v"></a>今当分别说。<a id="a-6w"></a>是前所说见道为性。<a id="a-6x"></a>十五刹那。<a id="a-6y"></a>此中应知有二人。<a id="a-6z"></a>偈曰。<a id="a-70"></a>钝利根二人。<a id="a-71"></a>于中信法行。<a id="a-72"></a>释曰。<a id="a-73"></a>若钝根人行于彼中说名由信随行。<a id="a-74"></a>若利根人说名由法随行。<a id="a-75"></a>由信人故随行于义故。<a id="a-76"></a>名由信随行。<a id="a-77"></a>又由信根随行。<a id="a-78"></a>为此人法。<a id="a-79"></a>故名由信随行。<a id="a-7A"></a>先由信他故寻思义。<a id="a-7B"></a>由法随行亦尔。<a id="a-7C"></a>先由经等正法。<a id="a-7D"></a>自寻思义。<a id="a-7E"></a>为此义故说四量。<a id="a-7F"></a>法为量非人。<a id="a-7G"></a>义为量非文句。<a id="a-7H"></a>了义为量非不了义。<a id="a-7I"></a>智为量非识。<a id="a-7J"></a>云何判此四。<a id="a-7K"></a>由四种人差别故。<a id="a-7L"></a>一由贡高人差别故。<a id="a-7M"></a>二由路柯耶胝柯人差别故。<a id="a-7N"></a>三由自见取住人差别故。<a id="a-7O"></a>四由闻胜人差别故。<a id="a-7P"></a>此中于贡高人。<a id="a-7Q"></a>以法为量非人。<a id="a-7R"></a>由共论说思量为智所得故。<a id="a-7S"></a>不但由威仪差别。<a id="a-7T"></a>复次佛世尊。<a id="a-7U"></a>有说人有说法。<a id="a-7V"></a>此中法为量非人。<a id="a-7W"></a>此法有二种。<a id="a-7X"></a>文句及义。<a id="a-7Y"></a>此中义为量非文句。<a id="a-7Z"></a>由不爱着国土言说故。<a id="a-7a"></a>何以故。<a id="a-7b"></a>不应成取文句为胜决定。<a id="a-7c"></a>应思量简择义。<a id="a-7d"></a>佛世尊说。<a id="a-7e"></a>经有二种。<a id="a-7f"></a>有了义有不了义。<a id="a-7g"></a>若人简择义。<a id="a-7h"></a>应以了义经为量。<a id="a-7i"></a>非不了义。<a id="a-7j"></a>佛世尊说。<a id="a-7k"></a>随福行及不动行。<a id="a-7l"></a>识为生善道。<a id="a-7m"></a>说四谛智为至得涅槃。<a id="a-7n"></a>若人行于法似法。<a id="a-7o"></a>以智为量非识。<a id="a-7p"></a>复次于四时中有失无失故。<a id="a-7q"></a>约四人立四量。<a id="a-7r"></a>一读诵时。<a id="a-7s"></a>二忆持时。<a id="a-7t"></a>三简择时。<a id="a-7u"></a>四修行时。<a id="a-7v"></a>此二人偈曰。<a id="a-7w"></a>若已灭修惑。<a id="a-7x"></a>于初果道向。<a id="a-7y"></a>释曰。<a id="a-7z"></a>沙门果初者。<a id="a-80"></a>谓须陀洹果。<a id="a-81"></a>于一切果至得中。<a id="a-82"></a>为第一故。<a id="a-83"></a>由未得此果故。<a id="a-84"></a>若由实有义。<a id="a-85"></a>但名由信随行由法随行。<a id="a-86"></a>如先由世间道已灭修惑。<a id="a-87"></a>或是具缚。<a id="a-88"></a>说此为向须陀洹果。<a id="a-89"></a>偈曰。<a id="a-8A"></a>乃至灭五品。<a id="a-8B"></a>释曰。<a id="a-8C"></a>若此人先由世间道。<a id="a-8D"></a>灭欲界修惑。<a id="a-8E"></a>乃至五品尽如此说向初果。<a id="a-8F"></a>偈曰。<a id="a-8G"></a>向二灭九前。<a id="a-8H"></a>释曰。<a id="a-8I"></a>若此二人从第五品后。<a id="a-8J"></a>先灭六七八品已。<a id="a-8K"></a>方入见道中。<a id="a-8L"></a>说此二人向第二果。<a id="a-8M"></a>谓斯陀含。<a id="a-8N"></a>偈曰。<a id="a-8O"></a>离欲欲色界。<a id="a-8P"></a>则向第三果。<a id="a-8Q"></a>释曰。<a id="a-8R"></a>此人若已灭第九品。<a id="a-8S"></a>离欲欲界惑已。<a id="a-8T"></a>灭上界惑。<a id="a-8U"></a>乃至无所有处。<a id="a-8V"></a>说此二人向第三果。<a id="a-8W"></a>谓阿那含。<a id="a-8X"></a>偈曰。<a id="a-8Y"></a>十六二住果。<a id="a-8Z"></a>随所向三人。<a id="a-8a"></a>释曰。<a id="a-8b"></a>若第十六心起不可更说。<a id="a-8c"></a>此人为由信法随行。<a id="a-8d"></a>亦不可说向果云何可说。<a id="a-8e"></a>住果人住何果。<a id="a-8f"></a>于前若向此果。<a id="a-8g"></a>今即住此果。<a id="a-8h"></a>或须陀洹果。<a id="a-8i"></a>或斯陀含果。<a id="a-8j"></a>或阿那含果。<a id="a-8k"></a>阿罗汉果异前三。<a id="a-8l"></a>不可由见道如彼从初得。<a id="a-8m"></a>何以故。<a id="a-8n"></a>由见道能灭修道所灭惑故。<a id="a-8o"></a>无道理先于见谛惑灭离欲有顶故。<a id="a-8p"></a>偈曰。<a id="a-8q"></a>是时信乐得。<a id="a-8r"></a>见至软利根。<a id="a-8s"></a>释曰。<a id="a-8t"></a>是时钝根人先由信随行。<a id="a-8u"></a>今说名信乐得。<a id="a-8v"></a>若利根人先由法随行。<a id="a-8w"></a>今说名见至。<a id="a-8x"></a>由得最上品信智故。<a id="a-8y"></a>是故信乐及见所显。<a id="a-8z"></a>复有何因。<a id="a-90"></a>若人已断五品修惑。<a id="a-91"></a>于第十六心但说为须陀洹人不。<a id="a-92"></a>说为斯陀含向。<a id="a-93"></a>由此义。<a id="a-94"></a>偈曰。<a id="a-95"></a>得果果胜道。<a id="a-96"></a>由不能得故。<a id="a-97"></a>未修行胜道。<a id="a-98"></a>故住果非向。<a id="a-99"></a>释曰。<a id="a-9A"></a>若人正得果。<a id="a-9B"></a>不得由果胜道。<a id="a-9C"></a>此义为定。<a id="a-9D"></a>是故若人住果。<a id="a-9E"></a>乃至未修行果胜道。<a id="a-9F"></a>为得别果。<a id="a-9G"></a>是时未可说为向别果。<a id="a-9H"></a>于余果亦尔若人离欲第三定。<a id="a-9I"></a>更依下地入正定。<a id="a-9J"></a>此人必定现前由果胜道。<a id="a-9K"></a>若不尔。<a id="a-9L"></a>从下生上界。<a id="a-9M"></a>则不应与乐根相应。<a id="a-9N"></a>安立多灭及离欲人。<a id="a-9O"></a>入正定位中。<a id="a-9P"></a>其义如此。<a id="a-9Q"></a>次第安立人今当说。<a id="a-9R"></a>是故且安立此义。<a id="a-9S"></a>如于欲界中说修惑有九品。<a id="a-9T"></a>如此偈曰。<a id="a-9U"></a>诸失有九品。<a id="a-9V"></a>地地德亦尔。<a id="a-9W"></a>释曰。<a id="a-9X"></a>如欲界中所说有九品惑。<a id="a-9Y"></a>于色无色界地地乃至有顶应知各有九品惑。<a id="a-9Z"></a>如惑德亦尔。<a id="a-9a"></a>为对治此失。<a id="a-9b"></a>名无间道及解脱道。<a id="a-9c"></a>地地各有九九品。<a id="a-9d"></a>云何如此。<a id="a-9e"></a>偈曰。<a id="a-9f"></a>软中上三品。<a id="a-9g"></a>更软等差别。<a id="a-9h"></a>释曰。<a id="a-9i"></a>根本有软中上三品分别。<a id="a-9j"></a>一一品更有软中上三品差别故。<a id="a-9k"></a>安立成九品。<a id="a-9l"></a>此云何有。<a id="a-9m"></a>软软品软中品软上品。<a id="a-9n"></a>有中软品中中品中上品。<a id="a-9o"></a>有上软品上中品上上品。<a id="a-9p"></a>此中由软软品道。<a id="a-9q"></a>上上品惑灭。<a id="a-9r"></a>乃至由上上品道软软品惑灭何以故。<a id="a-9s"></a>从初上上品道品不得生故。<a id="a-9t"></a>于已生上上品道人。<a id="a-9u"></a>相续中上上品惑已无故。<a id="a-9v"></a>譬如浣衣。<a id="a-9w"></a>先除粗尘垢后方除细。<a id="a-9x"></a>又如粗闇由微细光灭。<a id="a-9y"></a>微细闇由大光灭。<a id="a-9z"></a>道惑亦尔。<a id="a-A0"></a>何以故。<a id="a-A1"></a>白法势力强故。<a id="a-A2"></a>黑法势力弱故。<a id="a-A3"></a>是故由一刹那生软软圣道。<a id="a-A4"></a>无始生死轮转所增益。<a id="a-A5"></a>成上上品诸惑皆得灭离。<a id="a-A6"></a>譬如久时增长三病。<a id="a-A7"></a>以一两三角根散即能牵灭。<a id="a-A8"></a>譬如一刹那小灯。<a id="a-A9"></a>能破坏久时大闇。<a id="a-AA"></a>如此于一切九品惑中。<a id="a-AB"></a>偈曰。<a id="a-AC"></a>未灭修惑品。<a id="a-AD"></a>住果七生竟。<a id="a-AE"></a>释曰。<a id="a-AF"></a>若人已住果。<a id="a-AG"></a>未灭一品修道所灭惑。<a id="a-AH"></a>说此人名须陀洹。<a id="a-AI"></a>唯能作七生故。<a id="a-AJ"></a>说七生胜此一切后。<a id="a-AK"></a>何以故。<a id="a-AL"></a>非一切皆作七生故。<a id="a-AM"></a>故经中说七生为胜。<a id="a-AN"></a>七反受生是彼圆满生。<a id="a-AO"></a>何以故。<a id="a-AP"></a>胜言者极为义。<a id="a-AQ"></a>道者谓向涅槃流。<a id="a-AR"></a>由此道行至涅槃故。<a id="a-AS"></a>是人已至此流故。<a id="a-AT"></a>说名须陀洹。<a id="a-AU"></a>云何至流。<a id="a-AV"></a>若由得初道故名至流。<a id="a-AW"></a>第八亦应成须陀洹。<a id="a-AX"></a>若由得初果故名至流。<a id="a-AY"></a>多灭修惑人。<a id="a-AZ"></a>及已灭九品惑人。<a id="a-Aa"></a>亦应成须陀洹。<a id="a-Ab"></a>约得一切果人。<a id="a-Ac"></a>由得第一果。<a id="a-Ad"></a>立为须陀洹。<a id="a-Ae"></a>何因得初果立名须陀洹。<a id="a-Af"></a>不立第八。<a id="a-Ag"></a>由得向果道故。<a id="a-Ah"></a>由得见修二道故。<a id="a-Ai"></a>由对证具足流故。<a id="a-Aj"></a>于道类智中。<a id="a-Ak"></a>是故此人得须陀洹名。<a id="a-Al"></a>向人则非。<a id="a-Am"></a>此人于人道中作七生有及七中有于天道亦尔。<a id="a-An"></a>此人受二十八生。<a id="a-Ao"></a>云何说七生为胜。<a id="a-Ap"></a>由七平等故。<a id="a-Aq"></a>故说七生为胜。<a id="a-Ar"></a>譬如七处胜智及七叶树。<a id="a-As"></a>毗婆沙师说如此。<a id="a-At"></a>若尔经中云何说。<a id="a-Au"></a>具见人应生第八有。<a id="a-Av"></a>无有是处。<a id="a-Aw"></a>此经意但约一道。<a id="a-Ax"></a>若如文分别。<a id="a-Ay"></a>中阴亦不应有。<a id="a-Az"></a>如此上流人至有顶为胜亦尔。<a id="a-B0"></a>第八生不应有。<a id="a-B1"></a>由约欲界说。<a id="a-B2"></a>此则无失。<a id="a-B3"></a>此中何证。<a id="a-B4"></a>有经及道理。<a id="a-B5"></a>定以何证。<a id="a-B6"></a>于人天各有七返。<a id="a-B7"></a>非合二有七返。<a id="a-B8"></a>经说于人天道。<a id="a-B9"></a>唯有七返。<a id="a-BA"></a>云何得知此义。<a id="a-BB"></a>七返人道。<a id="a-BC"></a>七返天道。<a id="a-BD"></a>由经言。<a id="a-BE"></a>七返于人及于天。<a id="a-BF"></a>迦尸比部说。<a id="a-BG"></a>有各各语。<a id="a-BH"></a>谓七返于人。<a id="a-BI"></a>七返于天。<a id="a-BJ"></a>应同此义。<a id="a-BK"></a>若人于人道得须陀洹果。<a id="a-BL"></a>后必还于人道得阿罗汉果。<a id="a-BM"></a>于天道亦尔。<a id="a-BN"></a>复有何因。<a id="a-BO"></a>须陀洹不生第八有。<a id="a-BP"></a>由如此量时。<a id="a-BQ"></a>相续成熟故。<a id="a-BR"></a>道类亦尔。<a id="a-BS"></a>譬如七步毒蛇毒。<a id="a-BT"></a>又如第四日虐。<a id="a-BU"></a>复次由七结为余故。<a id="a-BV"></a>下结余二。<a id="a-BW"></a>上结具五。<a id="a-BX"></a>虽于中间修圣道现前。<a id="a-BY"></a>不得般涅槃。<a id="a-BZ"></a>七生应受。<a id="a-Ba"></a>业势力所持故下上二业所引故。<a id="a-Bb"></a>若诸佛不出世。<a id="a-Bc"></a>在家得阿罗汉果。<a id="a-Bd"></a>得阿罗汉已。<a id="a-Be"></a>必不住家。<a id="a-Bf"></a>法尔必得比丘威仪。<a id="a-Bg"></a>有余师说。<a id="a-Bh"></a>或作别道人威仪。<a id="a-Bi"></a>云何此人不退善道为法行恶道业无增长故。<a id="a-Bj"></a>已增长能生果报。<a id="a-Bk"></a>业于生果报中。<a id="a-Bl"></a>无复功能故。<a id="a-Bm"></a>由相续为最强力善根所镇故。<a id="a-Bn"></a>行意二清净故。<a id="a-Bo"></a>若有定感恶道业。<a id="a-Bp"></a>尚不能得忍善根。<a id="a-Bq"></a>何况须陀洹。<a id="a-Br"></a>此中说偈。</p>
  <p id="aBs">愚作小罪生恶道　　智作大罪离恶道</p>
  <p id="aBt">如小圆铁必沉水　　大铁成钵则得浮</p>
  <p id="aBu">经中说七生为胜。<a id="a-Bv"></a>作苦后边。<a id="a-Bw"></a>何者为苦边。<a id="a-Bx"></a>度此七后无复有苦。<a id="a-By"></a>令苦不更相续。<a id="a-Bz"></a>复次涅槃名苦后边。<a id="a-C0"></a>云何作涅槃。<a id="a-C1"></a>由能除障涅槃至得故。<a id="a-C2"></a>譬如人说为我作空。<a id="a-C3"></a>有余人七生为胜。<a id="a-C4"></a>此亦不定。<a id="a-C5"></a>是故不说。<a id="a-C6"></a>如此未灭修惑住果人。<a id="a-C7"></a>说名七生为胜。<a id="a-C8"></a>偈曰。<a id="a-C9"></a>若灭三四品。<a id="a-CA"></a>二三生家家。<a id="a-CB"></a>释曰。<a id="a-CC"></a>是须陀洹人。<a id="a-CD"></a>由三因缘转成家家。<a id="a-CE"></a>一由灭惑故。<a id="a-CF"></a>成三四品惑灭故。<a id="a-CG"></a>二由得惑对治无流根故。<a id="a-CH"></a>三由生二三生为余故。<a id="a-CI"></a>于偈中但显二因须陀洹人后得灭时。<a id="a-CJ"></a>得惑对治。<a id="a-CK"></a>无流根义。<a id="a-CL"></a>不由说成故。<a id="a-CM"></a>是生有时最少。<a id="a-CN"></a>过此不应生故。<a id="a-CO"></a>是故但说生。<a id="a-CP"></a>云何不立由灭第五品。<a id="a-CQ"></a>五品灭时第六品必定灭故。<a id="a-CR"></a>何以故。<a id="a-CS"></a>非一品惑能障观行人所应得果。<a id="a-CT"></a>如于一间人不度界故。<a id="a-CU"></a>是家家人有二种。<a id="a-CV"></a>一天家家。<a id="a-CW"></a>若人生于天。<a id="a-CX"></a>往二三家般涅槃。<a id="a-CY"></a>或于此天。<a id="a-CZ"></a>或于彼天。<a id="a-Ca"></a>二人家家。<a id="a-Cb"></a>于人道亦尔。<a id="a-Cc"></a>或于此洲。<a id="a-Cd"></a>或于彼洲。<a id="a-Ce"></a>复次此得初果人偈曰。<a id="a-Cf"></a>已灭至五品。<a id="a-Cg"></a>是向第二果。<a id="a-Ch"></a>释曰。<a id="a-Ci"></a>若人得果已。<a id="a-Cj"></a>已灭修惑一品。<a id="a-Ck"></a>乃至五品心。<a id="a-Cl"></a>正在第六品。<a id="a-Cm"></a>应知此人向第二果。<a id="a-Cn"></a>偈曰。<a id="a-Co"></a>已灭第六品。<a id="a-Cp"></a>则成斯陀含。<a id="a-Cq"></a>释曰。<a id="a-Cr"></a>此得果人已灭第六品。<a id="a-Cs"></a>心正在第七品。<a id="a-Ct"></a>说名至第二果。<a id="a-Cu"></a>由一往生天。<a id="a-Cv"></a>更一来生人故。<a id="a-Cw"></a>说名斯陀含。<a id="a-Cx"></a>过此无生故。<a id="a-Cy"></a>欲嗔痴三品。<a id="a-Cz"></a>惑薄弱故。<a id="a-D0"></a>今唯软品为余故。<a id="a-D1"></a>是得果人。<a id="a-D2"></a>偈曰。<a id="a-D3"></a>已灭七八品。<a id="a-D4"></a>一生名一间。<a id="a-D5"></a>则向第三果。<a id="a-D6"></a>释曰。<a id="a-D7"></a>由三种因缘。<a id="a-D8"></a>斯陀含人转成一间人。<a id="a-D9"></a>一由七八品惑灭故。<a id="a-DA"></a>二由得惑对治无流根故。<a id="a-DB"></a>三由一生为余故。<a id="a-DC"></a>云何一品惑能障此人阿那含果。<a id="a-DD"></a>由此人应度下界故。<a id="a-DE"></a>如前所说。<a id="a-DF"></a>于三位中。<a id="a-DG"></a>三种业起为障。<a id="a-DH"></a>如业能障。<a id="a-DI"></a>应知惑亦尔。<a id="a-DJ"></a>由应度业果报果及等流果地故。<a id="a-DK"></a>故惑业皆为障。<a id="a-DL"></a>间者障义。<a id="a-DM"></a>此障唯一。<a id="a-DN"></a>在唯一生障此人般涅槃故。<a id="a-DO"></a>唯一惑障此人得阿那含果故。<a id="a-DP"></a>故名一间。<a id="a-DQ"></a>灭七八品。<a id="a-DR"></a>其义如此。<a id="a-DS"></a>若未入四谛观前。<a id="a-DT"></a>已灭第三四七八品惑。<a id="a-DU"></a>后方证果。<a id="a-DV"></a>不成家家。<a id="a-DW"></a>亦非一间。<a id="a-DX"></a>乃至由果胜道未现前起。<a id="a-DY"></a>偈曰。<a id="a-DZ"></a>灭九阿那含。<a id="a-Da"></a>释曰。<a id="a-Db"></a>得果人由灭第九品惑。<a id="a-Dc"></a>应知名阿那含。<a id="a-Dd"></a>于欲界不更来故。<a id="a-De"></a>由五下分结惑灭尽故。<a id="a-Df"></a>此五灭由合数故说。<a id="a-Dg"></a>何以故。<a id="a-Dh"></a>于前必已灭三。<a id="a-Di"></a>后灭二故。<a id="a-Dj"></a>偈曰。<a id="a-Dk"></a>此中生有行。<a id="a-Dl"></a>无行般涅槃。<a id="a-Dm"></a>上流。<a id="a-Dn"></a>释曰。<a id="a-Do"></a>此人于中间般涅槃故。<a id="a-Dp"></a>说名中灭。<a id="a-Dq"></a>如此已生。<a id="a-Dr"></a>即般涅槃。<a id="a-Ds"></a>故名生灭。<a id="a-Dt"></a>不由行般涅槃。<a id="a-Du"></a>由行般涅槃。<a id="a-Dv"></a>此义应知。<a id="a-Dw"></a>此阿那含人有五种。<a id="a-Dx"></a>中间灭者。<a id="a-Dy"></a>于中阴般涅槃生灭者唯已生不久般涅槃。<a id="a-Dz"></a>由熟修运载道故。<a id="a-E0"></a>此灭由有余涅槃。<a id="a-E1"></a>有余师说。<a id="a-E2"></a>具二涅槃。<a id="a-E3"></a>是义不然。<a id="a-E4"></a>此人于舍命无自在故。<a id="a-E5"></a>彼说有行灭者。<a id="a-E6"></a>若人受生已。<a id="a-E7"></a>于修不息加行。<a id="a-E8"></a>由多功用般涅槃。<a id="a-E9"></a>恒修习运载道故。<a id="a-EA"></a>无行灭者。<a id="a-EB"></a>不由多功用。<a id="a-EC"></a>后般涅槃。<a id="a-ED"></a>尊重修运载道故。<a id="a-EE"></a>余师说。<a id="a-EF"></a>由有为无为道般涅槃故。<a id="a-EG"></a>是义不然。<a id="a-EH"></a>由太甚过失故于经中先说非行灭。<a id="a-EI"></a>后说行灭。<a id="a-EJ"></a>如此次第与理相应。<a id="a-EK"></a>运载非运载道。<a id="a-EL"></a>由熟修不熟修所成故。<a id="a-EM"></a>是故灭不由功用得。<a id="a-EN"></a>由功用得。<a id="a-EO"></a>生灭者。<a id="a-EP"></a>最能运载道及最上品道。<a id="a-EQ"></a>诸惑最软品。<a id="a-ER"></a>上流者。<a id="a-ES"></a>往上受生。<a id="a-ET"></a>是受生处。<a id="a-EU"></a>于中不般涅槃。<a id="a-EV"></a>流者行义。<a id="a-EW"></a>偈曰。<a id="a-EX"></a>此于定。<a id="a-EY"></a>杂修行无下。<a id="a-EZ"></a>释曰。<a id="a-Ea"></a>是上流人。<a id="a-Eb"></a>由因果有二种。<a id="a-Ec"></a>谓由因由果由因者。<a id="a-Ed"></a>有杂修定不杂修定为因故。<a id="a-Ee"></a>由果者。<a id="a-Ef"></a>阿迦尼师吒为胜。<a id="a-Eg"></a>有顶为胜故。<a id="a-Eh"></a>此中若人杂修定为因。<a id="a-Ei"></a>则往生阿迦尼师吒。<a id="a-Ej"></a>于彼般涅槃。<a id="a-Ek"></a>偈曰。<a id="a-El"></a>超出半超出。<a id="a-Em"></a>遍退。<a id="a-En"></a>释曰。<a id="a-Eo"></a>阿迦尼师吒为胜。<a id="a-Ep"></a>上流人有三种由超出等差别故。<a id="a-Eq"></a>此中超出者。<a id="a-Er"></a>于欲界杂修定。<a id="a-Es"></a>已退上三定。<a id="a-Et"></a>由啖初定味。<a id="a-Eu"></a>舍命生梵众天。<a id="a-Ev"></a>由随宿世串修故。<a id="a-Ew"></a>于中更杂修第四定。<a id="a-Ex"></a>从彼舍命。<a id="a-Ey"></a>生阿迦尼师吒。<a id="a-Ez"></a>此人于中间没上出。<a id="a-F0"></a>是名超出。<a id="a-F1"></a>半超出者。<a id="a-F2"></a>从初定生净居已。<a id="a-F3"></a>乃至超一别处。<a id="a-F4"></a>方生阿迦尼师吒。<a id="a-F5"></a>圣人必不生大梵处。<a id="a-F6"></a>由是僻见处故。<a id="a-F7"></a>于一切一生故。<a id="a-F8"></a>遍退者。<a id="a-F9"></a>若人行于一切处。<a id="a-FA"></a>后入阿迦尼师吒。<a id="a-FB"></a>无时阿那含人是所生处。<a id="a-FC"></a>更受第二生。<a id="a-FD"></a>由行增胜故。<a id="a-FE"></a>若尔此人阿那含义。<a id="a-FF"></a>则得圆满。<a id="a-FG"></a>于已生处。<a id="a-FH"></a>一向不更来故。<a id="a-FI"></a>如此杂修定。<a id="a-FJ"></a>应知行阿迦尼师吒。<a id="a-FK"></a>复次偈曰。<a id="a-FL"></a>余行顶。<a id="a-FM"></a>释曰。<a id="a-FN"></a>非杂修定上流人以有顶为胜。<a id="a-FO"></a>何以故。<a id="a-FP"></a>此人随定定品起啖味心。<a id="a-FQ"></a>生一切处已。<a id="a-FR"></a>唯不入五净居天。<a id="a-FS"></a>由次第受三无色处生。<a id="a-FT"></a>后往生有顶皆般涅槃。<a id="a-FU"></a>此是奢摩他行人。<a id="a-FV"></a>前是毗钵舍那行人。<a id="a-FW"></a>上流人于中间般涅槃。<a id="a-FX"></a>我见此义不违理。<a id="a-FY"></a>而说阿迦尼师吒及有顶胜者。<a id="a-FZ"></a>过此无行处故。<a id="a-Fa"></a>譬如说须陀洹七生为胜。<a id="a-Fb"></a>如此五人。<a id="a-Fc"></a>皆是行色界阿那含。<a id="a-Fd"></a>偈曰。<a id="a-Fe"></a>行无色余四。<a id="a-Ff"></a>释曰。<a id="a-Fg"></a>有别阿那含。<a id="a-Fh"></a>行于无色界。<a id="a-Fi"></a>若已离欲色界。<a id="a-Fj"></a>舍色界生。<a id="a-Fk"></a>受无色界生。<a id="a-Fl"></a>此人复有四种。<a id="a-Fm"></a>由生灭等差别故。<a id="a-Fn"></a>如此阿那含人。<a id="a-Fo"></a>合成六人。<a id="a-Fp"></a>偈曰。<a id="a-Fq"></a>欲界灭复别。<a id="a-Fr"></a>释曰。<a id="a-Fs"></a>有余阿那含。<a id="a-Ft"></a>于今生即般涅槃。<a id="a-Fu"></a>此名现法般涅槃。<a id="a-Fv"></a>是名第七。<a id="a-Fw"></a>偈曰。<a id="a-Fx"></a>三人更分三。<a id="a-Fy"></a>应知九色行。<a id="a-Fz"></a>释曰。<a id="a-G0"></a>复次三种阿那含。<a id="a-G1"></a>各有三差别故。<a id="a-G2"></a>是故行色界阿那含有九人。<a id="a-G3"></a>三种者。<a id="a-G4"></a>谓中灭生灭上流。<a id="a-G5"></a>云何各三差别。<a id="a-G6"></a>中灭者。<a id="a-G7"></a>速疾非速疾久时般涅槃故。<a id="a-G8"></a>由三铁星譬。<a id="a-G9"></a>所分别故。<a id="a-GA"></a>生灭者。<a id="a-GB"></a>生无行有行般涅槃故。<a id="a-GC"></a>何以故。<a id="a-GD"></a>此三同受生已。<a id="a-GE"></a>后般涅槃故。<a id="a-GF"></a>是故三人同称生灭。<a id="a-GG"></a>上流者。<a id="a-GH"></a>超出等差别故。<a id="a-GI"></a>故成三人。<a id="a-GJ"></a>一切三速疾非速疾久时般涅槃故。<a id="a-GK"></a>是故更互有差别。<a id="a-GL"></a>偈曰。<a id="a-GM"></a>复彼人差别。<a id="a-GN"></a>业惑根异故。<a id="a-GO"></a>释曰。<a id="a-GP"></a>此三种九种阿那含人。<a id="a-GQ"></a>由业惑根差别故。<a id="a-GR"></a>彼有差别。<a id="a-GS"></a>此三人有报生报后报差别业故。<a id="a-GT"></a>复次于彼相续。<a id="a-GU"></a>软中上惑数数行差别故。<a id="a-GV"></a>复次此三人。<a id="a-GW"></a>各有上中软根差别故。<a id="a-GX"></a>是故此三人。<a id="a-GY"></a>如理各有差别。<a id="a-GZ"></a>是前二三。<a id="a-Ga"></a>由惑由根差别故有异。<a id="a-Gb"></a>后三由后报业差别故有异。<a id="a-Gc"></a>此九人由九种业惑根故。<a id="a-Gd"></a>是故阿那含人成九种。<a id="a-Ge"></a>若尔云何经中。<a id="a-Gf"></a>说有七种贤圣人行。<a id="a-Gg"></a>偈曰。<a id="a-Gh"></a>上流非差别。<a id="a-Gi"></a>说七贤圣行。<a id="a-Gj"></a>释曰。<a id="a-Gk"></a>上流为法故名上流。<a id="a-Gl"></a>由说此人无分别故。<a id="a-Gm"></a>经中说七贤圣行。<a id="a-Gn"></a>云何依如此上流行。<a id="a-Go"></a>说为七贤圣行。<a id="a-Gp"></a>不说余有学人行。<a id="a-Gq"></a>唯此人于余地有行。<a id="a-Gr"></a>余人则不有。<a id="a-Gs"></a>此人但行善业。<a id="a-Gt"></a>不行不善业。<a id="a-Gu"></a>若人行此行。<a id="a-Gv"></a>唯往不来。<a id="a-Gw"></a>如所说三义。<a id="a-Gx"></a>于余圣人皆无。<a id="a-Gy"></a>是故偈曰。<a id="a-Gz"></a>善恶行不行。<a id="a-H0"></a>由往不更还。<a id="a-H1"></a>释曰。<a id="a-H2"></a>故于上流立七贤圣行。<a id="a-H3"></a>于余不立。<a id="a-H4"></a>若尔云何经中说。<a id="a-H5"></a>何者为贤圣人。<a id="a-H6"></a>有学人与正见相应。<a id="a-H7"></a>广说如经。<a id="a-H8"></a>于余人亦有贤圣义。<a id="a-H9"></a>此由别意说有。<a id="a-HA"></a>谓永至得不作五种恶护。<a id="a-HB"></a>又已多灭恶性惑故。<a id="a-HC"></a>若不由别意立贤圣人义。<a id="a-HD"></a>彼人是此论说。<a id="a-HE"></a>复次已转生阿那含。<a id="a-HF"></a>为有如此差别不。<a id="a-HG"></a>不有。<a id="a-HH"></a>由此义偈曰。<a id="a-HI"></a>欲界转生圣不往生余界。<a id="a-HJ"></a>释曰。<a id="a-HK"></a>于欲界中已转别生圣人必不得往生余界。<a id="a-HL"></a>何以故。<a id="a-HM"></a>若至阿那含。<a id="a-HN"></a>于此生必定般涅槃故。<a id="a-HO"></a>于色界中若转生圣人。<a id="a-HP"></a>有时入无色界。<a id="a-HQ"></a>若上流有顶为胜。<a id="a-HR"></a>若尔云何天帝释说。<a id="a-HS"></a>是所闻天名阿迦尼师吒。<a id="a-HT"></a>世尊弟子。<a id="a-HU"></a>于我边没往彼受生。<a id="a-HV"></a>毗婆沙师说。<a id="a-HW"></a>由不解阿毗达磨藏。<a id="a-HX"></a>故说此言。<a id="a-HY"></a>云何佛世尊。<a id="a-HZ"></a>不遮此言。<a id="a-Ha"></a>为随顺帝释喜心。<a id="a-Hb"></a>是故不遮偈曰。<a id="a-Hc"></a>此及上生人。<a id="a-Hd"></a>无练根并退。<a id="a-He"></a>释曰。<a id="a-Hf"></a>此者是于欲界转生圣人。<a id="a-Hg"></a>及有别圣人。<a id="a-Hh"></a>往上界受生。<a id="a-Hi"></a>此等人无练根修行。<a id="a-Hj"></a>又无因缘得退。<a id="a-Hk"></a>云何不许欲界转生人。<a id="a-Hl"></a>及往生色无色界人练根及退事。<a id="a-Hm"></a>由转别生宿住故。<a id="a-Hn"></a>根渐成熟。<a id="a-Ho"></a>得胜类依止。<a id="a-Hp"></a>由此二义。<a id="a-Hq"></a>无练根及退事。<a id="a-Hr"></a>复次未得离欲有学人。<a id="a-Hs"></a>云何不成中灭。<a id="a-Ht"></a>由道未成熟故。<a id="a-Hu"></a>由思不即现前故。<a id="a-Hv"></a>随眠惑非劣品故。<a id="a-Hw"></a>欲界难出离故。<a id="a-Hx"></a>毗婆沙师说如此。<a id="a-Hy"></a>此人所应作事甚多。<a id="a-Hz"></a>一应灭恶无记性烦恼。<a id="a-I0"></a>二应至得第二第三沙门果。<a id="a-I1"></a>三应出离三界。<a id="a-I2"></a>若在中阴不能成就如此事。<a id="a-I3"></a>于前已说。<a id="a-I4"></a>若修杂定。<a id="a-I5"></a>此人必生阿迦尼师吒天。<a id="a-I6"></a>此中何定应先杂修。<a id="a-I7"></a>偈曰。<a id="a-I8"></a>先杂修后定。<a id="a-I9"></a>释曰。<a id="a-IA"></a>若人欲杂修诸定。<a id="a-IB"></a>必先杂修第四定。<a id="a-IC"></a>何以故。<a id="a-ID"></a>此定随一切事一切乐行中最胜故。<a id="a-IE"></a>若杂修必由如此方便。<a id="a-IF"></a>或阿罗汉人。<a id="a-IG"></a>或阿那含人。<a id="a-IH"></a>先修习与多相续相应无流第四定。<a id="a-II"></a>出此观已。<a id="a-IJ"></a>次修习与多相续相应有流第四定。<a id="a-IK"></a>出此观已。<a id="a-IL"></a>更入无流第四定。<a id="a-IM"></a>由此次第渐渐减无流有流相续。<a id="a-IN"></a>乃至二刹那入无流观。<a id="a-IO"></a>二刹那入有流观。<a id="a-IP"></a>更二刹那入无流观。<a id="a-IQ"></a>此名杂修定加行。<a id="a-IR"></a>偈曰。<a id="a-IS"></a>成由一念杂。<a id="a-IT"></a>释曰。<a id="a-IU"></a>若人无流刹那后。<a id="a-IV"></a>无间现前修有流。<a id="a-IW"></a>有流刹那后。<a id="a-IX"></a>无间现前修无流。<a id="a-IY"></a>如此有流刹那。<a id="a-IZ"></a>由二无流刹那杂故。<a id="a-Ia"></a>此杂修得成。<a id="a-Ib"></a>前二刹那似无间道。<a id="a-Ic"></a>第三刹那似解脱道。<a id="a-Id"></a>如此方便。<a id="a-Ie"></a>得杂修第四定。<a id="a-If"></a>如此杂修第四定已。<a id="a-Ig"></a>由此功能所余诸定皆可杂修。<a id="a-Ih"></a>此杂修于何处成。<a id="a-Ii"></a>于欲界三洲。<a id="a-Ij"></a>先学杂修得已若退。<a id="a-Ik"></a>后于色界更杂修。<a id="a-Il"></a>复次杂修四定。<a id="a-Im"></a>其用云何。<a id="a-In"></a>偈曰。<a id="a-Io"></a>为生及游戏。<a id="a-Ip"></a>并怖畏惑退。<a id="a-Iq"></a>释曰。<a id="a-Ir"></a>由三因缘圣人杂修诸定。<a id="a-Is"></a>若利根阿那含人。<a id="a-It"></a>求得净居天生。<a id="a-Iu"></a>为于现法安乐住。<a id="a-Iv"></a>若钝根阿那含。<a id="a-Iw"></a>由怖畏诸惑。<a id="a-Ix"></a>欲极远出离。<a id="a-Iy"></a>啖味相应诸定。<a id="a-Iz"></a>为不更退故。<a id="a-J0"></a>若阿罗汉人利根。<a id="a-J1"></a>为于现法安乐住。<a id="a-J2"></a>若钝根由怖畏诸惑。<a id="a-J3"></a>求不更退故修此定。<a id="a-J4"></a>复次净居天生云何唯五。<a id="a-J5"></a>是所说杂修第四定。<a id="a-J6"></a>偈曰。<a id="a-J7"></a>由杂修五品。<a id="a-J8"></a>净居生有五。<a id="a-J9"></a>释曰。<a id="a-JA"></a>此杂修唯有五品。<a id="a-JB"></a>谓软中上上中上上差别故。<a id="a-JC"></a>第一番修三心令现前。<a id="a-JD"></a>谓无流有流无流。<a id="a-JE"></a>第二番六心。<a id="a-JF"></a>第三番九心。<a id="a-JG"></a>第四番十二心。<a id="a-JH"></a>第五番十五心。<a id="a-JI"></a>如此十五修。<a id="a-JJ"></a>以五净居天为果。<a id="a-JK"></a>于中随一切有流故得生彼。<a id="a-JL"></a>随无流不得生下。<a id="a-JM"></a>有余师说。<a id="a-JN"></a>由信等诸根次第增上故。<a id="a-JO"></a>得生五天。<a id="a-JP"></a>偈曰。<a id="a-JQ"></a>得灭定那含。<a id="a-JR"></a>说名为身证。<a id="a-JS"></a>释曰。<a id="a-JT"></a>灭至得于此人有。<a id="a-JU"></a>或成此人。<a id="a-JV"></a>故说得灭。<a id="a-JW"></a>若阿那含人得灭心定。<a id="a-JX"></a>说名身证。<a id="a-JY"></a>由身证似涅槃法故。<a id="a-JZ"></a>云何由身得证。<a id="a-Ja"></a>由心无故。<a id="a-Jb"></a>由依身生故。<a id="a-Jc"></a>于余经说有十八有学人。<a id="a-Jd"></a>彼中云何不说身证。<a id="a-Je"></a>由因缘无故。<a id="a-Jf"></a>无何因缘。<a id="a-Jg"></a>有三种无流学及无流学果。<a id="a-Jh"></a>由此二差别故。<a id="a-Ji"></a>安立有学人差别。<a id="a-Jj"></a>灭心定非有学非无学果亦尔。<a id="a-Jk"></a>是故由得此定。<a id="a-Jl"></a>不可立为有学人差别。<a id="a-Jm"></a>若如粗分别。<a id="a-Jn"></a>阿那含人差别。<a id="a-Jo"></a>应如前分别。<a id="a-Jp"></a>若依细分别。<a id="a-Jq"></a>分分开之。<a id="a-Jr"></a>数成多千。<a id="a-Js"></a>此义云何。<a id="a-Jt"></a>中灭人有三。<a id="a-Ju"></a>由软中上根差别。<a id="a-Jv"></a>由地差别成四。<a id="a-Jw"></a>退法等性差别成六。<a id="a-Jx"></a>由别处差别成十六。<a id="a-Jy"></a>由地离欲差别成三十六。<a id="a-Jz"></a>于欲界具缚圣人。<a id="a-K0"></a>乃至于第四定。<a id="a-K1"></a>得八品离欲。<a id="a-K2"></a>约处性离欲根差别故。<a id="a-K3"></a>成二千五百九十二。<a id="a-K4"></a>云何如此。<a id="a-K5"></a>于一处有六性。<a id="a-K6"></a>性性各有九人。<a id="a-K7"></a>从具缚位乃至离欲。<a id="a-K8"></a>八品惑。<a id="a-K9"></a>从自所得定。<a id="a-KA"></a>六九成五十四。<a id="a-KB"></a>十六五十四。<a id="a-KC"></a>成八百六十四。<a id="a-KD"></a>次由根差别。<a id="a-KE"></a>复为三倍。<a id="a-KF"></a>若作如此计。<a id="a-KG"></a>于下定得九品离欲人。<a id="a-KH"></a>此人于上地说为具缚。<a id="a-KI"></a>若平等计。<a id="a-KJ"></a>如中灭乃至上流亦尔。<a id="a-KK"></a>若合数一切人。<a id="a-KL"></a>四十减十三千阿那含偈曰。<a id="a-KM"></a>灭有顶八品。<a id="a-KN"></a>成阿罗汉向。<a id="a-KO"></a>释曰。<a id="a-KP"></a>阿那含义流至此。<a id="a-KQ"></a>阿那含人从于初定离欲一品惑。<a id="a-KR"></a>乃至灭有顶八品惑。<a id="a-KS"></a>此人成阿罗汉向。<a id="a-KT"></a>偈曰。<a id="a-KU"></a>第九无间道。<a id="a-KV"></a>释曰。<a id="a-KW"></a>能灭有顶第九品惑。<a id="a-KX"></a>无间道中。<a id="a-KY"></a>此人亦是阿罗汉向。<a id="a-KZ"></a>偈曰。<a id="a-Ka"></a>此名金刚定。<a id="a-Kb"></a>释曰。<a id="a-Kc"></a>此者是能灭第九品惑无间道说名金刚譬三摩提。<a id="a-Kd"></a>能破一切惑。<a id="a-Ke"></a>无惑能破之。<a id="a-Kf"></a>此道不破一切惑。<a id="a-Kg"></a>由已破故。<a id="a-Kh"></a>能破一切惑。<a id="a-Ki"></a>一切无间道中。<a id="a-Kj"></a>最上上品故。<a id="a-Kk"></a>余师说。<a id="a-Kl"></a>金刚譬定。<a id="a-Km"></a>有多种差别。<a id="a-Kn"></a>非至定所摄。<a id="a-Ko"></a>缘有顶苦集为境。<a id="a-Kp"></a>苦集类智行相应有八。<a id="a-Kq"></a>灭道法智行相应有八。<a id="a-Kr"></a>灭类智行相应。<a id="a-Ks"></a>缘初定灭为境有四。<a id="a-Kt"></a>乃至缘有顶灭为境有四。<a id="a-Ku"></a>道类智行相应有四。<a id="a-Kv"></a>合缘一切类智品为境故。<a id="a-Kw"></a>此金刚三摩提。<a id="a-Kx"></a>由智行境界差别故。<a id="a-Ky"></a>成五十二金刚三摩提。<a id="a-Kz"></a>如非至定所摄。<a id="a-L0"></a>乃至第四定所摄亦尔。<a id="a-L1"></a>空识无所有无边入所摄。<a id="a-L2"></a>如理应知。<a id="a-L3"></a>有二十八二十四二十。<a id="a-L4"></a>于无色界所依止法智。<a id="a-L5"></a>及缘下地灭为境类智无故。<a id="a-L6"></a>下地对治道为境。<a id="a-L7"></a>互为因故。<a id="a-L8"></a>有余师执。<a id="a-L9"></a>道类智一一地对治。<a id="a-LA"></a>亦是此三摩提所缘境。<a id="a-LB"></a>于彼师非至定所摄金刚三摩提。<a id="a-LC"></a>更增二十八故。<a id="a-LD"></a>成八十金刚三摩提。<a id="a-LE"></a>乃至第四定所摄亦尔。<a id="a-LF"></a>于空处等依止。<a id="a-LG"></a>次第有四十三十二二十四三摩提。<a id="a-LH"></a>复次由性根差别。<a id="a-LI"></a>此三摩提更成多种。<a id="a-LJ"></a>是所说有顶第九品惑。<a id="a-LK"></a>此由金刚三摩提所灭。<a id="a-LL"></a>偈曰。<a id="a-LM"></a>由得第九灭。<a id="a-LN"></a>尽智。<a id="a-LO"></a>释曰。<a id="a-LP"></a>与第九品惑灭离。<a id="a-LQ"></a>至得俱起智名尽智。<a id="a-LR"></a>即是从金刚三摩提无间后所生解脱道。<a id="a-LS"></a>是故名尽智。<a id="a-LT"></a>由与一切流尽共起故。<a id="a-LU"></a>由此智于初。<a id="a-LV"></a>偈曰。<a id="a-LW"></a>无学应释曰。<a id="a-LX"></a>此人于前是阿罗汉向。<a id="a-LY"></a>尽智生时。<a id="a-LZ"></a>即成无学名阿罗汉。<a id="a-La"></a>由至得阿罗汉果故。<a id="a-Lb"></a>为得别果。<a id="a-Lc"></a>无有别学更应修学。<a id="a-Ld"></a>故名无学。<a id="a-Le"></a>是故为作他利益事相应。<a id="a-Lf"></a>故名阿罗汉。<a id="a-Lg"></a>一切有欲人。<a id="a-Lh"></a>所应恭敬故。<a id="a-Li"></a>名阿罗汉。<a id="a-Lj"></a>是故此义自成。<a id="a-Lk"></a>谓所说七人名有学。<a id="a-Ll"></a>彼云何名有学。<a id="a-Lm"></a>为得流尽恒学三学为法。<a id="a-Ln"></a>谓依戒学依心学依慧学。<a id="a-Lo"></a>此三学戒定慧为性。<a id="a-Lp"></a>若尔凡夫亦应成有学。<a id="a-Lq"></a>是义不然。<a id="a-Lr"></a>未如实见知四谛理故。<a id="a-Ls"></a>后时更作邪学故。<a id="a-Lt"></a>是故佛世尊。<a id="a-Lu"></a>于经中重说尸婆柯。<a id="a-Lv"></a>彼学三学。<a id="a-Lw"></a>学三学故。<a id="a-Lx"></a>说名有学。<a id="a-Ly"></a>此重说有何义。<a id="a-Lz"></a>若人正学非邪学。<a id="a-M0"></a>若人如前学。<a id="a-M1"></a>后学亦尔。<a id="a-M2"></a>若尔自性住圣人。<a id="a-M3"></a>云何以学为法。<a id="a-M4"></a>由意欲故是有学。<a id="a-M5"></a>譬如行人蹔息。<a id="a-M6"></a>学至得不相离故。<a id="a-M7"></a>复次何者为有学法。<a id="a-M8"></a>一切有学人无流法。<a id="a-M9"></a>何者为无学法。<a id="a-MA"></a>一切无学人无流法。<a id="a-MB"></a>涅槃云何非有学。<a id="a-MC"></a>无学及凡夫与此相应故。<a id="a-MD"></a>云何非无学。<a id="a-ME"></a>有学及凡夫与此相应故。<a id="a-MF"></a>合一切有学无学成八人。<a id="a-MG"></a>向果道人有四。<a id="a-MH"></a>至得果人有四。<a id="a-MI"></a>一为证得须陀洹果行于道。<a id="a-MJ"></a>二证得须陀洹果。<a id="a-MK"></a>乃至七为证得阿罗汉果行于道。<a id="a-ML"></a>八证得阿罗汉果。<a id="a-MM"></a>此人由名故成八。<a id="a-MN"></a>若由实物唯五。<a id="a-MO"></a>前一是向果道人。<a id="a-MP"></a>后四是住果人。<a id="a-MQ"></a>所余向人不出三果成立故。<a id="a-MR"></a>属三果摄。<a id="a-MS"></a>此义依次第得说。<a id="a-MT"></a>复次若先多灭。<a id="a-MU"></a>及离欲欲界人有三种。<a id="a-MV"></a>于见道中。<a id="a-MW"></a>成斯陀含向及阿那含向。<a id="a-MX"></a>此非须陀洹斯陀含摄。<a id="a-MY"></a>何以故于前已说。<a id="a-MZ"></a>修道有二种。<a id="a-Ma"></a>一世道。<a id="a-Mb"></a>二出世道。<a id="a-Mc"></a>有学人由何道得离欲。<a id="a-Md"></a>从何界得离欲。<a id="a-Me"></a>偈曰。<a id="a-Mf"></a>由出世离欲。<a id="a-Mg"></a>有顶。<a id="a-Mh"></a>释曰。<a id="a-Mi"></a>从有顶若得离欲。<a id="a-Mj"></a>必定是有学由出世道。<a id="a-Mk"></a>不由世道。<a id="a-Ml"></a>云何如此。<a id="a-Mm"></a>从有顶上无复世故。<a id="a-Mn"></a>依自地道非对治故。<a id="a-Mo"></a>自地道云何不能对治。<a id="a-Mp"></a>自地惑所随眠故。<a id="a-Mq"></a>若惑于此道类中随眠。<a id="a-Mr"></a>不可立此道类能灭此惑。<a id="a-Ms"></a>若道是此惑对治。<a id="a-Mt"></a>此惑则不得于此道中随眠故。<a id="a-Mu"></a>依自地道不得为自地惑对治。<a id="a-Mv"></a>偈曰。<a id="a-Mw"></a>余二种。<a id="a-Mx"></a>释曰除有顶于一切地离欲中有二种。<a id="a-My"></a>由世出世道。<a id="a-Mz"></a>凡夫及学人。<a id="a-N0"></a>皆得离欲。<a id="a-N1"></a>此中偈曰。<a id="a-N2"></a>由世道圣人离欲至得二。<a id="a-N3"></a>释曰。<a id="a-N4"></a>由世间道。<a id="a-N5"></a>若圣人至得离欲。<a id="a-N6"></a>则有二种灭离至得起。<a id="a-N7"></a>一世间至得。<a id="a-N8"></a>二出世至得。<a id="a-N9"></a>偈曰。<a id="a-NA"></a>余说由出世。<a id="a-NB"></a>释曰。<a id="a-NC"></a>由出世道。<a id="a-ND"></a>若圣人得离欲。<a id="a-NE"></a>灭离至得亦有二种。<a id="a-NF"></a>余师说如此。<a id="a-NG"></a>何以故。<a id="a-NH"></a>偈曰。<a id="a-NI"></a>舍惑不应故。<a id="a-NJ"></a>释曰。<a id="a-NK"></a>若圣人由圣道至得离欲。<a id="a-NL"></a>若世间至得不生。<a id="a-NM"></a>此义中。<a id="a-NN"></a>若人由圣道。<a id="a-NO"></a>离欲无所有无边入。<a id="a-NP"></a>依上诸定。<a id="a-NQ"></a>更修练根行。<a id="a-NR"></a>此人由具舍前道。<a id="a-NS"></a>果道一向无故。<a id="a-NT"></a>与上地惑灭离应不相应。<a id="a-NU"></a>若舍此已。<a id="a-NV"></a>应更与彼惑相应。<a id="a-NW"></a>偈曰。<a id="a-NX"></a>有顶半解脱。<a id="a-NY"></a>如上生不应。<a id="a-NZ"></a>释曰。<a id="a-Na"></a>此人虽无世间灭离至得。<a id="a-Nb"></a>亦不得与彼惑相应。<a id="a-Nc"></a>譬如有学人于有顶惑以得半解脱。<a id="a-Nd"></a>于中必无世间灭离至得。<a id="a-Ne"></a>由修练根行故。<a id="a-Nf"></a>已舍出世至得。<a id="a-Ng"></a>与彼地惑亦不相应。</p>
 </body>
</html>