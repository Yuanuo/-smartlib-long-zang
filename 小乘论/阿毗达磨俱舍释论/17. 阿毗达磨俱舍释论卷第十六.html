<!doctype html>
<html id="z3IBVzI18s" data-ver="1569">
 <head>
  <meta charset="utf-8">
  <meta author="婆薮盘豆">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨俱舍释论卷第十六</h1>
  <h2 id="a2">释分别圣道果人品第六之一</h2>
  <p id="a3">此义已说。<a id="a-4"></a>谓如灭得名永断智。<a id="a-5"></a>复次此义。<a id="a-6"></a>偈曰。<a id="a-7"></a>烦恼灭已说。<a id="a-8"></a>由见修四谛。<a id="a-9"></a>释曰。<a id="a-A"></a>诸烦恼有二种。<a id="a-B"></a>一由见谛所灭。<a id="a-C"></a>二由修道所灭。<a id="a-D"></a>此义于前已广说。<a id="a-E"></a>彼灭亦尔。<a id="a-F"></a>见修二道今当说。<a id="a-G"></a>此二道为是有流。<a id="a-H"></a>为是无流。<a id="a-I"></a>是故说此言。<a id="a-J"></a>偈曰。<a id="a-K"></a>修道有二种。<a id="a-L"></a>见道唯无流。<a id="a-M"></a>释曰。<a id="a-N"></a>云何修道有二种。<a id="a-O"></a>由依世修及依出世修故。<a id="a-P"></a>见道一向是出世。<a id="a-Q"></a>能对治三界惑故。<a id="a-R"></a>复能一时灭见谛所灭九品惑故。<a id="a-S"></a>何以故。<a id="a-T"></a>世道无如此能。<a id="a-U"></a>由惑强道弱故。<a id="a-V"></a>前已说由见四谛。<a id="a-W"></a>何法名四谛。<a id="a-X"></a>偈曰。<a id="a-Y"></a>已说谛有四。<a id="a-Z"></a>释曰。<a id="a-a"></a>何处说。<a id="a-b"></a>于分别有流无流法中。<a id="a-c"></a>云何说。<a id="a-d"></a>如偈言。<a id="a-e"></a>无流法圣道。<a id="a-f"></a>此约自名说。<a id="a-g"></a>灭谛亦已说。<a id="a-h"></a>如偈言。<a id="a-i"></a>择灭谓永离。<a id="a-j"></a>各各对诸结。<a id="a-k"></a>苦谛集谛亦已说。<a id="a-l"></a>如偈言。<a id="a-m"></a>苦集谛世间。<a id="a-n"></a>见处及三有。<a id="a-o"></a>四谛次第为如前所说不。<a id="a-p"></a>说非。<a id="a-q"></a>虽然复有别义。<a id="a-r"></a>偈曰。<a id="a-s"></a>谓苦谛集谛。<a id="a-t"></a>灭道谛亦尔。<a id="a-u"></a>释曰。<a id="a-v"></a>此中是彼次第。<a id="a-w"></a>如前所说。<a id="a-x"></a>四谛体性。<a id="a-y"></a>今说亦尔。<a id="a-z"></a>为显此义故有尔言。<a id="a-10"></a>不复重释。<a id="a-11"></a>偈曰。<a id="a-12"></a>对正观次第。<a id="a-13"></a>释曰。<a id="a-14"></a>若观先缘此谛起。<a id="a-15"></a>依观立此谛为先。<a id="a-16"></a>后三亦尔。<a id="a-17"></a>若不尔应先说因次后说果。<a id="a-18"></a>何以故。<a id="a-19"></a>有余法随生立次第。<a id="a-1A"></a>譬如念处及定等。<a id="a-1B"></a>有余法随显相说次第。<a id="a-1C"></a>如说正勤。<a id="a-1D"></a>何以故。<a id="a-1E"></a>无此定义。<a id="a-1F"></a>谓先起欲为灭已生。<a id="a-1G"></a>后起欲为令未生不生。<a id="a-1H"></a>有余法随正说立次第。<a id="a-1I"></a>譬如八分圣道等。<a id="a-1J"></a>今说四谛。<a id="a-1K"></a>随修对正观次第。<a id="a-1L"></a>复有何因。<a id="a-1M"></a>修观有如此次第。<a id="a-1N"></a>是爱着处于处能缚。<a id="a-1O"></a>能所缚解脱。<a id="a-1P"></a>因此求解脱。<a id="a-1Q"></a>观察位中初发观次第如此故。<a id="a-1R"></a>先简择苦。<a id="a-1S"></a>此苦以何法为因。<a id="a-1T"></a>故次简择集。<a id="a-1U"></a>此苦以何法为灭。<a id="a-1V"></a>故次简择灭。<a id="a-1W"></a>此灭以何法为道。<a id="a-1X"></a>故次简择道。<a id="a-1Y"></a>譬如先观病次寻思病因缘及灭病药。<a id="a-1Z"></a>于经中。<a id="a-1a"></a>佛世尊所显。<a id="a-1b"></a>四谛譬如此于何经中。<a id="a-1c"></a>医譬经中。<a id="a-1d"></a>经言。<a id="a-1e"></a>若医与四分德相应。<a id="a-1f"></a>能拔治他刺。<a id="a-1g"></a>何者四分德。<a id="a-1h"></a>一识病。<a id="a-1i"></a>二识病因缘。<a id="a-1j"></a>三识病灭。<a id="a-1k"></a>四识治病药。<a id="a-1l"></a>广说如经。<a id="a-1m"></a>如观察位中次第。<a id="a-1n"></a>简择四谛。<a id="a-1o"></a>修观位中。<a id="a-1p"></a>见四谛次第亦尔。<a id="a-1q"></a>由先习利故。<a id="a-1r"></a>譬如于己所见地无碍纵马令走。<a id="a-1s"></a>对正观者。<a id="a-1t"></a>此句何义。<a id="a-1u"></a>趣向正觉为义。<a id="a-1v"></a>云何此唯无流非有流。<a id="a-1w"></a>由此趣向于涅槃缘真实境起故名正。<a id="a-1x"></a>未曾知知故名觉。<a id="a-1y"></a>如实能通清净境故。<a id="a-1z"></a>此中是果取阴名苦谛。<a id="a-20"></a>因取阴名集谛。<a id="a-21"></a>从此聚集苦生故。<a id="a-22"></a>是故此二谛。<a id="a-23"></a>由果因义异故名有异不由物异。<a id="a-24"></a>灭道二谛不但由名异。<a id="a-25"></a>亦由物异。<a id="a-26"></a>于经中说有四圣谛。<a id="a-27"></a>此说有何义。<a id="a-28"></a>此法唯是圣人谛。<a id="a-29"></a>是故经说名圣谛。<a id="a-2A"></a>若尔此四于余人是妄。<a id="a-2B"></a>不于一切人皆是谛。<a id="a-2C"></a>以无颠倒故。<a id="a-2D"></a>此中如圣人观。<a id="a-2E"></a>彼余人不能如此观故。<a id="a-2F"></a>说此唯于圣人是谛。<a id="a-2G"></a>于非圣人则非。<a id="a-2H"></a>由颠倒观故。<a id="a-2I"></a>如偈言。</p>
  <p id="a2J">圣人说是乐　　余人说为苦</p>
  <p id="a2K">余人说是净　　圣人说为苦</p>
  <p id="a2L">有二谛唯圣谛。<a id="a-2M"></a>有三谛圣非圣谛。<a id="a-2N"></a>余师说如此。<a id="a-2O"></a>若受一分是苦自性。<a id="a-2P"></a>云何说一切有为有流皆名苦谛。<a id="a-2Q"></a>偈曰。<a id="a-2R"></a>苦由三苦应。<a id="a-2S"></a>如理皆无余。<a id="a-2T"></a>可爱非可爱。<a id="a-2U"></a>及余有流行。<a id="a-2V"></a>释曰。<a id="a-2W"></a>苦类有三。<a id="a-2X"></a>一苦苦类。<a id="a-2Y"></a>二行苦类。<a id="a-2Z"></a>三坏苦类。<a id="a-2a"></a>无余与二苦如理相应故。<a id="a-2b"></a>是故一切有为有流皆是苦。<a id="a-2c"></a>此中可爱由坏苦故苦。<a id="a-2d"></a>非可爱由苦苦故苦。<a id="a-2e"></a>异此二所余由行苦故苦。<a id="a-2f"></a>何者为可爱非可爱非二。<a id="a-2g"></a>谓三受如次第。<a id="a-2h"></a>由三受相应故。<a id="a-2i"></a>一切有为有流。<a id="a-2j"></a>得可爱非可爱等名。<a id="a-2k"></a>何以故。<a id="a-2l"></a>此乐受变异即是苦。<a id="a-2m"></a>如经言。<a id="a-2n"></a>乐受生时乐。<a id="a-2o"></a>住时乐。<a id="a-2p"></a>坏时苦。<a id="a-2q"></a>苦受由性故苦。<a id="a-2r"></a>谓生时苦住时苦。<a id="a-2s"></a>不苦不乐受。<a id="a-2t"></a>由行故苦。<a id="a-2u"></a>因缘所生起故。<a id="a-2v"></a>如经言。<a id="a-2w"></a>若无常即是苦。<a id="a-2x"></a>如受与受相应有为法。<a id="a-2y"></a>亦应说如此。<a id="a-2z"></a>有余师说。<a id="a-30"></a>苦受唯由苦类故苦。<a id="a-31"></a>乐受唯由坏故苦。<a id="a-32"></a>乃至行苦亦尔。<a id="a-33"></a>由可爱非可爱不遍故。<a id="a-34"></a>故此二名不具分苦。<a id="a-35"></a>一切有为由行苦故皆是苦。<a id="a-36"></a>前二受亦由行苦故苦。<a id="a-37"></a>故此一名具分苦。<a id="a-38"></a>此苦唯圣人能见。<a id="a-39"></a>此中说偈。</p>
  <p id="a3A">譬如一睫毛　　在掌人不觉</p>
  <p id="a3B">此若落眼中　　作损及不安</p>
  <p id="a3C">凡夫如手掌　　不觉行苦睫</p>
  <p id="a3D">圣人如眼睛　　由此生厌怖</p>
  <p id="a3E">何以故。<a id="a-3F"></a>凡夫众生于阿毗指五阴生苦怖意。<a id="a-3G"></a>亦不及圣人于有顶诸阴生苦怖意。<a id="a-3H"></a>若尔于道谛应立行苦义。<a id="a-3I"></a>由是有为故。<a id="a-3J"></a>是义不然。<a id="a-3K"></a>何以故。<a id="a-3L"></a>苦是违逆意为相。<a id="a-3M"></a>故道非苦。<a id="a-3N"></a>何以故。<a id="a-3O"></a>此道生起。<a id="a-3P"></a>不违圣人意故。<a id="a-3Q"></a>能引得一切苦灭尽故。<a id="a-3R"></a>若圣人由寂静相观察涅槃。<a id="a-3S"></a>是法由苦相圣人观之为苦。<a id="a-3T"></a>唯此法灭圣人观为寂静。<a id="a-3U"></a>于诸法中若有乐受。<a id="a-3V"></a>云何说唯苦圣谛。<a id="a-3W"></a>由乐少故。<a id="a-3X"></a>譬如乌豆聚中亦有绿豆而说为乌豆聚。<a id="a-3Y"></a>余师说如此。<a id="a-3Z"></a>何以故。<a id="a-3a"></a>何智慧人。<a id="a-3b"></a>由以冷水稍稍浇痈所生轻乐。<a id="a-3c"></a>计痈为乐。<a id="a-3d"></a>此中余部师说偈。</p>
  <p id="a3e">由能为苦因　　与众苦杂故</p>
  <p id="a3f">由苦所爱故　　故说乐为苦</p>
  <p id="a3g">一切有苦乐圣人观为苦。<a id="a-3h"></a>由行苦同一味故。<a id="a-3i"></a>是故立苦为圣谛。<a id="a-3j"></a>不立为乐。<a id="a-3k"></a>云何以苦相。<a id="a-3l"></a>观喜乐自性受为苦。<a id="a-3m"></a>由有流无常能违意故苦。<a id="a-3n"></a>譬如彼以苦相观色想等。<a id="a-3o"></a>色等亦非苦如苦受。<a id="a-3p"></a>是汝所言。<a id="a-3q"></a>由苦因故苦。<a id="a-3r"></a>是义不然。<a id="a-3s"></a>何以故。<a id="a-3t"></a>此执是集相非苦相。<a id="a-3u"></a>诸圣人于色无色界生中。<a id="a-3v"></a>云何起苦想。<a id="a-3w"></a>何以故。<a id="a-3x"></a>于彼众生五阴非复苦因故。<a id="a-3y"></a>复次于经中说。<a id="a-3z"></a>行苦何用。<a id="a-40"></a>若圣人于乐由无常故观苦。<a id="a-41"></a>无常相苦相有何差别。<a id="a-42"></a>由生灭为法。<a id="a-43"></a>是故无常。<a id="a-44"></a>由有流能违意。<a id="a-45"></a>是故为苦。<a id="a-46"></a>若见无常此所见即能违意。<a id="a-47"></a>是故无常想能引苦想。<a id="a-48"></a>有余部说。<a id="a-49"></a>决定无乐受一切受唯苦。<a id="a-4A"></a>云何知然。<a id="a-4B"></a>由阿含及道理。<a id="a-4C"></a>云何由阿含佛世尊说。<a id="a-4D"></a>随所有受皆是苦别名。<a id="a-4E"></a>复有别说。<a id="a-4F"></a>应以苦相观乐受。<a id="a-4G"></a>复有别说。<a id="a-4H"></a>于苦计执乐想说名颠倒。<a id="a-4I"></a>由阿含证如此。<a id="a-4J"></a>云何由道理。<a id="a-4K"></a>乐因不定故。<a id="a-4L"></a>何以故。<a id="a-4M"></a>随所有饮食冷热等。<a id="a-4N"></a>众生计为乐因。<a id="a-4O"></a>若过量用非时用。<a id="a-4P"></a>此因复成苦因。<a id="a-4Q"></a>此义不应然。<a id="a-4R"></a>谓由乐因增长。<a id="a-4S"></a>或由平等于非时悉皆生苦。<a id="a-4T"></a>是故彼从初皆为苦因。<a id="a-4U"></a>非是乐因。<a id="a-4V"></a>后时此苦渐渐增长。<a id="a-4W"></a>方得显了。<a id="a-4X"></a>威仪差别亦应如此。<a id="a-4Y"></a>于苦对治。<a id="a-4Z"></a>及于苦差别。<a id="a-4a"></a>由起乐想故。<a id="a-4b"></a>何以故。<a id="a-4c"></a>随世间所有饮食等生具。<a id="a-4d"></a>乃至未为别苦所逼。<a id="a-4e"></a>若受则不许为乐。<a id="a-4f"></a>别苦者。<a id="a-4g"></a>谓饥渴寒热疲惓。<a id="a-4h"></a>爱欲所生苦。<a id="a-4i"></a>是故愚人于苦对治起乐想。<a id="a-4j"></a>非于乐于苦差别亦尔。<a id="a-4k"></a>一切凡夫于中起乐想。<a id="a-4l"></a>譬如担重易肩。<a id="a-4m"></a>是故由此道理。<a id="a-4n"></a>定知无乐。<a id="a-4o"></a>阿毗达磨师说决定有乐。<a id="a-4p"></a>此执应理。<a id="a-4q"></a>云何知然。<a id="a-4r"></a>此中应问拨无乐人。<a id="a-4s"></a>何法名苦。<a id="a-4t"></a>若汝言逼恼为体名苦。<a id="a-4u"></a>此乐云何逼恼。<a id="a-4v"></a>若汝言。<a id="a-4w"></a>损害为苦。<a id="a-4x"></a>乐能增益。<a id="a-4y"></a>云何损害。<a id="a-4z"></a>若汝言非所爱为苦。<a id="a-50"></a>此即是所爱云何为苦。<a id="a-51"></a>是所爱后于圣人更非所爱。<a id="a-52"></a>谓于离欲时。<a id="a-53"></a>是故此乐不成就。<a id="a-54"></a>不成就故非所爱。<a id="a-55"></a>不由余义。<a id="a-56"></a>何以故。<a id="a-57"></a>若受由自体性是所爱。<a id="a-58"></a>此受由自体性。<a id="a-59"></a>无时无因成非所爱。<a id="a-5A"></a>此义应然。<a id="a-5B"></a>何以故。<a id="a-5C"></a>由圣人以别过失相厌恶此受故。<a id="a-5D"></a>彼观此受。<a id="a-5E"></a>是放逸处。<a id="a-5F"></a>大功力所成易变异无常。<a id="a-5G"></a>由如此义故。<a id="a-5H"></a>非所爱不由自体相。<a id="a-5I"></a>若此受由自体本非所爱。<a id="a-5J"></a>于中无有人生起爱欲。<a id="a-5K"></a>不应为离欲。<a id="a-5L"></a>此受以别道理观察过失。<a id="a-5M"></a>是故知由自体相定有乐受。<a id="a-5N"></a>是汝所言。<a id="a-5O"></a>佛世尊说。<a id="a-5P"></a>随所有受皆是苦别名。<a id="a-5Q"></a>此经世尊自显了其义。<a id="a-5R"></a>经云阿难陀。<a id="a-5S"></a>我依诸行无常及有为变异故说。<a id="a-5T"></a>随所有受皆是苦别名。<a id="a-5U"></a>是故知不依苦苦说此经。<a id="a-5V"></a>此义自然成。<a id="a-5W"></a>复次若由自性。<a id="a-5X"></a>一切受皆是苦。<a id="a-5Y"></a>何用净命。<a id="a-5Z"></a>阿难陀问佛如此。<a id="a-5a"></a>问云何世尊说。<a id="a-5b"></a>受有三种。<a id="a-5c"></a>谓乐苦不苦不乐。<a id="a-5d"></a>世尊复说。<a id="a-5e"></a>随所有受皆是苦别名。<a id="a-5f"></a>世尊依何义说此言。<a id="a-5g"></a>谓随所有受皆是苦别名。<a id="a-5h"></a>若如汝所执。<a id="a-5i"></a>是理净命。<a id="a-5j"></a>阿难陀应问佛如此。<a id="a-5k"></a>世尊依何义说此言。<a id="a-5l"></a>谓受有三佛世尊应答阿难陀言。<a id="a-5m"></a>阿难陀此说是由别意说。<a id="a-5n"></a>谓受有三。<a id="a-5o"></a>佛世尊既不说如此。<a id="a-5p"></a>是故由体性实有三受。<a id="a-5q"></a>故知此经言依别意说。<a id="a-5r"></a>谓随所有受皆是苦别名。<a id="a-5s"></a>是汝所言。<a id="a-5t"></a>应以苦相观乐受。<a id="a-5u"></a>是义不然。<a id="a-5v"></a>何以故。<a id="a-5w"></a>此受中有二性。<a id="a-5x"></a>一有乐性。<a id="a-5y"></a>由自性是所爱故。<a id="a-5z"></a>二有苦性。<a id="a-60"></a>由别道理。<a id="a-61"></a>是变异无常法故。<a id="a-62"></a>若以乐相观此受。<a id="a-63"></a>则生他系缚。<a id="a-64"></a>由有欲众生乐啖此味故。<a id="a-65"></a>若以苦相观此受。<a id="a-66"></a>则能解脱。<a id="a-67"></a>有缚众生由于此得离欲故。<a id="a-68"></a>如理所见能令解脱。<a id="a-69"></a>诸佛世尊随如此理。<a id="a-6A"></a>善教众生令修学此观。<a id="a-6B"></a>云何得知。<a id="a-6C"></a>此受由自性故乐。<a id="a-6D"></a>由此偈言。</p>
  <p id="a6E">已知行无常　　复观彼变异</p>
  <p id="a6F">故说诸受苦　　正遍觉智者</p>
  <p id="a6G">是汝所言。<a id="a-6H"></a>于苦计执乐想。<a id="a-6I"></a>说名颠倒。<a id="a-6J"></a>故知无乐。<a id="a-6K"></a>是义不然。<a id="a-6L"></a>何以故。<a id="a-6M"></a>此言是不了义说。<a id="a-6N"></a>世间有乐想。<a id="a-6O"></a>于受欲尘及生处中。<a id="a-6P"></a>此中乐受。<a id="a-6Q"></a>由别道理有苦。<a id="a-6R"></a>若见此一向乐。<a id="a-6S"></a>是见名颠倒。<a id="a-6T"></a>欲尘少乐多苦。<a id="a-6U"></a>一向观有乐名颠倒。<a id="a-6V"></a>生处亦尔。<a id="a-6W"></a>是故由此证拨无乐。<a id="a-6X"></a>此义不成。<a id="a-6Y"></a>若由自性一切受皆苦。<a id="a-6Z"></a>复说受有三。<a id="a-6a"></a>此言有何功德。<a id="a-6b"></a>若汝言由随顺世间故说。<a id="a-6c"></a>是义不然。<a id="a-6d"></a>何以故。<a id="a-6e"></a>一切受皆苦。<a id="a-6f"></a>此言由别意说故。<a id="a-6g"></a>复次由说真实言。<a id="a-6h"></a>如经云。<a id="a-6i"></a>是乐根是喜根。<a id="a-6j"></a>应见此名乐受。<a id="a-6k"></a>是苦根是忧根。<a id="a-6l"></a>应见此名苦受。<a id="a-6m"></a>如此广说已。<a id="a-6n"></a>若人如此。<a id="a-6o"></a>由如实正智观察五根。<a id="a-6p"></a>此人即灭离三结如此等。<a id="a-6q"></a>云何世间分别苦受有三品。<a id="a-6r"></a>若汝言于下上中品中。<a id="a-6s"></a>如次第世间起乐受等意。<a id="a-6t"></a>是义不然乐亦有三品故。<a id="a-6u"></a>于轻品得苦中。<a id="a-6v"></a>应起最上品乐意。<a id="a-6w"></a>若人正受香味触等胜类所生乐。<a id="a-6x"></a>是时受何苦。<a id="a-6y"></a>正受轻苦。<a id="a-6z"></a>于轻苦中起乐心。<a id="a-70"></a>若尔此轻苦受未生时及灭时。<a id="a-71"></a>应生最上品乐意。<a id="a-72"></a>由苦灭无余故。<a id="a-73"></a>欲尘乐现前时。<a id="a-74"></a>应说如此。<a id="a-75"></a>复次此执云何与理相应。<a id="a-76"></a>谓于轻品苦受中明了最重领起。<a id="a-77"></a>于中品苦受中而不分明。<a id="a-78"></a>复次于三定乐受是轻苦。<a id="a-79"></a>从第四定以上非苦非乐受。<a id="a-7A"></a>是中苦此执云何如理。<a id="a-7B"></a>谓于轻品等苦中分别乐受等。<a id="a-7C"></a>佛世尊说云。<a id="a-7D"></a>摩诃那摩。<a id="a-7E"></a>若色但苦非乐。<a id="a-7F"></a>非乐所随。<a id="a-7G"></a>广说如经。<a id="a-7H"></a>是故知有乐受。<a id="a-7I"></a>但不成就。<a id="a-7J"></a>不可由如汝所引经无乐受义得成。<a id="a-7K"></a>是汝所言。<a id="a-7L"></a>由乐因不定故无乐。<a id="a-7M"></a>是义不然。<a id="a-7N"></a>由不解因义故说此言。<a id="a-7O"></a>何以故。<a id="a-7P"></a>诸尘观依止位差别。<a id="a-7Q"></a>成为乐因。<a id="a-7R"></a>或成苦因。<a id="a-7S"></a>不但唯尘。<a id="a-7T"></a>若至此依止位差别。<a id="a-7U"></a>诸尘必成乐因。<a id="a-7V"></a>无时至此不成乐因。<a id="a-7W"></a>是故可立乐因为定。<a id="a-7X"></a>譬如火势。<a id="a-7Y"></a>观应熟饮食位差别成为美熟因。<a id="a-7Z"></a>此火势即是美熟因。<a id="a-7a"></a>若至此应熟饮食位差别必成美熟因。<a id="a-7b"></a>无时至此不成美熟因。<a id="a-7c"></a>于定中乐因云何不定。<a id="a-7d"></a>是汝所言。<a id="a-7e"></a>于苦对治由起乐想者。<a id="a-7f"></a>是义不然此执于前已破。<a id="a-7g"></a>若人是时正用胜品香等。<a id="a-7h"></a>差别所生乐受。<a id="a-7i"></a>是人于对治中生乐想。<a id="a-7j"></a>若此苦未生及以灭。<a id="a-7k"></a>此乐想应最分明起。<a id="a-7l"></a>于定乐中若生乐想。<a id="a-7m"></a>是何对治。<a id="a-7n"></a>于担重易肩中别位所生必有乐受。<a id="a-7o"></a>乃至如此相身位未灭。<a id="a-7p"></a>若不尔最后乐想。<a id="a-7q"></a>应最重起。<a id="a-7r"></a>如此疲极人转威仪中。<a id="a-7s"></a>应知亦尔。<a id="a-7t"></a>是汝所言。<a id="a-7u"></a>后时云何起苦想。<a id="a-7v"></a>若不从初渐渐生苦。<a id="a-7w"></a>是义不然。<a id="a-7x"></a>由身变异差别。<a id="a-7y"></a>譬如酒等初味甜后味酢。<a id="a-7z"></a>是故乐受定有。<a id="a-80"></a>此义应成。<a id="a-81"></a>由三苦相应故。<a id="a-82"></a>一切有流皆苦。<a id="a-83"></a>是所说集谛即是苦谛。<a id="a-84"></a>此言与经相违。<a id="a-85"></a>何以故。<a id="a-86"></a>于经中说唯贪爱为集。<a id="a-87"></a>由贪爱胜故。<a id="a-88"></a>经中说为集。<a id="a-89"></a>不拨所余诸法为集。<a id="a-8A"></a>此义云何可知。<a id="a-8B"></a>由于余处亦说别法为集故。<a id="a-8C"></a>佛世尊说偈云。</p>
  <p id="a8D">业贪爱无明　　此三于未来</p>
  <p id="a8E">能为诸有因</p>
  <p id="a8F">复有经说。<a id="a-8G"></a>五种种子类。<a id="a-8H"></a>是有取识别名。<a id="a-8I"></a>地界是四识住别名。<a id="a-8J"></a>是故经中此言。<a id="a-8K"></a>由别意说。<a id="a-8L"></a>故不了义。<a id="a-8M"></a>阿毗达磨教中。<a id="a-8N"></a>言依法相。<a id="a-8O"></a>复次佛世尊。<a id="a-8P"></a>欲说有为法相续恒有因故。<a id="a-8Q"></a>说贪爱为集。<a id="a-8R"></a>佛欲说生因有因故。<a id="a-8S"></a>于偈中说余法。<a id="a-8T"></a>谓业贪爱无明。<a id="a-8U"></a>如经言。<a id="a-8V"></a>业于生是因。<a id="a-8W"></a>贪爱于有是因。<a id="a-8X"></a>复次由经中有因有缘有发起次第故。<a id="a-8Y"></a>佛世尊安立种子及田。<a id="a-8Z"></a>说识等亦为因。<a id="a-8a"></a>何法名生。<a id="a-8b"></a>何法名有。<a id="a-8c"></a>界道生等品类差别故。<a id="a-8d"></a>取此身名生。<a id="a-8e"></a>无差别接续后有说名有。<a id="a-8f"></a>此二次第以业及有爱为因。<a id="a-8g"></a>譬如舍利麦等种子。<a id="a-8h"></a>由品类有差别故。<a id="a-8i"></a>能为差别芽生因。<a id="a-8j"></a>水等无差别故。<a id="a-8k"></a>通能为一切芽生因。<a id="a-8l"></a>业及贪爱譬喻如此。<a id="a-8m"></a>贪爱为有因。<a id="a-8n"></a>此中有何道理为证。<a id="a-8o"></a>无贪爱人不受生故。<a id="a-8p"></a>何以故。<a id="a-8q"></a>有爱无爱二人俱死。<a id="a-8r"></a>唯见有爱更生。<a id="a-8s"></a>不见无爱更生。<a id="a-8t"></a>由离贪爱无生故。<a id="a-8u"></a>是故知贪爱为有因。<a id="a-8v"></a>复次由转变相续故。<a id="a-8w"></a>若是处中有贪爱见心相续于彼数数转变。<a id="a-8x"></a>是故于未来中由比量应知亦如此。<a id="a-8y"></a>复次更无余惑能执取此身。<a id="a-8z"></a>犹如贪爱。<a id="a-90"></a>譬如浴散分中燥摩须罗屑。<a id="a-91"></a>无有余因如此坚着。<a id="a-92"></a>如我爱此即道理。<a id="a-93"></a>有处佛世尊说谛有四。<a id="a-94"></a>有处说谛有二。<a id="a-95"></a>谓俗谛真谛。<a id="a-96"></a>此二谛何相。<a id="a-97"></a>偈曰。<a id="a-98"></a>若破无彼智。<a id="a-99"></a>由智除余尔。<a id="a-9A"></a>俗谛如瓶水。<a id="a-9B"></a>异此名真谛。<a id="a-9C"></a>释曰。<a id="a-9D"></a>若物分分被破。<a id="a-9E"></a>物智则不起。<a id="a-9F"></a>此物名俗有。<a id="a-9G"></a>譬如瓶等。<a id="a-9H"></a>此瓶若破成瓦。<a id="a-9I"></a>缘此瓦瓶智则不起。<a id="a-9J"></a>是故瓶等。<a id="a-9K"></a>诸物由形相假有。<a id="a-9L"></a>复次于此物中由智析除余法。<a id="a-9M"></a>此物智亦不起。<a id="a-9N"></a>此物名俗有。<a id="a-9O"></a>譬如水等。<a id="a-9P"></a>此水若由智析除色大等法。<a id="a-9Q"></a>水智则不起。<a id="a-9R"></a>是故水等诸物。<a id="a-9S"></a>由聚集假故有。<a id="a-9T"></a>由名句字门显示真实义。<a id="a-9U"></a>缘名句字于真义起智。<a id="a-9V"></a>若入观时不能缘名等。<a id="a-9W"></a>若出观时不能缘真义。<a id="a-9X"></a>是故名等及此智。<a id="a-9Y"></a>由显示假故有。<a id="a-9Z"></a>于此三法以何法为俗。<a id="a-9a"></a>但名所作无体是俗。<a id="a-9b"></a>由随顺世间。<a id="a-9c"></a>说有瓶水名等。<a id="a-9d"></a>称为实语不说为妄。<a id="a-9e"></a>是故立此为俗谛。<a id="a-9f"></a>离此三所余名真谛。<a id="a-9g"></a>若物分分被破。<a id="a-9h"></a>物智起不异。<a id="a-9i"></a>若由智析除余法。<a id="a-9j"></a>物智亦不异。<a id="a-9k"></a>若离名等。<a id="a-9l"></a>于境界智亦不异。<a id="a-9m"></a>说此法名真实。<a id="a-9n"></a>譬如色等。<a id="a-9o"></a>若约邻虚析此色。<a id="a-9p"></a>及由智除味等余法缘色智起不异。<a id="a-9q"></a>如色受等。<a id="a-9r"></a>应知亦尔。<a id="a-9s"></a>此名世间真谛。<a id="a-9t"></a>如此等法由于世间实有故故立为真谛复有余师说。<a id="a-9u"></a>若法是出世智所缘。<a id="a-9v"></a>或是出世后智所缘。<a id="a-9w"></a>如此亦说名真谛。<a id="a-9x"></a>谓境界真果真道真。<a id="a-9y"></a>若余法异此三。<a id="a-9z"></a>说名俗谛。<a id="a-A0"></a>略说诸谛已。<a id="a-A1"></a>若广说应知。<a id="a-A2"></a>如六胜智论说。<a id="a-A3"></a>修何方便能入四谛观。<a id="a-A4"></a>应说此义。<a id="a-A5"></a>是故从初发行次第今当说。<a id="a-A6"></a>偈曰。<a id="a-A7"></a>住善行有闻。<a id="a-A8"></a>思后学修慧。<a id="a-A9"></a>释曰。<a id="a-AA"></a>若人求欲观四谛。<a id="a-AB"></a>从初先学持戒。<a id="a-AC"></a>次取学随顺四谛观文句。<a id="a-AD"></a>次听文句正义。<a id="a-AE"></a>听闻已如理正思义。<a id="a-AF"></a>无倒思已。<a id="a-AG"></a>后修习观行。<a id="a-AH"></a>令成修慧。<a id="a-AI"></a>此人依闻慧生思慧。<a id="a-AJ"></a>依思慧生修慧。<a id="a-AK"></a>此三慧何相。<a id="a-AL"></a>偈曰。<a id="a-AM"></a>名二义境界。<a id="a-AN"></a>闻思修三慧。<a id="a-AO"></a>释曰。<a id="a-AP"></a>彼言闻慧。<a id="a-AQ"></a>缘名为境。<a id="a-AR"></a>思慧缘名义为境。<a id="a-AS"></a>有时由文句引义。<a id="a-AT"></a>有时由义引文句。<a id="a-AU"></a>修慧但缘义为境。<a id="a-AV"></a>何以故。<a id="a-AW"></a>此慧已成故。<a id="a-AX"></a>不观文字。<a id="a-AY"></a>唯缘义起。<a id="a-AZ"></a>譬如有人未曾学泅。<a id="a-Aa"></a>不离浮物。<a id="a-Ab"></a>若已学未成。<a id="a-Ac"></a>或离或捉。<a id="a-Ad"></a>若学已成。<a id="a-Ae"></a>不依浮物。<a id="a-Af"></a>自能得渡。<a id="a-Ag"></a>三慧譬如此。<a id="a-Ah"></a>毗婆沙师说如此。<a id="a-Ai"></a>于此分别中。<a id="a-Aj"></a>思慧不成就。<a id="a-Ak"></a>若思缘名起。<a id="a-Al"></a>则成闻慧。<a id="a-Am"></a>若缘义起。<a id="a-An"></a>则成修慧。<a id="a-Ao"></a>若立三慧相。<a id="a-Ap"></a>如此则无过失。<a id="a-Aq"></a>依圣言量。<a id="a-Ar"></a>所生决定智名闻慧。<a id="a-As"></a>依圣教简择道理。<a id="a-At"></a>所生决定智名思慧。<a id="a-Au"></a>依三摩提。<a id="a-Av"></a>所生智名修慧。<a id="a-Aw"></a>此三慧皆约因得名。<a id="a-Ax"></a>因闻生名闻慧。<a id="a-Ay"></a>思修慧亦尔。<a id="a-Az"></a>譬如说食为命。<a id="a-B0"></a>说草为牛。<a id="a-B1"></a>若人勇猛求得修观。<a id="a-B2"></a>此修观云何得成。<a id="a-B3"></a>是故应说此义次第。<a id="a-B4"></a>偈曰。<a id="a-B5"></a>有二离人。<a id="a-B6"></a>释曰。<a id="a-B7"></a>若人由身由心。<a id="a-B8"></a>能远离住。<a id="a-B9"></a>谓远离群杂及盖觉观等恶法。<a id="a-BA"></a>此二远离。<a id="a-BB"></a>于何人可易善成若人有知足有少欲。<a id="a-BC"></a>偈曰。<a id="a-BD"></a>无。<a id="a-BE"></a>不知足大欲。<a id="a-BF"></a>释曰。<a id="a-BG"></a>若人不知足有大欲。<a id="a-BH"></a>于此人此二远离。<a id="a-BI"></a>则难得成。<a id="a-BJ"></a>若成亦不清净。<a id="a-BK"></a>此不知足及大欲。<a id="a-BL"></a>别相云何。<a id="a-BM"></a>偈曰。<a id="a-BN"></a>前已得求多。<a id="a-BO"></a>后未得求得。<a id="a-BP"></a>释曰。<a id="a-BQ"></a>彼说已得可爱衣服等缘。<a id="a-BR"></a>更求多得。<a id="a-BS"></a>说名不知足。<a id="a-BT"></a>求得未得。<a id="a-BU"></a>说名大欲。<a id="a-BV"></a>阿毗达磨师说如此。<a id="a-BW"></a>为不尔耶。<a id="a-BX"></a>此求多得。<a id="a-BY"></a>于未得起。<a id="a-BZ"></a>非于已得。<a id="a-Ba"></a>若尔此二何异。<a id="a-Bb"></a>汝等应说。<a id="a-Bc"></a>若执如此。<a id="a-Bd"></a>是义可然。<a id="a-Be"></a>由已得非可爱非多衣服等缘。<a id="a-Bf"></a>心忧不安。<a id="a-Bg"></a>说名不知足。<a id="a-Bh"></a>未得可爱及多求得。<a id="a-Bi"></a>说名大欲。<a id="a-Bj"></a>偈曰。<a id="a-Bk"></a>翻此二对治。<a id="a-Bl"></a>释曰。<a id="a-Bm"></a>翻此不知足及大欲。<a id="a-Bn"></a>应知二种法为对治。<a id="a-Bo"></a>谓知足及少欲。<a id="a-Bp"></a>偈曰。<a id="a-Bq"></a>或三界无流。<a id="a-Br"></a>释曰。<a id="a-Bs"></a>此二种对治。<a id="a-Bt"></a>或属三界。<a id="a-Bu"></a>或属无流界。<a id="a-Bv"></a>不知足及大欲。<a id="a-Bw"></a>唯属欲界。<a id="a-Bx"></a>此知足少欲。<a id="a-By"></a>自性云何。<a id="a-Bz"></a>偈曰。<a id="a-C0"></a>无贪类。<a id="a-C1"></a>释曰。<a id="a-C2"></a>无贪善根为性。<a id="a-C3"></a>偈曰。<a id="a-C4"></a>圣种。<a id="a-C5"></a>释曰。<a id="a-C6"></a>是知足少欲。<a id="a-C7"></a>无贪为性故。<a id="a-C8"></a>是故入圣种摄。<a id="a-C9"></a>由圣人从彼生故。<a id="a-CA"></a>说彼为圣种。<a id="a-CB"></a>是圣种已无贪为性故。<a id="a-CC"></a>偈曰。<a id="a-CD"></a>前三知足体。<a id="a-CE"></a>释曰。<a id="a-CF"></a>前三谓随得衣服饮食住处知足。<a id="a-CG"></a>此三知足。<a id="a-CH"></a>是前三圣种体。<a id="a-CI"></a>第四圣种。<a id="a-CJ"></a>谓修灭乐戏。<a id="a-CK"></a>云何此第四。<a id="a-CL"></a>以无贪为性。<a id="a-CM"></a>由背有欲生故。<a id="a-CN"></a>复次由四圣种。<a id="a-CO"></a>佛世尊显示何义。<a id="a-CP"></a>偈曰。<a id="a-CQ"></a>后显业三生。<a id="a-CR"></a>释曰。<a id="a-CS"></a>佛世尊既为法主。<a id="a-CT"></a>弟子弃舍生具及业基出家。<a id="a-CU"></a>依佛求解脱。<a id="a-CV"></a>法主立二正事。<a id="a-CW"></a>一生具二业基。<a id="a-CX"></a>由前三圣种。<a id="a-CY"></a>安立生具。<a id="a-CZ"></a>由第四圣种。<a id="a-Ca"></a>安立业基。<a id="a-Cb"></a>依此生具。<a id="a-Cc"></a>汝等作如此业基。<a id="a-Cd"></a>不久应至得解脱。<a id="a-Ce"></a>云何法主安立如此生具及业基。<a id="a-Cf"></a>偈曰。<a id="a-Cg"></a>爱生对治故。<a id="a-Ch"></a>释曰。<a id="a-Ci"></a>于经中说贪爱生有四。<a id="a-Cj"></a>如经言。<a id="a-Ck"></a>比丘因衣服贪爱欲生生。<a id="a-Cl"></a>欲住住。<a id="a-Cm"></a>欲取取。<a id="a-Cn"></a>因饮食及住处。<a id="a-Co"></a>贪爱欲生生欲住住。<a id="a-Cp"></a>欲取取。<a id="a-Cq"></a>比丘因如此有非有。<a id="a-Cr"></a>贪爱欲生生。<a id="a-Cs"></a>广说如经。<a id="a-Ct"></a>为对治此四种贪爱故。<a id="a-Cu"></a>说四圣种。<a id="a-Cv"></a>偈曰。<a id="a-Cw"></a>我所我类爱。<a id="a-Cx"></a>为暂永除灭。<a id="a-Cy"></a>释曰。<a id="a-Cz"></a>是前所说义复有别意。<a id="a-D0"></a>故须更说。<a id="a-D1"></a>我所类谓衣服等三。<a id="a-D2"></a>我类谓自身。<a id="a-D3"></a>于此二生爱。<a id="a-D4"></a>此中为暂灭我所类爱故。<a id="a-D5"></a>立前三圣种。<a id="a-D6"></a>为永灭四爱。<a id="a-D7"></a>谓我所类爱。<a id="a-D8"></a>我类爱。<a id="a-D9"></a>故立第四圣种。<a id="a-DA"></a>此义已说。<a id="a-DB"></a>由因此义。<a id="a-DC"></a>观行人得善调伏。<a id="a-DD"></a>后修观得成。<a id="a-DE"></a>若人已调伏。<a id="a-DF"></a>堪为道器。<a id="a-DG"></a>于修中缘何法门。<a id="a-DH"></a>得入修观偈曰。<a id="a-DI"></a>入修由二因。<a id="a-DJ"></a>不净观息念。<a id="a-DK"></a>释曰。<a id="a-DL"></a>何人因不净观入修。<a id="a-DM"></a>何人因阿那波那念入修次第。<a id="a-DN"></a>偈曰。<a id="a-DO"></a>多欲多觉观。<a id="a-DP"></a>释曰。<a id="a-DQ"></a>若人欲行恒起或重起。<a id="a-DR"></a>此人由不净观。<a id="a-DS"></a>得入于修。<a id="a-DT"></a>若人由多觉观行。<a id="a-DU"></a>起散乱心。<a id="a-DV"></a>此人由阿那波那念。<a id="a-DW"></a>得入于修何以故。<a id="a-DX"></a>此念由不缘多种境故。<a id="a-DY"></a>是故生起能作灭离觉观对治不净观。<a id="a-DZ"></a>由缘多种差别色形为境能引生觉观。<a id="a-Da"></a>余师说如此。<a id="a-Db"></a>又余师说。<a id="a-Dc"></a>由不缘外门起故。<a id="a-Dd"></a>不生觉观。<a id="a-De"></a>不净观如眼识缘外门起故。<a id="a-Df"></a>引生觉观。<a id="a-Dg"></a>由观察彼境故。<a id="a-Dh"></a>此中欲有四种。<a id="a-Di"></a>一色欲。<a id="a-Dj"></a>二形貌欲。<a id="a-Dk"></a>三触欲。<a id="a-Dl"></a>四威仪欲诸师说。<a id="a-Dm"></a>为对治第一欲。<a id="a-Dn"></a>修观行人。<a id="a-Do"></a>应缘坏黑等色为境作不净观。<a id="a-Dp"></a>为对治第二欲。<a id="a-Dq"></a>应缘膖胀被食分散为境作不净观。<a id="a-Dr"></a>为对治第三欲。<a id="a-Ds"></a>应缘赤筋相连骨为境作不净观。<a id="a-Dt"></a>为对治第四欲。<a id="a-Du"></a>应缘不动死尸为境作不净观。<a id="a-Dv"></a>诸师说。<a id="a-Dw"></a>若欲修通对治。<a id="a-Dx"></a>偈曰。<a id="a-Dy"></a>骨观通欲治。<a id="a-Dz"></a>释曰。<a id="a-E0"></a>于相连骨聚中四种欲境品类皆悉不有。<a id="a-E1"></a>若缘此骨聚为境修习不净观。<a id="a-E2"></a>通能对治四种欲。<a id="a-E3"></a>由不净观皆假想。<a id="a-E4"></a>一处思量为体故。<a id="a-E5"></a>不能永灭诸惑。<a id="a-E6"></a>但能伏灭诸惑。<a id="a-E7"></a>观行人修习不净观有三种。<a id="a-E8"></a>一初发观行。<a id="a-E9"></a>二已数习成行。<a id="a-EA"></a>三已过思量行。<a id="a-EB"></a>此中偈曰。<a id="a-EC"></a>骨量遍至海。<a id="a-ED"></a>增减名初发。<a id="a-EE"></a>释曰。<a id="a-EF"></a>若观行人。<a id="a-EG"></a>欲修习不净观。<a id="a-EH"></a>从初于自身分中。<a id="a-EI"></a>安置于心。<a id="a-EJ"></a>或在脚指。<a id="a-EK"></a>或在额上。<a id="a-EL"></a>随所乐处。<a id="a-EM"></a>心已随事。<a id="a-EN"></a>后于身分作假想。<a id="a-EO"></a>除皮肉血等。<a id="a-EP"></a>次第治骨令净。<a id="a-EQ"></a>心见具足骨聚相。<a id="a-ER"></a>如见一骨聚假想见第二亦尔。<a id="a-ES"></a>如此次第渐渐增长。<a id="a-ET"></a>满于房寺伽蓝国内。<a id="a-EU"></a>乃至遍满大地。<a id="a-EV"></a>以海为边。<a id="a-EW"></a>假想见如此。<a id="a-EX"></a>骨聚遍满。<a id="a-EY"></a>为增长意乐故。<a id="a-EZ"></a>后更缩减前观。<a id="a-Ea"></a>乃至假想。<a id="a-Eb"></a>唯见自身骨聚。<a id="a-Ec"></a>为渐略粗广心故。<a id="a-Ed"></a>心由如此量。<a id="a-Ee"></a>自在不净观得成。<a id="a-Ef"></a>于此位中。<a id="a-Eg"></a>是人名初发观行。<a id="a-Eh"></a>偈曰。<a id="a-Ei"></a>除脚头骨半说名数习成。<a id="a-Ej"></a>释曰。<a id="a-Ek"></a>复为渐略。<a id="a-El"></a>细心量差别故。<a id="a-Em"></a>于骨聚中。<a id="a-En"></a>除脚骨思惟余骨。<a id="a-Eo"></a>是名下略。<a id="a-Ep"></a>如此次第乃至除半身。<a id="a-Eq"></a>及除半头骨。<a id="a-Er"></a>思惟余半头骨。<a id="a-Es"></a>是名中上二略。<a id="a-Et"></a>由于略自在究竟故。<a id="a-Eu"></a>于此位中。<a id="a-Ev"></a>是人名已数习成行。<a id="a-Ew"></a>偈曰。<a id="a-Ex"></a>安心于眉间。<a id="a-Ey"></a>说名过思量。<a id="a-Ez"></a>释曰。<a id="a-F0"></a>此观行人。<a id="a-F1"></a>除所余半头骨。<a id="a-F2"></a>唯安心于自眉间。<a id="a-F3"></a>或缘骨及余境。<a id="a-F4"></a>一心得住。<a id="a-F5"></a>于此位中。<a id="a-F6"></a>是人名已过思量行。<a id="a-F7"></a>有不净观。<a id="a-F8"></a>由境界小故小。<a id="a-F9"></a>不由自在小故小。<a id="a-FA"></a>此中有四句。<a id="a-FB"></a>已熟未熟思惟。<a id="a-FC"></a>未熟已熟思惟。<a id="a-FD"></a>缘自身乃至海边骨聚为境故。<a id="a-FE"></a>复次此不净观。<a id="a-FF"></a>何法为性。<a id="a-FG"></a>几地何法为境。<a id="a-FH"></a>何处得生此义次第应知。<a id="a-FI"></a>偈曰。<a id="a-FJ"></a>无贪性十地。<a id="a-FK"></a>欲见境人生。<a id="a-FL"></a>释曰。<a id="a-FM"></a>此观无贪为性。<a id="a-FN"></a>地有十。<a id="a-FO"></a>谓四定及四近边定中间定欲界。<a id="a-FP"></a>以欲界所见法为境。<a id="a-FQ"></a>所见谓色及形。<a id="a-FR"></a>是故此定以义为境此义可然。<a id="a-FS"></a>此观唯于人道中生。<a id="a-FT"></a>余道则无。<a id="a-FU"></a>何况余界。<a id="a-FV"></a>于人道中。<a id="a-FW"></a>除北鸠娄。<a id="a-FX"></a>由如此义。<a id="a-FY"></a>是故此观名不净观。<a id="a-FZ"></a>随观世境界亦尔。<a id="a-Fa"></a>若无生为法。<a id="a-Fb"></a>缘三世为境。<a id="a-Fc"></a>由假想思惟故。<a id="a-Fd"></a>但是有流。<a id="a-Fe"></a>有离欲得。<a id="a-Ff"></a>有加行得。<a id="a-Fg"></a>由曾得不曾得故。<a id="a-Fh"></a>说不净观相及差别已。<a id="a-Fi"></a>阿那波那念今当说。<a id="a-Fj"></a>偈曰。<a id="a-Fk"></a>阿那波那念。<a id="a-Fl"></a>慧五地风境。<a id="a-Fm"></a>依欲身。<a id="a-Fn"></a>释曰。<a id="a-Fo"></a>若风向身入名阿那。<a id="a-Fp"></a>若风背身出名波那。<a id="a-Fq"></a>缘二为境忆持。<a id="a-Fr"></a>名阿那波那念此念以智慧为性。<a id="a-Fs"></a>而说为念者。<a id="a-Ft"></a>譬如念处。<a id="a-Fu"></a>此慧因念力得成故。<a id="a-Fv"></a>故说为念。<a id="a-Fw"></a>此念依五地生。<a id="a-Fx"></a>谓三近边定初定中间及欲界。<a id="a-Fy"></a>由说与舍相应故。<a id="a-Fz"></a>由苦乐随顺觉观起。<a id="a-G0"></a>此定既是觉观对治故。<a id="a-G1"></a>与苦乐不相应。<a id="a-G2"></a>复次苦乐是定心怨对故。<a id="a-G3"></a>此观是定心所成故。<a id="a-G4"></a>与苦乐不相应。<a id="a-G5"></a>有余师执。<a id="a-G6"></a>观行人入四定观。<a id="a-G7"></a>皆有舍受。<a id="a-G8"></a>于彼师此观则有八地。<a id="a-G9"></a>过此于余地非入出息地故。<a id="a-GA"></a>此定缘风为境。<a id="a-GB"></a>从欲界依止生于人天有此观。<a id="a-GC"></a>或由离欲得或由加行得。<a id="a-GD"></a>此观是真实思惟。<a id="a-GE"></a>属正法内观行人。<a id="a-GF"></a>偈曰。<a id="a-GG"></a>外道无。<a id="a-GH"></a>释曰。<a id="a-GI"></a>于外道教无此观。<a id="a-GJ"></a>无正说故。<a id="a-GK"></a>自不能觉微细正法。<a id="a-GL"></a>此观偈曰。<a id="a-GM"></a>六由数等。<a id="a-GN"></a>释曰。<a id="a-GO"></a>此观若具与六因相应。<a id="a-GP"></a>方得圆满。<a id="a-GQ"></a>六因者。<a id="a-GR"></a>一数。<a id="a-GS"></a>二随。<a id="a-GT"></a>三安四相。<a id="a-GU"></a>五转。<a id="a-GV"></a>六净此中于入出二息中。<a id="a-GW"></a>不作功用。<a id="a-GX"></a>与心舍身心相唯由念数。<a id="a-GY"></a>一二乃至十。<a id="a-GZ"></a>由畏心略及乱。<a id="a-Ga"></a>是故不少不多。<a id="a-Gb"></a>于此数中有三失。<a id="a-Gc"></a>一减数。<a id="a-Gd"></a>谓若二数一。<a id="a-Ge"></a>二长数。<a id="a-Gf"></a>谓若一数二。<a id="a-Gg"></a>三杂乱数。<a id="a-Gh"></a>谓若入数出。<a id="a-Gi"></a>若出数入。<a id="a-Gj"></a>若离三失。<a id="a-Gk"></a>是名正数。<a id="a-Gl"></a>中间若乱。<a id="a-Gm"></a>更从初数。<a id="a-Gn"></a>乃至得定。<a id="a-Go"></a>随者不作功用。<a id="a-Gp"></a>随逐入出息行。<a id="a-Gq"></a>此息入若远出若远。<a id="a-Gr"></a>如息行心亦随行。<a id="a-Gs"></a>此息为遍行身内。<a id="a-Gt"></a>为行身一分。<a id="a-Gu"></a>如息行心亦随行。<a id="a-Gv"></a>若息入行。<a id="a-Gw"></a>至喉心脐脐下髀胫。<a id="a-Gx"></a>由如此处所。<a id="a-Gy"></a>次第乃至脚心。<a id="a-Gz"></a>亦随行息。<a id="a-H0"></a>若出行。<a id="a-H1"></a>或一搩手。<a id="a-H2"></a>或一寻乃至风轮。<a id="a-H3"></a>及鞞岚婆风。<a id="a-H4"></a>心亦随行。<a id="a-H5"></a>由此观思惟真实故。<a id="a-H6"></a>是义不然。<a id="a-H7"></a>安者或于眉间。<a id="a-H8"></a>或于鼻端。<a id="a-H9"></a>随所乐处。<a id="a-HA"></a>乃至脚指。<a id="a-HB"></a>坚念于中住。<a id="a-HC"></a>譬如摩尼依缕。<a id="a-HD"></a>相者观视此息。<a id="a-HE"></a>为益为损。<a id="a-HF"></a>为冷为热等。<a id="a-HG"></a>此观不但以风大为境。<a id="a-HH"></a>四大及所造色。<a id="a-HI"></a>心及心法。<a id="a-HJ"></a>以彼为依具。<a id="a-HK"></a>以五阴为境界。<a id="a-HL"></a>转者转缘风境慧。<a id="a-HM"></a>安置此念于上上品善根处。<a id="a-HN"></a>乃至世第一法。<a id="a-HO"></a>净者此念已入见道修道中。<a id="a-HP"></a>有余师说。<a id="a-HQ"></a>从念处为初。<a id="a-HR"></a>金刚心为后名转。<a id="a-HS"></a>尽智无生智名净。<a id="a-HT"></a>此中说偈。</p>
  <p id="aHU">一数二随行　　三安四占相</p>
  <p id="aHV">五转六清净　　说名息念观</p>
  <p id="aHW">此中。<a id="a-HX"></a>应知入出息法。<a id="a-HY"></a>偈曰。<a id="a-HZ"></a>入出息随身。<a id="a-Ha"></a>释曰。<a id="a-Hb"></a>随身所依地。<a id="a-Hc"></a>入出息与身同地。<a id="a-Hd"></a>由息是身一分故。<a id="a-He"></a>此息依止身心差别生起生无色界众生。<a id="a-Hf"></a>及在柯罗逻等位。<a id="a-Hg"></a>于中不有故。<a id="a-Hh"></a>入无心定。<a id="a-Hi"></a>及在第四定。<a id="a-Hj"></a>于此人亦不有故。<a id="a-Hk"></a>何以故。<a id="a-Hl"></a>若身中已有空。<a id="a-Hm"></a>入出息地。<a id="a-Hn"></a>心若正现前。<a id="a-Ho"></a>此息必生起。<a id="a-Hp"></a>若人出第四定观风。<a id="a-Hq"></a>则先入若死。<a id="a-Hr"></a>若入第四定观风。<a id="a-Hs"></a>但出不入。<a id="a-Ht"></a>偈曰。<a id="a-Hu"></a>众生名。<a id="a-Hv"></a>释曰。<a id="a-Hw"></a>假立众生法聚中一分故。<a id="a-Hx"></a>偈曰。<a id="a-Hy"></a>非取。<a id="a-Hz"></a>释曰。<a id="a-I0"></a>与根相离故。<a id="a-I1"></a>非心心法所取为依止。<a id="a-I2"></a>偈曰。<a id="a-I3"></a>等流。<a id="a-I4"></a>释曰。<a id="a-I5"></a>非增长非果报。<a id="a-I6"></a>若身增长。<a id="a-I7"></a>此不增长故非增长。<a id="a-I8"></a>已断更续故非果报。<a id="a-I9"></a>何以故。<a id="a-IA"></a>无果报色有如此相。<a id="a-IB"></a>故是等流。<a id="a-IC"></a>偈曰。<a id="a-ID"></a>非下心。<a id="a-IE"></a>所缘非余心。<a id="a-IF"></a>释曰。<a id="a-IG"></a>此二息同地心及上地心。<a id="a-IH"></a>能缘此为境。<a id="a-II"></a>非下地心能缘。<a id="a-IJ"></a>亦非威仪及变化等心能缘。<a id="a-IK"></a>说入修二法门已。<a id="a-IL"></a>由此二法门。<a id="a-IM"></a>若已得。<a id="a-IN"></a>三摩提。<a id="a-IO"></a>偈曰。<a id="a-IP"></a>修观已成就。<a id="a-IQ"></a>方修四念处。<a id="a-IR"></a>释曰。<a id="a-IS"></a>为成就四谛观故。<a id="a-IT"></a>次说修四念处。<a id="a-IU"></a>何以故。<a id="a-IV"></a>四念处通摄一切法故。<a id="a-IW"></a>能对治四倒故。<a id="a-IX"></a>云何作四念处观。<a id="a-IY"></a>偈曰。<a id="a-IZ"></a>身受及心法。<a id="a-Ia"></a>由简择二相。<a id="a-Ib"></a>释曰。<a id="a-Ic"></a>先由别通相简择身。<a id="a-Id"></a>次简择受心法。<a id="a-Ie"></a>别相者。<a id="a-If"></a>是彼各各自性。<a id="a-Ig"></a>通相者。<a id="a-Ih"></a>譬如一切有为以无常为相。<a id="a-Ii"></a>一切有流以苦为相。<a id="a-Ij"></a>一切法以无我空为相。<a id="a-Ik"></a>复次身有何别相。<a id="a-Il"></a>四大四大所造为相。<a id="a-Im"></a>异前三名法。<a id="a-In"></a>复次彼说。<a id="a-Io"></a>若人正入修观。<a id="a-Ip"></a>观身由邻虚分及刹那灭正见。<a id="a-Iq"></a>如此身念处得成。<a id="a-Ir"></a>余念处亦尔。<a id="a-Is"></a>复次念处复有何性。<a id="a-It"></a>念处有三。<a id="a-Iu"></a>谓自性念处。<a id="a-Iv"></a>相应念处。<a id="a-Iw"></a>境界念处。<a id="a-Ix"></a>此中自性念处者。<a id="a-Iy"></a>偈曰。<a id="a-Iz"></a>性慧。<a id="a-J0"></a>释曰。<a id="a-J1"></a>是何慧。<a id="a-J2"></a>偈曰。<a id="a-J3"></a>闻思修。<a id="a-J4"></a>释曰。<a id="a-J5"></a>闻思修三慧。<a id="a-J6"></a>是自性念处故。<a id="a-J7"></a>约慧念处成三。<a id="a-J8"></a>偈曰。<a id="a-J9"></a>余相应境故。<a id="a-JA"></a>释曰。<a id="a-JB"></a>所余诸法。<a id="a-JC"></a>若与慧共生。<a id="a-JD"></a>说名相应念处。<a id="a-JE"></a>与自性念处相应故。<a id="a-JF"></a>能缘境界念处故。<a id="a-JG"></a>是二念处境界。<a id="a-JH"></a>说名境界念处。<a id="a-JI"></a>自性念处是慧。<a id="a-JJ"></a>云何可知。<a id="a-JK"></a>于身观身别通身相。<a id="a-JL"></a>名身念处。<a id="a-JM"></a>由此经言故。<a id="a-JN"></a>何法名观智慧。<a id="a-JO"></a>何以故。<a id="a-JP"></a>若人有慧于内身中。<a id="a-JQ"></a>能观通别二相故。<a id="a-JR"></a>云何说慧为念处。<a id="a-JS"></a>毗婆沙师说。<a id="a-JT"></a>由念多故。<a id="a-JU"></a>说名念处。<a id="a-JV"></a>义判云。<a id="a-JW"></a>由念力安立成故。<a id="a-JX"></a>譬如破木坚持于楔。<a id="a-JY"></a>若执如此。<a id="a-JZ"></a>是义可然。<a id="a-Ja"></a>由慧念得住故。<a id="a-Jb"></a>慧名念处。<a id="a-Jc"></a>如所见不忘故。<a id="a-Jd"></a>如净命阿尼娄驮说。<a id="a-Je"></a>此观行人。<a id="a-Jf"></a>若住观中。<a id="a-Jg"></a>观身别通二相。<a id="a-Jh"></a>念缘身为境。<a id="a-Ji"></a>即生住长佛世尊。<a id="a-Jj"></a>自说。<a id="a-Jk"></a>观行人。<a id="a-Jl"></a>若住观中。<a id="a-Jm"></a>观身别通二相。<a id="a-Jn"></a>念住不忘。<a id="a-Jo"></a>由此经故。<a id="a-Jp"></a>知慧是自性念处。<a id="a-Jq"></a>是处说如此义。<a id="a-Jr"></a>比丘是四种念处。<a id="a-Js"></a>云何生集。<a id="a-Jt"></a>云何灭离。<a id="a-Ju"></a>是食生集。<a id="a-Jv"></a>即是身生集。<a id="a-Jw"></a>是食灭离。<a id="a-Jx"></a>即是身灭离。<a id="a-Jy"></a>此经但说境界念处。<a id="a-Jz"></a>于中念止住故。<a id="a-K0"></a>如境界彼名亦如此。<a id="a-K1"></a>由缘自他及二相续为境界故。<a id="a-K2"></a>四念处各有三种。<a id="a-K3"></a>偈曰。<a id="a-K4"></a>次第如生。<a id="a-K5"></a>释曰。<a id="a-K6"></a>彼次第随生。<a id="a-K7"></a>生云何如此。<a id="a-K8"></a>如粗先观察故。<a id="a-K9"></a>由身是粗爱欲依止。<a id="a-KA"></a>此由受爱欲。<a id="a-KB"></a>此由心不调伏。<a id="a-KC"></a>此由惑不灭。<a id="a-KD"></a>故立次第。<a id="a-KE"></a>偈曰。<a id="a-KF"></a>四。<a id="a-KG"></a>对治倒等故。<a id="a-KH"></a>释曰。<a id="a-KI"></a>能对治净乐常我。<a id="a-KJ"></a>是故说念处次第有四。<a id="a-KK"></a>不增不减。<a id="a-KL"></a>此四念处中。<a id="a-KM"></a>前三境界无相杂。<a id="a-KN"></a>第四有二种。<a id="a-KO"></a>若但见法境界。<a id="a-KP"></a>则不相杂。<a id="a-KQ"></a>譬如身等。<a id="a-KR"></a>若通观二三四。<a id="a-KS"></a>同一道理。<a id="a-KT"></a>同一境界。<a id="a-KU"></a>此则相杂。<a id="a-KV"></a>如此数数修习。<a id="a-KW"></a>身等为境四种念处已。<a id="a-KX"></a>偈曰。<a id="a-KY"></a>此人法念中。<a id="a-KZ"></a>总摄境界住。<a id="a-Ka"></a>观法无常苦空无我相故。<a id="a-Kb"></a>释曰。<a id="a-Kc"></a>此修观人。<a id="a-Kd"></a>住相杂境界。<a id="a-Ke"></a>于法念处中。<a id="a-Kf"></a>一切身等四法。<a id="a-Kg"></a>总摄为一境。<a id="a-Kh"></a>由四相观察。<a id="a-Ki"></a>谓无常相苦相空相无我相。<a id="a-Kj"></a>偈曰。<a id="a-Kk"></a>从此暖行生。<a id="a-Kl"></a>释曰。<a id="a-Km"></a>从此法念处。<a id="a-Kn"></a>如此次第数数修习。<a id="a-Ko"></a>至最上上品。<a id="a-Kp"></a>有善根名暖行即生起。<a id="a-Kq"></a>是如暖行名暖行。<a id="a-Kr"></a>是能烧惑薪。<a id="a-Ks"></a>四圣道火前起相故。<a id="a-Kt"></a>故说名暖。<a id="a-Ku"></a>偈曰。<a id="a-Kv"></a>具四谛为境。<a id="a-Kw"></a>有十六种行。<a id="a-Kx"></a>释曰。<a id="a-Ky"></a>此暖善根由位长故。<a id="a-Kz"></a>具缘四谛为境有十六行。<a id="a-L0"></a>以四相观苦。<a id="a-L1"></a>谓无常苦空无我。<a id="a-L2"></a>以四相观集。<a id="a-L3"></a>谓因集生缘。<a id="a-L4"></a>以四相观灭。<a id="a-L5"></a>谓灭静妙离。<a id="a-L6"></a>以四相观道。<a id="a-L7"></a>谓道如行出。<a id="a-L8"></a>十六行差别后当说。<a id="a-L9"></a>如于暖行前亦如此。<a id="a-LA"></a>偈曰。<a id="a-LB"></a>从暖顶亦尔。<a id="a-LC"></a>释曰。<a id="a-LD"></a>是暖由软中上品次第增长。<a id="a-LE"></a>从暖上上品。<a id="a-LF"></a>有善根名顶即生起。<a id="a-LG"></a>此善根应知如暖。<a id="a-LH"></a>具缘四谛为境。<a id="a-LI"></a>有十六行。<a id="a-LJ"></a>由是最上上品胜彼故立别名。<a id="a-LK"></a>由是善法顶故。<a id="a-LL"></a>故说名顶何以故。<a id="a-LM"></a>从此有堕有过故。<a id="a-LN"></a>偈曰。<a id="a-LO"></a>于二由法念。<a id="a-LP"></a>安相。<a id="a-LQ"></a>释曰。<a id="a-LR"></a>于暖顶二善根中。<a id="a-LS"></a>由法念处安相。<a id="a-LT"></a>何法名安相。<a id="a-LU"></a>于四谛初安立十六相。<a id="a-LV"></a>偈曰。<a id="a-LW"></a>长由余。<a id="a-LX"></a>释曰。<a id="a-LY"></a>此二善根已生。<a id="a-LZ"></a>更修四念处故得增长。<a id="a-La"></a>若人增长已。<a id="a-Lb"></a>于前所得无复现前。<a id="a-Lc"></a>由不恭敬故。<a id="a-Ld"></a>偈曰。<a id="a-Le"></a>从彼忍。<a id="a-Lf"></a>释曰。<a id="a-Lg"></a>从软中上次第增长。<a id="a-Lh"></a>顶善根忍善根得生。<a id="a-Li"></a>最极能忍四圣谛理故。<a id="a-Lj"></a>无退堕故。<a id="a-Lk"></a>此忍亦有三种。<a id="a-Ll"></a>谓软中上。<a id="a-Lm"></a>此中偈曰。<a id="a-Ln"></a>二忍。<a id="a-Lo"></a>同彼。<a id="a-Lp"></a>释曰。<a id="a-Lq"></a>如前说。<a id="a-Lr"></a>顶软中二忍亦尔。<a id="a-Ls"></a>由安相故。<a id="a-Lt"></a>一切忍。<a id="a-Lu"></a>偈曰。<a id="a-Lv"></a>法念长。<a id="a-Lw"></a>释曰。<a id="a-Lx"></a>是三品忍。<a id="a-Ly"></a>同用法念处为增长。<a id="a-Lz"></a>不由余念处。<a id="a-M0"></a>偈曰。<a id="a-M1"></a>欲界苦为境增上品。<a id="a-M2"></a>释曰。<a id="a-M3"></a>是最上品忍。<a id="a-M4"></a>为引世第一法故。<a id="a-M5"></a>故缘欲界苦起。<a id="a-M6"></a>是故暖等善根。<a id="a-M7"></a>缘三界苦等为境。<a id="a-M8"></a>此义自成。<a id="a-M9"></a>由不说决定义故。<a id="a-MA"></a>是时能灭色界无色界。<a id="a-MB"></a>对治一一谛相境界。<a id="a-MC"></a>乃至由二刹那心。<a id="a-MD"></a>思惟欲界苦。<a id="a-ME"></a>如此一切说名中忍。<a id="a-MF"></a>若一刹那缘欲界苦为境。<a id="a-MG"></a>此名上品忍。<a id="a-MH"></a>偈曰。<a id="a-MI"></a>一念。<a id="a-MJ"></a>释曰。<a id="a-MK"></a>此上品忍但一刹那无长时。<a id="a-ML"></a>偈曰。<a id="a-MM"></a>世第一亦尔。<a id="a-MN"></a>释曰。<a id="a-MO"></a>如上品忍缘欲界苦为境。<a id="a-MP"></a>一相一刹那。<a id="a-MQ"></a>世第一法亦尔。<a id="a-MR"></a>缘欲界苦为境。<a id="a-MS"></a>一相一刹那。<a id="a-MT"></a>此法是世间法。<a id="a-MU"></a>由有流故。<a id="a-MV"></a>于世间法中最胜故。<a id="a-MW"></a>说世第一胜者。<a id="a-MX"></a>离同类因。<a id="a-MY"></a>由此功力。<a id="a-MZ"></a>能引圣道故。<a id="a-Ma"></a>是故暖等念处为性故。<a id="a-Mb"></a>同是慧性。<a id="a-Mc"></a>偈曰。<a id="a-Md"></a>诸五阴离至。<a id="a-Me"></a>释曰。<a id="a-Mf"></a>是一切皆以五阴为性。<a id="a-Mg"></a>由摄伴类故。<a id="a-Mh"></a>但离至得。<a id="a-Mi"></a>至得非暖等所摄。<a id="a-Mj"></a>何以故。<a id="a-Mk"></a>勿圣人由现前至得故。<a id="a-Ml"></a>更现前暖等善根。<a id="a-Mm"></a>此中缘三谛为境。<a id="a-Mn"></a>暖位安相中。<a id="a-Mo"></a>修法念处现在同类四。<a id="a-Mp"></a>若缘灭谛为境。<a id="a-Mq"></a>此有二种。<a id="a-Mr"></a>一切中诸行同类。<a id="a-Ms"></a>若于增长中。<a id="a-Mt"></a>四念处现世修随一。<a id="a-Mu"></a>未来具四。<a id="a-Mv"></a>若缘灭为境。<a id="a-Mw"></a>增长中但修最后念处同类四。<a id="a-Mx"></a>复修四念处。<a id="a-My"></a>及一切行。<a id="a-Mz"></a>由已得性。<a id="a-N0"></a>若安相于顶中。<a id="a-N1"></a>虽缘四谛。<a id="a-N2"></a>修最后念处。<a id="a-N3"></a>缘灭谛增长中。<a id="a-N4"></a>但修最后念处。<a id="a-N5"></a>未来具四。<a id="a-N6"></a>及一切行。<a id="a-N7"></a>若缘三谛。<a id="a-N8"></a>增长中四念处。<a id="a-N9"></a>现世修随一。<a id="a-NA"></a>未来具四。<a id="a-NB"></a>及一切行。<a id="a-NC"></a>若安相于忍中。<a id="a-ND"></a>于一切位中。<a id="a-NE"></a>修最后念处。<a id="a-NF"></a>未来具四。<a id="a-NG"></a>及一切行。<a id="a-NH"></a>若安相于世第一中。<a id="a-NI"></a>但修最后念处未来具四行亦四。<a id="a-NJ"></a>由无后分故。<a id="a-NK"></a>由似见道故。<a id="a-NL"></a>偈曰。<a id="a-NM"></a>如此决择分。<a id="a-NN"></a>能四。<a id="a-NO"></a>释曰。<a id="a-NP"></a>如此有四种决择分能善根。<a id="a-NQ"></a>谓暖顶忍世第一。<a id="a-NR"></a>于四中前二是软品。<a id="a-NS"></a>动故。<a id="a-NT"></a>由有退堕故。<a id="a-NU"></a>忍是中品。<a id="a-NV"></a>世第一是上品。<a id="a-NW"></a>决择分能有何义。<a id="a-NX"></a>决以无疑为义。<a id="a-NY"></a>择以分别法相为义。<a id="a-NZ"></a>此二即是圣道义。<a id="a-Na"></a>由圣道能灭一切疑故。<a id="a-Nb"></a>能分别四圣谛相故。<a id="a-Nc"></a>谓此法是苦。<a id="a-Nd"></a>乃至此法是道。<a id="a-Ne"></a>是故一切圣道。<a id="a-Nf"></a>名决择分者。<a id="a-Ng"></a>于见道中。<a id="a-Nh"></a>随约一道故名分。<a id="a-Ni"></a>若法能引此令生。<a id="a-Nj"></a>说名决择分能善根。<a id="a-Nk"></a>偈曰。<a id="a-Nl"></a>修慧类。<a id="a-Nm"></a>释曰。<a id="a-Nn"></a>此四皆属修位。<a id="a-No"></a>非闻思位故。<a id="a-Np"></a>偈曰。<a id="a-Nq"></a>未来中间定。<a id="a-Nr"></a>地。<a id="a-Ns"></a>释曰。<a id="a-Nt"></a>未来定中间定四根本定。<a id="a-Nu"></a>是此善根所依地。<a id="a-Nv"></a>六地所摄故。<a id="a-Nw"></a>于下地无。<a id="a-Nx"></a>以无定故。<a id="a-Ny"></a>于上地无。<a id="a-Nz"></a>由是见道伴类故。<a id="a-O0"></a>故于彼无。<a id="a-O1"></a>不缘欲界故。<a id="a-O2"></a>此欲界应先知先灭离故由此二地。<a id="a-O3"></a>互不具奢摩他毗钵舍那故。<a id="a-O4"></a>此二是见道伴类。<a id="a-O5"></a>于二地无故。<a id="a-O6"></a>二地非决择分能善根所依处此四善根。<a id="a-O7"></a>以色界中五阴为果报。<a id="a-O8"></a>但能圆满不能引生。<a id="a-O9"></a>由背憎生死起故。<a id="a-OA"></a>偈曰。<a id="a-OB"></a>说二下地。<a id="a-OC"></a>释曰。<a id="a-OD"></a>大德瞿沙说。<a id="a-OE"></a>前二决择分能善根。<a id="a-OF"></a>以七地为依处。<a id="a-OG"></a>或依欲界地起。<a id="a-OH"></a>是一切暖等四善根。<a id="a-OI"></a>偈曰。<a id="a-OJ"></a>欲依三。<a id="a-OK"></a>释曰。<a id="a-OL"></a>前三于人道中。<a id="a-OM"></a>生于三洲。<a id="a-ON"></a>若先已生。<a id="a-OO"></a>于天道亦得现前。<a id="a-OP"></a>第四于天上亦得生。<a id="a-OQ"></a>前三男女二人得。<a id="a-OR"></a>依男女身生。<a id="a-OS"></a>偈曰。<a id="a-OT"></a>第一。<a id="a-OU"></a>女得由二依。<a id="a-OV"></a>释曰。<a id="a-OW"></a>若女人得世第一。<a id="a-OX"></a>必由二依方得。<a id="a-OY"></a>若男人得但由男人依得。<a id="a-OZ"></a>何以故。<a id="a-Oa"></a>由先已得女人类非择灭故。<a id="a-Ob"></a>云何舍决择分能善根。<a id="a-Oc"></a>偈曰。<a id="a-Od"></a>由舍地圣舍。<a id="a-Oe"></a>释曰。<a id="a-Of"></a>随所依地。<a id="a-Og"></a>圣人得此四善根。<a id="a-Oh"></a>若圣人舍此地。<a id="a-Oi"></a>即舍此善根。<a id="a-Oj"></a>不由别因舍地。<a id="a-Ok"></a>云何由得度胜地故。<a id="a-Ol"></a>不由余因。<a id="a-Om"></a>偈曰。<a id="a-On"></a>非圣舍由死。<a id="a-Oo"></a>释曰。<a id="a-Op"></a>若凡夫人。<a id="a-Oq"></a>必由舍聚同分故舍。<a id="a-Or"></a>若有若无得度胜地。<a id="a-Os"></a>偈曰。<a id="a-Ot"></a>初二由退舍。<a id="a-Ou"></a>释曰。<a id="a-Ov"></a>前暖顶二善根。<a id="a-Ow"></a>凡夫人由退堕舍。<a id="a-Ox"></a>及由死舍。<a id="a-Oy"></a>圣人于二无退舍。<a id="a-Oz"></a>从忍及世第一。<a id="a-P0"></a>凡夫人亦不退。<a id="a-P1"></a>偈曰。<a id="a-P2"></a>由本中见谛。<a id="a-P3"></a>释曰。<a id="a-P4"></a>若人依根本定。<a id="a-P5"></a>生暖等善根。<a id="a-P6"></a>于今生若未见四谛必见四谛。<a id="a-P7"></a>厌恶心极重故。<a id="a-P8"></a>偈曰。<a id="a-P9"></a>退已得非先。<a id="a-PA"></a>释曰。<a id="a-PB"></a>若人退前二后还得。<a id="a-PC"></a>是得未曾得。<a id="a-PD"></a>非得先所舍。<a id="a-PE"></a>譬波罗提木叉护。<a id="a-PF"></a>非曾熟修。<a id="a-PG"></a>功用所成故若位各有余。<a id="a-PH"></a>从此余更修接之。<a id="a-PI"></a>若无从根本修。</p>
 </body>
</html>