<!doctype html>
<html id="z3IBVzA18n" data-ver="1632">
 <head>
  <meta charset="utf-8">
  <meta author="婆薮盘豆">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨俱舍释论卷第十一</h1>
  <h2 id="a2">分别业品第四之二</h2>
  <p id="a3">分别说无教已。<a id="a-4"></a>偈曰。<a id="a-5"></a>复一切与教。<a id="a-6"></a>正作与中应。<a id="a-7"></a>释曰。<a id="a-8"></a>一切人于护不护及中住。<a id="a-9"></a>乃至造有教业未竟。<a id="a-A"></a>是时中与现世有教相应。<a id="a-B"></a>偈曰。<a id="a-C"></a>刹那后与过。<a id="a-D"></a>至舍。<a id="a-E"></a>释曰。<a id="a-F"></a>从初刹那后乃至舍。<a id="a-G"></a>与过去有教相应。<a id="a-H"></a>偈曰。<a id="a-I"></a>非来应。<a id="a-J"></a>释曰。<a id="a-K"></a>无人与未来有教相应。<a id="a-L"></a>偈曰。<a id="a-M"></a>与有覆无覆。<a id="a-N"></a>过去不相应。<a id="a-O"></a>释曰。<a id="a-P"></a>若有教或有覆或无覆。<a id="a-Q"></a>与过去不相应。<a id="a-R"></a>未来亦尔。<a id="a-S"></a>若法势力弱。<a id="a-T"></a>至得亦弱。<a id="a-U"></a>不得相续。<a id="a-V"></a>此势力弱。<a id="a-W"></a>何法所作。<a id="a-X"></a>心所作。<a id="a-Y"></a>若尔心所作有覆无记。<a id="a-Z"></a>勿势力弱。<a id="a-a"></a>是义不然。<a id="a-b"></a>身口业昧钝故。<a id="a-c"></a>依他成故。<a id="a-d"></a>心则不尔。<a id="a-e"></a>此无覆有教。<a id="a-f"></a>亦由弱力故意所起。<a id="a-g"></a>是故其力最弱。<a id="a-h"></a>于前已说。<a id="a-i"></a>有人住于不护。<a id="a-j"></a>何法名不护。<a id="a-k"></a>偈曰。<a id="a-l"></a>不护及恶行。<a id="a-m"></a>恶戒或业道。<a id="a-n"></a>释曰。<a id="a-o"></a>如此等是不护众名。<a id="a-p"></a>此中不能禁制恶中身口。<a id="a-q"></a>故名不护。<a id="a-r"></a>聪慧人所诃故。<a id="a-s"></a>得非可爱果报故。<a id="a-t"></a>故名恶行。<a id="a-u"></a>善戒对治故。<a id="a-v"></a>故名恶戒。<a id="a-w"></a>身口所造故名业。<a id="a-x"></a>根本所摄故。<a id="a-y"></a>名业道。<a id="a-z"></a>有人与有教相应。<a id="a-10"></a>不与无教相应。<a id="a-11"></a>此义有四句。<a id="a-12"></a>此中偈曰。<a id="a-13"></a>但与教相应。<a id="a-14"></a>中住下心作。<a id="a-15"></a>释曰。<a id="a-16"></a>若故意弱。<a id="a-17"></a>或作善或作恶。<a id="a-18"></a>此人住于非护非不护。<a id="a-19"></a>但与有教相应。<a id="a-1A"></a>不与无教相应。<a id="a-1B"></a>何况作无记。<a id="a-1C"></a>除有摄福德业处及业远。<a id="a-1D"></a>偈曰。<a id="a-1E"></a>舍未生有教。<a id="a-1F"></a>余无教圣人。<a id="a-1G"></a>释曰。<a id="a-1H"></a>但与无教相应。<a id="a-1I"></a>不与有教相应者。<a id="a-1J"></a>若圣人已易生。<a id="a-1K"></a>若未作身口业。<a id="a-1L"></a>或已舍身口业。<a id="a-1M"></a>与二相应者。<a id="a-1N"></a>若人住波罗提木叉护。<a id="a-1O"></a>起身口业。<a id="a-1P"></a>或住非护非非护。<a id="a-1Q"></a>由最上品故意。<a id="a-1R"></a>或作善或作恶。<a id="a-1S"></a>与二不相应者。<a id="a-1T"></a>除前三句。<a id="a-1U"></a>说住护不护及中人。<a id="a-1V"></a>安立至得有教无教义已。<a id="a-1W"></a>云何能得此护。<a id="a-1X"></a>偈曰。<a id="a-1Y"></a>定生由定地得。<a id="a-1Z"></a>释曰。<a id="a-1a"></a>是时若得有流定地心。<a id="a-1b"></a>或根本定或近分定。<a id="a-1c"></a>是时即得定生护。<a id="a-1d"></a>以一时俱起故。<a id="a-1e"></a>偈曰。<a id="a-1f"></a>由圣依此无流。<a id="a-1g"></a>释曰。<a id="a-1h"></a>若得此定地无流所依。<a id="a-1i"></a>即得无流护。<a id="a-1j"></a>此中有六定地。<a id="a-1k"></a>或皆无流。<a id="a-1l"></a>谓四定非至中间。<a id="a-1m"></a>此义后当说。<a id="a-1n"></a>偈曰。<a id="a-1o"></a>波木叉。<a id="a-1p"></a>由互令他等。<a id="a-1q"></a>释曰。<a id="a-1r"></a>波罗提木叉护者。<a id="a-1s"></a>由令他方得。<a id="a-1t"></a>若他令彼彼亦令他。<a id="a-1u"></a>此或从大众得。<a id="a-1v"></a>或从一人得。<a id="a-1w"></a>从大众得者。<a id="a-1x"></a>谓比丘比丘尼式叉摩那护。<a id="a-1y"></a>从一人得者。<a id="a-1z"></a>谓所余诸护。<a id="a-20"></a>有毗那耶。<a id="a-21"></a>毗婆沙师说。<a id="a-22"></a>受大戒有十种。<a id="a-23"></a>为摄此故说等。<a id="a-24"></a>何者为十。<a id="a-25"></a>一由自然得大戒。<a id="a-26"></a>如佛婆伽婆及独觉。<a id="a-27"></a>二由入正定聚得大戒。<a id="a-28"></a>如憍陈如等五比丘。<a id="a-29"></a>得苦法智忍时。<a id="a-2A"></a>三由呼善来比丘得大戒。<a id="a-2B"></a>如耶舍等。<a id="a-2C"></a>四由信受大师得大戒。<a id="a-2D"></a>如摩诃迦葉。<a id="a-2E"></a>五由答问难得大戒。<a id="a-2F"></a>如须陀夷。<a id="a-2G"></a>六由信受八尊法得大戒。<a id="a-2H"></a>如大瞿耽弥。<a id="a-2I"></a>七由遣使得大戒。<a id="a-2J"></a>如达摩陈那比丘尼。<a id="a-2K"></a>八由能持毗那耶为第五。<a id="a-2L"></a>于边地国得大戒。<a id="a-2M"></a>九由十部于中国得大戒。<a id="a-2N"></a>十由三说三归得大戒。<a id="a-2O"></a>如六十贤部共集受戒。<a id="a-2P"></a>是诸人波罗提木叉护。<a id="a-2Q"></a>非定随有教。<a id="a-2R"></a>此波罗提木叉护。<a id="a-2S"></a>若欲受几时应受。<a id="a-2T"></a>偈曰。<a id="a-2U"></a>随有命善受。<a id="a-2V"></a>正护或日夜。<a id="a-2W"></a>释曰。<a id="a-2X"></a>七部所持波罗提木叉护。<a id="a-2Y"></a>随有命应受。<a id="a-2Z"></a>优波婆娑护。<a id="a-2a"></a>一日一夜受时决定。<a id="a-2b"></a>如此护时边有二。<a id="a-2c"></a>种谓寿命边。<a id="a-2d"></a>日夜边。<a id="a-2e"></a>于日夜重说。<a id="a-2f"></a>故成半月护。<a id="a-2g"></a>何法名时。<a id="a-2h"></a>此名显有为法义。<a id="a-2i"></a>于四洲是光位说名曰。<a id="a-2j"></a>闇位说名夜。<a id="a-2k"></a>此义可然。<a id="a-2l"></a>谓从命终后。<a id="a-2m"></a>虽复有受护不得生。<a id="a-2n"></a>依止非同分故。<a id="a-2o"></a>由此依止于中不能起加行故。<a id="a-2p"></a>不能令忆本行故。<a id="a-2q"></a>若人一日一夜后。<a id="a-2r"></a>或五日或十日。<a id="a-2s"></a>受优波婆娑护。<a id="a-2t"></a>于多优波婆娑护生中。<a id="a-2u"></a>何法能遮。<a id="a-2v"></a>应有法能遮。<a id="a-2w"></a>由如来于经中说。<a id="a-2x"></a>优波婆娑护。<a id="a-2y"></a>但一日一夜。<a id="a-2z"></a>此义今应思。<a id="a-30"></a>为如来见一日一夜后优波婆娑护不得生故。<a id="a-31"></a>但说优波婆娑护一日一夜为。<a id="a-32"></a>为安立难调伏根众生。<a id="a-33"></a>正受优波婆娑护。<a id="a-34"></a>止于一日一夜中。<a id="a-35"></a>如此事云何可思度。<a id="a-36"></a>此时若护得生。<a id="a-37"></a>与何道理相违。<a id="a-38"></a>此事后不曾见如来为一人说故。<a id="a-39"></a>毗婆沙师。<a id="a-3A"></a>非如来所说则不敢说。<a id="a-3B"></a>不护决定时云何。<a id="a-3C"></a>偈曰。<a id="a-3D"></a>无日夜不护。<a id="a-3E"></a>释曰。<a id="a-3F"></a>由此人乐一期作恶业。<a id="a-3G"></a>是故不护生。<a id="a-3H"></a>不得止一日一夜。<a id="a-3I"></a>不如优波婆娑护。<a id="a-3J"></a>何以故。<a id="a-3K"></a>如彼执。<a id="a-3L"></a>偈曰。<a id="a-3M"></a>由不受如此。<a id="a-3N"></a>释曰。<a id="a-3O"></a>无人受不护。<a id="a-3P"></a>如受优波婆娑护。<a id="a-3Q"></a>愿我一日一夜中。<a id="a-3R"></a>受持不护。<a id="a-3S"></a>由此业是聪慧人所诃。<a id="a-3T"></a>若尔亦无如此受持。<a id="a-3U"></a>愿我一期中受持不护。<a id="a-3V"></a>是故勿一期得不护。<a id="a-3W"></a>虽不受持如此。<a id="a-3X"></a>由一向违善。<a id="a-3Y"></a>故意作此恶事。<a id="a-3Z"></a>故得不护。<a id="a-3a"></a>不由暂时违善故意得。<a id="a-3b"></a>是故皆得一生不护。<a id="a-3c"></a>优波婆娑护。<a id="a-3d"></a>虽心不一向。<a id="a-3e"></a>由求受故意力。<a id="a-3f"></a>是故一日一夜。<a id="a-3g"></a>得随所求故。<a id="a-3h"></a>若有人求得不护。<a id="a-3i"></a>暂时受不护。<a id="a-3j"></a>必得不护。<a id="a-3k"></a>此义非所曾见故。<a id="a-3l"></a>不可立如此。<a id="a-3m"></a>经部师说。<a id="a-3n"></a>如护无教非有实物。<a id="a-3o"></a>不护亦尔。<a id="a-3p"></a>非有实物。<a id="a-3q"></a>此不护以求恶事故意为体。<a id="a-3r"></a>共随续事。<a id="a-3s"></a>因此若人虽起善心。<a id="a-3t"></a>犹说有不护。<a id="a-3u"></a>以不弃舍此故。<a id="a-3v"></a>复次此优波婆娑护。<a id="a-3w"></a>若人欲一日一夜受。<a id="a-3x"></a>受法云何。<a id="a-3y"></a>偈曰。<a id="a-3z"></a>晨朝从他受。<a id="a-40"></a>下坐随后说。<a id="a-41"></a>布萨护具分。<a id="a-42"></a>离庄饰昼夜。<a id="a-43"></a>释曰。<a id="a-44"></a>晨朝者。<a id="a-45"></a>谓日初出时。<a id="a-46"></a>此护时最促。<a id="a-47"></a>唯一日一夜故。<a id="a-48"></a>若人先已作求受意。<a id="a-49"></a>谓我恒于第八日等时。<a id="a-4A"></a>必应受优波婆娑护。<a id="a-4B"></a>若食已亦得受。<a id="a-4C"></a>亦应从他受。<a id="a-4D"></a>不得自受。<a id="a-4E"></a>由此观他故。<a id="a-4F"></a>若有犯因缘。<a id="a-4G"></a>为不犯故。<a id="a-4H"></a>下坐者。<a id="a-4I"></a>或蹲或跪下心合掌。<a id="a-4J"></a>除病时若人无恭敬心。<a id="a-4K"></a>诸善护则不生。<a id="a-4L"></a>随施戒人语。<a id="a-4M"></a>后说勿前勿俱。<a id="a-4N"></a>若尔可说从他受。<a id="a-4O"></a>若不尔受施皆不成。<a id="a-4P"></a>若受必须具分受。<a id="a-4Q"></a>不可减。<a id="a-4R"></a>分离庄饰者。<a id="a-4S"></a>离非旧庄饰。<a id="a-4T"></a>何以故。<a id="a-4U"></a>若常所用庄饰。<a id="a-4V"></a>不生极醉乱心如新庄饰。<a id="a-4W"></a>若受必须尽一日夜。<a id="a-4X"></a>至明旦若不如此法受。<a id="a-4Y"></a>但生善行。<a id="a-4Z"></a>不得优波婆娑护。<a id="a-4a"></a>此善行能感可爱果报。<a id="a-4b"></a>若执如此行。<a id="a-4c"></a>猎行邪淫人。<a id="a-4d"></a>于夜于日受优波婆娑护。<a id="a-4e"></a>必有果报不违道理。<a id="a-4f"></a>优波婆娑者何义。<a id="a-4g"></a>由此护此人近阿罗汉边住。<a id="a-4h"></a>由随学阿罗汉法故。<a id="a-4i"></a>又近随有命护边住故。<a id="a-4j"></a>或说名布沙他。<a id="a-4k"></a>生长单薄善根众生。<a id="a-4l"></a>复净善根故。<a id="a-4m"></a>名布沙他。<a id="a-4n"></a>如偈言。</p>
  <p id="a4o">由此能长养　　自他净善心</p>
  <p id="a4p">故佛如来说　　此名布沙他</p>
  <p id="a4q">云何受此护。<a id="a-4r"></a>必须具八分。<a id="a-4s"></a>由此义偈曰。<a id="a-4t"></a>戒分无放逸。<a id="a-4u"></a>分修分次第。<a id="a-4v"></a>前四一后三。<a id="a-4w"></a>释曰。<a id="a-4x"></a>前四名戒分。<a id="a-4y"></a>从离杀生乃至离妄语。<a id="a-4z"></a>此四离性罪故。<a id="a-50"></a>次一名不放逸分。<a id="a-51"></a>谓离饮酒。<a id="a-52"></a>若人善受具戒。<a id="a-53"></a>由饮酒醉乱。<a id="a-54"></a>能扰动诸学处海。<a id="a-55"></a>由放逸故。<a id="a-56"></a>后三名修分。<a id="a-57"></a>乃至离非时食。<a id="a-58"></a>能随助厌离心为功德故。<a id="a-59"></a>若不受无放逸分及修分。<a id="a-5A"></a>有何过失。<a id="a-5B"></a>偈曰。<a id="a-5C"></a>由此失念醉。<a id="a-5D"></a>释曰。<a id="a-5E"></a>若人饮酒。<a id="a-5F"></a>即忘失是事非事念。<a id="a-5G"></a>若人受用高胜卧处及舞歌音乐等。<a id="a-5H"></a>心醉乱即生。<a id="a-5I"></a>于此二中。<a id="a-5J"></a>随用一处。<a id="a-5K"></a>破戒不远。<a id="a-5L"></a>若人依时食。<a id="a-5M"></a>由离先所习非时食。<a id="a-5N"></a>忆持优波婆娑护。<a id="a-5O"></a>即起厌离心亦生。<a id="a-5P"></a>若无第八。<a id="a-5Q"></a>此二则不有。<a id="a-5R"></a>有余人说。<a id="a-5S"></a>唯离非时食。<a id="a-5T"></a>于此八中。<a id="a-5U"></a>说名优波婆娑。<a id="a-5V"></a>所余八。<a id="a-5W"></a>为此分开。<a id="a-5X"></a>观听舞歌着香花等分为二。<a id="a-5Y"></a>若执如此。<a id="a-5Z"></a>则为经所违。<a id="a-5a"></a>经云由离非时食。<a id="a-5b"></a>是第八分。<a id="a-5c"></a>我今随学随行诸圣阿罗汉。<a id="a-5d"></a>若尔何别法。<a id="a-5e"></a>名优波婆娑。<a id="a-5f"></a>以此八为分。<a id="a-5g"></a>是聚处随一一法说名分。<a id="a-5h"></a>譬如车分及四分军五分散。<a id="a-5i"></a>应知八分优波婆娑亦尔。<a id="a-5j"></a>毗婆娑师说。<a id="a-5k"></a>离非时食。<a id="a-5l"></a>是优波婆娑。<a id="a-5m"></a>亦是优波婆娑分。<a id="a-5n"></a>譬如正见是圣道亦是圣道分。<a id="a-5o"></a>择法觉分是觉亦是觉分。<a id="a-5p"></a>三摩提是定亦是定分。<a id="a-5q"></a>宿旧诸师说。<a id="a-5r"></a>不可立正见等为彼分。<a id="a-5s"></a>若前生正见等。<a id="a-5t"></a>于后生成分。<a id="a-5u"></a>初刹那生圣道不应成八分。<a id="a-5v"></a>为唯优婆塞有优波婆娑护。<a id="a-5w"></a>为余人亦有。<a id="a-5x"></a>亦有。<a id="a-5y"></a>偈曰。<a id="a-5z"></a>余人有布萨。<a id="a-60"></a>若无三归无。<a id="a-61"></a>释曰。<a id="a-62"></a>若人非优婆塞。<a id="a-63"></a>于一日夜中。<a id="a-64"></a>归依佛法僧已。<a id="a-65"></a>后受优波婆娑护。<a id="a-66"></a>此人则得此护。<a id="a-67"></a>异此则不得。<a id="a-68"></a>除不知。<a id="a-69"></a>经中说。<a id="a-6A"></a>佛言摩诃那摩。<a id="a-6B"></a>若人在家白衣丈夫。<a id="a-6C"></a>与男根相应。<a id="a-6D"></a>归依佛归依法归依僧。<a id="a-6E"></a>亦说此言。<a id="a-6F"></a>愿大德忆持。<a id="a-6G"></a>我今是优婆塞摩诃那摩。<a id="a-6H"></a>唯由此量。<a id="a-6I"></a>此人成优婆塞。<a id="a-6J"></a>为由受三归即成优婆塞。<a id="a-6K"></a>为不尔。<a id="a-6L"></a>外国诸师说非。<a id="a-6M"></a>罽宾国师说。<a id="a-6N"></a>离五戒则不成优婆塞。<a id="a-6O"></a>若尔经中说云何。<a id="a-6P"></a>此中无相违。<a id="a-6Q"></a>由此言五戒发故。<a id="a-6R"></a>是故偈曰。<a id="a-6S"></a>由称优婆塞护。<a id="a-6T"></a>释曰。<a id="a-6U"></a>由信受自称名。<a id="a-6V"></a>是优婆塞。<a id="a-6W"></a>此人则发优婆塞护。<a id="a-6X"></a>是时信受已自称言。<a id="a-6Y"></a>大德忆持。<a id="a-6Z"></a>我是优婆塞。<a id="a-6a"></a>从今时随有命我离命。<a id="a-6b"></a>离夺命等事。<a id="a-6c"></a>由除中间语故。<a id="a-6d"></a>但言离命。<a id="a-6e"></a>已得戒人。<a id="a-6f"></a>为令识可持非可持故。<a id="a-6g"></a>后为说戒。<a id="a-6h"></a>偈曰。<a id="a-6i"></a>说如比丘护。<a id="a-6j"></a>释曰。<a id="a-6k"></a>已得具戒更令受学处。<a id="a-6l"></a>沙弥亦尔。<a id="a-6m"></a>为令识戒相。<a id="a-6n"></a>从此从彼汝今应护。<a id="a-6o"></a>优婆塞亦尔。<a id="a-6p"></a>离五护无别优婆塞。<a id="a-6q"></a>偈曰。<a id="a-6r"></a>一切若有护。<a id="a-6s"></a>一处等云何。<a id="a-6t"></a>释曰。<a id="a-6u"></a>若一切优婆塞。<a id="a-6v"></a>皆住优婆塞护。<a id="a-6w"></a>云何佛婆伽婆。<a id="a-6x"></a>说四种优婆塞。<a id="a-6y"></a>一持一处。<a id="a-6z"></a>二持少处。<a id="a-70"></a>三持多处。<a id="a-71"></a>四持具处。<a id="a-72"></a>偈曰。<a id="a-73"></a>能持故说尔。<a id="a-74"></a>释曰。<a id="a-75"></a>若人能持。<a id="a-76"></a>随所应持。<a id="a-77"></a>于中说此人为能持故。<a id="a-78"></a>说一切优婆塞本有护。<a id="a-79"></a>今此执违经起。<a id="a-7A"></a>云何违经。<a id="a-7B"></a>由信受称言即得五护。<a id="a-7C"></a>谓彼说离命。<a id="a-7D"></a>此言云何违经。<a id="a-7E"></a>经言不尔。<a id="a-7F"></a>经言云何。<a id="a-7G"></a>如摩诃那摩经说。<a id="a-7H"></a>于中是明优婆塞相。<a id="a-7I"></a>于余处则无。<a id="a-7J"></a>是处说如此文。<a id="a-7K"></a>随有命至于命。<a id="a-7L"></a>我今专信愿尊忆持。<a id="a-7M"></a>于此文中。<a id="a-7N"></a>见四谛人。<a id="a-7O"></a>显示见知种类。<a id="a-7P"></a>由寿命信受正法。<a id="a-7Q"></a>若为救寿命。<a id="a-7R"></a>我亦无义更舍正法。<a id="a-7S"></a>此文不为显优婆塞相。<a id="a-7T"></a>如汝所说文句。<a id="a-7U"></a>谓为离命。<a id="a-7V"></a>于余处非所曾见。<a id="a-7W"></a>何人能从此不明了文。<a id="a-7X"></a>持一处等文。<a id="a-7Y"></a>若依破戒人。<a id="a-7Z"></a>说此文句。<a id="a-7a"></a>于中问亦不相应。<a id="a-7b"></a>何况答。<a id="a-7c"></a>何以故。<a id="a-7d"></a>何人已解优婆塞护。<a id="a-7e"></a>不解如此若人不破此戒是人持此戒。<a id="a-7f"></a>若人不识优婆塞护量。<a id="a-7g"></a>依能持如此护量人故问。<a id="a-7h"></a>此问则应理。<a id="a-7i"></a>问言世尊几量为优婆塞持一处。<a id="a-7j"></a>乃至几量。<a id="a-7k"></a>为优婆塞持具处。<a id="a-7l"></a>毗婆沙师说。<a id="a-7m"></a>若离护亦成优婆塞。<a id="a-7n"></a>若不具受护。<a id="a-7o"></a>亦应成比丘及沙弥。<a id="a-7p"></a>犹如优婆塞。<a id="a-7q"></a>优婆塞等护分量。<a id="a-7r"></a>决定云何。<a id="a-7s"></a>随大师分别所立。<a id="a-7t"></a>分别决判立优婆塞等异。<a id="a-7u"></a>汝亦应许。<a id="a-7v"></a>由随大师分别所立。<a id="a-7w"></a>何以故。<a id="a-7x"></a>若未有护。<a id="a-7y"></a>如世尊安立优婆塞安立沙弥比丘。<a id="a-7z"></a>则不如此。<a id="a-80"></a>罽宾国师。<a id="a-81"></a>不许此义。<a id="a-82"></a>一切护偈曰。<a id="a-83"></a>下中上如意。<a id="a-84"></a>释曰。<a id="a-85"></a>八部所持护。<a id="a-86"></a>有下中上品。<a id="a-87"></a>云何得成。<a id="a-88"></a>由求受故。<a id="a-89"></a>意有差别。<a id="a-8A"></a>若作如此执。<a id="a-8B"></a>阿罗汉波罗提木叉护。<a id="a-8C"></a>应最下劣。<a id="a-8D"></a>凡夫应最上品。<a id="a-8E"></a>若唯受护。<a id="a-8F"></a>不受三归。<a id="a-8G"></a>得成优婆塞不。<a id="a-8H"></a>不得。<a id="a-8I"></a>除无知。<a id="a-8J"></a>若人归依佛法僧。<a id="a-8K"></a>此人归依何法。<a id="a-8L"></a>偈曰。<a id="a-8M"></a>能成佛僧法。<a id="a-8N"></a>无学及二种。<a id="a-8O"></a>归依及涅槃。<a id="a-8P"></a>归依佛法僧。<a id="a-8Q"></a>释曰。<a id="a-8R"></a>若人归依佛。<a id="a-8S"></a>必归依能成佛无学诸法。<a id="a-8T"></a>何者能成法。<a id="a-8U"></a>由彼法胜故此身说为佛。<a id="a-8V"></a>或由得彼法。<a id="a-8W"></a>于一切觉中。<a id="a-8X"></a>有胜能故。<a id="a-8Y"></a>说此人为佛。<a id="a-8Z"></a>此法何相。<a id="a-8a"></a>尽智等共伴类。<a id="a-8b"></a>色身前后无差别故。<a id="a-8c"></a>若归依佛。<a id="a-8d"></a>为归依一佛。<a id="a-8e"></a>为归依一切佛。<a id="a-8f"></a>若依道理。<a id="a-8g"></a>归依一切佛。<a id="a-8h"></a>道相不异故。<a id="a-8i"></a>若人归依僧。<a id="a-8j"></a>此人即归依能成僧。<a id="a-8k"></a>有学无学诸法。<a id="a-8l"></a>由得彼法。<a id="a-8m"></a>八道果人成僧。<a id="a-8n"></a>不可破故。<a id="a-8o"></a>若归依僧。<a id="a-8p"></a>为归依一僧。<a id="a-8q"></a>为归依一切僧。<a id="a-8r"></a>若依道理。<a id="a-8s"></a>归依一切僧。<a id="a-8t"></a>道相不异故。<a id="a-8u"></a>经中说于未来世中当有名僧。<a id="a-8v"></a>此人亦归依此僧。<a id="a-8w"></a>此言为显现在僧宝最胜功德。<a id="a-8x"></a>若人归依法。<a id="a-8y"></a>此人即归依涅槃。<a id="a-8z"></a>所谓择灭自他相续中。<a id="a-90"></a>惑及苦。<a id="a-91"></a>寂静为一相故。<a id="a-92"></a>若定以无学法为佛。<a id="a-93"></a>云何于如来边。<a id="a-94"></a>起恶心出佛身血。<a id="a-95"></a>得无间业。<a id="a-96"></a>由损害依止故。<a id="a-97"></a>彼法亦被损害。<a id="a-98"></a>毗婆沙师说如此。<a id="a-99"></a>阿毗达磨藏不说如此。<a id="a-9A"></a>唯无学法是名佛说。<a id="a-9B"></a>云何成佛诸法名佛。<a id="a-9C"></a>不遮依止为佛故。<a id="a-9D"></a>是故此难不成难。<a id="a-9E"></a>若不尔。<a id="a-9F"></a>佛在世心。<a id="a-9G"></a>则不成佛。<a id="a-9H"></a>僧亦应尔。<a id="a-9I"></a>唯戒能成比丘。<a id="a-9J"></a>是故戒是比丘。<a id="a-9K"></a>如人供养比丘。<a id="a-9L"></a>则供养能成比丘戒。<a id="a-9M"></a>如此若人归依佛。<a id="a-9N"></a>则唯归依能成佛无学法。<a id="a-9O"></a>有余师说。<a id="a-9P"></a>若人归依佛。<a id="a-9Q"></a>此人即归依十八不共法。<a id="a-9R"></a>归依体性云何。<a id="a-9S"></a>有教言语为性。<a id="a-9T"></a>归依者何义。<a id="a-9U"></a>救济为义。<a id="a-9V"></a>由依止此三。<a id="a-9W"></a>永解脱一切苦故。<a id="a-9X"></a>如佛世尊所说偈。</p>
  <p id="a9Y">多人求归依　　诸山及密林</p>
  <p id="a9Z">园苑树支提　　怖畏所逼恼</p>
  <p id="a9a">此归依非胜　　此归依非上</p>
  <p id="a9b">若至此归依　　不解脱众苦</p>
  <p id="a9c">若人归依佛　　归依法及僧</p>
  <p id="a9d">四种圣谛义　　依慧恒观察</p>
  <p id="a9e">苦及苦生集　　一向过离苦</p>
  <p id="a9f">具八分圣道　　趣向苦寂静</p>
  <p id="a9g">此归依最胜　　此归依为上</p>
  <p id="a9h">若至此归依　　则解脱众苦</p>
  <p id="a9i">是故信受归依行。<a id="a-9j"></a>于一切受护为入门。<a id="a-9k"></a>复有何因。<a id="a-9l"></a>佛于余护中。<a id="a-9m"></a>立远离淫欲。<a id="a-9n"></a>为学处。<a id="a-9o"></a>于优婆塞护中。<a id="a-9p"></a>立远离邪淫。<a id="a-9q"></a>为学处。<a id="a-9r"></a>偈曰。<a id="a-9s"></a>邪淫最可诃。<a id="a-9t"></a>易作得不作。<a id="a-9u"></a>释曰。<a id="a-9v"></a>邪淫于世间最可诃。<a id="a-9w"></a>为侵坏他妇故。<a id="a-9x"></a>能引恶道业故。<a id="a-9y"></a>淫欲不尔。<a id="a-9z"></a>若在家人。<a id="a-A0"></a>远离邪淫。<a id="a-A1"></a>此事易作。<a id="a-A2"></a>远离淫欲。<a id="a-A3"></a>此事难作。<a id="a-A4"></a>由不能行难行事故不出家。<a id="a-A5"></a>诸圣人于邪淫性得不作护。<a id="a-A6"></a>于余生自性不犯故。<a id="a-A7"></a>于淫欲不尔。<a id="a-A8"></a>是故于优婆塞护中。<a id="a-A9"></a>立离邪淫为学处。<a id="a-AA"></a>勿别转生圣人犯优婆塞护分。<a id="a-AB"></a>何以故。<a id="a-AC"></a>决定不作。<a id="a-AD"></a>名不作护。<a id="a-AE"></a>若人已成优婆塞。<a id="a-AF"></a>方娶妻妾。<a id="a-AG"></a>此人于彼为得护不。<a id="a-AH"></a>说得。<a id="a-AI"></a>勿于一处得护。<a id="a-AJ"></a>云何于彼不破坏护。<a id="a-AK"></a>偈曰。<a id="a-AL"></a>如受意得护。<a id="a-AM"></a>非于相续得。<a id="a-AN"></a>释曰。<a id="a-AO"></a>如彼受护故意得护亦尔。<a id="a-AP"></a>受护故意云何。<a id="a-AQ"></a>谓我今永离邪淫。<a id="a-AR"></a>非于彼相续。<a id="a-AS"></a>谓我今不应作淫欲。<a id="a-AT"></a>是故受五戒人。<a id="a-AU"></a>以彼为依止。<a id="a-AV"></a>于离邪淫分得护。<a id="a-AW"></a>不从于彼离淫欲得。<a id="a-AX"></a>是故由成自妇行淫欲。<a id="a-AY"></a>不违破护。<a id="a-AZ"></a>云何唯离妄语。<a id="a-Aa"></a>于优婆塞护。<a id="a-Ab"></a>立为学处。<a id="a-Ac"></a>不立离两舌等。<a id="a-Ad"></a>由前三证。<a id="a-Ae"></a>谓妄语最可诃。<a id="a-Af"></a>易作得不作。<a id="a-Ag"></a>偈曰。<a id="a-Ah"></a>通起妄语故。<a id="a-Ai"></a>过一切学处。<a id="a-Aj"></a>释曰。<a id="a-Ak"></a>于一切违犯学处中。<a id="a-Al"></a>若被检问妄语即起。<a id="a-Am"></a>谓我不作。<a id="a-An"></a>如此由妄语。<a id="a-Ao"></a>通起堕犯无更起义。<a id="a-Ap"></a>故大师约此义。<a id="a-Aq"></a>谓云何犯戒人。<a id="a-Ar"></a>如实发露显示自失故。<a id="a-As"></a>立离妄语为护。<a id="a-At"></a>复有何因。<a id="a-Au"></a>于假制罪中护。<a id="a-Av"></a>不立为优婆塞学处。<a id="a-Aw"></a>彼说立。<a id="a-Ax"></a>偈曰。<a id="a-Ay"></a>假制罪中唯。<a id="a-Az"></a>离酒释曰。<a id="a-B0"></a>何因唯离酒为戒不离余。<a id="a-B1"></a>偈曰。<a id="a-B2"></a>为护余。<a id="a-B3"></a>释曰。<a id="a-B4"></a>何以故。<a id="a-B5"></a>若人饮酒。<a id="a-B6"></a>则不能守余护分。<a id="a-B7"></a>云何知饮酒是假制罪。<a id="a-B8"></a>无自性罪相故。<a id="a-B9"></a>性罪相者。<a id="a-BA"></a>若起染污心。<a id="a-BB"></a>方犯此罪。<a id="a-BC"></a>是名性罪。<a id="a-BD"></a>有时唯作对治病。<a id="a-BE"></a>意饮酒如量不令醉。<a id="a-BF"></a>若尔此心已成染污。<a id="a-BG"></a>本知此能令醉而故饮。<a id="a-BH"></a>非染污。<a id="a-BI"></a>由知如量不令醉故饮。<a id="a-BJ"></a>一切毗那耶藏师说。<a id="a-BK"></a>饮酒是性罪。<a id="a-BL"></a>如律文言。<a id="a-BM"></a>世尊云何应治病人。<a id="a-BN"></a>佛言。<a id="a-BO"></a>优波离。<a id="a-BP"></a>除性罪。<a id="a-BQ"></a>何者性罪。<a id="a-BR"></a>是我为优婆塞所立学处。<a id="a-BS"></a>复次释迦病时。<a id="a-BT"></a>世尊不许饮酒。<a id="a-BU"></a>复次经言。<a id="a-BV"></a>比丘若人说我为师。<a id="a-BW"></a>由茅端酒亦不应饮故。<a id="a-BX"></a>知饮酒是性罪。<a id="a-BY"></a>复次圣人已转别性。<a id="a-BZ"></a>本性不犯此故。<a id="a-Ba"></a>如杀生等。<a id="a-Bb"></a>复次由说此是身恶行。<a id="a-Bc"></a>阿毗达磨师说。<a id="a-Bd"></a>不尔。<a id="a-Be"></a>何以故。<a id="a-Bf"></a>有时为病人许开假制罪。<a id="a-Bg"></a>而重遮饮酒。<a id="a-Bh"></a>此何所以为离非所许应至故。<a id="a-Bi"></a>能令醉量不定故。<a id="a-Bj"></a>是故由茅端饮亦不许。<a id="a-Bk"></a>非圣人所犯者。<a id="a-Bl"></a>由诸圣人惭羞失念事。<a id="a-Bm"></a>因此失念。<a id="a-Bn"></a>是故一滴亦不许饮。<a id="a-Bo"></a>以量不定故。<a id="a-Bp"></a>譬如恶毒。<a id="a-Bq"></a>说身恶行者。<a id="a-Br"></a>放逸依处故。<a id="a-Bs"></a>是故于中立放逸依处名于余处不立。<a id="a-Bt"></a>彼处自性罪故。<a id="a-Bu"></a>若过量数习。<a id="a-Bv"></a>世尊说由此入恶道。<a id="a-Bw"></a>是义云何。<a id="a-Bx"></a>由爱习此数数恶行相续生故。<a id="a-By"></a>能引感恶道业故。<a id="a-Bz"></a>得生恶道。<a id="a-C0"></a>酒酒类令醉放逸依处。<a id="a-C1"></a>此句有何义。<a id="a-C2"></a>酒谓饮酒。<a id="a-C3"></a>酒类谓余物酒。<a id="a-C4"></a>此二有时未至及已度令醉位。<a id="a-C5"></a>不名令醉。<a id="a-C6"></a>为除此故。<a id="a-C7"></a>说令醉槟榔子。<a id="a-C8"></a>及俱陀婆谷。<a id="a-C9"></a>亦能令醉。<a id="a-CA"></a>为除此故。<a id="a-CB"></a>说酒及酒类。<a id="a-CC"></a>虽是假制罪。<a id="a-CD"></a>为显因缘。<a id="a-CE"></a>令殷重急除。<a id="a-CF"></a>故说放逸依处。<a id="a-CG"></a>一切恶行所依故。<a id="a-CH"></a>是三种戒。<a id="a-CI"></a>谓波罗提木叉。<a id="a-CJ"></a>定生。<a id="a-CK"></a>无流。<a id="a-CL"></a>从此因若得一戒。<a id="a-CM"></a>为得余二戒不。<a id="a-CN"></a>说非。<a id="a-CO"></a>若尔云何。<a id="a-CP"></a>偈曰。<a id="a-CQ"></a>欲从一切二。<a id="a-CR"></a>现得木叉护。<a id="a-CS"></a>释曰。<a id="a-CT"></a>欲界戒。<a id="a-CU"></a>谓波罗提木叉护。<a id="a-CV"></a>从一切者。<a id="a-CW"></a>谓前分根本后分。<a id="a-CX"></a>从二者。<a id="a-CY"></a>谓众生名非众生名。<a id="a-CZ"></a>又性罪处假制罪处。<a id="a-Ca"></a>从现者。<a id="a-Cb"></a>谓现世五阴十二入十八界。<a id="a-Cc"></a>从此得波罗提木叉戒。<a id="a-Cd"></a>何以故。<a id="a-Ce"></a>缘众生为境起故。<a id="a-Cf"></a>是故不从过去未来。<a id="a-Cg"></a>得去来二世非众生数故。<a id="a-Ch"></a>偈曰。<a id="a-Ci"></a>从根本恒时。<a id="a-Cj"></a>得定无流护。<a id="a-Ck"></a>释曰。<a id="a-Cl"></a>从根本业道。<a id="a-Cm"></a>得定生护及无流护。<a id="a-Cn"></a>不从前分及后分生。<a id="a-Co"></a>何况从制罪生。<a id="a-Cp"></a>从一切时阴入界所得。<a id="a-Cq"></a>谓过去现世未来。<a id="a-Cr"></a>因此故立四句。<a id="a-Cs"></a>有阴入界从彼得波罗提木叉戒。<a id="a-Ct"></a>不得定生及无流戒。<a id="a-Cu"></a>应如此广说。<a id="a-Cv"></a>第一句者。<a id="a-Cw"></a>从现世前分后分从制罪处。<a id="a-Cx"></a>第二句者。<a id="a-Cy"></a>从过去未来根本业道。<a id="a-Cz"></a>第三句者。<a id="a-D0"></a>从现世根本业道。<a id="a-D1"></a>第四句者。<a id="a-D2"></a>从过去未来前分后分。<a id="a-D3"></a>此护不护。<a id="a-D4"></a>为皆从一切境一切分一切因得为有异。<a id="a-D5"></a>若约决定得。<a id="a-D6"></a>偈曰。<a id="a-D7"></a>于众生得护。<a id="a-D8"></a>由分因不定。<a id="a-D9"></a>释曰。<a id="a-DA"></a>护从一切众生得。<a id="a-DB"></a>不从一分众生得。<a id="a-DC"></a>从分不定。<a id="a-DD"></a>有人从一切分得护。<a id="a-DE"></a>谓受比丘戒。<a id="a-DF"></a>有人从四分得护。<a id="a-DG"></a>谓受所余诸戒。<a id="a-DH"></a>业道是一切护分。<a id="a-DI"></a>由因有义从一切得。<a id="a-DJ"></a>有义不从一切得。<a id="a-DK"></a>若立无贪无嗔无痴为护生因。<a id="a-DL"></a>即从一切得。<a id="a-DM"></a>彼不相离故。<a id="a-DN"></a>若立下中上故意。<a id="a-DO"></a>为护生因。<a id="a-DP"></a>则不从一切得。<a id="a-DQ"></a>三品不俱起故。<a id="a-DR"></a>今定立后因为生因。<a id="a-DS"></a>应论此义。<a id="a-DT"></a>有住护人。<a id="a-DU"></a>于一切众生有护。<a id="a-DV"></a>不由一切分。<a id="a-DW"></a>不由一切因。<a id="a-DX"></a>若人由下品或中上品故意。<a id="a-DY"></a>受优婆塞及沙弥护。<a id="a-DZ"></a>有人于一切众生有护。<a id="a-Da"></a>由一切分。<a id="a-Db"></a>不由一切因。<a id="a-Dc"></a>若人由下品或中上品故意。<a id="a-Dd"></a>受比丘戒。<a id="a-De"></a>有人于一切众生一切分一切因得护。<a id="a-Df"></a>若人由三品故意。<a id="a-Dg"></a>受三种护。<a id="a-Dh"></a>有人于一切众生。<a id="a-Di"></a>由一切因得护。<a id="a-Dj"></a>不由一切分。<a id="a-Dk"></a>若人由三品故意。<a id="a-Dl"></a>受五戒八戒十戒。<a id="a-Dm"></a>若不从一切众生。<a id="a-Dn"></a>如此护则无。<a id="a-Do"></a>何以故。<a id="a-Dp"></a>由此人随遍一切众生。<a id="a-Dq"></a>于善故意中住方得护。<a id="a-Dr"></a>异此不得故。<a id="a-Ds"></a>云何如此。<a id="a-Dt"></a>恶意不绝故。<a id="a-Du"></a>若人不作五种定分别。<a id="a-Dv"></a>乃得波罗提木叉护。<a id="a-Dw"></a>五定分别者。<a id="a-Dx"></a>谓众生分处时缘。<a id="a-Dy"></a>于某众生我离杀等。<a id="a-Dz"></a>是名众生定分别。<a id="a-E0"></a>于某分我持。<a id="a-E1"></a>是名分定分别。<a id="a-E2"></a>于某处我持。<a id="a-E3"></a>是名处定分别。<a id="a-E4"></a>我持此护乃至一月等。<a id="a-E5"></a>是名时定分别。<a id="a-E6"></a>除斗战事。<a id="a-E7"></a>是名缘定分别。<a id="a-E8"></a>若人作如此受。<a id="a-E9"></a>唯得善行不得护。<a id="a-EA"></a>于非所能境。<a id="a-EB"></a>云何得护。<a id="a-EC"></a>由不损害一切众生命。<a id="a-ED"></a>善故意受得故。<a id="a-EE"></a>若从是所能境得护。<a id="a-EF"></a>此护则有增减。<a id="a-EG"></a>所能非所能互相转故。<a id="a-EH"></a>若尔离得舍护因缘得护舍护。<a id="a-EI"></a>此义自成。<a id="a-EJ"></a>毗婆沙师说如此。<a id="a-EK"></a>有余师说。<a id="a-EL"></a>此义不应尔。<a id="a-EM"></a>何以故譬如草等未有有时或时枯。<a id="a-EN"></a>灭护无增减义。<a id="a-EO"></a>于所能非所能众生。<a id="a-EP"></a>互相转时。<a id="a-EQ"></a>无增减义亦尔。<a id="a-ER"></a>是义不然。<a id="a-ES"></a>众生前后有故。<a id="a-ET"></a>草等不有。<a id="a-EU"></a>若众生般涅槃永不有。<a id="a-EV"></a>云何护增减义不成。<a id="a-EW"></a>是故此救义不可然。<a id="a-EX"></a>前言义则为善。<a id="a-EY"></a>若尔于前佛所一切已般涅槃众生。<a id="a-EZ"></a>后出世诸佛。<a id="a-Ea"></a>从彼不得波罗提木叉护故。<a id="a-Eb"></a>云何后佛戒减前佛戒。<a id="a-Ec"></a>此义不成。<a id="a-Ed"></a>从一切众生得故。<a id="a-Ee"></a>若彼众生设在。<a id="a-Ef"></a>从彼亦应得说。<a id="a-Eg"></a>能令得护因义已。<a id="a-Eh"></a>不护云何得。<a id="a-Ei"></a>偈曰。<a id="a-Ej"></a>不护从一切。<a id="a-Ek"></a>一切分非因。<a id="a-El"></a>释曰。<a id="a-Em"></a>不护者。<a id="a-En"></a>从一切众生得。<a id="a-Eo"></a>从一切业道得。<a id="a-Ep"></a>何以故。<a id="a-Eq"></a>无不护人由不具不护。<a id="a-Er"></a>成不护不由一切因。<a id="a-Es"></a>一时下品等不俱起故。<a id="a-Et"></a>若人由下品心得不护。<a id="a-Eu"></a>此人由上品心。<a id="a-Ev"></a>亦得断众生命。<a id="a-Ew"></a>此人与下品不护相应。<a id="a-Ex"></a>亦与上品杀生等无教相应。<a id="a-Ey"></a>由中上。<a id="a-Ez"></a>品心亦尔。<a id="a-F0"></a>此中是人名不护人。<a id="a-F1"></a>谓杀羊。<a id="a-F2"></a>杀鸡。<a id="a-F3"></a>杀猪。<a id="a-F4"></a>捕鸟。<a id="a-F5"></a>捕鱼。<a id="a-F6"></a>猎鹿。<a id="a-F7"></a>偷盗行。<a id="a-F8"></a>刑戮人。<a id="a-F9"></a>狱卒。<a id="a-FA"></a>缚象人。<a id="a-FB"></a>煮狗人。<a id="a-FC"></a>网捕人。<a id="a-FD"></a>主将军。<a id="a-FE"></a>断事人。<a id="a-FF"></a>如此等人。<a id="a-FG"></a>约义皆是不护。<a id="a-FH"></a>住于不护故。<a id="a-FI"></a>名不护人。<a id="a-FJ"></a>彼有不护故。<a id="a-FK"></a>名不护人。<a id="a-FL"></a>此义可然。<a id="a-FM"></a>谓诸护从一切众生得。<a id="a-FN"></a>于一切众生。<a id="a-FO"></a>由善利故意受持故。<a id="a-FP"></a>杀羊等人。<a id="a-FQ"></a>于母父妻子等中。<a id="a-FR"></a>无损害心。<a id="a-FS"></a>为救自寿命。<a id="a-FT"></a>亦不乐损。<a id="a-FU"></a>彼云何言从一切众生得。<a id="a-FV"></a>至亲等若转生成羊等。<a id="a-FW"></a>彼亦能杀。<a id="a-FX"></a>何以故。<a id="a-FY"></a>知彼未成彼等。<a id="a-FZ"></a>是故不杀。<a id="a-Fa"></a>若至亲等成圣人更为畜生。<a id="a-Fb"></a>无有是处。<a id="a-Fc"></a>从彼云何得不护。<a id="a-Fd"></a>若由观未来世事从现世相续生不护。<a id="a-Fe"></a>羊等于未来应成儿等。<a id="a-Ff"></a>从一向不杀。<a id="a-Fg"></a>云何于现世相续得不护。<a id="a-Fh"></a>若人于众生恒起损害意。<a id="a-Fi"></a>从彼无不护。<a id="a-Fj"></a>此执有何义。<a id="a-Fk"></a>此义于至亲等同。<a id="a-Fl"></a>此人于彼无损害意。<a id="a-Fm"></a>而从彼得不护。<a id="a-Fn"></a>此义复云何。<a id="a-Fo"></a>若有杀羊等人。<a id="a-Fp"></a>于一生中不与不取。<a id="a-Fq"></a>于自妻知足。<a id="a-Fr"></a>于妄语喑哑。<a id="a-Fs"></a>云何由一切分得不护。<a id="a-Ft"></a>善故意坏故。<a id="a-Fu"></a>若义应由言语得显。<a id="a-Fv"></a>彼能以身显示。<a id="a-Fw"></a>若尔有人受学处。<a id="a-Fx"></a>或二或三。<a id="a-Fy"></a>此义云何。<a id="a-Fz"></a>一向无不具分不护及一处不护。<a id="a-G0"></a>毗婆沙师说。<a id="a-G1"></a>如此随求受故意。<a id="a-G2"></a>不具分及一处。<a id="a-G3"></a>皆得不护。<a id="a-G4"></a>受护亦尔除八分护。<a id="a-G5"></a>经部师说如此。<a id="a-G6"></a>由如此量。<a id="a-G7"></a>遮防善戒恶戒故。<a id="a-G8"></a>说从此得不护已。<a id="a-G9"></a>云何得不护。<a id="a-GA"></a>此义未说。<a id="a-GB"></a>今当说。<a id="a-GC"></a>偈曰。<a id="a-GD"></a>得不护由二。<a id="a-GE"></a>自作及求受。<a id="a-GF"></a>释曰。<a id="a-GG"></a>不护由二因得。<a id="a-GH"></a>若生彼家。<a id="a-GI"></a>由自行杀生等事。<a id="a-GJ"></a>若生余家。<a id="a-GK"></a>由求受此业。<a id="a-GL"></a>谓我等应行此业。<a id="a-GM"></a>为立资生。<a id="a-GN"></a>由此二因故。<a id="a-GO"></a>不护得生。<a id="a-GP"></a>偈曰。<a id="a-GQ"></a>得所余无教。<a id="a-GR"></a>由田受重行。<a id="a-GS"></a>释曰。<a id="a-GT"></a>有如此相田。<a id="a-GU"></a>于中由唯施阿蓝摩等生善无教。<a id="a-GV"></a>如有摄福德业处说。<a id="a-GW"></a>复次自誓受善行。<a id="a-GX"></a>若未礼佛。<a id="a-GY"></a>我誓不食不眠。<a id="a-GZ"></a>若斋日及半月一月中。<a id="a-Ga"></a>我当恒施他食。<a id="a-Gb"></a>如此等。<a id="a-Gc"></a>由此受善行无教恒流。<a id="a-Gd"></a>有如此故重心行善恶诸业。<a id="a-Ge"></a>从此更生无教。<a id="a-Gf"></a>说由此能得护不护已。<a id="a-Gg"></a>舍护不护今当说。<a id="a-Gh"></a>此中偈曰。<a id="a-Gi"></a>舍护木叉调。<a id="a-Gj"></a>由舍学处死。<a id="a-Gk"></a>由二根转生。<a id="a-Gl"></a>由根断时尽。<a id="a-Gm"></a>释曰。<a id="a-Gn"></a>木叉调者谓波罗提木叉护。<a id="a-Go"></a>能调伏身口业故。<a id="a-Gp"></a>有四因能舍波罗提木叉护。<a id="a-Gq"></a>除优波婆娑护。<a id="a-Gr"></a>一由故意。<a id="a-Gs"></a>于有解人边舍所学处。<a id="a-Gt"></a>二由舍聚同分故舍。<a id="a-Gu"></a>三由一时二根俱起故舍。<a id="a-Gv"></a>四由善根断故舍。<a id="a-Gw"></a>优波婆娑护。<a id="a-Gx"></a>由前四因故舍。<a id="a-Gy"></a>复由夜尽故舍。<a id="a-Gz"></a>合此为五。<a id="a-H0"></a>故说舍因有五。<a id="a-H1"></a>何因由此五故舍。<a id="a-H2"></a>由生有教与求受故意相违故。<a id="a-H3"></a>依止不住故。<a id="a-H4"></a>依止变异故。<a id="a-H5"></a>缘起断故。<a id="a-H6"></a>引如此量故。<a id="a-H7"></a>偈曰。<a id="a-H8"></a>余记感大烧。<a id="a-H9"></a>释曰。<a id="a-HA"></a>有余部说。<a id="a-HB"></a>有四种感大烧燃罪。<a id="a-HC"></a>由随犯一罪。<a id="a-HD"></a>即舍比丘及沙弥护。<a id="a-HE"></a>偈曰。<a id="a-HF"></a>或由正法尽。<a id="a-HG"></a>释曰。<a id="a-HH"></a>有余师说。<a id="a-HI"></a>由正法灭尽时。<a id="a-HJ"></a>一切学处戒坛羯磨一切舍离。<a id="a-HK"></a>偈曰。<a id="a-HL"></a>罽宾师说犯。<a id="a-HM"></a>有二如负财。<a id="a-HN"></a>释曰。<a id="a-HO"></a>罽宾国毗婆沙师执说如此。<a id="a-HP"></a>若人犯根本罪。<a id="a-HQ"></a>不舍比丘戒。<a id="a-HR"></a>何以故。<a id="a-HS"></a>由动坏一处舍一切护。<a id="a-HT"></a>此不应然。<a id="a-HU"></a>犯别学处。<a id="a-HV"></a>余学处断。<a id="a-HW"></a>无如此义。<a id="a-HX"></a>虽然此人有二种。<a id="a-HY"></a>有戒有破戒。<a id="a-HZ"></a>譬如有人有财物而负他债。<a id="a-Ha"></a>发露显示此罪已。<a id="a-Hb"></a>还得具清净戒。<a id="a-Hc"></a>无复破戒。<a id="a-Hd"></a>譬如有人还他债已更具财。<a id="a-He"></a>若尔云何。<a id="a-Hf"></a>佛世尊说。<a id="a-Hg"></a>此人非比丘。<a id="a-Hh"></a>非沙门。<a id="a-Hi"></a>非释子。<a id="a-Hj"></a>从比丘护沙门义断。<a id="a-Hk"></a>堕灭退故。<a id="a-Hl"></a>说名波罗夷。<a id="a-Hm"></a>约真实比丘故说此言。<a id="a-Hn"></a>今不计命大过事起。<a id="a-Ho"></a>何者不计命大过事。<a id="a-Hp"></a>是佛世尊立为了义。<a id="a-Hq"></a>汝翻此为不了义。<a id="a-Hr"></a>于破戒与缘。<a id="a-Hs"></a>于多烦恼人。<a id="a-Ht"></a>为作犯缘。<a id="a-Hu"></a>云何知此言是了义。<a id="a-Hv"></a>此言于毗那耶中是决判说。<a id="a-Hw"></a>毗那耶云。<a id="a-Hx"></a>比丘有四种。<a id="a-Hy"></a>一名比丘。<a id="a-Hz"></a>二自称比丘。<a id="a-I0"></a>三乞者比丘。<a id="a-I1"></a>四破烦恼比丘。<a id="a-I2"></a>于此义中白四羯磨受戒。<a id="a-I3"></a>说为名比丘。<a id="a-I4"></a>此人先是真实比丘。<a id="a-I5"></a>后成非比丘。<a id="a-I6"></a>无如此义。<a id="a-I7"></a>是汝所言。<a id="a-I8"></a>由犯一处。<a id="a-I9"></a>所余不失。<a id="a-IA"></a>此中大师已与决判。<a id="a-IB"></a>譬如多罗树。<a id="a-IC"></a>于头被斫。<a id="a-ID"></a>更不生荑。<a id="a-IE"></a>不应成老。<a id="a-IF"></a>不应成长。<a id="a-IG"></a>不应成大。<a id="a-IH"></a>世尊作如此譬。<a id="a-II"></a>欲显何义。<a id="a-IJ"></a>如此由破一分根本故。<a id="a-IK"></a>所余护无更生起义。<a id="a-IL"></a>若人犯根本罪最重。<a id="a-IM"></a>能破一切比丘行。<a id="a-IN"></a>与最重无惭羞相应故。<a id="a-IO"></a>此人即断一切护根本。<a id="a-IP"></a>是故舍一切护。<a id="a-IQ"></a>此义应然。<a id="a-IR"></a>何以故。<a id="a-IS"></a>于大众食及住处。<a id="a-IT"></a>佛不许此人啖一段食。<a id="a-IU"></a>践一脚跟地。<a id="a-IV"></a>此人大师所摈出一切大众事用外。<a id="a-IW"></a>约此人佛复说言。<a id="a-IX"></a>汝等应灭除甘蔗栽。<a id="a-IY"></a>拔弃空腹树。<a id="a-IZ"></a>簸却无实谷。<a id="a-Ia"></a>汝今应遮断。<a id="a-Ib"></a>非比丘自称为比丘。<a id="a-Ic"></a>于此人比丘法何相。<a id="a-Id"></a>如相是相。<a id="a-Ie"></a>虽然不无比丘法。<a id="a-If"></a>何以故。<a id="a-Ig"></a>佛世尊说。<a id="a-Ih"></a>准陀沙门但四。<a id="a-Ii"></a>无有第五。<a id="a-Ij"></a>四者。<a id="a-Ik"></a>一道生。<a id="a-Il"></a>二说道。<a id="a-Im"></a>三道活。<a id="a-In"></a>四污坏道。<a id="a-Io"></a>有如此说。<a id="a-Ip"></a>此人唯相貌为余故。<a id="a-Iq"></a>说为沙门。<a id="a-Ir"></a>譬如烧木枯池鹦鹉嘴坏种子火轮死众生等。<a id="a-Is"></a>若由破戒成非比丘。<a id="a-It"></a>不应成与学比丘。<a id="a-Iu"></a>我等不说。<a id="a-Iv"></a>一切犯戒人。<a id="a-Iw"></a>由犯戒事。<a id="a-Ix"></a>即成波罗夷。<a id="a-Iy"></a>若波罗夷人。<a id="a-Iz"></a>必定非比丘。<a id="a-J0"></a>有余人由相续胜异。<a id="a-J1"></a>虽犯而非波罗夷。<a id="a-J2"></a>由一心不敢覆藏故。<a id="a-J3"></a>法主安立律义如此。<a id="a-J4"></a>若波罗夷非比丘。<a id="a-J5"></a>云何不更许出家。<a id="a-J6"></a>由相续为最重无惭羞所坏。<a id="a-J7"></a>于护不能感生故如焦种子。<a id="a-J8"></a>不由观有比丘法故。<a id="a-J9"></a>何以故。<a id="a-JA"></a>此人若已舍戒。<a id="a-JB"></a>亦不许更出家故。<a id="a-JC"></a>于此毁损。<a id="a-JD"></a>功用何益若人已成如此。<a id="a-JE"></a>犹名比丘。<a id="a-JF"></a>勿然此为比丘义。<a id="a-JG"></a>由正法灭尽毗那耶羯磨无故。<a id="a-JH"></a>不更得新护。<a id="a-JI"></a>若已得不舍。<a id="a-JJ"></a>复次定生护及无流护。<a id="a-JK"></a>弃舍云何。<a id="a-JL"></a>偈曰。<a id="a-JM"></a>由度地及退。<a id="a-JN"></a>弃舍定得善。<a id="a-JO"></a>释曰。<a id="a-JP"></a>一切定得善法。<a id="a-JQ"></a>由二因缘舍离。<a id="a-JR"></a>或由受上地生度余地。<a id="a-JS"></a>或由退上定堕下地。<a id="a-JT"></a>或由舍聚同分。<a id="a-JU"></a>复次如色界定得善。<a id="a-JV"></a>由度余地退及弃舍。<a id="a-JW"></a>偈曰。<a id="a-JX"></a>无色亦尔。<a id="a-JY"></a>释曰。<a id="a-JZ"></a>于无色界定得善。<a id="a-Ja"></a>约度余地及退亦尔。<a id="a-Jb"></a>唯无定戒。<a id="a-Jc"></a>偈曰。<a id="a-Jd"></a>圣得果练根退。<a id="a-Je"></a>释曰。<a id="a-Jf"></a>无流善由三因缘故弃舍。<a id="a-Jg"></a>由得果弃舍前道。<a id="a-Jh"></a>由练根弃舍下劣根道。<a id="a-Ji"></a>由退弃舍上品道。<a id="a-Jj"></a>或果或于果胜道。<a id="a-Jk"></a>弃舍诸护法如此。<a id="a-Jl"></a>偈曰。<a id="a-Jm"></a>舍不护得护。<a id="a-Jn"></a>死二根生故。<a id="a-Jo"></a>释曰。<a id="a-Jp"></a>有三因缘。<a id="a-Jq"></a>能断除不护。<a id="a-Jr"></a>一由得护。<a id="a-Js"></a>谓受持护。<a id="a-Jt"></a>或得定生护。<a id="a-Ju"></a>由昔因缘力故得定。<a id="a-Jv"></a>一切不护皆断绝。<a id="a-Jw"></a>对治力大故。<a id="a-Jx"></a>二由死弃舍不护。<a id="a-Jy"></a>由依止破灭故。<a id="a-Jz"></a>三由二根俱起弃舍不护。<a id="a-K0"></a>依止变异故。<a id="a-K1"></a>若人舍杖网等。<a id="a-K2"></a>由不欲作意故。<a id="a-K3"></a>虽舍离缘起。<a id="a-K4"></a>若不受对治护。<a id="a-K5"></a>不护无断义。<a id="a-K6"></a>譬如离病缘起。<a id="a-K7"></a>不服良药重病不差。<a id="a-K8"></a>前义亦尔。<a id="a-K9"></a>是不护人。<a id="a-KA"></a>若受优波婆娑护。<a id="a-KB"></a>为从护入不护。<a id="a-KC"></a>为从护入非护非不护。<a id="a-KD"></a>有余师说。<a id="a-KE"></a>还入不护。<a id="a-KF"></a>以舍意不定故。<a id="a-KG"></a>譬如赤铁更还青色。<a id="a-KH"></a>毗婆沙师说。<a id="a-KI"></a>是义不然。<a id="a-KJ"></a>若人更行先事。<a id="a-KK"></a>还入不护。<a id="a-KL"></a>由此至得随属有教故。<a id="a-KM"></a>复次异护不护无教云何弃舍。<a id="a-KN"></a>偈曰。<a id="a-KO"></a>疾心受行物。<a id="a-KP"></a>命根断舍中。<a id="a-KQ"></a>释曰。<a id="a-KR"></a>由善心强疾。<a id="a-KS"></a>或由烦恼必强疾。<a id="a-KT"></a>能引无教生。<a id="a-KU"></a>此心若断无教即断。<a id="a-KV"></a>譬如陶师转轮及放箭等行。<a id="a-KW"></a>由受心断无教亦尔。<a id="a-KX"></a>若人舍受心。<a id="a-KY"></a>谓勿如此受由行事断此亦断。<a id="a-KZ"></a>如本所作事即若不更行。<a id="a-Ka"></a>由具物断此亦断。<a id="a-Kb"></a>何者具物。<a id="a-Kc"></a>谓支提园眠坐具延多罗网等具类。<a id="a-Kd"></a>由寿命断。<a id="a-Ke"></a>或由善根断。<a id="a-Kf"></a>此亦即断。<a id="a-Kg"></a>若人作断善根方便。<a id="a-Kh"></a>由此六种因即弃舍。<a id="a-Ki"></a>此中无教偈曰。<a id="a-Kj"></a>欲界无色善根断上生舍。<a id="a-Kk"></a>释曰。<a id="a-Kl"></a>若欲界中一切非色性善。<a id="a-Km"></a>由二种因弃舍。<a id="a-Kn"></a>谓善根断。<a id="a-Ko"></a>及生色无色界。<a id="a-Kp"></a>偈曰。<a id="a-Kq"></a>由对治生故。<a id="a-Kr"></a>舍无色染污。<a id="a-Ks"></a>释曰。<a id="a-Kt"></a>一切非色性染污。<a id="a-Ku"></a>由对治故弃舍。<a id="a-Kv"></a>是惑种类应除。<a id="a-Kw"></a>是对治种类能灭。<a id="a-Kx"></a>由此对治生即弃舍。<a id="a-Ky"></a>染污及伴类不由别方便。<a id="a-Kz"></a>复次何众生中有不护有护。<a id="a-L0"></a>偈曰。<a id="a-L1"></a>人道不护除。<a id="a-L2"></a>二黄门二根。<a id="a-L3"></a>鸠娄。<a id="a-L4"></a>释曰。<a id="a-L5"></a>唯人道有不护。<a id="a-L6"></a>于余道无。<a id="a-L7"></a>于人道中除生成黄门横成黄门二根。<a id="a-L8"></a>及北鸠娄。<a id="a-L9"></a>偈曰。<a id="a-LA"></a>护亦尔。<a id="a-LB"></a>天亦。<a id="a-LC"></a>释曰。<a id="a-LD"></a>护于人道有除。<a id="a-LE"></a>如前所除。<a id="a-LF"></a>于天道亦有护。<a id="a-LG"></a>故二道有护。<a id="a-LH"></a>云何得知黄门等无护。<a id="a-LI"></a>由经及律。<a id="a-LJ"></a>经言摩诃那摩。<a id="a-LK"></a>若人在家白衣丈夫。<a id="a-LL"></a>与男根相应。<a id="a-LM"></a>归依佛。<a id="a-LN"></a>归依法归依僧。<a id="a-LO"></a>亦说此言。<a id="a-LP"></a>愿大德忆持。<a id="a-LQ"></a>我今是优婆塞。<a id="a-LR"></a>摩诃那摩。<a id="a-LS"></a>唯由此量。<a id="a-LT"></a>此人成优婆塞。<a id="a-LU"></a>于律亦有文。<a id="a-LV"></a>律言如此等相人。<a id="a-LW"></a>汝等必应除。<a id="a-LX"></a>复由何因故。<a id="a-LY"></a>于彼无护。<a id="a-LZ"></a>二依止惑过量故。<a id="a-La"></a>正思简择相续无能故。<a id="a-Lb"></a>下品惭羞亦无故。<a id="a-Lc"></a>是故无护。<a id="a-Ld"></a>若尔何故无不护。<a id="a-Le"></a>于恶中依止不定实故。<a id="a-Lf"></a>若是处有护。<a id="a-Lg"></a>是处则有不护。<a id="a-Lh"></a>二相对治故。<a id="a-Li"></a>北鸠娄人。<a id="a-Lj"></a>求受及定心不有故。<a id="a-Lk"></a>于恶无欲作故意故。<a id="a-Ll"></a>是故无护亦无不护。<a id="a-Lm"></a>于恶道云何无护无不护。<a id="a-Ln"></a>无极重惭羞故。<a id="a-Lo"></a>由与此二相应及坏故。<a id="a-Lp"></a>方得护不护。<a id="a-Lq"></a>复次彼依止。<a id="a-Lr"></a>有如此失。<a id="a-Ls"></a>转成瘠田。<a id="a-Lt"></a>谓二黄门二根。<a id="a-Lu"></a>恶道众生于此依止。<a id="a-Lv"></a>护不生。<a id="a-Lw"></a>不护亦不生。<a id="a-Lx"></a>譬如于碱涩瘠田苗嘉不生秽草亦不生。<a id="a-Ly"></a>于经中云何言。<a id="a-Lz"></a>比丘有卵生龙。<a id="a-M0"></a>于半月八日。<a id="a-M1"></a>从龙宫出。<a id="a-M2"></a>受八分相应优波婆娑。<a id="a-M3"></a>此行但是善行。<a id="a-M4"></a>于彼无护故。<a id="a-M5"></a>是故唯于人天道有护。<a id="a-M6"></a>复于中偈曰。<a id="a-M7"></a>人具三。<a id="a-M8"></a>释曰。<a id="a-M9"></a>人道中一切三护皆具有。<a id="a-MA"></a>谓波罗提木叉等三护。<a id="a-MB"></a>偈曰。<a id="a-MC"></a>生欲色界天。<a id="a-MD"></a>定护。<a id="a-ME"></a>释曰。<a id="a-MF"></a>若诸天生欲色界。<a id="a-MG"></a>有定生护。<a id="a-MH"></a>于上界则无。<a id="a-MI"></a>偈曰。<a id="a-MJ"></a>复无流。<a id="a-MK"></a>除中定无想。<a id="a-ML"></a>天及无色界。<a id="a-MM"></a>释曰。<a id="a-MN"></a>无流护生欲色界天有。<a id="a-MO"></a>除中间定无想天及无色界。<a id="a-MP"></a>若生无色界诸天。<a id="a-MQ"></a>由至得有定护及无流护。<a id="a-MR"></a>不由现前有。<a id="a-MS"></a>从此向后。<a id="a-MT"></a>由依分别说业故。<a id="a-MU"></a>如经中略说业。<a id="a-MV"></a>今当广分别说业有三种。<a id="a-MW"></a>谓善恶无记。<a id="a-MX"></a>此中偈曰。<a id="a-MY"></a>平不平异业。<a id="a-MZ"></a>善不善异二。<a id="a-Ma"></a>释曰。<a id="a-Mb"></a>此是善等相。<a id="a-Mc"></a>若业平安立为善。<a id="a-Md"></a>若果报可爱。<a id="a-Me"></a>若能令至涅槃。<a id="a-Mf"></a>是名平安。<a id="a-Mg"></a>暂永二时能救济苦故。<a id="a-Mh"></a>若不平安。<a id="a-Mi"></a>说名不善。<a id="a-Mj"></a>为对治平安故。<a id="a-Mk"></a>若业果报。<a id="a-Ml"></a>非可爱及能障解脱。<a id="a-Mm"></a>异前二业。<a id="a-Mn"></a>非平安非非平安故。<a id="a-Mo"></a>是故应知。<a id="a-Mp"></a>非善非非善。<a id="a-Mq"></a>此言何义。<a id="a-Mr"></a>以无记为义。<a id="a-Ms"></a>复次偈曰。<a id="a-Mt"></a>福非福不动。<a id="a-Mu"></a>苦受等复三。<a id="a-Mv"></a>释曰。<a id="a-Mw"></a>复有三业。<a id="a-Mx"></a>谓福德业。<a id="a-My"></a>非福德业。<a id="a-Mz"></a>不动业。<a id="a-N0"></a>复有三业。<a id="a-N1"></a>谓有乐受业。<a id="a-N2"></a>有苦受业。<a id="a-N3"></a>有不乐不苦受业。<a id="a-N4"></a>此中偈曰。<a id="a-N5"></a>欲善业福德。<a id="a-N6"></a>释曰。<a id="a-N7"></a>于欲界善业。<a id="a-N8"></a>由能清净故。<a id="a-N9"></a>由能数引可爱报故。<a id="a-NA"></a>说名福德。<a id="a-NB"></a>偈曰。<a id="a-NC"></a>上界善不动。<a id="a-ND"></a>释曰。<a id="a-NE"></a>色界无色界善业。<a id="a-NF"></a>说名不动为不尔耶。<a id="a-NG"></a>佛世尊说。<a id="a-NH"></a>三定有动。<a id="a-NI"></a>于中是觉是观。<a id="a-NJ"></a>所余诸行。<a id="a-NK"></a>诸圣说名动。<a id="a-NL"></a>广说如经。<a id="a-NM"></a>约彼定有过失。<a id="a-NN"></a>故说如此。<a id="a-NO"></a>是三定等。<a id="a-NP"></a>于不动经中。<a id="a-NQ"></a>约能成不动善缘道。<a id="a-NR"></a>或说名不动。<a id="a-NS"></a>复有何因。<a id="a-NT"></a>此定实有动。<a id="a-NU"></a>有时说为不动。<a id="a-NV"></a>偈曰。<a id="a-NW"></a>由业于自地。<a id="a-NX"></a>约报不可动。<a id="a-NY"></a>释曰。<a id="a-NZ"></a>若欲界业。<a id="a-Na"></a>约果报有动义。<a id="a-Nb"></a>云何动报。<a id="a-Nc"></a>于处无定故。<a id="a-Nd"></a>是业已感别道。<a id="a-Ne"></a>于余道亦得熟。<a id="a-Nf"></a>复有业已感别天聚同分。<a id="a-Ng"></a>于余天聚同分亦得熟。<a id="a-Nh"></a>何以故。<a id="a-Ni"></a>是业能感量力色乐欲尘等。<a id="a-Nj"></a>于天上应熟。<a id="a-Nk"></a>此业有时。<a id="a-Nl"></a>由随别缘。<a id="a-Nm"></a>于人畜生鬼神道中熟。<a id="a-Nn"></a>若色无色界业。<a id="a-No"></a>于余地无因缘得熟。<a id="a-Np"></a>由果报于处定故。<a id="a-Nq"></a>是故说名不动。<a id="a-Nr"></a>非福业者。<a id="a-Ns"></a>于世间明了。<a id="a-Nt"></a>谓非善若义世间所成。<a id="a-Nu"></a>于中何须作功用。<a id="a-Nv"></a>分别说福德等业已。<a id="a-Nw"></a>有乐受等业今当说。<a id="a-Nx"></a>偈曰。<a id="a-Ny"></a>乐善至三定。<a id="a-Nz"></a>释曰。<a id="a-O0"></a>若业是善。<a id="a-O1"></a>说于乐受好。<a id="a-O2"></a>此业乃至三定。<a id="a-O3"></a>何以故。<a id="a-O4"></a>乐受地但极于此。<a id="a-O5"></a>是故欲界及三定是彼地。<a id="a-O6"></a>过此偈曰。<a id="a-O7"></a>向上善非二。<a id="a-O8"></a>释曰。<a id="a-O9"></a>过第三定向上。<a id="a-OA"></a>一切善业。<a id="a-OB"></a>于不苦不乐好。<a id="a-OC"></a>于中无苦乐果报故。<a id="a-OD"></a>偈曰。<a id="a-OE"></a>于欲界恶业。<a id="a-OF"></a>立名有苦受。<a id="a-OG"></a>释曰。<a id="a-OH"></a>欲界言。<a id="a-OI"></a>为显唯于欲界有。<a id="a-OJ"></a>余处定无。<a id="a-OK"></a>此等业不但受为果报。<a id="a-OL"></a>受资粮亦是果报。<a id="a-OM"></a>偈曰。<a id="a-ON"></a>余说下有中。<a id="a-OO"></a>释曰。<a id="a-OP"></a>有师说。<a id="a-OQ"></a>是中业能感不苦不乐受。<a id="a-OR"></a>从第四定以上有。<a id="a-OS"></a>于下地亦有。<a id="a-OT"></a>何因知有。<a id="a-OU"></a>偈曰。<a id="a-OV"></a>中间定报故。<a id="a-OW"></a>释曰。<a id="a-OX"></a>若不尔。<a id="a-OY"></a>中间定业应无果报。<a id="a-OZ"></a>或于中间定有别类业。<a id="a-Oa"></a>于中无苦无乐故。<a id="a-Ob"></a>中间定业。<a id="a-Oc"></a>于定乐根是其报。<a id="a-Od"></a>余师说如此。<a id="a-Oe"></a>复有余师说。<a id="a-Of"></a>此业决无定为报。<a id="a-Og"></a>此执与阿毗达磨藏相违。<a id="a-Oh"></a>何以故。<a id="a-Oi"></a>于彼藏有如此文。<a id="a-Oj"></a>文言。<a id="a-Ok"></a>为有如此不。<a id="a-Ol"></a>由此业以心法为体受。<a id="a-Om"></a>为此业熟果报不。<a id="a-On"></a>有。<a id="a-Oo"></a>谓无觉善业。<a id="a-Op"></a>偈曰。<a id="a-Oq"></a>无前后报熟。<a id="a-Or"></a>由佛说三业。<a id="a-Os"></a>释曰。<a id="a-Ot"></a>于经中由说此文。<a id="a-Ou"></a>有三业果报熟无前无后不。<a id="a-Ov"></a>有。<a id="a-Ow"></a>有乐受业色熟为果报。<a id="a-Ox"></a>有苦受业心及心法熟为果报。<a id="a-Oy"></a>有不苦不乐受业非心相应法熟为果报。<a id="a-Oz"></a>是故于下地有不苦不乐业。<a id="a-P0"></a>若离欲界。<a id="a-P1"></a>于余处此三业无一时俱熟。<a id="a-P2"></a>此业为善为非善。<a id="a-P3"></a>是善而体羸弱。<a id="a-P4"></a>若尔前说乐善至三定。<a id="a-P5"></a>复说若果报可爱。<a id="a-P6"></a>若能令至涅槃。<a id="a-P7"></a>是名善。<a id="a-P8"></a>则与此言相违。<a id="a-P9"></a>此说应知从多。<a id="a-PA"></a>此业不以受为性。<a id="a-PB"></a>云何说有乐受等。<a id="a-PC"></a>于乐受等好故。<a id="a-PD"></a>说有乐受等。<a id="a-PE"></a>复次是此业乐必应受。<a id="a-PF"></a>此受受何法。<a id="a-PG"></a>是乐报应受报。<a id="a-PH"></a>乐于此业中有故。<a id="a-PI"></a>复次由此业应受乐报故。<a id="a-PJ"></a>说此业有乐受。<a id="a-PK"></a>譬如欲散有苦受业。<a id="a-PL"></a>有不苦不乐受业。<a id="a-PM"></a>应知亦尔。<a id="a-PN"></a>偈曰。<a id="a-PO"></a>自性及相应。<a id="a-PP"></a>境界与果报。<a id="a-PQ"></a>或由令现前。<a id="a-PR"></a>受义有五种。<a id="a-PS"></a>释曰。<a id="a-PT"></a>受若约义有五种。<a id="a-PU"></a>一自性受。<a id="a-PV"></a>谓苦乐等。<a id="a-PW"></a>二相应受。<a id="a-PX"></a>谓触。<a id="a-PY"></a>如经言。<a id="a-PZ"></a>应受乐触。<a id="a-Pa"></a>三境界受。<a id="a-Pb"></a>谓六尘。<a id="a-Pc"></a>如经言。<a id="a-Pd"></a>由眼见色。<a id="a-Pe"></a>是人受色不受色欲。<a id="a-Pf"></a>如此等。<a id="a-Pg"></a>何以故。<a id="a-Ph"></a>由受故缘此境界。<a id="a-Pi"></a>故说受此境。<a id="a-Pj"></a>四果报受。<a id="a-Pk"></a>谓业受。<a id="a-Pl"></a>如经言。<a id="a-Pm"></a>现法受业。<a id="a-Pn"></a>生受业。<a id="a-Po"></a>后受业。<a id="a-Pp"></a>不定受业。<a id="a-Pq"></a>五现前受。<a id="a-Pr"></a>谓随与一相应。<a id="a-Ps"></a>如经言。<a id="a-Pt"></a>是时受乐受。<a id="a-Pu"></a>是时中二受皆灭离。<a id="a-Pv"></a>何以故。<a id="a-Pw"></a>是时乐受生。<a id="a-Px"></a>余受不得生。<a id="a-Py"></a>由彼应受此受。<a id="a-Pz"></a>若现前可说能受此受。<a id="a-Q0"></a>是故由应受果报。<a id="a-Q1"></a>说应受乐业。<a id="a-Q2"></a>苦等亦尔。<a id="a-Q3"></a>偈曰。<a id="a-Q4"></a>此或定不定。<a id="a-Q5"></a>释曰。<a id="a-Q6"></a>此应受乐受等三业。<a id="a-Q7"></a>应知各有定不定。<a id="a-Q8"></a>由此不必应受故。<a id="a-Q9"></a>偈曰。<a id="a-QA"></a>复定受有三。<a id="a-QB"></a>现等受报故。<a id="a-QC"></a>释曰。<a id="a-QD"></a>定业有三。<a id="a-QE"></a>谓现法应受。<a id="a-QF"></a>生应受。<a id="a-QG"></a>后应受。<a id="a-QH"></a>此三种定业。<a id="a-QI"></a>合不定受业。<a id="a-QJ"></a>故成四种。</p>
 </body>
</html>