<!doctype html>
<html id="z3IBVz618l" data-ver="1565">
 <head>
  <meta charset="utf-8">
  <meta author="婆薮盘豆">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨俱舍释论卷第九</h1>
  <h2 id="a2">分别世间品第三之四</h2>
  <p id="a3">复次夜摩等天宫其量云何。<a id="a-4"></a>上四天如须弥娄山量。<a id="a-5"></a>余部说如此。<a id="a-6"></a>复有余师说。<a id="a-7"></a>向上倍倍广。<a id="a-8"></a>复有余师说。<a id="a-9"></a>初定地量。<a id="a-A"></a>同一四洲世界。<a id="a-B"></a>第二定地量。<a id="a-C"></a>同小千世界。<a id="a-D"></a>第三定地量。<a id="a-E"></a>同二千世界。<a id="a-F"></a>第四定地量。<a id="a-G"></a>同三千世界。<a id="a-H"></a>复有余师说。<a id="a-I"></a>初定等三地量同一千等世界。<a id="a-J"></a>第四定无复量。<a id="a-K"></a>复次何义名小千世界二千世界三千世界。<a id="a-L"></a>偈曰。<a id="a-M"></a>四洲及月日。<a id="a-N"></a>须弥娄欲界。<a id="a-O"></a>梵处各一千。<a id="a-P"></a>名小千世界。<a id="a-Q"></a>释曰。<a id="a-R"></a>一千剡浮洲。<a id="a-S"></a>乃至一千北鸠娄。<a id="a-T"></a>一千月日。<a id="a-U"></a>一千须弥娄山。<a id="a-V"></a>一千四大王天。<a id="a-W"></a>乃至一千他化自在天。<a id="a-X"></a>一千梵处。<a id="a-Y"></a>说此名小千世界。<a id="a-Z"></a>偈曰。<a id="a-a"></a>千倍此小千。<a id="a-b"></a>名二千中世界。<a id="a-c"></a>释曰。<a id="a-d"></a>更千倍小千世界。<a id="a-e"></a>名二千中世界。<a id="a-f"></a>偈曰。<a id="a-g"></a>千倍三大千。<a id="a-h"></a>释曰。<a id="a-i"></a>更千倍二千中世界。<a id="a-j"></a>名三千大千世界。<a id="a-k"></a>如此一切。<a id="a-l"></a>偈曰。<a id="a-m"></a>共同一坏成。<a id="a-n"></a>释曰。<a id="a-o"></a>如此等世界同有小大三灾。<a id="a-p"></a>此大千世界同坏同成。<a id="a-q"></a>此义后当广说。<a id="a-r"></a>如器世界量不同。<a id="a-s"></a>于中住众生身量亦有差别。<a id="a-t"></a>不有。<a id="a-u"></a>此中偈曰。<a id="a-v"></a>剡浮洲人量。<a id="a-w"></a>四肘三肘半。<a id="a-x"></a>释曰。<a id="a-y"></a>剡浮洲人从多身长三肘半。<a id="a-z"></a>或有人长四肘。<a id="a-10"></a>偈曰。<a id="a-11"></a>后后倍倍增。<a id="a-12"></a>东西北洲人。<a id="a-13"></a>释曰。<a id="a-14"></a>东毗提诃人身长八肘。<a id="a-15"></a>西瞿陀尼人身长十六肘。<a id="a-16"></a>北鸠娄人身长三十二肘。<a id="a-17"></a>若天云何。<a id="a-18"></a>偈曰。<a id="a-19"></a>身量四分增。<a id="a-1A"></a>乃至俱舍半欲界。<a id="a-1B"></a>释曰。<a id="a-1C"></a>四大王天身长一俱卢舍四分之一。<a id="a-1D"></a>三十三天身长四分之二。<a id="a-1E"></a>夜摩天身长四分之三。<a id="a-1F"></a>兜帅多天身长四分。<a id="a-1G"></a>化乐天身长五分。<a id="a-1H"></a>他化自在天身长一俱卢舍半。<a id="a-1I"></a>偈曰色界。<a id="a-1J"></a>初半由旬次第。<a id="a-1K"></a>释曰。<a id="a-1L"></a>色界诸天于初处梵众天身长半由旬。<a id="a-1M"></a>从此次第。<a id="a-1N"></a>偈曰。<a id="a-1O"></a>半半增释曰。<a id="a-1P"></a>于三处半半增。<a id="a-1Q"></a>梵先行天身长一由旬。<a id="a-1R"></a>大梵天身长一由旬半。<a id="a-1S"></a>少光天身长二由旬。<a id="a-1T"></a>偈曰。<a id="a-1U"></a>向上从少光。<a id="a-1V"></a>上身倍倍增。<a id="a-1W"></a>唯除无云三由旬。<a id="a-1X"></a>释曰。<a id="a-1Y"></a>无量光天身长四由旬。<a id="a-1Z"></a>遍光天身长八由旬。<a id="a-1a"></a>如此倍增由旬。<a id="a-1b"></a>乃至遍净天身长六十四由旬。<a id="a-1c"></a>无云天倍增减三由旬。<a id="a-1d"></a>身长一百二十五由旬。<a id="a-1e"></a>从此后福生等天更倍增。<a id="a-1f"></a>乃至阿迦尼师吒天身长十六千由旬。<a id="a-1g"></a>身量向后有如此差别。<a id="a-1h"></a>寿量亦有差别不有。<a id="a-1i"></a>偈曰。<a id="a-1j"></a>北鸠娄千年。<a id="a-1k"></a>于二离半半。<a id="a-1l"></a>释曰。<a id="a-1m"></a>北鸠娄人定寿千年。<a id="a-1n"></a>于西东二洲寿量半半减。<a id="a-1o"></a>西瞿陀尼寿五百年。<a id="a-1p"></a>东毗提诃寿二百五十年。<a id="a-1q"></a>偈曰。<a id="a-1r"></a>此不定。<a id="a-1s"></a>释曰。<a id="a-1t"></a>于剡浮洲寿量不定。<a id="a-1u"></a>有时极多有时极少。<a id="a-1v"></a>多少云何。<a id="a-1w"></a>偈曰。<a id="a-1x"></a>最后十岁。<a id="a-1y"></a>释曰。<a id="a-1z"></a>此寿渐减。<a id="a-20"></a>最后唯有十岁。<a id="a-21"></a>偈曰。<a id="a-22"></a>初叵量。<a id="a-23"></a>释曰。<a id="a-24"></a>劫初生众生。<a id="a-25"></a>寿命不可量。<a id="a-26"></a>由千等数不能计量故。<a id="a-27"></a>说人寿已。<a id="a-28"></a>今当说天寿。<a id="a-29"></a>若先安立日夜。<a id="a-2A"></a>方得计诸天寿。<a id="a-2B"></a>天日。<a id="a-2C"></a>夜云何偈曰。<a id="a-2D"></a>人中五十年。<a id="a-2E"></a>彼天一。<a id="a-2F"></a>日夜。<a id="a-2G"></a>欲下天。<a id="a-2H"></a>释曰。<a id="a-2I"></a>人中五十年。<a id="a-2J"></a>于欲界最下天。<a id="a-2K"></a>谓四大王天。<a id="a-2L"></a>是一日一夜。<a id="a-2M"></a>偈曰。<a id="a-2N"></a>以此彼寿五百年。<a id="a-2O"></a>释曰。<a id="a-2P"></a>以此三十日夜立为一月。<a id="a-2Q"></a>以十二月立为一年。<a id="a-2R"></a>以此五百年为彼天寿量。<a id="a-2S"></a>偈曰。<a id="a-2T"></a>向上后倍增。<a id="a-2U"></a>释曰。<a id="a-2V"></a>上地诸天倍增为日夜。<a id="a-2W"></a>以此日夜计彼寿量。<a id="a-2X"></a>彼寿云何。<a id="a-2Y"></a>人中一百年。<a id="a-2Z"></a>是三十三天一日一夜。<a id="a-2a"></a>以此日夜一千年。<a id="a-2b"></a>为彼天寿量。<a id="a-2c"></a>应知夜摩天等次第如此。<a id="a-2d"></a>人中二百四百八百十六百。<a id="a-2e"></a>为彼一日一夜。<a id="a-2f"></a>以此日夜二千四千八千十六千。<a id="a-2g"></a>天年次第为上天寿量。<a id="a-2h"></a>从由乾陀罗。<a id="a-2i"></a>向上无日月诸天云何安立日夜。<a id="a-2j"></a>用明光事。<a id="a-2k"></a>云何得成。<a id="a-2l"></a>由花开花合。<a id="a-2m"></a>谓俱牟头花。<a id="a-2n"></a>波头摩花等。<a id="a-2o"></a>诸鸟有鸣不鸣。<a id="a-2p"></a>睡有来去。<a id="a-2q"></a>以此等事判日夜。<a id="a-2r"></a>用光明事者。<a id="a-2s"></a>身自然光不须外光。<a id="a-2t"></a>说欲天寿量已。<a id="a-2u"></a>偈曰。<a id="a-2v"></a>色界无日月。<a id="a-2w"></a>由劫判彼寿。<a id="a-2x"></a>劫数如身量。<a id="a-2y"></a>释曰。<a id="a-2z"></a>于色界中若有诸天。<a id="a-30"></a>身量半由旬。<a id="a-31"></a>寿量则半劫。<a id="a-32"></a>若身量一由旬。<a id="a-33"></a>寿量则一劫。<a id="a-34"></a>如此彼身随由旬数。<a id="a-35"></a>彼寿量劫数皆随身量。<a id="a-36"></a>乃至阿迦尼师吒天。<a id="a-37"></a>以十六千大劫为寿量。<a id="a-38"></a>偈曰。<a id="a-39"></a>无色二十千。<a id="a-3A"></a>劫后二二增。<a id="a-3B"></a>释曰。<a id="a-3C"></a>于空无边入。<a id="a-3D"></a>寿量二十千。<a id="a-3E"></a>劫识无边入。<a id="a-3F"></a>更增二十千劫。<a id="a-3G"></a>无所有入。<a id="a-3H"></a>更增二十千劫。<a id="a-3I"></a>有顶更增二十千劫。<a id="a-3J"></a>此寿量二十四十六十八十千劫。<a id="a-3K"></a>此中应知。<a id="a-3L"></a>云何为劫。<a id="a-3M"></a>为是别劫。<a id="a-3N"></a>为是坏劫。<a id="a-3O"></a>为是成劫。<a id="a-3P"></a>为是大劫。<a id="a-3Q"></a>偈曰。<a id="a-3R"></a>从少光大劫。<a id="a-3S"></a>从此下半劫。<a id="a-3T"></a>释曰。<a id="a-3U"></a>从少光梵处。<a id="a-3V"></a>应知寿量约大劫。<a id="a-3W"></a>从此下半大劫说名劫。<a id="a-3X"></a>以分别大梵等寿量。<a id="a-3Y"></a>云何如此。<a id="a-3Z"></a>是时世间二十别劫成。<a id="a-3a"></a>二十别劫成已住。<a id="a-3b"></a>二十别劫散集。<a id="a-3c"></a>是六十别劫。<a id="a-3d"></a>于大梵处说名一劫半。<a id="a-3e"></a>分别如此。<a id="a-3f"></a>已是半劫。<a id="a-3g"></a>谓四十别劫。<a id="a-3h"></a>立为一劫。<a id="a-3i"></a>说彼寿量。<a id="a-3j"></a>说善道寿量已。<a id="a-3k"></a>恶道寿量今当说。<a id="a-3l"></a>偈曰。<a id="a-3m"></a>与欲界天寿。<a id="a-3n"></a>日夜次第等。<a id="a-3o"></a>于更活等六。<a id="a-3p"></a>寿量如欲天。<a id="a-3q"></a>释曰。<a id="a-3r"></a>如所说六欲天寿量。<a id="a-3s"></a>于六地狱日夜。<a id="a-3t"></a>应知次第皆等。<a id="a-3u"></a>六者谓更活黑绳聚磕叫唤大叫唤烧然。<a id="a-3v"></a>于彼由旬日夜等。<a id="a-3w"></a>六欲天寿量。<a id="a-3x"></a>应知于彼寿量。<a id="a-3y"></a>亦等六天寿量。<a id="a-3z"></a>云何如此所说。<a id="a-40"></a>四天王寿量。<a id="a-41"></a>于更活地狱是一日一夜。<a id="a-42"></a>以此日夜立月立年。<a id="a-43"></a>以此五百年为其寿量。<a id="a-44"></a>三十三天寿量。<a id="a-45"></a>于黑绳地狱是一日一夜。<a id="a-46"></a>以此日夜于中寿量足一千年。<a id="a-47"></a>如此于余处次第应知。<a id="a-48"></a>乃至他化自在天寿量。<a id="a-49"></a>于烧然地狱是一日一夜。<a id="a-4A"></a>以此日夜于中寿量足十六千年。<a id="a-4B"></a>偈曰。<a id="a-4C"></a>于大烧半劫。<a id="a-4D"></a>阿毗指别劫。<a id="a-4E"></a>释曰。<a id="a-4F"></a>于大烧燃地狱。<a id="a-4G"></a>寿量半别劫。<a id="a-4H"></a>于无间地狱。<a id="a-4I"></a>寿量足一别劫。<a id="a-4J"></a>于畜生寿量无定。<a id="a-4K"></a>偈曰。<a id="a-4L"></a>畜生极别劫。<a id="a-4M"></a>释曰。<a id="a-4N"></a>若畜生中最极长寿。<a id="a-4O"></a>但一别劫。<a id="a-4P"></a>谓诸龙难陀优波难陀阿输多利等。<a id="a-4Q"></a>何以故。<a id="a-4R"></a>佛世尊说。<a id="a-4S"></a>比丘有八部龙名大龙。<a id="a-4T"></a>皆一劫住持于地轮。<a id="a-4U"></a>广说如经。<a id="a-4V"></a>偈曰。<a id="a-4W"></a>鬼日月五百。<a id="a-4X"></a>释曰。<a id="a-4Y"></a>人中一月。<a id="a-4Z"></a>于鬼神是一日夜。<a id="a-4a"></a>以此日夜寿量五百年。<a id="a-4b"></a>于寒地狱寿量云何。<a id="a-4c"></a>偈曰。<a id="a-4d"></a>从婆诃百年。<a id="a-4e"></a>除麻尽为寿。<a id="a-4f"></a>頞浮陀二十。<a id="a-4g"></a>倍倍后余寿。<a id="a-4h"></a>释曰。<a id="a-4i"></a>约譬喻佛世尊说。<a id="a-4j"></a>寒地狱寿量如经言。<a id="a-4k"></a>比丘。<a id="a-4l"></a>譬如此中二十佉梨。<a id="a-4m"></a>是摩伽陀量一。<a id="a-4n"></a>婆诃麻遍满高出从。<a id="a-4o"></a>此有人一。<a id="a-4p"></a>百年度除一粒麻。<a id="a-4q"></a>比丘。<a id="a-4r"></a>如此二十佉梨。<a id="a-4s"></a>一婆诃麻。<a id="a-4t"></a>由此方便。<a id="a-4u"></a>我说速得减尽。<a id="a-4v"></a>我未说于頞浮陀生众生寿量得尽。<a id="a-4w"></a>比丘。<a id="a-4x"></a>如頞浮陀寿量。<a id="a-4y"></a>更二十倍为尼剌浮陀寿量。<a id="a-4z"></a>乃至比丘。<a id="a-50"></a>二十倍波头摩寿量。<a id="a-51"></a>为分陀利柯寿量。<a id="a-52"></a>如此等寿量。<a id="a-53"></a>为有未具足于中间死不。<a id="a-54"></a>一切处有。<a id="a-55"></a>偈曰。<a id="a-56"></a>除鸠娄中夭。<a id="a-57"></a>释曰。<a id="a-58"></a>于北鸠娄洲。<a id="a-59"></a>一切人寿量皆定必具寿量尽方得舍命。<a id="a-5A"></a>于余处寿命不定。<a id="a-5B"></a>若约别人。<a id="a-5C"></a>于中间多不得死。<a id="a-5D"></a>谓住兜帅多天。<a id="a-5E"></a>一生补处菩萨。<a id="a-5F"></a>最后生菩萨。<a id="a-5G"></a>佛所记。<a id="a-5H"></a>佛所使。<a id="a-5I"></a>信行法行。<a id="a-5J"></a>菩萨母。<a id="a-5K"></a>转轮王母。<a id="a-5L"></a>正怀胎。<a id="a-5M"></a>如此等由由旬量说。<a id="a-5N"></a>处所及身量已由年量。<a id="a-5O"></a>说寿命量已。<a id="a-5P"></a>此二齐量未说。<a id="a-5Q"></a>如此一切用名分别。<a id="a-5R"></a>此名穷量。<a id="a-5S"></a>亦应显说。<a id="a-5T"></a>为说此三。<a id="a-5U"></a>是故初立方便。<a id="a-5V"></a>偈曰。<a id="a-5W"></a>邻虚字刹那。<a id="a-5X"></a>色名时最极。<a id="a-5Y"></a>释曰。<a id="a-5Z"></a>若分分析色极于邻虚。<a id="a-5a"></a>故邻虚是色极量。<a id="a-5b"></a>时量亦尔。<a id="a-5c"></a>极于刹那。<a id="a-5d"></a>名量亦尔。<a id="a-5e"></a>极于轻字如伊短音。<a id="a-5f"></a>复次刹那者何量。<a id="a-5g"></a>若因缘已具足。<a id="a-5h"></a>随时法得一生。<a id="a-5i"></a>是时名刹那。<a id="a-5j"></a>复次是法若行度一邻虚。<a id="a-5k"></a>是时名刹那。<a id="a-5l"></a>复次若有强力丈夫一弹指顷。<a id="a-5m"></a>经六十五刹那。<a id="a-5n"></a>阿毗达磨师说如此。<a id="a-5o"></a>于此中偈曰。<a id="a-5p"></a>七邻虚阿羺尘铁尘水兔羊。<a id="a-5q"></a>牛隙尘虮虱。<a id="a-5r"></a>麦指节应知。<a id="a-5s"></a>后后七倍增。<a id="a-5t"></a>释曰。<a id="a-5u"></a>以邻虚为初。<a id="a-5v"></a>应知后后皆七倍增。<a id="a-5w"></a>七邻虚为一阿羺。<a id="a-5x"></a>七阿羺为一铁尘。<a id="a-5y"></a>七铁尘为一水尘。<a id="a-5z"></a>七水尘为一兔尘。<a id="a-60"></a>七兔尘为一羊尘。<a id="a-61"></a>七羊尘为一牛尘。<a id="a-62"></a>七牛尘为一隙光中尘。<a id="a-63"></a>七隙光中尘为一虮。<a id="a-64"></a>七虮为一虱。<a id="a-65"></a>七虱为一麦。<a id="a-66"></a>七麦为指一节。<a id="a-67"></a>三节为一指。<a id="a-68"></a>是世间所解故。<a id="a-69"></a>偈中不说。<a id="a-6A"></a>若横并指。<a id="a-6B"></a>偈曰。<a id="a-6C"></a>二十四指量一肘。<a id="a-6D"></a>四肘一弓。<a id="a-6E"></a>五百弓俱卢舍。<a id="a-6F"></a>此名阿练若。<a id="a-6G"></a>释曰。<a id="a-6H"></a>十二指为一[月*桀]手。<a id="a-6I"></a>二十四指为一肘。<a id="a-6J"></a>四肘名一寻。<a id="a-6K"></a>亦名一弓。<a id="a-6L"></a>五百弓为一俱卢舍。<a id="a-6M"></a>亦名村亦名阿练若。<a id="a-6N"></a>偈曰。<a id="a-6O"></a>此八一由旬。<a id="a-6P"></a>释曰。<a id="a-6Q"></a>此八俱卢舍为一由旬。<a id="a-6R"></a>说由旬量已。<a id="a-6S"></a>年量今当说。<a id="a-6T"></a>偈曰。<a id="a-6U"></a>百二十刹那。<a id="a-6V"></a>怛刹那。<a id="a-6W"></a>释曰。<a id="a-6X"></a>一百二十刹那。<a id="a-6Y"></a>为一怛刹那。<a id="a-6Z"></a>偈曰。<a id="a-6a"></a>六十说名一罗婆。<a id="a-6b"></a>释曰。<a id="a-6c"></a>六十怛刹那。<a id="a-6d"></a>说名一罗婆。<a id="a-6e"></a>偈曰。<a id="a-6f"></a>后三三十增。<a id="a-6g"></a>是一牟休多。<a id="a-6h"></a>及一日夜月。<a id="a-6i"></a>释曰。<a id="a-6j"></a>三十罗婆。<a id="a-6k"></a>为一牟休多。<a id="a-6l"></a>三十牟休多。<a id="a-6m"></a>为一日夜夜。<a id="a-6n"></a>有时长有时短有时等。<a id="a-6o"></a>三十日夜为一月。<a id="a-6p"></a>偈曰。<a id="a-6q"></a>十二月一年。<a id="a-6r"></a>一年共减夜。<a id="a-6s"></a>释曰。<a id="a-6t"></a>寒际有四月。<a id="a-6u"></a>热际有四月。<a id="a-6v"></a>雨际有四月。<a id="a-6w"></a>如此十二月。<a id="a-6x"></a>立为一年共减夜。<a id="a-6y"></a>何以故。<a id="a-6z"></a>有六减夜入一年中。<a id="a-70"></a>云何如此。</p>
  <p id="a71">寒热雨三际　　中月半已度</p>
  <p id="a72">于余半月中　　智人知减夜</p>
  <p id="a73">说年量已。<a id="a-74"></a>劫量今当说。<a id="a-75"></a>偈曰。<a id="a-76"></a>说劫有多种。<a id="a-77"></a>释曰。<a id="a-78"></a>别劫坏劫成劫大劫。<a id="a-79"></a>此中偈曰。<a id="a-7A"></a>坏劫地狱尽。<a id="a-7B"></a>乃至器世灭。<a id="a-7C"></a>释曰。<a id="a-7D"></a>于诸地狱中。<a id="a-7E"></a>从无复众生。<a id="a-7F"></a>乃至器世界灭。<a id="a-7G"></a>是名坏劫。<a id="a-7H"></a>何以故。<a id="a-7I"></a>坏有二种。<a id="a-7J"></a>一道坏。<a id="a-7K"></a>二界坏。<a id="a-7L"></a>复有二种坏。<a id="a-7M"></a>一众生坏。<a id="a-7N"></a>二器世界坏。<a id="a-7O"></a>有如此时。<a id="a-7P"></a>于此时中地狱众生。<a id="a-7Q"></a>但死无复受生。<a id="a-7R"></a>此时是坏劫之初。<a id="a-7S"></a>是时世间二十别劫。<a id="a-7T"></a>成已住。<a id="a-7U"></a>此住劫应知已度。<a id="a-7V"></a>更二十别劫。<a id="a-7W"></a>世间应坏。<a id="a-7X"></a>是坏此时应知次第复至。<a id="a-7Y"></a>若是时于地狱中无一众生为余。<a id="a-7Z"></a>由此时量世间已坏。<a id="a-7a"></a>由地狱坏故。<a id="a-7b"></a>于此时中。<a id="a-7c"></a>若众生有定业。<a id="a-7d"></a>必应于地狱受报。<a id="a-7e"></a>未尽业引此众生。<a id="a-7f"></a>于余世界地狱受报。<a id="a-7g"></a>畜生坏劫。<a id="a-7h"></a>鬼神坏劫。<a id="a-7i"></a>亦应作如此说。<a id="a-7j"></a>住大海畜生先坏。<a id="a-7k"></a>共人行畜生后坏。<a id="a-7l"></a>复有如此时。<a id="a-7m"></a>于人道中随有一人。<a id="a-7n"></a>自然无师法尔。<a id="a-7o"></a>所得修入初定。<a id="a-7p"></a>此人从初定出。<a id="a-7q"></a>说如此言。<a id="a-7r"></a>善人从离生喜乐最美妙。<a id="a-7s"></a>善友从离生喜乐微细寂静。<a id="a-7t"></a>余人闻此言。<a id="a-7u"></a>复各修学此定。<a id="a-7v"></a>如此等人舍命后皆生梵处。<a id="a-7w"></a>若是时于剡浮洲。<a id="a-7x"></a>无一众生为余。<a id="a-7y"></a>由此时量世间已坏。<a id="a-7z"></a>由剡浮洲坏败。<a id="a-80"></a>如此东毗提诃。<a id="a-81"></a>西瞿陀尼。<a id="a-82"></a>北鸠娄坏。<a id="a-83"></a>亦应作如此说。<a id="a-84"></a>若是时于人道。<a id="a-85"></a>无一人为余。<a id="a-86"></a>由此时量。<a id="a-87"></a>世间已坏。<a id="a-88"></a>由人道坏故。<a id="a-89"></a>北鸠娄人舍命生欲界天。<a id="a-8A"></a>于自地中无离欲故。<a id="a-8B"></a>如此于四大王天。<a id="a-8C"></a>修习初定已生于梵处。<a id="a-8D"></a>若是时于四大王天。<a id="a-8E"></a>无一天为余。<a id="a-8F"></a>由此时量。<a id="a-8G"></a>世间已坏。<a id="a-8H"></a>由四大王天坏故。<a id="a-8I"></a>如此乃至他化自在天坏。<a id="a-8J"></a>亦应作如此说。<a id="a-8K"></a>若是时于欲界天。<a id="a-8L"></a>无一天为余。<a id="a-8M"></a>由此时量世间已坏。<a id="a-8N"></a>由欲界坏故。<a id="a-8O"></a>于梵处随一众生法尔所得修入第二定。<a id="a-8P"></a>从此定出说如此言。<a id="a-8Q"></a>此乐最美妙。<a id="a-8R"></a>谓定生喜乐。<a id="a-8S"></a>此乐最寂静。<a id="a-8T"></a>谓定生喜乐。<a id="a-8U"></a>余人闻此言。<a id="a-8V"></a>复各修学此定。<a id="a-8W"></a>如此等天。<a id="a-8X"></a>舍命后皆生遍光天处。<a id="a-8Y"></a>若是时于梵处无一众生为余。<a id="a-8Z"></a>由此时量世。<a id="a-8a"></a>间已坏由众生坏故是时器世界皆空。<a id="a-8b"></a>从此时初定道所起。<a id="a-8c"></a>能感器世界业。<a id="a-8d"></a>悉已谢灭。<a id="a-8e"></a>七日次第出。<a id="a-8f"></a>乃至烧大地及诸须弥娄山无复余。<a id="a-8g"></a>从此猛火风吹光焰上烧梵处。<a id="a-8h"></a>如此光焰。<a id="a-8i"></a>应知是初定地同类。<a id="a-8j"></a>何以故。<a id="a-8k"></a>若灾非同类则不能坏。<a id="a-8l"></a>由相应发故。<a id="a-8m"></a>故说此火能烧。<a id="a-8n"></a>何以故。<a id="a-8o"></a>是欲界火能接色界火故。<a id="a-8p"></a>此义于余灾。<a id="a-8q"></a>如理应知亦尔。<a id="a-8r"></a>从地狱中。<a id="a-8s"></a>由众生死不更生。<a id="a-8t"></a>乃至器世界尽。<a id="a-8u"></a>经如此时说名坏劫。<a id="a-8v"></a>偈曰。<a id="a-8w"></a>成劫先于风。<a id="a-8x"></a>乃至地狱有。<a id="a-8y"></a>释曰。<a id="a-8z"></a>从初风起。<a id="a-90"></a>乃至于地狱有众生。<a id="a-91"></a>是名成劫。<a id="a-92"></a>何以故。<a id="a-93"></a>世间如此已坏。<a id="a-94"></a>唯空为余。<a id="a-95"></a>于长时住。<a id="a-96"></a>乃至后众生业增上故诸世界器先相初起。<a id="a-97"></a>谓于空中有微细风。<a id="a-98"></a>渐渐而动。<a id="a-99"></a>是时世间二十别劫坏已住。<a id="a-9A"></a>此坏劫应知已度。<a id="a-9B"></a>更二十别劫。<a id="a-9C"></a>世间应成。<a id="a-9D"></a>此成是时应知。<a id="a-9E"></a>次第复至。<a id="a-9F"></a>从是时诸风渐渐增大。<a id="a-9G"></a>乃至成就如前所说风轮。<a id="a-9H"></a>如前所说次第事。<a id="a-9I"></a>一切皆成。<a id="a-9J"></a>谓水轮及大地金轮地轮。<a id="a-9K"></a>乃至诸洲。<a id="a-9L"></a>须弥娄山等。<a id="a-9M"></a>初成大梵天宫殿。<a id="a-9N"></a>次第乃至成夜摩天宫殿。<a id="a-9O"></a>从此后风轮起。<a id="a-9P"></a>由此时量应知世间已成。<a id="a-9Q"></a>由器世界成故。<a id="a-9R"></a>是时随有众生。<a id="a-9S"></a>应作大梵王。<a id="a-9T"></a>从遍光天堕于大梵宫殿受生。<a id="a-9U"></a>余诸众生从彼次第堕。<a id="a-9V"></a>有生梵先行处。<a id="a-9W"></a>有生梵众处。<a id="a-9X"></a>有生他化自在处。<a id="a-9Y"></a>如此次第。<a id="a-9Z"></a>乃至于北鸠娄。<a id="a-9a"></a>西瞿陀尼。<a id="a-9b"></a>东毗提诃。<a id="a-9c"></a>剡浮洲。<a id="a-9d"></a>鬼神道。<a id="a-9e"></a>畜生道。<a id="a-9f"></a>地狱道处受生。<a id="a-9g"></a>此是法尔。<a id="a-9h"></a>谓后世间坏。<a id="a-9i"></a>先世间成。<a id="a-9j"></a>是时若一众生。<a id="a-9k"></a>于地狱处受生。<a id="a-9l"></a>由此时量。<a id="a-9m"></a>世间二十别劫已成。<a id="a-9n"></a>此成劫应知已度。<a id="a-9o"></a>更二十别劫。<a id="a-9p"></a>世间应住。<a id="a-9q"></a>此住是时应知次第复至。<a id="a-9r"></a>偈曰。<a id="a-9s"></a>别劫从无量。<a id="a-9t"></a>乃至成十岁。<a id="a-9u"></a>释曰。<a id="a-9v"></a>从世间初成。<a id="a-9w"></a>十九别劫。<a id="a-9x"></a>于无量寿时中已度。<a id="a-9y"></a>此无量寿众生。<a id="a-9z"></a>寿命渐减乃至十岁。<a id="a-A0"></a>世间已成及住。<a id="a-A1"></a>是住初别劫。<a id="a-A2"></a>偈曰。<a id="a-A3"></a>初下一别劫。<a id="a-A4"></a>次上下十八。<a id="a-A5"></a>释曰。<a id="a-A6"></a>从此初住。<a id="a-A7"></a>后有十八上十八下。<a id="a-A8"></a>为十八别劫。<a id="a-A9"></a>云何如此。<a id="a-AA"></a>从此十岁众生寿命。<a id="a-AB"></a>若转增上乃至八万岁。<a id="a-AC"></a>复转减下乃至十岁。<a id="a-AD"></a>是第二别劫。<a id="a-AE"></a>如此乃至十八。<a id="a-AF"></a>偈曰。<a id="a-AG"></a>后上一别劫。<a id="a-AH"></a>释曰。<a id="a-AI"></a>最后一上别劫。<a id="a-AJ"></a>即住劫第二十别劫。<a id="a-AK"></a>如此若下从八万乃至十岁。<a id="a-AL"></a>若尔增上至几量为究竟。<a id="a-AM"></a>偈曰。<a id="a-AN"></a>乃至寿八万。<a id="a-AO"></a>释曰。<a id="a-AP"></a>过此无复上。<a id="a-AQ"></a>于十八劫中。<a id="a-AR"></a>如一上一下时量。<a id="a-AS"></a>初住下劫时量亦尔。<a id="a-AT"></a>最后上劫时量亦尔。<a id="a-AU"></a>是故一切时量平等。<a id="a-AV"></a>偈曰。<a id="a-AW"></a>世间如此成。<a id="a-AX"></a>住经二十劫。<a id="a-AY"></a>释曰。<a id="a-AZ"></a>由此别劫道理。<a id="a-Aa"></a>世间二十别劫成已住。<a id="a-Ab"></a>如成住时量。<a id="a-Ac"></a>于如此等时。<a id="a-Ad"></a>偈曰。<a id="a-Ae"></a>劫成及破坏。<a id="a-Af"></a>坏住皆平等。<a id="a-Ag"></a>释曰。<a id="a-Ah"></a>二十别劫世间成。<a id="a-Ai"></a>二十别劫世间坏。<a id="a-Aj"></a>二十别劫坏已空住。<a id="a-Ak"></a>虽于此三时无上下量劫。<a id="a-Al"></a>然此劫量皆平等。<a id="a-Am"></a>若算数平等故。<a id="a-An"></a>此中由一别劫。<a id="a-Ao"></a>器世界成。<a id="a-Ap"></a>由十九别劫。<a id="a-Aq"></a>此处成所住。<a id="a-Ar"></a>由一别劫。<a id="a-As"></a>器世界被离。<a id="a-At"></a>由十九别劫。<a id="a-Au"></a>器世界空无众生。<a id="a-Av"></a>如此别劫。<a id="a-Aw"></a>有四种二十合成八十。<a id="a-Ax"></a>偈曰。<a id="a-Ay"></a>八十名大劫。<a id="a-Az"></a>释曰。<a id="a-B0"></a>若大劫其量如此。<a id="a-B1"></a>此劫以何法为自性。<a id="a-B2"></a>五阴为自性。<a id="a-B3"></a>于经中说。<a id="a-B4"></a>由劫三阿僧祇。<a id="a-B5"></a>诸佛得无上菩提果。<a id="a-B6"></a>此三阿僧祇。<a id="a-B7"></a>于四劫中为是何劫。<a id="a-B8"></a>此中所说是大劫。<a id="a-B9"></a>以此偈曰。<a id="a-BA"></a>大劫三僧祇。<a id="a-BB"></a>释曰。<a id="a-BC"></a>由三劫阿僧祇。<a id="a-BD"></a>所求佛果方成。<a id="a-BE"></a>阿僧祇既无数边。<a id="a-BF"></a>三数云何成。<a id="a-BG"></a>不应如此知。<a id="a-BH"></a>若尔云何。<a id="a-BI"></a>虽然有六十数处名一阿僧祇。<a id="a-BJ"></a>于余经中说如此。<a id="a-BK"></a>何者为六十。<a id="a-BL"></a>有第一数无第二数。<a id="a-BM"></a>是处名第一。<a id="a-BN"></a>十此第一。<a id="a-BO"></a>名第二处。<a id="a-BP"></a>十第二处名百。<a id="a-BQ"></a>十百名千。<a id="a-BR"></a>十千名万。<a id="a-BS"></a>十万名洛沙。<a id="a-BT"></a>十洛沙名阿底洛沙。<a id="a-BU"></a>十阿底洛沙名俱胝。<a id="a-BV"></a>十俱胝名末持诃。<a id="a-BW"></a>十末持诃名阿由多。<a id="a-BX"></a>十阿由多名摩诃由多。<a id="a-BY"></a>十摩诃由多名那由多。<a id="a-BZ"></a>十那由多名摩诃那由多。<a id="a-Ba"></a>十摩诃那由多名波由多。<a id="a-Bb"></a>十波由多名摩诃波由多。<a id="a-Bc"></a>十摩诃波由多名郁僧伽。<a id="a-Bd"></a>十郁僧伽名摩剡僧伽。<a id="a-Be"></a>十摩剡僧伽名婆诃那。<a id="a-Bf"></a>十婆诃那名摩诃婆诃那。<a id="a-Bg"></a>十摩诃婆诃那名知知婆。<a id="a-Bh"></a>十知知婆名摩诃知知婆。<a id="a-Bi"></a>十摩诃知知婆名醯兜。<a id="a-Bj"></a>十醯兜名摩诃醯兜。<a id="a-Bk"></a>十摩诃醯兜名柯罗婆。<a id="a-Bl"></a>十柯罗婆名摩诃柯罗婆。<a id="a-Bm"></a>十摩诃柯罗婆名因陀。<a id="a-Bn"></a>十因陀名摩头陀。<a id="a-Bo"></a>十摩头陀名婆末多。<a id="a-Bp"></a>十婆末多名摩诃婆末多。<a id="a-Bq"></a>十摩诃婆末多名伽知。<a id="a-Br"></a>十伽知名摩诃伽知。<a id="a-Bs"></a>十摩诃伽知名纴婆。<a id="a-Bt"></a>十纴婆名摩诃纴婆。<a id="a-Bu"></a>十摩诃纴婆名物陀。<a id="a-Bv"></a>十物陀名摩诃物陀。<a id="a-Bw"></a>十摩诃物陀名婆罗。<a id="a-Bx"></a>十婆罗名摩诃婆罗。<a id="a-By"></a>十摩诃婆罗名社那。<a id="a-Bz"></a>十社那名摩诃社那。<a id="a-C0"></a>十摩诃社那名毗休多。<a id="a-C1"></a>十毗休多名摩诃毗休多。<a id="a-C2"></a>十摩诃毗休多名婆洛沙。<a id="a-C3"></a>十婆洛沙名摩诃婆洛沙。<a id="a-C4"></a>十摩诃婆洛沙名阿僧祇。<a id="a-C5"></a>间中有八处忘失。</p>
  <p id="aC6">如此大劫。<a id="a-C7"></a>次第数至第六十处。<a id="a-C8"></a>说名一阿僧祇。<a id="a-C9"></a>度一更如此数名第二。<a id="a-CA"></a>第三亦尔。<a id="a-CB"></a>故说三阿僧祇。<a id="a-CC"></a>非一切方便所不能数。<a id="a-CD"></a>故名阿僧祇。<a id="a-CE"></a>众生先已发愿云何复须此最长时修行。<a id="a-CF"></a>方得无上菩提。<a id="a-CG"></a>如此事云何不应有。<a id="a-CH"></a>何以故。<a id="a-CI"></a>由大福德智慧资粮行。<a id="a-CJ"></a>由六波罗蜜百万难行道。<a id="a-CK"></a>于大劫三阿僧祇中。<a id="a-CL"></a>无上正觉果诸菩萨方得。<a id="a-CM"></a>若由别方便。<a id="a-CN"></a>有解脱理何用久修此大难行道。<a id="a-CO"></a>为他故须如此大功用。<a id="a-CP"></a>云何我等从大苦流。<a id="a-CQ"></a>有能为拔济他。<a id="a-CR"></a>由此意故久劫修行。<a id="a-CS"></a>由他利益。<a id="a-CT"></a>于己有何自利。<a id="a-CU"></a>是己自利。<a id="a-CV"></a>谓他利益。<a id="a-CW"></a>是己所乐故。<a id="a-CX"></a>君此事今何人能信。<a id="a-CY"></a>此事实难可信。<a id="a-CZ"></a>若人荷负自身为重。<a id="a-Ca"></a>于他无慈悲。<a id="a-Cb"></a>若具智慧慈悲人。<a id="a-Cc"></a>此事易信。<a id="a-Cd"></a>譬如于世间有诸余人。<a id="a-Ce"></a>恒习恶过失。<a id="a-Cf"></a>于中虽无自利益。<a id="a-Cg"></a>欣乐他损恼事。<a id="a-Ch"></a>众所共见。<a id="a-Ci"></a>如此复有余人。<a id="a-Cj"></a>恒习大悲。<a id="a-Ck"></a>于中无自利益。<a id="a-Cl"></a>欣乐行利益他事。<a id="a-Cm"></a>是故此事可比。<a id="a-Cn"></a>复次譬如世间凡夫。<a id="a-Co"></a>由长时数习故。<a id="a-Cp"></a>于诸行法实非自我。<a id="a-Cq"></a>不能了别诸行体相。<a id="a-Cr"></a>于诸行中生起我爱。<a id="a-Cs"></a>因此我爱恒荷负众苦如此。<a id="a-Ct"></a>复有余人。<a id="a-Cu"></a>于长时由数习智慧。<a id="a-Cv"></a>于自相续弃舍自爱。<a id="a-Cw"></a>于他增长自爱。<a id="a-Cx"></a>因此爱故。<a id="a-Cy"></a>为他荷负众苦。<a id="a-Cz"></a>是故应知。<a id="a-D0"></a>此义不异。<a id="a-D1"></a>复次有别性。<a id="a-D2"></a>如此种类起。<a id="a-D3"></a>由他苦故苦。<a id="a-D4"></a>由他乐故乐。<a id="a-D5"></a>不由自身故。<a id="a-D6"></a>彼不见他利益事异自利益。<a id="a-D7"></a>此中说偈。</p>
  <p id="aD8">下人求自乐　　作种种方便</p>
  <p id="aD9">中人求灭苦　　非乐苦依故</p>
  <p id="aDA">上人由自苦　　乐他得安乐</p>
  <p id="aDB">及他苦永灭　　他苦自苦故</p>
  <p id="aDC">为于劫上时诸佛出世。<a id="a-DD"></a>为于劫下时诸佛出世。<a id="a-DE"></a>偈曰。<a id="a-DF"></a>成佛于劫下。<a id="a-DG"></a>减八万至百。<a id="a-DH"></a>释曰。<a id="a-DI"></a>世间人寿八万岁时。<a id="a-DJ"></a>寿减正发。<a id="a-DK"></a>乃至人寿百岁。<a id="a-DL"></a>于此中间诸佛世尊出现于世。<a id="a-DM"></a>云何不于劫上时出。<a id="a-DN"></a>于此时中众生难教厌离故。<a id="a-DO"></a>云何不于百下时出。<a id="a-DP"></a>于此时中五浊炽盛。<a id="a-DQ"></a>何者为五浊。<a id="a-DR"></a>一命浊。<a id="a-DS"></a>二劫浊。<a id="a-DT"></a>三惑浊。<a id="a-DU"></a>四见浊。<a id="a-DV"></a>五众生浊。<a id="a-DW"></a>下劫将末命等五最粗最下。<a id="a-DX"></a>已成滓故。<a id="a-DY"></a>说名为浊。<a id="a-DZ"></a>由前二浊。<a id="a-Da"></a>次第损减寿命。<a id="a-Db"></a>及损减乐具。<a id="a-Dc"></a>复由二浊损减助善。<a id="a-Dd"></a>何以故。<a id="a-De"></a>因此二浊。<a id="a-Df"></a>有诸众生。<a id="a-Dg"></a>多修习欲尘乐行及自苦行。<a id="a-Dh"></a>能损在家出家助善。<a id="a-Di"></a>由后一浊损减自身身量。<a id="a-Dj"></a>色无病力智念正勤不动。<a id="a-Dk"></a>此德坏故。<a id="a-Dl"></a>独觉于何时出世。<a id="a-Dm"></a>偈曰。<a id="a-Dn"></a>上下时独觉。<a id="a-Do"></a>释曰。<a id="a-Dp"></a>独觉于上劫及下劫时。<a id="a-Dq"></a>皆得出世。<a id="a-Dr"></a>何以故。<a id="a-Ds"></a>独觉有二种。<a id="a-Dt"></a>一部行二犀角喻此中部行者。<a id="a-Du"></a>先是声闻或名独胜。<a id="a-Dv"></a>有余师说。<a id="a-Dw"></a>有先是凡夫后成部行独觉。<a id="a-Dx"></a>若此人于前世。<a id="a-Dy"></a>已修决择分能善根。<a id="a-Dz"></a>今生自然觉悟圣道。<a id="a-E0"></a>云何得知。<a id="a-E1"></a>于本行经中说。<a id="a-E2"></a>有一山处。<a id="a-E3"></a>有五百外仙。<a id="a-E4"></a>修难行苦行。<a id="a-E5"></a>乃至有一猕猴。<a id="a-E6"></a>与独觉共住。<a id="a-E7"></a>后至外仙所。<a id="a-E8"></a>现独觉威仪庄饰。<a id="a-E9"></a>五百外仙皆成独觉。<a id="a-EA"></a>若先是圣人。<a id="a-EB"></a>不得修难行苦行。<a id="a-EC"></a>犀角喻者。<a id="a-ED"></a>谓独自住。<a id="a-EE"></a>二种独觉中。<a id="a-EF"></a>偈曰。<a id="a-EG"></a>犀角喻百劫。<a id="a-EH"></a>释曰。<a id="a-EI"></a>足一百大劫。<a id="a-EJ"></a>修行菩提资粮。<a id="a-EK"></a>方成犀角喻独觉。<a id="a-EL"></a>云何名独觉。<a id="a-EM"></a>离师正教。<a id="a-EN"></a>于一自身如理觉悟。<a id="a-EO"></a>故名独觉。<a id="a-EP"></a>何以故。<a id="a-EQ"></a>诸独觉但调伏一身。<a id="a-ER"></a>不调伏他故。<a id="a-ES"></a>云何名犀角喻。<a id="a-ET"></a>于人天道最胜品中。<a id="a-EU"></a>贞实无等故。<a id="a-EV"></a>何因不觉悟他。<a id="a-EW"></a>诸独觉非无能为他说法。<a id="a-EX"></a>具得四无碍解故。<a id="a-EY"></a>彼亦有能。<a id="a-EZ"></a>能忆持往昔诸佛所说正教。<a id="a-Ea"></a>及为他说故。<a id="a-Eb"></a>彼亦非无慈悲为利益他。<a id="a-Ec"></a>恒现通慧故。<a id="a-Ed"></a>不由众生不感圣果故不为说。<a id="a-Ee"></a>何以故。<a id="a-Ef"></a>是时亦有修世道离欲诸仙。<a id="a-Eg"></a>虽然亦由宿世修习故。<a id="a-Eh"></a>由喜乐少求故。<a id="a-Ei"></a>是故不能说正教令他受甚深法。<a id="a-Ej"></a>何以故。<a id="a-Ek"></a>随爱流行世间。<a id="a-El"></a>难可引济令其逆流故。<a id="a-Em"></a>为离杂行摄部众故。<a id="a-En"></a>怖畏散乱杂谈说故。</p>
  <p id="aEo">复次转轮王于二时中何时出世。<a id="a-Ep"></a>偈曰。<a id="a-Eq"></a>减八万岁时。<a id="a-Er"></a>无转轮王生。<a id="a-Es"></a>释曰。<a id="a-Et"></a>人寿无量时。<a id="a-Eu"></a>乃至寿八万岁。<a id="a-Ev"></a>转轮王生于世间。<a id="a-Ew"></a>不减八万时。<a id="a-Ex"></a>何以故。<a id="a-Ey"></a>若人寿减八万。<a id="a-Ez"></a>是人非此吉祥富乐器故。<a id="a-F0"></a>由轮成王位为法故。<a id="a-F1"></a>名转轮王。<a id="a-F2"></a>此王有四种。<a id="a-F3"></a>偈曰。<a id="a-F4"></a>金银铜铁轮。<a id="a-F5"></a>释曰。<a id="a-F6"></a>若人以金为轮。<a id="a-F7"></a>此人是上上品。<a id="a-F8"></a>以银为轮是上品。<a id="a-F9"></a>以铜为轮是中品。<a id="a-FA"></a>以铁为轮是下品。<a id="a-FB"></a>偈曰。<a id="a-FC"></a>四随下次第。<a id="a-FD"></a>一二三四洲。<a id="a-FE"></a>释曰。<a id="a-FF"></a>若人以铁为轮。<a id="a-FG"></a>此人为一洲王。<a id="a-FH"></a>以铜为轮为二洲王。<a id="a-FI"></a>以银为轮为三洲王。<a id="a-FJ"></a>以金为轮为四洲王。<a id="a-FK"></a>分别世中说如此。<a id="a-FL"></a>于经中由偏显胜故。<a id="a-FM"></a>但说金轮。<a id="a-FN"></a>经言。<a id="a-FO"></a>若王生刹帝利种。<a id="a-FP"></a>已受灌顶位。<a id="a-FQ"></a>于布萨时。<a id="a-FR"></a>白半十五日。<a id="a-FS"></a>王从头次第洗竟持八戒。<a id="a-FT"></a>布萨升上高楼。<a id="a-FU"></a>大臣等集皆悉围绕。<a id="a-FV"></a>于东方有轮宝出现。<a id="a-FW"></a>千辐具足有毂有辋。<a id="a-FX"></a>一切庄严无不圆备。<a id="a-FY"></a>如善巧工匠所作。<a id="a-FZ"></a>一切皆金。<a id="a-Fa"></a>来至王所。<a id="a-Fb"></a>应知此王必是转轮王。<a id="a-Fc"></a>若余转轮王生亦尔。<a id="a-Fd"></a>偈曰。<a id="a-Fe"></a>非二俱如佛。<a id="a-Ff"></a>释曰。<a id="a-Fg"></a>于经中说。<a id="a-Fh"></a>无处无位。<a id="a-Fi"></a>谓无前无后二如来阿罗呵三若三佛陀出现世间。<a id="a-Fj"></a>有处有位。<a id="a-Fk"></a>若一如来二如来。<a id="a-Fl"></a>二转轮王亦尔。<a id="a-Fm"></a>此中是义应思。<a id="a-Fn"></a>是所许处。<a id="a-Fo"></a>为约大三千世界。<a id="a-Fp"></a>为约一切世界。<a id="a-Fq"></a>余部说。<a id="a-Fr"></a>诸佛世尊但一处出余处则无。<a id="a-Fs"></a>何以故。<a id="a-Ft"></a>勿许诸佛世尊功能有阙是一世尊。<a id="a-Fu"></a>于一切处具有能故。<a id="a-Fv"></a>若于一处一佛。<a id="a-Fw"></a>不能荷负一切受化弟子。<a id="a-Fx"></a>余佛于中亦无有能。<a id="a-Fy"></a>于经中说云。<a id="a-Fz"></a>舍利弗。<a id="a-G0"></a>若有一人。<a id="a-G1"></a>来至汝所问汝言。<a id="a-G2"></a>大德于今时为有沙门婆罗门与瞿昙沙门平等平等于无上菩提不。<a id="a-G3"></a>汝若被问。<a id="a-G4"></a>当云何答。<a id="a-G5"></a>世尊。<a id="a-G6"></a>若有一人来至我所。<a id="a-G7"></a>作如此问。<a id="a-G8"></a>我若被问。<a id="a-G9"></a>应如此答。<a id="a-GA"></a>于今时无有沙门婆罗门与我世尊平等平等于无上菩提。<a id="a-GB"></a>何以故。<a id="a-GC"></a>世尊。<a id="a-GD"></a>我从世尊吉祥口证闻此言。<a id="a-GE"></a>证持此言。<a id="a-GF"></a>无处无位。<a id="a-GG"></a>谓无前无后。<a id="a-GH"></a>二如来阿罗诃三若三佛陀出现世间。<a id="a-GI"></a>有处有位。<a id="a-GJ"></a>若一若尔佛世尊。<a id="a-GK"></a>于梵王经说。<a id="a-GL"></a>此义云何。<a id="a-GM"></a>经言。<a id="a-GN"></a>梵王于三千大千世界中。<a id="a-GO"></a>我自在成此言。<a id="a-GP"></a>是不了说义。<a id="a-GQ"></a>说何义不了。<a id="a-GR"></a>若如来约自性心。<a id="a-GS"></a>不作别故意。<a id="a-GT"></a>正说利益他等。<a id="a-GU"></a>于此境界皆自然成。<a id="a-GV"></a>若如来作别故意境界则随意无边。<a id="a-GW"></a>有别部说。<a id="a-GX"></a>于余世界各有诸佛如来。<a id="a-GY"></a>何以故。<a id="a-GZ"></a>见多人共俱修菩提资粮。<a id="a-Ga"></a>有多佛世尊。<a id="a-Gb"></a>于一处一时出现无如此理。<a id="a-Gc"></a>若出现余处则无有碍。<a id="a-Gd"></a>是故必于余世界等成正觉。<a id="a-Ge"></a>若尔此义中前所引经云。<a id="a-Gf"></a>无处无时。<a id="a-Gg"></a>谓无前无后。<a id="a-Gh"></a>二如来出现于世。<a id="a-Gi"></a>此义今云何。<a id="a-Gj"></a>将此义今应思量。<a id="a-Gk"></a>此经为约一世界说。<a id="a-Gl"></a>为约一切世界说。<a id="a-Gm"></a>若约一切世界说。<a id="a-Gn"></a>转轮王不应出余世界。<a id="a-Go"></a>由遮俱生故。<a id="a-Gp"></a>譬如如来。<a id="a-Gq"></a>若汝忍如此。<a id="a-Gr"></a>此义云何不忍。<a id="a-Gs"></a>诸佛出现世。<a id="a-Gt"></a>是大吉祥福。<a id="a-Gu"></a>若多佛出多世界。<a id="a-Gv"></a>无有过失。<a id="a-Gw"></a>于世间无量众生。<a id="a-Gx"></a>得与大福德己利相应。<a id="a-Gy"></a>若尔于一佛田。<a id="a-Gz"></a>云何二如来不俱出世。<a id="a-H0"></a>无用故。<a id="a-H1"></a>随本愿故。<a id="a-H2"></a>故诸菩萨发如此愿。<a id="a-H3"></a>于盲世间无将导无救无依。<a id="a-H4"></a>愿我于中成佛。<a id="a-H5"></a>为眼及依。<a id="a-H6"></a>为令敬恭及疾行故。<a id="a-H7"></a>何以故。<a id="a-H8"></a>若一佛则生他极重恭敬。<a id="a-H9"></a>又令他思惟如此。<a id="a-HA"></a>余佛最难可得。<a id="a-HB"></a>是故如所立教速疾修行。<a id="a-HC"></a>勿大师去已及般涅槃。<a id="a-HD"></a>我等无依止。<a id="a-HE"></a>复次是四种转轮王。<a id="a-HF"></a>由金轮等制伏天下。<a id="a-HG"></a>云何能制伏次第。<a id="a-HH"></a>偈曰。<a id="a-HI"></a>他迎自往彼。<a id="a-HJ"></a>争伏胜。<a id="a-HK"></a>释曰。<a id="a-HL"></a>若王得金轮为具。<a id="a-HM"></a>剡浮洲诸国王。<a id="a-HN"></a>各自来迎候。<a id="a-HO"></a>各云我等国土。<a id="a-HP"></a>富乐平安丰壤。<a id="a-HQ"></a>遍多人众。<a id="a-HR"></a>皆属天尊。<a id="a-HS"></a>愿天尊教敕。<a id="a-HT"></a>我等皆是天尊翼从。<a id="a-HU"></a>若王得银轮为具。<a id="a-HV"></a>王自往彼土。<a id="a-HW"></a>诸王皆下心归伏。<a id="a-HX"></a>若王得铜轮为具。<a id="a-HY"></a>王往近彼土。<a id="a-HZ"></a>遣使去还与共讨争。<a id="a-Ha"></a>然后诸王方下心归伏。<a id="a-Hb"></a>若王得铁轮为具。<a id="a-Hc"></a>王自往彼土。<a id="a-Hd"></a>擐甲捉仗示攻伐相。<a id="a-He"></a>然后诸王方下心归伏。<a id="a-Hf"></a>一切转轮王。<a id="a-Hg"></a>偈曰。<a id="a-Hh"></a>无害。<a id="a-Hi"></a>释曰。<a id="a-Hj"></a>若捉仗制伏他土尚无杀害。<a id="a-Hk"></a>何况余王。<a id="a-Hl"></a>伏天下已。<a id="a-Hm"></a>一切众生住王国土。<a id="a-Hn"></a>王悉教令受持十善法。<a id="a-Ho"></a>是故诸王死定生天。<a id="a-Hp"></a>经中说。<a id="a-Hq"></a>由转轮圣王出现于世。<a id="a-Hr"></a>世间则有七宝现生。<a id="a-Hs"></a>何者为七。<a id="a-Ht"></a>一轮宝。<a id="a-Hu"></a>二象宝。<a id="a-Hv"></a>三马宝。<a id="a-Hw"></a>四摩尼宝。<a id="a-Hx"></a>五女宝。<a id="a-Hy"></a>六长者宝。<a id="a-Hz"></a>七大臣宝。<a id="a-I0"></a>象等诸宝。<a id="a-I1"></a>是众生类。<a id="a-I2"></a>云何由他业生。<a id="a-I3"></a>若无一众生由他业生。<a id="a-I4"></a>此人先共造诸业。<a id="a-I5"></a>能感互相应报。<a id="a-I6"></a>此人若受生。<a id="a-I7"></a>余众生由自宿业生。<a id="a-I8"></a>与此人相应。<a id="a-I9"></a>此转轮王与余王。<a id="a-IA"></a>为唯七宝有差别。<a id="a-IB"></a>为更有余差别。<a id="a-IC"></a>有余差别。<a id="a-ID"></a>谓此四转轮王有三十二大人相。<a id="a-IE"></a>余王则无。<a id="a-IF"></a>譬如诸佛。<a id="a-IG"></a>若尔王与佛何异。<a id="a-IH"></a>于中偈曰。<a id="a-II"></a>处正明了圆。<a id="a-IJ"></a>佛相余无等。<a id="a-IK"></a>释曰。<a id="a-IL"></a>佛三十二相有三德。<a id="a-IM"></a>与王相不同。<a id="a-IN"></a>三德者。<a id="a-IO"></a>一处极正不偏。<a id="a-IP"></a>二极明了不隐昧。<a id="a-IQ"></a>三极圆满无减缺。<a id="a-IR"></a>劫初诸人。<a id="a-IS"></a>为有王。<a id="a-IT"></a>为无王。<a id="a-IU"></a>无王虽然偈曰。<a id="a-IV"></a>初生如色界。<a id="a-IW"></a>释曰。<a id="a-IX"></a>劫初生人。<a id="a-IY"></a>如色界众生。<a id="a-IZ"></a>各自在住。<a id="a-Ia"></a>经中说。<a id="a-Ib"></a>劫初生人。<a id="a-Ic"></a>有色意生。<a id="a-Id"></a>具身身分。<a id="a-Ie"></a>具根无减。<a id="a-If"></a>色形可爱。<a id="a-Ig"></a>自然光明。<a id="a-Ih"></a>能飞行空中。<a id="a-Ii"></a>喜乐为食。<a id="a-Ij"></a>依喜乐于久长时住。<a id="a-Ik"></a>偈曰。<a id="a-Il"></a>众生渐贪味。<a id="a-Im"></a>为懒惰储畜。<a id="a-In"></a>由财雇守田。<a id="a-Io"></a>释曰。<a id="a-Ip"></a>众生已如此成。<a id="a-Iq"></a>地味渐出。<a id="a-Ir"></a>其味甘美胜细蜂蜜。<a id="a-Is"></a>于中有一人贪爱为性。<a id="a-It"></a>闻地味香试取尝之。<a id="a-Iu"></a>遂便啖食。<a id="a-Iv"></a>余人次第随学此事。<a id="a-Iw"></a>初发段食在于此时。<a id="a-Ix"></a>是时诸人由数习此食。<a id="a-Iy"></a>于身生坚重二触。<a id="a-Iz"></a>失先光明。<a id="a-J0"></a>从此有黑暗起。<a id="a-J1"></a>是时日月出现。<a id="a-J2"></a>由贪味故。<a id="a-J3"></a>是彼地味次第灭尽地皮干起。<a id="a-J4"></a>以此为食。<a id="a-J5"></a>于中起贪又失此食。<a id="a-J6"></a>次生林虅以此为食。<a id="a-J7"></a>于中起贪又失此食。<a id="a-J8"></a>次生舍利。<a id="a-J9"></a>不由耕种自然而有。<a id="a-JA"></a>以此为食。<a id="a-JB"></a>此食最粗变异有残。<a id="a-JC"></a>为除此残生大小便道。<a id="a-JD"></a>此道与男女根俱生。<a id="a-JE"></a>相貌亦异。<a id="a-JF"></a>是时彼人互相瞻视。<a id="a-JG"></a>由随先惑习气起邪思惟。<a id="a-JH"></a>由邪思惟罗刹所吞。<a id="a-JI"></a>淫欲变异于心猛盛。<a id="a-JJ"></a>即便犯罪。<a id="a-JK"></a>是淫欲鬼。<a id="a-JL"></a>初发入心在于此时。<a id="a-JM"></a>是时彼人晚时为瞑食。<a id="a-JN"></a>晓时为昼食。<a id="a-JO"></a>相要共取舍利。<a id="a-JP"></a>于中有一人懒惰为性。<a id="a-JQ"></a>长取舍利储宿为食。<a id="a-JR"></a>余人学之亦各储宿。<a id="a-JS"></a>是时于中即生我所。<a id="a-JT"></a>因此我所后取舍利。<a id="a-JU"></a>将已即尽不复更生。<a id="a-JV"></a>是时彼人即共分田。<a id="a-JW"></a>于自分田生重贪惜。<a id="a-JX"></a>于他所得作侵损事。<a id="a-JY"></a>初发偷盗在于此时。<a id="a-JZ"></a>为遣此失皆共集聚。<a id="a-Ja"></a>其中有一胜人。<a id="a-Jb"></a>诸人各以所得六分之一。<a id="a-Jc"></a>共雇此人为守田主。<a id="a-Jd"></a>彼说此人为差(厕知反)多罗莎未(亡履反)差多罗莎未故。<a id="a-Je"></a>得刹帝利名。<a id="a-Jf"></a>大人众所许。<a id="a-Jg"></a>能染世间心。<a id="a-Jh"></a>是故初生名摩诃先摩多王。<a id="a-Ji"></a>一切王相传。<a id="a-Jj"></a>此王为初。<a id="a-Jk"></a>于中若有人心出家外。<a id="a-Jl"></a>是人得名婆罗门。<a id="a-Jm"></a>后时有一王。<a id="a-Jn"></a>由贪惜财物。<a id="a-Jo"></a>于民不行分施恩事。<a id="a-Jp"></a>诸人由贫乏故。<a id="a-Jq"></a>多行盗事。<a id="a-Jr"></a>王于此罪人好行刀杖。<a id="a-Js"></a>治罚事初发。<a id="a-Jt"></a>杀害在于此时。<a id="a-Ju"></a>是时罪人覆藏说言。<a id="a-Jv"></a>我不作此事。<a id="a-Jw"></a>初发妄语在于此时。<a id="a-Jx"></a>偈曰。<a id="a-Jy"></a>次由十恶增。<a id="a-Jz"></a>寿减至十岁。<a id="a-K0"></a>释曰。<a id="a-K1"></a>次第由此方便业道增长。<a id="a-K2"></a>故寿命渐减。<a id="a-K3"></a>于最后时。<a id="a-K4"></a>一切人皆寿十岁。<a id="a-K5"></a>是故一切灾横。<a id="a-K6"></a>二法为根本。<a id="a-K7"></a>谓贪味及懒惰。<a id="a-K8"></a>是时人寿十岁。<a id="a-K9"></a>是别劫出尽。<a id="a-KA"></a>云何出尽。<a id="a-KB"></a>偈曰。<a id="a-KC"></a>是劫由杖疾。<a id="a-KD"></a>及饿灾故出。<a id="a-KE"></a>释曰。<a id="a-KF"></a>别劫有三因缘故出尽。<a id="a-KG"></a>一刀杖。<a id="a-KH"></a>二疾疫。<a id="a-KI"></a>三饥饿。<a id="a-KJ"></a>别劫出尽时。<a id="a-KK"></a>是十岁人非法欲所染。<a id="a-KL"></a>不平等贪所逼。<a id="a-KM"></a>邪法所遍。<a id="a-KN"></a>是人嗔毒转增上。<a id="a-KO"></a>若互相见即起极重嗔杀心。<a id="a-KP"></a>譬如今时猎鹿人见野鹿。<a id="a-KQ"></a>是时诸人随有所捉或木或草。<a id="a-KR"></a>于彼人悉成极利刀仗。<a id="a-KS"></a>彼人作是思惟。<a id="a-KT"></a>我今必应在前。<a id="a-KU"></a>是故更互相杀。<a id="a-KV"></a>由此皆死。<a id="a-KW"></a>复有别劫出尽时。<a id="a-KX"></a>是十岁人由罪过多故。<a id="a-KY"></a>鬼神起憎恶心。<a id="a-KZ"></a>于彼作诸灾横。<a id="a-Ka"></a>是故处处遭阿萨阇病。<a id="a-Kb"></a>由此皆死。<a id="a-Kc"></a>复有别劫出尽时。<a id="a-Kd"></a>是十岁人由罪过多故。<a id="a-Ke"></a>天神龙起憎恶心。<a id="a-Kf"></a>不复降雨。<a id="a-Kg"></a>是故处处饥饿穷困。<a id="a-Kh"></a>由此皆死。<a id="a-Ki"></a>是时有三粮。<a id="a-Kj"></a>一栴遮粮。<a id="a-Kk"></a>二白骨粮。<a id="a-Kl"></a>三筹粮。<a id="a-Km"></a>名旃遮粮者。<a id="a-Kn"></a>此有二因。<a id="a-Ko"></a>今时聚集彼时名旃遮。<a id="a-Kp"></a>又奁子名旃遮。<a id="a-Kq"></a>是时诸人饥羸所逼。<a id="a-Kr"></a>聚集聚集。<a id="a-Ks"></a>皆饥饿死。<a id="a-Kt"></a>又为护惜来岁粮。<a id="a-Ku"></a>及怜愍眷属。<a id="a-Kv"></a>于将来时藏举少粮及种子。<a id="a-Kw"></a>置奁子中。<a id="a-Kx"></a>故名旃遮粮。<a id="a-Ky"></a>白骨粮者。<a id="a-Kz"></a>亦有二因。<a id="a-L0"></a>是人身燥涩既久。<a id="a-L1"></a>死后少时骨即白色。<a id="a-L2"></a>又无食饥饿。<a id="a-L3"></a>取此白骨煮汁饮之。<a id="a-L4"></a>筹粮者。<a id="a-L5"></a>亦有二因。<a id="a-L6"></a>是时诸人由次第传筹。<a id="a-L7"></a>家家分张粮食。<a id="a-L8"></a>今日家主食。<a id="a-L9"></a>明日妇食。<a id="a-LA"></a>如此次第。<a id="a-LB"></a>复次昔时曾有谷处。<a id="a-LC"></a>开圻以筹挑取。<a id="a-LD"></a>随得谷粒。<a id="a-LE"></a>以多水煮之饮以为粮。<a id="a-LF"></a>于经中传说如此。<a id="a-LG"></a>若人能于一日护离杀生。<a id="a-LH"></a>或能施一诃梨勒。<a id="a-LI"></a>或于大众起恭敬心能施一食。<a id="a-LJ"></a>是人于刀杖疾疫饥饿劫时。<a id="a-LK"></a>不于中生。<a id="a-LL"></a>刀杖疾疫饥饿三灾起各几时。<a id="a-LM"></a>偈曰。<a id="a-LN"></a>七日及七月。<a id="a-LO"></a>七年次第尽。<a id="a-LP"></a>释曰。<a id="a-LQ"></a>由杖杀害众生灾。<a id="a-LR"></a>于七日内起。<a id="a-LS"></a>疾疫灾于七月七日内起。<a id="a-LT"></a>饥饿灾于七年七月七日内起。<a id="a-LU"></a>是时于二洲人。<a id="a-LV"></a>亦有似三灾事起。<a id="a-LW"></a>嗔恚于彼增长。<a id="a-LX"></a>至重黑瘦恶色。<a id="a-LY"></a>及身羸弱于彼亦起。<a id="a-LZ"></a>饥渴亦起。<a id="a-La"></a>是各各所说三灾。<a id="a-Lb"></a>于诸灾中应知。<a id="a-Lc"></a>次第皆有。<a id="a-Ld"></a>偈曰。<a id="a-Le"></a>散集劫有三。<a id="a-Lf"></a>由火水风起。<a id="a-Lg"></a>释曰。<a id="a-Lh"></a>于一一定处。<a id="a-Li"></a>众生下散上集。<a id="a-Lj"></a>故名散集劫。<a id="a-Lk"></a>由七日出故有火灾。<a id="a-Ll"></a>由大雨水故有水灾。<a id="a-Lm"></a>由大风相违故有风灾。<a id="a-Ln"></a>由此三灾。<a id="a-Lo"></a>器世界极细分皆尽无余。<a id="a-Lp"></a>此中有余外道师执说。<a id="a-Lq"></a>如此邻虚常住。<a id="a-Lr"></a>于此时中以此为余。<a id="a-Ls"></a>云何彼乐执此义。<a id="a-Lt"></a>诸余大物。<a id="a-Lu"></a>后更生时。<a id="a-Lv"></a>勿彼生无种子。<a id="a-Lw"></a>为不如此耶。<a id="a-Lx"></a>是众生业势力所生风。<a id="a-Ly"></a>由功能胜说为种子。<a id="a-Lz"></a>复次灾头风。<a id="a-M0"></a>亦为种子因。<a id="a-M1"></a>弥嬉沙塞部经中说。<a id="a-M2"></a>风从余现成世界。<a id="a-M3"></a>引载彼种子来。<a id="a-M4"></a>虽然诸外道师。<a id="a-M5"></a>不许芽等从种子生。<a id="a-M6"></a>若尔彼执云何。<a id="a-M7"></a>从自分生。<a id="a-M8"></a>乃至自分从自邻虚生。<a id="a-M9"></a>若尔种子等。<a id="a-MA"></a>于芽等中有何功能。<a id="a-MB"></a>离安立邻虚无别功能。<a id="a-MC"></a>由芽邻虚从种子出故。<a id="a-MD"></a>何因彼许如此。<a id="a-ME"></a>从非同类因果生。<a id="a-MF"></a>此不应理。<a id="a-MG"></a>云何不应理。<a id="a-MH"></a>若尔一切物生则应不定。<a id="a-MI"></a>是义不然。<a id="a-MJ"></a>由功能定故。<a id="a-MK"></a>无不定义。<a id="a-ML"></a>譬如谷熟等。<a id="a-MM"></a>若是义不然。<a id="a-MN"></a>何以故。<a id="a-MO"></a>求那法种种不同。<a id="a-MP"></a>踏腊脾(蔽也反)法不尔。<a id="a-MQ"></a>若物欲生必从同类物生。<a id="a-MR"></a>譬如从竹笪生从缕衣生。<a id="a-MS"></a>今不相应义起。<a id="a-MT"></a>此中何义不相应。<a id="a-MU"></a>引不成就义证不成就义。<a id="a-MV"></a>此中何义不成就。<a id="a-MW"></a>笪异竹衣异缕。<a id="a-MX"></a>此义不成就。<a id="a-MY"></a>何以故。<a id="a-MZ"></a>是竹是缕。<a id="a-Ma"></a>如此聚集故得别名。<a id="a-Mb"></a>譬如蚁行。<a id="a-Mc"></a>云何得知。<a id="a-Md"></a>于一缕和合中不见衣故。<a id="a-Me"></a>何以故。<a id="a-Mf"></a>于中若衣实有。<a id="a-Mg"></a>何法能障令不显现。<a id="a-Mh"></a>若不具有。<a id="a-Mi"></a>但有衣分。<a id="a-Mj"></a>此则非衣。<a id="a-Mk"></a>何以故。<a id="a-Ml"></a>唯聚集为衣故。<a id="a-Mm"></a>复有何一分衣异于此缕。<a id="a-Mn"></a>若由观多依和合故衣成。<a id="a-Mo"></a>唯缕和合中已应见衣。<a id="a-Mp"></a>时无见有此衣。<a id="a-Mq"></a>初中后不对根故。<a id="a-Mr"></a>故知离缕无有别衣。<a id="a-Ms"></a>若衣分分次第对根。<a id="a-Mt"></a>不应说由眼由身证得为有分。<a id="a-Mu"></a>由次第决证有分故。<a id="a-Mv"></a>是故衣智但缘分起。<a id="a-Mw"></a>譬如火轮。<a id="a-Mx"></a>若缕有别色类事。<a id="a-My"></a>衣无色等故。<a id="a-Mz"></a>则衣不可得。<a id="a-N0"></a>若衣有种种色等别类。<a id="a-N1"></a>不生别类。<a id="a-N2"></a>此义不成。<a id="a-N3"></a>于无种种色等别边。<a id="a-N4"></a>不应见衣。<a id="a-N5"></a>或应即于此边见种种色。<a id="a-N6"></a>衣缕有种种事。<a id="a-N7"></a>衣应无种种异。<a id="a-N8"></a>是故知衣无有别物。<a id="a-N9"></a>复次火光烧照等有差别。<a id="a-NA"></a>此光于初中后。<a id="a-NB"></a>不应有色触及事等邻虚。<a id="a-NC"></a>虽过根若聚集则可证。<a id="a-ND"></a>如彼能作事。<a id="a-NE"></a>眼等诸根若生肤曀等。<a id="a-NF"></a>则不见散发等。<a id="a-NG"></a>但见聚发等。<a id="a-NH"></a>何以故。<a id="a-NI"></a>一发等于彼过根故。<a id="a-NJ"></a>譬如邻虚。<a id="a-NK"></a>是故知。<a id="a-NL"></a>汝但于色等假立邻虚名。<a id="a-NM"></a>由此义故。<a id="a-NN"></a>色等灭时邻虚即同灭。<a id="a-NO"></a>若邻虚是物实异色等。<a id="a-NP"></a>不应与色同灭。<a id="a-NQ"></a>若同灭异义则不成。<a id="a-NR"></a>随愚智类不可分别。<a id="a-NS"></a>此物是地水火风。<a id="a-NT"></a>此物中色声香味触。<a id="a-NU"></a>是德汝执言。<a id="a-NV"></a>诸物是眼耳所证。<a id="a-NW"></a>毛古贝红花郁金。<a id="a-NX"></a>若被烧彼智即无故。<a id="a-NY"></a>知彼智但缘色等起。<a id="a-NZ"></a>熟所生德起时。<a id="a-Na"></a>由形貌相似故。<a id="a-Nb"></a>瓶智更生。<a id="a-Nc"></a>譬如色行。<a id="a-Nd"></a>何以知然。<a id="a-Ne"></a>若人不见形貌。<a id="a-Nf"></a>不能知故。<a id="a-Ng"></a>于婴儿言何足可重。<a id="a-Nh"></a>今且止破彼执。<a id="a-Ni"></a>复次于三灾中。<a id="a-Nj"></a>何灾何为头。<a id="a-Nk"></a>偈曰。<a id="a-Nl"></a>三定二定等。<a id="a-Nm"></a>次第三灾头。<a id="a-Nn"></a>释曰。<a id="a-No"></a>诸灾有三。<a id="a-Np"></a>火灾以第二定为头。<a id="a-Nq"></a>下地烧然。<a id="a-Nr"></a>水灾以第三定为头。<a id="a-Ns"></a>下地烂坏。<a id="a-Nt"></a>风灾以第四定为头。<a id="a-Nu"></a>下地散灭。<a id="a-Nv"></a>随诸灾上地说名灾头。<a id="a-Nw"></a>何因三定地。<a id="a-Nx"></a>由火水风破坏。<a id="a-Ny"></a>偈曰。<a id="a-Nz"></a>由等彼内灾。<a id="a-O0"></a>释曰。<a id="a-O1"></a>于初定地觉观为内灾。<a id="a-O2"></a>此觉观能起心燋热。<a id="a-O3"></a>与外火同。<a id="a-O4"></a>于第二定喜为内灾。<a id="a-O5"></a>此喜与轻安触相应。<a id="a-O6"></a>能令依止软滑。<a id="a-O7"></a>与外水同。<a id="a-O8"></a>于此定中一切身强违触灭故。<a id="a-O9"></a>说是苦根灭处。<a id="a-OA"></a>于第三定出入二息为。<a id="a-OB"></a>内灾此即。<a id="a-OC"></a>是风于定于三摩跋提。<a id="a-OD"></a>若如实有此内灾。<a id="a-OE"></a>于此定等必有如此外灾。<a id="a-OF"></a>云何无地灾。<a id="a-OG"></a>地名器世。<a id="a-OH"></a>此地与火水风相违。<a id="a-OI"></a>不与地相违。<a id="a-OJ"></a>若尔于第四定有何灾。<a id="a-OK"></a>偈曰。<a id="a-OL"></a>四无不动故。<a id="a-OM"></a>释曰。<a id="a-ON"></a>于第四定离内灾故。<a id="a-OO"></a>佛世尊说。<a id="a-OP"></a>彼名不动。<a id="a-OQ"></a>是故于中诸灾不起。<a id="a-OR"></a>故彼无灾余部说。<a id="a-OS"></a>由净居天威力故无灾。<a id="a-OT"></a>何以故。<a id="a-OU"></a>彼无复能得入无色界及住余处受生。<a id="a-OV"></a>定于彼般涅槃故。<a id="a-OW"></a>于彼无灾。<a id="a-OX"></a>若尔第四定器。<a id="a-OY"></a>应是常住。<a id="a-OZ"></a>偈曰。<a id="a-Oa"></a>无常众生共。<a id="a-Ob"></a>宫殿生灭故。<a id="a-Oc"></a>释曰。<a id="a-Od"></a>第四定不共一地相应。<a id="a-Oe"></a>云何各各地住。<a id="a-Of"></a>与他不共。<a id="a-Og"></a>譬如众星。<a id="a-Oh"></a>于中若有众生。<a id="a-Oi"></a>生及死堕。<a id="a-Oj"></a>宫殿与彼俱生俱灭故。<a id="a-Ok"></a>此地非常住。<a id="a-Ol"></a>此三灾起次第云何。<a id="a-Om"></a>若无间。<a id="a-On"></a>偈曰。<a id="a-Oo"></a>七火一水灾。<a id="a-Op"></a>释曰。<a id="a-Oq"></a>先七灾由火起。<a id="a-Or"></a>后一灾方由水起。<a id="a-Os"></a>如此次第。<a id="a-Ot"></a>更七灾由火起。<a id="a-Ou"></a>随七火灾后各一水灾起。<a id="a-Ov"></a>偈曰。<a id="a-Ow"></a>七水灾已度。<a id="a-Ox"></a>后复七火灾。<a id="a-Oy"></a>释曰。<a id="a-Oz"></a>由此次第七水灾已度。<a id="a-P0"></a>后复七火灾更次第起。<a id="a-P1"></a>偈曰。<a id="a-P2"></a>然后风灾起。<a id="a-P3"></a>释曰。<a id="a-P4"></a>从此后一风灾起。<a id="a-P5"></a>何因如此。<a id="a-P6"></a>于彼众生由定胜德。<a id="a-P7"></a>如自身住差别。<a id="a-P8"></a>所居处亦尔。<a id="a-P9"></a>此住几时经五十六火灾一风灾。<a id="a-PA"></a>若作如此义。<a id="a-PB"></a>分别立世论。<a id="a-PC"></a>则被随顺。<a id="a-PD"></a>彼论云。<a id="a-PE"></a>六十四劫是遍净天寿量。</p>
 </body>
</html>