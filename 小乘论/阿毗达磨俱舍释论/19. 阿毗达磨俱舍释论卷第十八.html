<!doctype html>
<html id="z3IBVzL18u" data-ver="1669">
 <head>
  <meta charset="utf-8">
  <meta author="婆薮盘豆">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨俱舍释论卷第十八</h1>
  <h2 id="a2">释分别圣道果人品第六之三</h2>
  <p id="a3">复次如凡夫生初定地以上。<a id="a-4"></a>由舍欲界惑灭离至得。<a id="a-5"></a>与彼惑不更相应。<a id="a-6"></a>于彼亦尔。<a id="a-7"></a>是故此执非证。<a id="a-8"></a>复由何地。<a id="a-9"></a>从何地得离欲。<a id="a-A"></a>偈曰。<a id="a-B"></a>由无流非至。<a id="a-C"></a>离欲一切地。<a id="a-D"></a>释曰。<a id="a-E"></a>若依非至定地。<a id="a-F"></a>修无流道。<a id="a-G"></a>能离欲一切地乃至有顶若人依近分定。<a id="a-H"></a>得下地离欲。<a id="a-I"></a>为如无间道一切解脱道亦从近分定起不非。<a id="a-J"></a>何为。<a id="a-K"></a>偈曰。<a id="a-L"></a>从定近分后。<a id="a-M"></a>脱道三地胜。<a id="a-N"></a>释曰。<a id="a-O"></a>一切众生生地有九种。<a id="a-P"></a>谓欲界四色定四无色定。<a id="a-Q"></a>此中从欲界离欲。<a id="a-R"></a>乃至第二定离欲。<a id="a-S"></a>名三地胜。<a id="a-T"></a>于此三地中。<a id="a-U"></a>最后解脱道。<a id="a-V"></a>或从近分定起。<a id="a-W"></a>或从根本定起。<a id="a-X"></a>偈曰。<a id="a-Y"></a>非上近分。<a id="a-Z"></a>释曰。<a id="a-a"></a>从三地胜以上。<a id="a-b"></a>一切最后解脱道。<a id="a-c"></a>皆从根本定起。<a id="a-d"></a>悉不从近分定起。<a id="a-e"></a>舍根平等故。<a id="a-f"></a>于三定中近分及根本。<a id="a-g"></a>由受根异故。<a id="a-h"></a>有余人不能得入根本定。<a id="a-i"></a>通修行根难成故。<a id="a-j"></a>是故于离欲三地。<a id="a-k"></a>最后解脱道。<a id="a-l"></a>亦得从近分定起。<a id="a-m"></a>由无流非至定得离欲一切地。<a id="a-n"></a>此义已说。<a id="a-o"></a>由余地未说故今应说。<a id="a-p"></a>偈曰。<a id="a-q"></a>圣由八自上灭。<a id="a-r"></a>释曰。<a id="a-s"></a>若由八种无流定得离欲。<a id="a-t"></a>谓色定中间定无色定。<a id="a-u"></a>从自地及上地。<a id="a-v"></a>皆得离欲。<a id="a-w"></a>非从下地。<a id="a-x"></a>先已离欲故此中出世无间道解脱道缘四谛为境故。<a id="a-y"></a>如谛十六相起。<a id="a-z"></a>此义自成。<a id="a-10"></a>偈曰。<a id="a-11"></a>解脱无间道。<a id="a-12"></a>世间如次第。<a id="a-13"></a>寂静粗重等。<a id="a-14"></a>想上下地境。<a id="a-15"></a>释曰。<a id="a-16"></a>解脱道起。<a id="a-17"></a>寂静等为相。<a id="a-18"></a>无间道起。<a id="a-19"></a>粗重等为相。<a id="a-1A"></a>此二道如其次第。<a id="a-1B"></a>第一缘上地为境起。<a id="a-1C"></a>第二缘下地为境起。<a id="a-1D"></a>若解脱道思量上地。<a id="a-1E"></a>则缘寂静美妙出离随一相故。<a id="a-1F"></a>若无间道思量下地。<a id="a-1G"></a>则缘粗重逼恼厚壁随一相故。<a id="a-1H"></a>由不寂静。<a id="a-1I"></a>故名粗重。<a id="a-1J"></a>由大功用所成非美妙。<a id="a-1K"></a>故名逼恼。<a id="a-1L"></a>由多过失能违逆故。<a id="a-1M"></a>不得出离此地。<a id="a-1N"></a>故名厚壁。<a id="a-1O"></a>譬如罪人不离牢狱重障故。<a id="a-1P"></a>翻此相应知寂静美妙出离相义。<a id="a-1Q"></a>说随本应余义已。<a id="a-1R"></a>复次从尽智无间后。<a id="a-1S"></a>何智得生。<a id="a-1T"></a>偈曰。<a id="a-1U"></a>若不坏尽智。<a id="a-1V"></a>后无生不生。<a id="a-1W"></a>尽智或无学。<a id="a-1X"></a>正见。<a id="a-1Y"></a>释曰。<a id="a-1Z"></a>若人成不坏法阿罗汉。<a id="a-1a"></a>从尽智无间后。<a id="a-1b"></a>无生智必生。<a id="a-1c"></a>非尽智无学正见生。<a id="a-1d"></a>若非不坏法人。<a id="a-1e"></a>从尽智更生尽智。<a id="a-1f"></a>或生无学正见。<a id="a-1g"></a>非无生智有退堕故。<a id="a-1h"></a>复次此无学正见。<a id="a-1i"></a>于不坏阿罗汉。<a id="a-1j"></a>为必不生耶。<a id="a-1k"></a>偈曰。<a id="a-1l"></a>此通应。<a id="a-1m"></a>释曰。<a id="a-1n"></a>若不坏法阿罗汉。<a id="a-1o"></a>从无生智后。<a id="a-1p"></a>有时无生智更生。<a id="a-1q"></a>有时无学正见生。<a id="a-1r"></a>何以故。<a id="a-1s"></a>此正见于一切阿罗汉。<a id="a-1t"></a>皆通无差别。<a id="a-1u"></a>是前所说四果。<a id="a-1v"></a>此果属何法。<a id="a-1w"></a>是沙门若果。<a id="a-1x"></a>何法名沙门若。<a id="a-1y"></a>偈曰。<a id="a-1z"></a>沙门无垢道。<a id="a-20"></a>释曰。<a id="a-21"></a>若道是无流称为沙门若。<a id="a-22"></a>由此道人成沙门那。<a id="a-23"></a>由能寂静惑故。<a id="a-24"></a>如经言。<a id="a-25"></a>此人能寂静多种恶法。<a id="a-26"></a>不应慧法。<a id="a-27"></a>染污法随顺生死能感后有。<a id="a-28"></a>乃至老死故。<a id="a-29"></a>名沙门那。<a id="a-2A"></a>凡夫非必定能寂静众恶故。<a id="a-2B"></a>非真实沙门那。<a id="a-2C"></a>复次此沙门若。<a id="a-2D"></a>何法为果。<a id="a-2E"></a>偈曰。<a id="a-2F"></a>有为无为果。<a id="a-2G"></a>释曰。<a id="a-2H"></a>有为无为法。<a id="a-2I"></a>是沙门若果。<a id="a-2J"></a>此果于前已说有四种。<a id="a-2K"></a>谓须陀洹斯陀含阿那含阿罗汉。<a id="a-2L"></a>如经言。<a id="a-2M"></a>比丘沙门若果有四。<a id="a-2N"></a>广说如经。<a id="a-2O"></a>复次此果有几种。<a id="a-2P"></a>偈曰。<a id="a-2Q"></a>彼一减九十。<a id="a-2R"></a>释曰。<a id="a-2S"></a>此沙门若。<a id="a-2T"></a>沙门若果。<a id="a-2U"></a>有为无为。<a id="a-2V"></a>各八十九。<a id="a-2W"></a>此是何法。<a id="a-2X"></a>偈曰。<a id="a-2Y"></a>解脱道与灭。<a id="a-2Z"></a>释曰。<a id="a-2a"></a>为灭见惑。<a id="a-2b"></a>有八无间道八解脱道。<a id="a-2c"></a>为灭修惑。<a id="a-2d"></a>于九地各有九品无间道。<a id="a-2e"></a>各灭九品惑。<a id="a-2f"></a>各有九品解脱道。<a id="a-2g"></a>此中一切无间道。<a id="a-2h"></a>名沙门若。<a id="a-2i"></a>一切解脱道。<a id="a-2j"></a>名有为沙门若果。<a id="a-2k"></a>是无间道等流果。<a id="a-2l"></a>及功力果故。<a id="a-2m"></a>诸惑灭离。<a id="a-2n"></a>名无为沙门若果。<a id="a-2o"></a>由如此义。<a id="a-2p"></a>有为无为果各有一减九十。<a id="a-2q"></a>若尔于佛世尊此义应合分别。<a id="a-2r"></a>不可分别。<a id="a-2s"></a>若果甚多。<a id="a-2t"></a>偈曰。<a id="a-2u"></a>成立四种果。<a id="a-2v"></a>由五因具有。<a id="a-2w"></a>释曰。<a id="a-2x"></a>于灭道位中。<a id="a-2y"></a>若具有五因。<a id="a-2z"></a>于此位中佛世尊安立沙门若果。<a id="a-30"></a>何者五因。<a id="a-31"></a>偈曰。<a id="a-32"></a>舍前得别道。<a id="a-33"></a>得通灭果果。<a id="a-34"></a>及至得八智。<a id="a-35"></a>修习十六行。<a id="a-36"></a>释曰。<a id="a-37"></a>一先舍离前道。<a id="a-38"></a>二至得未曾得道。<a id="a-39"></a>由舍离至得向道道果故。<a id="a-3A"></a>三合数至得灭。<a id="a-3B"></a>由一至得。<a id="a-3C"></a>至得一切灭故。<a id="a-3D"></a>四一时得八智故。<a id="a-3E"></a>五四法智及类智。<a id="a-3F"></a>修习十六谛相。<a id="a-3G"></a>谓无常等相。<a id="a-3H"></a>如此五因。<a id="a-3I"></a>果果皆有此五因。<a id="a-3J"></a>不可于佛果中立。<a id="a-3K"></a>若唯无流道名沙门若。<a id="a-3L"></a>云何世道所得二种果。<a id="a-3M"></a>名沙门若果。<a id="a-3N"></a>偈曰。<a id="a-3O"></a>世道得离故。<a id="a-3P"></a>得无流持果。<a id="a-3Q"></a>释曰。<a id="a-3R"></a>于二果中不唯以世道灭为果。<a id="a-3S"></a>谓斯陀含果。<a id="a-3T"></a>阿那含果。<a id="a-3U"></a>云何见道果灭于中相离。<a id="a-3V"></a>同一至得。<a id="a-3W"></a>摄一切灭。<a id="a-3X"></a>为一一果故。<a id="a-3Y"></a>是故经中说。<a id="a-3Z"></a>何者为斯陀含果。<a id="a-3a"></a>谓三结灭离。<a id="a-3b"></a>及欲嗔痴薄弱。<a id="a-3c"></a>何者为阿那含果。<a id="a-3d"></a>调五下分结灭离。<a id="a-3e"></a>由无流道至得灭离故。<a id="a-3f"></a>故此道被持。<a id="a-3g"></a>由无流道力。<a id="a-3h"></a>至死不退失故。<a id="a-3i"></a>是故此灭如理应成沙门若果。<a id="a-3j"></a>是前所说名沙门若果。<a id="a-3k"></a>复次此偈曰。<a id="a-3l"></a>婆罗门梵轮。<a id="a-3m"></a>说此梵转故。<a id="a-3n"></a>释曰。<a id="a-3o"></a>由能遣荡诸惑故。<a id="a-3p"></a>说名婆罗门。<a id="a-3q"></a>或说名梵轮。<a id="a-3r"></a>由梵转故。<a id="a-3s"></a>与无上梵法相应故。<a id="a-3t"></a>说佛世尊名夫岚摩。<a id="a-3u"></a>如经中说。<a id="a-3v"></a>世尊是夫岚摩。<a id="a-3w"></a>如此寂静。<a id="a-3x"></a>如此清凉。<a id="a-3y"></a>广说如经。<a id="a-3z"></a>故佛世尊名夫岚摩。<a id="a-40"></a>此轮是佛世尊轮。<a id="a-41"></a>故名梵轮。<a id="a-42"></a>唯佛世尊所转故。<a id="a-43"></a>偈曰。<a id="a-44"></a>法轮名见道。<a id="a-45"></a>释曰。<a id="a-46"></a>轮者何义。<a id="a-47"></a>因此得行故说名轮。<a id="a-48"></a>由见道似轮故。<a id="a-49"></a>说此法名轮。<a id="a-4A"></a>云何相似。<a id="a-4B"></a>偈曰。<a id="a-4C"></a>疾行等辐等。<a id="a-4D"></a>释曰。<a id="a-4E"></a>由疾行故似轮。<a id="a-4F"></a>由舍此趣彼故。<a id="a-4G"></a>由未伏能伏已伏镇令不失故。<a id="a-4H"></a>由从下向上从上向下故。<a id="a-4I"></a>由此疾行等义故言似轮。<a id="a-4J"></a>由辐等义者。<a id="a-4K"></a>八分圣道。<a id="a-4L"></a>由辐等义似轮故。<a id="a-4M"></a>大德瞿沙说此名轮。<a id="a-4N"></a>正见正觉正进正念。<a id="a-4O"></a>此四法似辐。<a id="a-4P"></a>正语正业正命。<a id="a-4Q"></a>此三法似毂。<a id="a-4R"></a>正定此一法似辋。<a id="a-4S"></a>是故见道说名法轮。<a id="a-4T"></a>立此见道为法轮。<a id="a-4U"></a>以何法为证。<a id="a-4V"></a>于圣憍陈如见道生时。<a id="a-4W"></a>由说言世尊已转法轮故。<a id="a-4X"></a>云何三转十二相。<a id="a-4Y"></a>此法是苦圣谛。<a id="a-4Z"></a>此谛必应知。<a id="a-4a"></a>此法已知。<a id="a-4b"></a>如此三转。<a id="a-4c"></a>于一一转中。<a id="a-4d"></a>法眼成智成明成慧成。<a id="a-4e"></a>如此三转及四相。<a id="a-4f"></a>谛谛皆有。<a id="a-4g"></a>由同三及十二故。<a id="a-4h"></a>说三转十二相。<a id="a-4i"></a>譬如说聪慧于二处七处。<a id="a-4j"></a>由此转见道修道无学道。<a id="a-4k"></a>如数已显现。<a id="a-4l"></a>毗婆沙师说如此。<a id="a-4m"></a>若执如此。<a id="a-4n"></a>不但见道有三转十二相。<a id="a-4o"></a>云何安立此为法轮。<a id="a-4p"></a>是法门本名法轮。<a id="a-4q"></a>此中亦具有三转十二相。<a id="a-4r"></a>若尔云何三转。<a id="a-4s"></a>于中三番转四谛故。<a id="a-4t"></a>云何十二相。<a id="a-4u"></a>三番思想四圣谛故。<a id="a-4v"></a>谓此法名苦圣谛及集灭道圣谛。<a id="a-4w"></a>此法必应知。<a id="a-4x"></a>必应灭。<a id="a-4y"></a>必应证。<a id="a-4z"></a>必应修。<a id="a-50"></a>此法已知已灭已证已修。<a id="a-51"></a>云何说名转。<a id="a-52"></a>由行度他相续令彼解此义故。<a id="a-53"></a>复次一切圣道皆是法轮。<a id="a-54"></a>由能行度于弟子相续故。<a id="a-55"></a>此法于他相续。<a id="a-56"></a>由生见道故。<a id="a-57"></a>正被转说已转。<a id="a-58"></a>复次于何界中得几沙门若果。<a id="a-59"></a>偈曰。<a id="a-5A"></a>欲三三界后。<a id="a-5B"></a>释曰。<a id="a-5C"></a>唯于欲界中得三果。<a id="a-5D"></a>于余无。<a id="a-5E"></a>最后沙门若果。<a id="a-5F"></a>谓阿罗汉。<a id="a-5G"></a>此果于三界通得。<a id="a-5H"></a>此前二果。<a id="a-5I"></a>未离欲人所得故。<a id="a-5J"></a>于上不得。<a id="a-5K"></a>此义应理。<a id="a-5L"></a>第三果云何于上不应得。<a id="a-5M"></a>偈曰。<a id="a-5N"></a>上界无见道。<a id="a-5O"></a>释曰。<a id="a-5P"></a>于欲界上无见道。<a id="a-5Q"></a>若离此道。<a id="a-5R"></a>已得离欲人。<a id="a-5S"></a>至得阿那含果。<a id="a-5T"></a>无有是处。<a id="a-5U"></a>由此义。<a id="a-5V"></a>是故但于欲界有三果。<a id="a-5W"></a>由何因于上地无见道。<a id="a-5X"></a>于无色界正闻无故。<a id="a-5Y"></a>不能缘下界境故。<a id="a-5Z"></a>故无见道。<a id="a-5a"></a>于色界中。<a id="a-5b"></a>偈曰。<a id="a-5c"></a>无厌故此作。<a id="a-5d"></a>彼究竟经故。<a id="a-5e"></a>释曰。<a id="a-5f"></a>色界凡夫。<a id="a-5g"></a>由爱着三摩跋提乐。<a id="a-5h"></a>由无苦受故。<a id="a-5i"></a>不生厌恶心。<a id="a-5j"></a>若离厌恶。<a id="a-5k"></a>无别道理能引生圣道。<a id="a-5l"></a>如此等名道理。<a id="a-5m"></a>亦有阿含为证。<a id="a-5n"></a>经言有五人。<a id="a-5o"></a>于此造作于彼究竟。<a id="a-5p"></a>何者为五。<a id="a-5q"></a>中灭乃至上流。<a id="a-5r"></a>造作者。<a id="a-5s"></a>谓初发修见道。<a id="a-5t"></a>是涅槃正方便故。<a id="a-5u"></a>究竟者。<a id="a-5v"></a>谓至得阿罗汉果。<a id="a-5w"></a>由此经故。<a id="a-5x"></a>知于上界无见道。<a id="a-5y"></a>前已说此义。<a id="a-5z"></a>若不坏法阿罗汉。<a id="a-60"></a>尽智后必生无生智。<a id="a-61"></a>阿罗汉为有差别不。<a id="a-62"></a>说有。<a id="a-63"></a>偈曰。<a id="a-64"></a>阿罗汉有六。<a id="a-65"></a>释曰。<a id="a-66"></a>于经中说。<a id="a-67"></a>阿罗汉有六性。<a id="a-68"></a>一退堕法。<a id="a-69"></a>二自害法。<a id="a-6A"></a>三守护法。<a id="a-6B"></a>四住不动法。<a id="a-6C"></a>五应通达法。<a id="a-6D"></a>六不坏法。<a id="a-6E"></a>偈曰。<a id="a-6F"></a>前五信乐性。<a id="a-6G"></a>释曰。<a id="a-6H"></a>除不坏法一人。<a id="a-6I"></a>所余五人信乐得为先。<a id="a-6J"></a>偈曰。<a id="a-6K"></a>彼脱依时爱。<a id="a-6L"></a>释曰。<a id="a-6M"></a>此五人应知。<a id="a-6N"></a>彼解脱依时得成。<a id="a-6O"></a>及最所爱恒守护故。<a id="a-6P"></a>是故说彼有时解脱。<a id="a-6Q"></a>彼观时得解脱故。<a id="a-6R"></a>由除观字故。<a id="a-6S"></a>说时解脱。<a id="a-6T"></a>譬如酥瓮。<a id="a-6U"></a>何以故。<a id="a-6V"></a>彼人现前修三摩提。<a id="a-6W"></a>必观时成时者。<a id="a-6X"></a>谓命缘无病住处时等。<a id="a-6Y"></a>观此时彼俱解脱成故。<a id="a-6Z"></a>偈曰。<a id="a-6a"></a>不坏法无坏。<a id="a-6b"></a>释曰。<a id="a-6c"></a>若不坏阿罗汉所得解脱。<a id="a-6d"></a>则恒成无破坏。<a id="a-6e"></a>由无退堕故。<a id="a-6f"></a>偈曰。<a id="a-6g"></a>故非时解脱。<a id="a-6h"></a>释曰。<a id="a-6i"></a>是故说此人不依时解脱。<a id="a-6j"></a>何以故。<a id="a-6k"></a>此人不观时。<a id="a-6l"></a>恒解脱如意。<a id="a-6m"></a>能现前修习三摩提故。<a id="a-6n"></a>复次由蹔时永时解脱故。<a id="a-6o"></a>立彼为有时解脱无时解脱。<a id="a-6p"></a>由有退失不退失义故。<a id="a-6q"></a>偈曰。<a id="a-6r"></a>此先见至类。<a id="a-6s"></a>释曰。<a id="a-6t"></a>此不坏法阿罗汉。<a id="a-6u"></a>于学位中应知见至为性。<a id="a-6v"></a>此六阿罗汉。<a id="a-6w"></a>为从初有六性。<a id="a-6x"></a>为后得六性。<a id="a-6y"></a>偈曰。<a id="a-6z"></a>有余本得性。<a id="a-70"></a>有余练根得。<a id="a-71"></a>释曰。<a id="a-72"></a>有人从初本以退堕为性。<a id="a-73"></a>有人从初本以自害为性。<a id="a-74"></a>所余性亦尔。<a id="a-75"></a>复次有人。<a id="a-76"></a>先以退堕法为性。<a id="a-77"></a>后由修练根行。<a id="a-78"></a>更进得自害法为性。<a id="a-79"></a>乃至进得不坏法为性。<a id="a-7A"></a>应知亦尔。<a id="a-7B"></a>此中退堕法者。<a id="a-7C"></a>若人必定从所得法退堕。<a id="a-7D"></a>不能得自害法为性。<a id="a-7E"></a>自害法者。<a id="a-7F"></a>若人必定应杀害自身。<a id="a-7G"></a>守护法者。<a id="a-7H"></a>若人随自所得必定应守护。<a id="a-7I"></a>住不动法者。<a id="a-7J"></a>若人离最强退堕因缘。<a id="a-7K"></a>虽不恒守。<a id="a-7L"></a>必定应住于所得不动。<a id="a-7M"></a>无退堕故。<a id="a-7N"></a>离加行故。<a id="a-7O"></a>不得增进。<a id="a-7P"></a>通达法者。<a id="a-7Q"></a>若人后时必定通达不坏法为性。<a id="a-7R"></a>不坏法者。<a id="a-7S"></a>若人必定不如前人有退堕。<a id="a-7T"></a>前二人于有学位中。<a id="a-7U"></a>无恒修及尊重修。<a id="a-7V"></a>但根有异。<a id="a-7W"></a>第三人恒修加行根钝。<a id="a-7X"></a>第四人尊重修加行根利。<a id="a-7Y"></a>第五人具二修但根钝。<a id="a-7Z"></a>第六人具德二修慧根最利。<a id="a-7a"></a>第一退堕法人。<a id="a-7b"></a>非必定应有退堕。<a id="a-7c"></a>乃至通达法人。<a id="a-7d"></a>非必定应通达。<a id="a-7e"></a>不坏法但约有义。<a id="a-7f"></a>故说此名。<a id="a-7g"></a>若人执如此。<a id="a-7h"></a>于三界中皆具六阿罗汉。<a id="a-7i"></a>此义不相违。<a id="a-7j"></a>若人执彼必定有退等事乃至通达。<a id="a-7k"></a>于彼人欲界中有六阿罗汉。<a id="a-7l"></a>色无色界唯有二。<a id="a-7m"></a>谓住不动法及不坏法。<a id="a-7n"></a>此二人更退自害。<a id="a-7o"></a>修练根行。<a id="a-7p"></a>此事不有故。<a id="a-7q"></a>此六人中何人得退。<a id="a-7r"></a>从何法退为从果。<a id="a-7s"></a>为从性。<a id="a-7t"></a>偈曰。<a id="a-7u"></a>退性有四人。<a id="a-7v"></a>五退果。<a id="a-7w"></a>释曰。<a id="a-7x"></a>自害等四人从性退。<a id="a-7y"></a>何以故。<a id="a-7z"></a>退堕法人。<a id="a-80"></a>无更从自性退堕。<a id="a-81"></a>退堕法等五人。<a id="a-82"></a>皆从果退。<a id="a-83"></a>此五人虽退。<a id="a-84"></a>偈曰。<a id="a-85"></a>非先。<a id="a-86"></a>释曰。<a id="a-87"></a>若人先所得性。<a id="a-88"></a>此人不从此性退。<a id="a-89"></a>由有学无学道成就令坚实故。<a id="a-8A"></a>若有学性。<a id="a-8B"></a>世出世道所成就。<a id="a-8C"></a>亦无有退。<a id="a-8D"></a>由修练根行。<a id="a-8E"></a>后所得性。<a id="a-8F"></a>此性有退。<a id="a-8G"></a>若人得初果。<a id="a-8H"></a>此人从初果无退。<a id="a-8I"></a>从余果得退。<a id="a-8J"></a>是故从须陀洹果。<a id="a-8K"></a>无有退堕。<a id="a-8L"></a>若作如此执。<a id="a-8M"></a>退法有三人。<a id="a-8N"></a>一在退堕性中般涅槃。<a id="a-8O"></a>二修练根所得性退。<a id="a-8P"></a>三退堕有学。<a id="a-8Q"></a>自害有四。<a id="a-8R"></a>三如前。<a id="a-8S"></a>第四更还退性。<a id="a-8T"></a>如此余三增一一品。<a id="a-8U"></a>如次第应知。<a id="a-8V"></a>成五六七人。<a id="a-8W"></a>是本所得性。<a id="a-8X"></a>若退成有学人。<a id="a-8Y"></a>于中得住不住余性。<a id="a-8Z"></a>若不尔。<a id="a-8a"></a>由得增长性。<a id="a-8b"></a>转增不成退。<a id="a-8c"></a>复有何因从初果不退。<a id="a-8d"></a>偈曰。<a id="a-8e"></a>见惑无类故。<a id="a-8f"></a>释曰。<a id="a-8g"></a>云何无类。<a id="a-8h"></a>一切见谛所灭惑。<a id="a-8i"></a>依我生起故。<a id="a-8j"></a>彼以身见为根本故。<a id="a-8k"></a>此所依我。<a id="a-8l"></a>必定永无。<a id="a-8m"></a>故说无类。<a id="a-8n"></a>若尔彼应成缘无为境。<a id="a-8o"></a>非缘无为境。<a id="a-8p"></a>由缘谛为境故。<a id="a-8q"></a>于谛中不如分别为境。<a id="a-8r"></a>若尔何惑不然。<a id="a-8s"></a>有差别。<a id="a-8t"></a>何以故。<a id="a-8u"></a>我见于色等类。<a id="a-8v"></a>由作者受者自在者分别故。<a id="a-8w"></a>增益非实有我性起。<a id="a-8x"></a>以身见为依止。<a id="a-8y"></a>所余边见等惑生起。<a id="a-8z"></a>是故说无类。<a id="a-90"></a>修道所灭惑。<a id="a-91"></a>欲嗔慢无明。<a id="a-92"></a>于色等类中。<a id="a-93"></a>爱增上起。<a id="a-94"></a>不了为自性生起。<a id="a-95"></a>是故说有类。<a id="a-96"></a>何以故。<a id="a-97"></a>彼有微净等境。<a id="a-98"></a>由缘此故。<a id="a-99"></a>彼得起我等皆无仿佛。<a id="a-9A"></a>复次随道所灭惑。<a id="a-9B"></a>有境类各各相对。<a id="a-9C"></a>谓可爱不可爱等。<a id="a-9D"></a>一切见谛所灭惑。<a id="a-9E"></a>通以我等相为境。<a id="a-9F"></a>是故无各相对境类。<a id="a-9G"></a>复次见道所缘境。<a id="a-9H"></a>谓无常苦无我空。<a id="a-9I"></a>真实是有故。<a id="a-9J"></a>非世道所缘故。<a id="a-9K"></a>于无始生死。<a id="a-9L"></a>先未曾所证见故。<a id="a-9M"></a>是故初果无退事。<a id="a-9N"></a>复次圣人。<a id="a-9O"></a>若不至心观察。<a id="a-9P"></a>由念忘失修惑则起。<a id="a-9Q"></a>若至心观察则不得起。<a id="a-9R"></a>譬如于藤起蛇想。<a id="a-9S"></a>若人不至心观察。<a id="a-9T"></a>我见等惑则不得生起。<a id="a-9U"></a>诸见由明了决度故。<a id="a-9V"></a>是故圣人。<a id="a-9W"></a>从见谛惑。<a id="a-9X"></a>无有退义。<a id="a-9Y"></a>经部师说。<a id="a-9Z"></a>从阿罗汉果。<a id="a-9a"></a>无有退义。<a id="a-9b"></a>此义真实可然。<a id="a-9c"></a>云何可知。<a id="a-9d"></a>由阿含及道理。<a id="a-9e"></a>此中是何。<a id="a-9f"></a>阿含经云。<a id="a-9g"></a>比丘此是真灭。<a id="a-9h"></a>若由圣智所灭。<a id="a-9i"></a>复次偈曰。<a id="a-9j"></a>说无放逸事。<a id="a-9k"></a>释曰。<a id="a-9l"></a>经云有学人。<a id="a-9m"></a>于无放逸中。<a id="a-9n"></a>我说必有无放逸事。<a id="a-9o"></a>于阿罗汉我不说。<a id="a-9p"></a>若汝言。<a id="a-9q"></a>于阿罗汉亦有无放逸事。<a id="a-9r"></a>如经言。<a id="a-9s"></a>阿难。<a id="a-9t"></a>于阿罗汉人。<a id="a-9u"></a>利养赞叹等事。<a id="a-9v"></a>我说亦能为障碍。<a id="a-9w"></a>是义不然。<a id="a-9x"></a>此经所说。<a id="a-9y"></a>退但说从现法安乐住退。<a id="a-9z"></a>是不坏心解脱。<a id="a-A0"></a>本来身所证。<a id="a-A1"></a>我说从此无别因缘能令阿罗汉退堕。<a id="a-A2"></a>若汝言。<a id="a-A3"></a>从依时解脱有退。<a id="a-A4"></a>是义可然。<a id="a-A5"></a>我等亦说。<a id="a-A6"></a>如此此依时解脱义。<a id="a-A7"></a>应须思量。<a id="a-A8"></a>为是阿罗汉果。<a id="a-A9"></a>为是九定是根本定及根本三摩提。<a id="a-AA"></a>云何知依时现前故。<a id="a-AB"></a>说名依时解脱。<a id="a-AC"></a>为于现世安乐住数数所寻修故。<a id="a-AD"></a>说名所爱。<a id="a-AE"></a>有余师说。<a id="a-AF"></a>是应所啖味故。<a id="a-AG"></a>说名所爱。<a id="a-AH"></a>阿罗汉解脱恒相随逐故。<a id="a-AI"></a>不可立为依时。<a id="a-AJ"></a>非复所爱故。<a id="a-AK"></a>不可立为所爱。<a id="a-AL"></a>若从阿罗汉果有退堕。<a id="a-AM"></a>理云何。<a id="a-AN"></a>佛世尊说。<a id="a-AO"></a>唯从依心学现世安乐住有退。<a id="a-AP"></a>是故应知此义。<a id="a-AQ"></a>谓一切阿罗汉解脱。<a id="a-AR"></a>必是不坏法。<a id="a-AS"></a>从现世安乐住。<a id="a-AT"></a>阿罗汉有退。<a id="a-AU"></a>由利养赞叹等心散乱故。<a id="a-AV"></a>由自在退失故。<a id="a-AW"></a>由根钝故。<a id="a-AX"></a>有人亦不退。<a id="a-AY"></a>若利根人。<a id="a-AZ"></a>此中若有退说名退法阿罗汉。<a id="a-Aa"></a>若不退说名不退法阿罗汉。<a id="a-Ab"></a>自害法等义应如此思。<a id="a-Ac"></a>不退法住。<a id="a-Ad"></a>不动法。<a id="a-Ae"></a>不坏法。<a id="a-Af"></a>此三人有何异。<a id="a-Ag"></a>不退法者。<a id="a-Ah"></a>非练根至。<a id="a-Ai"></a>不坏法者。<a id="a-Aj"></a>由练根至。<a id="a-Ak"></a>此二人随所修得三摩跋提差别。<a id="a-Al"></a>从此无退堕。<a id="a-Am"></a>住不动者。<a id="a-An"></a>彼于随所得功德中住。<a id="a-Ao"></a>从此功德必定不退。<a id="a-Ap"></a>亦不增进生余功德。<a id="a-Aq"></a>若生余功德从此得动。<a id="a-Ar"></a>如此应知三人差别。<a id="a-As"></a>偈曰时解脱瞿提。<a id="a-At"></a>释曰。<a id="a-Au"></a>净命瞿提柯在学位中。<a id="a-Av"></a>由数数啖定味故。<a id="a-Aw"></a>由根钝故。<a id="a-Ax"></a>从依时解脱退堕。<a id="a-Ay"></a>生忧悔心。<a id="a-Az"></a>欲舍身命。<a id="a-B0"></a>执仗自害。<a id="a-B1"></a>于将死时得阿罗汉。<a id="a-B2"></a>即般涅槃。<a id="a-B3"></a>是故瞿提柯非退阿罗汉果。<a id="a-B4"></a>于十增经中说此言。<a id="a-B5"></a>有一法必定应生。<a id="a-B6"></a>谓依时所爱心解脱。<a id="a-B7"></a>复有一法必定应证。<a id="a-B8"></a>谓不坏法心解脱。<a id="a-B9"></a>若依时所爱心解脱。<a id="a-BA"></a>是阿罗汉果。<a id="a-BB"></a>云何于十中作两番说。<a id="a-BC"></a>于余处不曾闻说阿罗汉后更应生。<a id="a-BD"></a>云何文必定可证。<a id="a-BE"></a>若汝言。<a id="a-BF"></a>钝根所摄阿罗汉果必应更生。<a id="a-BG"></a>此经文欲证何义。<a id="a-BH"></a>若汝言。<a id="a-BI"></a>欲显于生果有能故。<a id="a-BJ"></a>以此文为证。<a id="a-BK"></a>若尔于余果亦可以此为证。<a id="a-BL"></a>若汝言。<a id="a-BM"></a>此果应生故。<a id="a-BN"></a>故说应生。<a id="a-BO"></a>余果最应生。<a id="a-BP"></a>是故依时解脱。<a id="a-BQ"></a>非阿罗汉果。<a id="a-BR"></a>若尔云何说阿罗汉依时解脱。<a id="a-BS"></a>若阿罗汉人由钝根故。<a id="a-BT"></a>现前修三摩提观时得成。<a id="a-BU"></a>说此为依时解脱。<a id="a-BV"></a>翻此为非时解脱。<a id="a-BW"></a>阿毗达磨藏说。<a id="a-BX"></a>有由三处欲界随眠欲生起上心。<a id="a-BY"></a>何者为三。<a id="a-BZ"></a>一欲界随眠欲未得灭离。<a id="a-Ba"></a>二随欲界上心欲法对根现前三。<a id="a-Bb"></a>于中起不如思惟若。<a id="a-Bc"></a>汝言此。<a id="a-Bd"></a>文依具因生惑故说。<a id="a-Be"></a>何惑由不具因得生。<a id="a-Bf"></a>依阿含证不退义如此。<a id="a-Bg"></a>云何由道理。<a id="a-Bh"></a>若阿罗汉人。<a id="a-Bi"></a>已得如此对治。<a id="a-Bj"></a>由此一切惑至得永不生为法。<a id="a-Bk"></a>云何更退。<a id="a-Bl"></a>若此对治未生。<a id="a-Bm"></a>云何诸流得尽。<a id="a-Bn"></a>由未永拔除惑种子。<a id="a-Bo"></a>更生为法。<a id="a-Bp"></a>若流未尽。<a id="a-Bq"></a>云何称阿罗汉。<a id="a-Br"></a>依道理证不退义如此。<a id="a-Bs"></a>偈曰。<a id="a-Bt"></a>由火聚譬退。<a id="a-Bu"></a>释曰。<a id="a-Bv"></a>若尔火聚譬经汝宜应救。<a id="a-Bw"></a>此经言。<a id="a-Bx"></a>多闻圣弟子。<a id="a-By"></a>如此行如此住。<a id="a-Bz"></a>有时有处。<a id="a-C0"></a>由念忘失故。<a id="a-C1"></a>更生恶不应慧觉观。<a id="a-C2"></a>是义不然。<a id="a-C3"></a>何以故。<a id="a-C4"></a>此文中不定显现阿罗汉。<a id="a-C5"></a>云何知。<a id="a-C6"></a>由此经言。<a id="a-C7"></a>阿罗汉心长时归向空寂。<a id="a-C8"></a>乃至垂堕涅槃。<a id="a-C9"></a>由此言故。<a id="a-CA"></a>知前非证。<a id="a-CB"></a>复有余经中说。<a id="a-CC"></a>阿罗汉有如此力。<a id="a-CD"></a>由一切流处诸法。<a id="a-CE"></a>阿罗汉恒时清凉。<a id="a-CF"></a>恒时寂静。<a id="a-CG"></a>由此言故前非证。<a id="a-CH"></a>有如此言。<a id="a-CI"></a>乃至未弃舍行。<a id="a-CJ"></a>若尔有学人在行中。<a id="a-CK"></a>亦有此义。<a id="a-CL"></a>于或生中火聚譬经。<a id="a-CM"></a>由依有学位说故。<a id="a-CN"></a>于阿罗汉无如此失。<a id="a-CO"></a>毗婆沙师说。<a id="a-CP"></a>诸阿罗汉人。<a id="a-CQ"></a>从果得退。<a id="a-CR"></a>为唯阿罗汉有六性。<a id="a-CS"></a>余人亦有。<a id="a-CT"></a>偈曰。<a id="a-CU"></a>凡学人六性。<a id="a-CV"></a>释曰。<a id="a-CW"></a>不但阿罗汉有六性。<a id="a-CX"></a>凡夫及有学人。<a id="a-CY"></a>皆有六性。<a id="a-CZ"></a>何以故。<a id="a-Ca"></a>是阿罗汉六性。<a id="a-Cb"></a>以彼次第为前。<a id="a-Cc"></a>复次偈曰。<a id="a-Cd"></a>见道无练根。<a id="a-Ce"></a>释曰。<a id="a-Cf"></a>于异见道处。<a id="a-Cg"></a>有修练根行。<a id="a-Ch"></a>于见道中则无。<a id="a-Ci"></a>修加行不及故。<a id="a-Cj"></a>有人于凡夫位中。<a id="a-Ck"></a>修度余根。<a id="a-Cl"></a>有人于信乐得位中。<a id="a-Cm"></a>修练根行。<a id="a-Cn"></a>经中说言。<a id="a-Co"></a>是人所得四种依心现法安乐住。<a id="a-Cp"></a>从此随一我说有得退堕。<a id="a-Cq"></a>是不坏心解脱。<a id="a-Cr"></a>唯一阿罗汉人。<a id="a-Cs"></a>本来身所证。<a id="a-Ct"></a>我说无别因缘能令阿罗汉从此退堕云何不坏法阿罗汉。<a id="a-Cu"></a>从现世安乐住得退。<a id="a-Cv"></a>偈曰。<a id="a-Cw"></a>退堕有三种。<a id="a-Cx"></a>已得未得用。<a id="a-Cy"></a>释曰。<a id="a-Cz"></a>已得退者。<a id="a-D0"></a>若人从已得功德退堕。<a id="a-D1"></a>未得退者。<a id="a-D2"></a>若人不能得应得功德。<a id="a-D3"></a>受用退者。<a id="a-D4"></a>若人所得功德。<a id="a-D5"></a>不令现前。<a id="a-D6"></a>此三种退堕中。<a id="a-D7"></a>偈曰。<a id="a-D8"></a>最后佛不坏。<a id="a-D9"></a>中间余有三。<a id="a-DA"></a>释曰。<a id="a-DB"></a>佛世尊但有受用退无余。<a id="a-DC"></a>由如来一向行利益他事。<a id="a-DD"></a>不坏法阿罗汉。<a id="a-DE"></a>有受用退及未得退。<a id="a-DF"></a>谓从胜人法差别。<a id="a-DG"></a>未至得故。<a id="a-DH"></a>余诸阿罗汉。<a id="a-DI"></a>亦有已得退未得退受用退。<a id="a-DJ"></a>此二可知。<a id="a-DK"></a>由经依受用退。<a id="a-DL"></a>说退。<a id="a-DM"></a>立不坏法阿罗汉不退。<a id="a-DN"></a>此不违经。<a id="a-DO"></a>是故一切无流解脱。<a id="a-DP"></a>皆不可坏。<a id="a-DQ"></a>如所说安立不坏法阿罗汉义。<a id="a-DR"></a>此义如非不如。<a id="a-DS"></a>是故此义不可难。<a id="a-DT"></a>谓阿罗汉。<a id="a-DU"></a>皆以不坏为法。<a id="a-DV"></a>此名显不坏义。<a id="a-DW"></a>复次如毗婆沙言。<a id="a-DX"></a>若有阿罗汉。<a id="a-DY"></a>退阿罗汉果。<a id="a-DZ"></a>此阿罗汉。<a id="a-Da"></a>为更受生不。<a id="a-Db"></a>不更受生。<a id="a-Dc"></a>云何得知。<a id="a-Dd"></a>偈曰。<a id="a-De"></a>退位不死故。<a id="a-Df"></a>释曰。<a id="a-Dg"></a>无有一人从圣果退在退位中舍命。<a id="a-Dh"></a>何以故。<a id="a-Di"></a>如经言。<a id="a-Dj"></a>比丘圣弟子。<a id="a-Dk"></a>若忘失忆念皆悉迟缓。<a id="a-Dl"></a>虽然若灭此忘失。<a id="a-Dm"></a>速得灭尽。<a id="a-Dn"></a>由此经言。<a id="a-Do"></a>是故无有死义。<a id="a-Dp"></a>若不尔此正梵行。<a id="a-Dq"></a>非可安息。<a id="a-Dr"></a>若人从此果退。<a id="a-Ds"></a>是昔所住果非所作事。<a id="a-Dt"></a>为更作不。<a id="a-Du"></a>偈曰。<a id="a-Dv"></a>不作非所作。<a id="a-Dw"></a>释曰。<a id="a-Dx"></a>若人已退。<a id="a-Dy"></a>不更作与本果相违事。<a id="a-Dz"></a>譬如健人虽趺不躄。<a id="a-E0"></a>若人修练根行。<a id="a-E1"></a>有几无间道及解脱道。<a id="a-E2"></a>偈曰。<a id="a-E3"></a>无间解脱九。<a id="a-E4"></a>不坏。<a id="a-E5"></a>释曰。<a id="a-E6"></a>若人求通达不坏法性。<a id="a-E7"></a>是通达法人所修。<a id="a-E8"></a>有九无间道九解脱道。<a id="a-E9"></a>譬如人求得阿罗汉果无间解脱道。<a id="a-EA"></a>云何如此。<a id="a-EB"></a>是软根性。<a id="a-EC"></a>偈曰。<a id="a-ED"></a>由久事。<a id="a-EE"></a>释曰。<a id="a-EF"></a>此人于长时已数习软根性。<a id="a-EG"></a>此根由少分功用不可回转。<a id="a-EH"></a>由有学无学道所成坚实故。<a id="a-EI"></a>偈曰。<a id="a-EJ"></a>于见至一一。<a id="a-EK"></a>释曰。<a id="a-EL"></a>若人欲通达见至性。<a id="a-EM"></a>修无间道唯一。<a id="a-EN"></a>解脱道亦一。<a id="a-EO"></a>于中方便道亦一。<a id="a-EP"></a>是一切无间道解脱道。<a id="a-EQ"></a>偈曰。<a id="a-ER"></a>无流。<a id="a-ES"></a>释曰。<a id="a-ET"></a>何以故。<a id="a-EU"></a>由有流道修练根行。<a id="a-EV"></a>无有是处。<a id="a-EW"></a>根无流故。<a id="a-EX"></a>道所缘境皆真如故。<a id="a-EY"></a>何处根可练令增进。<a id="a-EZ"></a>偈曰。<a id="a-Ea"></a>人道增。<a id="a-Eb"></a>释曰。<a id="a-Ec"></a>于人道中得修练根行。<a id="a-Ed"></a>于余处则无。<a id="a-Ee"></a>无退堕故。<a id="a-Ef"></a>复次何人依何地得修练根行。<a id="a-Eg"></a>偈曰。<a id="a-Eh"></a>无学依九地。<a id="a-Ei"></a>有学但依六。<a id="a-Ej"></a>释曰。<a id="a-Ek"></a>若无学人依止九地修练根行。<a id="a-El"></a>谓未至地中间定四色定及三无色定。<a id="a-Em"></a>若有学人。<a id="a-En"></a>依六地修练根行。<a id="a-Eo"></a>离三无色。<a id="a-Ep"></a>何以故。<a id="a-Eq"></a>由此义偈曰。<a id="a-Er"></a>舍有差别果。<a id="a-Es"></a>得胜果道增。<a id="a-Et"></a>释曰。<a id="a-Eu"></a>若人修练根行。<a id="a-Ev"></a>舍果及果胜软根道。<a id="a-Ew"></a>即得利根性果及道。<a id="a-Ex"></a>无阿那含果是无色界摄。<a id="a-Ey"></a>由此因故。<a id="a-Ez"></a>有学于无色界无练根行。<a id="a-F0"></a>是故一切阿罗汉。<a id="a-F1"></a>唯有九人。<a id="a-F2"></a>由根差别故。<a id="a-F3"></a>云何如此。<a id="a-F4"></a>偈曰。<a id="a-F5"></a>二佛声闻七。<a id="a-F6"></a>有九由九根。<a id="a-F7"></a>释曰。<a id="a-F8"></a>何者七声闻。<a id="a-F9"></a>退堕法等人有五。<a id="a-FA"></a>不坏法人有二。<a id="a-FB"></a>一由练根至。<a id="a-FC"></a>二从本。<a id="a-FD"></a>是不坏法性。<a id="a-FE"></a>于本不坏性中有差别。<a id="a-FF"></a>谓二佛。<a id="a-FG"></a>一独觉二大正觉。<a id="a-FH"></a>此九人由软软中软上软等根差别故。<a id="a-FI"></a>是故成九阿罗汉。<a id="a-FJ"></a>一切圣人唯有七人。<a id="a-FK"></a>谓由信随行。<a id="a-FL"></a>由法随行。<a id="a-FM"></a>信乐。<a id="a-FN"></a>得见至。<a id="a-FO"></a>身证。<a id="a-FP"></a>慧解脱。<a id="a-FQ"></a>二分解脱。<a id="a-FR"></a>如此七人。<a id="a-FS"></a>偈曰。<a id="a-FT"></a>加行根灭定。<a id="a-FU"></a>解脱二故成。<a id="a-FV"></a>七人。<a id="a-FW"></a>释曰。<a id="a-FX"></a>若由加行成二人。<a id="a-FY"></a>谓由信随行。<a id="a-FZ"></a>由法随行。<a id="a-Fa"></a>于前由信受他教。<a id="a-Fb"></a>及由法修行。<a id="a-Fc"></a>于义修加行故。<a id="a-Fd"></a>若由根成二人。<a id="a-Fe"></a>谓信乐得见至。<a id="a-Ff"></a>由软钝坚利根故。<a id="a-Fg"></a>一由信乐胜。<a id="a-Fh"></a>二由般若胜。<a id="a-Fi"></a>若由三摩跋提成一人。<a id="a-Fj"></a>谓身证。<a id="a-Fk"></a>由身证得灭心定故。<a id="a-Fl"></a>若由解脱成二人。<a id="a-Fm"></a>谓慧解脱二分解脱。<a id="a-Fn"></a>由慧及定解脱惑障及定障故。<a id="a-Fo"></a>此人由名成七。<a id="a-Fp"></a>偈曰。<a id="a-Fq"></a>或六人。<a id="a-Fr"></a>三道人双故。<a id="a-Fs"></a>释曰。<a id="a-Ft"></a>若由实义唯有六人。<a id="a-Fu"></a>何以故。<a id="a-Fv"></a>于见道中有二人。<a id="a-Fw"></a>谓由信随行。<a id="a-Fx"></a>由法随行。<a id="a-Fy"></a>此二人若于修道中成别二人。<a id="a-Fz"></a>谓信乐得见至。<a id="a-G0"></a>此二人若于无学道中。<a id="a-G1"></a>成别二人。<a id="a-G2"></a>谓时解脱非时解脱。<a id="a-G3"></a>此中若由根差别。<a id="a-G4"></a>由信随行人成三人。<a id="a-G5"></a>若由性更成五人。<a id="a-G6"></a>若由道成十五人。<a id="a-G7"></a>住于八忍及七智故。<a id="a-G8"></a>若由离欲成七十三人。<a id="a-G9"></a>一具缚人。<a id="a-GA"></a>于离欲欲界有九人。<a id="a-GB"></a>乃至离欲无所有无色处。<a id="a-GC"></a>各有九人。<a id="a-GD"></a>由依处有九。<a id="a-GE"></a>谓三洲及六欲天生。<a id="a-GF"></a>由根性道离欲依处。<a id="a-GG"></a>合数成百千四十七千八百二十五人。<a id="a-GH"></a>所余诸圣人。<a id="a-GI"></a>如义及理。<a id="a-GJ"></a>应如此数。<a id="a-GK"></a>是所说名。<a id="a-GL"></a>二分解脱。<a id="a-GM"></a>此是何人。<a id="a-GN"></a>慧解脱复是何人。<a id="a-GO"></a>偈曰。<a id="a-GP"></a>得灭定俱脱。<a id="a-GQ"></a>余人慧解脱。<a id="a-GR"></a>释曰。<a id="a-GS"></a>若人先得灭心定。<a id="a-GT"></a>后于无学位。<a id="a-GU"></a>名二分解脱。<a id="a-GV"></a>由般若及三摩提。<a id="a-GW"></a>解脱惑障及八解脱障故。<a id="a-GX"></a>所余但由般若力。<a id="a-GY"></a>一向解脱惑障故。<a id="a-GZ"></a>佛世尊所说偈。</p>
  <p id="aGa">若舍此五结　　不坏法具学</p>
  <p id="aGb">有几量此人成具分有学。<a id="a-Gc"></a>偈曰。<a id="a-Gd"></a>由定根果故。<a id="a-Ge"></a>说圆满具学。<a id="a-Gf"></a>释曰。<a id="a-Gg"></a>有学人由三义故称具学。<a id="a-Gh"></a>一由果。<a id="a-Gi"></a>二由根。<a id="a-Gj"></a>三由三摩跋提。<a id="a-Gk"></a>但由果者。<a id="a-Gl"></a>谓信乐得阿那含人非身证。<a id="a-Gm"></a>但由根者。<a id="a-Gn"></a>谓见至未离欲。<a id="a-Go"></a>由果由根者。<a id="a-Gp"></a>谓见至阿那含未得身证。<a id="a-Gq"></a>由果由三摩跋提者。<a id="a-Gr"></a>谓信乐得阿那含已得身证。<a id="a-Gs"></a>由果根三摩跋提具学者。<a id="a-Gt"></a>谓见至身证阿那含。<a id="a-Gu"></a>但由三摩跋提。<a id="a-Gv"></a>及但由根三摩跋提不由果为具有学人。<a id="a-Gw"></a>无有是处。<a id="a-Gx"></a>偈曰。<a id="a-Gy"></a>无学圆满德。<a id="a-Gz"></a>由二。<a id="a-H0"></a>释曰。<a id="a-H1"></a>圆满无学者。<a id="a-H2"></a>唯由二。<a id="a-H3"></a>一由根。<a id="a-H4"></a>二由三摩跋提。<a id="a-H5"></a>若果未圆满成无学。<a id="a-H6"></a>无有是处。<a id="a-H7"></a>是故于果不论圆满不圆满。<a id="a-H8"></a>但由根圆满。<a id="a-H9"></a>不由三摩跋提者。<a id="a-HA"></a>谓非时解脱。<a id="a-HB"></a>慧解脱人。<a id="a-HC"></a>若但由三摩跋提圆满。<a id="a-HD"></a>不由根者。<a id="a-HE"></a>谓依时解脱。<a id="a-HF"></a>二分解脱人。<a id="a-HG"></a>由根及三摩跋提圆满者。<a id="a-HH"></a>谓非时解脱。<a id="a-HI"></a>二分解脱人。<a id="a-HJ"></a>所说道差别有多种。<a id="a-HK"></a>谓世出世道。<a id="a-HL"></a>见道修道无学道。<a id="a-HM"></a>或说加行道无间道解脱道增进道等。<a id="a-HN"></a>若略说此道有几种。<a id="a-HO"></a>偈曰。<a id="a-HP"></a>略说道四加行无间。<a id="a-HQ"></a>解脱增进道。<a id="a-HR"></a>释曰。<a id="a-HS"></a>加行道者。<a id="a-HT"></a>若从此道无间道生。<a id="a-HU"></a>无间道者。<a id="a-HV"></a>若由此道能除惑障。<a id="a-HW"></a>解脱道者。<a id="a-HX"></a>从已解脱无间道所灭惑障。<a id="a-HY"></a>后次最初所生道。<a id="a-HZ"></a>增进道者。<a id="a-Ha"></a>从解脱道后所生余道。<a id="a-Hb"></a>谓三摩提通练根等道。<a id="a-Hc"></a>此四种云何说名道。<a id="a-Hd"></a>由此法是般涅槃路故。<a id="a-He"></a>说名为道。<a id="a-Hf"></a>若人发行此路。<a id="a-Hg"></a>必定得至涅槃故。<a id="a-Hh"></a>复次由此法观行人寻求涅槃。<a id="a-Hi"></a>故说名道。<a id="a-Hj"></a>解脱增进云何名道。<a id="a-Hk"></a>由是前道种类故。<a id="a-Hl"></a>由最上品故。<a id="a-Hm"></a>由能令至后有故。<a id="a-Hn"></a>说前为后道。<a id="a-Ho"></a>由是入无余涅槃方便故。<a id="a-Hp"></a>故此四皆是道。<a id="a-Hq"></a>复次此道有时说名行。<a id="a-Hr"></a>由此行至涅槃故。<a id="a-Hs"></a>此行有四种。<a id="a-Ht"></a>如经言。<a id="a-Hu"></a>有行苦迟智。<a id="a-Hv"></a>有行苦速智。<a id="a-Hw"></a>有行乐迟智。<a id="a-Hx"></a>有行乐速智。<a id="a-Hy"></a>此中偈曰。<a id="a-Hz"></a>依定道乐行。<a id="a-I0"></a>释曰。<a id="a-I1"></a>于四定中此四种道。<a id="a-I2"></a>说名乐行。<a id="a-I3"></a>由摄分故。<a id="a-I4"></a>奢摩他毗钵舍那。<a id="a-I5"></a>平等起故。<a id="a-I6"></a>此道不由功用成故。<a id="a-I7"></a>说名乐行。<a id="a-I8"></a>偈曰。<a id="a-I9"></a>于余地苦行。<a id="a-IA"></a>释曰。<a id="a-IB"></a>于余地。<a id="a-IC"></a>谓非至定中间定无色定中。<a id="a-ID"></a>此道说名苦行。<a id="a-IE"></a>由不摄分故。<a id="a-IF"></a>奢摩他毗钵舍那不具故。<a id="a-IG"></a>大功用所成故。<a id="a-IH"></a>说名苦行。<a id="a-II"></a>何以故。<a id="a-IJ"></a>非至定及中间定。<a id="a-IK"></a>此定由奢摩他不具。<a id="a-IL"></a>未至初定及二定故。<a id="a-IM"></a>无色定由毗钵舍那不具。<a id="a-IN"></a>思想心细故。<a id="a-IO"></a>此乐苦行。<a id="a-IP"></a>复有二种。<a id="a-IQ"></a>偈曰。<a id="a-IR"></a>迟智软根人。<a id="a-IS"></a>速智约利根。<a id="a-IT"></a>释曰。<a id="a-IU"></a>若人根钝。<a id="a-IV"></a>或乐或苦行。<a id="a-IW"></a>此行名迟智。<a id="a-IX"></a>若人根利此行名速智。<a id="a-IY"></a>复次于此行中智迟故。<a id="a-IZ"></a>说名迟智。<a id="a-Ia"></a>速智亦尔。<a id="a-Ib"></a>复次此行是迟人行故。<a id="a-Ic"></a>说名迟智。<a id="a-Id"></a>速智亦尔。<a id="a-Ie"></a>复次此道或名觉助觉助法有三十七品。<a id="a-If"></a>谓四种念处。<a id="a-Ig"></a>四正勤。<a id="a-Ih"></a>四如意足。<a id="a-Ii"></a>五根。<a id="a-Ij"></a>五力。<a id="a-Ik"></a>七觉分。<a id="a-Il"></a>八圣道分。<a id="a-Im"></a>此中偈曰。<a id="a-In"></a>尽无生二智。<a id="a-Io"></a>菩提。<a id="a-Ip"></a>释曰。<a id="a-Iq"></a>是尽智无生智。<a id="a-Ir"></a>由人差别故。<a id="a-Is"></a>成三种菩提。<a id="a-It"></a>一声闻菩提。<a id="a-Iu"></a>二独觉菩提。<a id="a-Iv"></a>三无上正遍菩提。<a id="a-Iw"></a>由无余无明灭故。<a id="a-Ix"></a>是已利如实能觉。<a id="a-Iy"></a>已作不应更作故。<a id="a-Iz"></a>偈曰。<a id="a-J0"></a>由顺此。<a id="a-J1"></a>三十七觉助。<a id="a-J2"></a>释曰。<a id="a-J3"></a>由彼法为菩提生方便生住受用故。<a id="a-J4"></a>故三十七得觉助名。<a id="a-J5"></a>偈曰。<a id="a-J6"></a>由名实义十。<a id="a-J7"></a>释曰。<a id="a-J8"></a>此觉助法。<a id="a-J9"></a>若由名说三十七。<a id="a-JA"></a>若由实物。<a id="a-JB"></a>一切菩提助法。<a id="a-JC"></a>则唯有十。<a id="a-JD"></a>何者为十。<a id="a-JE"></a>偈曰。<a id="a-JF"></a>信精进忆念。<a id="a-JG"></a>三摩提智慧。<a id="a-JH"></a>喜舍及轻安。<a id="a-JI"></a>戒觉。<a id="a-JJ"></a>释曰。<a id="a-JK"></a>信者于七处心澄净。<a id="a-JL"></a>精进者于境界心勇猛。<a id="a-JM"></a>念者于所缘境心明不忘。<a id="a-JN"></a>定者于境界一心寂静。<a id="a-JO"></a>慧者如理解。<a id="a-JP"></a>喜者心安乐。<a id="a-JQ"></a>舍者心无功用。<a id="a-JR"></a>轻安者身心随事。<a id="a-JS"></a>戒者能平身口。<a id="a-JT"></a>觉者能思量。<a id="a-JU"></a>如此十物。<a id="a-JV"></a>云何安立于七处。<a id="a-JW"></a>偈曰。<a id="a-JX"></a>慧念处。<a id="a-JY"></a>精进名正勤。<a id="a-JZ"></a>如意足名定。<a id="a-Ja"></a>释曰。<a id="a-Jb"></a>于中四念处正勤如意足。<a id="a-Jc"></a>智慧精进定为自性。<a id="a-Jd"></a>次说五根。<a id="a-Je"></a>如根力亦尔。<a id="a-Jf"></a>由执名有异何以故。<a id="a-Jg"></a>信精进念定慧五物。<a id="a-Jh"></a>是根即是力。<a id="a-Ji"></a>于中念处择法觉分正见。<a id="a-Jj"></a>即是慧。<a id="a-Jk"></a>正勤精进觉分正精进。<a id="a-Jl"></a>即是精进。<a id="a-Jm"></a>如意足定觉分正定。<a id="a-Jn"></a>即是定。<a id="a-Jo"></a>觉分正念。<a id="a-Jp"></a>即是念。<a id="a-Jq"></a>何法为余。<a id="a-Jr"></a>喜轻安舍觉分正觉及戒分。<a id="a-Js"></a>此五为余。<a id="a-Jt"></a>如此助觉法。<a id="a-Ju"></a>唯有十物。<a id="a-Jv"></a>苦依毗婆沙师执。<a id="a-Jw"></a>有十一物。<a id="a-Jx"></a>身口二业不相通故。<a id="a-Jy"></a>是故戒分成二物。<a id="a-Jz"></a>是前所说四念处等。<a id="a-K0"></a>智慧精进定为自性。<a id="a-K1"></a>此中应知。<a id="a-K2"></a>偈曰。<a id="a-K3"></a>由随胜立名。<a id="a-K4"></a>一切加行得。<a id="a-K5"></a>释曰。<a id="a-K6"></a>于中由随胜故。<a id="a-K7"></a>说如此名。<a id="a-K8"></a>一切加行所得法。<a id="a-K9"></a>皆是念处正勤如意足。<a id="a-KA"></a>云何说精进名正勤。<a id="a-KB"></a>由彼能安立身口意业令胜。<a id="a-KC"></a>云何说三摩提。<a id="a-KD"></a>名如意足。<a id="a-KE"></a>一切胜德。<a id="a-KF"></a>以彼为依止故。<a id="a-KG"></a>若有人说。<a id="a-KH"></a>唯三摩提名如意足谓欲等。<a id="a-KI"></a>于彼人道品成十三物。<a id="a-KJ"></a>长欲心故。<a id="a-KK"></a>若执如此。<a id="a-KL"></a>即与经相违。<a id="a-KM"></a>经云比丘。<a id="a-KN"></a>我今为汝说如意及如意足。<a id="a-KO"></a>乃至言何者为如意。<a id="a-KP"></a>于正法中有比丘。<a id="a-KQ"></a>证用多种如意境界。<a id="a-KR"></a>谓本是一即成多种广说如经。<a id="a-KS"></a>云何前说名根。<a id="a-KT"></a>后说名力。<a id="a-KU"></a>由软上差别故。<a id="a-KV"></a>由可胜伏不可胜伏故。<a id="a-KW"></a>根者虽于修观中增上。<a id="a-KX"></a>在下劣位中。<a id="a-KY"></a>所对治惑。<a id="a-KZ"></a>能胜伏故。<a id="a-Ka"></a>故是根非力。<a id="a-Kb"></a>力者于修观中在胜上位。<a id="a-Kc"></a>所对治惑不能胜伏故。<a id="a-Kd"></a>故是力非根。<a id="a-Ke"></a>云何立次第。<a id="a-Kf"></a>若人信此行有胜果。<a id="a-Kg"></a>为求得此果故修正勤。<a id="a-Kh"></a>若人恒修正勤。<a id="a-Ki"></a>忆念得住。<a id="a-Kj"></a>若人专念境界。<a id="a-Kk"></a>心不散乱故。<a id="a-Kl"></a>即便得定。<a id="a-Km"></a>若心得定。<a id="a-Kn"></a>则见知如实。<a id="a-Ko"></a>因如此义。<a id="a-Kp"></a>故立次第。<a id="a-Kq"></a>复次于何位中。<a id="a-Kr"></a>何菩提助法所应显现。<a id="a-Ks"></a>偈曰。<a id="a-Kt"></a>初发行决择。<a id="a-Ku"></a>分中所分别。<a id="a-Kv"></a>于修位见位。<a id="a-Kw"></a>七部次第知。<a id="a-Kx"></a>释曰。<a id="a-Ky"></a>初发行位中。<a id="a-Kz"></a>为了持身等境界。<a id="a-L0"></a>是故先修四念处。<a id="a-L1"></a>由为得增胜生长精进故。<a id="a-L2"></a>故于暖位修四正勤。<a id="a-L3"></a>由能入不应退善根故。<a id="a-L4"></a>故于顶位修四如意足。<a id="a-L5"></a>由不更退故至增上位。<a id="a-L6"></a>是故于忍位修五根。<a id="a-L7"></a>非惑可胜伏故。<a id="a-L8"></a>是故。<a id="a-L9"></a>于世第一位。<a id="a-LA"></a>修五力。<a id="a-LB"></a>又世间余法。<a id="a-LC"></a>亦不能胜伏。<a id="a-LD"></a>由近菩提位故。<a id="a-LE"></a>是故于修道中修觉分。<a id="a-LF"></a>由发行。<a id="a-LG"></a>所显故。<a id="a-LH"></a>是故于见道中修圣道。<a id="a-LI"></a>是彼所随逐故。<a id="a-LJ"></a>为随数次第故。<a id="a-LK"></a>先说七后说八。<a id="a-LL"></a>若随修次第。<a id="a-LM"></a>先修八后修七。<a id="a-LN"></a>此中择法觉分者。<a id="a-LO"></a>此是觉亦是觉分。<a id="a-LP"></a>正见是道亦是道分。<a id="a-LQ"></a>毗婆沙师说如此。<a id="a-LR"></a>有余师不破此次第。<a id="a-LS"></a>说助觉法次第。<a id="a-LT"></a>初发行者。<a id="a-LU"></a>为制伏于多种境界散乱偏倒诸智故。<a id="a-LV"></a>修四念处。<a id="a-LW"></a>四念处是观行人系录心处。<a id="a-LX"></a>为灭除一切依贪忆念分别。<a id="a-LY"></a>由此经言故。<a id="a-LZ"></a>知四念处为发行初。<a id="a-La"></a>由念处力故。<a id="a-Lb"></a>能生长精进。<a id="a-Lc"></a>为成四事故。<a id="a-Ld"></a>能正安立心令胜故。<a id="a-Le"></a>次四念处。<a id="a-Lf"></a>修四正勤。<a id="a-Lg"></a>由此正勤心安无忧悔故。<a id="a-Lh"></a>治心成三摩提故。<a id="a-Li"></a>次四正勤修四如意足。<a id="a-Lj"></a>由依止定信等诸根成出世法增上缘故。<a id="a-Lk"></a>次四如意足修五根。<a id="a-Ll"></a>此根最能制伏所对治法。<a id="a-Lm"></a>起行由自功能。<a id="a-Ln"></a>离同类因。<a id="a-Lo"></a>能生出世法故。<a id="a-Lp"></a>次五根修五力。<a id="a-Lq"></a>于见道中修觉分。<a id="a-Lr"></a>于见修道中修圣道分。<a id="a-Ls"></a>何以故。<a id="a-Lt"></a>经中说此言。<a id="a-Lu"></a>于八分圣道中。<a id="a-Lv"></a>一切应修至修圆满。<a id="a-Lw"></a>谓四念处至修圆满。<a id="a-Lx"></a>乃至七觉分至修圆满。<a id="a-Ly"></a>复有经言。<a id="a-Lz"></a>比丘宣示如实言者。<a id="a-M0"></a>谓为四圣谛观。<a id="a-M1"></a>譬如自所行路。<a id="a-M2"></a>更如此行。<a id="a-M3"></a>为修八分圣道譬。<a id="a-M4"></a>是故应知。<a id="a-M5"></a>于二位中修八分圣道。<a id="a-M6"></a>此等次第皆成。<a id="a-M7"></a>说次第已。<a id="a-M8"></a>此义今当说。<a id="a-M9"></a>于觉助法中几法是有流。<a id="a-MA"></a>几法是无流。<a id="a-MB"></a>偈曰。<a id="a-MC"></a>无流觉道分。<a id="a-MD"></a>释曰。<a id="a-ME"></a>由安立彼于修道见道中。<a id="a-MF"></a>是故觉分道分。<a id="a-MG"></a>皆是无流。<a id="a-MH"></a>于世间亦有正见等法。<a id="a-MI"></a>此法不得圣道名。<a id="a-MJ"></a>偈曰。<a id="a-MK"></a>余法有二种。<a id="a-ML"></a>释曰。<a id="a-MM"></a>所余觉助法。<a id="a-MN"></a>有有流有无流。<a id="a-MO"></a>复次于何地。<a id="a-MP"></a>有几觉助法。<a id="a-MQ"></a>偈曰。<a id="a-MR"></a>于初定具足。<a id="a-MS"></a>释曰。<a id="a-MT"></a>于初定地中具有一切三十七菩提助法。<a id="a-MU"></a>偈曰。<a id="a-MV"></a>非至定除喜。<a id="a-MW"></a>释曰。<a id="a-MX"></a>云何无喜。<a id="a-MY"></a>诸近分定势力所将故。<a id="a-MZ"></a>复于下地疑怖未息故。<a id="a-Ma"></a>偈曰。<a id="a-Mb"></a>第二定离觉。<a id="a-Mc"></a>释曰。<a id="a-Md"></a>于第二定中正觉所离。<a id="a-Me"></a>唯有三十六。<a id="a-Mf"></a>于彼无觉观故。<a id="a-Mg"></a>偈曰。<a id="a-Mh"></a>于二二所离。<a id="a-Mi"></a>释曰。<a id="a-Mj"></a>第三第四定中觉助法。<a id="a-Mk"></a>喜觉二法所离。<a id="a-Ml"></a>唯有三十五。<a id="a-Mm"></a>偈曰。<a id="a-Mn"></a>及中定。<a id="a-Mo"></a>释曰。<a id="a-Mp"></a>于中间定亦二所离同三十五偈曰。<a id="a-Mq"></a>离戒前二三无色。<a id="a-Mr"></a>释曰。<a id="a-Ms"></a>于三无色界。<a id="a-Mt"></a>正语正业正命喜正觉所离。<a id="a-Mu"></a>唯有三十二。<a id="a-Mv"></a>偈曰。<a id="a-Mw"></a>于欲界有顶。<a id="a-Mx"></a>离觉圣道分。<a id="a-My"></a>释曰。<a id="a-Mz"></a>于此二处。<a id="a-N0"></a>唯有二十二菩提助法。<a id="a-N1"></a>何以故。<a id="a-N2"></a>于此二处。<a id="a-N3"></a>非无流道器故若人正在三十七觉助法观位中。<a id="a-N4"></a>于何位应知得正解净信。<a id="a-N5"></a>偈曰。<a id="a-N6"></a>见三谛得戒。<a id="a-N7"></a>及法正解信。<a id="a-N8"></a>于见道信佛。<a id="a-N9"></a>及信弟子众。<a id="a-NA"></a>释曰。<a id="a-NB"></a>若人正见苦集灭圣谛。<a id="a-NC"></a>于法得正解净信。<a id="a-ND"></a>及得圣所爱戒。<a id="a-NE"></a>由见道圣谛。<a id="a-NF"></a>于佛世尊及圣弟子众。<a id="a-NG"></a>得正解净信。<a id="a-NH"></a>何以故。<a id="a-NI"></a>是于二正解净信。<a id="a-NJ"></a>即于能成佛无学。<a id="a-NK"></a>独得法中生正解净信。<a id="a-NL"></a>于能成僧有学无学法中。<a id="a-NM"></a>生正解净信复得戒。<a id="a-NN"></a>及于法正解净信。<a id="a-NO"></a>偈曰。<a id="a-NP"></a>法谓三谛。<a id="a-NQ"></a>及菩萨独觉道。<a id="a-NR"></a>释曰。<a id="a-NS"></a>是故若人正观四谛。<a id="a-NT"></a>于法得正解净信。<a id="a-NU"></a>此法由信依处。<a id="a-NV"></a>及名差别故。<a id="a-NW"></a>说四正解净信。<a id="a-NX"></a>偈曰。<a id="a-NY"></a>若约物唯二。<a id="a-NZ"></a>信戒。<a id="a-Na"></a>释曰。<a id="a-Nb"></a>佛法僧正解净信。<a id="a-Nc"></a>信为自性。<a id="a-Nd"></a>是一法圣所爱。<a id="a-Ne"></a>戒是戒一法。<a id="a-Nf"></a>故约实物彼唯二物。<a id="a-Ng"></a>此二为有流为无流。<a id="a-Nh"></a>一切正解净信一向。<a id="a-Ni"></a>偈曰。<a id="a-Nj"></a>皆无流。<a id="a-Nk"></a>释曰。<a id="a-Nl"></a>正解净信有何义。<a id="a-Nm"></a>如实觉了四谛已。<a id="a-Nn"></a>于四处得无流信。<a id="a-No"></a>说名正解净信。<a id="a-Np"></a>此信由无流智所成。<a id="a-Nq"></a>通于二人。<a id="a-Nr"></a>此人正出观时。<a id="a-Ns"></a>如现前生起。<a id="a-Nt"></a>四信如此次第。<a id="a-Nu"></a>云何出观现前生起。<a id="a-Nv"></a>知世尊是正觉遍知。<a id="a-Nw"></a>是世尊正法正教于正说中第一。<a id="a-Nx"></a>是世尊圣弟子众。<a id="a-Ny"></a>于正行中无等。<a id="a-Nz"></a>似医师方药安养病人三类故。<a id="a-O0"></a>是心净信所作名戒净信。<a id="a-O1"></a>或说第四云。<a id="a-O2"></a>若人得净信已。<a id="a-O3"></a>如此正行名戒净信。<a id="a-O4"></a>此似无病类故。<a id="a-O5"></a>或说此四似道路师似路似宗侣似乘。<a id="a-O6"></a>经中说。<a id="a-O7"></a>有学人与八分相应。<a id="a-O8"></a>无学人与十分相应。<a id="a-O9"></a>云何不说有学人有正解脱正解脱知见。<a id="a-OA"></a>偈曰。<a id="a-OB"></a>解脱非学分有系故二种。<a id="a-OC"></a>释曰。<a id="a-OD"></a>有学位中人正有系。<a id="a-OE"></a>由未能免离烦恼缚故。<a id="a-OF"></a>若正有系。<a id="a-OG"></a>云何立彼为解脱。<a id="a-OH"></a>若解脱一分缚。<a id="a-OI"></a>不可说为已解脱。<a id="a-OJ"></a>若无解脱。<a id="a-OK"></a>云何得立解脱知见。<a id="a-OL"></a>无学人已永解脱一切烦恼缚故。<a id="a-OM"></a>可说有解脱。<a id="a-ON"></a>由依自二证智所显故。<a id="a-OO"></a>此言如理。<a id="a-OP"></a>何法名解脱。<a id="a-OQ"></a>此解脱有二种。<a id="a-OR"></a>一有为。<a id="a-OS"></a>二无为。<a id="a-OT"></a>此中偈曰。<a id="a-OU"></a>惑灭是无为。<a id="a-OV"></a>心净了有为。<a id="a-OW"></a>释曰。<a id="a-OX"></a>无为解脱。<a id="a-OY"></a>谓诸惑灭尽。<a id="a-OZ"></a>有为解脱谓无学心净了。<a id="a-Oa"></a>偈曰。<a id="a-Ob"></a>此分。<a id="a-Oc"></a>释曰。<a id="a-Od"></a>此有为解脱。<a id="a-Oe"></a>说名无学分。<a id="a-Of"></a>诸分有为故。<a id="a-Og"></a>偈曰。<a id="a-Oh"></a>即二脱。<a id="a-Oi"></a>释曰。<a id="a-Oj"></a>此有为解脱。<a id="a-Ok"></a>经中说为二种解脱。<a id="a-Ol"></a>谓心解脱及慧解脱。<a id="a-Om"></a>应知此二于无学人是解脱分。<a id="a-On"></a>若尔于余经中云何说此言。<a id="a-Oo"></a>毗耶伽何者为解脱。<a id="a-Op"></a>谓心永圆净。<a id="a-Oq"></a>此中有比丘。<a id="a-Or"></a>于欲心离欲及解脱。<a id="a-Os"></a>于嗔痴心离欲及解脱。<a id="a-Ot"></a>如此若未圆满解脱聚为圆满。<a id="a-Ou"></a>若已圆满。<a id="a-Ov"></a>为摄持是欲及精进等。<a id="a-Ow"></a>广说如经。<a id="a-Ox"></a>是故不应但以心了为解脱。<a id="a-Oy"></a>此云何真慧。<a id="a-Oz"></a>已遣欲等诸惑。<a id="a-P0"></a>是心一向无垢。<a id="a-P1"></a>余师说名解脱。<a id="a-P2"></a>说正解脱已。<a id="a-P3"></a>正解脱知见。<a id="a-P4"></a>异于正见。<a id="a-P5"></a>此是何类。<a id="a-P6"></a>偈曰。<a id="a-P7"></a>慧如说菩提。<a id="a-P8"></a>释曰。<a id="a-P9"></a>是前所说名菩提。<a id="a-PA"></a>此法于今应知说名正解脱知见。<a id="a-PB"></a>谓尽智无生智。<a id="a-PC"></a>复次何心得解脱。<a id="a-PD"></a>为是过去现在未来。<a id="a-PE"></a>偈曰。<a id="a-PF"></a>解脱正生心。<a id="a-PG"></a>无学从惑障。<a id="a-PH"></a>释曰。<a id="a-PI"></a>未来心说名正生。<a id="a-PJ"></a>此心属无学人。<a id="a-PK"></a>从此惑障得解脱。<a id="a-PL"></a>阿毗达磨云知此。<a id="a-PM"></a>此心何法为障。<a id="a-PN"></a>烦恼至得为障。<a id="a-PO"></a>能碍彼生故。<a id="a-PP"></a>何以故。<a id="a-PQ"></a>于金刚譬定时。<a id="a-PR"></a>此至得即灭。<a id="a-PS"></a>灭时此无学心正生。<a id="a-PT"></a>此生时即是解脱。<a id="a-PU"></a>此至得已灭。<a id="a-PV"></a>此无学心已生。<a id="a-PW"></a>说名已解脱。<a id="a-PX"></a>若尔未生心。<a id="a-PY"></a>及世间心。<a id="a-PZ"></a>此心亦解脱。<a id="a-Pa"></a>云何说正生及无学。<a id="a-Pb"></a>若生必定解脱。<a id="a-Pc"></a>此心是今所说。<a id="a-Pd"></a>世间心从何惑解脱。<a id="a-Pe"></a>从障生解脱。<a id="a-Pf"></a>若人未解脱。<a id="a-Pg"></a>解脱心为不生耶。<a id="a-Ph"></a>生不如今所论解脱心。<a id="a-Pi"></a>此心何如。<a id="a-Pj"></a>与惑至得相应故。<a id="a-Pk"></a>此道在何位。<a id="a-Pl"></a>能除自生障。<a id="a-Pm"></a>偈曰。<a id="a-Pn"></a>正灭道能灭能障道诸惑。<a id="a-Po"></a>释曰。<a id="a-Pp"></a>若道正在现世。<a id="a-Pq"></a>能损前惑。<a id="a-Pr"></a>为未来惑作次第缘。<a id="a-Ps"></a>力于未来惑引择灭为永遮令不更生。<a id="a-Pt"></a>是故道正在现世。<a id="a-Pu"></a>损现在遮未来将起时。<a id="a-Pv"></a>是前所说无为解脱。<a id="a-Pw"></a>经中所说界有三种。<a id="a-Px"></a>谓灭界离欲界永除界。<a id="a-Py"></a>此法有何异。<a id="a-Pz"></a>偈曰。<a id="a-Q0"></a>无为解脱界。<a id="a-Q1"></a>释曰。<a id="a-Q2"></a>此无为解脱即是三界。<a id="a-Q3"></a>此中偈曰。<a id="a-Q4"></a>离欲谓欲灭。<a id="a-Q5"></a>释曰。<a id="a-Q6"></a>欲烦恼灭说名离欲界。<a id="a-Q7"></a>偈曰。<a id="a-Q8"></a>灭界余惑灭。<a id="a-Q9"></a>释曰。<a id="a-QA"></a>异欲余烦恼灭。<a id="a-QB"></a>说名灭界。<a id="a-QC"></a>偈曰。<a id="a-QD"></a>永除别类灭。<a id="a-QE"></a>释曰。<a id="a-QF"></a>离惑类所余诸法灭。<a id="a-QG"></a>说名永除界。<a id="a-QH"></a>此三界即是无为解脱。<a id="a-QI"></a>若由此类心起厌恶。<a id="a-QJ"></a>为由此类心得离欲不。<a id="a-QK"></a>此中有四句。<a id="a-QL"></a>云何作四句。<a id="a-QM"></a>偈曰。<a id="a-QN"></a>厌离由苦集。<a id="a-QO"></a>忍智故。<a id="a-QP"></a>释曰。<a id="a-QQ"></a>由苦集忍及智心。<a id="a-QR"></a>但生厌恶。<a id="a-QS"></a>不由余法。<a id="a-QT"></a>何以故。<a id="a-QU"></a>此二是忧恼境界类故。<a id="a-QV"></a>偈曰。<a id="a-QW"></a>离欲。<a id="a-QX"></a>释曰。<a id="a-QY"></a>由灭道忍及智心。<a id="a-QZ"></a>但得离欲。<a id="a-Qa"></a>不由余法。<a id="a-Qb"></a>何以故。<a id="a-Qc"></a>此二是喜乐境界类故。<a id="a-Qd"></a>偈曰。<a id="a-Qe"></a>二由一切灭。<a id="a-Qf"></a>释曰。<a id="a-Qg"></a>是一切苦集灭道忍及智。<a id="a-Qh"></a>能灭诸惑。<a id="a-Qi"></a>由彼心得厌恶。<a id="a-Qj"></a>亦得离欲。<a id="a-Qk"></a>非二由余法若彼不能灭惑。<a id="a-Ql"></a>此中若已离欲人。<a id="a-Qm"></a>重观四谛。<a id="a-Qn"></a>由法智忍。<a id="a-Qo"></a>不能灭惑。<a id="a-Qp"></a>若智加行解脱增进道所摄。<a id="a-Qq"></a>此智亦不能灭惑。<a id="a-Qr"></a>偈曰。<a id="a-Qs"></a>此中立四句。<a id="a-Qt"></a>释曰。<a id="a-Qu"></a>是故应知四句义如此。</p>
 </body>
</html>