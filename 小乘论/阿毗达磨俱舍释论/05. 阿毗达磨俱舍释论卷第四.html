<!doctype html>
<html id="z3IBVyc18g" data-ver="1519">
 <head>
  <meta charset="utf-8">
  <meta author="婆薮盘豆">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨俱舍释论卷第四</h1>
  <h2 id="a2">分别根品第二之三</h2>
  <p id="a3">说二定已。<a id="a-4"></a>何法为命。<a id="a-5"></a>偈曰。<a id="a-6"></a>寿即命。<a id="a-7"></a>释曰。<a id="a-8"></a>云何如此。<a id="a-9"></a>阿毗达磨藏中说。<a id="a-A"></a>何者为命根。<a id="a-B"></a>谓三界寿。<a id="a-C"></a>此非可知。<a id="a-D"></a>此寿是何法。<a id="a-E"></a>偈曰。<a id="a-F"></a>能持身暖及意识。<a id="a-G"></a>释曰。<a id="a-H"></a>此偈是佛世尊所说。<a id="a-I"></a>寿暖及意识。<a id="a-J"></a>此三舍身时。<a id="a-K"></a>所舍身即眠。<a id="a-L"></a>如枯木无意是故此法能持暖及识。<a id="a-M"></a>为相续住因。<a id="a-N"></a>说名为寿。<a id="a-O"></a>若尔有何别法。<a id="a-P"></a>能持此寿。<a id="a-Q"></a>此暖及识。<a id="a-R"></a>还持此寿。<a id="a-S"></a>若尔此三法。<a id="a-T"></a>互相持起故。<a id="a-U"></a>于中何法先谢。<a id="a-V"></a>由此法谢余法后谢。<a id="a-W"></a>若执如此。<a id="a-X"></a>应立三法恒起无谢。<a id="a-Y"></a>是义不然。<a id="a-Z"></a>此寿以业为持。<a id="a-a"></a>如业所引。<a id="a-b"></a>相续随生住故。<a id="a-c"></a>若尔是暖及识。<a id="a-d"></a>何故不许以业为持。<a id="a-e"></a>勿执诸识从始至终皆是果报。<a id="a-f"></a>若尔此暖应以业为持。<a id="a-g"></a>此识应以暖为持。<a id="a-h"></a>如此于无色界识应无持。<a id="a-i"></a>以暖触无故。<a id="a-j"></a>此识于彼以业为持。<a id="a-k"></a>君不可随意作。<a id="a-l"></a>或说暖为识持。<a id="a-m"></a>或说业为识持。<a id="a-n"></a>汝前已许何所许。<a id="a-o"></a>勿执诸识从始至终皆是果报。<a id="a-p"></a>若尔是故唯有寿于二为持。<a id="a-q"></a>我亦说此不无但非别实物。<a id="a-r"></a>若尔汝立寿是何法是。<a id="a-s"></a>三界业所引聚同分住时。<a id="a-t"></a>何以故。<a id="a-u"></a>此聚同分。<a id="a-v"></a>速疾随宿业所作。<a id="a-w"></a>谓应住如量时。<a id="a-x"></a>是聚同分。<a id="a-y"></a>得如此时住。<a id="a-z"></a>说名为寿。<a id="a-10"></a>譬如稻等所引熟时。<a id="a-11"></a>又如放箭所引住时。<a id="a-12"></a>若有人执。<a id="a-13"></a>有别德名速疾。<a id="a-14"></a>生在箭上。<a id="a-15"></a>由随此德故。<a id="a-16"></a>箭行乃至堕。<a id="a-17"></a>时于此人是德由唯一故。<a id="a-18"></a>及无碍故。<a id="a-19"></a>于余处急缓至时。<a id="a-1A"></a>差别不应成。<a id="a-1B"></a>若汝说由风此德有碍。<a id="a-1C"></a>是义不然。<a id="a-1D"></a>放时即应堕。<a id="a-1E"></a>或无堕时。<a id="a-1F"></a>风不异故。<a id="a-1G"></a>毗婆沙师强说如此。<a id="a-1H"></a>此寿有实别物。<a id="a-1I"></a>今为但由寿尽死。<a id="a-1J"></a>为别由余法死。<a id="a-1K"></a>于假名论中说。<a id="a-1L"></a>有死由寿尽死由福尽。<a id="a-1M"></a>此义有四句。<a id="a-1N"></a>第一句者。<a id="a-1O"></a>感寿命报业尽故。<a id="a-1P"></a>第二句者。<a id="a-1Q"></a>感富乐报业尽故。<a id="a-1R"></a>第三句者。<a id="a-1S"></a>二业俱尽故。<a id="a-1T"></a>第四句者。<a id="a-1U"></a>由不离不平等事故。<a id="a-1V"></a>若寿命已尽福业尽。<a id="a-1W"></a>于死有何能。<a id="a-1X"></a>于福业尽死中。<a id="a-1Y"></a>寿命尽亦尔。<a id="a-1Z"></a>是故于二尽死。<a id="a-1a"></a>是名俱尽死。<a id="a-1b"></a>又于发慧论中说。<a id="a-1c"></a>为应说寿随相续起。<a id="a-1d"></a>为一起便住。<a id="a-1e"></a>彼答欲界众生。<a id="a-1f"></a>不入无想定无心定观。<a id="a-1g"></a>应说寿随相续起。<a id="a-1h"></a>若入二定观。<a id="a-1i"></a>及色无色界众生。<a id="a-1j"></a>应说寿一起便住。<a id="a-1k"></a>此答显何义。<a id="a-1l"></a>若由依止伤害。<a id="a-1m"></a>寿亦被伤害。<a id="a-1n"></a>此寿随相续起。<a id="a-1o"></a>此是第一句义。<a id="a-1p"></a>若寿依止不可伤害。<a id="a-1q"></a>如起便住。<a id="a-1r"></a>此是第二句义。<a id="a-1s"></a>第一句显有障碍。<a id="a-1t"></a>第二句显无障碍。<a id="a-1u"></a>罽宾国师判义如此。<a id="a-1v"></a>是故有夭抂死。<a id="a-1w"></a>于经中说。<a id="a-1x"></a>众生所得身有四种。<a id="a-1y"></a>一有众生。<a id="a-1z"></a>身于中自害得行。<a id="a-20"></a>他害不得行。<a id="a-21"></a>此义有四句。<a id="a-22"></a>唯自害得行者。<a id="a-23"></a>于欲界中如戏忘诸天恨污诸天。<a id="a-24"></a>此二天由重喜恨。<a id="a-25"></a>从此处退堕。<a id="a-26"></a>不由余缘。<a id="a-27"></a>说诸佛亦尔。<a id="a-28"></a>由自死故。<a id="a-29"></a>唯他害得行者。<a id="a-2A"></a>如在胎卵中身。<a id="a-2B"></a>二俱害者。<a id="a-2C"></a>于欲界多。<a id="a-2D"></a>非二害者一切中阴众生。<a id="a-2E"></a>色界无色界欲界随一。<a id="a-2F"></a>如地狱比鸠娄。<a id="a-2G"></a>在见谛道慈悲灭心定无想定观。<a id="a-2H"></a>王仙佛便佛所记。<a id="a-2I"></a>达寐罗郁多罗强耆罗长者。<a id="a-2J"></a>儿耶舍俱摩罗时婆等人。<a id="a-2K"></a>一切。<a id="a-2L"></a>后生菩萨母。<a id="a-2M"></a>菩萨在胎时。<a id="a-2N"></a>转轮王。<a id="a-2O"></a>转轮王母。<a id="a-2P"></a>王在胎时。<a id="a-2Q"></a>于此中俱非二害。<a id="a-2R"></a>复次于经中云何说此言。<a id="a-2S"></a>婆檀多于何众生。<a id="a-2T"></a>自害不行。<a id="a-2U"></a>他害亦不行。<a id="a-2V"></a>舍利弗非想非非想受生众生。<a id="a-2W"></a>诸师解。<a id="a-2X"></a>于余定及余无色处。<a id="a-2Y"></a>自害谓依自地圣道。<a id="a-2Z"></a>他害谓依上地近分定。<a id="a-2a"></a>于中无此二。<a id="a-2b"></a>若尔依余地圣道。<a id="a-2c"></a>于彼应成他害。<a id="a-2d"></a>若不尔其义云何。<a id="a-2e"></a>或由取后兼显前。<a id="a-2f"></a>或由取前兼显后。<a id="a-2g"></a>取前兼显后者。<a id="a-2h"></a>如经言。<a id="a-2i"></a>如梵众天是第一乐生天。<a id="a-2j"></a>取后兼显前者。<a id="a-2k"></a>如经言。<a id="a-2l"></a>如光曜天是第二乐生天。<a id="a-2m"></a>于彼经如言显譬喻义。<a id="a-2n"></a>是故于彼经此义可然。<a id="a-2o"></a>谓取前兼后。<a id="a-2p"></a>取后兼前。<a id="a-2q"></a>何以故。<a id="a-2r"></a>是譬喻法。<a id="a-2s"></a>由显一类。<a id="a-2t"></a>所余类例可知。<a id="a-2u"></a>此舍利弗问中。<a id="a-2v"></a>无有如言。<a id="a-2w"></a>是故不可引彼经为此经证。<a id="a-2x"></a>若汝执显譬喻。<a id="a-2y"></a>是如言义。<a id="a-2z"></a>则此经中。<a id="a-30"></a>不应有如言。<a id="a-31"></a>经言有诸众生。<a id="a-32"></a>身有别异。<a id="a-33"></a>想有别异。<a id="a-34"></a>如人及随一诸天。<a id="a-35"></a>是故应知。<a id="a-36"></a>如言唯为显不为譬。<a id="a-37"></a>勿过多言。<a id="a-38"></a>说寿命已。<a id="a-39"></a>偈曰。<a id="a-3A"></a>复有有为相。<a id="a-3B"></a>生老住无常。<a id="a-3C"></a>释曰。<a id="a-3D"></a>有为法唯此四相。<a id="a-3E"></a>若于法中有此四相。<a id="a-3F"></a>应知此法是有为。<a id="a-3G"></a>与前相翻则是无为。<a id="a-3H"></a>此中生者能生此法。<a id="a-3I"></a>住者能安立此法。<a id="a-3J"></a>老者能变异此法。<a id="a-3K"></a>无常者能灭此法。<a id="a-3L"></a>为不如此耶。<a id="a-3M"></a>如经言。<a id="a-3N"></a>有三种有为法有为相。<a id="a-3O"></a>若具言。<a id="a-3P"></a>于经中应说第四相。<a id="a-3Q"></a>此经中不说。<a id="a-3R"></a>何相谓住。<a id="a-3S"></a>若尔此经中说何法为住异。<a id="a-3T"></a>此住异是老别名。<a id="a-3U"></a>譬如起是生别名。<a id="a-3V"></a>灭是无常别名。<a id="a-3W"></a>住异亦尔。<a id="a-3X"></a>是老别名。<a id="a-3Y"></a>若诸法能起。<a id="a-3Z"></a>唯为有为法行于世。<a id="a-3a"></a>此法于经中说是有为相。<a id="a-3b"></a>为起他厌怖心。<a id="a-3c"></a>何以故生者。<a id="a-3d"></a>从未来世。<a id="a-3e"></a>能引有为法令入现在世。<a id="a-3f"></a>老及无常能损其力。<a id="a-3g"></a>从现在世遣入过去世。<a id="a-3h"></a>譬如有人在棘稠林中。<a id="a-3i"></a>有三怨家。<a id="a-3j"></a>一能于稠林中牵令出外。<a id="a-3k"></a>二能损其力。<a id="a-3l"></a>三能断其命。<a id="a-3m"></a>三相于有为亦尔。<a id="a-3n"></a>住者摄持有为法。<a id="a-3o"></a>如欲不相离。<a id="a-3p"></a>是故不立此住为有为相。<a id="a-3q"></a>复有无为法。<a id="a-3r"></a>于自相住故。<a id="a-3s"></a>住相相滥。<a id="a-3t"></a>有余师执。<a id="a-3u"></a>此经中住与老合为一故说三相。<a id="a-3v"></a>何用如此。<a id="a-3w"></a>此住于有为是爱着依止故。<a id="a-3x"></a>佛显此住。<a id="a-3y"></a>如吉祥王位与灾横相应。<a id="a-3z"></a>为令他于中不生爱着。<a id="a-40"></a>是故有为定有四相。<a id="a-41"></a>复有生等四相有为故。<a id="a-42"></a>更有别生等四相不。<a id="a-43"></a>说有。<a id="a-44"></a>偈曰。<a id="a-45"></a>生生等彼相。<a id="a-46"></a>释曰。<a id="a-47"></a>彼言显四本相。<a id="a-48"></a>由诸法有本相故成有为。<a id="a-49"></a>本相亦尔。<a id="a-4A"></a>由随相故成有为。<a id="a-4B"></a>故立本相更有四随相。<a id="a-4C"></a>谓生生住住老老无常无常。<a id="a-4D"></a>若尔随一一相应更有四相。<a id="a-4E"></a>则有无穷过失。<a id="a-4F"></a>此随相更立别相故。<a id="a-4G"></a>无有无穷过失。<a id="a-4H"></a>何以故。<a id="a-4I"></a>偈曰。<a id="a-4J"></a>诸八一法事。<a id="a-4K"></a>释曰。<a id="a-4L"></a>如此诸相于八法有事。<a id="a-4M"></a>何法名事。<a id="a-4N"></a>功能人功。<a id="a-4O"></a>生生等诸相。<a id="a-4P"></a>唯于一法有事。<a id="a-4Q"></a>云何如此。<a id="a-4R"></a>一切有为法。<a id="a-4S"></a>若生取自体为第九。<a id="a-4T"></a>共本相及随相八。<a id="a-4U"></a>此中生者。<a id="a-4V"></a>离自体能生八法。<a id="a-4W"></a>生生者唯生本生。<a id="a-4X"></a>譬如雌鸡有生多子。<a id="a-4Y"></a>有生一子。<a id="a-4Z"></a>二生亦尔。<a id="a-4a"></a>住者离自体能安立八法。<a id="a-4b"></a>住住者唯安立本住。<a id="a-4c"></a>如此老及无常。<a id="a-4d"></a>如前义应合之。<a id="a-4e"></a>是故无有无穷过失。<a id="a-4f"></a>经部师说。<a id="a-4g"></a>此执即是破虚空事。<a id="a-4h"></a>何以故。<a id="a-4i"></a>生等诸法非实有物故。<a id="a-4j"></a>如汝所分。<a id="a-4k"></a>云何得知。<a id="a-4l"></a>非实有物。<a id="a-4m"></a>无量证故。<a id="a-4n"></a>于四相实有物中无随一量。<a id="a-4o"></a>谓证量比量圣言量。<a id="a-4p"></a>譬如于色等诸法。<a id="a-4q"></a>若尔经中云何说。<a id="a-4r"></a>有为法者。<a id="a-4s"></a>若生可知。<a id="a-4t"></a>及灭住异可知。<a id="a-4u"></a>天爱汝今能诵伽兰他。<a id="a-4v"></a>不解伽兰他义。<a id="a-4w"></a>佛世尊说。<a id="a-4x"></a>义是量非文句。<a id="a-4y"></a>何者为义。<a id="a-4z"></a>无明所盲凡夫众生有为法相续。<a id="a-50"></a>执为我及我所。<a id="a-51"></a>于中生爱着。<a id="a-52"></a>世尊为除彼爱着心。<a id="a-53"></a>欲显行法相续是有为相及缘生相。<a id="a-54"></a>故说此经。<a id="a-55"></a>经言有三种有为法有为相。<a id="a-56"></a>非为显一刹那有为四相是实有物。<a id="a-57"></a>若法不可知。<a id="a-58"></a>不堪立为相。<a id="a-59"></a>是故此经中说。<a id="a-5A"></a>有为法若生可知等。<a id="a-5B"></a>经说重有为名。<a id="a-5C"></a>为令他知此相显有为性。<a id="a-5D"></a>勿如此为显有为法类。<a id="a-5E"></a>是有故立四相。<a id="a-5F"></a>譬如于水白鹭。<a id="a-5G"></a>及于好恶童女相。<a id="a-5H"></a>此中相续。<a id="a-5I"></a>初起名生。<a id="a-5J"></a>终谢名灭。<a id="a-5K"></a>此相续流名住。<a id="a-5L"></a>前后差别名住异。<a id="a-5M"></a>佛世尊显示此义故。<a id="a-5N"></a>约难陀说。<a id="a-5O"></a>难陀。<a id="a-5P"></a>善男子。<a id="a-5Q"></a>善知受生。<a id="a-5R"></a>善知受住。<a id="a-5S"></a>预善知受谢灭尽。<a id="a-5T"></a>此中说偈。</p>
  <p id="a5U">生谓相续初　　断名灭续住</p>
  <p id="a5V">住异此相续　　是前后差别</p>
  <p id="a5W">复次偈曰。</p>
  <p id="a5X">非曾有名生　　住相续无常</p>
  <p id="a5Y">相续断住异　　相续前后异</p>
  <p id="a5Z">复次偈言。</p>
  <p id="a5a">若法刹那灭　　离住即便灭</p>
  <p id="a5b">此常灭是故　　分别住非理</p>
  <p id="a5c">是故定以相续为住。<a id="a-5d"></a>若执如此义。<a id="a-5e"></a>是阿毗达磨藏释言。<a id="a-5f"></a>则与道理相应。<a id="a-5g"></a>阿毗达磨藏云何者为住。<a id="a-5h"></a>已生有为法不灭。<a id="a-5i"></a>此义云何。<a id="a-5j"></a>何以故。<a id="a-5k"></a>刹那灭法。<a id="a-5l"></a>已生无不灭发慧论中说。<a id="a-5m"></a>于一心中何法名生。<a id="a-5n"></a>谓初起。<a id="a-5o"></a>何法名灭。<a id="a-5p"></a>谓死。<a id="a-5q"></a>何法名住异。<a id="a-5r"></a>谓老。<a id="a-5s"></a>此论文中。<a id="a-5t"></a>但是聚同分一心。<a id="a-5u"></a>于此心中是如前。<a id="a-5v"></a>复有别释。<a id="a-5w"></a>于刹那刹那有为法中。<a id="a-5x"></a>此义亦成。<a id="a-5y"></a>离分别有别物。<a id="a-5z"></a>云何成。<a id="a-60"></a>随一一刹那。<a id="a-61"></a>未有有名生。<a id="a-62"></a>有已不有名灭。<a id="a-63"></a>前前后后刹那相应名住。<a id="a-64"></a>此彼不相似名住异。<a id="a-65"></a>若尔有法生不异此义云何。<a id="a-66"></a>虽复如此。<a id="a-67"></a>不无别异。<a id="a-68"></a>云何得知。<a id="a-69"></a>掷不掷强力掷弱力掷。<a id="a-6A"></a>金刚等物。<a id="a-6B"></a>久速落时有差别故。<a id="a-6C"></a>是彼四大变异差别则成。<a id="a-6D"></a>诸有为法。<a id="a-6E"></a>不由大差别异。<a id="a-6F"></a>虽复别异显现相似。<a id="a-6G"></a>若尔是最后声。<a id="a-6H"></a>及光明刹那。<a id="a-6I"></a>于涅槃时。<a id="a-6J"></a>是最后六入。<a id="a-6K"></a>后刹那无故。<a id="a-6L"></a>无有住异相。<a id="a-6M"></a>是故立此为相不遍有为。<a id="a-6N"></a>若不说住为有为相。<a id="a-6O"></a>何者谓住异。<a id="a-6P"></a>若法有住。<a id="a-6Q"></a>此法必有住异。<a id="a-6R"></a>是故立无不遍。<a id="a-6S"></a>于此经中若略说。<a id="a-6T"></a>此经中世尊所显有为法相。<a id="a-6U"></a>必如此。<a id="a-6V"></a>经云。<a id="a-6W"></a>有为何相。<a id="a-6X"></a>若先未有今有。<a id="a-6Y"></a>有已更不有。<a id="a-6Z"></a>此法相续名住。<a id="a-6a"></a>此相续前后不同名住异。<a id="a-6b"></a>于中何用立生等物。<a id="a-6c"></a>云何此法是所相即立为能相。<a id="a-6d"></a>大人相与大人不异。<a id="a-6e"></a>云何立为相。<a id="a-6f"></a>壶尾领蹄角于牛成相。<a id="a-6g"></a>与牛不异。<a id="a-6h"></a>复云何立为相。<a id="a-6i"></a>譬如坚实等。<a id="a-6j"></a>是地等大相与地不异。<a id="a-6k"></a>又如上升为烟相。<a id="a-6l"></a>由此相故。<a id="a-6m"></a>远处知烟。<a id="a-6n"></a>此相与烟不异。<a id="a-6o"></a>于有为相道理亦尔。<a id="a-6p"></a>色等有为法。<a id="a-6q"></a>不由有故。<a id="a-6r"></a>有为相可相。<a id="a-6s"></a>若人已了别自性。<a id="a-6t"></a>乃至未解先无后有相续差别相。<a id="a-6u"></a>是故由此相。<a id="a-6v"></a>不可相有为性。<a id="a-6w"></a>复次诸相。<a id="a-6x"></a>于有为法非别有实物。<a id="a-6y"></a>若强执生等诸相别有实物。<a id="a-6z"></a>更何非理义而应剧此。<a id="a-70"></a>何以故。<a id="a-71"></a>是一法于一时正生正住正老正灭。<a id="a-72"></a>云何为正。<a id="a-73"></a>诸相共起故。<a id="a-74"></a>是义不然。<a id="a-75"></a>由功能差别故。<a id="a-76"></a>生者正在未来世。<a id="a-77"></a>得作功能。<a id="a-78"></a>云何知。<a id="a-79"></a>由法已生。<a id="a-7A"></a>不可生故。<a id="a-7B"></a>若法生所生已。<a id="a-7C"></a>住等正在现世。<a id="a-7D"></a>得起功能。<a id="a-7E"></a>是时法生。<a id="a-7F"></a>非是时中住老无常。<a id="a-7G"></a>此义应共思量。<a id="a-7H"></a>未来法为有为无。<a id="a-7I"></a>后能生不能生。<a id="a-7J"></a>此义应成。<a id="a-7K"></a>若此法有于中生作功能。<a id="a-7L"></a>此法云何成未来。<a id="a-7M"></a>应说此法未来相。<a id="a-7N"></a>功能已谢体已生。<a id="a-7O"></a>云何成现在。<a id="a-7P"></a>亦应说现在相。<a id="a-7Q"></a>住等俱在功能中。<a id="a-7R"></a>于一刹那此法住老灭相俱成。<a id="a-7S"></a>何以故。<a id="a-7T"></a>是时住正安立此法。<a id="a-7U"></a>是时老变异此法。<a id="a-7V"></a>是时无常灭此法。<a id="a-7W"></a>于一时此法为是住为是老为是灭。<a id="a-7X"></a>有余人说。<a id="a-7Y"></a>住等诸相功能次第不俱。<a id="a-7Z"></a>于此人则失刹那灭义。<a id="a-7a"></a>若汝说我立刹那。<a id="a-7b"></a>如此四相功能成名一刹那。<a id="a-7c"></a>若尔住与余二俱起。<a id="a-7d"></a>先暂安立法老不变异无常不灭。<a id="a-7e"></a>此义云何成。<a id="a-7f"></a>由作力强故。<a id="a-7g"></a>云何住有强力。<a id="a-7h"></a>犹无常灭。<a id="a-7i"></a>住并本法住已起功能不能更起。<a id="a-7j"></a>犹如生生不更起功能。<a id="a-7k"></a>此义应理。<a id="a-7l"></a>何以故。<a id="a-7m"></a>应生法生已引至现在。<a id="a-7n"></a>无更引义。<a id="a-7o"></a>是义可然。<a id="a-7p"></a>此法住所安立。<a id="a-7q"></a>可永安立。<a id="a-7r"></a>若不能安立则非道理。<a id="a-7s"></a>何法为碍。<a id="a-7t"></a>老无常是碍。<a id="a-7u"></a>若此二有力。<a id="a-7v"></a>应在前成。<a id="a-7w"></a>若住功能已谢。<a id="a-7x"></a>此二亦不住。<a id="a-7y"></a>本法亦尔。<a id="a-7z"></a>云何作功能。<a id="a-80"></a>何处作功能。<a id="a-81"></a>此二更有何别事可作。<a id="a-82"></a>何以故。<a id="a-83"></a>由住所摄故。<a id="a-84"></a>法唯生则不灭。<a id="a-85"></a>若住所舍必定不住。<a id="a-86"></a>即是此法灭。<a id="a-87"></a>是故此二无事可作。<a id="a-88"></a>此义假设可然。<a id="a-89"></a>是一法已生未灭立名住。<a id="a-8A"></a>灭名无常老。<a id="a-8B"></a>于一法中一切种不可成。<a id="a-8C"></a>何以故。<a id="a-8D"></a>老谓前后不同及变异。<a id="a-8E"></a>从此法此法异类不应成。<a id="a-8F"></a>此中说偈。</p>
  <p id="a8G">若如前无老　　若异非前法</p>
  <p id="a8H">是故于一法　　老相不得成</p>
  <p id="a8I">有余部说。<a id="a-8J"></a>至灭因缘无常能灭本法。<a id="a-8K"></a>于彼部此义应至。<a id="a-8L"></a>谓服下药天来令利。<a id="a-8M"></a>何用分别无常。<a id="a-8N"></a>从此灭因自足立灭。<a id="a-8O"></a>心及心法由信刹那灭。<a id="a-8P"></a>此心及心法无常相。<a id="a-8Q"></a>不观灭因缘故。<a id="a-8R"></a>住及无常非于别时俱作功能故。<a id="a-8S"></a>一法于一时中。<a id="a-8T"></a>应立住灭俱成。<a id="a-8U"></a>是故约相续。<a id="a-8V"></a>世尊说有为法相若依此义。<a id="a-8W"></a>彼经善立。<a id="a-8X"></a>复次若生在未来能生应生法。<a id="a-8Y"></a>云何一切未来法。<a id="a-8Z"></a>不一时俱起由此义偈曰。<a id="a-8a"></a>生能生应生。<a id="a-8b"></a>不离因及缘。<a id="a-8c"></a>释曰。<a id="a-8d"></a>若离因缘和合。<a id="a-8e"></a>生不能生故。<a id="a-8f"></a>未来法不俱起。<a id="a-8g"></a>若尔我等见此是因缘功能。<a id="a-8h"></a>若有和合生有故。<a id="a-8i"></a>若无不有故。<a id="a-8j"></a>则生不能生应生法。<a id="a-8k"></a>是故应许唯因缘能生。<a id="a-8l"></a>若一切有云何可知。<a id="a-8m"></a>谓此法已生此智不应有若生实无。<a id="a-8n"></a>复次相应言。<a id="a-8o"></a>亦不应成。<a id="a-8p"></a>谓色家生。<a id="a-8q"></a>若如汝所执。<a id="a-8r"></a>应说色家色。<a id="a-8s"></a>乃至老死如理应次第说。<a id="a-8t"></a>若尔是故汝应许无我义亦尔。<a id="a-8u"></a>数量各合离此彼有性。<a id="a-8v"></a>如此等事外道所立言实有物。<a id="a-8w"></a>汝等亦应信受。<a id="a-8x"></a>何以故。<a id="a-8y"></a>为成一大小别聚散自他有物等智故。<a id="a-8z"></a>又成就相应言故。<a id="a-90"></a>如说色聚。<a id="a-91"></a>此相应言云何成是色自性。<a id="a-92"></a>是故此生等唯假名立。<a id="a-93"></a>为显未有有义故。<a id="a-94"></a>假说名生。<a id="a-95"></a>此生先未有。<a id="a-96"></a>今有为相。<a id="a-97"></a>有多种类。<a id="a-98"></a>为简别种类异故。<a id="a-99"></a>约色说生作相应言。<a id="a-9A"></a>谓色生为令知此生但色非余。<a id="a-9B"></a>如说旃檀香等。<a id="a-9C"></a>又如石子体。<a id="a-9D"></a>如前所论。<a id="a-9E"></a>生住等如理应知亦尔。<a id="a-9F"></a>若法离生相得生。<a id="a-9G"></a>云何空等无为法不生。<a id="a-9H"></a>汝解不生者。<a id="a-9I"></a>未有有是名生。<a id="a-9J"></a>无为恒有。<a id="a-9K"></a>云何得生。<a id="a-9L"></a>若由法尔。<a id="a-9M"></a>汝许一切法无生如此则一切不生。<a id="a-9N"></a>云何不执如此。<a id="a-9O"></a>如一切有为同有生。<a id="a-9P"></a>有余因缘为生。<a id="a-9Q"></a>别法无有功能。<a id="a-9R"></a>如此一切因缘为生。<a id="a-9S"></a>无为无有功能。<a id="a-9T"></a>由于生不同。<a id="a-9U"></a>是故毗婆沙师说。<a id="a-9V"></a>生等四相。<a id="a-9W"></a>实有别物。<a id="a-9X"></a>何以故。<a id="a-9Y"></a>不可由有难者故弃背诸阿含。<a id="a-9Z"></a>如为有鹿故而不种麦。<a id="a-9a"></a>又如为多蝇附故而不啖果。<a id="a-9b"></a>是故于过失中应起对治。<a id="a-9c"></a>如本悉檀。<a id="a-9d"></a>随顺修行。</p>
  <p id="a9e">说八相已。<a id="a-9f"></a>何者为名聚等。<a id="a-9g"></a>偈曰。<a id="a-9h"></a>名句及字聚。<a id="a-9i"></a>号言文总集。<a id="a-9j"></a>释曰。<a id="a-9k"></a>此中名谓所立号。<a id="a-9l"></a>如色声等。<a id="a-9m"></a>句谓所立言。<a id="a-9n"></a>随量能成就所欲说义。<a id="a-9o"></a>如有为皆无常。<a id="a-9p"></a>如是等。<a id="a-9q"></a>若由此言事得时相应差别显现。<a id="a-9r"></a>此言称句。<a id="a-9s"></a>如偈言善友一时遇。<a id="a-9t"></a>字谓无义文。<a id="a-9u"></a>如阿阿伊伊等。<a id="a-9v"></a>为不如此耶。<a id="a-9w"></a>字者书类分名。<a id="a-9x"></a>君不为显书类分故造立字。<a id="a-9y"></a>为显字故造立书类分。<a id="a-9z"></a>若不闻说字。<a id="a-A0"></a>此字由书方便云何应知。<a id="a-A1"></a>为令知故立书类分。<a id="a-A2"></a>是故字非非书类分名。<a id="a-A3"></a>是名等三各总集称聚。<a id="a-A4"></a>此中名聚者。<a id="a-A5"></a>如色声香味触等。<a id="a-A6"></a>句聚者如一切有为无常。<a id="a-A7"></a>一切法无我涅槃寂静。<a id="a-A8"></a>如是等。<a id="a-A9"></a>字聚者如迦佉伽伽饿等。<a id="a-AA"></a>为不如此耶。<a id="a-AB"></a>此名聚等。<a id="a-AC"></a>言说为体。<a id="a-AD"></a>即是音声性属色自性。<a id="a-AE"></a>云何说是心不相应法。<a id="a-AF"></a>此法不以言说为性。<a id="a-AG"></a>何以故。<a id="a-AH"></a>音声即是言说。<a id="a-AI"></a>不由唯音声诸义可解。<a id="a-AJ"></a>云何可解。<a id="a-AK"></a>音声起于名。<a id="a-AL"></a>名能显示义。<a id="a-AM"></a>君不唯音声称言。<a id="a-AN"></a>若由此音声义可了知。<a id="a-AO"></a>此音声则称言。<a id="a-AP"></a>由何音声而义可解。<a id="a-AQ"></a>若说者于义中已共立定法。<a id="a-AR"></a>譬如瞿音声。<a id="a-AS"></a>于九义已立定法。<a id="a-AT"></a>如尼六多论偈说。</p>
  <p id="aAU">言方地光牛　　金刚眼天水</p>
  <p id="aAV">于此九种义　　智人说瞿名</p>
  <p id="aAW">若人作如此执。<a id="a-AX"></a>谓名能显义。<a id="a-AY"></a>此人亦应信受此义。<a id="a-AZ"></a>若名于义已定显立。<a id="a-Aa"></a>若以名显义。<a id="a-Ab"></a>由唯音声于义定立此用得成。<a id="a-Ac"></a>何用立名实有别法。<a id="a-Ad"></a>此义不可知。<a id="a-Ae"></a>云何音声起于。<a id="a-Af"></a>名为音声生名说。<a id="a-Ag"></a>起为显名说。<a id="a-Ah"></a>起若生者言语以音声为自性故。<a id="a-Ai"></a>应生一切名。<a id="a-Aj"></a>唯音声为体。<a id="a-Ak"></a>复次是音声差别。<a id="a-Al"></a>如汝所许。<a id="a-Am"></a>能生起名。<a id="a-An"></a>唯应此能显义。<a id="a-Ao"></a>若显者言语以音声为自性故。<a id="a-Ap"></a>应显一切名。<a id="a-Aq"></a>唯音声为体。<a id="a-Ar"></a>复次是音声差别。<a id="a-As"></a>如汝所许。<a id="a-At"></a>能显了名。<a id="a-Au"></a>唯应此能显义。<a id="a-Av"></a>何用执名有别法。<a id="a-Aw"></a>复次诸声无有聚集。<a id="a-Ax"></a>一法分分生。<a id="a-Ay"></a>是义不然。<a id="a-Az"></a>若执言语能生名。<a id="a-B0"></a>云何能生名。<a id="a-B1"></a>云何观过去教色刹那。<a id="a-B2"></a>最后教色刹那能生无教色。<a id="a-B3"></a>若尔于最后声名生故。<a id="a-B4"></a>若人但闻最后一声。<a id="a-B5"></a>是人便应能了知此义。<a id="a-B6"></a>若汝执如此音声生字以字生名。<a id="a-B7"></a>此中同前立难。<a id="a-B8"></a>字无聚集故。<a id="a-B9"></a>若说音声显字。<a id="a-BA"></a>此中亦同前立难。<a id="a-BB"></a>是字异音声。<a id="a-BC"></a>聪慧人安静心约异相亦不能分别。<a id="a-BD"></a>是故不可执音声能生及能显字。<a id="a-BE"></a>复次若汝许。<a id="a-BF"></a>名与义必俱相应。<a id="a-BG"></a>犹如生等。<a id="a-BH"></a>此中过去未来义现世名不应有。<a id="a-BI"></a>云何父随意立子名。<a id="a-BJ"></a>云何名与无为法。<a id="a-BK"></a>俱起是故此执不成正术。<a id="a-BL"></a>佛世尊所说。</p>
  <p id="aBM">依名伽他成　　工制造伽他</p>
  <p id="aBN">此中于义所立定法。<a id="a-BO"></a>音声称名别庄饰诸名称伽他。<a id="a-BP"></a>此庄饰即依名庄饰。<a id="a-BQ"></a>是制置差别无有别物。<a id="a-BR"></a>譬如物行及心次第。<a id="a-BS"></a>复次唯于字中分别有别物。<a id="a-BT"></a>是字等总集。<a id="a-BU"></a>说为名聚句聚字聚。<a id="a-BV"></a>此但假说无有正用。<a id="a-BW"></a>毗婆沙师说实有不相应行为性。<a id="a-BX"></a>谓名句字聚。<a id="a-BY"></a>何以故。<a id="a-BZ"></a>非一切法皆是觉观思惟所能通达。<a id="a-Ba"></a>名聚等不相应行。<a id="a-Bb"></a>于何界中相应。<a id="a-Bc"></a>为是众生名。<a id="a-Bd"></a>为非众生名。<a id="a-Be"></a>为果报生。<a id="a-Bf"></a>为增长生。<a id="a-Bg"></a>为等流生。<a id="a-Bh"></a>为善为恶为无记。<a id="a-Bi"></a>此问应答。<a id="a-Bj"></a>偈曰。<a id="a-Bk"></a>欲色众生数。<a id="a-Bl"></a>等流无记尔。<a id="a-Bm"></a>释曰。<a id="a-Bn"></a>名等有欲界相应。<a id="a-Bo"></a>有色界相应。<a id="a-Bp"></a>亦有说于无色界相应。<a id="a-Bq"></a>此不可言说。<a id="a-Br"></a>但思惟依止。<a id="a-Bs"></a>此名等即众生名。<a id="a-Bt"></a>若人能显此。<a id="a-Bu"></a>此人与其相应。<a id="a-Bv"></a>非所显义。<a id="a-Bw"></a>此名但等流果。<a id="a-Bx"></a>是无覆无记。<a id="a-By"></a>尔言者。<a id="a-Bz"></a>如名聚等众生名等流果无覆无记。<a id="a-C0"></a>如此同分亦尔。<a id="a-C1"></a>偈曰。<a id="a-C2"></a>同分亦果报。<a id="a-C3"></a>三界有。<a id="a-C4"></a>释曰。<a id="a-C5"></a>又此亦是果报果。<a id="a-C6"></a>不但等流果。<a id="a-C7"></a>此通三界有。<a id="a-C8"></a>或欲界或色界或无色界有。<a id="a-C9"></a>偈曰。<a id="a-CA"></a>至二。<a id="a-CB"></a>释曰。<a id="a-CC"></a>至得有二种。<a id="a-CD"></a>或等流果。<a id="a-CE"></a>或果报果。<a id="a-CF"></a>偈曰。<a id="a-CG"></a>诸相亦。<a id="a-CH"></a>释曰。<a id="a-CI"></a>生等诸相亦有。<a id="a-CJ"></a>二种如。<a id="a-CK"></a>至得。<a id="a-CL"></a>偈曰。<a id="a-CM"></a>二定非至亦。<a id="a-CN"></a>等流。<a id="a-CO"></a>释曰谓无想定无心定及非。<a id="a-CP"></a>至得此三一向是等流果。<a id="a-CQ"></a>于中有所余应说所余。<a id="a-CR"></a>谓无想有及寿命。<a id="a-CS"></a>于前已明故不重说。<a id="a-CT"></a>云何说至得为众生名。<a id="a-CU"></a>由说是众生相应故。<a id="a-CV"></a>云何说诸相。<a id="a-CW"></a>有是众生名。<a id="a-CX"></a>有非众生名。<a id="a-CY"></a>与一切有为法俱起故。</p>
  <p id="aCZ">说一切非相应法已。<a id="a-Ca"></a>于前已说偈。<a id="a-Cb"></a>谓生能生应生。<a id="a-Cc"></a>不离因及缘。<a id="a-Cd"></a>此中何法名因。<a id="a-Ce"></a>何法名缘。<a id="a-Cf"></a>偈曰。<a id="a-Cg"></a>随造及俱有。<a id="a-Ch"></a>同类并相应。<a id="a-Ci"></a>遍行与果报。<a id="a-Cj"></a>立因有六种。<a id="a-Ck"></a>释曰。<a id="a-Cl"></a>因有六种。<a id="a-Cm"></a>一随造因。<a id="a-Cn"></a>二俱有因。<a id="a-Co"></a>三同类因。<a id="a-Cp"></a>四相应因。<a id="a-Cq"></a>五遍行因。<a id="a-Cr"></a>六果报因。<a id="a-Cs"></a>此中随造因相云何。<a id="a-Ct"></a>偈曰。<a id="a-Cu"></a>除自余随造。<a id="a-Cv"></a>释曰。<a id="a-Cw"></a>所生有为法。<a id="a-Cx"></a>离自体以一切法为随造因。<a id="a-Cy"></a>对彼生住不为障碍故。<a id="a-Cz"></a>为不如此耶。<a id="a-D0"></a>若人不解诸惑当来应生。<a id="a-D1"></a>由已知故。<a id="a-D2"></a>此惑不得生。<a id="a-D3"></a>此智于彼生中能作障碍。<a id="a-D4"></a>日光于见星能作障碍。<a id="a-D5"></a>云何一切法。<a id="a-D6"></a>离自体于有为法立为随造因。<a id="a-D7"></a>此中应知。<a id="a-D8"></a>正欲起法。<a id="a-D9"></a>不能碍生故。<a id="a-DA"></a>立为随造因。<a id="a-DB"></a>于他生中诸法有能为碍。<a id="a-DC"></a>而不碍故。<a id="a-DD"></a>立为随造因。<a id="a-DE"></a>此亦可然。<a id="a-DF"></a>譬如土主有强力。<a id="a-DG"></a>不为逼损土人。<a id="a-DH"></a>说言我等由此主故得安乐。<a id="a-DI"></a>若土主无力为碍。<a id="a-DJ"></a>云何成随造因。<a id="a-DK"></a>又如涅槃及定无生法。<a id="a-DL"></a>于一切法生中及地狱等阴。<a id="a-DM"></a>于无色界阴生中。<a id="a-DN"></a>皆无力为碍。<a id="a-DO"></a>云何成随造因。<a id="a-DP"></a>何以故。<a id="a-DQ"></a>若彼非有如有。<a id="a-DR"></a>不能为障碍事。<a id="a-DS"></a>若土主无力亦有如前说。<a id="a-DT"></a>此中是譬此是通说。<a id="a-DU"></a>若胜随造因。<a id="a-DV"></a>非但不遮。<a id="a-DW"></a>亦有能生力。<a id="a-DX"></a>如眼根及色于眼识生中。<a id="a-DY"></a>饮食于身。<a id="a-DZ"></a>田等于芽。<a id="a-Da"></a>若有人作如此难。<a id="a-Db"></a>一切法由不能碍故。<a id="a-Dc"></a>于他成因。<a id="a-Dd"></a>云何一切法生不俱有。<a id="a-De"></a>于杀生中如杀者。<a id="a-Df"></a>云何一切不共得同罪。<a id="a-Dg"></a>此不成难。<a id="a-Dh"></a>何以故。<a id="a-Di"></a>由立一切法不能遮余法生故。<a id="a-Dj"></a>名随造因。<a id="a-Dk"></a>不由能作故立随造因。<a id="a-Dl"></a>有余师说。<a id="a-Dm"></a>一切随造因。<a id="a-Dn"></a>于一切法有功力。<a id="a-Do"></a>譬如涅槃于眼识。<a id="a-Dp"></a>云何有功力。<a id="a-Dq"></a>以涅槃为境界。<a id="a-Dr"></a>意识得生。<a id="a-Ds"></a>或善或恶。<a id="a-Dt"></a>因此次第方生眼识。<a id="a-Du"></a>由因缘传传。<a id="a-Dv"></a>涅槃于眼识亦有因缘分。<a id="a-Dw"></a>故有功力。<a id="a-Dx"></a>于余法亦应如此知。<a id="a-Dy"></a>此是其方。<a id="a-Dz"></a>说随造因已。<a id="a-E0"></a>俱有因相云何。<a id="a-E1"></a>偈曰。<a id="a-E2"></a>俱有互为果。<a id="a-E3"></a>释曰。<a id="a-E4"></a>若法此彼互为果。<a id="a-E5"></a>此法遆为俱有因。<a id="a-E6"></a>其譬类云何。<a id="a-E7"></a>偈曰。<a id="a-E8"></a>如大心心法。<a id="a-E9"></a>随心相所相。<a id="a-EA"></a>释曰。<a id="a-EB"></a>譬如地等四大。<a id="a-EC"></a>此彼更互为因。<a id="a-ED"></a>心于随心法。<a id="a-EE"></a>随心法于心。<a id="a-EF"></a>有为相于有为法。<a id="a-EG"></a>有为法于有为相。<a id="a-EH"></a>若立如此义。<a id="a-EI"></a>一切有为如理皆成俱有因。<a id="a-EJ"></a>若离更互为果。<a id="a-EK"></a>谓法于随相为俱有因。<a id="a-EL"></a>随相于法则非应。<a id="a-EM"></a>摄如此义。<a id="a-EN"></a>何法名随心。<a id="a-EO"></a>偈曰。<a id="a-EP"></a>心法及二护。<a id="a-EQ"></a>彼法心诸相。<a id="a-ER"></a>是名随心法。<a id="a-ES"></a>释曰。<a id="a-ET"></a>随心法者。<a id="a-EU"></a>一切与心相应法。<a id="a-EV"></a>定戒及无流戒。<a id="a-EW"></a>如是等法生等相。<a id="a-EX"></a>此法心家法故。<a id="a-EY"></a>说随心法。<a id="a-EZ"></a>云何此法随心生。<a id="a-Ea"></a>若略说偈曰。<a id="a-Eb"></a>时果善等故。<a id="a-Ec"></a>释曰。<a id="a-Ed"></a>约时有四种。<a id="a-Ee"></a>谓与心俱生俱住俱灭。<a id="a-Ef"></a>及于三世中随同一世故。<a id="a-Eg"></a>随果者。<a id="a-Eh"></a>谓同功力果果报果等流果故。<a id="a-Ei"></a>随善等者。<a id="a-Ej"></a>若心是善恶无记。<a id="a-Ek"></a>心法等随心亦是善恶无记。<a id="a-El"></a>如此由十种因。<a id="a-Em"></a>说名随心法。<a id="a-En"></a>此中若心极少。<a id="a-Eo"></a>于五十八法为俱有因。<a id="a-Ep"></a>五十八者。<a id="a-Eq"></a>十大地四十本相。<a id="a-Er"></a>自本相随相八。<a id="a-Es"></a>于此心五十四法为俱有因。<a id="a-Et"></a>除四随相。<a id="a-Eu"></a>余师说。<a id="a-Ev"></a>但有十四。<a id="a-Ew"></a>十大地法自本四相。<a id="a-Ex"></a>毗婆沙师不立此义。<a id="a-Ey"></a>若立如此。<a id="a-Ez"></a>则违分别道理论。<a id="a-F0"></a>论云。<a id="a-F1"></a>有法以身见为因。<a id="a-F2"></a>不为身见因。<a id="a-F3"></a>除身见及身见相应法生老住灭。<a id="a-F4"></a>若有所余染污苦谛。<a id="a-F5"></a>以身见为因。<a id="a-F6"></a>亦作身见因。<a id="a-F7"></a>是所除法。<a id="a-F8"></a>有余师除此文句谓与身见相应法生等相。<a id="a-F9"></a>罽宾国师说。<a id="a-FA"></a>彼师必应读此文句。<a id="a-FB"></a>或由义应忆此文句。<a id="a-FC"></a>若法由俱有因故。<a id="a-FD"></a>因此法必俱有。<a id="a-FE"></a>若法俱有此法或非俱有因。<a id="a-FF"></a>谓于法中随相。<a id="a-FG"></a>此随相于同类。<a id="a-FH"></a>随心法随相于心。<a id="a-FI"></a>此随相于同类。<a id="a-FJ"></a>所造有碍色于同类所造色于四大至得俱起于有至得。<a id="a-FK"></a>俱起于有至得。<a id="a-FL"></a>如是等法虽复俱起非俱有因。<a id="a-FM"></a>何以故。<a id="a-FN"></a>非一果一报一流故。<a id="a-FO"></a>此至得与有得法或不俱起。<a id="a-FP"></a>谓或在前生。<a id="a-FQ"></a>或在后生故。<a id="a-FR"></a>如此一切今且许之。<a id="a-FS"></a>虽然种子等余法于因果中悉明了。<a id="a-FT"></a>未曾见如此道理。<a id="a-FU"></a>此义应说。<a id="a-FV"></a>云何俱起诸法共一时互为因果。<a id="a-FW"></a>不无此理。<a id="a-FX"></a>譬如灯与光互与影。<a id="a-FY"></a>此义应共详辩。<a id="a-FZ"></a>为灯是光因。<a id="a-Fa"></a>为先有聚集于灯共光生中成因。<a id="a-Fb"></a>此义未可然。<a id="a-Fc"></a>何以故。<a id="a-Fd"></a>由此道理斯义自现。<a id="a-Fe"></a>随有无故。<a id="a-Ff"></a>了别因果人。<a id="a-Fg"></a>说此因果相。<a id="a-Fh"></a>若此法有无。<a id="a-Fi"></a>彼法随有无。<a id="a-Fj"></a>此法定是因。<a id="a-Fk"></a>彼法定是果。<a id="a-Fl"></a>俱有诸法中。<a id="a-Fm"></a>随一无所余皆无。<a id="a-Fn"></a>随一有所余皆有故。<a id="a-Fo"></a>因果义成。<a id="a-Fp"></a>俱起因果此义可然。<a id="a-Fq"></a>互为因果。<a id="a-Fr"></a>此义云何由此义。<a id="a-Fs"></a>若尔所造有碍色定不相离。<a id="a-Ft"></a>于同类更互义亦然。<a id="a-Fu"></a>与四大义此又应同。<a id="a-Fv"></a>心随相等于心等亦尔。<a id="a-Fw"></a>如三杖互有相持力故住。<a id="a-Fx"></a>俱起诸法因果义成亦尔。<a id="a-Fy"></a>此执须更思量。<a id="a-Fz"></a>此三杖为由俱起力故住。<a id="a-G0"></a>为由先聚集力故住。<a id="a-G1"></a>此中亦有别物。<a id="a-G2"></a>谓绳钉地能持。<a id="a-G3"></a>此等有余因。<a id="a-G4"></a>谓同类因等故。<a id="a-G5"></a>俱有因成。<a id="a-G6"></a>同类因相云何。<a id="a-G7"></a>偈曰。<a id="a-G8"></a>同类因相似。<a id="a-G9"></a>释曰。<a id="a-GA"></a>是同类法于同类法为同类因。<a id="a-GB"></a>如善五阴于善五阴为同类因。<a id="a-GC"></a>有染污于染污。<a id="a-GD"></a>有无记于无记亦尔。<a id="a-GE"></a>色是无记。<a id="a-GF"></a>于五阴中四阴非色同类因。<a id="a-GG"></a>余师说如此。<a id="a-GH"></a>柯罗逻于柯罗逻等十位。<a id="a-GI"></a>是同类因。<a id="a-GJ"></a>頞浮陀于頞浮陀等。<a id="a-GK"></a>如此离前。<a id="a-GL"></a>一一于一聚同分中为同类因。<a id="a-GM"></a>于所余同类中。<a id="a-GN"></a>是十位于十位亦尔。<a id="a-GO"></a>于外物类亦尔。<a id="a-GP"></a>如麦于麦。<a id="a-GQ"></a>舍利谷于舍利谷。<a id="a-GR"></a>如此等应广思量。<a id="a-GS"></a>若有人不许色为色同类因。<a id="a-GT"></a>此文句即违彼人所许意。<a id="a-GU"></a>谓前四大是后四大因。<a id="a-GV"></a>亦是增上缘。<a id="a-GW"></a>一切相似法。<a id="a-GX"></a>于相似中悉为同类因不。<a id="a-GY"></a>说非何为。<a id="a-GZ"></a>偈曰。<a id="a-Ga"></a>自部地。<a id="a-Gb"></a>释曰。<a id="a-Gc"></a>自部有五种。<a id="a-Gd"></a>见苦所灭乃至修道所灭。<a id="a-Ge"></a>地有九种。<a id="a-Gf"></a>欲界一四定四无色。<a id="a-Gg"></a>此中见苦所灭法。<a id="a-Gh"></a>于见苦所灭法中。<a id="a-Gi"></a>为同类因。<a id="a-Gj"></a>非于余法。<a id="a-Gk"></a>乃至修道所灭法亦尔。<a id="a-Gl"></a>若彼欲界法。<a id="a-Gm"></a>于欲界法为同类因。<a id="a-Gn"></a>初定地于初定地。<a id="a-Go"></a>乃至第四定地于第四定地。<a id="a-Gp"></a>于所余地亦尔。<a id="a-Gq"></a>此同类因非一切法。<a id="a-Gr"></a>何者。<a id="a-Gs"></a>偈曰。<a id="a-Gt"></a>前生。<a id="a-Gu"></a>释曰。<a id="a-Gv"></a>若同类法前已生。<a id="a-Gw"></a>于后法已生及未生。<a id="a-Gx"></a>是同类因。<a id="a-Gy"></a>若未来定非同类因。<a id="a-Gz"></a>此义从何来。<a id="a-H0"></a>从阿毗达磨藏来。<a id="a-H1"></a>彼藏云何者为同类因。<a id="a-H2"></a>前已生善根于后生善根及与彼相应。<a id="a-H3"></a>法于自部自界。<a id="a-H4"></a>由同类因成因。<a id="a-H5"></a>如此若过去于过去现在。<a id="a-H6"></a>若过去现在于未来。<a id="a-H7"></a>应说如此。<a id="a-H8"></a>此亦是阿毗达磨藏文句。<a id="a-H9"></a>彼藏云。<a id="a-HA"></a>若法于此法成因。<a id="a-HB"></a>或时是法于此法不成因不。<a id="a-HC"></a>彼答无时非因。<a id="a-HD"></a>约俱有因相应因果报因故有此言。<a id="a-HE"></a>与前文句不相违。<a id="a-HF"></a>若人执如此。<a id="a-HG"></a>未来诸法于正生位中定成同类因。<a id="a-HH"></a>是故约最后位说此言。<a id="a-HI"></a>谓无时非因。<a id="a-HJ"></a>于此人前执不成救义。<a id="a-HK"></a>由此法于正生位前未作同类因后方成因。<a id="a-HL"></a>此问中说。<a id="a-HM"></a>是法若于此法成次第缘。<a id="a-HN"></a>有时是法于此法非次第缘。<a id="a-HO"></a>不由前分别可得说如此。<a id="a-HP"></a>无时非缘。<a id="a-HQ"></a>云何说如此。<a id="a-HR"></a>若此法不生。<a id="a-HS"></a>为显二门故说此言。<a id="a-HT"></a>如于彼于此亦尔。<a id="a-HU"></a>如于此于彼亦尔。<a id="a-HV"></a>若尔得何功德。<a id="a-HW"></a>若尔此文显法主非聪慧人。<a id="a-HX"></a>是则此中于前救义。<a id="a-HY"></a>为胜。<a id="a-HZ"></a>复次若尔云何说此文。<a id="a-Ha"></a>除未来身见及身见相应苦谛。<a id="a-Hb"></a>所余染污苦谛。<a id="a-Hc"></a>此以身见为因。<a id="a-Hd"></a>非身见因。<a id="a-He"></a>是所除此以身见为因。<a id="a-Hf"></a>亦是身见因。<a id="a-Hg"></a>除未来身见及身见相应苦谛。<a id="a-Hh"></a>应作如此文句。<a id="a-Hi"></a>若不作由义应忆知如此文句。<a id="a-Hj"></a>若尔此假名论文句云何。<a id="a-Hk"></a>将彼论云。<a id="a-Hl"></a>一切法于四义中定四义。<a id="a-Hm"></a>谓因果依境。<a id="a-Hn"></a>此中因谓相应因。<a id="a-Ho"></a>果谓功力果。<a id="a-Hp"></a>及增上果。<a id="a-Hq"></a>依谓眼等相。<a id="a-Hr"></a>境谓色等尘若尔同类因。<a id="a-Hs"></a>先未成因。<a id="a-Ht"></a>后方成因。<a id="a-Hu"></a>此义自至约位许如此非是约物。<a id="a-Hv"></a>何以故。<a id="a-Hw"></a>聚集者是位果非物果。<a id="a-Hx"></a>若同类因。<a id="a-Hy"></a>于未来世成因。<a id="a-Hz"></a>如果报因何所有。<a id="a-I0"></a>于发慧阿毗达磨中。<a id="a-I1"></a>此因应显现。<a id="a-I2"></a>此执未可然。<a id="a-I3"></a>何以故。<a id="a-I4"></a>是同类因有功能能取果与果。<a id="a-I5"></a>此因于阿毗达磨中显现非余。<a id="a-I6"></a>无如此义。<a id="a-I7"></a>何以故。<a id="a-I8"></a>此同类因。<a id="a-I9"></a>由等流果说有聚此果。<a id="a-IA"></a>若未来不相似无前后故。<a id="a-IB"></a>若已生于未生不应成等流。<a id="a-IC"></a>如过去于现世。<a id="a-ID"></a>勿以果前因后故。<a id="a-IE"></a>无未来同类因。<a id="a-IF"></a>若尔果报因。<a id="a-IG"></a>于未来亦不成因。<a id="a-IH"></a>何以故。<a id="a-II"></a>是果报果。<a id="a-IJ"></a>若在因前。<a id="a-IK"></a>或与因俱。<a id="a-IL"></a>非道理故。<a id="a-IM"></a>于未来中无前后故。<a id="a-IN"></a>是义不然。<a id="a-IO"></a>何以故。<a id="a-IP"></a>同类因若无前后。<a id="a-IQ"></a>此法相似。<a id="a-IR"></a>于相似法成同类因。<a id="a-IS"></a>更互为因故。<a id="a-IT"></a>更互等流。<a id="a-IU"></a>此执应成更互等流义。<a id="a-IV"></a>此不应道理。<a id="a-IW"></a>果报因不尔。<a id="a-IX"></a>若离前后。<a id="a-IY"></a>亦不可立为更互因果。<a id="a-IZ"></a>因果相异故。<a id="a-Ia"></a>是故同类因位所成。<a id="a-Ib"></a>果报因相所成。<a id="a-Ic"></a>是故若于未来不可遮于前。<a id="a-Id"></a>已说同类。<a id="a-Ie"></a>谓于自地依何法有此决。<a id="a-If"></a>但约有流作此决。<a id="a-Ig"></a>若无流云何。<a id="a-Ih"></a>偈曰。<a id="a-Ii"></a>更互有九地道。<a id="a-Ij"></a>释曰。<a id="a-Ik"></a>同类因义流于非至地。<a id="a-Il"></a>于中间定四色定三无色定。<a id="a-Im"></a>于此九地道谛。<a id="a-In"></a>更互为同类因。<a id="a-Io"></a>何以故。<a id="a-Ip"></a>此道于九地为客故。<a id="a-Iq"></a>不属彼界。<a id="a-Ir"></a>彼地贪爱不能取此为自境。<a id="a-Is"></a>是故若法同类。<a id="a-It"></a>虽不同地。<a id="a-Iu"></a>得作同类因。<a id="a-Iv"></a>此同类因生何品果。<a id="a-Iw"></a>偈曰。<a id="a-Ix"></a>于等胜果。<a id="a-Iy"></a>释曰。<a id="a-Iz"></a>此为等品上品果因非下品果因。<a id="a-J0"></a>如苦法智忍为未来苦法智忍同类因。<a id="a-J1"></a>或为上品道乃至无生智同类因。<a id="a-J2"></a>若无生智但为无生智因。<a id="a-J3"></a>无余上品故。<a id="a-J4"></a>见修无学道。<a id="a-J5"></a>为三二一同类因。<a id="a-J6"></a>此中钝根道。<a id="a-J7"></a>亦为钝根道利根道因。<a id="a-J8"></a>利根道但为利根道因。<a id="a-J9"></a>如信行信解脱时解脱道。<a id="a-JA"></a>或为六四二因。<a id="a-JB"></a>法行见至非时解脱道。<a id="a-JC"></a>或为三二一因。<a id="a-JD"></a>云何下地道于上地道。<a id="a-JE"></a>或等或胜。<a id="a-JF"></a>一由根二由因增长。<a id="a-JG"></a>此中见道等下下品等。<a id="a-JH"></a>于后后由因增长胜。<a id="a-JI"></a>若于一相续中。<a id="a-JJ"></a>信行法行道不得俱有。<a id="a-JK"></a>若已生于未生为因。<a id="a-JL"></a>为唯道于等胜果作同类因。<a id="a-JM"></a>为更有余法世间法亦尔。<a id="a-JN"></a>偈曰。<a id="a-JO"></a>学得于二尔。<a id="a-JP"></a>释曰。<a id="a-JQ"></a>不但无流法为等胜果同类因。<a id="a-JR"></a>学得有流法于二果亦尔。<a id="a-JS"></a>或为等果同类因。<a id="a-JT"></a>或为胜果同类因。<a id="a-JU"></a>非下类因。<a id="a-JV"></a>此学得是何法。<a id="a-JW"></a>偈曰。<a id="a-JX"></a>闻思等诸法。<a id="a-JY"></a>释曰。<a id="a-JZ"></a>此法加行所得。<a id="a-Ja"></a>谓闻德思德修德。<a id="a-Jb"></a>为等品胜品果因。<a id="a-Jc"></a>非下品因。<a id="a-Jd"></a>如欲界闻慧。<a id="a-Je"></a>为欲界闻思慧因。<a id="a-Jf"></a>若思慧但为思慧因。<a id="a-Jg"></a>无修慧故。<a id="a-Jh"></a>色界闻慧。<a id="a-Ji"></a>为闻慧修慧因。<a id="a-Jj"></a>无思慧故。<a id="a-Jk"></a>若修慧但为修慧因。<a id="a-Jl"></a>如此等有九品差别故。<a id="a-Jm"></a>最下下品。<a id="a-Jn"></a>为一切下中等八品因。<a id="a-Jo"></a>道理如此。<a id="a-Jp"></a>生得善法。<a id="a-Jq"></a>一切皆有九品。<a id="a-Jr"></a>前为后同类因。<a id="a-Js"></a>染污法亦尔。<a id="a-Jt"></a>若无覆无记有四种。<a id="a-Ju"></a>谓果报生。<a id="a-Jv"></a>威仪相应。<a id="a-Jw"></a>工巧处。<a id="a-Jx"></a>变化心。<a id="a-Jy"></a>共有此四种。<a id="a-Jz"></a>次第为四三二一同类因。<a id="a-K0"></a>于欲界变化心。<a id="a-K1"></a>是四定果。<a id="a-K2"></a>此中是上地定果。<a id="a-K3"></a>非下地定果同类因。<a id="a-K4"></a>何以故。<a id="a-K5"></a>功力所造同类因。<a id="a-K6"></a>无道理以下类为果。<a id="a-K7"></a>譬如舍利谷麦等。<a id="a-K8"></a>勿作功力无果。<a id="a-K9"></a>是故诸师说如此言。<a id="a-KA"></a>若无流已生。<a id="a-KB"></a>可得非未生无流因不有如已生苦法智于未生苦法智忍。<a id="a-KC"></a>一切胜于劣非同类因。<a id="a-KD"></a>先所得无流法。<a id="a-KE"></a>定在一相续中。<a id="a-KF"></a>于后生无流。<a id="a-KG"></a>可非因不有。<a id="a-KH"></a>谓未来苦法智忍于苦法智。<a id="a-KI"></a>何以故。<a id="a-KJ"></a>果非前故。<a id="a-KK"></a>又未来无同类因故。<a id="a-KL"></a>前已生无流法。<a id="a-KM"></a>于后已生无流法。<a id="a-KN"></a>可非因不有。<a id="a-KO"></a>谓胜于下类。<a id="a-KP"></a>如已退上果现证下果。<a id="a-KQ"></a>复次苦法智至得于后后刹那入观人所得苦法智忍至得下类故。<a id="a-KR"></a>说同类因已。<a id="a-KS"></a>偈曰。<a id="a-KT"></a>相应因何相心心法。<a id="a-KU"></a>释曰。<a id="a-KV"></a>一切心及心法共聚。<a id="a-KW"></a>名相应因。<a id="a-KX"></a>若尔有别相续生心心法。<a id="a-KY"></a>更互应成相应因。<a id="a-KZ"></a>是义不然。<a id="a-Ka"></a>若一相一境得成相应因。<a id="a-Kb"></a>若尔则同前过失。<a id="a-Kc"></a>若同一时成相应因。<a id="a-Kd"></a>若尔于别相续生心心法。<a id="a-Ke"></a>应成相应因。<a id="a-Kf"></a>如众人共见新月等。<a id="a-Kg"></a>是故偈曰。<a id="a-Kh"></a>同依。<a id="a-Ki"></a>释曰。<a id="a-Kj"></a>若彼互同依止。<a id="a-Kk"></a>得名相应因。<a id="a-Kl"></a>同者谓不异。<a id="a-Km"></a>如眼根刹那能作眼识依。<a id="a-Kn"></a>亦作眼识相应受等心法依。<a id="a-Ko"></a>乃至意根刹那于意识及意识相应法依义亦尔。<a id="a-Kp"></a>相应因即是俱有因。<a id="a-Kq"></a>何义立为俱有因。<a id="a-Kr"></a>何义立为相应因。<a id="a-Ks"></a>譬如同宗互相于有力故得行路。<a id="a-Kt"></a>俱有因亦尔。<a id="a-Ku"></a>由五种平等。<a id="a-Kv"></a>共同所作故。<a id="a-Kw"></a>立相应因。<a id="a-Kx"></a>譬如同宗共同食饮资用事是故得行。<a id="a-Ky"></a>于中若离一则一切不相应。<a id="a-Kz"></a>是故此二因其势有异。</p>
  <p id="aL0">说相应因已。<a id="a-L1"></a>遍行因相云何。<a id="a-L2"></a>偈曰。<a id="a-L3"></a>遍行染污因。<a id="a-L4"></a>自地前遍行。<a id="a-L5"></a>释曰。<a id="a-L6"></a>于自地先有诸法。<a id="a-L7"></a>若遍处能行于后生染污法。<a id="a-L8"></a>立为遍行因。<a id="a-L9"></a>此遍行法。<a id="a-LA"></a>后分别惑品中当说。<a id="a-LB"></a>由为一切染污法通因故。<a id="a-LC"></a>离同类因。<a id="a-LD"></a>别立此因。<a id="a-LE"></a>能为余部染污因故。<a id="a-LF"></a>由彼威力。<a id="a-LG"></a>别部诸惑。<a id="a-LH"></a>亦得增长。<a id="a-LI"></a>圣人染污法。<a id="a-LJ"></a>亦以遍行为因不。<a id="a-LK"></a>罽宾国师说。<a id="a-LL"></a>一切染污法。<a id="a-LM"></a>见谛所灭惑为因。<a id="a-LN"></a>何以故。<a id="a-LO"></a>于分别道理论说。<a id="a-LP"></a>何法以见谛所灭惑为因。<a id="a-LQ"></a>诸染污法。<a id="a-LR"></a>及见谛所灭法果报。<a id="a-LS"></a>何法以无记为因。<a id="a-LT"></a>一切无记有为法。<a id="a-LU"></a>及诸恶。<a id="a-LV"></a>有法以苦为因。<a id="a-LW"></a>以身见为因。<a id="a-LX"></a>非身见因不。<a id="a-LY"></a>广说如彼论。<a id="a-LZ"></a>乃至云除身见及诸余法生老住灭所有别染污苦谛。<a id="a-La"></a>若尔云何会释假名论文。<a id="a-Lb"></a>彼论云。<a id="a-Lc"></a>有法不善。<a id="a-Ld"></a>唯不善为因。<a id="a-Le"></a>不有若圣人退离欲欲界染污作意初起现前。<a id="a-Lf"></a>约未灭因。<a id="a-Lg"></a>说此言。<a id="a-Lh"></a>何以故。<a id="a-Li"></a>见谛或是此因已灭。<a id="a-Lj"></a>是故不说。<a id="a-Lk"></a>说遍行因已。<a id="a-Ll"></a>果报因相云何。<a id="a-Lm"></a>偈曰。<a id="a-Ln"></a>果报因非善。<a id="a-Lo"></a>及以有流善。<a id="a-Lp"></a>释曰。<a id="a-Lq"></a>一切恶及有流善法。<a id="a-Lr"></a>是果报因。<a id="a-Ls"></a>果报为法故。<a id="a-Lt"></a>是故无记不能造果报。<a id="a-Lu"></a>由无功力故。<a id="a-Lv"></a>譬如陈朽种子。<a id="a-Lw"></a>若尔云何无流不生果报。<a id="a-Lx"></a>非贪爱所润故。<a id="a-Ly"></a>譬如贞实种子无湿润故。<a id="a-Lz"></a>此无流法不系属三界。<a id="a-M0"></a>云何能生属三界果报。<a id="a-M1"></a>所余诸法有二种故。<a id="a-M2"></a>能生果报。<a id="a-M3"></a>譬如贞实种子有润湿。<a id="a-M4"></a>此名云何可知。<a id="a-M5"></a>为是果报家因。<a id="a-M6"></a>为以果报为因。<a id="a-M7"></a>若尔何有。<a id="a-M8"></a>若执果报家因故说果报因。<a id="a-M9"></a>果报生眼此文不应成。<a id="a-MA"></a>若执果报为因是业果报。<a id="a-MB"></a>此文亦不成。<a id="a-MC"></a>此二悉得成。<a id="a-MD"></a>已如前说。<a id="a-ME"></a>复次果报是何义。<a id="a-MF"></a>熟不似故名报。<a id="a-MG"></a>何以故。<a id="a-MH"></a>于欲界有时一阴果报因一果。<a id="a-MI"></a>谓至得生等。<a id="a-MJ"></a>有二阴一果。<a id="a-MK"></a>谓身口业生等。<a id="a-ML"></a>有四阴一果。<a id="a-MM"></a>谓善恶心心法生等。<a id="a-MN"></a>于色界有一阴果报因一果。<a id="a-MO"></a>谓至得及无想定生等。<a id="a-MP"></a>有二阴一果。<a id="a-MQ"></a>谓初定教色生等。<a id="a-MR"></a>有四阴一果。<a id="a-MS"></a>谓散善心生等。<a id="a-MT"></a>有五阴一果。<a id="a-MU"></a>谓在定心生等。<a id="a-MV"></a>于无色界有一阴果报因一果。<a id="a-MW"></a>谓至得灭心定生等。<a id="a-MX"></a>有四阴一果。<a id="a-MY"></a>谓善心心法生等。<a id="a-MZ"></a>复次有业此业唯一法入为果报。<a id="a-Ma"></a>谓寿命为果报。<a id="a-Mb"></a>若业感意入果报。<a id="a-Mc"></a>此业生二入为果报。<a id="a-Md"></a>谓意入法入。<a id="a-Me"></a>如此若业感触入果报亦尔。<a id="a-Mf"></a>若业感身入果报。<a id="a-Mg"></a>此业生三入为果报。<a id="a-Mh"></a>谓身触及法入。<a id="a-Mi"></a>如此色香味亦尔。<a id="a-Mj"></a>若业感眼根果报。<a id="a-Mk"></a>此业生四入为果报。<a id="a-Ml"></a>谓眼身触法入。<a id="a-Mm"></a>如此耳鼻舌亦尔。<a id="a-Mn"></a>有业感五六七八九十十一入果报。<a id="a-Mo"></a>何以故。<a id="a-Mp"></a>业有二种。<a id="a-Mq"></a>有多业一果报。<a id="a-Mr"></a>有一业多果报故。<a id="a-Ms"></a>譬如外种子有多种果有一种果。<a id="a-Mt"></a>多种果者。<a id="a-Mu"></a>譬如莲石榴匿瞿陀等。<a id="a-Mv"></a>一种果者。<a id="a-Mw"></a>譬如谷麦等。<a id="a-Mx"></a>一世业三世果报熟有是处。<a id="a-My"></a>三世业一世果报熟无是处。<a id="a-Mz"></a>勿果减因。<a id="a-N0"></a>如此一刹那业。<a id="a-N1"></a>多刹那果报。<a id="a-N2"></a>此义不可倒。<a id="a-N3"></a>不得与业同时果报熟。<a id="a-N4"></a>亦无无间次第熟。<a id="a-N5"></a>何以故。<a id="a-N6"></a>次第刹那。<a id="a-N7"></a>次第缘所引故。<a id="a-N8"></a>果报因观次第刹那相续终方熟。<a id="a-N9"></a>复次此六因。<a id="a-NA"></a>定在何世。<a id="a-NB"></a>彼定世由义已显。<a id="a-NC"></a>未以文说。<a id="a-ND"></a>是故应更立言释。<a id="a-NE"></a>偈曰。<a id="a-NF"></a>遍行及同类。<a id="a-NG"></a>二世。<a id="a-NH"></a>释曰。<a id="a-NI"></a>此二因若在过去现世则成因。<a id="a-NJ"></a>若未来不成因。<a id="a-NK"></a>能证此义道理。<a id="a-NL"></a>于前已说。<a id="a-NM"></a>偈曰。<a id="a-NN"></a>三世三。<a id="a-NO"></a>释曰。<a id="a-NP"></a>俱有因相应因果报因。<a id="a-NQ"></a>此三因各有三世。<a id="a-NR"></a>随造因不说定世故。<a id="a-NS"></a>是故应知通三世及无世。<a id="a-NT"></a>说六因已。<a id="a-NU"></a>何法为彼果。<a id="a-NV"></a>约此彼成因。<a id="a-NW"></a>偈曰。<a id="a-NX"></a>有为择灭果。<a id="a-NY"></a>释曰。<a id="a-NZ"></a>何者为果法。<a id="a-Na"></a>一切有为法及择灭。<a id="a-Nb"></a>阿毗达磨藏文如此。<a id="a-Nc"></a>若尔无为法由果故应有因。<a id="a-Nd"></a>若法以此为果。<a id="a-Ne"></a>此法成因故。<a id="a-Nf"></a>则应感果。<a id="a-Ng"></a>若法有为可立因果。<a id="a-Nh"></a>偈曰。<a id="a-Ni"></a>无为非因果。<a id="a-Nj"></a>释曰。<a id="a-Nk"></a>无为法不可立为因果。<a id="a-Nl"></a>何以故。<a id="a-Nm"></a>非六因故。<a id="a-Nn"></a>非五果故。<a id="a-No"></a>云何不许圣道为择灭随造因。<a id="a-Np"></a>由不能遮应起法生故。<a id="a-Nq"></a>立此为随造因。<a id="a-Nr"></a>无为无生。<a id="a-Ns"></a>是故于无为不成因。<a id="a-Nt"></a>若尔是何法果。<a id="a-Nu"></a>云何为果。<a id="a-Nv"></a>是道果。<a id="a-Nw"></a>由道力至得故。<a id="a-Nx"></a>若尔但至得是道果。<a id="a-Ny"></a>于至得道有功能故。<a id="a-Nz"></a>择灭则非有别义。<a id="a-O0"></a>圣道于至得有功能。<a id="a-O1"></a>有别义道于择灭有功能。<a id="a-O2"></a>于至得功能云何能令生。<a id="a-O3"></a>于择灭功能云何能令至。<a id="a-O4"></a>是故圣道于择灭非一向因。<a id="a-O5"></a>择灭于圣道非一向果。<a id="a-O6"></a>可是增上果。<a id="a-O7"></a>云何无为成随造因。<a id="a-O8"></a>不遮他生故。<a id="a-O9"></a>成随造因。<a id="a-OA"></a>此法无果。<a id="a-OB"></a>解脱法无取果与果时。<a id="a-OC"></a>由无功能故。<a id="a-OD"></a>何以故。<a id="a-OE"></a>佛世尊不曾说无为为因。<a id="a-OF"></a>由别义亦说为因。<a id="a-OG"></a>经部师说如此。<a id="a-OH"></a>云何说是因是缘。<a id="a-OI"></a>能令色生皆是无常。<a id="a-OJ"></a>若色依无常因缘生。<a id="a-OK"></a>此色云何得常住。<a id="a-OL"></a>乃至识亦尔。<a id="a-OM"></a>若尔无为法不应成识所缘境。<a id="a-ON"></a>由决能生皆是无常。<a id="a-OO"></a>此义自至。<a id="a-OP"></a>是因是缘能令识生皆是无常。<a id="a-OQ"></a>由此定说是识所缘亦是无常。<a id="a-OR"></a>不说如此。<a id="a-OS"></a>是故识所缘。<a id="a-OT"></a>有常无常。<a id="a-OU"></a>此义自至。</p>
 </body>
</html>