<!doctype html>
<html id="z3IBVzB18o" data-ver="1650">
 <head>
  <meta charset="utf-8">
  <meta author="婆薮盘豆">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨俱舍释论卷第十二</h1>
  <h2 id="a2">分别业品第四之三</h2>
  <p id="a3">偈曰。<a id="a-4"></a>复有五种业。<a id="a-5"></a>释曰。<a id="a-6"></a>复有余师说。<a id="a-7"></a>业有五种。<a id="a-8"></a>不定受业分为二。<a id="a-9"></a>谓于报或定。<a id="a-A"></a>于报或不定。<a id="a-B"></a>此中现法应受业者。<a id="a-C"></a>于此生造业。<a id="a-D"></a>即于此生熟。<a id="a-E"></a>生应受业者。<a id="a-F"></a>于此生造业。<a id="a-G"></a>于第二生熟。<a id="a-H"></a>后应受业者。<a id="a-I"></a>于此生造业。<a id="a-J"></a>从第二生后熟。<a id="a-K"></a>有余师说。<a id="a-L"></a>现法应受业果报。<a id="a-M"></a>于余生亦有。<a id="a-N"></a>由随此功力立名故。<a id="a-O"></a>勿最强力业果报劣薄。<a id="a-P"></a>毗婆沙师不许此义。<a id="a-Q"></a>何以故。<a id="a-R"></a>彼说有业果报亲近果报非胜。<a id="a-S"></a>有业翻此。<a id="a-T"></a>譬如外种子。<a id="a-U"></a>葵三月半结实。<a id="a-V"></a>麦等六月结实。<a id="a-W"></a>偈曰。<a id="a-X"></a>余师说四句。<a id="a-Y"></a>释曰譬喻部师。<a id="a-Z"></a>说有四句。<a id="a-a"></a>有业于位定于报不定。<a id="a-b"></a>若业现报于报不定。<a id="a-c"></a>有业于报定于位不定。<a id="a-d"></a>有业二处皆定。<a id="a-e"></a>若现报等于报亦定。<a id="a-f"></a>有业于二处皆不定。<a id="a-g"></a>若业不必应受。<a id="a-h"></a>于报亦不定。<a id="a-i"></a>于彼人此业成八种。<a id="a-j"></a>现报有二种。<a id="a-k"></a>定不定乃至定不。<a id="a-l"></a>定亦尔。<a id="a-m"></a>彼说现报等为定。<a id="a-n"></a>第四不定。<a id="a-o"></a>于一刹那中。<a id="a-p"></a>得引四业。<a id="a-q"></a>俱起不得。<a id="a-r"></a>云何得。<a id="a-s"></a>于三教他自行邪淫。<a id="a-t"></a>此四若一时究竟。<a id="a-u"></a>是四业中。<a id="a-v"></a>偈曰。<a id="a-w"></a>引聚同分三。<a id="a-x"></a>释曰。<a id="a-y"></a>何以故。<a id="a-z"></a>此现报业。<a id="a-10"></a>不能引聚同分。<a id="a-11"></a>现有同分故。<a id="a-12"></a>于何界何道中。<a id="a-13"></a>几种业可引。<a id="a-14"></a>偈曰。<a id="a-15"></a>一切处四引。<a id="a-16"></a>释曰。<a id="a-17"></a>于三界及一切道中。<a id="a-18"></a>四种业皆有引义。<a id="a-19"></a>此四或善或恶。<a id="a-1A"></a>此引如相应。<a id="a-1B"></a>此开今更立遮。<a id="a-1C"></a>偈曰。<a id="a-1D"></a>地狱引善三。<a id="a-1E"></a>释曰。<a id="a-1F"></a>于地狱中三种善业有引。<a id="a-1G"></a>现报无引。<a id="a-1H"></a>于中无可爱报故。<a id="a-1I"></a>偈曰。<a id="a-1J"></a>凡于离欲处。<a id="a-1K"></a>坚不引生报。<a id="a-1L"></a>释曰。<a id="a-1M"></a>凡夫人若于此地已得离欲。<a id="a-1N"></a>若坚住无退失于此下地中。<a id="a-1O"></a>不得造生报业。<a id="a-1P"></a>能造余三。<a id="a-1Q"></a>偈曰。<a id="a-1R"></a>圣不造余报。<a id="a-1S"></a>释曰。<a id="a-1T"></a>坚言流至此句。<a id="a-1U"></a>若圣人于此地已得离欲。<a id="a-1V"></a>无复退堕。<a id="a-1W"></a>不能造二业。<a id="a-1X"></a>谓生报及后报。<a id="a-1Y"></a>何以故。<a id="a-1Z"></a>此人不能更感下地生故。<a id="a-1a"></a>但能造现报业及不定报业。<a id="a-1b"></a>于随现生处。<a id="a-1c"></a>偈曰。<a id="a-1d"></a>欲顶退不造。<a id="a-1e"></a>释曰。<a id="a-1f"></a>若圣人有退堕。<a id="a-1g"></a>已离欲界及有顶。<a id="a-1h"></a>于此二界不得造生报及后报业。<a id="a-1i"></a>何以故。<a id="a-1j"></a>此人已退果。<a id="a-1k"></a>无舍寿义。<a id="a-1l"></a>此义后当广说。<a id="a-1m"></a>于中阴有引业义不。<a id="a-1n"></a>有。<a id="a-1o"></a>偈曰。<a id="a-1p"></a>二十二种业。<a id="a-1q"></a>于欲中阴引。<a id="a-1r"></a>释曰。<a id="a-1s"></a>若欲界中阴。<a id="a-1t"></a>能引二十二种业。<a id="a-1u"></a>此云何。<a id="a-1v"></a>胎位有五。<a id="a-1w"></a>谓柯罗逻。<a id="a-1x"></a>頞浮陀。<a id="a-1y"></a>俾尸。<a id="a-1z"></a>伽诃那。<a id="a-20"></a>波罗舍佉。<a id="a-21"></a>已生位有五。<a id="a-22"></a>谓婴儿童子少壮中老。<a id="a-23"></a>于此位中中阴众生。<a id="a-24"></a>有时引柯罗逻受业。<a id="a-25"></a>或不定或定。<a id="a-26"></a>乃至老位应受。<a id="a-27"></a>及中阴中应受。<a id="a-28"></a>偈曰。<a id="a-29"></a>此业但现报。<a id="a-2A"></a>释曰。<a id="a-2B"></a>此中阴所引业。<a id="a-2C"></a>定有十一种。<a id="a-2D"></a>应知必是现报。<a id="a-2E"></a>何以故。<a id="a-2F"></a>偈曰。<a id="a-2G"></a>彼是一果报。<a id="a-2H"></a>释曰。<a id="a-2I"></a>此聚同分。<a id="a-2J"></a>唯有一一业所引故。<a id="a-2K"></a>是中阴聚同分。<a id="a-2L"></a>及中阴后类十位。<a id="a-2M"></a>是故不说别业感中阴。<a id="a-2N"></a>由此二同生报业所引故。<a id="a-2O"></a>复有何相应。<a id="a-2P"></a>知此业是定。<a id="a-2Q"></a>偈曰。<a id="a-2R"></a>重惑及净心。<a id="a-2S"></a>或是恒所行。<a id="a-2T"></a>于功德田定。<a id="a-2U"></a>能损自父母。<a id="a-2V"></a>释曰。<a id="a-2W"></a>是业由重惑所造。<a id="a-2X"></a>或由重善心所造。<a id="a-2Y"></a>或恒时所行。<a id="a-2Z"></a>或于有功德田所起。<a id="a-2a"></a>应知此业必定此中有功德田。<a id="a-2b"></a>谓三宝或人差别。<a id="a-2c"></a>人差别者。<a id="a-2d"></a>若人至果胜类。<a id="a-2e"></a>或定胜类。<a id="a-2f"></a>此中若无重惑心。<a id="a-2g"></a>及重善心。<a id="a-2h"></a>此业或善或恶。<a id="a-2i"></a>必成定业。<a id="a-2j"></a>若恒所行亦尔。<a id="a-2k"></a>复次若依自父母。<a id="a-2l"></a>以率尔心造随类违损业。<a id="a-2m"></a>此业亦必定受报。<a id="a-2n"></a>余业则不定。<a id="a-2o"></a>复次现法应受业。<a id="a-2p"></a>其相云何。<a id="a-2q"></a>偈曰。<a id="a-2r"></a>此业成现报。<a id="a-2s"></a>由田意胜异。<a id="a-2t"></a>释曰。<a id="a-2u"></a>现报业者。<a id="a-2v"></a>或由田胜异成。<a id="a-2w"></a>如传说。<a id="a-2x"></a>有一比丘。<a id="a-2y"></a>于大众中行女人言。<a id="a-2z"></a>故现身即转根成女。<a id="a-30"></a>此传有文。<a id="a-31"></a>由故意胜异者。<a id="a-32"></a>如传说。<a id="a-33"></a>有一黄门。<a id="a-34"></a>由解脱牛黄门事故。<a id="a-35"></a>现身即转根成男。<a id="a-36"></a>复次偈曰。<a id="a-37"></a>永离欲地故。<a id="a-38"></a>释曰。<a id="a-39"></a>若业或善或恶。<a id="a-3A"></a>依此地生。<a id="a-3B"></a>由永离欲。<a id="a-3C"></a>此地此业。<a id="a-3D"></a>则成现报业。<a id="a-3E"></a>此业何相。<a id="a-3F"></a>偈曰。<a id="a-3G"></a>若业于报定。<a id="a-3H"></a>释曰。<a id="a-3I"></a>若业于果报定。<a id="a-3J"></a>于位不定。<a id="a-3K"></a>此业是所说现报业。<a id="a-3L"></a>若业于余位中定。<a id="a-3M"></a>此业定于余位中与报。<a id="a-3N"></a>有此业人无离欲故。<a id="a-3O"></a>若不定云何。<a id="a-3P"></a>此业无报。<a id="a-3Q"></a>由永离欲故。<a id="a-3R"></a>此田何相。<a id="a-3S"></a>于中所造业。<a id="a-3T"></a>必定得现报。<a id="a-3U"></a>若总说。<a id="a-3V"></a>大比丘众以佛为现前上首。<a id="a-3W"></a>若约人差别有五。<a id="a-3X"></a>偈曰。<a id="a-3Y"></a>灭定无诤慈。<a id="a-3Z"></a>见罗汉果起。<a id="a-3a"></a>于彼损益业。<a id="a-3b"></a>果于现法受。<a id="a-3c"></a>释曰。<a id="a-3d"></a>若人出无。<a id="a-3e"></a>心定观。<a id="a-3f"></a>即得最极心寂静。<a id="a-3g"></a>由此定似涅槃故。<a id="a-3h"></a>此人因此定。<a id="a-3i"></a>如往还于涅槃。<a id="a-3j"></a>若人出无诤三摩提。<a id="a-3k"></a>观无量众生。<a id="a-3l"></a>无诤利益。<a id="a-3m"></a>善意所随逐最猛盛。<a id="a-3n"></a>无量福德熏修所变。<a id="a-3o"></a>相续正起。<a id="a-3p"></a>若人出无量慈观。<a id="a-3q"></a>无量众生安乐善意所随逐最猛盛。<a id="a-3r"></a>无量福德薰修所变相续正起。<a id="a-3s"></a>若人出四谛观。<a id="a-3t"></a>见谛所破惑灭尽无余。<a id="a-3u"></a>故新得转依。<a id="a-3v"></a>清净相续即起。<a id="a-3w"></a>若人出阿罗汉果观。<a id="a-3x"></a>修道所破惑灭尽无余。<a id="a-3y"></a>故新得转依。<a id="a-3z"></a>清净相续即起。<a id="a-40"></a>是故于此五人或作善利益事。<a id="a-41"></a>或作恶损恼事。<a id="a-42"></a>此业果报。<a id="a-43"></a>于现世必定应得。<a id="a-44"></a>余人所修得道。<a id="a-45"></a>未究竟故。<a id="a-46"></a>若出未圆满自性果观。<a id="a-47"></a>新得转依清净不尔。<a id="a-48"></a>是故彼不及前人福田。<a id="a-49"></a>若果报受为胜。<a id="a-4A"></a>是故此义应思。<a id="a-4B"></a>有业但以心受为果报非身受不。<a id="a-4C"></a>有业但以身受为果报非心受不。<a id="a-4D"></a>说有。<a id="a-4E"></a>偈曰。<a id="a-4F"></a>若善业无觉。<a id="a-4G"></a>许受为果报。<a id="a-4H"></a>此受是心法。<a id="a-4I"></a>释曰。<a id="a-4J"></a>无觉业者。<a id="a-4K"></a>从中间定乃至有顶。<a id="a-4L"></a>此无觉善业。<a id="a-4M"></a>唯以心受为果报。<a id="a-4N"></a>云何非身受。<a id="a-4O"></a>此身受必与觉观俱起故。<a id="a-4P"></a>偈曰。<a id="a-4Q"></a>若恶唯身受。<a id="a-4R"></a>释曰。<a id="a-4S"></a>若恶业定以身受为果报。<a id="a-4T"></a>云何心受非彼报。<a id="a-4U"></a>此业以苦受为报。<a id="a-4V"></a>若苦受在心地则成忧根。<a id="a-4W"></a>此忧根非果报。<a id="a-4X"></a>于前已说。<a id="a-4Y"></a>若尔众生有癫狂。<a id="a-4Z"></a>此癫狂于何心有。<a id="a-4a"></a>复由何因生。<a id="a-4b"></a>偈曰。<a id="a-4c"></a>心癫于心心。<a id="a-4d"></a>释曰。<a id="a-4e"></a>心心谓意识。<a id="a-4f"></a>何以故。<a id="a-4g"></a>若人在于五识。<a id="a-4h"></a>则无癫乱事。<a id="a-4i"></a>五识无分别故。<a id="a-4j"></a>偈曰。<a id="a-4k"></a>此从业报生。<a id="a-4l"></a>释曰。<a id="a-4m"></a>此心癫乱。<a id="a-4n"></a>从众生业报生。<a id="a-4o"></a>若人以物咒及增加所作。<a id="a-4p"></a>散坏他心。<a id="a-4q"></a>或不求欲众生。<a id="a-4r"></a>令饮毒饮酒。<a id="a-4s"></a>或恐怖众生。<a id="a-4t"></a>于猎等时。<a id="a-4u"></a>或在矿野等处。<a id="a-4v"></a>纵火焚烧。<a id="a-4w"></a>又以坑阱陷坠众生。<a id="a-4x"></a>或由余业令众生失念。<a id="a-4y"></a>因此业报。<a id="a-4z"></a>此众生于未来世心则癫乱。<a id="a-50"></a>复有别因。<a id="a-51"></a>偈曰。<a id="a-52"></a>怖打不平忧。<a id="a-53"></a>释曰。<a id="a-54"></a>怖者。<a id="a-55"></a>诸鬼神作可畏形相来逼。<a id="a-56"></a>此人见即惊怖。<a id="a-57"></a>打者诸鬼神。<a id="a-58"></a>因人恶行起憎恚心。<a id="a-59"></a>于此人末摩作打拍事。<a id="a-5A"></a>不平者。<a id="a-5B"></a>风热淡互相违反。<a id="a-5C"></a>令身四大皆不调适。<a id="a-5D"></a>忧者。<a id="a-5E"></a>如婆师絺等。<a id="a-5F"></a>若意识癫乱。<a id="a-5G"></a>此心癫乱。<a id="a-5H"></a>从业报生。<a id="a-5I"></a>云何言心受非果报。<a id="a-5J"></a>我等不说此心是果报。<a id="a-5K"></a>何为四大违损是果报。<a id="a-5L"></a>从此心起故。<a id="a-5M"></a>说心从果报生。<a id="a-5N"></a>由业所生四大不平等。<a id="a-5O"></a>故心狂乱。<a id="a-5P"></a>不自在失念。<a id="a-5Q"></a>说此心名癫狂。<a id="a-5R"></a>若作如此四句得成。<a id="a-5S"></a>有心狂故乱。<a id="a-5T"></a>非散故乱。<a id="a-5U"></a>广说应知。<a id="a-5V"></a>狂乱非散乱者。<a id="a-5W"></a>心不自在无染污。<a id="a-5X"></a>散乱非狂乱者。<a id="a-5Y"></a>心自在有染污。<a id="a-5Z"></a>狂乱亦散乱者。<a id="a-5a"></a>心不自在有染污。<a id="a-5b"></a>无狂乱亦无散乱者。<a id="a-5c"></a>心自在无染污。<a id="a-5d"></a>何众生有狂乱心。<a id="a-5e"></a>偈曰。<a id="a-5f"></a>欲界除鸠娄。<a id="a-5g"></a>释曰。<a id="a-5h"></a>于欲界中有。<a id="a-5i"></a>唯除北鸠娄。<a id="a-5j"></a>何以故。<a id="a-5k"></a>于天中亦有狂天。<a id="a-5l"></a>何况于人畜生鬼神道中。<a id="a-5m"></a>地狱众生皆恒狂乱。<a id="a-5n"></a>是彼众生万种损恼恚害。<a id="a-5o"></a>末摩量重难忍。<a id="a-5p"></a>苦受所逼。<a id="a-5q"></a>于自身亦不了别。<a id="a-5r"></a>何况能识是非等事。<a id="a-5s"></a>何心何啼天地狱传此中应说。<a id="a-5t"></a>于圣人亦有心狂乱。<a id="a-5u"></a>由四大不平等故。<a id="a-5v"></a>除佛世尊。<a id="a-5w"></a>若约先定业。<a id="a-5x"></a>受报已毕。<a id="a-5y"></a>若约不定业则无果报。<a id="a-5z"></a>不由怖畏。<a id="a-60"></a>已度五怖畏故。<a id="a-61"></a>不由损害。<a id="a-62"></a>永无恶行能生鬼神憎恚心故。<a id="a-63"></a>不由忧恼。<a id="a-64"></a>证见法如实性故。<a id="a-65"></a>复次于经中说有三曲。<a id="a-66"></a>身曲口曲意曲。<a id="a-67"></a>复有三粗。<a id="a-68"></a>身粗口粗意粗。<a id="a-69"></a>复有三涩。<a id="a-6A"></a>身涩口涩意涩。<a id="a-6B"></a>此中次第应知。<a id="a-6C"></a>偈曰。<a id="a-6D"></a>说曲粗涩业。<a id="a-6E"></a>谄曲嗔欲生。<a id="a-6F"></a>释曰。<a id="a-6G"></a>若身业从谄曲生。<a id="a-6H"></a>说名身曲业。<a id="a-6I"></a>邪曲性类故。<a id="a-6J"></a>口意曲业亦尔。<a id="a-6K"></a>若身业从嗔恚生。<a id="a-6L"></a>说名身粗业。<a id="a-6M"></a>忿怒性类故。<a id="a-6N"></a>口意粗业亦尔。<a id="a-6O"></a>若身业从贪欲生说名身涩业。<a id="a-6P"></a>染污性类故。<a id="a-6Q"></a>口意涩业亦尔。<a id="a-6R"></a>偈曰。<a id="a-6S"></a>黑白等差别。<a id="a-6T"></a>复说业四种。<a id="a-6U"></a>释曰。<a id="a-6V"></a>有黑业黑果报。<a id="a-6W"></a>有白业白果报。<a id="a-6X"></a>有黑白业黑白果报。<a id="a-6Y"></a>有不黑不白业不黑不白果报。<a id="a-6Z"></a>生能灭尽余诸业故。<a id="a-6a"></a>偈曰。<a id="a-6b"></a>非善欲色有。<a id="a-6c"></a>善次第应知。<a id="a-6d"></a>黑白有二业。<a id="a-6e"></a>能灭彼无流。<a id="a-6f"></a>释曰。<a id="a-6g"></a>非善业者。<a id="a-6h"></a>一向名黑。<a id="a-6i"></a>本性黑故。<a id="a-6j"></a>果报亦黑。<a id="a-6k"></a>果报非可爱故。<a id="a-6l"></a>此业唯欲界。<a id="a-6m"></a>有色界善业一向白。<a id="a-6n"></a>非黑所杂故。<a id="a-6o"></a>果报亦白。<a id="a-6p"></a>果报可爱故。<a id="a-6q"></a>云何不说无色界业。<a id="a-6r"></a>若是处有二种果报。<a id="a-6s"></a>谓中阴生阴。<a id="a-6t"></a>有三种业。<a id="a-6u"></a>谓身口意。<a id="a-6v"></a>此中说黑白业。<a id="a-6w"></a>余处不说。<a id="a-6x"></a>有余师云。<a id="a-6y"></a>此亦于余经中说。<a id="a-6z"></a>欲界善业名黑白业。<a id="a-70"></a>非善所杂故。<a id="a-71"></a>果报亦黑白。<a id="a-72"></a>果报相杂故。<a id="a-73"></a>若分别此业。<a id="a-74"></a>须约相续。<a id="a-75"></a>不得约性。<a id="a-76"></a>何以故。<a id="a-77"></a>无一业如此种类及果报。<a id="a-78"></a>此业是黑即是白。<a id="a-79"></a>无如此义。<a id="a-7A"></a>互相违故。<a id="a-7B"></a>若尔恶业为善业所杂故。<a id="a-7C"></a>应成白黑业。<a id="a-7D"></a>恶为善所杂。<a id="a-7E"></a>此义不成。<a id="a-7F"></a>于欲界中恶力强故。<a id="a-7G"></a>唯善可杂。<a id="a-7H"></a>由力弱故。<a id="a-7I"></a>无流业者。<a id="a-7J"></a>若起能灭尽此三。<a id="a-7K"></a>何以故。<a id="a-7L"></a>此业非黑。<a id="a-7M"></a>无染污故。<a id="a-7N"></a>非白。<a id="a-7O"></a>无白果报故。<a id="a-7P"></a>此不白言。<a id="a-7Q"></a>是不了义说。<a id="a-7R"></a>有别意故。<a id="a-7S"></a>佛世尊于大空经中。<a id="a-7T"></a>依无学法说。<a id="a-7U"></a>阿难如此法。<a id="a-7V"></a>一向白一向善一向无诃。<a id="a-7W"></a>于阿毗达磨藏中说。<a id="a-7X"></a>何者为白法善法及无覆无记法。<a id="a-7Y"></a>无果报者。<a id="a-7Z"></a>不堕于界故。<a id="a-7a"></a>与生死相违故。<a id="a-7b"></a>一切无流业为悉能灭白等三业不。<a id="a-7c"></a>不。<a id="a-7d"></a>此云何。<a id="a-7e"></a>偈曰。<a id="a-7f"></a>于法忍离欲。<a id="a-7g"></a>于八次第道。<a id="a-7h"></a>十二种故意。<a id="a-7i"></a>此能灭黑业。<a id="a-7j"></a>释曰。<a id="a-7k"></a>于见谛道中有四法忍。<a id="a-7l"></a>于离欲欲界中有八次第道。<a id="a-7m"></a>于此中是故意有十二种。<a id="a-7n"></a>此业一向能灭黑业。<a id="a-7o"></a>偈曰。<a id="a-7p"></a>于第九故意。<a id="a-7q"></a>能灭黑白业。<a id="a-7r"></a>释曰。<a id="a-7s"></a>于第九离欲。<a id="a-7t"></a>欲界次第道故意。<a id="a-7u"></a>能灭黑白业及黑业。<a id="a-7v"></a>偈曰。<a id="a-7w"></a>白业离欲定。<a id="a-7x"></a>后次第道生。<a id="a-7y"></a>释曰。<a id="a-7z"></a>若人定定作离欲。<a id="a-80"></a>是第九次第道。<a id="a-81"></a>此中有四种故意。<a id="a-82"></a>一向能灭白业。<a id="a-83"></a>云何但第九次第道。<a id="a-84"></a>能灭白业。<a id="a-85"></a>不由余。<a id="a-86"></a>此善非自性灭。<a id="a-87"></a>已灭可更现前故。<a id="a-88"></a>虽然缘彼为境惑灭故。<a id="a-89"></a>故说彼灭。<a id="a-8A"></a>是故乃至余一品惑。<a id="a-8B"></a>犹以彼为境未灭。<a id="a-8C"></a>未可说彼已灭。<a id="a-8D"></a>偈曰。<a id="a-8E"></a>余说地狱报。<a id="a-8F"></a>及欲受报二。<a id="a-8G"></a>释曰。<a id="a-8H"></a>有余师见。<a id="a-8I"></a>应受地狱报业。<a id="a-8J"></a>离地狱于欲界余道应受报业。<a id="a-8K"></a>次第应知。<a id="a-8L"></a>是黑业是黑白业。<a id="a-8M"></a>何以故。<a id="a-8N"></a>唯地狱定是恶业报故。<a id="a-8O"></a>说受地狱报业名黑业。<a id="a-8P"></a>离地狱于欲界余道中。<a id="a-8Q"></a>有善恶业报。<a id="a-8R"></a>是故受彼报业。<a id="a-8S"></a>名黑白业。<a id="a-8T"></a>偈曰。<a id="a-8U"></a>余说见灭黑。<a id="a-8V"></a>释曰。<a id="a-8W"></a>有余师说。<a id="a-8X"></a>见谛所灭业名黑业。<a id="a-8Y"></a>与善不相杂故。<a id="a-8Z"></a>偈曰。<a id="a-8a"></a>余欲业黑白。<a id="a-8b"></a>释曰。<a id="a-8c"></a>欲界业异见谛所灭业。<a id="a-8d"></a>名黑白业。<a id="a-8e"></a>此异云何。<a id="a-8f"></a>谓修道所灭。<a id="a-8g"></a>何以故。<a id="a-8h"></a>此业有善有恶。<a id="a-8i"></a>于经中说。<a id="a-8j"></a>有三牟那。<a id="a-8k"></a>谓身牟那口牟那意牟那。<a id="a-8l"></a>此中偈曰。<a id="a-8m"></a>无学身口业。<a id="a-8n"></a>意应知次第。<a id="a-8o"></a>三牟那。<a id="a-8p"></a>释曰。<a id="a-8q"></a>无学身口二业。<a id="a-8r"></a>名身口牟那。<a id="a-8s"></a>无学心名意牟那。<a id="a-8t"></a>非意业。<a id="a-8u"></a>何以故。<a id="a-8v"></a>心是真实圣者。<a id="a-8w"></a>此由身口故定可比量。<a id="a-8x"></a>复次此身口二业。<a id="a-8y"></a>离恶为性。<a id="a-8z"></a>意业但思。<a id="a-90"></a>非有教故。<a id="a-91"></a>不能比量为离。<a id="a-92"></a>故说牟那。<a id="a-93"></a>是故唯心能离故。<a id="a-94"></a>说名牟那。<a id="a-95"></a>云何说无学不说余。<a id="a-96"></a>阿罗汉是真实圣者故。<a id="a-97"></a>一切或言分别灭故。<a id="a-98"></a>偈曰。<a id="a-99"></a>三净。<a id="a-9A"></a>释曰。<a id="a-9B"></a>于经中说。<a id="a-9C"></a>有三种清净。<a id="a-9D"></a>谓身清净。<a id="a-9E"></a>口清净。<a id="a-9F"></a>意清净。<a id="a-9G"></a>此三种清净。<a id="a-9H"></a>偈曰。<a id="a-9I"></a>一切三善行。<a id="a-9J"></a>释曰。<a id="a-9K"></a>一切身善行。<a id="a-9L"></a>名身清净。<a id="a-9M"></a>一切口意善行。<a id="a-9N"></a>名口意清净。<a id="a-9O"></a>能除遮恶行及惑污故。<a id="a-9P"></a>或暂或永。<a id="a-9Q"></a>此正说何为。<a id="a-9R"></a>众生信乐邪牟那及邪清净。<a id="a-9S"></a>为令思量远离故。<a id="a-9T"></a>经中复说有三种恶行。<a id="a-9U"></a>偈曰。<a id="a-9V"></a>恶身口意业。<a id="a-9W"></a>说名三恶行。<a id="a-9X"></a>释曰。<a id="a-9Y"></a>身口意业若不善。<a id="a-9Z"></a>次第应知。<a id="a-9a"></a>名身口意恶行。<a id="a-9b"></a>偈曰。<a id="a-9c"></a>非业贪嗔等。<a id="a-9d"></a>说意恶行三。<a id="a-9e"></a>释曰。<a id="a-9f"></a>亦有恶行非业性。<a id="a-9g"></a>谓三意恶行别类。<a id="a-9h"></a>非故意故。<a id="a-9i"></a>譬喻部说。<a id="a-9j"></a>贪等名意业。<a id="a-9k"></a>于故心作。<a id="a-9l"></a>经中说。<a id="a-9m"></a>若执如此惑业成一性。<a id="a-9n"></a>若尔何有若惑成业。<a id="a-9o"></a>无如此义。<a id="a-9p"></a>于经中由故意因。<a id="a-9q"></a>此门起故。<a id="a-9r"></a>大师由彼显故意。<a id="a-9s"></a>毗婆沙师说如此。<a id="a-9t"></a>若不尔。<a id="a-9u"></a>惑业成一体。<a id="a-9v"></a>十二缘生分。<a id="a-9w"></a>则不成就故。<a id="a-9x"></a>不许如此。<a id="a-9y"></a>由此于果报非可爱。<a id="a-9z"></a>聪慧人所诃故。<a id="a-A0"></a>说身口意行名恶行。<a id="a-A1"></a>偈曰。<a id="a-A2"></a>翻此名善行。<a id="a-A3"></a>释曰。<a id="a-A4"></a>由翻恶行应许为善行。<a id="a-A5"></a>谓善身口意业。<a id="a-A6"></a>及无贪无嗔正见。<a id="a-A7"></a>无利益损恼他事故。<a id="a-A8"></a>云何正见邪见得成。<a id="a-A9"></a>善恶性为损益根本故。<a id="a-AA"></a>是所说恶行及善行。<a id="a-AB"></a>此中偈曰。<a id="a-AC"></a>由摄彼粗品。<a id="a-AD"></a>故说十业道。<a id="a-AE"></a>如理谓善恶。<a id="a-AF"></a>释曰。<a id="a-AG"></a>前所说恶行及善行中。<a id="a-AH"></a>由摄明了易知善恶二业。<a id="a-AI"></a>是故经中说十业道。<a id="a-AJ"></a>如理应知。<a id="a-AK"></a>若善从善行出。<a id="a-AL"></a>若恶从恶行出。<a id="a-AM"></a>于中何恶行及善行非所摄。<a id="a-AN"></a>于恶业道中。<a id="a-AO"></a>是身恶行一分非所摄。<a id="a-AP"></a>谓前分后分。<a id="a-AQ"></a>所余染污亦尔。<a id="a-AR"></a>此非粗显故。<a id="a-AS"></a>若身恶行。<a id="a-AT"></a>能令他失离寿命财物妻妾。<a id="a-AU"></a>说名业道。<a id="a-AV"></a>欲令他分别离此故。<a id="a-AW"></a>于恶行别立意恶行一分名故意。<a id="a-AX"></a>于善业道中。<a id="a-AY"></a>是身善行一分非所摄。<a id="a-AZ"></a>谓前后分。<a id="a-Aa"></a>及离饮酒等。<a id="a-Ab"></a>布施供养等。<a id="a-Ac"></a>口善行如爱语等。<a id="a-Ad"></a>意善行如故。<a id="a-Ae"></a>意如此业道中。<a id="a-Af"></a>偈曰。<a id="a-Ag"></a>六恶有无教。<a id="a-Ah"></a>释曰。<a id="a-Ai"></a>唯六不善业道。<a id="a-Aj"></a>定以无教为性。<a id="a-Ak"></a>谓杀盗妾语两舌恶口无义语。<a id="a-Al"></a>若教他作。<a id="a-Am"></a>无根本有教故。<a id="a-An"></a>偈曰。<a id="a-Ao"></a>一二种。<a id="a-Ap"></a>释曰。<a id="a-Aq"></a>邪淫恒以有教无教为性。<a id="a-Ar"></a>何以故。<a id="a-As"></a>此自身所成就故。<a id="a-At"></a>若令他作欢喜。<a id="a-Au"></a>不如自作故。<a id="a-Av"></a>偈曰。<a id="a-Aw"></a>身作。<a id="a-Ax"></a>释曰。<a id="a-Ay"></a>是六种业道。<a id="a-Az"></a>若自作亦各二种。<a id="a-B0"></a>谓有教无教。<a id="a-B1"></a>若正起有教时彼即死。<a id="a-B2"></a>则具有教无教。<a id="a-B3"></a>若起有教后方死。<a id="a-B4"></a>但是无教。<a id="a-B5"></a>若善业道。<a id="a-B6"></a>偈曰。<a id="a-B7"></a>七二种唯善。<a id="a-B8"></a>释曰。<a id="a-B9"></a>善有色七业道。<a id="a-BA"></a>必定二种。<a id="a-BB"></a>谓有教无教。<a id="a-BC"></a>受所得戒依属有教故。<a id="a-BD"></a>偈曰。<a id="a-BE"></a>无教从定生。<a id="a-BF"></a>释曰。<a id="a-BG"></a>定所生定无流所摄诸护。<a id="a-BH"></a>说名定生。<a id="a-BI"></a>彼唯无教。<a id="a-BJ"></a>但依属心故。<a id="a-BK"></a>偈曰。<a id="a-BL"></a>近方便有教。<a id="a-BM"></a>释曰。<a id="a-BN"></a>业道前方便。<a id="a-BO"></a>必有教为性。<a id="a-BP"></a>偈曰。<a id="a-BQ"></a>无教或有无。<a id="a-BR"></a>释曰。<a id="a-BS"></a>若最重上心惑所污惑。<a id="a-BT"></a>蜜味心清净。<a id="a-BU"></a>作方便加行。<a id="a-BV"></a>则有无教。<a id="a-BW"></a>若异此则无。<a id="a-BX"></a>偈曰。<a id="a-BY"></a>后分则翻此。<a id="a-BZ"></a>前分三根生。<a id="a-Ba"></a>释曰。<a id="a-Bb"></a>翻前分方便义。<a id="a-Bc"></a>应如是业道后分。<a id="a-Bd"></a>何以故。<a id="a-Be"></a>此后分必无教为性。<a id="a-Bf"></a>有教或有或无。<a id="a-Bg"></a>若人已作业道。<a id="a-Bh"></a>后更起同类法。<a id="a-Bi"></a>则有有教。<a id="a-Bj"></a>异此悉无。<a id="a-Bk"></a>复次此业道前分。<a id="a-Bl"></a>根本后分。<a id="a-Bm"></a>从何位可得安立。<a id="a-Bn"></a>譬如有人欲杀禽兽。<a id="a-Bo"></a>从床起捉直行往彼所。<a id="a-Bp"></a>揣触其身即买牵还。<a id="a-Bq"></a>将入屠所欲就杀之。<a id="a-Br"></a>即便捉仗与一下手或再下手。<a id="a-Bs"></a>乃至未令命断。<a id="a-Bt"></a>名杀前分。<a id="a-Bu"></a>是事能令命断。<a id="a-Bv"></a>此中是有教无教身业。<a id="a-Bw"></a>共一刹那起。<a id="a-Bx"></a>是名根本业道。<a id="a-By"></a>何以故。<a id="a-Bz"></a>由二种因缘。<a id="a-C0"></a>是人为杀生罪所触。<a id="a-C1"></a>由作加行及果究竟故。<a id="a-C2"></a>从此刹那后无教刹那。<a id="a-C3"></a>悉是业道后分。<a id="a-C4"></a>乃至治洗贩卖。<a id="a-C5"></a>或煮自食称赞其美。<a id="a-C6"></a>如此等有教刹那。<a id="a-C7"></a>悉成后分。<a id="a-C8"></a>如此于余六业道中。<a id="a-C9"></a>前分根本后分义。<a id="a-CA"></a>如理应知。<a id="a-CB"></a>不平贪等三无前后分。<a id="a-CC"></a>由现前起即成业道。<a id="a-CD"></a>汝今应说此为是众生正在死有有教无教成业道。<a id="a-CE"></a>为已死成业道。<a id="a-CF"></a>若尔何有。<a id="a-CG"></a>若所杀众生正在死有。<a id="a-CH"></a>能杀及令杀人。<a id="a-CI"></a>若共一时死。<a id="a-CJ"></a>应有犯杀生罪。<a id="a-CK"></a>悉檀义不尔。<a id="a-CL"></a>若已死成业道。<a id="a-CM"></a>是悉檀所说。<a id="a-CN"></a>谓若由此害事。<a id="a-CO"></a>能令彼离寿命。<a id="a-CP"></a>是有教身业。<a id="a-CQ"></a>及共一刹那起无教。<a id="a-CR"></a>是名业道。<a id="a-CS"></a>此言不应说。<a id="a-CT"></a>复次于阿毗达磨藏中说。<a id="a-CU"></a>为有如此义不。<a id="a-CV"></a>是众生已被杀。<a id="a-CW"></a>是人未离杀生事。<a id="a-CX"></a>有。<a id="a-CY"></a>譬如已令此众生离命根。<a id="a-CZ"></a>能杀加行未舍未息。<a id="a-Ca"></a>此中后分由前分名说。<a id="a-Cb"></a>此文句与毗婆沙义相违。<a id="a-Cc"></a>是根本此时中未灭故。<a id="a-Cd"></a>是故如无失道理。<a id="a-Ce"></a>应许如此。<a id="a-Cf"></a>云何无失。<a id="a-Cg"></a>此中用前分名说根本。<a id="a-Ch"></a>此则无失。<a id="a-Ci"></a>若尔如此相有教。<a id="a-Cj"></a>云何成根本业道。<a id="a-Ck"></a>云何不成。<a id="a-Cl"></a>无能故。<a id="a-Cm"></a>若尔无教云何成业道。<a id="a-Cn"></a>是故加行果成就时。<a id="a-Co"></a>此二成业道。<a id="a-Cp"></a>业道者。<a id="a-Cq"></a>有时是余业道前分。<a id="a-Cr"></a>或是余业道后分。<a id="a-Cs"></a>是杀生事位。<a id="a-Ct"></a>有时成业道。<a id="a-Cu"></a>有时成前分。<a id="a-Cv"></a>譬如有人欲杀怨家。<a id="a-Cw"></a>作恶方术杀禽兽祠鬼神。<a id="a-Cx"></a>或由偷他物。<a id="a-Cy"></a>或于彼妇作邪淫。<a id="a-Cz"></a>共彼人欲杀怨家。<a id="a-D0"></a>或说妄语两舌恶口软语。<a id="a-D1"></a>破彼亲友随多少能为救护者。<a id="a-D2"></a>或于彼起不平贪。<a id="a-D3"></a>或于彼生嗔。<a id="a-D4"></a>或为杀彼增长邪见。<a id="a-D5"></a>如此于余业道。<a id="a-D6"></a>如理应思。<a id="a-D7"></a>贪等不应成前分。<a id="a-D8"></a>何以故。<a id="a-D9"></a>若由唯发起心。<a id="a-DA"></a>是人正行前分。<a id="a-DB"></a>无如此义。<a id="a-DC"></a>若离行事经中说。<a id="a-DD"></a>比丘杀生有三种。<a id="a-DE"></a>一从贪欲生。<a id="a-DF"></a>二从嗔恚生。<a id="a-DG"></a>三从无明生。<a id="a-DH"></a>乃至邪见亦尔。<a id="a-DI"></a>此经中如此杀生相云何。<a id="a-DJ"></a>杀从贪生者。<a id="a-DK"></a>若为得彼身分。<a id="a-DL"></a>为得物。<a id="a-DM"></a>为戏乐等事。<a id="a-DN"></a>令他失命。<a id="a-DO"></a>或为救济自身及自眷属。<a id="a-DP"></a>从嗔生者如为报怨。<a id="a-DQ"></a>从痴生者。<a id="a-DR"></a>如大祠舍施人。<a id="a-DS"></a>由行善法意故。<a id="a-DT"></a>又如诸王。<a id="a-DU"></a>随法文句量故。<a id="a-DV"></a>行重罚怨家及恶人。<a id="a-DW"></a>诸王得生大福德。<a id="a-DX"></a>又波尸国人杀业亦从痴生。<a id="a-DY"></a>何以故。<a id="a-DZ"></a>彼说如此言。<a id="a-Da"></a>若二亲老困。<a id="a-Db"></a>及有重疾。<a id="a-Dc"></a>必应为舍命。<a id="a-Dd"></a>有频那柯外道说。<a id="a-De"></a>蛇蜈蚣啮毒等。<a id="a-Df"></a>恒能伤害人。<a id="a-Dg"></a>此必应杀鹿羊鸟牛等。<a id="a-Dh"></a>为供人庖厨故受生。<a id="a-Di"></a>若杀无失。<a id="a-Dj"></a>若杀生从邪见生。<a id="a-Dk"></a>亦是从痴生。<a id="a-Dl"></a>盗从贪生者。<a id="a-Dm"></a>随其所求不与而取。<a id="a-Dn"></a>或为得别利养爱重好名。<a id="a-Do"></a>为救济自身及自眷属。<a id="a-Dp"></a>从嗔生者。<a id="a-Dq"></a>如为报怨。<a id="a-Dr"></a>从痴生者。<a id="a-Ds"></a>如诸王由随法文句量。<a id="a-Dt"></a>为罚恶人故夺其物。<a id="a-Du"></a>又如婆罗门言。<a id="a-Dv"></a>一切物梵王已舍与婆罗门。<a id="a-Dw"></a>由婆罗门力弱。<a id="a-Dx"></a>诸蛮谩取受用。<a id="a-Dy"></a>是故若婆罗门夺取夺取自物。<a id="a-Dz"></a>若食食自物。<a id="a-E0"></a>若衣衣自物。<a id="a-E1"></a>若施施自物。<a id="a-E2"></a>于彼无非他财想。<a id="a-E3"></a>若盗从邪见生。<a id="a-E4"></a>亦是从痴生。<a id="a-E5"></a>邪淫从贪生者。<a id="a-E6"></a>于他妻妾先起贪爱方行邪淫。<a id="a-E7"></a>及为得利养爱重。<a id="a-E8"></a>为救济自身及自眷属。<a id="a-E9"></a>从嗔生者。<a id="a-EA"></a>如为报怨。<a id="a-EB"></a>从痴生者。<a id="a-EC"></a>如波尸国人娶母等事。<a id="a-ED"></a>又如于瞿娑婆祠中。<a id="a-EE"></a>有余女吸水啮草。<a id="a-EF"></a>是人行着其亲。<a id="a-EG"></a>或着姑姨姊妹同姓等。<a id="a-EH"></a>又如频那柯外道说。<a id="a-EI"></a>女人如臼花果熟食水渚道路等。<a id="a-EJ"></a>妄语等从贪嗔生如前。<a id="a-EK"></a>妄语从痴生者。<a id="a-EL"></a>如皮陀言。</p>
  <p id="aEM">戏笑及女人　　娶妇并救命</p>
  <p id="aEN">救财故妄语　　梵王说无害</p>
  <p id="aEO">若妄语从邪见生。<a id="a-EP"></a>亦是从痴生。<a id="a-EQ"></a>两舌等若从邪见生。<a id="a-ER"></a>亦是从痴生。<a id="a-ES"></a>一切从四皮陀所出邪论言。<a id="a-ET"></a>皆是无义语。<a id="a-EU"></a>不平贪等。<a id="a-EV"></a>云何从贪等生。<a id="a-EW"></a>偈曰。<a id="a-EX"></a>从彼次第生。<a id="a-EY"></a>贪等三根生。<a id="a-EZ"></a>释曰。<a id="a-Ea"></a>从贪次第生故。<a id="a-Eb"></a>说彼从贪生。<a id="a-Ec"></a>从嗔次第生故。<a id="a-Ed"></a>说彼从嗔生。<a id="a-Ee"></a>从痴次第生故。<a id="a-Ef"></a>说彼从痴生。<a id="a-Eg"></a>说恶业道已。<a id="a-Eh"></a>善业道云何。<a id="a-Ei"></a>偈曰。<a id="a-Ej"></a>善业道前后。<a id="a-Ek"></a>无贪嗔痴生。<a id="a-El"></a>释曰。<a id="a-Em"></a>共前分后分。<a id="a-En"></a>一切善业道。<a id="a-Eo"></a>从无贪无嗔无痴生。<a id="a-Ep"></a>善故意所生故。<a id="a-Eq"></a>此善故意。<a id="a-Er"></a>必定与无贪等三善根相应故。<a id="a-Es"></a>前分等三其相云何。<a id="a-Et"></a>此中若远离恶业道前分。<a id="a-Eu"></a>即是善业道前分。<a id="a-Ev"></a>若远离根本即是根本。<a id="a-Ew"></a>若远离后分即是后分。<a id="a-Ex"></a>譬如沙弥欲受大戒。<a id="a-Ey"></a>入不共住礼拜比丘。<a id="a-Ez"></a>请优波陀诃。<a id="a-F0"></a>乃至说一羯磨。<a id="a-F1"></a>及第二羯磨。<a id="a-F2"></a>此名前分。<a id="a-F3"></a>第三羯磨竟时。<a id="a-F4"></a>是有教业共一刹那无教。<a id="a-F5"></a>是根本业道从此后。<a id="a-F6"></a>乃至说四依。<a id="a-F7"></a>依此根本所有有教业及无教业。<a id="a-F8"></a>乃至相续未断。<a id="a-F9"></a>是名后分。<a id="a-FA"></a>是所说言。<a id="a-FB"></a>非一切业道由贪等究竟。<a id="a-FC"></a>此中何业道。<a id="a-FD"></a>由何恶根得究竟。<a id="a-FE"></a>偈曰。<a id="a-FF"></a>杀生嗔恶口。<a id="a-FG"></a>成就皆由嗔。<a id="a-FH"></a>释曰。<a id="a-FI"></a>杀生嗔恚恶口。<a id="a-FJ"></a>必由嗔得究竟。<a id="a-FK"></a>舍心涩心现前。<a id="a-FL"></a>此三得成故。<a id="a-FM"></a>偈曰。<a id="a-FN"></a>邪淫贪欲盗。<a id="a-FO"></a>由贪故究竟。<a id="a-FP"></a>释曰。<a id="a-FQ"></a>由贪欲现前故。<a id="a-FR"></a>邪淫贪欲偷盗得成就。<a id="a-FS"></a>偈曰。<a id="a-FT"></a>邪见由无明。<a id="a-FU"></a>释曰。<a id="a-FV"></a>若人起最重品痴。<a id="a-FW"></a>能成就邪见。<a id="a-FX"></a>偈曰。<a id="a-FY"></a>许所余由三。<a id="a-FZ"></a>释曰。<a id="a-Fa"></a>何者为余。<a id="a-Fb"></a>谓妄语两舌无义语。<a id="a-Fc"></a>此三由三恶根。<a id="a-Fd"></a>随一成就。<a id="a-Fe"></a>或由贪或由嗔或由痴。<a id="a-Ff"></a>是业道约四节所说。<a id="a-Fg"></a>谓三三一三。<a id="a-Fh"></a>如此次第应知。<a id="a-Fi"></a>偈曰。<a id="a-Fj"></a>众生受用依。<a id="a-Fk"></a>名色及名聚。<a id="a-Fl"></a>释曰。<a id="a-Fm"></a>杀等依止众生起。<a id="a-Fn"></a>邪淫等依止受用物起。<a id="a-Fo"></a>邪见依止名色起。<a id="a-Fp"></a>妄语等依止名聚起。<a id="a-Fq"></a>若人起定心。<a id="a-Fr"></a>为杀彼人。<a id="a-Fs"></a>或与彼同时死。<a id="a-Ft"></a>或在彼前死。<a id="a-Fu"></a>为有根本业道不。<a id="a-Fv"></a>偈曰。<a id="a-Fw"></a>俱死及前死。<a id="a-Fx"></a>无根。<a id="a-Fy"></a>释曰。<a id="a-Fz"></a>是故显此问。<a id="a-G0"></a>若人行杀生事。<a id="a-G1"></a>果亦究竟。<a id="a-G2"></a>不犯杀生罪。<a id="a-G3"></a>有如此义不有。<a id="a-G4"></a>若能杀人。<a id="a-G5"></a>或在前死。<a id="a-G6"></a>或同时死。<a id="a-G7"></a>若尔何因所杀人犹活未死。<a id="a-G8"></a>杀者与杀生罪不相应。<a id="a-G9"></a>若杀者同时死亦不相应。<a id="a-GA"></a>云何不相应。<a id="a-GB"></a>偈曰。<a id="a-GC"></a>别依生。<a id="a-GD"></a>释曰。<a id="a-GE"></a>由此依止。<a id="a-GF"></a>于彼行杀事。<a id="a-GG"></a>此依止已断灭。<a id="a-GH"></a>有别依止生。<a id="a-GI"></a>异先聚同分。<a id="a-GJ"></a>此依止不行杀事故。<a id="a-GK"></a>是故无与业道相应义。<a id="a-GL"></a>复次若为杀他故。<a id="a-GM"></a>集众为军。<a id="a-GN"></a>或掘坑或猎或偷破。<a id="a-GO"></a>多人聚集同为此事。<a id="a-GP"></a>于中一人若行杀生事。<a id="a-GQ"></a>何人得杀生罪。<a id="a-GR"></a>偈曰。<a id="a-GS"></a>军等同事故。<a id="a-GT"></a>悉得如作者。<a id="a-GU"></a>释曰。<a id="a-GV"></a>如作者犯罪。<a id="a-GW"></a>如此一切人同犯一罪。<a id="a-GX"></a>共一事故。<a id="a-GY"></a>若由义此彼更互相杀。<a id="a-GZ"></a>若人由他势力所逼引令入中。<a id="a-Ga"></a>是人亦与此罪相应。<a id="a-Gb"></a>若人依此誓去。<a id="a-Gc"></a>谓随有命为救自命。<a id="a-Gd"></a>我亦不杀。<a id="a-Ge"></a>唯除此人。<a id="a-Gf"></a>若人自作杀生事。<a id="a-Gg"></a>此行几量成业道。<a id="a-Gh"></a>乃至邪见。<a id="a-Gi"></a>成业道此相应说。<a id="a-Gj"></a>偈曰。<a id="a-Gk"></a>杀生有故意。<a id="a-Gl"></a>他想不乱杀。<a id="a-Gm"></a>释曰。<a id="a-Gn"></a>若人有故意。<a id="a-Go"></a>我必应杀彼。<a id="a-Gp"></a>于彼有彼想。<a id="a-Gq"></a>唯杀彼不漫杀余。<a id="a-Gr"></a>由此三义杀生成业道。<a id="a-Gs"></a>若尔有人。<a id="a-Gt"></a>心疑不决而杀生。<a id="a-Gu"></a>谓此为是众生。<a id="a-Gv"></a>为非众生。<a id="a-Gw"></a>为是彼为非彼。<a id="a-Gx"></a>此人于杀已决方杀。<a id="a-Gy"></a>谓若是若非我必须杀。<a id="a-Gz"></a>此人已作舍心。<a id="a-H0"></a>若杀生得杀生罪。<a id="a-H1"></a>于刹那刹那灭五阴中。<a id="a-H2"></a>云何断波罗那。<a id="a-H3"></a>此名有何义。<a id="a-H4"></a>以风为义。<a id="a-H5"></a>此风依身依心起。<a id="a-H6"></a>若人断此风。<a id="a-H7"></a>譬如风灭灯光手灭铃声。<a id="a-H8"></a>断此风亦尔。<a id="a-H9"></a>是名断波罗那。<a id="a-HA"></a>或以命根为义。<a id="a-HB"></a>是一刹那命根。<a id="a-HC"></a>正欲生。<a id="a-HD"></a>若遮碍此。<a id="a-HE"></a>即犯杀生罪。<a id="a-HF"></a>异此不犯。<a id="a-HG"></a>此命属何人。<a id="a-HH"></a>由命断彼死。<a id="a-HI"></a>说此命属彼人。<a id="a-HJ"></a>何物为彼。<a id="a-HK"></a>此义于破说我中当共思量。<a id="a-HL"></a>佛世尊说。</p>
  <p id="aHM">命根暖及识　　若三弃舍身</p>
  <p id="aHN">彼舍即永眠　　如枯木无觉</p>
  <p id="aHO">是故有命根身名活。<a id="a-HP"></a>无命根身名死。<a id="a-HQ"></a>尼乾陀子说。<a id="a-HR"></a>若不以知为先杀生。<a id="a-HS"></a>杀者亦得罪。<a id="a-HT"></a>譬如不以知为先触火亦被烧。<a id="a-HU"></a>于彼若遇见他妇及触。<a id="a-HV"></a>此义亦应然。<a id="a-HW"></a>拔尼乾陀子发。<a id="a-HX"></a>教彼修苦行。<a id="a-HY"></a>彼腹胀死。<a id="a-HZ"></a>施主应得罪。<a id="a-Ha"></a>母及胎互为困苦因故。<a id="a-Hb"></a>犯罪人由与杀事相应故。<a id="a-Hc"></a>如火烧自依。<a id="a-Hd"></a>若人教他杀。<a id="a-He"></a>不应得罪。<a id="a-Hf"></a>譬如教他触火。<a id="a-Hg"></a>由教故自不被烧。<a id="a-Hh"></a>无意土木等亦应得罪。<a id="a-Hi"></a>如屋倒杀生故。<a id="a-Hj"></a>又于犯死罪理。<a id="a-Hk"></a>不应但由立譬得成。<a id="a-Hl"></a>说杀生罪已。<a id="a-Hm"></a>偈曰。<a id="a-Hn"></a>偷盗于他物。<a id="a-Ho"></a>力闇取属己。<a id="a-Hp"></a>释曰。<a id="a-Hq"></a>不乱言流。<a id="a-Hr"></a>若人由强力。<a id="a-Hs"></a>或由闇窃取他财物属己。<a id="a-Ht"></a>于他物中若有取意。<a id="a-Hu"></a>由力由暗除乱取。<a id="a-Hv"></a>因此量成盗业道。<a id="a-Hw"></a>若盗薮抖波物。<a id="a-Hx"></a>从佛得罪。<a id="a-Hy"></a>何以故。<a id="a-Hz"></a>一切供养物。<a id="a-I0"></a>于般涅槃时。<a id="a-I1"></a>佛世尊悉已受。<a id="a-I2"></a>有余师说。<a id="a-I3"></a>若人能护此物。<a id="a-I4"></a>从此人得罪。<a id="a-I5"></a>若掘窖得无主物。<a id="a-I6"></a>从国主得罪。<a id="a-I7"></a>若人偷回转物。<a id="a-I8"></a>若已作羯磨。<a id="a-I9"></a>从至不共住人得罪。<a id="a-IA"></a>若未作羯磨。<a id="a-IB"></a>从一切佛弟子得罪。<a id="a-IC"></a>偈曰。<a id="a-ID"></a>行非行邪淫。<a id="a-IE"></a>说此有四种。<a id="a-IF"></a>释曰。<a id="a-IG"></a>四种行不应行名邪淫。<a id="a-IH"></a>一行不应行。<a id="a-II"></a>谓他所摄。<a id="a-IJ"></a>若母女父母亲。<a id="a-IK"></a>二行不应行。<a id="a-IL"></a>谓非分。<a id="a-IM"></a>若自妇于下道及口。<a id="a-IN"></a>三行不应行。<a id="a-IO"></a>谓非处。<a id="a-IP"></a>若露处。<a id="a-IQ"></a>支提处。<a id="a-IR"></a>修梵行处。<a id="a-IS"></a>四行不应行。<a id="a-IT"></a>谓非时。<a id="a-IU"></a>若自妇有胎时。<a id="a-IV"></a>饮儿时。<a id="a-IW"></a>受护时。<a id="a-IX"></a>若由夫听许故得护。<a id="a-IY"></a>此为非时。<a id="a-IZ"></a>余部说如此。<a id="a-Ia"></a>不乱言流。<a id="a-Ib"></a>若往他妇所。<a id="a-Ic"></a>作自妇想。<a id="a-Id"></a>不成业道。<a id="a-Ie"></a>若作他妇想。<a id="a-If"></a>往余他妇所。<a id="a-Ig"></a>余师说。<a id="a-Ih"></a>由行于他妇及受用此类故成业道别。<a id="a-Ii"></a>处欲作。<a id="a-Ij"></a>于别处行故。<a id="a-Ik"></a>无业道罪。<a id="a-Il"></a>譬如杀生。<a id="a-Im"></a>余师说如此。<a id="a-In"></a>若于比丘尼行此事。<a id="a-Io"></a>从何处得罪。<a id="a-Ip"></a>从国主得罪。<a id="a-Iq"></a>何以故。<a id="a-Ir"></a>此事非国主所忍许故。<a id="a-Is"></a>若自妇有戒。<a id="a-It"></a>尚不可行。<a id="a-Iu"></a>何况比丘尼。<a id="a-Iv"></a>若于童女行此事。<a id="a-Iw"></a>于父母所许人得罪。<a id="a-Ix"></a>若未许人。<a id="a-Iy"></a>于守护人得罪。<a id="a-Iz"></a>乃至于王得罪。<a id="a-J0"></a>偈曰。<a id="a-J1"></a>别想说此言。<a id="a-J2"></a>于解义妄语。<a id="a-J3"></a>释曰。<a id="a-J4"></a>是其所说义。<a id="a-J5"></a>于此义中。<a id="a-J6"></a>起别异想说言。<a id="a-J7"></a>所依人若解此言义。<a id="a-J8"></a>此言成妄语。<a id="a-J9"></a>若所依人不解此言义。<a id="a-JA"></a>此言云何。<a id="a-JB"></a>此言则成无义语。<a id="a-JC"></a>所说言者。<a id="a-JD"></a>有时多文字成语。<a id="a-JE"></a>于此语中何字成业道。<a id="a-JF"></a>最后字共无教成业道。<a id="a-JG"></a>或随处。<a id="a-JH"></a>彼人已解义。<a id="a-JI"></a>前文字但是前分加行。<a id="a-JJ"></a>说解义者。<a id="a-JK"></a>为得闻已解义为得闻能解义。<a id="a-JL"></a>若尔何有。<a id="a-JM"></a>若已解义。<a id="a-JN"></a>语义是意识境界故言语与耳识俱灭故。<a id="a-JO"></a>应但以无教为业道。<a id="a-JP"></a>若能解义则无此失。<a id="a-JQ"></a>云何成能解。<a id="a-JR"></a>解语人在于耳识。<a id="a-JS"></a>此人为能解。<a id="a-JT"></a>如执无失可许。<a id="a-JU"></a>如此于经中说。<a id="a-JV"></a>言说有十六种。<a id="a-JW"></a>不见说见。<a id="a-JX"></a>乃至不知说知。<a id="a-JY"></a>见说不见。<a id="a-JZ"></a>乃至知说不知。<a id="a-Ja"></a>此八非圣言说。<a id="a-Jb"></a>不见说不见。<a id="a-Jc"></a>乃至不知说不知。<a id="a-Jd"></a>已见说见。<a id="a-Je"></a>乃至已知说知。<a id="a-Jf"></a>此八是圣言说。<a id="a-Jg"></a>此中见闻觉知相云何。<a id="a-Jh"></a>偈曰。<a id="a-Ji"></a>眼耳及意识所证并余三。<a id="a-Jj"></a>此名见闻知。<a id="a-Jk"></a>次第或说觉。<a id="a-Jl"></a>释曰。<a id="a-Jm"></a>若眼识所证为见。<a id="a-Jn"></a>耳识所证为闻。<a id="a-Jo"></a>意识所证为知。<a id="a-Jp"></a>鼻舌身识所证为觉。<a id="a-Jq"></a>何以故。<a id="a-Jr"></a>香味触本性无记故。<a id="a-Js"></a>譬如死尸。<a id="a-Jt"></a>是故缘彼识说为觉。<a id="a-Ju"></a>毗婆沙师说如此。<a id="a-Jv"></a>此中以何为证。<a id="a-Jw"></a>有二种证。<a id="a-Jx"></a>谓阿含及道理。<a id="a-Jy"></a>阿含云。<a id="a-Jz"></a>摩罗枳母。<a id="a-K0"></a>汝意云何。<a id="a-K1"></a>是色非汝眼昔所曾见。<a id="a-K2"></a>非今正所见。<a id="a-K3"></a>非汝作心。<a id="a-K4"></a>我当应见。<a id="a-K5"></a>汝为因此色得起欲起爱起喜起着起结起贪不。<a id="a-K6"></a>不尔。<a id="a-K7"></a>婆檀多。<a id="a-K8"></a>是声非汝耳昔所曾闻。<a id="a-K9"></a>乃至是法非汝意昔所曾知。<a id="a-KA"></a>广说乃至。<a id="a-KB"></a>不尔。<a id="a-KC"></a>婆檀多。<a id="a-KD"></a>摩罗枳母。<a id="a-KE"></a>汝意云何。<a id="a-KF"></a>为于此中于见唯有见生。<a id="a-KG"></a>于闻唯有闻生。<a id="a-KH"></a>于觉唯有觉生。<a id="a-KI"></a>于知唯有知生。<a id="a-KJ"></a>于经中说如此。<a id="a-KK"></a>既于三尘说见闻知。<a id="a-KL"></a>故知于余三尘同立觉名。<a id="a-KM"></a>若不许如此。<a id="a-KN"></a>此三在见等三外故。<a id="a-KO"></a>于香等应无言说。<a id="a-KP"></a>是名道理。<a id="a-KQ"></a>此经非证。<a id="a-KR"></a>有别义故。<a id="a-KS"></a>何以故。<a id="a-KT"></a>于此经中非佛世尊欲判四言说相故。<a id="a-KU"></a>说此言说何为。<a id="a-KV"></a>佛言摩罗枳母。<a id="a-KW"></a>于六境界中。<a id="a-KX"></a>及于见等四种言说中。<a id="a-KY"></a>为但见等言说起。<a id="a-KZ"></a>为更增足爱不爱等因。<a id="a-Ka"></a>于此说中见经义如此。<a id="a-Kb"></a>若尔何相为见。<a id="a-Kc"></a>乃至何相为知。<a id="a-Kd"></a>有余师说。<a id="a-Ke"></a>五根所证为见。<a id="a-Kf"></a>从他传得为闻。<a id="a-Kg"></a>是时所筹量。<a id="a-Kh"></a>自意所许为觉。<a id="a-Ki"></a>自心所证为知。<a id="a-Kj"></a>是五尘随一所见故。<a id="a-Kk"></a>因此义立见言说。<a id="a-Kl"></a>若事非自所证。<a id="a-Km"></a>但从他传得说此名闻。<a id="a-Kn"></a>若事约五尘。<a id="a-Ko"></a>由自思量所立。<a id="a-Kp"></a>自所许故。<a id="a-Kq"></a>说此名觉。<a id="a-Kr"></a>第六尘异五故。<a id="a-Ks"></a>但意识所证。<a id="a-Kt"></a>说此名知。<a id="a-Ku"></a>是故于香等无无言说。<a id="a-Kv"></a>是故汝所立道理。<a id="a-Kw"></a>不成道理。<a id="a-Kx"></a>先旧诸师说如此。<a id="a-Ky"></a>眼根所证说名见。<a id="a-Kz"></a>从他传得说名闻。<a id="a-L0"></a>是自所思说名觉。<a id="a-L1"></a>对自身所受所得说名知。<a id="a-L2"></a>勿广论此。<a id="a-L3"></a>更释此论。<a id="a-L4"></a>若人由身显义异。<a id="a-L5"></a>为有妄语不。<a id="a-L6"></a>有。<a id="a-L7"></a>是故阿毗达磨藏说。<a id="a-L8"></a>为有不由身行杀生事犯杀生罪不。<a id="a-L9"></a>有。<a id="a-LA"></a>若由言行。<a id="a-LB"></a>为有不由言行妄语事犯妄语罪不。<a id="a-LC"></a>有。<a id="a-LD"></a>若由身行。<a id="a-LE"></a>为有不由身口行此事犯杀生妄语罪不。<a id="a-LF"></a>有。<a id="a-LG"></a>如由仙人心忿责。<a id="a-LH"></a>此中引布萨譬为证。<a id="a-LI"></a>若由身口不行。<a id="a-LJ"></a>无欲界无教不以有教为先故。<a id="a-LK"></a>云何此无教成业道。<a id="a-LL"></a>汝今于中应作功用。<a id="a-LM"></a>说妄语已。<a id="a-LN"></a>偈曰。<a id="a-LO"></a>破语有染心。<a id="a-LP"></a>所说坏他爱。<a id="a-LQ"></a>释曰。<a id="a-LR"></a>解义言无乱言流。<a id="a-LS"></a>若有染污心。<a id="a-LT"></a>为坏他和合及相喜爱。<a id="a-LU"></a>是名破语。<a id="a-LV"></a>偈曰。<a id="a-LW"></a>恶语非他爱。<a id="a-LX"></a>释曰。<a id="a-LY"></a>有染污心。<a id="a-LZ"></a>解义不乱。<a id="a-La"></a>此三言流。<a id="a-Lb"></a>此三何义。<a id="a-Lc"></a>若人有染污心。<a id="a-Ld"></a>于解义人。<a id="a-Le"></a>是所欲说处。<a id="a-Lf"></a>是所欲说语。<a id="a-Lg"></a>即说是名恶语。<a id="a-Lh"></a>偈曰。<a id="a-Li"></a>诸染非应语。<a id="a-Lj"></a>释曰。<a id="a-Lk"></a>一切染污言。<a id="a-Ll"></a>与义不相应故。<a id="a-Lm"></a>名非应语。<a id="a-Ln"></a>亦名散语。<a id="a-Lo"></a>于义不相摄故。<a id="a-Lp"></a>偈曰。<a id="a-Lq"></a>余说异三染。<a id="a-Lr"></a>释曰。<a id="a-Ls"></a>有余师说。<a id="a-Lt"></a>从妄语等口业。<a id="a-Lu"></a>若有染污口业。<a id="a-Lv"></a>异彼是名非应语。<a id="a-Lw"></a>偈曰。<a id="a-Lx"></a>佞悲歌舞曲。<a id="a-Ly"></a>邪论。<a id="a-Lz"></a>释曰。<a id="a-M0"></a>譬如邪命比丘。<a id="a-M1"></a>为得利养作谄佞言。<a id="a-M2"></a>复有人为别离忧所逼作悲思言。<a id="a-M3"></a>复有人由欲染心故歌。<a id="a-M4"></a>复有舞儿。<a id="a-M5"></a>于舞时为染污他作诸词曲。<a id="a-M6"></a>复有人执邪论。<a id="a-M7"></a>起见弘说此论乃至俗话等言。<a id="a-M8"></a>异妄语等三。<a id="a-M9"></a>所有染污言。<a id="a-MA"></a>皆名非应语。<a id="a-MB"></a>转轮王时有歌。<a id="a-MC"></a>云何非非应语。<a id="a-MD"></a>是时彼人所歌。<a id="a-ME"></a>一切与出离义相应。<a id="a-MF"></a>不与邪味相应。<a id="a-MG"></a>是时有求妇迎妇等语。<a id="a-MH"></a>虽是非应语而非业道。<a id="a-MI"></a>余师说如此。<a id="a-MJ"></a>偈曰。<a id="a-MK"></a>贪欲者。<a id="a-ML"></a>他财不平欲。<a id="a-MM"></a>释曰。<a id="a-MN"></a>于他财物非道理非平等求得。<a id="a-MO"></a>为属自己作是意愿。<a id="a-MP"></a>如此等物皆悉属我。<a id="a-MQ"></a>或由力或由闇。<a id="a-MR"></a>此贪欲名业道。<a id="a-MS"></a>有余师说。<a id="a-MT"></a>一切欲界爱欲。<a id="a-MU"></a>皆是贪欲业道。<a id="a-MV"></a>何以故。<a id="a-MW"></a>于五盖经。<a id="a-MX"></a>依爱欲有如此言。<a id="a-MY"></a>此人舍于世间贪欲盖。<a id="a-MZ"></a>若一切爱皆是贪欲。<a id="a-Ma"></a>非一切悉是业道。<a id="a-Mb"></a>由摄重品恶故。<a id="a-Mc"></a>勿一切转轮王及北鸠娄人有贪欲业道。<a id="a-Md"></a>余师说如此。<a id="a-Me"></a>偈曰。<a id="a-Mf"></a>嗔恚舍众生。<a id="a-Mg"></a>释曰。<a id="a-Mh"></a>缘众生过失。<a id="a-Mi"></a>起害舍心。<a id="a-Mj"></a>于损伤他事中。<a id="a-Mk"></a>心强疾故成业道。<a id="a-Ml"></a>偈曰。<a id="a-Mm"></a>于善恶无见。<a id="a-Mn"></a>邪见。<a id="a-Mo"></a>释曰。<a id="a-Mp"></a>于善恶二业拨云无业。<a id="a-Mq"></a>是名邪见。<a id="a-Mr"></a>如经言。<a id="a-Ms"></a>无施无供养无嗅多无善行无恶行。<a id="a-Mt"></a>于世间无沙门婆罗门是阿罗汉。<a id="a-Mu"></a>此邪见具足。<a id="a-Mv"></a>谓拨业拨果拨圣人。<a id="a-Mw"></a>于经中有多种文句。<a id="a-Mx"></a>此偈但显重。<a id="a-My"></a>是十业道体相。<a id="a-Mz"></a>如此业道是何义。<a id="a-N0"></a>偈曰。<a id="a-N1"></a>此后三。<a id="a-N2"></a>唯道七业道。<a id="a-N3"></a>释曰。<a id="a-N4"></a>贪欲等三是业家道。<a id="a-N5"></a>故说业道。<a id="a-N6"></a>发起故意依彼起故。<a id="a-N7"></a>前七亦业亦道。<a id="a-N8"></a>能显本意故。<a id="a-N9"></a>是彼种类故。<a id="a-NA"></a>是故名业。<a id="a-NB"></a>业道如前。<a id="a-NC"></a>无贪等及离杀生等。<a id="a-ND"></a>应知亦如此。<a id="a-NE"></a>前后二分云何非业道。<a id="a-NF"></a>由彼生为成此及依止。<a id="a-NG"></a>此为根本故。<a id="a-NH"></a>如粗摄为业道故。<a id="a-NI"></a>此如前说。<a id="a-NJ"></a>复次由彼增减。<a id="a-NK"></a>于世间一切内外物。<a id="a-NL"></a>胜劣显现故。<a id="a-NM"></a>立彼为业道。<a id="a-NN"></a>若尔譬喻部师执但贪爱等是意业。<a id="a-NO"></a>此三于彼云何成业道。<a id="a-NP"></a>汝应问彼师。<a id="a-NQ"></a>此亦可答。<a id="a-NR"></a>彼是业亦是恶趣道故。<a id="a-NS"></a>彼名业道。<a id="a-NT"></a>复次更互相乘故。<a id="a-NU"></a>皆名业道。<a id="a-NV"></a>是所说十恶业道。<a id="a-NW"></a>此一切与善法行相违故。<a id="a-NX"></a>故说名恶。<a id="a-NY"></a>偈曰。<a id="a-NZ"></a>断根由邪见。<a id="a-Na"></a>释曰。<a id="a-Nb"></a>于十恶中由何恶断善根。<a id="a-Nc"></a>由最上上品圆满邪见。<a id="a-Nd"></a>若尔于阿毗达磨藏中云何说言。<a id="a-Ne"></a>何者最上上品恶根。<a id="a-Nf"></a>是彼能断灭善根。<a id="a-Ng"></a>若人正至离欲欲界位。<a id="a-Nh"></a>最初所除。<a id="a-Ni"></a>由邪见为恶根所引起故。<a id="a-Nj"></a>于恶根中立邪见事。<a id="a-Nk"></a>譬如火能烧国土。<a id="a-Nl"></a>劫能引火令起故。<a id="a-Nm"></a>说国土为劫所烧。<a id="a-Nn"></a>何者是所灭善根。<a id="a-No"></a>偈曰。<a id="a-Np"></a>欲界生得善。<a id="a-Nq"></a>释曰。<a id="a-Nr"></a>唯欲界中善根被断。<a id="a-Ns"></a>与色无色界善根不相应故。<a id="a-Nt"></a>若尔假名分别论云何。<a id="a-Nu"></a>将彼论云。<a id="a-Nv"></a>唯由此量。<a id="a-Nw"></a>是人已断三界善根。<a id="a-Nx"></a>上界善根至得。<a id="a-Ny"></a>依最远相离义故说此言。<a id="a-Nz"></a>由令相续非彼器故。<a id="a-O0"></a>唯生得善根被断灭。<a id="a-O1"></a>是一切加行得善已退失故。<a id="a-O2"></a>此邪见能断善根。<a id="a-O3"></a>缘何境界。<a id="a-O4"></a>偈曰。<a id="a-O5"></a>谓拨无因果。<a id="a-O6"></a>释曰。<a id="a-O7"></a>此邪见若能拨因。<a id="a-O8"></a>谓无善恶行。<a id="a-O9"></a>若拨果谓无善恶行业所有果报。<a id="a-OA"></a>此二邪见。<a id="a-OB"></a>似次第道及解脱道。<a id="a-OC"></a>余部师说。<a id="a-OD"></a>如此缘有流为境。<a id="a-OE"></a>不缘无流。<a id="a-OF"></a>缘同分界不缘非同分界。<a id="a-OG"></a>唯由相应随眠故。<a id="a-OH"></a>故彼力弱。<a id="a-OI"></a>偈曰。<a id="a-OJ"></a>一切次。<a id="a-OK"></a>释曰。<a id="a-OL"></a>诸师分别说。<a id="a-OM"></a>如此一切邪见。<a id="a-ON"></a>九品善根一时能断。<a id="a-OO"></a>譬如见谛灭惑。<a id="a-OP"></a>复有余师说。<a id="a-OQ"></a>次第断。<a id="a-OR"></a>由九品邪见。<a id="a-OS"></a>九品善根被断。<a id="a-OT"></a>譬如修道灭惑。<a id="a-OU"></a>乃至最上上品邪见。<a id="a-OV"></a>断最下下品善根。<a id="a-OW"></a>若执如此。<a id="a-OX"></a>毗婆沙伽兰他。<a id="a-OY"></a>则被守护。<a id="a-OZ"></a>伽兰他言。<a id="a-Oa"></a>何者善根最细恒随。<a id="a-Ob"></a>是断善根人。<a id="a-Oc"></a>最后所断。<a id="a-Od"></a>由彼断灭。<a id="a-Oe"></a>此人得断善根名。<a id="a-Of"></a>若尔此伽兰他义云何。<a id="a-Og"></a>将伽兰他言。<a id="a-Oh"></a>何者最上上品恶根。<a id="a-Oi"></a>若是恶根能除灭善根。<a id="a-Oj"></a>名最上上品。<a id="a-Ok"></a>约圆满事故说此言。<a id="a-Ol"></a>何以故。<a id="a-Om"></a>由此灭无余故。<a id="a-On"></a>无一品类在不被断。<a id="a-Oo"></a>为彼作生因。<a id="a-Op"></a>如见谛道中间不出观。<a id="a-Oq"></a>断善根亦尔。<a id="a-Or"></a>复有余师说。<a id="a-Os"></a>此事有二种。<a id="a-Ot"></a>复有余师说。<a id="a-Ou"></a>先断除护类善根。<a id="a-Ov"></a>后断自性善根。<a id="a-Ow"></a>复有余师说。<a id="a-Ox"></a>若护是心果。<a id="a-Oy"></a>由舍此心。<a id="a-Oz"></a>护亦被舍。<a id="a-P0"></a>于何处善根可断灭。<a id="a-P1"></a>偈曰。<a id="a-P2"></a>人道。<a id="a-P3"></a>释曰。<a id="a-P4"></a>于人道中。<a id="a-P5"></a>非恶道有。<a id="a-P6"></a>染无染智不坚牢故。<a id="a-P7"></a>于天道证见业果报故。<a id="a-P8"></a>于三洲非北鸠娄。<a id="a-P9"></a>彼本来无恶意故。<a id="a-PA"></a>余师说。<a id="a-PB"></a>唯剡浮洲人。<a id="a-PC"></a>若执如此。<a id="a-PD"></a>与伽兰他相违。<a id="a-PE"></a>伽兰他云。<a id="a-PF"></a>剡浮洲人。<a id="a-PG"></a>若与最少根相应。<a id="a-PH"></a>唯与八根相应。<a id="a-PI"></a>东毗提诃西瞿耶尼亦尔。<a id="a-PJ"></a>此善根偈曰。<a id="a-PK"></a>能断唯男女。<a id="a-PL"></a>释曰。<a id="a-PM"></a>若断善根。<a id="a-PN"></a>唯男女能断。<a id="a-PO"></a>余师说。<a id="a-PP"></a>智根精进根昧钝故。<a id="a-PQ"></a>女人不断。<a id="a-PR"></a>若尔此执与伽兰他则相违。<a id="a-PS"></a>伽兰他云。<a id="a-PT"></a>若人与女根相应。<a id="a-PU"></a>此人必定与八根相应。<a id="a-PV"></a>于男女中贪爱行。<a id="a-PW"></a>不能断善根。<a id="a-PX"></a>意地动弱故。<a id="a-PY"></a>若尔何行人能断。<a id="a-PZ"></a>偈曰。<a id="a-Pa"></a>见行。<a id="a-Pb"></a>释曰。<a id="a-Pc"></a>此人恶意甚深坚牢故。<a id="a-Pd"></a>是故黄门等不能断。<a id="a-Pe"></a>是贪爱行部类故。<a id="a-Pf"></a>犹如恶道。<a id="a-Pg"></a>此断善根体相云何。<a id="a-Ph"></a>偈曰。<a id="a-Pi"></a>此非得。<a id="a-Pj"></a>释曰。<a id="a-Pk"></a>是时善根至得断不更生。<a id="a-Pl"></a>非至得生。<a id="a-Pm"></a>于非至得生时。<a id="a-Pn"></a>说善根已断。<a id="a-Po"></a>此善根已断。<a id="a-Pp"></a>云何更相续。<a id="a-Pq"></a>偈曰。<a id="a-Pr"></a>接善疑有见。<a id="a-Ps"></a>释曰。<a id="a-Pt"></a>此人于因果中若生疑心。<a id="a-Pu"></a>或生有见。<a id="a-Pv"></a>此名正见。<a id="a-Pw"></a>是时正见至得更起故。<a id="a-Px"></a>说接善根昔时九品已断。<a id="a-Py"></a>今一时相接。<a id="a-Pz"></a>由次第现前。<a id="a-Q0"></a>譬如得无病及力。<a id="a-Q1"></a>是彼人接善根。<a id="a-Q2"></a>偈曰。<a id="a-Q3"></a>今非作无间。<a id="a-Q4"></a>释曰。<a id="a-Q5"></a>余断善根人。<a id="a-Q6"></a>于今生有接善根义。<a id="a-Q7"></a>若作无间业人。<a id="a-Q8"></a>今生无接善根义。<a id="a-Q9"></a>依此人故经中说。<a id="a-QA"></a>此人不应今生得接善根。<a id="a-QB"></a>此人或从地狱。<a id="a-QC"></a>正退正生。<a id="a-QD"></a>是时应接善根。<a id="a-QE"></a>正生谓住中阴。<a id="a-QF"></a>正退谓将死。<a id="a-QG"></a>此中若由因力断善根。<a id="a-QH"></a>是退时接善根。<a id="a-QI"></a>若由缘力断善根。<a id="a-QJ"></a>是正生时接善根。<a id="a-QK"></a>由自力由他力亦尔。<a id="a-QL"></a>复次若人由自意坏断善根。<a id="a-QM"></a>此人于现世得接善根。<a id="a-QN"></a>若人由自意坏。<a id="a-QO"></a>及他教坏断善根。<a id="a-QP"></a>此人于舍身后得接善根。<a id="a-QQ"></a>若人由见坏。<a id="a-QR"></a>由见戒坏亦尔。<a id="a-QS"></a>有断善根不堕邪定聚。<a id="a-QT"></a>此义有四句。<a id="a-QU"></a>第一句者。<a id="a-QV"></a>如富楼那等。<a id="a-QW"></a>第二句者。<a id="a-QX"></a>如未生怨王等。<a id="a-QY"></a>第三句者。<a id="a-QZ"></a>如提婆达多等。<a id="a-Qa"></a>第四句者。<a id="a-Qb"></a>除前三句。</p>
 </body>
</html>