<!doctype html>
<html id="z3IBVyW18c" data-ver="165">
 <head>
  <meta charset="utf-8">
  <meta author="婆薮盘豆">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨俱舍释论序</h1>
  <h2 id="a2">沙门慧愷述</h2>
  <p id="a3">正教本宗。<a id="a-4"></a>文唯三藏。<a id="a-5"></a>梵音所阐。<a id="a-6"></a>谅无异说。<a id="a-7"></a>法相深微。<a id="a-8"></a>名实繁旷。<a id="a-9"></a>若非圆明独朗。<a id="a-A"></a>孰能通达。<a id="a-B"></a>自日隐頞多之山。<a id="a-C"></a>月翳罗睺之手。<a id="a-D"></a>时移解昧。<a id="a-E"></a>部执竞兴。<a id="a-F"></a>或以文释义。<a id="a-G"></a>或以义判文。<a id="a-H"></a>虽复得失参差。<a id="a-I"></a>皆以三藏为本。<a id="a-J"></a>可谓殊涂同归一致百虑者也。<a id="a-K"></a>寻十八部。<a id="a-L"></a>师及弟子。<a id="a-M"></a>并各造论。<a id="a-N"></a>解其所执。<a id="a-O"></a>于一部中多有诸论。<a id="a-P"></a>此土先译萨婆多部。<a id="a-Q"></a>止有毗婆沙及杂心四卷。<a id="a-R"></a>毗婆沙明义虽广。<a id="a-S"></a>而文句来不具足。<a id="a-T"></a>杂心说乃处中。<a id="a-U"></a>止述自部宗致四卷。<a id="a-V"></a>过存省略。<a id="a-W"></a>旨趣难可寻求。<a id="a-X"></a>此土先译经部正。<a id="a-Y"></a>有成实一论。<a id="a-Z"></a>成实乃以经部驳斥余师。<a id="a-a"></a>其间所用。<a id="a-b"></a>或同余部。<a id="a-c"></a>又于破立之中。<a id="a-d"></a>亦未皆尽其妙。<a id="a-e"></a>且传译参差。<a id="a-f"></a>难可具述。<a id="a-g"></a>佛灭度后千一百余年。<a id="a-h"></a>有出家菩萨。<a id="a-i"></a>名婆薮盘豆。<a id="a-j"></a>器度宏旷。<a id="a-k"></a>神才壮逸。<a id="a-l"></a>学穷文字。<a id="a-m"></a>思彻渊源。<a id="a-n"></a>德隆终古。<a id="a-o"></a>名盖当世。<a id="a-p"></a>造大小乘论。<a id="a-q"></a>凡数十部。<a id="a-r"></a>并盛宣行。<a id="a-s"></a>靡不宗学。<a id="a-t"></a>法师德业。<a id="a-u"></a>具如别传。<a id="a-v"></a>先于萨婆多部出家。<a id="a-w"></a>仍学彼部所立三藏。<a id="a-x"></a>后见彼法多有乖违。<a id="a-y"></a>故造此论。<a id="a-z"></a>具述彼执。<a id="a-10"></a>随其谬处。<a id="a-11"></a>以经部破之。<a id="a-12"></a>故此论本宗是萨婆多部。<a id="a-13"></a>其中取舍。<a id="a-14"></a>以经部为正。<a id="a-15"></a>博综群籍。<a id="a-16"></a>妙拔众师。<a id="a-17"></a>谈玄微穷于奥极。<a id="a-18"></a>述事象略而周遍。<a id="a-19"></a>显成圣旨。<a id="a-1A"></a>备摧异说。<a id="a-1B"></a>立不可窥。<a id="a-1C"></a>破无能拟。<a id="a-1D"></a>义兼数论。<a id="a-1E"></a>而深广愈之。<a id="a-1F"></a>词不繁而义显。<a id="a-1G"></a>义虽深而易入。<a id="a-1H"></a>故天竺咸称为聪明论。<a id="a-1I"></a>于大小乘学。<a id="a-1J"></a>悉依此为本。<a id="a-1K"></a>有三藏法师俱罗那他。<a id="a-1L"></a>聪敏强记。<a id="a-1M"></a>才辩无竭。<a id="a-1N"></a>硕学多闻。<a id="a-1O"></a>该通内外。<a id="a-1P"></a>为弘法故。<a id="a-1Q"></a>远游此国。<a id="a-1R"></a>值梁室将倾。<a id="a-1S"></a>时事纷梗。<a id="a-1T"></a>法师避地东西。<a id="a-1U"></a>垂二十载。<a id="a-1V"></a>欲还天竺。<a id="a-1W"></a>来至番禺。<a id="a-1X"></a>慧恺因请翻讲摄大乘等论经。<a id="a-1Y"></a>涉二年。<a id="a-1Z"></a>文义方毕。<a id="a-1a"></a>法师尔后犹欲旋归。<a id="a-1b"></a>刺史欧阳纥尚仁贵道。<a id="a-1c"></a>久申敬事。<a id="a-1d"></a>重复请留。<a id="a-1e"></a>弥加殊礼。<a id="a-1f"></a>慧恺与僧忍等。<a id="a-1g"></a>更请翻讲此论。<a id="a-1h"></a>以陈天嘉四年岁次阏逢龙集涒滩正月二十五日。<a id="a-1i"></a>于制旨寺。<a id="a-1j"></a>始就开阐。<a id="a-1k"></a>惑品未毕。<a id="a-1l"></a>仍事徙居于南海郡内。<a id="a-1m"></a>续更敷说。<a id="a-1n"></a>法师游方既久。<a id="a-1o"></a>精解此土音义。<a id="a-1p"></a>凡所翻译。<a id="a-1q"></a>不须度语。<a id="a-1r"></a>但梵音所目。<a id="a-1s"></a>于义易彰。<a id="a-1t"></a>今既改变梵音。<a id="a-1u"></a>词理难卒符会。<a id="a-1v"></a>故于一句之中。<a id="a-1w"></a>循环辩释。<a id="a-1x"></a>翻覆郑重。<a id="a-1y"></a>乃得相应。<a id="a-1z"></a>慧恺谨即领受。<a id="a-20"></a>随定随书。<a id="a-21"></a>日夜相系。<a id="a-22"></a>无懈晷刻。<a id="a-23"></a>至其年闰十月十日。<a id="a-24"></a>文义究竟。<a id="a-25"></a>论文二十二卷。<a id="a-26"></a>论偈一卷。<a id="a-27"></a>义疏五十三卷。<a id="a-28"></a>刺史仍请于城内讲说。<a id="a-29"></a>既得温故。<a id="a-2A"></a>颇识大宗。<a id="a-2B"></a>非唯闇弱。<a id="a-2C"></a>多有疑滞。<a id="a-2D"></a>又恐所翻不免谬失。<a id="a-2E"></a>至天嘉五年岁次柔兆二月二日。<a id="a-2F"></a>与僧忍等。<a id="a-2G"></a>更请法师。<a id="a-2H"></a>重译论文。<a id="a-2I"></a>再解义意。<a id="a-2J"></a>至光大元年岁次强圉十二月二十五日。<a id="a-2K"></a>治定前本始末究竟。<a id="a-2L"></a>长史袁敬。<a id="a-2M"></a>识鉴沉深。<a id="a-2N"></a>信解明正。<a id="a-2O"></a>长史长子元友。<a id="a-2P"></a>爱文重法。<a id="a-2Q"></a>博学多艺。<a id="a-2R"></a>并礼事法师。<a id="a-2S"></a>备尽经始经。<a id="a-2T"></a>南中翻译。<a id="a-2U"></a>悉赖此贵门。<a id="a-2V"></a>方希永传来世。<a id="a-2W"></a>以为后生模式。<a id="a-2X"></a>佛法大海。<a id="a-2Y"></a>深广无际。<a id="a-2Z"></a>若不局一涂。<a id="a-2a"></a>能信顺求学。<a id="a-2b"></a>岂不同餐甘露。<a id="a-2c"></a>共嗅詹匐者哉。<a id="a-2d"></a>如或专执。<a id="a-2e"></a>非所喻也。</p>
 </body>
</html>