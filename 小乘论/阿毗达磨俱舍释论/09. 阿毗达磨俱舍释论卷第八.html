<!doctype html>
<html id="z3IBVyi18k" data-ver="1565">
 <head>
  <meta charset="utf-8">
  <meta author="婆薮盘豆">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">阿毗达磨俱舍释论卷第八</h1>
  <h2 id="a2">分别世间品第三之三</h2>
  <p id="a3">行有于业俱舍中当说。<a id="a-4"></a>爱取于惑俱舍中当说。<a id="a-5"></a>如此缘生。<a id="a-6"></a>若略说唯三。<a id="a-7"></a>谓惑业果类。<a id="a-8"></a>此三义前已显。<a id="a-9"></a>偈曰。<a id="a-A"></a>于中说诸惑。<a id="a-B"></a>如种子及龙。<a id="a-C"></a>如根树及糠。<a id="a-D"></a>释曰。<a id="a-E"></a>此惑与种子等。<a id="a-F"></a>云何相似。<a id="a-G"></a>譬如从种子芽叶等生。<a id="a-H"></a>如此从惑惑业类生。<a id="a-I"></a>又如池是龙所镇住处恒不枯涸。<a id="a-J"></a>如此惑龙镇住生池相续不断。<a id="a-K"></a>又如树未被拔根。<a id="a-L"></a>斫斫更生。<a id="a-M"></a>如此未拔除惑根诸道灭灭更起。<a id="a-N"></a>又如树时时生花生子。<a id="a-O"></a>如此诸惑数数生惑业类。<a id="a-P"></a>又如米为糠所裹。<a id="a-Q"></a>于生有功能非单米。<a id="a-R"></a>如此业为惑至得糠所裹。<a id="a-S"></a>于生别生有功能非单业。<a id="a-T"></a>如此诸惑应知如种子等。<a id="a-U"></a>偈曰。<a id="a-V"></a>如有糠米业。<a id="a-W"></a>及如稻并花。<a id="a-X"></a>释曰。<a id="a-Y"></a>于前已说惑似糠。<a id="a-Z"></a>今说业如有糠米。<a id="a-a"></a>又如稻蕉等以果熟位为边。<a id="a-b"></a>如此诸业已熟不更生报。<a id="a-c"></a>又如花于生子中是近因。<a id="a-d"></a>如此业于生果报中最为近因。<a id="a-e"></a>偈曰。<a id="a-f"></a>如熟饮食类。<a id="a-g"></a>释曰。<a id="a-h"></a>如已熟食及饮。<a id="a-i"></a>一向为受用。<a id="a-j"></a>不可更转为生。<a id="a-k"></a>如此果报类。<a id="a-l"></a>不能于别生中更牵别果报。<a id="a-m"></a>若更牵报无得解脱义。<a id="a-n"></a>如此生相续依因依缘生。<a id="a-o"></a>不过四有。<a id="a-p"></a>谓中有生有先时有死有。<a id="a-q"></a>此四于前已释。<a id="a-r"></a>偈曰。<a id="a-s"></a>于四种有中。<a id="a-t"></a>生有必染污。<a id="a-u"></a>释曰。<a id="a-v"></a>此中几有定不定染污。<a id="a-w"></a>若一向染污。<a id="a-x"></a>唯是生有。<a id="a-y"></a>由何惑。<a id="a-z"></a>偈曰。<a id="a-10"></a>由自地诸惑。<a id="a-11"></a>释曰。<a id="a-12"></a>若生有在此地。<a id="a-13"></a>一切同地惑皆为染污。<a id="a-14"></a>于三界无有一惑由此众生不结生。<a id="a-15"></a>阿毗达磨师说。<a id="a-16"></a>如此此染污由大惑。<a id="a-17"></a>不由小分惑。<a id="a-18"></a>由自在故。<a id="a-19"></a>若此位最昧钝。<a id="a-1A"></a>随有惑先数数起惑最近。<a id="a-1B"></a>是时于此位中此惑即起为染污。<a id="a-1C"></a>由先疾利故。<a id="a-1D"></a>接中有为必应知如此染污不。<a id="a-1E"></a>偈曰。<a id="a-1F"></a>余三。<a id="a-1G"></a>释曰。<a id="a-1H"></a>所余三有。<a id="a-1I"></a>即中有等。<a id="a-1J"></a>各有三种。<a id="a-1K"></a>谓善染污无记。<a id="a-1L"></a>于诸有中几有于何界相应。<a id="a-1M"></a>偈曰。<a id="a-1N"></a>无色三。<a id="a-1O"></a>释曰。<a id="a-1P"></a>除中有所余有。<a id="a-1Q"></a>何以故。<a id="a-1R"></a>无色界非隔别处。<a id="a-1S"></a>为至彼故起中阴。<a id="a-1T"></a>于欲色界不数故。<a id="a-1U"></a>则知皆具四有。<a id="a-1V"></a>如众生依因依缘生。<a id="a-1W"></a>此义已广说。<a id="a-1X"></a>若众生已生。<a id="a-1Y"></a>云何得住。<a id="a-1Z"></a>偈曰。<a id="a-1a"></a>世间以食住。<a id="a-1b"></a>释曰。<a id="a-1c"></a>有一法世尊自通自知。<a id="a-1d"></a>为他正说。<a id="a-1e"></a>谓一切众生以食为住。<a id="a-1f"></a>经言如此。<a id="a-1g"></a>此食有几种。<a id="a-1h"></a>有四种偈曰。<a id="a-1i"></a>段食。<a id="a-1j"></a>释曰。<a id="a-1k"></a>段食者有粗有细。<a id="a-1l"></a>细者是中有众生食。<a id="a-1m"></a>以香为食故。<a id="a-1n"></a>及诸天劫初众生食。<a id="a-1o"></a>以无变秽流故。<a id="a-1p"></a>此食悉入彼身。<a id="a-1q"></a>如油于沙。<a id="a-1r"></a>复次若细众生彼食亦细。<a id="a-1s"></a>譬如发污虫等。<a id="a-1t"></a>触食第二。<a id="a-1u"></a>作意食第三。<a id="a-1v"></a>识食第四。<a id="a-1w"></a>此中段食者。<a id="a-1x"></a>偈曰。<a id="a-1y"></a>于欲界。<a id="a-1z"></a>释曰。<a id="a-20"></a>此食于色无色界无。<a id="a-21"></a>由离欲此于彼生故。<a id="a-22"></a>偈曰。<a id="a-23"></a>以三入为体。<a id="a-24"></a>释曰。<a id="a-25"></a>于欲界香味触入。<a id="a-26"></a>一切皆名段食。<a id="a-27"></a>作段吞故。<a id="a-28"></a>先以口鼻含之。<a id="a-29"></a>后分分吞故。<a id="a-2A"></a>影光焰辉。<a id="a-2B"></a>此等云何成食。<a id="a-2C"></a>由从多故。<a id="a-2D"></a>作如此说。<a id="a-2E"></a>此等若非所食能令相续住。<a id="a-2F"></a>亦入细食数。<a id="a-2G"></a>譬如浴涂等。<a id="a-2H"></a>云何色入非食。<a id="a-2I"></a>若作段食必约于色。<a id="a-2J"></a>偈曰。<a id="a-2K"></a>非色入由此。<a id="a-2L"></a>不利自根脱。<a id="a-2M"></a>释曰。<a id="a-2N"></a>食是何法。<a id="a-2O"></a>若能利益自根四大。<a id="a-2P"></a>色入者于正食时。<a id="a-2Q"></a>不能利益自根及四大。<a id="a-2R"></a>何况能利益余根及四大。<a id="a-2S"></a>非自境界故。<a id="a-2T"></a>有时见色即起乐及喜。<a id="a-2U"></a>此色亦非食。<a id="a-2V"></a>但缘此为境。<a id="a-2W"></a>能生乐受等触。<a id="a-2X"></a>以此为食非色。<a id="a-2Y"></a>复次已得解脱人。<a id="a-2Z"></a>谓阿那含阿罗汉。<a id="a-2a"></a>见可爱饮食无利益故。<a id="a-2b"></a>偈曰。<a id="a-2c"></a>触作意及识。<a id="a-2d"></a>三有流通二。<a id="a-2e"></a>释曰。<a id="a-2f"></a>触者从三和合生。<a id="a-2g"></a>作意者是心业。<a id="a-2h"></a>识者是意识。<a id="a-2i"></a>此三若有流必是食。<a id="a-2j"></a>此三通三界有。<a id="a-2k"></a>云何不立无流为食。<a id="a-2l"></a>由立食以能滋长诸有为义。<a id="a-2m"></a>无流生起能灭尽诸有。<a id="a-2n"></a>毗婆沙师执如此。<a id="a-2o"></a>复次于经中说食义。<a id="a-2p"></a>食有四种。<a id="a-2q"></a>为令已生众生得住。<a id="a-2r"></a>及为愈相续。<a id="a-2s"></a>又为利益寻求生众生。<a id="a-2t"></a>无流法不尔。<a id="a-2u"></a>是故非食。<a id="a-2v"></a>已生者于道中已生众生。<a id="a-2w"></a>此义易解。<a id="a-2x"></a>何者寻求生。<a id="a-2y"></a>偈曰。<a id="a-2z"></a>意生寻求生。<a id="a-30"></a>乾闼婆中有。<a id="a-31"></a>对有。<a id="a-32"></a>释曰。<a id="a-33"></a>世尊以此五名。<a id="a-34"></a>说中阴众生。<a id="a-35"></a>何以故。<a id="a-36"></a>此众生从意生故。<a id="a-37"></a>故说意生。<a id="a-38"></a>不取不净及血所有诸外为生依故。<a id="a-39"></a>寻求生者。<a id="a-3A"></a>欲得生未得故。<a id="a-3B"></a>处处寻求生。<a id="a-3C"></a>乾闼婆者。<a id="a-3D"></a>由食香故。<a id="a-3E"></a>以香益身行向于道故。<a id="a-3F"></a>对有者。<a id="a-3G"></a>对向生处起故。<a id="a-3H"></a>如经言。<a id="a-3I"></a>对起有碍害自体。<a id="a-3J"></a>生有碍害世间。<a id="a-3K"></a>由此经言故。<a id="a-3L"></a>对有名中阴。<a id="a-3M"></a>复有别经言。<a id="a-3N"></a>有众生对有结已尽。<a id="a-3O"></a>非生有结。<a id="a-3P"></a>此经中有四句。<a id="a-3Q"></a>复次已生者。<a id="a-3R"></a>谓阿罗汉。<a id="a-3S"></a>寻求生者。<a id="a-3T"></a>谓有爱众生。<a id="a-3U"></a>复次几种食令已生众生。<a id="a-3V"></a>住几种食能滋益寻求众生生。<a id="a-3W"></a>毗婆沙师说。<a id="a-3X"></a>一切食皆能为二事。<a id="a-3Y"></a>何以故。<a id="a-3Z"></a>段食亦于有爱众生令得后有。<a id="a-3a"></a>佛世尊说。<a id="a-3b"></a>有四食为病根痈刺老死等缘。<a id="a-3c"></a>作意食亦曾见令现生住。<a id="a-3d"></a>先旧师说如此有一父遭饥饿难。<a id="a-3e"></a>以满囊灰挂置壁上。<a id="a-3f"></a>慰喻二子语云是麨。<a id="a-3g"></a>二子数思糗囊。<a id="a-3h"></a>得多时安住。<a id="a-3i"></a>后时有人。<a id="a-3j"></a>为开彼知是灰。<a id="a-3k"></a>失先作意即便命终。<a id="a-3l"></a>复次于海中有多人。<a id="a-3m"></a>船败见大涛聚。<a id="a-3n"></a>思谓是岸。<a id="a-3o"></a>随往趣彼。<a id="a-3p"></a>至已触之方知是涛。<a id="a-3q"></a>失先作意即便命终。<a id="a-3r"></a>于别诵中说。<a id="a-3s"></a>海中有大身众生。<a id="a-3t"></a>从水登岸。<a id="a-3u"></a>于沙上生卵。<a id="a-3v"></a>以沙覆之还入海中。<a id="a-3w"></a>若母于此卵忆念不忘。<a id="a-3x"></a>卵则不坏。<a id="a-3y"></a>母若于中忘失忆念。<a id="a-3z"></a>此卵即坏。<a id="a-40"></a>经部解不尔。<a id="a-41"></a>勿由他食他食得成。<a id="a-42"></a>若释应如此。<a id="a-43"></a>于中若卵缘母。<a id="a-44"></a>忆念不忘。<a id="a-45"></a>卵则不坏。<a id="a-46"></a>若忘即坏。<a id="a-47"></a>有余师说。<a id="a-48"></a>此忆在触位中。<a id="a-49"></a>云何说食唯四。<a id="a-4A"></a>为不如此耶。<a id="a-4B"></a>一切有流法。<a id="a-4C"></a>必能滋益有。<a id="a-4D"></a>虽然由胜故说。<a id="a-4E"></a>偈曰。<a id="a-4F"></a>为益此。<a id="a-4G"></a>能依所依二。<a id="a-4H"></a>能引生别。<a id="a-4I"></a>有次第说后。<a id="a-4J"></a>二释。<a id="a-4K"></a>曰所依者。<a id="a-4L"></a>谓有根身。<a id="a-4M"></a>为滋益此身段食为胜。<a id="a-4N"></a>能依者。<a id="a-4O"></a>谓心及心法。<a id="a-4P"></a>为滋益此法触食为胜。<a id="a-4Q"></a>如此二食。<a id="a-4R"></a>于滋益现世已生有中胜余。<a id="a-4S"></a>复立作意食者。<a id="a-4T"></a>于引后有为胜。<a id="a-4U"></a>是所引有。<a id="a-4V"></a>从业所薰修识种子生。<a id="a-4W"></a>如此后二。<a id="a-4X"></a>于引生未生有为胜。<a id="a-4Y"></a>是前二食如乳母。<a id="a-4Z"></a>能将养已生故。<a id="a-4a"></a>后二食如生母。<a id="a-4b"></a>能生未生故。<a id="a-4c"></a>由胜余故唯立四。<a id="a-4d"></a>为一切所吞分段皆是。<a id="a-4e"></a>食不有分段是所吞而非段食。<a id="a-4f"></a>此有四句第一句者。<a id="a-4g"></a>若吞此分段。<a id="a-4h"></a>诸根坏损害四大。<a id="a-4i"></a>第二句者。<a id="a-4j"></a>谓余三食。<a id="a-4k"></a>第三句者。<a id="a-4l"></a>是所吞分段能滋益诸根增长四大。<a id="a-4m"></a>第四句者。<a id="a-4n"></a>除前三句。<a id="a-4o"></a>如此与触等如理应各立四句。<a id="a-4p"></a>为有缘触等得诸根滋益。<a id="a-4q"></a>及四大增长。<a id="a-4r"></a>是诸亦非食不。<a id="a-4s"></a>有谓别地及无流。<a id="a-4t"></a>余句应思。<a id="a-4u"></a>若人食此食。<a id="a-4v"></a>损食者根大。<a id="a-4w"></a>此物亦是食。<a id="a-4x"></a>由执初至故。<a id="a-4y"></a>何以故。<a id="a-4z"></a>段食于二时中作食用。<a id="a-50"></a>若正食时对治本病。<a id="a-51"></a>若消时增益身大。<a id="a-52"></a>毗婆沙师说如此。<a id="a-53"></a>于何道有几食。<a id="a-54"></a>于一切道有一切食。<a id="a-55"></a>于生亦尔。<a id="a-56"></a>于地狱云何有段食。<a id="a-57"></a>有燃赤铁段为食。<a id="a-58"></a>锡赤铁汁为饮。<a id="a-59"></a>若能损害物亦是食。<a id="a-5A"></a>则违前四句。<a id="a-5B"></a>亦违分别道理论。<a id="a-5C"></a>彼论云。<a id="a-5D"></a>何者为段食。<a id="a-5E"></a>若缘此分段滋益诸根。<a id="a-5F"></a>增长四大相续得愈。<a id="a-5G"></a>及识亦尔。<a id="a-5H"></a>广说如论。<a id="a-5I"></a>由约能增益食说。<a id="a-5J"></a>故无相违。<a id="a-5K"></a>损害食于地狱中亦有食相。<a id="a-5L"></a>何以故。<a id="a-5M"></a>此食有能为暂遮饥渴等病。<a id="a-5N"></a>复次有别处地狱。<a id="a-5O"></a>如人道有段食故。<a id="a-5P"></a>是故段食遍五道中。<a id="a-5Q"></a>有此义应然。<a id="a-5R"></a>佛世尊说。<a id="a-5S"></a>若有人施一百离欲欲界外仙人食。<a id="a-5T"></a>若有人施一凡夫人食。<a id="a-5U"></a>此人在剡浮密林中行。<a id="a-5V"></a>于此前施后施。<a id="a-5W"></a>福德百千倍胜。<a id="a-5X"></a>是何凡夫在剡浮密林中行。<a id="a-5Y"></a>余师说。<a id="a-5Z"></a>住于剡浮。<a id="a-5a"></a>或云。<a id="a-5b"></a>是有福凡夫。<a id="a-5c"></a>此执不然。<a id="a-5d"></a>由说一故。<a id="a-5e"></a>此中何所以。<a id="a-5f"></a>施一凡夫食福德。<a id="a-5g"></a>多胜施多离欲凡夫。<a id="a-5h"></a>若施多凡夫食。<a id="a-5i"></a>此福德胜施一凡夫。<a id="a-5j"></a>是义可然。<a id="a-5k"></a>有余师说。<a id="a-5l"></a>是近佛地菩萨。<a id="a-5m"></a>余师不说此义。<a id="a-5n"></a>何以故。<a id="a-5o"></a>若施此菩萨福德最多。<a id="a-5p"></a>不可称数。<a id="a-5q"></a>若施此人所得福德。<a id="a-5r"></a>乃至施百俱胝阿罗汉。<a id="a-5s"></a>亦所不及。<a id="a-5t"></a>毗婆沙师说。<a id="a-5u"></a>有凡夫已得四谛观决择分能。<a id="a-5v"></a>此中说名在剡浮密林中行。<a id="a-5w"></a>此名与义不相称。<a id="a-5x"></a>又不曾于余处但假安立此名。<a id="a-5y"></a>谓经及阿毗达磨藏等中。<a id="a-5z"></a>说剡浮密林中行。<a id="a-60"></a>必得四谛观决择分能。<a id="a-61"></a>是故此是自所分别。<a id="a-62"></a>若尔云何。<a id="a-63"></a>必约菩萨正在剡浮密林中行。<a id="a-64"></a>故说此言。<a id="a-65"></a>何以故。<a id="a-66"></a>此菩萨于是时与凡夫离欲。<a id="a-67"></a>欲界二义相应故。<a id="a-68"></a>于余仙人分别。<a id="a-69"></a>令异此菩萨。<a id="a-6A"></a>于无边众生无量倍胜。<a id="a-6B"></a>而报百者。<a id="a-6C"></a>由随前所立。<a id="a-6D"></a>此义必应尔。<a id="a-6E"></a>何以故。<a id="a-6F"></a>由除此人于外仙人格量须陀洹故。<a id="a-6G"></a>若不尔。<a id="a-6H"></a>应以剡浮密林中行格量须陀洹说众生依因依缘生。<a id="a-6I"></a>及众生得住义已。<a id="a-6J"></a>众生死堕义亦已说。<a id="a-6K"></a>谓由福尽。<a id="a-6L"></a>不由命尽等。<a id="a-6M"></a>此义今当说。<a id="a-6N"></a>为于何识正起时众生得死堕及托生。<a id="a-6O"></a>偈曰。<a id="a-6P"></a>断接善离欲。<a id="a-6Q"></a>退及死托生。<a id="a-6R"></a>此事于意识。<a id="a-6S"></a>释曰。<a id="a-6T"></a>断善根。<a id="a-6U"></a>更接善根。<a id="a-6V"></a>离欲下界。<a id="a-6W"></a>退失上界死生。<a id="a-6X"></a>如此六法。<a id="a-6Y"></a>于意识中成。<a id="a-6Z"></a>非于余识。<a id="a-6a"></a>由说生故。<a id="a-6b"></a>托中有义亦是所说。<a id="a-6c"></a>若约受死生云何。<a id="a-6d"></a>偈曰。<a id="a-6e"></a>于舍受死生。<a id="a-6f"></a>释曰。<a id="a-6g"></a>舍命及受生。<a id="a-6h"></a>此二心在不苦不乐受中。<a id="a-6i"></a>此受昧钝故。<a id="a-6j"></a>余受则明了。<a id="a-6k"></a>于明了识中死生不成。<a id="a-6l"></a>于此意识中。<a id="a-6m"></a>偈曰。<a id="a-6n"></a>非一无心二。<a id="a-6o"></a>释曰。<a id="a-6p"></a>死及生虽复在意识。<a id="a-6q"></a>非一心及无心中。<a id="a-6r"></a>何以故。<a id="a-6s"></a>若人正在定心无死生义。<a id="a-6t"></a>地非同分故。<a id="a-6u"></a>功用所成故。<a id="a-6v"></a>能为利益故。<a id="a-6w"></a>于无心中亦不得死。<a id="a-6x"></a>何以故。<a id="a-6y"></a>若无心人则无横害。<a id="a-6z"></a>是时依止若欲起变异。<a id="a-70"></a>是时随属依止心。<a id="a-71"></a>必定起现前。<a id="a-72"></a>后方舍命非余。<a id="a-73"></a>若于受生时无心亦不应然。<a id="a-74"></a>心断因不有故。<a id="a-75"></a>若离上心惑。<a id="a-76"></a>不得受生故。<a id="a-77"></a>是故于中无心不应道理。<a id="a-78"></a>死有有三种。<a id="a-79"></a>于前已说。<a id="a-7A"></a>偈曰。<a id="a-7B"></a>涅槃二无记。<a id="a-7C"></a>释曰。<a id="a-7D"></a>于威仪心及果报心。<a id="a-7E"></a>若于欲界中。<a id="a-7F"></a>有果报名舍。<a id="a-7G"></a>若无于威仪心般涅槃。<a id="a-7H"></a>云何但于无记非余心中。<a id="a-7I"></a>此无记。<a id="a-7J"></a>随顺心断绝。<a id="a-7K"></a>由力弱故。<a id="a-7L"></a>若人正死。<a id="a-7M"></a>于何身。<a id="a-7N"></a>分中意识断灭。<a id="a-7O"></a>若一时死。<a id="a-7P"></a>身根共意识一时俱灭。<a id="a-7Q"></a>若人次第死。<a id="a-7R"></a>此中偈曰。<a id="a-7S"></a>次第死脚脐。<a id="a-7T"></a>于心意识断。<a id="a-7U"></a>下人天不生。<a id="a-7V"></a>释曰。<a id="a-7W"></a>若人必往恶道受生。<a id="a-7X"></a>及人道天道。<a id="a-7Y"></a>如此等人。<a id="a-7Z"></a>次第于脚于脐于心意识断灭。<a id="a-7a"></a>不更受生是名不生。<a id="a-7b"></a>谓阿罗汉。<a id="a-7c"></a>此人于心意识断绝。<a id="a-7d"></a>有余部说于头上。<a id="a-7e"></a>何以故。<a id="a-7f"></a>身根于此等处。<a id="a-7g"></a>与意识俱灭故。<a id="a-7h"></a>若人正死。<a id="a-7i"></a>此身根如热石上水渐渐缩减。<a id="a-7j"></a>于脚等处次第而灭。<a id="a-7k"></a>复次若众生如此次第舍命。<a id="a-7l"></a>于中多众生。<a id="a-7m"></a>为斫末摩苦受所逼方死。<a id="a-7n"></a>云何斫末摩。<a id="a-7o"></a>偈曰。<a id="a-7p"></a>末摩水等。<a id="a-7q"></a>释曰。<a id="a-7r"></a>末摩者。<a id="a-7s"></a>于身有别处。<a id="a-7t"></a>如偈言。</p>
  <p id="a7u">于身有是处　　由随触令死</p>
  <p id="a7v">若优钵罗花　　须微尘所触</p>
  <p id="a7w">故知身中有别处若于中被损触能引令死。<a id="a-7x"></a>此身分名末摩。<a id="a-7y"></a>此末摩。<a id="a-7z"></a>水风火中随一大若起相乖。<a id="a-80"></a>似利刃斫之。<a id="a-81"></a>即便破坏。<a id="a-82"></a>此不如薪等被斫即断如被斫即无复动觉。<a id="a-83"></a>故说名斫。<a id="a-84"></a>云何不由地大第四病无故。<a id="a-85"></a>风热痰三病。<a id="a-86"></a>如次第以风火水大为上首。<a id="a-87"></a>与外器世界三灾相似故。<a id="a-88"></a>是故于内身有三灾。<a id="a-89"></a>此斫末摩苦受死者。<a id="a-8A"></a>多于此人起。<a id="a-8B"></a>谓能数数行。<a id="a-8C"></a>斫他末摩事。<a id="a-8D"></a>此人必由斫末摩苦受死。<a id="a-8E"></a>于诸天中无末摩苦受死。<a id="a-8F"></a>虽然若诸天子应有退堕事。<a id="a-8G"></a>先有五种小变异相现。<a id="a-8H"></a>一衣服及庄严具出不可爱声。<a id="a-8I"></a>二身光闇昧。<a id="a-8J"></a>三正浴时水滴住身。<a id="a-8K"></a>四本心于尘驰动今住一尘。<a id="a-8L"></a>五眼有瞬动。<a id="a-8M"></a>此五或时不定。<a id="a-8N"></a>复有五种大变异相现。<a id="a-8O"></a>必不免死。<a id="a-8P"></a>一衣服染着尘秽。<a id="a-8Q"></a>二花鬘萎燥。<a id="a-8R"></a>三腋下汗出。<a id="a-8S"></a>四臭气入身。<a id="a-8T"></a>五于自坐处不得安坐。<a id="a-8U"></a>如此众生世界如此生住退。<a id="a-8V"></a>佛世尊安立。<a id="a-8W"></a>属三聚摄众生。<a id="a-8X"></a>聚有三种。<a id="a-8Y"></a>一正定聚。<a id="a-8Z"></a>二邪定聚。<a id="a-8a"></a>三不定聚。<a id="a-8b"></a>于此中偈曰。<a id="a-8c"></a>正定邪定聚。<a id="a-8d"></a>圣人无间作。<a id="a-8e"></a>释曰。<a id="a-8f"></a>何者为正。<a id="a-8g"></a>欲尽无余。<a id="a-8h"></a>嗔尽无余。<a id="a-8i"></a>痴尽无余。<a id="a-8j"></a>一切惑尽无余。<a id="a-8k"></a>故名为正。<a id="a-8l"></a>经说如此。<a id="a-8m"></a>圣者若此人相续中无流道已生故名圣。<a id="a-8n"></a>云何名圣。<a id="a-8o"></a>从恶堕法能远出离故名圣。<a id="a-8p"></a>由至得必定永离灭果故。<a id="a-8q"></a>如此等人由于惑尽定故。<a id="a-8r"></a>故名正定。<a id="a-8s"></a>若人已得解脱分能。<a id="a-8t"></a>善根必定涅槃为法。<a id="a-8u"></a>云何不立为正定。<a id="a-8v"></a>此人后当堕于邪定。<a id="a-8w"></a>此人不由时定定于正中。<a id="a-8x"></a>譬如七胜等。<a id="a-8y"></a>何者为邪。<a id="a-8z"></a>地狱畜生鬼神道。<a id="a-90"></a>说此名邪。<a id="a-91"></a>此中作无间业人。<a id="a-92"></a>于地狱道中定故。<a id="a-93"></a>说名邪定。<a id="a-94"></a>若异二定所余非定。<a id="a-95"></a>此义自成。<a id="a-96"></a>是三聚观因缘属二不属二。</p>
  <p id="a97">说众生世界已。<a id="a-98"></a>器世界今当说。<a id="a-99"></a>偈曰。<a id="a-9A"></a>此中器世界。<a id="a-9B"></a>说于下依住。<a id="a-9C"></a>深十六洛沙。<a id="a-9D"></a>风轮广无数。<a id="a-9E"></a>释曰。<a id="a-9F"></a>三千大千世界。<a id="a-9G"></a>诸佛说深广。<a id="a-9H"></a>谓依于空住下底风轮。<a id="a-9I"></a>由众生增上业所生。<a id="a-9J"></a>此风轮厚十六洛沙由旬。<a id="a-9K"></a>纵广无复数。<a id="a-9L"></a>坚实如此。<a id="a-9M"></a>若大诺那力人。<a id="a-9N"></a>以金刚杵悬击掷之。<a id="a-9O"></a>金刚碎坏而风轮无损。<a id="a-9P"></a>于风轮上。<a id="a-9Q"></a>偈曰。<a id="a-9R"></a>水轮深十一复有二十千。<a id="a-9S"></a>释曰。<a id="a-9T"></a>于风轮上。<a id="a-9U"></a>由众生业增上。<a id="a-9V"></a>诸云聚集雨雨滴如大柱。<a id="a-9W"></a>此水轮成。<a id="a-9X"></a>深十一洛沙二万由旬。<a id="a-9Y"></a>云何于中水轮不傍流散。<a id="a-9Z"></a>由众生业增上力故。<a id="a-9a"></a>譬如所食所饮。<a id="a-9b"></a>是诸食饮若未消时。<a id="a-9c"></a>不堕熟藏。<a id="a-9d"></a>余师说如此。<a id="a-9e"></a>或如食道理故。<a id="a-9f"></a>由风所持故不流散。<a id="a-9g"></a>余部说如此。<a id="a-9h"></a>复次此水由众生业胜德所生。<a id="a-9i"></a>有别风大吹转此水。<a id="a-9j"></a>于上成金。<a id="a-9k"></a>如熟乳上生膏。<a id="a-9l"></a>偈曰。<a id="a-9m"></a>水厚八洛沙所余皆是金。<a id="a-9n"></a>释曰。<a id="a-9o"></a>所余有几许。<a id="a-9p"></a>三洛沙二万由旬。<a id="a-9q"></a>是名金地轮。<a id="a-9r"></a>在水轮上。<a id="a-9s"></a>水轮并金地轮。<a id="a-9t"></a>厚量已说。<a id="a-9u"></a>偈曰。<a id="a-9v"></a>径量有三千。<a id="a-9w"></a>复有四百半。<a id="a-9x"></a>有十二洛沙。<a id="a-9y"></a>水金轮广尔。<a id="a-9z"></a>释曰。<a id="a-A0"></a>此二轮径量是同。<a id="a-A1"></a>偈曰。<a id="a-A2"></a>若周围三倍。<a id="a-A3"></a>释曰。<a id="a-A4"></a>若以边量数则成三倍。<a id="a-A5"></a>合三十六洛沙一万三百五十由旬。<a id="a-A6"></a>金地轮在水上。<a id="a-A7"></a>于此地中。<a id="a-A8"></a>偈曰。<a id="a-A9"></a>须弥娄山王。<a id="a-AA"></a>由乾陀罗山。<a id="a-AB"></a>伊沙陀罗山。<a id="a-AC"></a>佉特罗柯山。<a id="a-AD"></a>修腾婆那山。<a id="a-AE"></a>阿输割那山。<a id="a-AF"></a>毗那多柯山。<a id="a-AG"></a>尼旻陀罗山。<a id="a-AH"></a>释曰。<a id="a-AI"></a>如此等山依金地轮上住。<a id="a-AJ"></a>八大山中央有须弥娄山。<a id="a-AK"></a>所余山绕须弥娄住。<a id="a-AL"></a>一由乾陀罗。<a id="a-AM"></a>二伊沙陀罗。<a id="a-AN"></a>三佉特罗柯山。<a id="a-AO"></a>四修腾婆那。<a id="a-AP"></a>五阿输割那。<a id="a-AQ"></a>六毗那多柯。<a id="a-AR"></a>七尼旻陀罗。<a id="a-AS"></a>此须弥娄山七山城所围。<a id="a-AT"></a>最外山城名尼旻陀罗。<a id="a-AU"></a>偈曰。<a id="a-AV"></a>于四大洲外。<a id="a-AW"></a>复有轮围山。<a id="a-AX"></a>释曰。<a id="a-AY"></a>于第七山外有四大洲。<a id="a-AZ"></a>于四大洲外复有铁轮围山。<a id="a-Aa"></a>由此山故。<a id="a-Ab"></a>世界相圆如轮。<a id="a-Ac"></a>于中偈曰。<a id="a-Ad"></a>七金此是铁。<a id="a-Ae"></a>释曰。<a id="a-Af"></a>由乾陀罗等七山皆金所成。<a id="a-Ag"></a>此最外围山唯铁所成。<a id="a-Ah"></a>偈曰。<a id="a-Ai"></a>四宝须弥娄。<a id="a-Aj"></a>释曰。<a id="a-Ak"></a>约四边次第。<a id="a-Al"></a>金银琉璃颇梨柯四宝所成。<a id="a-Am"></a>诸边随能成宝。<a id="a-An"></a>类光明故。<a id="a-Ao"></a>于诸方中空色显现似于本宝。<a id="a-Ap"></a>对剡浮洲须弥娄边。<a id="a-Aq"></a>琉璃宝所成由此宝光映故。<a id="a-Ar"></a>见空青色似于琉璃。<a id="a-As"></a>复次云何如此等宝得生。<a id="a-At"></a>于金地上。<a id="a-Au"></a>复有诸云雨。<a id="a-Av"></a>水滴如车轴。<a id="a-Aw"></a>此水为种种种子胎藏。<a id="a-Ax"></a>有种种威德差别。<a id="a-Ay"></a>风吹变此水。<a id="a-Az"></a>转成种种类宝。<a id="a-B0"></a>如此转变为生别种类事总别。<a id="a-B1"></a>由不先有及不并有。<a id="a-B2"></a>道理能作因缘。<a id="a-B3"></a>不同僧佉外道所立转变义。<a id="a-B4"></a>僧佉转变者。<a id="a-B5"></a>此物先已住。<a id="a-B6"></a>转成别法。<a id="a-B7"></a>若尔有何失。<a id="a-B8"></a>此有法不可解。<a id="a-B9"></a>此法已住。<a id="a-BA"></a>由有于中分别诸余法。<a id="a-BB"></a>何人说如此。<a id="a-BC"></a>从法有法异。<a id="a-BD"></a>此法类不异。<a id="a-BE"></a>唯成异相说名转变。<a id="a-BF"></a>若尔亦非道理。<a id="a-BG"></a>云何非道理。<a id="a-BH"></a>此物即是即此不是。<a id="a-BI"></a>先未曾有。<a id="a-BJ"></a>此言说道理。<a id="a-BK"></a>如此方便。<a id="a-BL"></a>金等诸宝已聚集生。<a id="a-BM"></a>有别风由业威力所起。<a id="a-BN"></a>此风能引取诸宝。<a id="a-BO"></a>集在一处。<a id="a-BP"></a>即成山成洲。<a id="a-BQ"></a>所取处成内外海须弥娄等山。<a id="a-BR"></a>铁轮围为后。<a id="a-BS"></a>偈曰。<a id="a-BT"></a>入水八十千。<a id="a-BU"></a>释曰。<a id="a-BV"></a>于金地上有水。<a id="a-BW"></a>深八万由旬。<a id="a-BX"></a>此中诸山次第入中。<a id="a-BY"></a>偈曰。<a id="a-BZ"></a>此山出水上。<a id="a-Ba"></a>亦八万由旬。<a id="a-Bb"></a>释曰。<a id="a-Bc"></a>如此须弥娄山。<a id="a-Bd"></a>高一十六万由旬。<a id="a-Be"></a>偈曰。<a id="a-Bf"></a>八山半半下。<a id="a-Bg"></a>释曰。<a id="a-Bh"></a>由乾陀罗山。<a id="a-Bi"></a>从水上高四万由旬。<a id="a-Bj"></a>半下须弥娄山。<a id="a-Bk"></a>伊沙陀罗山。<a id="a-Bl"></a>半下由乾陀罗山。<a id="a-Bm"></a>如此于诸山应知次第半。<a id="a-Bn"></a>下乃至铁轮围山半下。<a id="a-Bo"></a>尼旻陀罗山。<a id="a-Bp"></a>高三百一十二半由旬。<a id="a-Bq"></a>偈曰。<a id="a-Br"></a>高广量平等。<a id="a-Bs"></a>释曰如诸山从水上高量。<a id="a-Bt"></a>广量亦尔。<a id="a-Bu"></a>偈曰。<a id="a-Bv"></a>其中间七海。<a id="a-Bw"></a>释曰。<a id="a-Bx"></a>尼旻陀罗最为后。<a id="a-By"></a>于彼中间有七海。<a id="a-Bz"></a>遍满八功德水。<a id="a-C0"></a>此水冷美轻软清香。<a id="a-C1"></a>饮时不咽逆。<a id="a-C2"></a>于喉饮已利益内界不损于腹。<a id="a-C3"></a>此七海中。<a id="a-C4"></a>偈曰。<a id="a-C5"></a>初海八十千。<a id="a-C6"></a>释曰。<a id="a-C7"></a>由乾陀罗内是第一海广。<a id="a-C8"></a>八万由旬偈曰。<a id="a-C9"></a>说此名内海。<a id="a-CA"></a>释曰。<a id="a-CB"></a>海有二种。<a id="a-CC"></a>一内。<a id="a-CD"></a>二外。<a id="a-CE"></a>此二山内海。<a id="a-CF"></a>偈曰。<a id="a-CG"></a>一一边三倍。<a id="a-CH"></a>释曰。<a id="a-CI"></a>已说此海广八万由旬。<a id="a-CJ"></a>若约乾陀罗内边数。<a id="a-CK"></a>一一边三倍。<a id="a-CL"></a>此广合成二洛沙四万由旬。<a id="a-CM"></a>偈曰。<a id="a-CN"></a>余海半半狭。<a id="a-CO"></a>释曰。<a id="a-CP"></a>由乾陀罗。<a id="a-CQ"></a>伊沙陀罗。<a id="a-CR"></a>此二山中间是第二海。<a id="a-CS"></a>半狭初海。<a id="a-CT"></a>广四万由旬。<a id="a-CU"></a>半第二广为第三由。<a id="a-CV"></a>此半半狭。<a id="a-CW"></a>应知余广量。<a id="a-CX"></a>乃至第七广一千二百五十由旬。<a id="a-CY"></a>长量不说。<a id="a-CZ"></a>由多量差别出故。<a id="a-Ca"></a>偈曰。<a id="a-Cb"></a>所余名外海。<a id="a-Cc"></a>释曰。<a id="a-Cd"></a>何者为余。<a id="a-Ce"></a>尼旻陀罗铁轮围。<a id="a-Cf"></a>二山中间名外大海。<a id="a-Cg"></a>此海碱遍满碱烈味水。<a id="a-Ch"></a>此海约由旬数广。<a id="a-Ci"></a>偈曰。<a id="a-Cj"></a>三洛沙二万及二千。<a id="a-Ck"></a>释曰。<a id="a-Cl"></a>大海量如此。<a id="a-Cm"></a>偈曰。<a id="a-Cn"></a>于中。<a id="a-Co"></a>释曰。<a id="a-Cp"></a>有四大洲。<a id="a-Cq"></a>对须弥娄四边。<a id="a-Cr"></a>偈曰。<a id="a-Cs"></a>剡浮洲二千。<a id="a-Ct"></a>三边相如车。<a id="a-Cu"></a>释曰。<a id="a-Cv"></a>于此海中剡浮洲一边二千由旬。<a id="a-Cw"></a>三边等量。<a id="a-Cx"></a>其相似车。<a id="a-Cy"></a>于此洲中央。<a id="a-Cz"></a>从金地上起金刚座。<a id="a-D0"></a>彻剡浮洲地。<a id="a-D1"></a>与上际平。<a id="a-D2"></a>一切菩萨皆于中坐。<a id="a-D3"></a>修习金刚三摩提。<a id="a-D4"></a>何以故。<a id="a-D5"></a>更无余依止及处能堪受此三摩提。<a id="a-D6"></a>偈曰。<a id="a-D7"></a>一三由旬半。<a id="a-D8"></a>释曰。<a id="a-D9"></a>此第四边广量三由旬半。<a id="a-DA"></a>是故此洲似车相。<a id="a-DB"></a>偈曰。<a id="a-DC"></a>东洲如半月。<a id="a-DD"></a>释曰。<a id="a-DE"></a>从此洲向东。<a id="a-DF"></a>对须弥娄边有洲名弗婆毗提诃出海上。<a id="a-DG"></a>其相如半月。<a id="a-DH"></a>若约边量。<a id="a-DI"></a>偈曰。<a id="a-DJ"></a>三边如。<a id="a-DK"></a>释曰。<a id="a-DL"></a>此洲三边如剡浮洲三边。<a id="a-DM"></a>量各二千由旬。<a id="a-DN"></a>偈曰。<a id="a-DO"></a>一边。<a id="a-DP"></a>三百半由旬。<a id="a-DQ"></a>释曰。<a id="a-DR"></a>是第四边。<a id="a-DS"></a>广三百五十由旬。<a id="a-DT"></a>偈曰。<a id="a-DU"></a>瞿陀尼相圆。<a id="a-DV"></a>七千半由旬。<a id="a-DW"></a>释曰。<a id="a-DX"></a>从此洲向西。<a id="a-DY"></a>对须弥娄边有洲。<a id="a-DZ"></a>名阿婆罗瞿陀尼洲。<a id="a-Da"></a>边量七千五百由旬。<a id="a-Db"></a>此洲相圆如满月。<a id="a-Dc"></a>偈曰。<a id="a-Dd"></a>径量二千半。<a id="a-De"></a>释曰。<a id="a-Df"></a>中央广二千五百由旬。<a id="a-Dg"></a>偈曰。<a id="a-Dh"></a>鸠娄八千等。<a id="a-Di"></a>释曰。<a id="a-Dj"></a>从此洲向北。<a id="a-Dk"></a>对须弥娄边有洲。<a id="a-Dl"></a>名郁多罗鸠娄洲。<a id="a-Dm"></a>边量八千由旬。<a id="a-Dn"></a>四角畟方其相似比陀诃。<a id="a-Do"></a>四边量等。<a id="a-Dp"></a>如一边二千由旬。<a id="a-Dq"></a>余边亦尔。<a id="a-Dr"></a>无微毫增减。<a id="a-Ds"></a>随诸洲相。<a id="a-Dt"></a>于中住众生面相亦尔。<a id="a-Du"></a>此四洲中间有诸别洲起。<a id="a-Dv"></a>诸洲何名何处。<a id="a-Dw"></a>偈曰。<a id="a-Dx"></a>二提诃鸠娄。<a id="a-Dy"></a>遮摩罗遮罗。<a id="a-Dz"></a>中间有八洲。<a id="a-E0"></a>舍诃北[璊-王+月]陀。<a id="a-E1"></a>释曰。<a id="a-E2"></a>此中有洲。<a id="a-E3"></a>一提诃。<a id="a-E4"></a>二毗提诃。<a id="a-E5"></a>属东毗提诃。<a id="a-E6"></a>是彼类故。<a id="a-E7"></a>又有二洲。<a id="a-E8"></a>一鸠娄。<a id="a-E9"></a>二高罗婆。<a id="a-EA"></a>属北鸠娄。<a id="a-EB"></a>是彼类故。<a id="a-EC"></a>复有二洲。<a id="a-ED"></a>一舍陀诃。<a id="a-EE"></a>二郁多罗[璊-王+月]陀。<a id="a-EF"></a>属西瞿陀尼。<a id="a-EG"></a>是彼类故。<a id="a-EH"></a>复有二洲。<a id="a-EI"></a>一遮摩罗。<a id="a-EJ"></a>二阿婆罗遮摩罗。<a id="a-EK"></a>属剡浮洲。<a id="a-EL"></a>是彼类故。<a id="a-EM"></a>此诸洲皆是人所住处。<a id="a-EN"></a>唯阿婆罗遮摩罗一洲。<a id="a-EO"></a>是罗刹住处。<a id="a-EP"></a>偈曰。<a id="a-EQ"></a>此中向北地。<a id="a-ER"></a>九山边雪山。<a id="a-ES"></a>释曰。<a id="a-ET"></a>此剡浮洲中。<a id="a-EU"></a>向北地有三黑山。<a id="a-EV"></a>度三黑山复有三黑山。<a id="a-EW"></a>度三黑山复有三黑山。<a id="a-EX"></a>此山悉下故名蚁山。<a id="a-EY"></a>九山北边有雪山。<a id="a-EZ"></a>从雪山向北地。<a id="a-Ea"></a>偈曰。<a id="a-Eb"></a>香雪二山间。<a id="a-Ec"></a>五十由旬池。<a id="a-Ed"></a>释曰。<a id="a-Ee"></a>雪山北边。<a id="a-Ef"></a>香山南边。<a id="a-Eg"></a>此处最胜。<a id="a-Eh"></a>其中有池名阿那婆怛多。<a id="a-Ei"></a>从此池流出四大河。<a id="a-Ej"></a>一恒伽。<a id="a-Ek"></a>二辛头。<a id="a-El"></a>三私多。<a id="a-Em"></a>四薄搜。<a id="a-En"></a>此池纵广各五十由旬。<a id="a-Eo"></a>遍满八功德水。<a id="a-Ep"></a>非人所行处。<a id="a-Eq"></a>若有通慧人乃可得行。<a id="a-Er"></a>此池南边山高二十五由旬。<a id="a-Es"></a>北边山高五十由旬。<a id="a-Et"></a>此二山杂物所成。<a id="a-Eu"></a>从香山北边最胜处。<a id="a-Ev"></a>有岩名难陀。<a id="a-Ew"></a>七宝所成。<a id="a-Ex"></a>纵广各五十由旬。<a id="a-Ey"></a>唯是象王所住处。<a id="a-Ez"></a>从此度六国土。<a id="a-F0"></a>及度七重林。<a id="a-F1"></a>七重河度第七河更有二林形如半月。<a id="a-F2"></a>此林北生剡浮树此树高百由旬。<a id="a-F3"></a>此树子若熟味美无等。<a id="a-F4"></a>由此树最高子味最美。<a id="a-F5"></a>故洲因此立剡浮名。<a id="a-F6"></a>地狱在何处。<a id="a-F7"></a>其数量复云何。<a id="a-F8"></a>偈曰。<a id="a-F9"></a>向下二十千。<a id="a-FA"></a>阿毗指广尔。<a id="a-FB"></a>释曰。<a id="a-FC"></a>于此剡浮洲。<a id="a-FD"></a>下二十千由旬有地狱。<a id="a-FE"></a>名阿毗指。<a id="a-FF"></a>深广各二十千由旬。<a id="a-FG"></a>若从底向上。<a id="a-FH"></a>四十千由旬。<a id="a-FI"></a>于中苦受无间故名阿毗指。<a id="a-FJ"></a>何以故。<a id="a-FK"></a>于余地狱苦受有间。<a id="a-FL"></a>如更活地狱中众生。<a id="a-FM"></a>身已被斫破及撞捣。<a id="a-FN"></a>有冷风吹其还生故。<a id="a-FO"></a>名更活地狱阿毗指中无如此事。<a id="a-FP"></a>有余师说。<a id="a-FQ"></a>于中无乐间苦。<a id="a-FR"></a>故名无间。<a id="a-FS"></a>何以故。<a id="a-FT"></a>于余地狱虽无乐果报。<a id="a-FU"></a>不遮等流果故。<a id="a-FV"></a>偈曰。<a id="a-FW"></a>上有七地狱。<a id="a-FX"></a>释曰。<a id="a-FY"></a>从此阿毗指地狱上。<a id="a-FZ"></a>有七种地狱。<a id="a-Fa"></a>次第重累。<a id="a-Fb"></a>一大烧。<a id="a-Fc"></a>二烧。<a id="a-Fd"></a>三大叫唤。<a id="a-Fe"></a>四叫唤。<a id="a-Ff"></a>五聚磕。<a id="a-Fg"></a>六黑绳。<a id="a-Fh"></a>七更活。<a id="a-Fi"></a>余部说。<a id="a-Fj"></a>此七地狱在阿毗指地狱四边。<a id="a-Fk"></a>此八地狱。<a id="a-Fl"></a>偈曰。<a id="a-Fm"></a>八十六园。<a id="a-Fn"></a>释曰。<a id="a-Fo"></a>此一切地狱。<a id="a-Fp"></a>各各有十六园佛世尊说。</p>
  <p id="aFq">如此八地狱　　我说难可度</p>
  <p id="aFr">满极恶业人　　各有十六园</p>
  <p id="aFs">四面有四门　　害具及量等</p>
  <p id="aFt">铁城所围绕　　六方皆铁板</p>
  <p id="aFu">铁地悉焦热　　猛火恒洞燃</p>
  <p id="aFv">无数百由旬　　遍满焰交彻</p>
  <p id="aFw">何者为十六园。<a id="a-Fx"></a>偈曰。<a id="a-Fy"></a>热灰及死尸。<a id="a-Fz"></a>刃路等烈江。<a id="a-G0"></a>于彼四方异。<a id="a-G1"></a>释曰。<a id="a-G2"></a>此八地狱四面。<a id="a-G3"></a>各各对门有四种园。<a id="a-G4"></a>一热灰园。<a id="a-G5"></a>深皆没膝。<a id="a-G6"></a>众生于中若下脚血肉即皆烂尽。<a id="a-G7"></a>如腊滴赤铁上。<a id="a-G8"></a>举脚血肉还生。<a id="a-G9"></a>二死尸园。<a id="a-GA"></a>此园死尸遍满。<a id="a-GB"></a>地皆是粪。<a id="a-GC"></a>于中有虫名攘鸠多。<a id="a-GD"></a>身白头黑口利如针。<a id="a-GE"></a>破彼众生皮肉及骨。<a id="a-GF"></a>啖食其髓。<a id="a-GG"></a>三刀刃路园。<a id="a-GH"></a>有大路遍密有利刀刃。<a id="a-GI"></a>众生于中若下脚血肉皆断坏。<a id="a-GJ"></a>举脚血肉还生。<a id="a-GK"></a>复有剑叶林园。<a id="a-GL"></a>于中有赤利剑等仗。<a id="a-GM"></a>风吹堕落斫刺彼众生身及身分。<a id="a-GN"></a>复有铁苫摩利林。<a id="a-GO"></a>利刺长十六寸。<a id="a-GP"></a>于中众生或上或下。<a id="a-GQ"></a>若上刺头则向下。<a id="a-GR"></a>若下刺头则向上。<a id="a-GS"></a>刺彼众生身血肉皆尽。<a id="a-GT"></a>于中复有乌色及驳色狗。<a id="a-GU"></a>各取彼众生食之。<a id="a-GV"></a>复有铁觜乌。<a id="a-GW"></a>啄食彼众生心眼。<a id="a-GX"></a>此刀刃路等三众生。<a id="a-GY"></a>同为杖所害故。<a id="a-GZ"></a>合为一园。<a id="a-Ga"></a>四烈灰汁江园。<a id="a-Gb"></a>江名鞞多梨尼。<a id="a-Gc"></a>遍满极热烈灰汁水。<a id="a-Gd"></a>众生若入其中。<a id="a-Ge"></a>于两岸上有人捉剑槊叉等仗。<a id="a-Gf"></a>遮断不令得上。<a id="a-Gg"></a>众生在中或踊向上或沉入下。<a id="a-Gh"></a>或傍回转被蒸煮熟。<a id="a-Gi"></a>譬如大镬满其中水下燃猛火。<a id="a-Gj"></a>于中有米豆麻麦等被蒸煮熟。<a id="a-Gk"></a>彼众生亦尔。<a id="a-Gl"></a>此江园似大地狱堑。<a id="a-Gm"></a>此四园由方有异故成十六。<a id="a-Gn"></a>是最极杀害困苦事处故名园。<a id="a-Go"></a>有余师说。<a id="a-Gp"></a>从地狱内出入。<a id="a-Gq"></a>彼更没于苦故名园。<a id="a-Gr"></a>从问更生别问。<a id="a-Gs"></a>此地狱卒为是众生。<a id="a-Gt"></a>为非众生。<a id="a-Gu"></a>说非众生。<a id="a-Gv"></a>若尔彼云何行动。<a id="a-Gw"></a>由众生业。<a id="a-Gx"></a>譬如成世界风等。<a id="a-Gy"></a>若尔云何大德达摩须部底说偈言。</p>
  <p id="aGz">恒嗔最粗业　　于恶起爱乐</p>
  <p id="aH0">见他苦生乐　　必作阎摩卒</p>
  <p id="aH1">是彼狱卒。<a id="a-H2"></a>由王教掷众生于地狱中。<a id="a-H3"></a>故说彼为阎摩王罗刹。<a id="a-H4"></a>非前能作杀害事立为众生。<a id="a-H5"></a>余部说。<a id="a-H6"></a>彼悉是众生。<a id="a-H7"></a>若尔此业复于何处受报。<a id="a-H8"></a>当于此处受报。<a id="a-H9"></a>何以故。<a id="a-HA"></a>彼由宿恶业报故。<a id="a-HB"></a>于此处生。<a id="a-HC"></a>于中更作恶业。<a id="a-HD"></a>即于中受报。<a id="a-HE"></a>若尔作无间业众生。<a id="a-HF"></a>所受果报处。<a id="a-HG"></a>彼在其中何法遮令不受此报。<a id="a-HH"></a>云何彼在火中而不被烧。<a id="a-HI"></a>汝作如此思。<a id="a-HJ"></a>不业为彼属火。<a id="a-HK"></a>故不被烧。<a id="a-HL"></a>生于此中。<a id="a-HM"></a>与余不异。<a id="a-HN"></a>云何为卒。<a id="a-HO"></a>如此八种说名热地狱。<a id="a-HP"></a>偈曰。<a id="a-HQ"></a>八寒地狱頞浮等。<a id="a-HR"></a>释曰。<a id="a-HS"></a>复有余八寒地狱。<a id="a-HT"></a>一頞浮陀二。<a id="a-HU"></a>尼剌浮陀。<a id="a-HV"></a>三阿吒吒。<a id="a-HW"></a>四阿波波。<a id="a-HX"></a>五沤睺睺(香候反)。<a id="a-HY"></a>六郁波罗。<a id="a-HZ"></a>七波头摩。<a id="a-Ha"></a>八分陀利柯。<a id="a-Hb"></a>于此八中众生极寒所逼。<a id="a-Hc"></a>由身声疮变异相。<a id="a-Hd"></a>故立此名。<a id="a-He"></a>此八是剡浮洲下。<a id="a-Hf"></a>大地狱傍。<a id="a-Hg"></a>剡浮洲如此广量。<a id="a-Hh"></a>云何于中得容阿毗指等地狱处。<a id="a-Hi"></a>诸洲向下广。<a id="a-Hj"></a>譬如谷聚。<a id="a-Hk"></a>是故大海次第渐深。<a id="a-Hl"></a>如此十六地狱。<a id="a-Hm"></a>一切众生。<a id="a-Hn"></a>增上业所起。<a id="a-Ho"></a>有别处地狱。<a id="a-Hp"></a>由众生自业所起。<a id="a-Hq"></a>或多人共聚。<a id="a-Hr"></a>或二人或一人。<a id="a-Hs"></a>此别地狱差别多种处所不定。<a id="a-Ht"></a>或在江边。<a id="a-Hu"></a>或在山边。<a id="a-Hv"></a>或在旷野。<a id="a-Hw"></a>或在余处。<a id="a-Hx"></a>地狱器本处在下。<a id="a-Hy"></a>畜生行处有三。<a id="a-Hz"></a>谓地水空。<a id="a-I0"></a>大海为本处。<a id="a-I1"></a>从海行于余处。<a id="a-I2"></a>鬼神以阎摩王处为本处。<a id="a-I3"></a>此王处于剡浮洲向下深五百由旬。<a id="a-I4"></a>有大国土。<a id="a-I5"></a>纵广亦五百由旬。<a id="a-I6"></a>是鬼神本所住处。<a id="a-I7"></a>从此本处散行余处。<a id="a-I8"></a>于鬼神道中。<a id="a-I9"></a>有大福德业神通。<a id="a-IA"></a>受用富乐如天上所。<a id="a-IB"></a>余诸鬼神如饿鬼。<a id="a-IC"></a>本业经说。</p>
  <p id="aID">复次月日在于何处。<a id="a-IE"></a>住于风中。<a id="a-IF"></a>何以故。<a id="a-IG"></a>是风于空中由众生共业增上所生。<a id="a-IH"></a>绕须弥娄山转。<a id="a-II"></a>如水洄澓。<a id="a-IJ"></a>能制持日月及星。<a id="a-IK"></a>从此洲向上。<a id="a-IL"></a>日月行高几由旬。<a id="a-IM"></a>偈曰。<a id="a-IN"></a>日月弥娄半。<a id="a-IO"></a>释曰。<a id="a-IP"></a>与由乾陀罗山顶齐。<a id="a-IQ"></a>彼行如此。<a id="a-IR"></a>月日量云何。<a id="a-IS"></a>偈曰。<a id="a-IT"></a>五十一由旬。<a id="a-IU"></a>释曰。<a id="a-IV"></a>月轮径五十由旬。<a id="a-IW"></a>日轮径五十一由旬。<a id="a-IX"></a>诸星轮量。<a id="a-IY"></a>若最小径一俱卢舍。<a id="a-IZ"></a>若最大径十六由旬。<a id="a-Ia"></a>日轮下面。<a id="a-Ib"></a>外边颇梨抲宝所成。<a id="a-Ic"></a>皆是火珠。<a id="a-Id"></a>此宝能炙能照。<a id="a-Ie"></a>月轮下面外边月爱宝所成。<a id="a-If"></a>皆是水珠。<a id="a-Ig"></a>此宝能冷能照。<a id="a-Ih"></a>由众生业。<a id="a-Ii"></a>于眼身果花谷苗草药等损益中。<a id="a-Ij"></a>如应有能。<a id="a-Ik"></a>于四洲中唯一月能作损益事。<a id="a-Il"></a>一日亦尔。<a id="a-Im"></a>此一日于四洲为俱能作。<a id="a-In"></a>日所作事不。<a id="a-Io"></a>不尔。<a id="a-Ip"></a>云何不尔。<a id="a-Iq"></a>于中偈曰。<a id="a-Ir"></a>夜半日没中。<a id="a-Is"></a>日出同一时。<a id="a-It"></a>释曰。<a id="a-Iu"></a>若于北鸠娄正半夜。<a id="a-Iv"></a>是时于东毗提诃日正没。<a id="a-Iw"></a>于剡浮洲日正中。<a id="a-Ix"></a>于西瞿陀尼日正出。<a id="a-Iy"></a>于余处例皆如此。<a id="a-Iz"></a>于此洲中由日行有差别。<a id="a-J0"></a>夜刹那有时增有时减。<a id="a-J1"></a>日刹那亦尔。<a id="a-J2"></a>此中复偈曰。<a id="a-J3"></a>雨际二后九。<a id="a-J4"></a>夜则渐渐长。<a id="a-J5"></a>释曰。<a id="a-J6"></a>雨时第二月第二半第九日。<a id="a-J7"></a>从此去夜渐渐长。<a id="a-J8"></a>偈曰。<a id="a-J9"></a>寒际第四月夜短。<a id="a-JA"></a>释曰。<a id="a-JB"></a>于冬时第四月第二半第九日。<a id="a-JC"></a>从此去夜渐短。<a id="a-JD"></a>偈曰。<a id="a-JE"></a>日翻此。<a id="a-JF"></a>释曰。<a id="a-JG"></a>是时夜若增。<a id="a-JH"></a>是时日即减。<a id="a-JI"></a>是时夜若减。<a id="a-JJ"></a>是时日即增。<a id="a-JK"></a>几量增几量减。<a id="a-JL"></a>偈曰。<a id="a-JM"></a>日夜长罗婆。<a id="a-JN"></a>释曰。<a id="a-JO"></a>夜若增增一罗婆。<a id="a-JP"></a>日增亦尔。<a id="a-JQ"></a>此增次第应知。<a id="a-JR"></a>偈曰。<a id="a-JS"></a>日行南北时。<a id="a-JT"></a>释曰。<a id="a-JU"></a>若日行剡浮洲南边夜则长。<a id="a-JV"></a>若日行剡浮洲北边日即长。<a id="a-JW"></a>于白半初。<a id="a-JX"></a>云何见月轮不圆。<a id="a-JY"></a>此有何因。<a id="a-JZ"></a>偈曰。<a id="a-Ja"></a>由自影近日。<a id="a-Jb"></a>故见月不圆。<a id="a-Jc"></a>释曰。<a id="a-Jd"></a>若月宫殿行近日宫殿。<a id="a-Je"></a>是时日光侵照月宫殿。<a id="a-Jf"></a>由此日影覆月余边。<a id="a-Jg"></a>是影显月轮不圆。<a id="a-Jh"></a>分别世经说。<a id="a-Ji"></a>如此先旧诸师说。<a id="a-Jj"></a>日月行相应有如此。<a id="a-Jk"></a>有时见不圆及半。<a id="a-Jl"></a>复次日等宫殿何众生于中住。<a id="a-Jm"></a>四大天王所部天。<a id="a-Jn"></a>此诸天为唯住此中。<a id="a-Jo"></a>更有别处。<a id="a-Jp"></a>若住宫殿唯住此处。<a id="a-Jq"></a>若依地住在须弥娄山诸层中住。<a id="a-Jr"></a>此山有几层。<a id="a-Js"></a>一一层其量云何。<a id="a-Jt"></a>偈曰。<a id="a-Ju"></a>山王层有四。<a id="a-Jv"></a>相去各十千。<a id="a-Jw"></a>释曰。<a id="a-Jx"></a>须弥娄山。<a id="a-Jy"></a>从水际取初层。<a id="a-Jz"></a>中间相去十千由旬。<a id="a-K0"></a>乃至第四层。<a id="a-K1"></a>相去亦尔。<a id="a-K2"></a>由此四层山王半量。<a id="a-K3"></a>层层所围绕。<a id="a-K4"></a>此四层次第出。<a id="a-K5"></a>复有几量。<a id="a-K6"></a>偈曰。<a id="a-K7"></a>十六八四二千由旬傍出。<a id="a-K8"></a>释曰。<a id="a-K9"></a>初层从须弥娄傍出十六千由旬。<a id="a-KA"></a>第二八千。<a id="a-KB"></a>第三四千。<a id="a-KC"></a>第四二千由旬出。<a id="a-KD"></a>何众生得住此中。<a id="a-KE"></a>偈曰。<a id="a-KF"></a>俱卢多波尼。<a id="a-KG"></a>持鬘恒醉神。<a id="a-KH"></a>诸四大王天。<a id="a-KI"></a>释曰。<a id="a-KJ"></a>有夜叉神名俱卢多波尼住初层。<a id="a-KK"></a>复有诸天神名持鬘住第二层。<a id="a-KL"></a>复有天神名恒醉住第三层。<a id="a-KM"></a>如此等皆是四大王天军众。<a id="a-KN"></a>四天王自身及余眷属。<a id="a-KO"></a>住第四层。<a id="a-KP"></a>如于四层中四大王天眷属住。<a id="a-KQ"></a>偈曰。<a id="a-KR"></a>于余山亦尔。<a id="a-KS"></a>释曰。<a id="a-KT"></a>于由乾陀罗等七山小大国土。<a id="a-KU"></a>四大天王所余眷属住皆遍满。<a id="a-KV"></a>是故四天王天众皆依地住。<a id="a-KW"></a>三十三天住须弥娄顶。<a id="a-KX"></a>偈曰。<a id="a-KY"></a>三十三住顶。<a id="a-KZ"></a>纵广二十千。<a id="a-Ka"></a>释曰。<a id="a-Kb"></a>于须弥娄山上。<a id="a-Kc"></a>帝释及三十三天住此最胜处。<a id="a-Kd"></a>此处纵广云何。<a id="a-Ke"></a>有余师说。<a id="a-Kf"></a>一一边各八万由旬。<a id="a-Kg"></a>如下际。<a id="a-Kh"></a>此名最胜处。<a id="a-Ki"></a>有余师说。<a id="a-Kj"></a>于须弥娄顶中央。<a id="a-Kk"></a>一一边各二万由旬。<a id="a-Kl"></a>周围八万由旬为最胜处。<a id="a-Km"></a>三十三天于其中住。<a id="a-Kn"></a>偈曰。<a id="a-Ko"></a>方角有四峰。<a id="a-Kp"></a>金刚神所住。<a id="a-Kq"></a>释曰。<a id="a-Kr"></a>须弥娄四维各有一峰。<a id="a-Ks"></a>此峰径五百由旬。<a id="a-Kt"></a>高量亦尔。<a id="a-Ku"></a>有夜叉神名金刚手。<a id="a-Kv"></a>于此中住守护诸天。<a id="a-Kw"></a>此须弥娄顶。<a id="a-Kx"></a>偈曰。<a id="a-Ky"></a>中央二千半。<a id="a-Kz"></a>高一由旬半。<a id="a-L0"></a>有城名善见。<a id="a-L1"></a>金软多爱相。<a id="a-L2"></a>释曰。<a id="a-L3"></a>须弥娄山王顶。<a id="a-L4"></a>中央有大城名善见。<a id="a-L5"></a>纵广各二千五百由旬。<a id="a-L6"></a>高一由旬半。<a id="a-L7"></a>皆金所成。<a id="a-L8"></a>百一种类宝之所庄饰。<a id="a-L9"></a>城地亦尔。<a id="a-LA"></a>地触柔软犹如绵聚。<a id="a-LB"></a>下足即没举足还满。<a id="a-LC"></a>此城是帝释所都之处。<a id="a-LD"></a>偈曰。<a id="a-LE"></a>一边二百半。<a id="a-LF"></a>皮阇延多殿。<a id="a-LG"></a>释曰。<a id="a-LH"></a>天帝释所住宫殿。<a id="a-LI"></a>在大城中央。<a id="a-LJ"></a>名皮阇延多。<a id="a-LK"></a>由种种宝类所庄饰故。<a id="a-LL"></a>此处最胜。<a id="a-LM"></a>能映夺诸天宫殿可爱相貌。<a id="a-LN"></a>此殿纵广各二百五十由旬。<a id="a-LO"></a>于大城内有如是等最胜可爱相。<a id="a-LP"></a>偈曰。<a id="a-LQ"></a>外众车恶口。<a id="a-LR"></a>杂喜园庄严。<a id="a-LS"></a>释曰。<a id="a-LT"></a>城外四面最胜可爱处。<a id="a-LU"></a>有四种园。<a id="a-LV"></a>是诸天所游戏处一众车园。<a id="a-LW"></a>二恶口园。<a id="a-LX"></a>三相杂园。<a id="a-LY"></a>四欢喜园。<a id="a-LZ"></a>此园于外庄严大城。<a id="a-La"></a>偈曰。<a id="a-Lb"></a>中二十由旬。<a id="a-Lc"></a>四善地四方。<a id="a-Ld"></a>释曰。<a id="a-Le"></a>众车等园四方各有别处名善地。<a id="a-Lf"></a>中间相去二十由旬。<a id="a-Lg"></a>是诸天最胜希有游戏处。<a id="a-Lh"></a>如互相妒生可爱想。<a id="a-Li"></a>余园所不及。<a id="a-Lj"></a>大城外边。<a id="a-Lk"></a>偈曰。<a id="a-Ll"></a>东北波利园。<a id="a-Lm"></a>西南善法堂。<a id="a-Ln"></a>释曰。<a id="a-Lo"></a>天中有树。<a id="a-Lp"></a>名波利阇多。<a id="a-Lq"></a>是三十三天欲尘游戏最胜处。<a id="a-Lr"></a>树径五由旬。<a id="a-Ls"></a>高百由旬。<a id="a-Lt"></a>枝叶至杪四边各出五十由旬。<a id="a-Lu"></a>周围覆三百由旬。<a id="a-Lv"></a>住此树华开敷时。<a id="a-Lw"></a>香顺风薰满百由旬。<a id="a-Lx"></a>香逆风薰满五十由旬。<a id="a-Ly"></a>若顺风薰。<a id="a-Lz"></a>此乃可然。<a id="a-M0"></a>说逆风薰云何可信。<a id="a-M1"></a>有余师说。<a id="a-M2"></a>不过树界故。<a id="a-M3"></a>故说此言。<a id="a-M4"></a>何以故。<a id="a-M5"></a>无香得逆风薰故。<a id="a-M6"></a>有余师说。<a id="a-M7"></a>此一树花香威德有如此事。<a id="a-M8"></a>谓天上调和香风所遮隔。<a id="a-M9"></a>此香犹相续不断。<a id="a-MA"></a>余香若为风所吹。<a id="a-MB"></a>则渐歇薄乃至都尽。<a id="a-MC"></a>是故余香去不得远。<a id="a-MD"></a>相形比胜余树。<a id="a-ME"></a>故说此言。<a id="a-MF"></a>花香相续。<a id="a-MG"></a>为依止自四大能薰余处。<a id="a-MH"></a>为但薰风不出余处。<a id="a-MI"></a>此中无定。<a id="a-MJ"></a>诸师许有二种。<a id="a-MK"></a>若尔云何。<a id="a-ML"></a>世尊说此偈。</p>
  <p id="aMM">花香非能逆风薰　　根实诸香亦皆尔</p>
  <p id="aMN">善人戒香逆风薰　　正行芳流遍国界</p>
  <p id="aMO">依人中香气。<a id="a-MP"></a>故说此偈。<a id="a-MQ"></a>何以故。<a id="a-MR"></a>此香是世间共知。<a id="a-MS"></a>无如此能。<a id="a-MT"></a>弥嬉沙塞部说。<a id="a-MU"></a>此香顺风薰百由旬。<a id="a-MV"></a>逆风薰五十由旬。<a id="a-MW"></a>有诸天集会堂名善法。<a id="a-MX"></a>对大城西南角。<a id="a-MY"></a>诸天于中坐。<a id="a-MZ"></a>论量世间应作不应作事。<a id="a-Ma"></a>四大天王及三十三天。<a id="a-Mb"></a>安立器世其相如此。<a id="a-Mc"></a>偈曰。<a id="a-Md"></a>从此上宫殿。<a id="a-Me"></a>天住。<a id="a-Mf"></a>释曰。<a id="a-Mg"></a>三十三天上各有宫殿。<a id="a-Mh"></a>所余诸天依其中住。<a id="a-Mi"></a>何者所余。<a id="a-Mj"></a>谓夜摩兜率多化乐他化自在梵众等。<a id="a-Mk"></a>如前所说。<a id="a-Ml"></a>合有十六处。<a id="a-Mm"></a>如此若略说。<a id="a-Mn"></a>合二十二部诸天所。<a id="a-Mo"></a>此等皆有别器世界。<a id="a-Mp"></a>偈曰。<a id="a-Mq"></a>六受欲。<a id="a-Mr"></a>释曰。<a id="a-Ms"></a>于二十二中有六欲界天。<a id="a-Mt"></a>能受用尘欲非余。<a id="a-Mu"></a>谓四大王天。<a id="a-Mv"></a>乃至他化自在天。<a id="a-Mw"></a>此六天。<a id="a-Mx"></a>偈曰。<a id="a-My"></a>身交抱捉手。<a id="a-Mz"></a>笑相视为淫。<a id="a-N0"></a>释曰。<a id="a-N1"></a>依地住相应故。<a id="a-N2"></a>皆二身交为淫。<a id="a-N3"></a>谓四大王天及三十三天。<a id="a-N4"></a>与人道不异。<a id="a-N5"></a>是诸天由风出故心热即息。<a id="a-N6"></a>以无不净故。<a id="a-N7"></a>夜摩天以相抱为淫。<a id="a-N8"></a>心热即息。<a id="a-N9"></a>兜率陀天以捉手为淫化乐天以共笑为淫。<a id="a-NA"></a>他化自在天以相视为淫。<a id="a-NB"></a>一切欲天同以二身交为淫。<a id="a-NC"></a>后相抱等四。<a id="a-ND"></a>从譬时量得名。<a id="a-NE"></a>分别世经说如此。<a id="a-NF"></a>向上诸天。<a id="a-NG"></a>如欲尘次第转胜妙。<a id="a-NH"></a>欲乐亦尔。<a id="a-NI"></a>向上转重。<a id="a-NJ"></a>于男天膝上及女天膝上。<a id="a-NK"></a>若有童男童女天生。<a id="a-NL"></a>此童男童女即是二天之子。<a id="a-NM"></a>初生身量云何。<a id="a-NN"></a>偈曰。<a id="a-NO"></a>譬五年乃至。<a id="a-NP"></a>譬十年初生。<a id="a-NQ"></a>生中。<a id="a-NR"></a>释曰。<a id="a-NS"></a>次第于六欲天处。<a id="a-NT"></a>第一天新生天子。<a id="a-NU"></a>如人中五岁童子。<a id="a-NV"></a>乃至第六天新生天子。<a id="a-NW"></a>如人中十岁童子。<a id="a-NX"></a>此新生天子速得身量圆满成就。<a id="a-NY"></a>偈曰。<a id="a-NZ"></a>皆具根。<a id="a-Na"></a>有衣色界尔。<a id="a-Nb"></a>释曰。<a id="a-Nc"></a>色界诸天具足身量。<a id="a-Nd"></a>衣裳被服自然着体。<a id="a-Ne"></a>以惭羞重故。<a id="a-Nf"></a>一切天同中国语。<a id="a-Ng"></a>说婆罗门言。<a id="a-Nh"></a>于欲界中此义应知。<a id="a-Ni"></a>偈曰。<a id="a-Nj"></a>于欲生有三。<a id="a-Nk"></a>欲界天及人。<a id="a-Nl"></a>释曰。<a id="a-Nm"></a>云何三有诸众生。<a id="a-Nn"></a>自然至得欲尘。<a id="a-No"></a>于自然得欲尘中。<a id="a-Np"></a>作增上自在。<a id="a-Nq"></a>如诸人及诸余天。<a id="a-Nr"></a>诸余天者。<a id="a-Ns"></a>谓前四部天。<a id="a-Nt"></a>有诸众生化作欲尘。<a id="a-Nu"></a>于化作尘中作增上自在。<a id="a-Nv"></a>谓化乐天。<a id="a-Nw"></a>有诸众生他化作欲尘。<a id="a-Nx"></a>于他化作欲尘中作增上自在。<a id="a-Ny"></a>谓他化自在天。<a id="a-Nz"></a>此生由能受用。<a id="a-O0"></a>如自然生尘故。<a id="a-O1"></a>由能受用如意自所化作尘故。<a id="a-O2"></a>由能受用如他化作尘故。<a id="a-O3"></a>约此欲尘故。<a id="a-O4"></a>欲界生有三。<a id="a-O5"></a>于色界中。<a id="a-O6"></a>偈曰。<a id="a-O7"></a>乐生亦有三。<a id="a-O8"></a>于三定九地。<a id="a-O9"></a>释曰。<a id="a-OA"></a>于三定中有九地。<a id="a-OB"></a>是名三种乐生。<a id="a-OC"></a>何以故。<a id="a-OD"></a>是诸天由离生乐。<a id="a-OE"></a>由定生乐。<a id="a-OF"></a>由离喜生乐。<a id="a-OG"></a>长时安乐住。<a id="a-OH"></a>无苦长时乐故。<a id="a-OI"></a>故名乐生。<a id="a-OJ"></a>于初定中间生无喜乐故。<a id="a-OK"></a>是乐生应思。<a id="a-OL"></a>是诸天二十二处。<a id="a-OM"></a>如前所说。<a id="a-ON"></a>从下向上相去几许。<a id="a-OO"></a>是一切处不可皆以由旬数量其远近虽然。<a id="a-OP"></a>偈曰。<a id="a-OQ"></a>如此至彼量。<a id="a-OR"></a>向上例皆尔。<a id="a-OS"></a>释曰。<a id="a-OT"></a>从剡浮洲等向上处。<a id="a-OU"></a>从此处向剡浮洲等。<a id="a-OV"></a>如相去量。<a id="a-OW"></a>从此处向上相去量亦尔。<a id="a-OX"></a>如第四层。<a id="a-OY"></a>四大天王所住处四万由旬。<a id="a-OZ"></a>从此如向剡浮洲相去量。<a id="a-Oa"></a>从此向三十三天亦尔。<a id="a-Ob"></a>从三十三天向剡浮洲相去量。<a id="a-Oc"></a>从此向夜摩天亦尔。<a id="a-Od"></a>从夜摩天向剡浮洲相去量。<a id="a-Oe"></a>从此向兜率多天亦尔。<a id="a-Of"></a>如此一切广例皆尔。<a id="a-Og"></a>乃至从善见向剡浮洲相去量。<a id="a-Oh"></a>从此向阿迦尼师吒亦尔。<a id="a-Oi"></a>从阿迦尼师吒向上无复余处。<a id="a-Oj"></a>由此义故。<a id="a-Ok"></a>此处胜于余处无处胜于此处。<a id="a-Ol"></a>故名阿迦尼师吒。<a id="a-Om"></a>有余师说。<a id="a-On"></a>此处名阿伽尼师吒。<a id="a-Oo"></a>色聚集住名阿伽。<a id="a-Op"></a>此处究竟名尼师吒。<a id="a-Oq"></a>复有余师说。<a id="a-Or"></a>此处名阿迦尼师吒。<a id="a-Os"></a>谓所行究竟。<a id="a-Ot"></a>生下处众生。<a id="a-Ou"></a>为得往上地见上地宫殿不。<a id="a-Ov"></a>偈曰。<a id="a-Ow"></a>下天无能升。<a id="a-Ox"></a>离通慧依他。<a id="a-Oy"></a>释曰。<a id="a-Oz"></a>三十三天或由通慧得往。<a id="a-P0"></a>夜摩天或由依他故得往。<a id="a-P1"></a>谓有通慧人所引接。<a id="a-P2"></a>或由上天所引接。<a id="a-P3"></a>所余诸天亦尔。<a id="a-P4"></a>若诸天生在上地来下界。<a id="a-P5"></a>下地得见上天。<a id="a-P6"></a>若往上地则无所见。<a id="a-P7"></a>以非其境界故。<a id="a-P8"></a>如不能觉上地触。<a id="a-P9"></a>于见色亦尔。<a id="a-PA"></a>是故彼不由自身来。<a id="a-PB"></a>虽然由作下地化身故来下地故。<a id="a-PC"></a>下地随意得见。<a id="a-PD"></a>上地随意得见下地。<a id="a-PE"></a>余部说如此。</p>
 </body>
</html>