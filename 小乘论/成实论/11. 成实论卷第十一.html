<!doctype html>
<html id="z3IBW2E19m" data-ver="607">
 <head>
  <meta charset="utf-8">
  <meta author="诃梨跋摩">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">成实论卷第十一</h1>
  <h2 id="a2">身见品第一百三十</h2>
  <p id="a3">五阴中我心名为身见。<a id="a-4"></a>实无我故说缘五阴。<a id="a-5"></a>五阴名身。<a id="a-6"></a>于中生见名为身见。<a id="a-7"></a>于无我中而取我相。<a id="a-8"></a>故名为见。<a id="a-9"></a>问曰。<a id="a-A"></a>于五阴中作我名字有何咎耶。<a id="a-B"></a>如瓶等物各自有相。<a id="a-C"></a>是中无过。<a id="a-D"></a>我亦如是。<a id="a-E"></a>又若说离阴有我。<a id="a-F"></a>是应有咎。<a id="a-G"></a>答曰。<a id="a-H"></a>虽不离阴说我。<a id="a-I"></a>是亦有过。<a id="a-J"></a>所以者何。<a id="a-K"></a>诸外道辈说。<a id="a-L"></a>我是常。<a id="a-M"></a>以今世起业后受报故。<a id="a-N"></a>若如是说。<a id="a-O"></a>五阴应即是常。<a id="a-P"></a>又说我者以我为一。<a id="a-Q"></a>然则五阴即应是一。<a id="a-R"></a>是名为过。<a id="a-S"></a>又我即是过。<a id="a-T"></a>所以者何。<a id="a-U"></a>以我心故有我所。<a id="a-V"></a>有我所故起贪恚等一切烦恼。<a id="a-W"></a>故知我心是烦恼生处。<a id="a-X"></a>又此人虽不离阴说我。<a id="a-Y"></a>以取阴相故不行于空。<a id="a-Z"></a>不行于空故生烦恼。<a id="a-a"></a>从烦恼生业。<a id="a-b"></a>从业生苦。<a id="a-c"></a>如是生死相续不断。<a id="a-d"></a>又是人以计我故。<a id="a-e"></a>尚不能得粗分别身头目手足。<a id="a-f"></a>况能分别诸阴。<a id="a-g"></a>以受我一我常故。<a id="a-h"></a>若不分别何能入空。<a id="a-i"></a>又若见我则畏泥洹。<a id="a-j"></a>以我当无故。<a id="a-k"></a>如经中说。<a id="a-l"></a>凡夫闻空无我。<a id="a-m"></a>生大怖畏。<a id="a-n"></a>以我当无故都无所得。<a id="a-o"></a>如是凡夫乃至贪求癞野干身。<a id="a-p"></a>不用泥洹。<a id="a-q"></a>若得空智则不复畏也。<a id="a-r"></a>如忧波斯那经说。<a id="a-s"></a>清净持戒人善修八圣道。<a id="a-t"></a>命终时心喜犹如破毒器。<a id="a-u"></a>又若说有我即堕邪见。<a id="a-v"></a>若我是常则苦乐不变。<a id="a-w"></a>若不变则无罪福。<a id="a-x"></a>若我无常则无后世。<a id="a-y"></a>自然解脱亦无罪福。<a id="a-z"></a>故知身见是重罪也。<a id="a-10"></a>又身见者名为甚痴。<a id="a-11"></a>一切凡夫皆以身见乱心。<a id="a-12"></a>深著有故往来生死。<a id="a-13"></a>若见无我往来则断。<a id="a-14"></a>问曰。<a id="a-15"></a>若五阴无我。<a id="a-16"></a>众生何故于中生我心耶。<a id="a-17"></a>答曰。<a id="a-18"></a>若闻人天男女名相。<a id="a-19"></a>想分别故则生我心。<a id="a-1A"></a>亦以非因似因故生我心。<a id="a-1B"></a>所谓若无我者。<a id="a-1C"></a>谁受苦乐威仪语言。<a id="a-1D"></a>起罪福等受果报耶。<a id="a-1E"></a>又于无始生死久集我相。<a id="a-1F"></a>则成其使如瓶等相。<a id="a-1G"></a>故生我心。<a id="a-1H"></a>又于诸受阴中我心生。<a id="a-1I"></a>非不受中。<a id="a-1J"></a>故谓生我心处。<a id="a-1K"></a>此中有我。<a id="a-1L"></a>所以者何。<a id="a-1M"></a>不一切处生我心故。<a id="a-1N"></a>又以愚痴故生我心。<a id="a-1O"></a>犹如盲人得瓦石等生金玉想。<a id="a-1P"></a>又是人未得分别空智。<a id="a-1Q"></a>痴故见我。<a id="a-1R"></a>如于幻梦乾闼婆城火轮等中而生有想。<a id="a-1S"></a>问曰。<a id="a-1T"></a>现见色身发毛爪等诸分各异。<a id="a-1U"></a>云何智者以之为我。<a id="a-1V"></a>答曰。<a id="a-1W"></a>有人见神。<a id="a-1X"></a>如麦如芥子等住于心中。<a id="a-1Y"></a>婆罗门神白。<a id="a-1Z"></a>刹利神黄。<a id="a-1a"></a>违舍神赤。<a id="a-1b"></a>首陀罗神黑。<a id="a-1c"></a>又韦陀中说。<a id="a-1d"></a>冥初时大丈夫神色如日光。<a id="a-1e"></a>若人知此能度生死。<a id="a-1f"></a>更无余道。<a id="a-1g"></a>小人则小。<a id="a-1h"></a>大人则大。<a id="a-1i"></a>住身窟中。<a id="a-1j"></a>有坐禅人得光明相。<a id="a-1k"></a>见身中神如净珠中缕。<a id="a-1l"></a>如是等人计色为我。<a id="a-1m"></a>粗思惟者说受是我。<a id="a-1n"></a>以木石等中无受故。<a id="a-1o"></a>可知受即是我。<a id="a-1p"></a>中思惟者说想是我。<a id="a-1q"></a>以苦乐虽过犹有想我心故。<a id="a-1r"></a>细思惟者说行为我以瓶等想虽过犹有思我心故。<a id="a-1s"></a>深细思者说识为我。<a id="a-1t"></a>知思亦粗。<a id="a-1u"></a>是思虽过犹故有识我心故。<a id="a-1v"></a>又于五阴中生我心。<a id="a-1w"></a>是人不能分别受等诸阴。<a id="a-1x"></a>于色心中合生我想。<a id="a-1y"></a>如于色等四法总生瓶想。<a id="a-1z"></a>以色等差别有二十分。<a id="a-20"></a>见色是我。<a id="a-21"></a>所以者何。<a id="a-22"></a>色是我了法。<a id="a-23"></a>受等所依。<a id="a-24"></a>此诸受等系在于色。<a id="a-25"></a>故谓色为我。<a id="a-26"></a>有人见色住受等中。<a id="a-27"></a>受等是不了法故。<a id="a-28"></a>色所依止如虚空不了故。<a id="a-29"></a>地等依止如是。<a id="a-2A"></a>二十分皆由痴生。<a id="a-2B"></a>问曰。<a id="a-2C"></a>眼等中何故不说我分。<a id="a-2D"></a>答曰。<a id="a-2E"></a>亦有。<a id="a-2F"></a>如经中说。<a id="a-2G"></a>若人说眼是我。<a id="a-2H"></a>是则不然。<a id="a-2I"></a>所以者何。<a id="a-2J"></a>眼是生灭。<a id="a-2K"></a>若眼是我我则生灭。<a id="a-2L"></a>又眼等各各相别。<a id="a-2M"></a>若说眼是我耳等非我。<a id="a-2N"></a>是则不然。<a id="a-2O"></a>若耳等复是则一人多我。<a id="a-2P"></a>色等中有差别故。<a id="a-2Q"></a>可得说色是我而非受等。<a id="a-2R"></a>问曰。<a id="a-2S"></a>若说无我亦是邪见。<a id="a-2T"></a>此事云何。<a id="a-2U"></a>答曰。<a id="a-2V"></a>有二谛。<a id="a-2W"></a>若说第一义谛。<a id="a-2X"></a>有我是为身见。<a id="a-2Y"></a>若说世谛无我是为邪见。<a id="a-2Z"></a>若说世谛故有我。<a id="a-2a"></a>第一义谛故无我。<a id="a-2b"></a>是为正见。<a id="a-2c"></a>又第一义谛故说无。<a id="a-2d"></a>世谛故说有。<a id="a-2e"></a>不堕见中。<a id="a-2f"></a>如是有无二言皆通。<a id="a-2g"></a>如虎啖子。<a id="a-2h"></a>若急则伤。<a id="a-2i"></a>若缓则失。<a id="a-2j"></a>如是若定说我则堕身见。<a id="a-2k"></a>定说无我则堕邪见。<a id="a-2l"></a>又过与不及二俱有过。<a id="a-2m"></a>若定说无是则为过。<a id="a-2n"></a>若定说有我是名不及。<a id="a-2o"></a>故经中说。<a id="a-2p"></a>应舍二边。<a id="a-2q"></a>若第一义谛故说无。<a id="a-2r"></a>世谛故说有。<a id="a-2s"></a>名舍二边行于中道。<a id="a-2t"></a>又佛法名不可诤胜。<a id="a-2u"></a>若说第一义谛故无。<a id="a-2v"></a>则智者不胜。<a id="a-2w"></a>若说世谛故有。<a id="a-2x"></a>则凡夫不诤。<a id="a-2y"></a>又佛法名清净中道非常非断。<a id="a-2z"></a>第一义谛无故非常。<a id="a-30"></a>世谛有故非断。<a id="a-31"></a>问曰。<a id="a-32"></a>若法第一义谛故无。<a id="a-33"></a>便应是无。<a id="a-34"></a>何为复说世谛故有。<a id="a-35"></a>答曰。<a id="a-36"></a>一切世间所有言说。<a id="a-37"></a>谓业及业报若缚若解等。<a id="a-38"></a>皆从痴生。<a id="a-39"></a>所以者何。<a id="a-3A"></a>是五阴空如幻如炎。<a id="a-3B"></a>相续生故。<a id="a-3C"></a>欲度凡夫故随顺说有。<a id="a-3D"></a>若不说者凡夫迷闷。<a id="a-3E"></a>若堕断灭。<a id="a-3F"></a>若不说诸阴则不可化。<a id="a-3G"></a>以罪福等业若缚若解皆不能成。<a id="a-3H"></a>若破此痴语则自能入空。<a id="a-3I"></a>尔时无诸邪见。<a id="a-3J"></a>是故后说第一义谛。<a id="a-3K"></a>如初教观身破男女相。<a id="a-3L"></a>故次以发毛爪等分别身相。<a id="a-3M"></a>但有五阴。<a id="a-3N"></a>后以空相灭五阴相。<a id="a-3O"></a>灭五阴相名第一义谛。<a id="a-3P"></a>又若说世谛故有。<a id="a-3Q"></a>则不须复说第一义无。<a id="a-3R"></a>又经中说。<a id="a-3S"></a>若知诸法无自体性。<a id="a-3T"></a>则能入空。<a id="a-3U"></a>故知五阴亦无。<a id="a-3V"></a>又第一义空。<a id="a-3W"></a>经中说。<a id="a-3X"></a>眼等以第一义谛故无。<a id="a-3Y"></a>世谛故有。<a id="a-3Z"></a>大空经中说。<a id="a-3a"></a>若言是老死。<a id="a-3b"></a>若言是人老死。<a id="a-3c"></a>若外道言身即是神。<a id="a-3d"></a>若言身异神异。<a id="a-3e"></a>是事义一而名异。<a id="a-3f"></a>若言身即是神。<a id="a-3g"></a>身异神异。<a id="a-3h"></a>是非梵行者。<a id="a-3i"></a>若遮是人老死即说无我。<a id="a-3j"></a>若遮是老死。<a id="a-3k"></a>即破老死乃至无明。<a id="a-3l"></a>故知第一义中无老死等。<a id="a-3m"></a>言生缘老死皆以世谛故说。<a id="a-3n"></a>是名中道。<a id="a-3o"></a>又罗陀经中说。<a id="a-3p"></a>佛语罗陀。<a id="a-3q"></a>色散坏破裂令灭不现。<a id="a-3r"></a>乃至识亦如是如石壁等。<a id="a-3s"></a>以不实故可令不现。<a id="a-3t"></a>诸阴不现。<a id="a-3u"></a>亦以第一义无故。<a id="a-3v"></a>随诸阴相在则我心不毕竟断。<a id="a-3w"></a>以因缘不灭故。<a id="a-3x"></a>如树虽剪伐焚烧乃至灰炭。<a id="a-3y"></a>树想犹随。<a id="a-3z"></a>若此灰炭风吹水漂树想乃灭。<a id="a-40"></a>如是若破裂散坏。<a id="a-41"></a>灭五阴相。<a id="a-42"></a>尔时乃名空相具足。<a id="a-43"></a>又如经说。<a id="a-44"></a>罗陀汝破裂散坏分析众生。<a id="a-45"></a>令不现在。<a id="a-46"></a>是经中说五阴无常众生空。<a id="a-47"></a>无先经中说。<a id="a-48"></a>五阴散灭是为法空。</p>
  <p data-pb></p>
  <h2 id="a49">边见品第一百三十一</h2>
  <p id="a4A">说诸法或断或常。<a id="a-4B"></a>是名边见。<a id="a-4C"></a>有论师言。<a id="a-4D"></a>若人说我若断若常。<a id="a-4E"></a>是名边见。<a id="a-4F"></a>非一切法。<a id="a-4G"></a>所以者何。<a id="a-4H"></a>现见外物有断灭故。<a id="a-4I"></a>经中说。<a id="a-4J"></a>有见名常无见名断。<a id="a-4K"></a>又身即是神名为断见。<a id="a-4L"></a>身异神异是名常见。<a id="a-4M"></a>又死后不作名曰断见。<a id="a-4N"></a>死后还作名为常见。<a id="a-4O"></a>死后亦作亦不作。<a id="a-4P"></a>是中所有作者名常。<a id="a-4Q"></a>所不作者名断。<a id="a-4R"></a>非作非不作亦如是。<a id="a-4S"></a>问曰。<a id="a-4T"></a>是第四不应名见。<a id="a-4U"></a>答曰。<a id="a-4V"></a>是人于世谛中亦无人法。<a id="a-4W"></a>故名为见。<a id="a-4X"></a>常无常边无边等四句亦如是。<a id="a-4Y"></a>又经中说。<a id="a-4Z"></a>六触入尽灭。<a id="a-4a"></a>有异余即为常。<a id="a-4b"></a>无异余即名断。<a id="a-4c"></a>又若见我先作后当更作。<a id="a-4d"></a>是名常见。<a id="a-4e"></a>我先不作后不更作。<a id="a-4f"></a>是为断见。<a id="a-4g"></a>又邪见经说。<a id="a-4h"></a>人身七分地水火风苦乐寿命。<a id="a-4i"></a>若其死时。<a id="a-4j"></a>四大归本根归虚空。<a id="a-4k"></a>又说。<a id="a-4l"></a>以刀轮害众生。<a id="a-4m"></a>积为肉聚无杀生罪。<a id="a-4n"></a>是名断见。<a id="a-4o"></a>及梵网经中说断见相。<a id="a-4p"></a>若言有后世作者即是受者。<a id="a-4q"></a>是名常见。<a id="a-4r"></a>问曰。<a id="a-4s"></a>断常见云何生。<a id="a-4t"></a>答曰。<a id="a-4u"></a>随以何因缘说死后还作是因缘。<a id="a-4v"></a>故生常边见。<a id="a-4w"></a>随以何因缘说死后不作是因缘。<a id="a-4x"></a>故生断灭见。<a id="a-4y"></a>问曰。<a id="a-4z"></a>此见云何断。<a id="a-50"></a>答曰。<a id="a-51"></a>正修习空则无我见。<a id="a-52"></a>我见无故则无二边。<a id="a-53"></a>如炎摩伽经中说。<a id="a-54"></a>若一一阴非人。<a id="a-55"></a>和合阴亦非人。<a id="a-56"></a>离阴亦非人。<a id="a-57"></a>现在如是不可得。<a id="a-58"></a>云何当说阿罗汉死后不作。<a id="a-59"></a>故知人不可得。<a id="a-5A"></a>人不可得故。<a id="a-5B"></a>我见及断常见亦无。<a id="a-5C"></a>又见诸法从众缘生。<a id="a-5D"></a>则无二边。<a id="a-5E"></a>又如说见世间集则灭无见。<a id="a-5F"></a>见世间灭则灭有见。<a id="a-5G"></a>又行中道故则灭二边。<a id="a-5H"></a>所以者何。<a id="a-5I"></a>见诸法相续生则灭断见。<a id="a-5J"></a>见念念灭则灭常见。<a id="a-5K"></a>又说。<a id="a-5L"></a>五阴非即是人。<a id="a-5M"></a>亦不离阴是人。<a id="a-5N"></a>故知非常非断。<a id="a-5O"></a>能得异身故不得为一。<a id="a-5P"></a>俱是众生故不得为异。<a id="a-5Q"></a>又五阴相续故有众生生死。<a id="a-5R"></a>是中不得言即。<a id="a-5S"></a>以是相续异故亦不得言异。<a id="a-5T"></a>以相续中可说一故。<a id="a-5U"></a>又从此阴彼阴异故不得言常。<a id="a-5V"></a>从自相续因缘力生。<a id="a-5W"></a>故不得言断。</p>
  <p data-pb></p>
  <h2 id="a5X">邪见品第一百三十二</h2>
  <p id="a5Y">实有法而生无心。<a id="a-5Z"></a>是名邪见。<a id="a-5a"></a>如言无四谛三宝等。<a id="a-5b"></a>经中说。<a id="a-5c"></a>邪见谓无施无祠无烧无善无恶无善恶业报无今世无后世无父母。<a id="a-5d"></a>无众生受生世间。<a id="a-5e"></a>无阿罗汉正行正至。<a id="a-5f"></a>自明了证此世后世。<a id="a-5g"></a>知我生尽梵行已成所作已办。<a id="a-5h"></a>从此身已更无余身者。<a id="a-5i"></a>施名为利他故与。<a id="a-5j"></a>祠名以韦陀语言因天故祠。<a id="a-5k"></a>烧名于天祠中烧苏等物。<a id="a-5l"></a>善名能得爱果三种善业。<a id="a-5m"></a>恶名得不爱果三种恶业。<a id="a-5n"></a>善恶业报名今世善恶名等。<a id="a-5o"></a>及天身等后世报。<a id="a-5p"></a>今世名现在后世名未来。<a id="a-5q"></a>父母名能生。<a id="a-5r"></a>众生受生名从今世至后世。<a id="a-5s"></a>阿罗汉名尽烦恼者。<a id="a-5t"></a>谓无此事故名邪见。<a id="a-5u"></a>又众生垢净有知见无知见。<a id="a-5v"></a>皆无因缘。<a id="a-5w"></a>又无力无勇及此果等。<a id="a-5x"></a>名为邪见。<a id="a-5y"></a>取要言之。<a id="a-5z"></a>所有倒心皆名邪见。<a id="a-60"></a>如无常常想苦为乐想。<a id="a-61"></a>不净净想无我我想。<a id="a-62"></a>非胜胜想胜非胜想。<a id="a-63"></a>净道非净想。<a id="a-64"></a>非净道净想。<a id="a-65"></a>无中有想有中无想。<a id="a-66"></a>如是等诸颠倒心</p>
  <p data-pb></p>
  <h2 id="a67">二取品第一百三十三</h2>
  <p id="a68">于非实事中生决定心。<a id="a-69"></a>但是事实。<a id="a-6A"></a>余皆妄语。<a id="a-6B"></a>是名见取。<a id="a-6C"></a>及先说非胜法中定生胜想。<a id="a-6D"></a>亦名见取。<a id="a-6E"></a>问曰。<a id="a-6F"></a>见取有何过。<a id="a-6G"></a>答曰。<a id="a-6H"></a>是人得少功德自以为足。<a id="a-6I"></a>又是人唐劳其功。<a id="a-6J"></a>所以者何。<a id="a-6K"></a>是人于非善事中生妙善想。<a id="a-6L"></a>勤加精进。<a id="a-6M"></a>以是因缘后则心悔。<a id="a-6N"></a>又是人为智者所笑。<a id="a-6O"></a>以非胜中生胜想故。<a id="a-6P"></a>又若人非胜谓胜是愚痴相。<a id="a-6Q"></a>犹如盲人于瓦砾中生金银想。<a id="a-6R"></a>为有目者之所轻笑。<a id="a-6S"></a>见取有如是等过。<a id="a-6T"></a>若人舍智。<a id="a-6U"></a>以洗浴等戒。<a id="a-6V"></a>望得清净名为戒取。<a id="a-6W"></a>问曰。<a id="a-6X"></a>不以戒故得清净耶。<a id="a-6Y"></a>答曰。<a id="a-6Z"></a>以智慧得清净戒。<a id="a-6a"></a>为智慧根本。<a id="a-6b"></a>问曰。<a id="a-6c"></a>戒取有何过。<a id="a-6d"></a>答曰。<a id="a-6e"></a>所说见取之过。<a id="a-6f"></a>以下事为足等。<a id="a-6g"></a>皆是此过。<a id="a-6h"></a>又戒取因缘唐受诸苦。<a id="a-6i"></a>谓受寒热卧灰土木刺棘等上。<a id="a-6j"></a>投渊赴火自坠高等。<a id="a-6k"></a>后世亦受剧苦果报。<a id="a-6l"></a>如经中说。<a id="a-6m"></a>持牛戒若成则还为牛。<a id="a-6n"></a>若不能成则堕地狱。<a id="a-6o"></a>又此人从冥入冥。<a id="a-6p"></a>以受此法现世得苦后亦苦。<a id="a-6q"></a>故又此人得深重罪。<a id="a-6r"></a>所以者何。<a id="a-6s"></a>以非法为法毁坏真法。<a id="a-6t"></a>亦谤行正法者。<a id="a-6u"></a>令多众生背真净法。<a id="a-6v"></a>堕罪中故。<a id="a-6w"></a>积集大罪。<a id="a-6x"></a>故受阿鼻地狱果报。<a id="a-6y"></a>宁止不行勿行邪道。<a id="a-6z"></a>所以者何。<a id="a-70"></a>若本不行易令行道。<a id="a-71"></a>邪行败心故难入道。<a id="a-72"></a>又虽是怨贼不能令人衰恼如生邪见。<a id="a-73"></a>所以者何。<a id="a-74"></a>怨贼不能污人。<a id="a-75"></a>如随逐邪见。<a id="a-76"></a>受外道所行种种邪戒裸形无耻。<a id="a-77"></a>灰土涂身拔发等故。<a id="a-78"></a>又此邪见人皆失世间一切利乐。<a id="a-79"></a>现在失五欲乐。<a id="a-7A"></a>后失生善处乐。<a id="a-7B"></a>及泥洹乐。<a id="a-7C"></a>若人求乐得苦。<a id="a-7D"></a>求解得缚。<a id="a-7E"></a>不名狂耶。<a id="a-7F"></a>所以者何。<a id="a-7G"></a>以施一餐因缘可得生天。<a id="a-7H"></a>此人行邪行故。<a id="a-7I"></a>虽施身命无所利益。</p>
  <h2 id="a7J">随烦恼品第一百三十四</h2>
  <p id="a7K">心重欲眠名睡。<a id="a-7L"></a>心摄离觉名眠。<a id="a-7M"></a>心散诸尘名掉。<a id="a-7N"></a>心怀忧结名悔。<a id="a-7O"></a>所谓不应作而作。<a id="a-7P"></a>应作而不作。<a id="a-7Q"></a>曲心诈善名谄。<a id="a-7R"></a>谄心事成名诳。<a id="a-7S"></a>自作恶不羞名无惭。<a id="a-7T"></a>众中为恶不羞不戁名无愧。<a id="a-7U"></a>心随不善名放逸。<a id="a-7V"></a>实无功德示相令人谓有名诈。<a id="a-7W"></a>现奇特为利养故。<a id="a-7X"></a>口悦人意名罗波那。<a id="a-7Y"></a>欲得他物表欲得相。<a id="a-7Z"></a>如言此物好等名为现相。<a id="a-7a"></a>若为呰毁此人故称赞余人。<a id="a-7b"></a>如言汝父精进汝不及也。<a id="a-7c"></a>名为憿切。<a id="a-7d"></a>若以施求施。<a id="a-7e"></a>言是施物从某边得。<a id="a-7f"></a>如是等名以利求利。<a id="a-7g"></a>若人有喜睡病。<a id="a-7h"></a>名单致利。<a id="a-7i"></a>若得好处行道因缘具足。<a id="a-7j"></a>而常愁忧名为不喜。<a id="a-7k"></a>若人频申身不调适。<a id="a-7l"></a>为睡眠因缘名为频申。<a id="a-7m"></a>若人不知调适饮食多少。<a id="a-7n"></a>名初不调。<a id="a-7o"></a>若不堪精进名为退心。<a id="a-7p"></a>若诸尊长有所言说。<a id="a-7q"></a>不敬不畏名不敬肃。<a id="a-7r"></a>喜乐恶人名乐恶友如是等名随烦恼。<a id="a-7s"></a>从烦恼生故。</p>
  <h2 id="a7t">不善根品第一百三十五</h2>
  <p id="a7u">三不善根谓贪恚痴。<a id="a-7v"></a>问曰。<a id="a-7w"></a>憍慢等亦应是不善根。<a id="a-7x"></a>何故但说三耶。<a id="a-7y"></a>答曰。<a id="a-7z"></a>一切烦恼皆是三种烦恼分。<a id="a-80"></a>慢等是痴分故不别说。<a id="a-81"></a>又三种烦恼多在众生心中。<a id="a-82"></a>慢等不尔。<a id="a-83"></a>又一切未离欲者乃至蚊蚁。<a id="a-84"></a>是三烦恼皆在心中。<a id="a-85"></a>憍慢等不如是。<a id="a-86"></a>又贪是嗔不善根。<a id="a-87"></a>违失所贪则随生嗔。<a id="a-88"></a>痴为二本。<a id="a-89"></a>所以者何。<a id="a-8A"></a>若人无痴则不贪嗔。<a id="a-8B"></a>又经中说。<a id="a-8C"></a>十不善业有三种。<a id="a-8D"></a>从贪嗔痴生。<a id="a-8E"></a>不说从慢等生。<a id="a-8F"></a>又有三种受。<a id="a-8G"></a>更无第四。<a id="a-8H"></a>是三受中三烦恼使。<a id="a-8I"></a>若别有慢等于何受中使。<a id="a-8J"></a>是事实不可说。<a id="a-8K"></a>当知此三是诸烦恼本。<a id="a-8L"></a>问曰。<a id="a-8M"></a>何故乐受中贪使。<a id="a-8N"></a>对曰。<a id="a-8O"></a>现见此中生故。<a id="a-8P"></a>如经中说。<a id="a-8Q"></a>人得乐触生喜。<a id="a-8R"></a>若触则不喜。<a id="a-8S"></a>是人于诸受中集灭味过出。<a id="a-8T"></a>不如实知故。<a id="a-8U"></a>不苦不乐受中无明使使。<a id="a-8V"></a>所以者何。<a id="a-8W"></a>是人于无色界系诸阴相续不如实知故。<a id="a-8X"></a>则于是中生寂灭想若解脱想若不苦不乐想若我想。<a id="a-8Y"></a>是故说不苦不乐中痴生。<a id="a-8Z"></a>问曰。<a id="a-8a"></a>是诸使为法中使。<a id="a-8b"></a>众生中使耶。<a id="a-8c"></a>答曰。<a id="a-8d"></a>因法生众生心。<a id="a-8e"></a>随众生心则受诸受随诸受贪等烦恼使。<a id="a-8f"></a>故知因法生使而使众生。<a id="a-8g"></a>何以知之。<a id="a-8h"></a>若众生未断此使。<a id="a-8i"></a>则此使使。<a id="a-8j"></a>若断则不复使。<a id="a-8k"></a>若法中使。<a id="a-8l"></a>法常有故使应常使。<a id="a-8m"></a>常不应断。<a id="a-8n"></a>又非众生数亦应有使。<a id="a-8o"></a>若然者。<a id="a-8p"></a>若以人使故壁等有使。<a id="a-8q"></a>以人识故壁等亦应有识。<a id="a-8r"></a>是事实无。<a id="a-8s"></a>然则无阿罗汉。<a id="a-8t"></a>余人使故有使。<a id="a-8u"></a>问曰。<a id="a-8v"></a>是使未断则使。<a id="a-8w"></a>断则不使。<a id="a-8x"></a>答曰。<a id="a-8y"></a>二种使使。<a id="a-8z"></a>一缘使。<a id="a-90"></a>二相应使。<a id="a-91"></a>是使若断若不断。<a id="a-92"></a>即是缘及相应。<a id="a-93"></a>何故说断则不使。<a id="a-94"></a>若尔更应说第三使相。<a id="a-95"></a>以不可说故当知无也。<a id="a-96"></a>又使能缘异地而不使。<a id="a-97"></a>故知但众生中使。<a id="a-98"></a>非法中也。<a id="a-99"></a>问曰。<a id="a-9A"></a>二种使使。<a id="a-9B"></a>一缘使。<a id="a-9C"></a>二相应使。<a id="a-9D"></a>是众生诸使非缘非相应。<a id="a-9E"></a>云何当使。<a id="a-9F"></a>答曰。<a id="a-9G"></a>是事先答。<a id="a-9H"></a>诸使因法生而使众生。<a id="a-9I"></a>如阿毗昙身中说欲界众生几使使等。<a id="a-9J"></a>若不使众生云何有如是问。<a id="a-9K"></a>问曰。<a id="a-9L"></a>若使使众生。<a id="a-9M"></a>经中说乐受中贪使。<a id="a-9N"></a>此则相违。<a id="a-9O"></a>答曰。<a id="a-9P"></a>是不尽语。<a id="a-9Q"></a>应言乐受中生贪而使众生。<a id="a-9R"></a>问曰。<a id="a-9S"></a>是贪亦因色等生。<a id="a-9T"></a>此中何故但说因乐受生。<a id="a-9U"></a>答曰。<a id="a-9V"></a>以忆想分别欢喜等故贪生。<a id="a-9W"></a>非但从色等生。<a id="a-9X"></a>问曰。<a id="a-9Y"></a>因苦受亦生贪。<a id="a-9Z"></a>如说乐者不求苦者多求。<a id="a-9a"></a>何故但说从乐受生。<a id="a-9b"></a>答曰。<a id="a-9c"></a>不以苦受故贪生。<a id="a-9d"></a>是人为苦所恼。<a id="a-9e"></a>故于乐受中生贪。<a id="a-9f"></a>问曰。<a id="a-9g"></a>不苦不乐受中亦贪使使。<a id="a-9h"></a>何故但说乐受中耶。<a id="a-9i"></a>答曰。<a id="a-9j"></a>是人以不苦不乐受为乐故贪生。<a id="a-9k"></a>故说乐受中贪使。<a id="a-9l"></a>以此三受中三烦恼使。<a id="a-9m"></a>故但说三。</p>
 </body>
</html>