<!doctype html>
<html id="z3IBW1r19d" data-ver="1333">
 <head>
  <meta charset="utf-8">
  <meta author="诃梨跋摩">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">成实论卷第二</h1>
  <h2 id="a2">吉祥品第十二</h2>
  <p id="a3">以是三宝功德具足故经初说。<a id="a-4"></a>又此三宝于一切世间第一吉祥。<a id="a-5"></a>如吉祥偈说。<a id="a-6"></a>佛法及众僧是名最吉祥。<a id="a-7"></a>复有诸经以吉祥为初学者增寿万岁。<a id="a-8"></a>名闻流布。<a id="a-9"></a>是作经者意也。<a id="a-A"></a>如阿陀等字贯在经初此非吉相。<a id="a-B"></a>后当广说。<a id="a-C"></a>若求第一最吉祥者三宝是也。<a id="a-D"></a>应当归依。<a id="a-E"></a>如吉祥偈说。</p>
  <p id="aF">诸天世人中　　无上尊导师</p>
  <p id="aG">佛为大觉者　　是名最吉祥</p>
  <p id="aH">若人于佛所　　安信心不动</p>
  <p id="aI">奉持清净戒　　是名最吉祥</p>
  <p id="aJ">远离愚痴人　　亲近有智者</p>
  <p id="aK">可敬者则敬　　是为最吉祥</p>
  <p id="aL">是故应礼三宝。<a id="a-M"></a>以最吉祥故。<a id="a-N"></a>我经初说。</p>
  <p data-pb></p>
  <h2 id="aO">立论品第十三</h2>
  <p id="aP">今欲论佛法饶益于世间。<a id="a-Q"></a>佛以大悲心为广利益一切世间故说是法无所齐限。<a id="a-R"></a>如或有人但为婆罗门故说解脱经。<a id="a-S"></a>佛所说经皆为度脱四品众生乃至畜生亦不限碍。<a id="a-T"></a>问曰。<a id="a-U"></a>不应造论论佛语也。<a id="a-V"></a>所以者何。<a id="a-W"></a>若佛自论可名为论。<a id="a-X"></a>若佛不论余不能论。<a id="a-Y"></a>所以者何。<a id="a-Z"></a>一切智人意趣难解。<a id="a-a"></a>不知何所为故而说是事。<a id="a-b"></a>若不得佛意妄有所说则为自伤。<a id="a-c"></a>如经中说。<a id="a-d"></a>二人谤佛。<a id="a-e"></a>一以不信憎恶故谤。<a id="a-f"></a>二虽有信于佛所说不能谛受亦名谤佛。<a id="a-g"></a>设有真智不知佛意。<a id="a-h"></a>尚不能得论佛所言。<a id="a-i"></a>况未得者而欲造论论佛意耶。<a id="a-j"></a>所以者何。<a id="a-k"></a>如异论经中。<a id="a-l"></a>佛为触故说如是事。<a id="a-m"></a>诸比丘等种种异论皆不得佛意。<a id="a-n"></a>又如长老摩诃迦旃延语诸比丘。<a id="a-o"></a>如伐大树弃舍根茎但取枝叶。<a id="a-p"></a>汝等亦尔。<a id="a-q"></a>舍离如来而问我耶。<a id="a-r"></a>若摩诃迦旃延于论议中自喻枝叶。<a id="a-s"></a>何况余人能解佛语。<a id="a-t"></a>又佛问舍利弗。<a id="a-u"></a>云何学人云何数法人。<a id="a-v"></a>三问不答。<a id="a-w"></a>又佛为一切诸法根本。<a id="a-x"></a>唯佛能解。<a id="a-y"></a>余人不能。<a id="a-z"></a>又阿难白佛。<a id="a-10"></a>遇善知识于得道中则为半利。<a id="a-11"></a>亦有道理。<a id="a-12"></a>所以者何。<a id="a-13"></a>以二因缘正见得生。<a id="a-14"></a>一从他闻。<a id="a-15"></a>二自正念。<a id="a-16"></a>佛语阿难。<a id="a-17"></a>但善知识则为具足得道利己。<a id="a-18"></a>又如佛言。<a id="a-19"></a>若我为人有所说法。<a id="a-1A"></a>是人不得我意故生诤讼。<a id="a-1B"></a>今诸论师各有所执。<a id="a-1C"></a>或言过去未来有法。<a id="a-1D"></a>或有言无。<a id="a-1E"></a>当知如是诸论师等不解如来随宜所说故生诤讼。<a id="a-1F"></a>又如阿难为三摩提说诸所受皆名为苦。<a id="a-1G"></a>尔时佛语诸比丘言。<a id="a-1H"></a>汝观阿难仿像是义。</p>
  <p id="a1I">又诸论者谓。<a id="a-1J"></a>阿罗汉应先受供养。<a id="a-1K"></a>比丘不知。<a id="a-1L"></a>便往问佛。<a id="a-1M"></a>佛言。<a id="a-1N"></a>于我法中前出家者应先受供养。<a id="a-1O"></a>饮食粗事。<a id="a-1P"></a>犹尚不能知。<a id="a-1Q"></a>况如来意说微妙法。<a id="a-1R"></a>以此等故不应造论。<a id="a-1S"></a>答曰不然。<a id="a-1T"></a>所以者何。<a id="a-1U"></a>有因缘故能知他意。<a id="a-1V"></a>如偈中说。<a id="a-1W"></a>能知说者意所趣向亦知说者欲说何事。<a id="a-1X"></a>有二种道圣道世间道。<a id="a-1Y"></a>后当广说。<a id="a-1Z"></a>以此道故知说者意。<a id="a-1a"></a>又异论经中。<a id="a-1b"></a>佛亦尽听。<a id="a-1c"></a>又迦旃延等大论议师。<a id="a-1d"></a>得佛意故佛皆赞善。<a id="a-1e"></a>又优陀夷比丘昙摩尘那比丘尼等造佛法论。<a id="a-1f"></a>佛闻即听。<a id="a-1g"></a>又佛法深妙。<a id="a-1h"></a>解者造论。<a id="a-1i"></a>不解则止。<a id="a-1j"></a>如是其余佛为诸法根本等问。<a id="a-1k"></a>悉以通答。<a id="a-1l"></a>又应造论。<a id="a-1m"></a>所以者何。<a id="a-1n"></a>若经造论。<a id="a-1o"></a>义则易解法则久住。<a id="a-1p"></a>又佛听造论。<a id="a-1q"></a>如经中说。<a id="a-1r"></a>佛语比丘。<a id="a-1s"></a>随所造论应善受持。<a id="a-1t"></a>是故于修多罗中取义立论别为异部。<a id="a-1u"></a>故应造论。<a id="a-1v"></a>又佛为种种可度众生。<a id="a-1w"></a>说世间等诸论议门。<a id="a-1x"></a>如莎提等不能解故其心迷乱。<a id="a-1y"></a>莎提等比丘。<a id="a-1z"></a>说生死往来常是一识。<a id="a-20"></a>佛如是等种种说法。<a id="a-21"></a>若无论议云何可解。<a id="a-22"></a>以是等缘故应造论。</p>
  <p data-pb></p>
  <h2 id="a23">论门品第十四</h2>
  <p id="a24">论有二门。<a id="a-25"></a>一世界门。<a id="a-26"></a>二第一义门。<a id="a-27"></a>以世界门故说有我。<a id="a-28"></a>如经中说。<a id="a-29"></a>我常自防获。<a id="a-2A"></a>为善自得善。<a id="a-2B"></a>为恶自得恶。<a id="a-2C"></a>又经中说。<a id="a-2D"></a>心识是常。<a id="a-2E"></a>又言。<a id="a-2F"></a>长夜修心。<a id="a-2G"></a>死得上生。<a id="a-2H"></a>又说。<a id="a-2I"></a>作者起业。<a id="a-2J"></a>作者自受。<a id="a-2K"></a>又说。<a id="a-2L"></a>某众生生某处等。<a id="a-2M"></a>如是皆以世界门说。<a id="a-2N"></a>第一义门者。<a id="a-2O"></a>皆说空无。<a id="a-2P"></a>如经中说。<a id="a-2Q"></a>此五阴中无我我所。<a id="a-2R"></a>心如风焰念念生灭。<a id="a-2S"></a>虽有诸业及业果报作者受者皆不可得。<a id="a-2T"></a>如佛以五阴相续因缘说有生死。<a id="a-2U"></a>又有二种论门。<a id="a-2V"></a>一世俗门。<a id="a-2W"></a>二贤圣门。<a id="a-2X"></a>世俗门者。<a id="a-2Y"></a>以世俗故说言月尽。<a id="a-2Z"></a>月实不尽。<a id="a-2a"></a>如摩伽罗母说儿妇为母其实非母。<a id="a-2b"></a>如经中说舌能知味。<a id="a-2c"></a>以舌识知味。<a id="a-2d"></a>舌不能知。<a id="a-2e"></a>如槊刺人言人得苦。<a id="a-2f"></a>是识知苦非人受苦。<a id="a-2g"></a>如贫贱人字为富贵。<a id="a-2h"></a>佛亦随人名为富贵。<a id="a-2i"></a>又佛呼外道名婆罗门。<a id="a-2j"></a>亦名沙门。<a id="a-2k"></a>又如刹利婆罗门等。<a id="a-2l"></a>佛亦随俗称为尊贵。<a id="a-2m"></a>又如一器随国异名。<a id="a-2n"></a>佛亦随名。<a id="a-2o"></a>又如佛言是吾最后观毗耶离。<a id="a-2p"></a>诸如是等随世语言名世俗门。<a id="a-2q"></a>贤圣门者。<a id="a-2r"></a>如经中说。<a id="a-2s"></a>因缘生识眼等诸根犹如大海。<a id="a-2t"></a>又如经说。<a id="a-2u"></a>但阴界入众缘和合。<a id="a-2v"></a>无有作者。<a id="a-2w"></a>亦无受者。<a id="a-2x"></a>又说一切苦。<a id="a-2y"></a>如经中说世间言乐。<a id="a-2z"></a>圣人说苦。<a id="a-30"></a>圣人说苦。<a id="a-31"></a>世间言乐。<a id="a-32"></a>又诸所说空无相等名贤圣门。<a id="a-33"></a>又有三时论门。<a id="a-34"></a>若于此事中说名为色。<a id="a-35"></a>若色曾有当有今有皆名为色。<a id="a-36"></a>识亦如是。<a id="a-37"></a>若识曾知当知今知皆名为识。<a id="a-38"></a>如此等名三时论门。<a id="a-39"></a>又有若有论门。<a id="a-3A"></a>苦有触必因六入。<a id="a-3B"></a>非一切六入尽为触因。<a id="a-3C"></a>若有爱必因于受。<a id="a-3D"></a>非一切受尽为爱因。<a id="a-3E"></a>或说具足因。<a id="a-3F"></a>如触因缘受。<a id="a-3G"></a>或说不具足因。<a id="a-3H"></a>如受因缘爱不说无明。<a id="a-3I"></a>或复异说。<a id="a-3J"></a>如经中说心欢喜身得猗。<a id="a-3K"></a>三禅无喜亦有身猗。<a id="a-3L"></a>又说猗者受乐。<a id="a-3M"></a>四禅有猗而无受乐。<a id="a-3N"></a>是名异说。<a id="a-3O"></a>又有通塞二种论门。<a id="a-3P"></a>如经中说若人发足为供养塔中间命终。<a id="a-3Q"></a>皆生天上。<a id="a-3R"></a>是名为通。<a id="a-3S"></a>又余经说作逆罪者不得生天。<a id="a-3T"></a>是名为塞。<a id="a-3U"></a>又经中说受诸欲者无恶不造。<a id="a-3V"></a>是名为通。<a id="a-3W"></a>须陀洹人虽受诸欲。<a id="a-3X"></a>亦不能起堕恶道业。<a id="a-3Y"></a>是名为塞。<a id="a-3Z"></a>又经中说因眼缘色而生眼识。<a id="a-3a"></a>是名为通。<a id="a-3b"></a>若尔。<a id="a-3c"></a>应缘一切色皆生眼识。<a id="a-3d"></a>而不然。</p>
  <p id="a3e">又经中说因耳缘声生耳识等不生眼识。<a id="a-3f"></a>是名为塞。<a id="a-3g"></a>又所言通塞皆有道理不坏法相。<a id="a-3h"></a>又有二种论门。<a id="a-3i"></a>一决定。<a id="a-3j"></a>二不决定。<a id="a-3k"></a>决定者。<a id="a-3l"></a>如说佛为一切智人。<a id="a-3m"></a>佛之所说名真妙法。<a id="a-3n"></a>佛弟子众名正行者。<a id="a-3o"></a>又言一切有为皆悉无常苦空无我寂灭涅槃。<a id="a-3p"></a>如是等门是名决定。<a id="a-3q"></a>不决定者。<a id="a-3r"></a>若言死者皆生是则不定。<a id="a-3s"></a>有爱则生。<a id="a-3t"></a>爱尽则灭。<a id="a-3u"></a>又经中说若得心定皆生实智。<a id="a-3v"></a>是亦不定。<a id="a-3w"></a>圣人得定能生实智。<a id="a-3x"></a>外道得定则不能生。<a id="a-3y"></a>又如经说所求皆得。<a id="a-3z"></a>是亦不定。<a id="a-40"></a>或得或不得。<a id="a-41"></a>若言六入必能生触。<a id="a-42"></a>是亦不定。<a id="a-43"></a>或有能生。<a id="a-44"></a>或有不生。<a id="a-45"></a>如是等名不定门。<a id="a-46"></a>又有为不为论门。<a id="a-47"></a>如说奇草芳花不逆风熏。<a id="a-48"></a>又说拘毗罗花能逆风闻。<a id="a-49"></a>为人花故说不逆风闻。<a id="a-4A"></a>为天花故说逆风熏。<a id="a-4B"></a>又说三受。<a id="a-4C"></a>苦受乐受不苦不乐受。<a id="a-4D"></a>又余经说所有诸受皆名为苦。<a id="a-4E"></a>有三种苦。<a id="a-4F"></a>苦苦、<a id="a-4G"></a>坏苦、<a id="a-4H"></a>行苦。<a id="a-4I"></a>为此故说所有诸受一切皆苦。<a id="a-4J"></a>又说。<a id="a-4K"></a>是苦三种有新故中。<a id="a-4L"></a>新受名乐。<a id="a-4M"></a>久厌则苦。<a id="a-4N"></a>中名为舍。<a id="a-4O"></a>又说。<a id="a-4P"></a>为得道故名为道人。<a id="a-4Q"></a>未得道者亦名道人。<a id="a-4R"></a>有如是等相因得名。<a id="a-4S"></a>又有近论门。<a id="a-4T"></a>如佛语比丘汝断戏论则得泥洹。<a id="a-4U"></a>虽未便得但以近故亦名为得。<a id="a-4V"></a>又有同相论门。<a id="a-4W"></a>如说一事余同相事皆名已说。<a id="a-4X"></a>又如佛说心为轻躁。<a id="a-4Y"></a>则为已说余心数法。<a id="a-4Z"></a>又有从多论门。<a id="a-4a"></a>如佛言。<a id="a-4b"></a>若人不知二见生灭相者皆名有欲。<a id="a-4c"></a>若能知者皆名得离。<a id="a-4d"></a>须陀洹人亦知二见生灭之相而有贪欲。<a id="a-4e"></a>但以知者多是离欲人。<a id="a-4f"></a>又有因中说果论门。<a id="a-4g"></a>如说施食则与五事。<a id="a-4h"></a>命色力乐辩才。<a id="a-4i"></a>而实不与命等五事。<a id="a-4j"></a>但与其因。<a id="a-4k"></a>又如说食钱。<a id="a-4l"></a>钱不可食。<a id="a-4m"></a>因钱得食故名食钱。<a id="a-4n"></a>又如经说女人为垢。<a id="a-4o"></a>实非垢也。<a id="a-4p"></a>是贪着等烦恼垢因故名为垢。<a id="a-4q"></a>又说五尘名欲。<a id="a-4r"></a>实非欲也。<a id="a-4s"></a>能生欲故名之为欲。<a id="a-4t"></a>又乐因缘说名为乐。<a id="a-4u"></a>如说以法集人是人为乐。<a id="a-4v"></a>又苦因缘说名为苦。<a id="a-4w"></a>如说与愚同止是名为苦。<a id="a-4x"></a>如说火苦火乐。<a id="a-4y"></a>又说命因为命。<a id="a-4z"></a>如偈中说。<a id="a-50"></a>资生之具皆是外命。<a id="a-51"></a>如夺人物名为夺命。<a id="a-52"></a>又说漏因为漏。<a id="a-53"></a>如七漏经说。<a id="a-54"></a>此中二是实漏。<a id="a-55"></a>其余五事是漏因缘。<a id="a-56"></a>又有果中说因。<a id="a-57"></a>如佛言我应受宿业。<a id="a-58"></a>谓受业果。<a id="a-59"></a>如是等众多论门。<a id="a-5A"></a>尽应当知。</p>
  <p data-pb></p>
  <h2 id="a5B">赞论品第十五</h2>
  <p id="a5C">习此论。<a id="a-5D"></a>所以者何。<a id="a-5E"></a>学习此论得智人法。<a id="a-5F"></a>如经中说。<a id="a-5G"></a>世有二人。<a id="a-5H"></a>一谓智人。<a id="a-5I"></a>一谓愚人。<a id="a-5J"></a>若不善分别阴界诸入十二因缘因果等法是名愚人。<a id="a-5K"></a>若善分别阴界入等是名智人。<a id="a-5L"></a>今此论中正分别解阴界入等。<a id="a-5M"></a>故因此论得智人法。<a id="a-5N"></a>是以应学。<a id="a-5O"></a>又习此论故不名凡夫。<a id="a-5P"></a>又有二人。<a id="a-5Q"></a>一是凡夫。<a id="a-5R"></a>一非凡夫。<a id="a-5S"></a>如说虽剃须发被服法衣受佛威仪。<a id="a-5T"></a>犹远佛法以不成就信等根故。<a id="a-5U"></a>若能成就信等根者虽处居家不名凡夫。<a id="a-5V"></a>如经中说。<a id="a-5W"></a>有四种人。<a id="a-5X"></a>有入僧威仪不入僧数。<a id="a-5Y"></a>有在僧数非僧威仪。<a id="a-5Z"></a>有入僧威仪亦入僧数。<a id="a-5a"></a>有非僧威仪亦非僧数。<a id="a-5b"></a>初名出家凡夫。<a id="a-5c"></a>次名在家圣人。<a id="a-5d"></a>三名出家圣人。<a id="a-5e"></a>四名在家凡夫。<a id="a-5f"></a>以此故知。<a id="a-5g"></a>离信等根则不入僧数。<a id="a-5h"></a>是故当为信等诸根勤行精进。<a id="a-5i"></a>欲得信等。<a id="a-5j"></a>当于佛法听受诵读如说修行。<a id="a-5k"></a>是故应习此佛法论。<a id="a-5l"></a>又从此论得二种利。<a id="a-5m"></a>自利利他。<a id="a-5n"></a>如经中说。<a id="a-5o"></a>有四种人有能自利不能利他有能利他不能自利。<a id="a-5p"></a>有能俱利。<a id="a-5q"></a>有俱不利。<a id="a-5r"></a>若能自具戒等功德不能令他住戒等中是名自利。<a id="a-5s"></a>如是四种。<a id="a-5t"></a>若人虽能自利令他施等得大果故亦名利他。<a id="a-5u"></a>此中佛意不说此利。<a id="a-5v"></a>若人但能为他说法是名利他。<a id="a-5w"></a>是人虽不自随法行。<a id="a-5x"></a>为他说故自亦得利。<a id="a-5y"></a>如经中说为人说法得五种利。<a id="a-5z"></a>此中佛意亦不说此。<a id="a-60"></a>此中但说最第一利。<a id="a-61"></a>谓如说行得尽诸漏。<a id="a-62"></a>是故说法能利他人。<a id="a-63"></a>以兼利故名人中最。<a id="a-64"></a>犹众味中之醍醐也。<a id="a-65"></a>复次是人今处明中。<a id="a-66"></a>后亦入明。<a id="a-67"></a>世间众生。<a id="a-68"></a>多从冥入冥。<a id="a-69"></a>从明入冥。<a id="a-6A"></a>若少行佛法。<a id="a-6B"></a>是人亦能从冥入明。<a id="a-6C"></a>从明入明。<a id="a-6D"></a>所以者何。<a id="a-6E"></a>行布施等不能得如听佛法利。<a id="a-6F"></a>若少听佛语能得达慧。<a id="a-6G"></a>破诸衰恼获无量利。<a id="a-6H"></a>如经中说。<a id="a-6I"></a>有四种人。<a id="a-6J"></a>有从冥入冥。<a id="a-6K"></a>从冥入明。<a id="a-6L"></a>从明入明。<a id="a-6M"></a>从明入冥。<a id="a-6N"></a>又四种人。<a id="a-6O"></a>有顺流者。<a id="a-6P"></a>有逆流者。<a id="a-6Q"></a>有中住者。<a id="a-6R"></a>有得度者。<a id="a-6S"></a>若人一心听佛法者。<a id="a-6T"></a>是人即能除灭五盖修七觉意。<a id="a-6U"></a>是故此人截生死流名逆流者。<a id="a-6V"></a>亦名为住。<a id="a-6W"></a>亦名得度。<a id="a-6X"></a>复有四种人。<a id="a-6Y"></a>有常没者。<a id="a-6Z"></a>有暂出还没者。<a id="a-6a"></a>有出观者。<a id="a-6b"></a>有得度者。<a id="a-6c"></a>若不能生随顺泥洹信等功德是名常没。<a id="a-6d"></a>或生世间信等功德不能坚固。<a id="a-6e"></a>还复退失。<a id="a-6f"></a>是名暂出还没。<a id="a-6g"></a>起随顺泥洹信等功德分别善恶。<a id="a-6h"></a>是名出观。<a id="a-6i"></a>具足修习随顺泥洹信等功德是名得度。<a id="a-6j"></a>若人能解佛法正义终不常没。<a id="a-6k"></a>设复暂退亦不永失。<a id="a-6l"></a>又此人名为修功德者。<a id="a-6m"></a>若人不修身戒心慧作少恶业亦堕恶道。<a id="a-6n"></a>若人修集身戒心慧。<a id="a-6o"></a>虽多为恶不堕恶道。<a id="a-6p"></a>修身者。<a id="a-6q"></a>以闻慧修身受心法。<a id="a-6r"></a>以修身故渐次能生戒定慧品能灭诸业。<a id="a-6s"></a>灭诸业故生死亦灭。<a id="a-6t"></a>又经中说有四种人。<a id="a-6u"></a>有结使利而不深。<a id="a-6v"></a>有深而不利。<a id="a-6w"></a>有亦深亦利。<a id="a-6x"></a>有不深不利。<a id="a-6y"></a>初名有增上结。<a id="a-6z"></a>时时而来。<a id="a-70"></a>次名若软中结常来在心。<a id="a-71"></a>三名若增上结常来在心。<a id="a-72"></a>四名若软中结有时而来。<a id="a-73"></a>若人得闻佛法正论。<a id="a-74"></a>断二种结深而利者。<a id="a-75"></a>又解佛法义。<a id="a-76"></a>既不自恼亦不恼他。<a id="a-77"></a>外道持戒即自恼身。<a id="a-78"></a>若堕邪见即恼他人。<a id="a-79"></a>谓无罪福业果报故。<a id="a-7A"></a>若行布施。<a id="a-7B"></a>亦是自恼亦名恼他。<a id="a-7C"></a>如天祠中</p>
  <p data-pb></p>
  <h2 id="a7D">四法品第十六</h2>
  <p id="a7E">习此论得上摄法。<a id="a-7F"></a>如经中说。<a id="a-7G"></a>有四摄法布施、<a id="a-7H"></a>爱语、<a id="a-7I"></a>利行．同利。<a id="a-7J"></a>布施者衣食等物。<a id="a-7K"></a>以此财施摄取众生。<a id="a-7L"></a>还可败坏。<a id="a-7M"></a>爱语者随意语言。<a id="a-7N"></a>是亦有咎取彼意故。<a id="a-7O"></a>利行者为他求利。<a id="a-7P"></a>若有因缘助他成事。<a id="a-7Q"></a>是亦可坏。<a id="a-7R"></a>同利者如共一船。<a id="a-7S"></a>忧喜是同。<a id="a-7T"></a>是或可坏。<a id="a-7U"></a>若人以法布施爱语利行同利摄取众生。<a id="a-7V"></a>则不可坏。<a id="a-7W"></a>以法摄者谓习此论。<a id="a-7X"></a>又习此论得上依止。<a id="a-7Y"></a>如经中说依法不依人。<a id="a-7Z"></a>有人虽言我从佛闻。<a id="a-7a"></a>若从多识比丘所闻。<a id="a-7b"></a>若从二三比丘所闻。<a id="a-7c"></a>若众中闻。<a id="a-7d"></a>若从大德长宿边闻。<a id="a-7e"></a>不以信此人故便受其语。<a id="a-7f"></a>是语若入修多罗中不违法相随顺比尼。<a id="a-7g"></a>然后应受。<a id="a-7h"></a>入修多罗者谓入了义修多罗中。<a id="a-7i"></a>了义修多罗者谓是义趣不违法相。<a id="a-7j"></a>法相者随顺比尼。<a id="a-7k"></a>比尼名灭。<a id="a-7l"></a>如观有为法常乐我净则不灭贪等。<a id="a-7m"></a>若观有为法无常苦空无我则灭贪等。<a id="a-7n"></a>知无常等名为法相。<a id="a-7o"></a>是应依法不依于人。<a id="a-7p"></a>若说依法则总一切法。<a id="a-7q"></a>是故次说依了义经不依不了义经。<a id="a-7r"></a>了义经者即第三依。<a id="a-7s"></a>谓依于义不依语也。<a id="a-7t"></a>若此语义入修多罗中不违法相随顺比尼。<a id="a-7u"></a>是则依止。<a id="a-7v"></a>依智不依识者识名识色等法。<a id="a-7w"></a>如经中说。<a id="a-7x"></a>能识故识智名通达实法。<a id="a-7y"></a>如经中说。<a id="a-7z"></a>如实知色受想行识故名为智。<a id="a-80"></a>如实即空。<a id="a-81"></a>是故识有所得。<a id="a-82"></a>不应依也。<a id="a-83"></a>若依于智即是依空。<a id="a-84"></a>欲通达此上依止故。<a id="a-85"></a>当习此论。<a id="a-86"></a>又经中说天人四轮能增善法。<a id="a-87"></a>一住善处。<a id="a-88"></a>二依善人。<a id="a-89"></a>三自发正愿。<a id="a-8A"></a>四宿殖善根。<a id="a-8B"></a>住善处者谓处中国离于五难。<a id="a-8C"></a>依善人者生值佛世。<a id="a-8D"></a>宿殖善根者不聋哑等。<a id="a-8E"></a>自发正愿者是谓正见。<a id="a-8F"></a>正见必从闻佛法生。<a id="a-8G"></a>是故应习此佛法正论。<a id="a-8H"></a>又诵习此论者于寿命中得大坚利。<a id="a-8I"></a>谓通达谛。<a id="a-8J"></a>如经中说。<a id="a-8K"></a>有四坚法说坚．定坚．见坚．解脱坚。<a id="a-8L"></a>说坚者若说一切有为皆无常苦一切无我寂灭泥洹是名说坚。<a id="a-8M"></a>是闻慧满。<a id="a-8N"></a>因此得定名思慧满。<a id="a-8O"></a>因此定故观有为法无常苦等。<a id="a-8P"></a>能得正见名修慧满。<a id="a-8Q"></a>三慧得果名解脱坚。<a id="a-8R"></a>又若闻佛法正论则得大利。<a id="a-8S"></a>如经中说四大利法。<a id="a-8T"></a>亲近善人听闻正法。<a id="a-8U"></a>自正忆念。<a id="a-8V"></a>随顺法行。<a id="a-8W"></a>若近善人则闻正法。<a id="a-8X"></a>以此正法在善人故。<a id="a-8Y"></a>闻正法已则生正念。<a id="a-8Z"></a>以无常等正观诸法。<a id="a-8a"></a>从是正观能随法行。<a id="a-8b"></a>谓无漏见也。<a id="a-8c"></a>又闻此论则具四德处慧德处．实德处．舍德处．寂灭德处。<a id="a-8d"></a>闻法生慧是慧德处。<a id="a-8e"></a>以是智慧见真谛空名实德处。<a id="a-8f"></a>见真空故得离烦恼名舍德处。<a id="a-8g"></a>烦恼尽故心得寂灭是寂灭德处。<a id="a-8h"></a>又人得闻佛法正论。<a id="a-8i"></a>能种随顺泥洹四种善根。<a id="a-8j"></a>所谓暖法．顶法．忍法．世间第一法。<a id="a-8k"></a>以无常等行观五阴时。<a id="a-8l"></a>生顺泥洹下软善根能令心热。<a id="a-8m"></a>是名暖法。<a id="a-8n"></a>暖法增长成中善根。<a id="a-8o"></a>名为顶法。<a id="a-8p"></a>顶法增长成上善根。<a id="a-8q"></a>名为忍法。<a id="a-8r"></a>忍法增长成上上善根。<a id="a-8s"></a>名世间第一法。<a id="a-8t"></a>又有四种善根。<a id="a-8u"></a>退分．住分．增分．达分。<a id="a-8v"></a>离诸禅定。<a id="a-8w"></a>礼敬诵读是等善根名为退分。<a id="a-8x"></a>得定等善根是名住分。<a id="a-8y"></a>从闻思等生诸善根是名增分。<a id="a-8z"></a>无漏善根是名达分。<a id="a-90"></a>若闻佛法永离退分得三分善根。</p>
  <p data-pb></p>
  <h2 id="a91">四谛品第十七</h2>
  <p id="a92">人闻佛法义。<a id="a-93"></a>则能善知分别四谛苦谛、<a id="a-94"></a>集谛、<a id="a-95"></a>灭谛．道谛．苦谛者谓三界也。<a id="a-96"></a>欲界者从阿鼻地狱至他化自在。<a id="a-97"></a>色界者从梵世至阿迦尼吒。<a id="a-98"></a>无色界者四无色也。<a id="a-99"></a>又有四识处色受想行。<a id="a-9A"></a>外道或谓识依神住。<a id="a-9B"></a>故佛说识依此四处。<a id="a-9C"></a>又有四生。<a id="a-9D"></a>卵生．胎生．湿生．化生。<a id="a-9E"></a>诸天地狱一切化生。<a id="a-9F"></a>饿鬼二种胎生化生。<a id="a-9G"></a>余残四生。<a id="a-9H"></a>又有四食。<a id="a-9I"></a>揣食者若粗若细。<a id="a-9J"></a>饭等名粗。<a id="a-9K"></a>酥油香气及诸饮等是名为细。<a id="a-9L"></a>触食者冷暖风等。<a id="a-9M"></a>意思食者。<a id="a-9N"></a>或有人以思愿活命。<a id="a-9O"></a>识食者中阴地狱无色众生。<a id="a-9P"></a>入灭定者虽无现识识得在故亦名识食。<a id="a-9Q"></a>又有六道。<a id="a-9R"></a>上罪地狱。<a id="a-9S"></a>中罪畜生。<a id="a-9T"></a>下罪饿鬼。<a id="a-9U"></a>上善天道。<a id="a-9V"></a>中善人道。<a id="a-9W"></a>下善阿修罗道。<a id="a-9X"></a>又有六种。<a id="a-9Y"></a>地水火风空识。<a id="a-9Z"></a>四大围空有识在中数名为人。<a id="a-9a"></a>又六触入。<a id="a-9b"></a>眼等六根与识和合名为触入。<a id="a-9c"></a>又七识处。<a id="a-9d"></a>于是处中以颠倒力故识贪乐住。<a id="a-9e"></a>又世八法。<a id="a-9f"></a>利衰称讥毁誉苦乐。<a id="a-9g"></a>人在世间必受此事故名世法。<a id="a-9h"></a>九众生居。<a id="a-9i"></a>众生皆以颠倒力故能处此中。<a id="a-9j"></a>又有诸法五种分别。<a id="a-9k"></a>五阴．十二入．十八界．十二因缘．二十二根。<a id="a-9l"></a>五阴者。<a id="a-9m"></a>眼色为色阴。<a id="a-9n"></a>依此生识能取前色是名识阴。<a id="a-9o"></a>即时心生男女怨亲等想名为想阴。<a id="a-9p"></a>若分别知怨亲中人生三种受是名受阴。<a id="a-9q"></a>是三受中生三种烦恼是名行阴。<a id="a-9r"></a>以此事起受身因缘名五受阴。<a id="a-9s"></a>以四缘识生。<a id="a-9t"></a>所谓因缘．次第缘．缘缘．增上缘。<a id="a-9u"></a>以业为因缘。<a id="a-9v"></a>识为次第缘。<a id="a-9w"></a>以识次第生识故色为缘缘。<a id="a-9x"></a>眼为增上缘。<a id="a-9y"></a>此中识从二因缘生。<a id="a-9z"></a>所谓眼色乃至意法名十二入。<a id="a-A0"></a>是中加识名十八界。<a id="a-A1"></a>谓眼界．色界．眼识界等。<a id="a-A2"></a>是阴等法。<a id="a-A3"></a>云何当生。<a id="a-A4"></a>在十二时中故名十二因缘。<a id="a-A5"></a>是中无明是烦恼。<a id="a-A6"></a>行名为业。<a id="a-A7"></a>因此二事。<a id="a-A8"></a>次第生识名色六入触受。<a id="a-A9"></a>爱取二法是名烦恼。<a id="a-AA"></a>有名为业。<a id="a-AB"></a>未来世中初受身识名之为生。<a id="a-AC"></a>余名老死。<a id="a-AD"></a>是十二因缘示有过去未来现在。<a id="a-AE"></a>但众缘生无有我也。<a id="a-AF"></a>又为生死往来还灭。<a id="a-AG"></a>故说二十二根。<a id="a-AH"></a>一切众生初受身时以识为本。<a id="a-AI"></a>是识六种。<a id="a-AJ"></a>从眼等生故说六根。<a id="a-AK"></a>所谓眼根乃至意根。<a id="a-AL"></a>能生六识故名六根。<a id="a-AM"></a>可以分别男女相故名男女根。<a id="a-AN"></a>有人名为身根少分。<a id="a-AO"></a>此六根或名六入。<a id="a-AP"></a>从是六事生六种识故名为寿。<a id="a-AQ"></a>所以者何。<a id="a-AR"></a>是六入六识得相续生故名为寿。<a id="a-AS"></a>是相续断故名为死。<a id="a-AT"></a>是故此事名之曰命。<a id="a-AU"></a>是中何等是根。<a id="a-AV"></a>所谓业也。<a id="a-AW"></a>以因业故六入六识得相续生。<a id="a-AX"></a>是命中业名为命根。<a id="a-AY"></a>是业从诸受生。<a id="a-AZ"></a>诸受即名乐等五根。<a id="a-Aa"></a>从此五根生贪爱等一切烦恼及身口业。<a id="a-Ab"></a>此业因缘还受生死。<a id="a-Ac"></a>是为垢法。<a id="a-Ad"></a>能令生死因缘相续。<a id="a-Ae"></a>以何因缘能生净法。<a id="a-Af"></a>必因信等。<a id="a-Ag"></a>信等四法因缘成慧。<a id="a-Ah"></a>慧有三时。<a id="a-Ai"></a>谓未知．欲知．知已。<a id="a-Aj"></a>修习所作办时。<a id="a-Ak"></a>此根皆是智慧差别。<a id="a-Al"></a>佛以生死往来还灭垢净故说二十二根。<a id="a-Am"></a>如是等法苦谛所摄。<a id="a-An"></a>能知此者是名善知苦谛。<a id="a-Ao"></a>集谛者业及烦恼。<a id="a-Ap"></a>业者业品中当说。<a id="a-Aq"></a>烦恼者烦恼品中当说。<a id="a-Ar"></a>诸业烦恼是后身因缘故名集谛。<a id="a-As"></a>灭谛者后灭谛聚中当广说。<a id="a-At"></a>谓假名心法心空心。<a id="a-Au"></a>灭此三心故名灭谛。<a id="a-Av"></a>道谛者谓三十七助菩提法。<a id="a-Aw"></a>四念处．四正勤．四如意足．五根．五力．七菩提分．八圣道分。<a id="a-Ax"></a>四念处者身受心法。<a id="a-Ay"></a>中正安念及从念生慧观身无常等安住缘中名身念处。<a id="a-Az"></a>是念及慧渐次转增能分别受名受念处。<a id="a-B0"></a>又转清净能分别心名心念处。<a id="a-B1"></a>能以正行分别诸法名法念处。<a id="a-B2"></a>四正勤者。<a id="a-B3"></a>若生恶不善法见其过患为断故生欲勤精进。<a id="a-B4"></a>断方便谓知见。<a id="a-B5"></a>缘未生恶不善法为不生故生欲勤精进。<a id="a-B6"></a>不生方便谓知见。<a id="a-B7"></a>缘未生善法为生故生欲勤精进。<a id="a-B8"></a>生方便谓知见缘已生善法为增长故生欲勤精进。<a id="a-B9"></a>以上中下次第方便及不退转故。<a id="a-BA"></a>四如意足者。<a id="a-BB"></a>欲三昧妙行成就。<a id="a-BC"></a>修如意分。<a id="a-BD"></a>因欲生三昧名欲三昧。<a id="a-BE"></a>欲精进信猗忆念安慧思舍等妙法共成名妙行成就。<a id="a-BF"></a>功德增长故名如意足。<a id="a-BG"></a>是欲增长名为精进。<a id="a-BH"></a>是名第二。<a id="a-BI"></a>行者有欲有精进故修习定慧得心三昧。<a id="a-BJ"></a>所谓定也。<a id="a-BK"></a>思惟三昧所谓慧也。<a id="a-BL"></a>五根者。<a id="a-BM"></a>闻法生信是名信根。<a id="a-BN"></a>信已为断垢法证净法故勤发精进是名精进根。<a id="a-BO"></a>修四念处是名念根。<a id="a-BP"></a>因念能成三昧。<a id="a-BQ"></a>是名定根。<a id="a-BR"></a>因定生慧是名慧根。<a id="a-BS"></a>是五根增长有力故名五力。<a id="a-BT"></a>八圣道分者。<a id="a-BU"></a>从闻生慧能信五阴无常苦等。<a id="a-BV"></a>是名正见。<a id="a-BW"></a>是慧若从思生名正思惟。<a id="a-BX"></a>以正思惟断诸不善修集诸善发行精进。<a id="a-BY"></a>从此渐次出家受戒得三道分正语．正业．正命。<a id="a-BZ"></a>从此正戒次成念处及诸禅定。<a id="a-Ba"></a>因此念定得如实智。<a id="a-Bb"></a>名八道分。<a id="a-Bc"></a>如是次第。<a id="a-Bd"></a>又八道分中戒应在初。<a id="a-Be"></a>所以者何。<a id="a-Bf"></a>戒定慧品义次第故。<a id="a-Bg"></a>正念正定是名定品。<a id="a-Bh"></a>精进常遍一切处行。<a id="a-Bi"></a>慧品近道故在后说。<a id="a-Bj"></a>是慧二种若粗若妙。<a id="a-Bk"></a>粗者闻慧思慧名正思惟。<a id="a-Bl"></a>妙者修慧谓入暖等法中。<a id="a-Bm"></a>能破假名及五阴法是名正见。<a id="a-Bn"></a>以此正见见五阴灭名初入道。<a id="a-Bo"></a>从是次得七菩提分。<a id="a-Bp"></a>念菩提分者。<a id="a-Bq"></a>学人失念则起烦恼故。<a id="a-Br"></a>系念善处系念先来所得正见是名择法。<a id="a-Bs"></a>不舍择法故名精进。<a id="a-Bt"></a>行精进时烦恼减少心生欢喜故名为喜。<a id="a-Bu"></a>以心喜故则身得猗是名为猗。<a id="a-Bv"></a>身猗得乐乐则心定。<a id="a-Bw"></a>是定难得名为金刚。<a id="a-Bx"></a>得无著果断忧喜等故名为舍。<a id="a-By"></a>是名上行。<a id="a-Bz"></a>又不没不发其心平等故名为舍。<a id="a-C0"></a>菩提名无学智。<a id="a-C1"></a>修此七法能得菩提名菩提分。<a id="a-C2"></a>是三十七品得四沙门果。<a id="a-C3"></a>须陀洹果者谓通达空以此空智能断三结。<a id="a-C4"></a>斯陀含果者即修此道能薄烦恼于欲界中余有二生。<a id="a-C5"></a>阿那含果者能断欲界一切烦恼。<a id="a-C6"></a>阿罗汉者断一切烦恼。<a id="a-C7"></a>若能修习此佛法论。<a id="a-C8"></a>则能通达四谛。<a id="a-C9"></a>得四沙门果。<a id="a-CA"></a>故应修习此正法论。</p>
  <h2 id="aCB">法聚品第十八</h2>
  <p id="aCC">习此论者。<a id="a-CD"></a>则能通达可知等法聚。<a id="a-CE"></a>以通达故。<a id="a-CF"></a>外道邪论不能制伏。<a id="a-CG"></a>亦能速灭烦恼。<a id="a-CH"></a>自能离苦亦能济人。<a id="a-CI"></a>可知等法聚者。<a id="a-CJ"></a>谓可知法、<a id="a-CK"></a>可识法。<a id="a-CL"></a>色法、<a id="a-CM"></a>无色法。<a id="a-CN"></a>可见法．不可见法。<a id="a-CO"></a>有对法．无对法。<a id="a-CP"></a>有漏法．无漏法。<a id="a-CQ"></a>有为法．无为法。<a id="a-CR"></a>心法．非心法。<a id="a-CS"></a>心数法．非心数法。<a id="a-CT"></a>心相应法．心不相应法。<a id="a-CU"></a>心共有法．心不共有法。<a id="a-CV"></a>随心行法．不随心行法。<a id="a-CW"></a>内法．外法。<a id="a-CX"></a>粗法．细法。<a id="a-CY"></a>上法．下法。<a id="a-CZ"></a>近法．远法。<a id="a-Ca"></a>受法．非受法。<a id="a-Cb"></a>出法．非出法。<a id="a-Cc"></a>共凡夫法．不共凡夫法。<a id="a-Cd"></a>次第法．非次第法。<a id="a-Ce"></a>有次第法．无次第法。<a id="a-Cf"></a>如是等二法。<a id="a-Cg"></a>又有三法。<a id="a-Ch"></a>色法．心法．心不相应法。<a id="a-Ci"></a>过去法．未来法．现在法。<a id="a-Cj"></a>善法．不善法．无记法。<a id="a-Ck"></a>学法．无学法．非学非无学法。<a id="a-Cl"></a>见谛断法．思惟断法．无断法。<a id="a-Cm"></a>如是等三法。<a id="a-Cn"></a>又有四法。<a id="a-Co"></a>欲界系法．色界系法．无色界系法．不系法。<a id="a-Cp"></a>又有四道。<a id="a-Cq"></a>苦难行道．苦易行道．乐难行道．乐易行道。<a id="a-Cr"></a>又有四味。<a id="a-Cs"></a>出味．离味．寂灭味．正智味。<a id="a-Ct"></a>又有四证法。<a id="a-Cu"></a>身证法．念证法．眼证法．慧证法。<a id="a-Cv"></a>四受身。<a id="a-Cw"></a>四入胎。<a id="a-Cx"></a>四缘。<a id="a-Cy"></a>四信。<a id="a-Cz"></a>四圣种。<a id="a-D0"></a>四恶行。<a id="a-D1"></a>如是等。<a id="a-D2"></a>四法。<a id="a-D3"></a>五阴。<a id="a-D4"></a>六种。<a id="a-D5"></a>六内入。<a id="a-D6"></a>六外入。<a id="a-D7"></a>六生性。<a id="a-D8"></a>六喜行。<a id="a-D9"></a>六忧行。<a id="a-DA"></a>六舍行。<a id="a-DB"></a>六妙行。<a id="a-DC"></a>七净。<a id="a-DD"></a>八福生。<a id="a-DE"></a>九次第灭。<a id="a-DF"></a>十圣处。<a id="a-DG"></a>十二因缘。<a id="a-DH"></a>如是可知等法聚无量无边不可说尽。<a id="a-DI"></a>我今略举其要。<a id="a-DJ"></a>可知法者第一义谛也。<a id="a-DK"></a>可识法者谓世谛也。<a id="a-DL"></a>色法者色声香味触也。<a id="a-DM"></a>无色法者心及无作法也。<a id="a-DN"></a>可见法者谓色入也。<a id="a-DO"></a>有对法者色法是也。<a id="a-DP"></a>有漏法者若法能生诸漏。<a id="a-DQ"></a>如非阿罗汉假名法中心是也。<a id="a-DR"></a>与上相违名无漏法也。<a id="a-DS"></a>有为法者从众缘生。<a id="a-DT"></a>五阴是也。<a id="a-DU"></a>无为法者五阴尽灭是也。<a id="a-DV"></a>心法者能缘是也。<a id="a-DW"></a>心数法者若识得缘即次第生想等是也。<a id="a-DX"></a>心相应法者谓识得缘次第必生如想等是也。<a id="a-DY"></a>心共有法者谓法心共有如色心不相应行是也。<a id="a-DZ"></a>随心行法者若法有心则生无心不生。<a id="a-Da"></a>如身口无作业也。<a id="a-Db"></a>内法者己身内六入也。<a id="a-Dc"></a>粗细法者相待有也。<a id="a-Dd"></a>如观五欲色定为细。<a id="a-De"></a>观无色定色定为粗也。<a id="a-Df"></a>上下法者亦如是也。<a id="a-Dg"></a>近远法者或异方故远。<a id="a-Dh"></a>或不相似故远也。<a id="a-Di"></a>受法者从身生法也。<a id="a-Dj"></a>出法者谓善法也。<a id="a-Dk"></a>共凡夫法者有漏法也。<a id="a-Dl"></a>次第法者从他次第生也。<a id="a-Dm"></a>有次第法者能生次第也。<a id="a-Dn"></a>色法者色等五法也。<a id="a-Do"></a>心法者如上说也。<a id="a-Dp"></a>心不相应行者无作业也。<a id="a-Dq"></a>过去法者已灭法也。<a id="a-Dr"></a>未来法者当生法也。<a id="a-Ds"></a>现在法者生而未灭也。<a id="a-Dt"></a>善法者为利益他众生及真实智也。<a id="a-Du"></a>与上相违名不善法也。<a id="a-Dv"></a>二俱相违名无记法也。<a id="a-Dw"></a>学法者学人无漏心法也。<a id="a-Dx"></a>无学法者无学人在第一义心也。<a id="a-Dy"></a>余名非学非无学也。<a id="a-Dz"></a>见谛断法者谓须陀洹所断示相我慢及从此生法也。<a id="a-E0"></a>思惟断法者。<a id="a-E1"></a>谓须陀洹斯陀含阿那含所断不示相我慢及从此生法也。<a id="a-E2"></a>无断法者谓无漏也。<a id="a-E3"></a>欲界系法者若法报得阿鼻地狱乃至他化自在天也。<a id="a-E4"></a>色界系法者从梵世乃至阿迦尼吒天也。<a id="a-E5"></a>无色界系法者四无色也。<a id="a-E6"></a>不系法者无漏法也。<a id="a-E7"></a>苦难行道者钝根得定行道者是也。<a id="a-E8"></a>苦易行道者利根得定行道者是也。<a id="a-E9"></a>乐难行道者钝根得慧行道者是也。<a id="a-EA"></a>乐易行道者利根得慧行道者是也。<a id="a-EB"></a>出味者出家求道也。<a id="a-EC"></a>离味者身心远离也。<a id="a-ED"></a>寂灭味者得禅定也。<a id="a-EE"></a>正智味者通达四谛也。<a id="a-EF"></a>念证法者四念处也。<a id="a-EG"></a>因是念处能生四禅是名身证。<a id="a-EH"></a>因四禅故能生三明名为眼证。<a id="a-EI"></a>通达四谛名为慧证。<a id="a-EJ"></a>四受身。<a id="a-EK"></a>有能自害他不能害。<a id="a-EL"></a>有为他害不能自害。<a id="a-EM"></a>有能自害他亦能害。<a id="a-EN"></a>有不自害不为他害。<a id="a-EO"></a>四入胎者。<a id="a-EP"></a>有不自念入胎亦不自念住胎出胎。<a id="a-EQ"></a>有自念入胎而不自念住胎出胎。<a id="a-ER"></a>有自念入胎住胎而不自念出胎。<a id="a-ES"></a>有自念入胎住胎出胎。<a id="a-ET"></a>以颠倒心乱故不自念。<a id="a-EU"></a>心正不乱故能自念。<a id="a-EV"></a>四缘。<a id="a-EW"></a>因缘者。<a id="a-EX"></a>生因．习因．依因。<a id="a-EY"></a>生因者若法生时能与作因。<a id="a-EZ"></a>如业为报因。<a id="a-Ea"></a>习因者如习贪欲贪欲增长。<a id="a-Eb"></a>依因者如心心数法依色香等。<a id="a-Ec"></a>是名因缘。<a id="a-Ed"></a>次第缘者如以前心法灭故后心得次第生。<a id="a-Ee"></a>缘缘者若从缘生法如色能生眼识。<a id="a-Ef"></a>增上缘者谓法生时诸余缘也。<a id="a-Eg"></a>信佛者谓得真智于佛生清净心决定知佛于众生中尊。<a id="a-Eh"></a>信此真智即是信法。<a id="a-Ei"></a>得是智者一切众中最为第一。<a id="a-Ej"></a>是名信僧。<a id="a-Ek"></a>得圣所爱戒。<a id="a-El"></a>谓以深心不造诸恶。<a id="a-Em"></a>知我因是戒能信三宝。<a id="a-En"></a>信是戒力故名信戒也。<a id="a-Eo"></a>以四圣种故不为衣服爱之所染。<a id="a-Ep"></a>不为饮食卧具从身爱之所染。<a id="a-Eq"></a>故名四圣种。<a id="a-Er"></a>四恶行以贪故嗔故怖畏故痴故堕恶道中。<a id="a-Es"></a>色阴者色等五法也。<a id="a-Et"></a>受阴者能缘法也。<a id="a-Eu"></a>想阴者能分别假名法也。<a id="a-Ev"></a>行阴者能生后身法也。<a id="a-Ew"></a>识阴者唯能识尘法也。<a id="a-Ex"></a>地种者色香味触和合。<a id="a-Ey"></a>坚相多者名为地种。<a id="a-Ez"></a>湿相多者名为水种。<a id="a-F0"></a>热相多者名为火种。<a id="a-F1"></a>轻相多者名为风种。<a id="a-F2"></a>色相无故说名空种。<a id="a-F3"></a>能缘法故名为识种。<a id="a-F4"></a>眼入者四大和合眼识所依故名眼入。<a id="a-F5"></a>耳鼻舌身入亦如是。<a id="a-F6"></a>意入者谓心也。<a id="a-F7"></a>色入者眼识所缘法也。<a id="a-F8"></a>声香味触法入亦如是。<a id="a-F9"></a>六生性者。<a id="a-FA"></a>谓黑性人能习黑法。<a id="a-FB"></a>亦习白法及黑白法。<a id="a-FC"></a>白性人亦如是也。<a id="a-FD"></a>六喜行者依贪心也。<a id="a-FE"></a>六忧行者依嗔心也。<a id="a-FF"></a>六舍行者依痴心也。<a id="a-FG"></a>六妙行者实智慧也。<a id="a-FH"></a>七净戒净者戒律仪也。<a id="a-FI"></a>心净者得禅定也。<a id="a-FJ"></a>见净者断身见也。<a id="a-FK"></a>度疑净者断疑结也。<a id="a-FL"></a>道非道知见净者断戒取也。<a id="a-FM"></a>行知见净者思惟道也。<a id="a-FN"></a>行断知见净者无学道也。<a id="a-FO"></a>八福生者人中富贵乃至梵世也。<a id="a-FP"></a>诸福报乐此中最多故说此八也。<a id="a-FQ"></a>九次第灭者入初禅灭语言。<a id="a-FR"></a>二禅灭觉观。<a id="a-FS"></a>三禅灭喜。<a id="a-FT"></a>四禅灭出入息。<a id="a-FU"></a>虚空处灭色相。<a id="a-FV"></a>识处灭无边虚空相。<a id="a-FW"></a>无所有处灭无边识相。<a id="a-FX"></a>非想非非想处灭无所有想入灭尽定灭受及想也。<a id="a-FY"></a>十圣处者圣人断五法成六法。<a id="a-FZ"></a>守一法依四法。<a id="a-Fa"></a>灭伪谛舍诸求。<a id="a-Fb"></a>不浊思惟离诸身行。<a id="a-Fc"></a>善得心解脱。<a id="a-Fd"></a>善得慧解脱。<a id="a-Fe"></a>所作已办。<a id="a-Ff"></a>独而无侣。<a id="a-Fg"></a>断五法者断五上结得阿罗汉一切结尽。<a id="a-Fh"></a>行六妙法。<a id="a-Fi"></a>眼等诸情于色等尘不忧不喜亦不痴故。<a id="a-Fj"></a>守一法者系念身也。<a id="a-Fk"></a>依四法者谓乞食等四依法也。<a id="a-Fl"></a>复有人言。<a id="a-Fm"></a>依四法者圣人有法远离。<a id="a-Fn"></a>有法亲近。<a id="a-Fo"></a>有法除灭。<a id="a-Fp"></a>有法忍受。<a id="a-Fq"></a>净持戒故能达实相名离伪谛。<a id="a-Fr"></a>断一切见名得初果。<a id="a-Fs"></a>舍诸求者谓欲求．有求．及梵行求。<a id="a-Ft"></a>得初果故知有为法皆是虚诳。<a id="a-Fu"></a>欲舍三求。<a id="a-Fv"></a>得金刚三昧已。<a id="a-Fw"></a>舍于学道。<a id="a-Fx"></a>尔时能尽名舍诸求。<a id="a-Fy"></a>不浊思惟者灭六种觉心得清净。<a id="a-Fz"></a>能薄三毒得第二果。<a id="a-G0"></a>灭除贪忧得第三果名不浊思惟。<a id="a-G1"></a>离身行者除欲界结得四禅故名离身行。<a id="a-G2"></a>得尽智故名善得心解脱。<a id="a-G3"></a>得无生智故名善得慧解脱。<a id="a-G4"></a>诸圣人心住此十处故名圣处。<a id="a-G5"></a>佛法所作必应尽苦故曰所作已办。<a id="a-G6"></a>远离凡夫及诸学人故曰无侣。<a id="a-G7"></a>心离诸法住毕竟空故名为独。<a id="a-G8"></a>十二因缘。<a id="a-G9"></a>无明者谓随假名心。<a id="a-GA"></a>因此倒心能集诸业故曰无明缘行。<a id="a-GB"></a>识随业故能受有身。<a id="a-GC"></a>故曰行缘识也。<a id="a-GD"></a>受有身已。<a id="a-GE"></a>名为名色六入触受。<a id="a-GF"></a>此诸分等随时渐增。<a id="a-GG"></a>受诸受时依止假名故能生爱。<a id="a-GH"></a>因爱生余烦恼故名为取。<a id="a-GI"></a>爱取因缘有。<a id="a-GJ"></a>是名三分。<a id="a-GK"></a>从是诸业烦恼因缘后世中生。<a id="a-GL"></a>从生因缘有老死等。<a id="a-GM"></a>是中若说无明诸行则明过去世有。<a id="a-GN"></a>令断常见知从无始生死往来从业烦恼因缘受身。<a id="a-GO"></a>若说生死则明未来世有。<a id="a-GP"></a>令断断见。<a id="a-GQ"></a>若不得真智则生死无边。<a id="a-GR"></a>但有苦果。<a id="a-GS"></a>若说中间八分。<a id="a-GT"></a>明现在法。<a id="a-GU"></a>但从众缘相续故生无有真实。<a id="a-GV"></a>此中无明诸行是先世因缘。<a id="a-GW"></a>此因缘果谓识名色六入触受。<a id="a-GX"></a>从此五事起爱取有。<a id="a-GY"></a>是未来世因。<a id="a-GZ"></a>此因缘果谓生老死。<a id="a-Ga"></a>若受诸受时还生爱取。<a id="a-Gb"></a>是故此十二分轮转无穷。<a id="a-Gc"></a>能得真智则不集诸业。<a id="a-Gd"></a>诸业不集则无有生。<a id="a-Ge"></a>生名起成。<a id="a-Gf"></a>若人习此正论。<a id="a-Gg"></a>则知诸法皆自相空不集诸业。<a id="a-Gh"></a>诸业不集则无有生。<a id="a-Gi"></a>无有生故老死忧悲苦恼都灭。<a id="a-Gj"></a>故欲自利兼利众生渐成佛道。<a id="a-Gk"></a>炽然自法。<a id="a-Gl"></a>灭他法者。<a id="a-Gm"></a>当习此论。</p>
  <h2 id="aGn">十论初有相品第十九</h2>
  <p id="aGo">问曰。<a id="a-Gp"></a>汝经初言广习诸异论。<a id="a-Gq"></a>欲论佛法义。<a id="a-Gr"></a>何等是诸异论。<a id="a-Gs"></a>答曰。<a id="a-Gt"></a>于三藏中多诸异论。<a id="a-Gu"></a>但人多喜起诤论者。<a id="a-Gv"></a>所谓二世有、<a id="a-Gw"></a>二世无。<a id="a-Gx"></a>一切有、<a id="a-Gy"></a>一切无。<a id="a-Gz"></a>中阴有．中阴无。<a id="a-H0"></a>四谛次第得．一时得。<a id="a-H1"></a>有退．无退。<a id="a-H2"></a>使与心相应．心不相应。<a id="a-H3"></a>心性本净．性本不净。<a id="a-H4"></a>已受报业或有或无。<a id="a-H5"></a>佛在僧数不在僧数。<a id="a-H6"></a>有人无人。<a id="a-H7"></a>有人言二世法有或有言无。<a id="a-H8"></a>问曰。<a id="a-H9"></a>何因缘故说有。<a id="a-HA"></a>何因缘故说无。<a id="a-HB"></a>答曰。<a id="a-HC"></a>有者。<a id="a-HD"></a>若有法是中生心。<a id="a-HE"></a>二世法中能生心故。<a id="a-HF"></a>当知是有。<a id="a-HG"></a>问曰。<a id="a-HH"></a>汝当先说有相。<a id="a-HI"></a>答曰。<a id="a-HJ"></a>知所行处名曰有相。<a id="a-HK"></a>难曰。<a id="a-HL"></a>知亦行于无所有处。<a id="a-HM"></a>所以者何。<a id="a-HN"></a>如信解观非青见青。<a id="a-HO"></a>又所作幻事亦无而见有。<a id="a-HP"></a>又以知无所有故名入无所有处定。<a id="a-HQ"></a>又以指按目则见二月。<a id="a-HR"></a>又经中说。<a id="a-HS"></a>我知内无贪欲。<a id="a-HT"></a>又经中说。<a id="a-HU"></a>知色中贪断。<a id="a-HV"></a>名为色断。<a id="a-HW"></a>又如梦中无而妄见。<a id="a-HX"></a>以是等缘知亦行于无所有处。<a id="a-HY"></a>不可以知所行处故名为有。<a id="a-HZ"></a>答曰。<a id="a-Ha"></a>无有知行无所有处。<a id="a-Hb"></a>所以者何。<a id="a-Hc"></a>要以二法因缘故识得生。<a id="a-Hd"></a>一依二缘。<a id="a-He"></a>若当无缘而识生者亦应无依而识得生。<a id="a-Hf"></a>然则二法无用。<a id="a-Hg"></a>如是亦无解脱。<a id="a-Hh"></a>识应常生。<a id="a-Hi"></a>是故知识不行于无。<a id="a-Hj"></a>又以有所识故名为识。<a id="a-Hk"></a>若无所识则亦无识。<a id="a-Hl"></a>又说识能识尘。<a id="a-Hm"></a>谓眼识识色。<a id="a-Hn"></a>乃至意识识法。<a id="a-Ho"></a>若言有无缘识。<a id="a-Hp"></a>此识何所识耶。<a id="a-Hq"></a>又若言有无缘识是则错谬。<a id="a-Hr"></a>如有人言我狂心乱世间所无而我皆见。<a id="a-Hs"></a>又若知无所有不应生疑。<a id="a-Ht"></a>以有所知故得生疑。<a id="a-Hu"></a>又经中说。<a id="a-Hv"></a>若世间所无我知见者。<a id="a-Hw"></a>无有是处。<a id="a-Hx"></a>又汝言自相违。<a id="a-Hy"></a>若无何所知耶。<a id="a-Hz"></a>又经中说。<a id="a-I0"></a>能缘法者是心心数法。<a id="a-I1"></a>亦说一切诸法皆是所缘。<a id="a-I2"></a>此中不说无法为缘。<a id="a-I3"></a>又诸尘是生识因。<a id="a-I4"></a>若无以何为因。<a id="a-I5"></a>又经中说。<a id="a-I6"></a>三事和合故名为触。<a id="a-I7"></a>若法无者何所和合。<a id="a-I8"></a>又无缘之知云何可得。<a id="a-I9"></a>若知则不无。<a id="a-IA"></a>若无则不知。<a id="a-IB"></a>是故无无缘知。<a id="a-IC"></a>又汝言知行无所有处如信解观非青见青者无有是处。<a id="a-ID"></a>所以者何。<a id="a-IE"></a>是非青中实有青性。<a id="a-IF"></a>如经中说。<a id="a-IG"></a>是木中有净性。<a id="a-IH"></a>又取青相心力转广。<a id="a-II"></a>一切尽青。<a id="a-IJ"></a>非无青相。<a id="a-IK"></a>又幻网经说。<a id="a-IL"></a>有幻幻事者无众生中见似众生。<a id="a-IM"></a>故名为幻。<a id="a-IN"></a>又汝言以知无所有故名入。<a id="a-IO"></a>无所有处定者。<a id="a-IP"></a>以三昧力故生此无相。<a id="a-IQ"></a>非是无也。<a id="a-IR"></a>如实有色坏为空相。<a id="a-IS"></a>又入是三昧所见法少故名为无。<a id="a-IT"></a>如盐少故名无盐。<a id="a-IU"></a>慧少故名无慧。<a id="a-IV"></a>又如说非有想非无想处。<a id="a-IW"></a>是中虽实有想。<a id="a-IX"></a>亦说非有非无。<a id="a-IY"></a>又汝言以指按目见二月者。<a id="a-IZ"></a>见不审故以一为二。<a id="a-Ia"></a>若合一眼则不见二。<a id="a-Ib"></a>又汝言我知内无欲者。<a id="a-Ic"></a>是人见五盖相违七觉法故。<a id="a-Id"></a>便生念言我知无欲。<a id="a-Ie"></a>非知无也。<a id="a-If"></a>又汝言知色中贪断名色断者。<a id="a-Ig"></a>见真实慧与妄解相违故名贪断。<a id="a-Ih"></a>又汝言梦中无而见者。<a id="a-Ii"></a>因先见闻忆念分别及所修习故梦中见。<a id="a-Ij"></a>又冷热气盛故随梦见。<a id="a-Ik"></a>或以业缘故梦。<a id="a-Il"></a>如菩萨有诸大梦。<a id="a-Im"></a>或天神等来为现梦。<a id="a-In"></a>是故梦中见有。<a id="a-Io"></a>非知无也。<a id="a-Ip"></a>难曰。<a id="a-Iq"></a>汝言要以二法因缘识得生者。<a id="a-Ir"></a>是事不然。<a id="a-Is"></a>佛破神我故说二法因缘生识。<a id="a-It"></a>非尽然也。<a id="a-Iu"></a>又汝言以有所识故名识者。<a id="a-Iv"></a>识法有则知有。<a id="a-Iw"></a>无则知无。<a id="a-Ix"></a>若此事无。<a id="a-Iy"></a>以无此事故名为见空。<a id="a-Iz"></a>又三心灭故名为灭谛。<a id="a-J0"></a>若无空心何所灭耶。<a id="a-J1"></a>又汝言眼识识色乃至意识识法者。<a id="a-J2"></a>是识但能识尘不辩有无。<a id="a-J3"></a>又汝言若有无缘识是则错乱者。<a id="a-J4"></a>则有知无之知。<a id="a-J5"></a>如狂病人见所无者。<a id="a-J6"></a>又汝言若知无不应生疑者。<a id="a-J7"></a>若疑为有为无。<a id="a-J8"></a>则有无缘知也。<a id="a-J9"></a>又汝言如经中说若世间所无我若知见无是处者。<a id="a-JA"></a>是经不顺法相。<a id="a-JB"></a>似非佛语。<a id="a-JC"></a>或三昧如是。<a id="a-JD"></a>入此三昧所见尽有。<a id="a-JE"></a>为是三昧故如是说。<a id="a-JF"></a>又汝言汝言自相违者。<a id="a-JG"></a>我言缘无非相违也。<a id="a-JH"></a>又汝言心心数法能缘一切法。<a id="a-JI"></a>是缘者有心心数法。<a id="a-JJ"></a>而无所缘。<a id="a-JK"></a>亦心心数法不能实缘。<a id="a-JL"></a>故不名缘。<a id="a-JM"></a>又诸法实相。<a id="a-JN"></a>离诸相故不名为缘。<a id="a-JO"></a>又汝言诸尘是生识因若无以何为因者。<a id="a-JP"></a>即以无为因。<a id="a-JQ"></a>又汝言三事和合名为触者。<a id="a-JR"></a>若三事可得则有和合。<a id="a-JS"></a>非一切处尽有三事。<a id="a-JT"></a>又汝言若知不无若无不知者。<a id="a-JU"></a>若有缘知亦同是过。<a id="a-JV"></a>又汝言如木中有净性者。<a id="a-JW"></a>是事不然。<a id="a-JX"></a>有因中有果过故。<a id="a-JY"></a>又汝言取相心转广者。<a id="a-JZ"></a>是亦不然。<a id="a-Ja"></a>本青相少。<a id="a-Jb"></a>而见大地一切皆青则是妄见。<a id="a-Jc"></a>如是观少青故。<a id="a-Jd"></a>能见阎浮提尽皆是青非妄见耶。<a id="a-Je"></a>又汝言幻网经说有幻幻事者无众生中见似众生为众生事。<a id="a-Jf"></a>此事实无而见。<a id="a-Jg"></a>则是无缘知也。<a id="a-Jh"></a>又汝言以三昧力故生此无相如实有色坏为空者。<a id="a-Ji"></a>若色实有而坏为空则是颠倒。<a id="a-Jj"></a>又少而言无亦无颠倒。<a id="a-Jk"></a>又汝言见不审者。<a id="a-Jl"></a>是事不然。<a id="a-Jm"></a>如眼气病人见空中有毛其实无也。<a id="a-Jn"></a>又汝言见五盖相违七觉法故便生念言我知无者。<a id="a-Jo"></a>七觉法异。<a id="a-Jp"></a>无贪亦异。<a id="a-Jq"></a>云何为一。<a id="a-Jr"></a>又汝言见真实慧与妄解相违名贪断者。<a id="a-Js"></a>妄解名虚妄观。<a id="a-Jt"></a>是故说知欲断故色断真实慧者。<a id="a-Ju"></a>无常观也。<a id="a-Jv"></a>又汝言梦中见实者。<a id="a-Jw"></a>是事不然。<a id="a-Jx"></a>如梦堕舍而实不堕。<a id="a-Jy"></a>是故有知无之知。<a id="a-Jz"></a>不以知行故名有相。</p>
  <h2 id="aK0">无相品第二十</h2>
  <p id="aK1">问曰。<a id="a-K2"></a>若此非有相。<a id="a-K3"></a>今阴界入所摄法应当是有。<a id="a-K4"></a>答曰。<a id="a-K5"></a>此亦不然。<a id="a-K6"></a>所以者何。<a id="a-K7"></a>是人说凡夫法阴界入摄。<a id="a-K8"></a>是事不顺法相。<a id="a-K9"></a>若然者有说如等诸无为法亦应是有。<a id="a-KA"></a>而此实无。<a id="a-KB"></a>故知阴界入所摄法非是有相。<a id="a-KC"></a>问曰。<a id="a-KD"></a>若人以现知等信有所得。<a id="a-KE"></a>名为有相。<a id="a-KF"></a>答曰。<a id="a-KG"></a>此亦非有相。<a id="a-KH"></a>是可信法。<a id="a-KI"></a>决定分别不可得说。<a id="a-KJ"></a>又有经说应依于智不应依识。<a id="a-KK"></a>以性得故。<a id="a-KL"></a>色等诸尘不可得。<a id="a-KM"></a>后当广说。<a id="a-KN"></a>此无相不坏。<a id="a-KO"></a>有所得相云何可立。<a id="a-KP"></a>问曰。<a id="a-KQ"></a>有与法合故名为有。<a id="a-KR"></a>答曰。<a id="a-KS"></a>有后当破。<a id="a-KT"></a>又有中无有。<a id="a-KU"></a>云何有与法合故名有耶。<a id="a-KV"></a>以是因缘。<a id="a-KW"></a>有相决定分别不可得说。<a id="a-KX"></a>但以世谛故有。<a id="a-KY"></a>非第一义。<a id="a-KZ"></a>问曰。<a id="a-Ka"></a>若以世谛有者。<a id="a-Kb"></a>今还以世谛故。<a id="a-Kc"></a>说过去未来为有为无。<a id="a-Kd"></a>答曰。<a id="a-Ke"></a>无也。<a id="a-Kf"></a>所以者何。<a id="a-Kg"></a>若色等诸阴在现在世能有所作。<a id="a-Kh"></a>可得见知。<a id="a-Ki"></a>如经中说。<a id="a-Kj"></a>恼坏是色相。<a id="a-Kk"></a>若在现在则可恼坏。<a id="a-Kl"></a>非去来也。<a id="a-Km"></a>受等亦然。<a id="a-Kn"></a>故知但有现在五阴。<a id="a-Ko"></a>二世无也。</p>
  <p id="aKp">复次若法无作则无自相。<a id="a-Kq"></a>若过去火不能烧者不名为火。<a id="a-Kr"></a>识亦如是。<a id="a-Ks"></a>若在过去不能识者则不名识。<a id="a-Kt"></a>复次若无因而有。<a id="a-Ku"></a>是事不然。<a id="a-Kv"></a>过去法无因可有。<a id="a-Kw"></a>是故不然。<a id="a-Kx"></a>复次凡所有法皆众缘生。<a id="a-Ky"></a>如有地有种水等因缘则牙等生。<a id="a-Kz"></a>有纸笔人功则字得成。<a id="a-L0"></a>二法等合则有识生。<a id="a-L1"></a>未来世中牙字识等因缘未会。<a id="a-L2"></a>云何得有。<a id="a-L3"></a>是故二世不应有也。<a id="a-L4"></a>复次若未来法有。<a id="a-L5"></a>是则为常。<a id="a-L6"></a>以从未来至现在故。<a id="a-L7"></a>如从舍至舍则无无常。<a id="a-L8"></a>是事不可。<a id="a-L9"></a>又经中说。<a id="a-LA"></a>眼生无所从来。<a id="a-LB"></a>灭无所至。<a id="a-LC"></a>是故不应分别去来法也。<a id="a-LD"></a>复次若未来有眼色识者则应有作。<a id="a-LE"></a>过去亦尔。<a id="a-LF"></a>而实不然。<a id="a-LG"></a>是故知无去来法也。<a id="a-LH"></a>又去来色有则应有对有碍。<a id="a-LI"></a>而实不然。<a id="a-LJ"></a>是故无也。<a id="a-LK"></a>复次若瓶等物未来有者。<a id="a-LL"></a>则陶师等不应有作。<a id="a-LM"></a>而现有作故。<a id="a-LN"></a>无未来有。<a id="a-LO"></a>又佛说有为法三相可得。<a id="a-LP"></a>生灭住异。<a id="a-LQ"></a>生者若法先无今现有作。<a id="a-LR"></a>灭者作已还无。<a id="a-LS"></a>住异者相续故住变故名异。<a id="a-LT"></a>是三有为相皆在现在。<a id="a-LU"></a>非过去未来。</p>
 </body>
</html>