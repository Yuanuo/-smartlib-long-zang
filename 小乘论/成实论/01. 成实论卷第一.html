<!doctype html>
<html id="z3IBW1l19c" data-ver="1610">
 <head>
  <meta charset="utf-8">
  <meta author="诃梨跋摩">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">成实论卷第一</h1>
  <h2 id="a2">发聚中佛宝论初具足品第一</h2>
  <p id="a3">前礼所应礼　　自然正智者</p>
  <p id="a4">一切智应供　　大师利世间</p>
  <p id="a5">亦礼真净法　　及圣弟子众</p>
  <p id="a6">今欲解佛语　　饶益于世间</p>
  <p id="a7">论应修多罗　　不违实法相</p>
  <p id="a8">亦入善寂中　　是名正智论</p>
  <p id="a9">譬如天日月　　其性本明净</p>
  <p id="aA">烟云尘雾等　　五翳则不见</p>
  <p id="aB">邪论覆正经　　其义不明照</p>
  <p id="aC">正义不明故　　邪智门则开</p>
  <p id="aD">罪负恶名闻　　心悔疲倦等</p>
  <p id="aE">此衰恼乱心　　皆由邪智起</p>
  <p id="aF">若人欲除此　　罪负等衰恼</p>
  <p id="aG">为求正论故　　当近深智者</p>
  <p id="aH">亲近深智者　　是正论根本</p>
  <p id="aI">因此正论故　　能生福胜等</p>
  <p id="aJ">虽有利智人　　诵百千邪论</p>
  <p id="aK">于众不能得　　辩才名闻利</p>
  <p id="aL">知佛法第一　　说亦得乐果</p>
  <p id="aM">欲令法久住　　不为名闻故</p>
  <p id="aN">广习诸异论　　遍知智者意</p>
  <p id="aO">欲造斯实论　　唯一切智知</p>
  <p id="aP">诸比丘异论　　种种佛皆听</p>
  <p id="aQ">故我欲正论　　三藏中实义</p>
  <p id="aR">于是说论。<a id="a-S"></a>问曰。<a id="a-T"></a>我今知汝说成实论。<a id="a-U"></a>汝先言前礼所应礼。<a id="a-V"></a>所谓为佛。<a id="a-W"></a>何故名佛。<a id="a-X"></a>成何功德故应礼耶。<a id="a-Y"></a>答曰。<a id="a-Z"></a>佛名自然人以一切种智知一切法自相差别。<a id="a-a"></a>离一切不善集一切善。<a id="a-b"></a>常求利益一切众生。<a id="a-c"></a>故名为佛。<a id="a-d"></a>教化所说是名为法。<a id="a-e"></a>行此法者名之为僧。<a id="a-f"></a>如是三宝应礼因缘。<a id="a-g"></a>我今当说。<a id="a-h"></a>佛五品具足故。<a id="a-i"></a>为世间天人所敬。<a id="a-j"></a>问曰。<a id="a-k"></a>诸余圣人。<a id="a-l"></a>亦复有此五品功德。<a id="a-m"></a>与佛何异。<a id="a-n"></a>答曰。<a id="a-o"></a>佛五品法具足清净。<a id="a-p"></a>所以者何。<a id="a-q"></a>身等诸业无错谬故。<a id="a-r"></a>戒品具足。<a id="a-s"></a>又佛尚不误毁禁戒。<a id="a-t"></a>况当故犯。<a id="a-u"></a>又久集慈悲恶心不发。<a id="a-v"></a>如经中说。<a id="a-w"></a>佛语阿难。<a id="a-x"></a>若人从生习慈。<a id="a-y"></a>能起恶不。<a id="a-z"></a>不也世尊。<a id="a-10"></a>佛久集善性。<a id="a-11"></a>不为自守怖畏名闻而持禁戒。<a id="a-12"></a>又于无量佛所久修戒行。<a id="a-13"></a>拔三毒根永无余习。<a id="a-14"></a>以是等缘戒品具足。<a id="a-15"></a>定品具足者。<a id="a-16"></a>佛依此定得一切智。<a id="a-17"></a>以此故知定品具足。<a id="a-18"></a>如酥油多灯炷大故光明亦大。<a id="a-19"></a>又佛定坚固如漆漆木。<a id="a-1A"></a>余人禅定如华上水。<a id="a-1B"></a>不得久住。<a id="a-1C"></a>又佛禅定于无量劫次第渐成。<a id="a-1D"></a>故能具足。<a id="a-1E"></a>又如来定不待众缘。<a id="a-1F"></a>若人若处若说法等。<a id="a-1G"></a>余人不尔。<a id="a-1H"></a>又如来定常深修习。<a id="a-1I"></a>如人自字恒忆不忘。<a id="a-1J"></a>佛入禅定不加心力。<a id="a-1K"></a>又譬如人自于住处乃自语言。<a id="a-1L"></a>安隐无难。<a id="a-1M"></a>佛处定中亦复如是。<a id="a-1N"></a>故言如来常在三昧。<a id="a-1O"></a>又坏禅定大喜等法。<a id="a-1P"></a>佛悉善断。<a id="a-1Q"></a>又定果报。<a id="a-1R"></a>得自在神通最胜第一。<a id="a-1S"></a>以如意通于一念顷能过十方无量世界。<a id="a-1T"></a>一切所为随意即办。<a id="a-1U"></a>于诸变化自在无碍。<a id="a-1V"></a>心能普周一切诸法。<a id="a-1W"></a>其余众生莫能及者。<a id="a-1X"></a>又佛成就圣自在法。<a id="a-1Y"></a>于可乐中生不乐想。<a id="a-1Z"></a>于不乐中能生乐想。<a id="a-1a"></a>于乐不乐能生舍想。<a id="a-1b"></a>问曰。<a id="a-1c"></a>于不乐中可生舍想。<a id="a-1d"></a>云何于中能生乐想。<a id="a-1e"></a>答曰。<a id="a-1f"></a>善修心故。<a id="a-1g"></a>于恶口等不乐法中不以为碍。<a id="a-1h"></a>于余神通天眼天耳知他心智宿命通中。<a id="a-1i"></a>亦无所碍。<a id="a-1j"></a>以定力故神通无碍。<a id="a-1k"></a>于诸禅定通达明了。<a id="a-1l"></a>其余众生不闻其名。<a id="a-1m"></a>唯有如来出入无碍。<a id="a-1n"></a>又佛禅定名之为力。<a id="a-1o"></a>如十力中说。<a id="a-1p"></a>余人无有。<a id="a-1q"></a>是故如来定品具足。<a id="a-1r"></a>慧品具足者。<a id="a-1s"></a>有二种无明。<a id="a-1t"></a>一障禅定。<a id="a-1u"></a>二起烦恼。<a id="a-1v"></a>如来悉断断相违故。<a id="a-1w"></a>慧品具足。<a id="a-1x"></a>又得自然法。<a id="a-1y"></a>不从他闻。<a id="a-1z"></a>巧于言辞。<a id="a-20"></a>善知义趣。<a id="a-21"></a>辩才无竭。<a id="a-22"></a>智慧无尽。<a id="a-23"></a>又余众生于诸技术不能具足。<a id="a-24"></a>唯佛尽知无有减少。<a id="a-25"></a>是故如来慧品具足。<a id="a-26"></a>又佛所说法。<a id="a-27"></a>善于义趣。<a id="a-28"></a>余小智人有所言说。<a id="a-29"></a>不能无过。<a id="a-2A"></a>唯有如来所言无失。<a id="a-2B"></a>故知如来慧品具足。<a id="a-2C"></a>又无量功德。<a id="a-2D"></a>成此智慧故能具足。<a id="a-2E"></a>又说微妙法。<a id="a-2F"></a>无有错谬。<a id="a-2G"></a>如不净观破淫欲等。<a id="a-2H"></a>又智慧胜故威仪亦胜。<a id="a-2I"></a>以是等缘慧品具足。<a id="a-2J"></a>解脱品具足者。<a id="a-2K"></a>于二无明心俱解脱。<a id="a-2L"></a>无有余习永不退转。<a id="a-2M"></a>如是等名解脱具足。<a id="a-2N"></a>解脱知见具足者。<a id="a-2O"></a>能于一切断结道中。<a id="a-2P"></a>念念悉知。<a id="a-2Q"></a>如人伐木。<a id="a-2R"></a>手执斤斧。<a id="a-2S"></a>边有智者。<a id="a-2T"></a>知柯微尽。<a id="a-2U"></a>佛亦如是。<a id="a-2V"></a>于断结智念念所尽悉分别知。<a id="a-2W"></a>又知众生深心所念。<a id="a-2X"></a>如应说法令得解脱。<a id="a-2Y"></a>是故能于众生一切解脱道中。<a id="a-2Z"></a>知见具足。<a id="a-2a"></a>又佛世尊知时说法。<a id="a-2b"></a>如鈂扶卢梵志等也。<a id="a-2c"></a>又如来善知诸法差别。<a id="a-2d"></a>应为是人说如是法。<a id="a-2e"></a>如佛语阿难。<a id="a-2f"></a>应为车匿说离有无经。<a id="a-2g"></a>是故如来善知解脱。<a id="a-2h"></a>又善方便断众生垢。<a id="a-2i"></a>如为难陀以欲断欲。<a id="a-2j"></a>又先知众生信等根熟。<a id="a-2k"></a>然后说法。<a id="a-2l"></a>如罗睺罗。<a id="a-2m"></a>又有众生为业报障不得解脱。<a id="a-2n"></a>佛能令尽。<a id="a-2o"></a>然后说法。<a id="a-2p"></a>又有众生待时漏尽。<a id="a-2q"></a>如夫妇经说。<a id="a-2r"></a>又有众生待人漏尽。<a id="a-2s"></a>如舍利弗待阿说嗜。<a id="a-2t"></a>又有众生待处漏尽。<a id="a-2u"></a>如弗迦沙王。<a id="a-2v"></a>又有众生待伴漏尽。<a id="a-2w"></a>如放牛难陀待阿由陀村人等。<a id="a-2x"></a>又有众生。<a id="a-2y"></a>待佛真身。<a id="a-2z"></a>又待化身。<a id="a-30"></a>而得漏尽。<a id="a-31"></a>佛悉别知而为说法。<a id="a-32"></a>令得解脱。<a id="a-33"></a>又佛种种说妙法故。<a id="a-34"></a>能破一切障。<a id="a-35"></a>解脱法故。<a id="a-36"></a>名解脱知见具足。<a id="a-37"></a>又佛说法。<a id="a-38"></a>善于义趣。<a id="a-39"></a>不说非义无果报事。<a id="a-3A"></a>又佛渐次说解脱道。<a id="a-3B"></a>犹如算数。<a id="a-3C"></a>见故易解。<a id="a-3D"></a>又佛知众生宿植善根。<a id="a-3E"></a>次第说法。<a id="a-3F"></a>又佛现得解脱。<a id="a-3G"></a>而为人说不从他闻。<a id="a-3H"></a>又佛法具足多诸技能。<a id="a-3I"></a>如以众药具足疗病。<a id="a-3J"></a>佛法亦尔。<a id="a-3K"></a>以众治门。<a id="a-3L"></a>除一切烦恼。<a id="a-3M"></a>如九想等大小诸结不能反害。<a id="a-3N"></a>故能具足破诸烦恼。<a id="a-3O"></a>又无上方便济度众生。<a id="a-3P"></a>或以软语。<a id="a-3Q"></a>或以苦言。<a id="a-3R"></a>或复兼以软言苦言。<a id="a-3S"></a>是为如来解脱知见具足。</p>
  <p data-pb></p>
  <h2 id="a3T">十力品第二</h2>
  <p id="a3U">复次佛十力成就故智慧具足。<a id="a-3V"></a>以往反因缘故说十力。<a id="a-3W"></a>初处非处力。<a id="a-3X"></a>是因果中决定智也。<a id="a-3Y"></a>知从是因生如是果不生是果。<a id="a-3Z"></a>如行不善必得苦报。<a id="a-3a"></a>不生乐报。<a id="a-3b"></a>是处名有是事。<a id="a-3c"></a>非处名无是事。<a id="a-3d"></a>是初力者。<a id="a-3e"></a>诸力之本。<a id="a-3f"></a>问曰。<a id="a-3g"></a>世间亦知因果是处非处。<a id="a-3h"></a>如从麦生麦不生稻等。<a id="a-3i"></a>答曰。<a id="a-3j"></a>处非处力。<a id="a-3k"></a>知业等法故。<a id="a-3l"></a>名此力甚深第一。<a id="a-3m"></a>诸天世人所不能及。<a id="a-3n"></a>又了知生法因次第缘增上。<a id="a-3o"></a>是故此力名为微妙。<a id="a-3p"></a>谓知去来现在诸业及诸受法。<a id="a-3q"></a>知处知事。<a id="a-3r"></a>知因知报。<a id="a-3s"></a>是故此智名之为力。<a id="a-3t"></a>以知三世处事因报。<a id="a-3u"></a>故名甚深。<a id="a-3v"></a>所以者何。<a id="a-3w"></a>或谓过去未来无法故。<a id="a-3x"></a>佛于此说言有力。<a id="a-3y"></a>又法在过去未来世中。<a id="a-3z"></a>虽无现相。<a id="a-40"></a>佛亦现知。</p>
  <p id="a41">复次业有二种。<a id="a-42"></a>若善不善。<a id="a-43"></a>或有善业而现受苦。<a id="a-44"></a>如以持戒而受诸恼。<a id="a-45"></a>或有罪业今现受乐。<a id="a-46"></a>如为破戒而得自在。<a id="a-47"></a>或有生疑谓未来世亦如现在。<a id="a-48"></a>是故如来次业说受。<a id="a-49"></a>受法四种。<a id="a-4A"></a>有现苦后乐。<a id="a-4B"></a>现乐后苦。<a id="a-4C"></a>有现乐后乐。<a id="a-4D"></a>现苦后苦。<a id="a-4E"></a>佛悉了知处事因报。<a id="a-4F"></a>处名受者。<a id="a-4G"></a>事名施物。<a id="a-4H"></a>因名施心。<a id="a-4I"></a>如经中说。<a id="a-4J"></a>先心欢喜。<a id="a-4K"></a>施时心净。<a id="a-4L"></a>施已无悔。<a id="a-4M"></a>是业得果。<a id="a-4N"></a>名之为报。<a id="a-4O"></a>唯佛能知是业多少。<a id="a-4P"></a>若定不定。<a id="a-4Q"></a>现报生报及后报等。<a id="a-4R"></a>悉知无余。<a id="a-4S"></a>故名为力。<a id="a-4T"></a>佛于诸禅解脱三昧三摩跋提。<a id="a-4U"></a>知垢知住知增知净。<a id="a-4V"></a>于此义中禅名四禅四无色定。<a id="a-4W"></a>即是色界无色界业。<a id="a-4X"></a>解脱者谓八解脱。<a id="a-4Y"></a>能尽是业。<a id="a-4Z"></a>是禅无色定及八解脱名为三昧。<a id="a-4a"></a>得是三昧用现在前名三摩跋提。<a id="a-4b"></a>三摩跋提分别四种。<a id="a-4c"></a>随垢随住随增随净。<a id="a-4d"></a>知垢者随垢定。<a id="a-4e"></a>知住者随住定。<a id="a-4f"></a>知增者随增定。<a id="a-4g"></a>知净者随达定。<a id="a-4h"></a>随达定者。<a id="a-4i"></a>暖顶忍等四法是。<a id="a-4j"></a>佛于此等悉知无余。<a id="a-4k"></a>故名为力。<a id="a-4l"></a>佛了知众生诸根利钝。<a id="a-4m"></a>信等根胜故名为利。<a id="a-4n"></a>如诸佛等。<a id="a-4o"></a>钝名不及。<a id="a-4p"></a>如蛇奴等。<a id="a-4q"></a>无有中根。<a id="a-4r"></a>以不定故。<a id="a-4s"></a>利根有边如诸佛。<a id="a-4t"></a>钝亦有边如蛇奴。<a id="a-4u"></a>中无边故不说中根。</p>
  <p id="a4v">复次有二种道。<a id="a-4w"></a>信行法行。<a id="a-4x"></a>复有二道。<a id="a-4y"></a>难道易道。<a id="a-4z"></a>异此二道故名为中。<a id="a-50"></a>观人利钝。<a id="a-51"></a>是故为中。<a id="a-52"></a>又随所乐故。<a id="a-53"></a>根有差别。<a id="a-54"></a>乐信根故名为信。<a id="a-55"></a>多有智慧人。<a id="a-56"></a>诸根皆胜。<a id="a-57"></a>以所乐故。<a id="a-58"></a>名和伽利。<a id="a-59"></a>信根为胜。<a id="a-5A"></a>如是诸根悉知无余。<a id="a-5B"></a>故名为力。<a id="a-5C"></a>佛知众生各有所乐。<a id="a-5D"></a>乐名为欲。<a id="a-5E"></a>如人乐酢则欲于酢。<a id="a-5F"></a>佛随所乐。<a id="a-5G"></a>各各别知。<a id="a-5H"></a>谓是众生乐于五欲。<a id="a-5I"></a>或乐修道。<a id="a-5J"></a>如是知已。<a id="a-5K"></a>随宜说法故。<a id="a-5L"></a>能广度一切众生。<a id="a-5M"></a>佛知世间无量种性。<a id="a-5N"></a>众生久习所乐则成其性。<a id="a-5O"></a>如调达等。<a id="a-5P"></a>世世谤佛。<a id="a-5Q"></a>恶心转深。<a id="a-5R"></a>便名为性。<a id="a-5S"></a>善性亦然。<a id="a-5T"></a>或有众生。<a id="a-5U"></a>从性起欲。<a id="a-5V"></a>或缘现起。<a id="a-5W"></a>如来善知所乐及性。<a id="a-5X"></a>故名为力。<a id="a-5Y"></a>佛知一切所至处道。<a id="a-5Z"></a>知行是道生地狱中乃至生天。<a id="a-5a"></a>知行是道得至涅槃。<a id="a-5b"></a>是业皆从根欲性生。<a id="a-5c"></a>有漏业故生五道中。<a id="a-5d"></a>无漏业故得至涅槃。<a id="a-5e"></a>先但说道。<a id="a-5f"></a>今说道果。<a id="a-5g"></a>又先总相说。<a id="a-5h"></a>今分别说。<a id="a-5i"></a>有如是业趣于地狱。<a id="a-5j"></a>有如是业能到涅槃。<a id="a-5k"></a>趣地狱者亦有差别。<a id="a-5l"></a>是业当堕活地狱中。<a id="a-5m"></a>是业当堕黑绳地狱。<a id="a-5n"></a>是故佛于第七力中知细微业。<a id="a-5o"></a>余人若知不能分别。<a id="a-5p"></a>故名为力。<a id="a-5q"></a>佛如是知过去业果。<a id="a-5r"></a>名宿命智力。<a id="a-5s"></a>又佛应知众生先所行道。<a id="a-5t"></a>知已说法故。<a id="a-5u"></a>于宿命说有智力。<a id="a-5v"></a>又佛念过去一切生处。<a id="a-5w"></a>若在色处若无色处。<a id="a-5x"></a>自知己身。<a id="a-5y"></a>亦知众生。<a id="a-5z"></a>故名为力。<a id="a-60"></a>佛天眼智。<a id="a-61"></a>见未来世三有相续。<a id="a-62"></a>知三种业。<a id="a-63"></a>四种受法。<a id="a-64"></a>亦为记说。<a id="a-65"></a>了知无碍。<a id="a-66"></a>故名为力。<a id="a-67"></a>以漏尽力知不相续。<a id="a-68"></a>众生命终。<a id="a-69"></a>或有相续。<a id="a-6A"></a>或不相续。<a id="a-6B"></a>是力皆为一切众生至处道力。<a id="a-6C"></a>总说涅槃道。<a id="a-6D"></a>今此力中。<a id="a-6E"></a>广分别说佛因垢净故有十力。<a id="a-6F"></a>得九力故。<a id="a-6G"></a>则智成就。<a id="a-6H"></a>得第十力故则断成就。<a id="a-6I"></a>智断具足。<a id="a-6J"></a>故名世尊。<a id="a-6K"></a>天人所敬。</p>
  <p data-pb></p>
  <h2 id="a6L">四无畏品第三</h2>
  <p id="a6M">又佛成就四无所畏。<a id="a-6N"></a>是故应礼。<a id="a-6O"></a>四无畏者。<a id="a-6P"></a>如来得一切智一切漏尽。<a id="a-6Q"></a>能说障道及尽苦道。<a id="a-6R"></a>此四法中。<a id="a-6S"></a>若有人来。<a id="a-6T"></a>如法难问。<a id="a-6U"></a>我无所畏。<a id="a-6V"></a>初无畏者是一切智。<a id="a-6W"></a>亦是九力。<a id="a-6X"></a>第二名断。<a id="a-6Y"></a>即第十力。<a id="a-6Z"></a>智断具足故。<a id="a-6a"></a>如来自己功德具足。<a id="a-6b"></a>后二无畏。<a id="a-6c"></a>令他具足。<a id="a-6d"></a>佛说障碍是实障法。<a id="a-6e"></a>所谓不善或善有漏。<a id="a-6f"></a>障解脱故名障碍法。<a id="a-6g"></a>为离障碍故说出道。<a id="a-6h"></a>问曰。<a id="a-6i"></a>如汝此中所说诸力即是无畏。<a id="a-6j"></a>今力与无畏有何差别。<a id="a-6k"></a>答曰。<a id="a-6l"></a>智名为力。<a id="a-6m"></a>以此力故有所堪受。<a id="a-6n"></a>是名无畏。<a id="a-6o"></a>有愚痴人无惭愧故多所堪受。<a id="a-6p"></a>如来堪受从智慧生。<a id="a-6q"></a>又以智故不畏他人。<a id="a-6r"></a>故名无畏。<a id="a-6s"></a>所以者何。<a id="a-6t"></a>或虽有智犹怯弱故。<a id="a-6u"></a>又智名为力。<a id="a-6v"></a>能说是智名无所畏。<a id="a-6w"></a>所以者何。<a id="a-6x"></a>有人虽知不善说故。<a id="a-6y"></a>又能胜他人名为无畏。<a id="a-6z"></a>所以者何。<a id="a-70"></a>有人虽知不胜他故。<a id="a-71"></a>又智无尽故名为力。<a id="a-72"></a>辩才无尽故名无畏。<a id="a-73"></a>复次说有义趣故名为力。<a id="a-74"></a>所说自在名曰无畏。<a id="a-75"></a>又因名为力。<a id="a-76"></a>果名无畏。<a id="a-77"></a>以从智中生无畏故。<a id="a-78"></a>又人从生怯弱后得少智。<a id="a-79"></a>便能无畏。<a id="a-7A"></a>何况世尊。<a id="a-7B"></a>从久远来。<a id="a-7C"></a>其心广大。<a id="a-7D"></a>又得一切智。<a id="a-7E"></a>而当有畏。</p>
  <p id="a7F">复次有人。<a id="a-7G"></a>不能胜他故有所畏。<a id="a-7H"></a>无有一人佛不胜者。<a id="a-7I"></a>故无所畏。<a id="a-7J"></a>又有论者。<a id="a-7K"></a>善于言辞。<a id="a-7L"></a>亦善义趣。<a id="a-7M"></a>则无所畏。<a id="a-7N"></a>佛即是也。<a id="a-7O"></a>得一切智故善于义趣。<a id="a-7P"></a>得无碍辩故善言辞。<a id="a-7Q"></a>或复有人。<a id="a-7R"></a>于事无力。<a id="a-7S"></a>而生怖畏。<a id="a-7T"></a>如来逮得一切智故。<a id="a-7U"></a>于一切事无不有力。<a id="a-7V"></a>一切经书一切论议。<a id="a-7W"></a>皆悉通达明了问答。<a id="a-7X"></a>故无所畏。<a id="a-7Y"></a>复次人有短阙若家若性若色若戒多闻智等。<a id="a-7Z"></a>故致讥论。<a id="a-7a"></a>如来于此都无所阙。<a id="a-7b"></a>是故无畏。<a id="a-7c"></a>又如法论者不可破坏。<a id="a-7d"></a>佛即是也。<a id="a-7e"></a>如阿叔罗婆罗门语世尊言。<a id="a-7f"></a>如法论者难胜难坏。<a id="a-7g"></a>顺道论者。<a id="a-7h"></a>思量论者。<a id="a-7i"></a>有因论者。<a id="a-7j"></a>亦复如是。<a id="a-7k"></a>复次若人成就四种论法。<a id="a-7l"></a>亦难胜难坏。<a id="a-7m"></a>一者住于正报。<a id="a-7n"></a>二者受因非因。<a id="a-7o"></a>三者能受譬喻。<a id="a-7p"></a>四者住论法中。<a id="a-7q"></a>佛具此四。<a id="a-7r"></a>诸天世人。<a id="a-7s"></a>无能胜者。<a id="a-7t"></a>故无所畏。<a id="a-7u"></a>复次不咨善师而论议者则易可坏。<a id="a-7v"></a>如来昔曾于锭光等无量佛所修集论法故不可坏。<a id="a-7w"></a>复次佛说二谛。<a id="a-7x"></a>所谓世谛第一义谛。<a id="a-7y"></a>是故智者所不能坏。<a id="a-7z"></a>凡夫无智亦不与诤。<a id="a-80"></a>又佛不与世间共诤。<a id="a-81"></a>世间谓有。<a id="a-82"></a>佛亦说有。<a id="a-83"></a>世间谓无。<a id="a-84"></a>佛亦说无。<a id="a-85"></a>是故无诤。<a id="a-86"></a>以其无诤故不可坏。<a id="a-87"></a>复次论有二种。<a id="a-88"></a>一者真实论。<a id="a-89"></a>二谄曲论。<a id="a-8A"></a>诸外道等多谄曲论。<a id="a-8B"></a>佛真实论故不可坏。<a id="a-8C"></a>又佛法中正行净故论议亦净。<a id="a-8D"></a>正行清净名尽苦因。<a id="a-8E"></a>诸外道论有相似因无正因故不能得胜。<a id="a-8F"></a>又佛经清净。<a id="a-8G"></a>所说义趣不违实相。<a id="a-8H"></a>不同外道。<a id="a-8I"></a>又佛所说道不但随语。<a id="a-8J"></a>皆心自知。<a id="a-8K"></a>如经中说。<a id="a-8L"></a>佛告比丘。<a id="a-8M"></a>汝等莫但信我语也。<a id="a-8N"></a>当自知见自身证行。<a id="a-8O"></a>又言。<a id="a-8P"></a>汝来诸无谄者。<a id="a-8Q"></a>若我晨朝为汝说法令夕得道。<a id="a-8R"></a>夕为说法令晨得道。<a id="a-8S"></a>复次若人于法有所不达便止不言。<a id="a-8T"></a>设有所言亦必可坏。<a id="a-8U"></a>佛无不达故能无畏。<a id="a-8V"></a>又如来得诸无碍智。<a id="a-8W"></a>于一切法无不通达故无所畏。<a id="a-8X"></a>又小智不知大人所知。<a id="a-8Y"></a>大能知小。<a id="a-8Z"></a>佛于众生最为大故能知小论。<a id="a-8a"></a>故无所畏。<a id="a-8b"></a>又诸外道论因所见起。<a id="a-8c"></a>佛知是见从众缘生。<a id="a-8d"></a>知集知灭知味知过知出。<a id="a-8e"></a>诸外道等不能尽知。<a id="a-8f"></a>故生诤论。<a id="a-8g"></a>佛以一切种智知一切法故。<a id="a-8h"></a>能破坏一切诸论。<a id="a-8i"></a>不为一切诸论所坏。<a id="a-8j"></a>故无所畏。<a id="a-8k"></a>如是等缘名力无畏差别义也。<a id="a-8l"></a>问曰。<a id="a-8m"></a>佛于诸法悉无所畏。<a id="a-8n"></a>何故但说四无畏耶。<a id="a-8o"></a>答曰。<a id="a-8p"></a>说四则为总说一切无畏。<a id="a-8q"></a>所以者何。<a id="a-8r"></a>前二无畏自说智断。<a id="a-8s"></a>后二无畏为他说障道法说尽苦道亦名智断。<a id="a-8t"></a>师及弟子智断具足故。<a id="a-8u"></a>名总说一切无畏。<a id="a-8v"></a>问曰。<a id="a-8w"></a>众生何故疑佛非一切智人。<a id="a-8x"></a>答曰。<a id="a-8y"></a>佛所言说或有似非一切智人。<a id="a-8z"></a>如佛问言汝从何来有如是等。<a id="a-90"></a>又如经中说有人若至城邑聚落。<a id="a-91"></a>问其名字。<a id="a-92"></a>我不说是一切智人。<a id="a-93"></a>闻斯经者疑佛非是一切智人。<a id="a-94"></a>又佛所说似有贪着。<a id="a-95"></a>如经中说。<a id="a-96"></a>佛言善来比丘汝于此身为得大利。<a id="a-97"></a>随顺我法我则欢喜。<a id="a-98"></a>有似嗔语。<a id="a-99"></a>如语调达。<a id="a-9A"></a>汝为死人是食唾人。<a id="a-9B"></a>又似慢语。<a id="a-9C"></a>自言。<a id="a-9D"></a>我是人中师子。<a id="a-9E"></a>成就十力四无所畏。<a id="a-9F"></a>于大众中能师子吼。<a id="a-9G"></a>又似见语。<a id="a-9H"></a>言善持我法如擎油钵。<a id="a-9I"></a>又语调达。<a id="a-9J"></a>我不以众与舍利弗目揵连等。<a id="a-9K"></a>况当与汝。<a id="a-9L"></a>有小智人闻斯等言。<a id="a-9M"></a>便谓如来诸漏未尽。<a id="a-9N"></a>又佛说诸欲是障道法。<a id="a-9O"></a>有人虽受亦能得道。<a id="a-9P"></a>又比尼中所说遮法。<a id="a-9Q"></a>有人毁坏。<a id="a-9R"></a>亦能得道。<a id="a-9S"></a>小智疑佛不知障法。<a id="a-9T"></a>有人修道。<a id="a-9U"></a>亦有结使。<a id="a-9V"></a>小智生疑。<a id="a-9W"></a>谓修圣道。<a id="a-9X"></a>不能尽结。<a id="a-9Y"></a>既不尽结。<a id="a-9Z"></a>何能离苦。<a id="a-9a"></a>是故如来于此四法说无所畏。<a id="a-9b"></a>问曰。<a id="a-9c"></a>如向所疑当云何断。<a id="a-9d"></a>答曰。<a id="a-9e"></a>佛随俗语。<a id="a-9f"></a>世间亦有知而问者不以为过。<a id="a-9g"></a>佛亦如是。<a id="a-9h"></a>在世间故随俗而问。<a id="a-9i"></a>又世间亦有心无贪着而言似有贪有如是等。<a id="a-9j"></a>佛亦如是。<a id="a-9k"></a>利众生故现有是言。<a id="a-9l"></a>若言欲非障法。<a id="a-9m"></a>如来说欲实是障法。<a id="a-9n"></a>若欲在心则无修道。<a id="a-9o"></a>要先除欲然后得道。<a id="a-9p"></a>若言虽犯遮法犹得道者破实遮法必无得道。<a id="a-9q"></a>若非实罪以重缘故佛还自听。<a id="a-9r"></a>非坏遮法。<a id="a-9s"></a>若言修道亦有结者。<a id="a-9t"></a>圣道能破一切结使。<a id="a-9u"></a>未具足故不能尽破。<a id="a-9v"></a>譬如酥性能破热病。<a id="a-9w"></a>以服少故不能消尽。<a id="a-9x"></a>修道亦尔。<a id="a-9y"></a>是故无咎。<a id="a-9z"></a>如来成就四无所畏。<a id="a-A0"></a>是故应礼。</p>
  <p data-pb></p>
  <h2 id="aA1">十号品第四</h2>
  <p id="aA2">次经中说如来等十种功德。<a id="a-A3"></a>谓如来。<a id="a-A4"></a>应供。<a id="a-A5"></a>正遍知。<a id="a-A6"></a>明行足。<a id="a-A7"></a>善逝。<a id="a-A8"></a>世间解。<a id="a-A9"></a>无上。<a id="a-AA"></a>调御。<a id="a-AB"></a>天人师。<a id="a-AC"></a>佛世尊。<a id="a-AD"></a>如来者乘如实道来成正觉故曰如来。<a id="a-AE"></a>有所言说皆实不虚。<a id="a-AF"></a>如佛问阿难。<a id="a-AG"></a>如来所言颇有二不。<a id="a-AH"></a>不也世尊。<a id="a-AI"></a>故名如说。<a id="a-AJ"></a>复次如来从得道夜至涅槃夜。<a id="a-AK"></a>于其中间所说皆实不可破坏故名如说。<a id="a-AL"></a>又以一切种智知前后际。<a id="a-AM"></a>然后说故所言皆实。<a id="a-AN"></a>又诸佛世尊忆念坚固无所忘失。<a id="a-AO"></a>有人或以比智而有所说有随经书。<a id="a-AP"></a>或有现在。<a id="a-AQ"></a>不能善见而有所说。<a id="a-AR"></a>是人所说若得若失。<a id="a-AS"></a>如经中说。<a id="a-AT"></a>比智者言或得或失。<a id="a-AU"></a>佛于诸法现知已说。<a id="a-AV"></a>是故所言皆不可坏。<a id="a-AW"></a>名实说者。<a id="a-AX"></a>又佛所说皆说实义。<a id="a-AY"></a>不如余人有实不实。<a id="a-AZ"></a>故不可坏。<a id="a-Aa"></a>又所言应时。<a id="a-Ab"></a>如经中说。<a id="a-Ac"></a>佛知众生心喜心乐乃说道法。<a id="a-Ad"></a>故名如说。<a id="a-Ae"></a>又应为说者即为说之。<a id="a-Af"></a>如紧叔伽经中说。<a id="a-Ag"></a>又所应说法而为说之。<a id="a-Ah"></a>所谓若略若广阴入门等。<a id="a-Ai"></a>是故所说无非真实。<a id="a-Aj"></a>复次有二种语法。<a id="a-Ak"></a>一依世谛。<a id="a-Al"></a>二依第一义谛。<a id="a-Am"></a>如来依此二谛说故所言皆实。<a id="a-An"></a>又佛不说世谛是第一义谛。<a id="a-Ao"></a>不说第一义谛是世谛。<a id="a-Ap"></a>是故二言皆不相违。<a id="a-Aq"></a>复次如来若遮若开亦不相违。<a id="a-Ar"></a>随所为事遮。<a id="a-As"></a>不即此事开。<a id="a-At"></a>随所为事开。<a id="a-Au"></a>不即此事遮。<a id="a-Av"></a>是故所言皆不相违。<a id="a-Aw"></a>又有三种语法。<a id="a-Ax"></a>一从见生。<a id="a-Ay"></a>二从慢生。<a id="a-Az"></a>三从假名生。<a id="a-B0"></a>佛无二种语。<a id="a-B1"></a>于第三语清净无染。<a id="a-B2"></a>又有四种语法。<a id="a-B3"></a>见闻觉知法。<a id="a-B4"></a>佛于此四所言清净心无贪着。<a id="a-B5"></a>又有五种语法。<a id="a-B6"></a>过去未来现在无为及不可说。<a id="a-B7"></a>是五种法佛悉通达。<a id="a-B8"></a>明了知已然后乃说。<a id="a-B9"></a>故名如说。<a id="a-BA"></a>能如说故名为如来。<a id="a-BB"></a>以烦恼尽故得此法。<a id="a-BC"></a>贪恚痴等是妄语根本。<a id="a-BD"></a>灭此诸结。<a id="a-BE"></a>是故应供。<a id="a-BF"></a>复次如来说应供法。<a id="a-BG"></a>是灭结法。<a id="a-BH"></a>由正智生。<a id="a-BI"></a>以无常等慧正观法故诸烦恼尽。<a id="a-BJ"></a>故因正智生应供法。<a id="a-BK"></a>是正智法从明行生。<a id="a-BL"></a>前际后际及不相续善通达故。<a id="a-BM"></a>得名正智。<a id="a-BN"></a>尽行施等波罗蜜故诸明行足。<a id="a-BO"></a>余人亦于无始生死行施等法。<a id="a-BP"></a>无正行故不名善逝。<a id="a-BQ"></a>佛有正道行施等行故名善逝。<a id="a-BR"></a>得此五法。<a id="a-BS"></a>如来自已功德具足。<a id="a-BT"></a>得正智故能知世间一切心念。<a id="a-BU"></a>知所念已而为说法。<a id="a-BV"></a>故名无上。<a id="a-BW"></a>调御所当调者无不调伏。<a id="a-BX"></a>已调伏者永不败坏。<a id="a-BY"></a>所调伏者天人是也。<a id="a-BZ"></a>故名天人师。<a id="a-Ba"></a>或有生疑。<a id="a-Bb"></a>云何以生人而能化天。<a id="a-Bc"></a>故言我是天人师也。<a id="a-Bd"></a>佛者。<a id="a-Be"></a>若过去未来现在诸法有为无为有尽无尽若粗若细等一切诸法。<a id="a-Bf"></a>坐道场时。<a id="a-Bg"></a>除无明睡得一切智朗然大悟。<a id="a-Bh"></a>故名觉者。<a id="a-Bi"></a>如是九种功德具足。<a id="a-Bj"></a>于三世十方世界中尊。<a id="a-Bk"></a>故名世尊。<a id="a-Bl"></a>佛十号具足故。<a id="a-Bm"></a>自身具足。<a id="a-Bn"></a>他亦具足。</p>
  <p data-pb></p>
  <h2 id="aBo">三不护品第五</h2>
  <p id="aBp">身口意业不护。<a id="a-Bq"></a>所以者何。<a id="a-Br"></a>佛无不净身口意业。<a id="a-Bs"></a>欲令他人不见不知。<a id="a-Bt"></a>又诸余人。<a id="a-Bu"></a>或有无记。<a id="a-Bv"></a>似如不净身口意业。<a id="a-Bw"></a>智者所呵。<a id="a-Bx"></a>佛亦无也。<a id="a-By"></a>所以者何。<a id="a-Bz"></a>如来一切身口意业。<a id="a-C0"></a>皆由智慧正忆念起。<a id="a-C1"></a>若诸妄念少智之人无如是业。<a id="a-C2"></a>又世间人或卒误语。<a id="a-C3"></a>佛无此等。<a id="a-C4"></a>又佛善修身戒心慧。<a id="a-C5"></a>如是等法以善修故。<a id="a-C6"></a>一切不善及似不善业皆悉除灭。<a id="a-C7"></a>复次世尊从久远来修行善法不适今也。<a id="a-C8"></a>是故诸业性净不护。<a id="a-C9"></a>又佛常乐戒行。<a id="a-CA"></a>不以怖畏堕恶道等。<a id="a-CB"></a>又佛一切身口意业。<a id="a-CC"></a>皆为利人故无不善。<a id="a-CD"></a>以无不善故不须护。<a id="a-CE"></a>以净不护业是故应礼。<a id="a-CF"></a>又佛成就三念处故。<a id="a-CG"></a>所以应礼。<a id="a-CH"></a>若说法时。<a id="a-CI"></a>听者一心不以为喜。<a id="a-CJ"></a>若不一心不以为忧。<a id="a-CK"></a>常行舍心。<a id="a-CL"></a>所以者何。<a id="a-CM"></a>佛贪恚习无有余故。<a id="a-CN"></a>又知诸法毕竟空故。<a id="a-CO"></a>无忧无喜。<a id="a-CP"></a>又佛善集大悲心故。<a id="a-CQ"></a>于善不善心无忧喜。<a id="a-CR"></a>等起大悲。<a id="a-CS"></a>又佛深知众生各各性故。<a id="a-CT"></a>若善心听不以为喜。<a id="a-CU"></a>不善心听不以为忧。<a id="a-CV"></a>以性尔故常行舍心。<a id="a-CW"></a>又佛心坚固犹如大地。<a id="a-CX"></a>去重不高。<a id="a-CY"></a>若置重物亦复不下。<a id="a-CZ"></a>余凡夫人其心如称。<a id="a-Ca"></a>少增而下。<a id="a-Cb"></a>少减而高。<a id="a-Cc"></a>又佛世尊名大悲者。<a id="a-Cd"></a>是故天人皆应敬礼。<a id="a-Ce"></a>又舍深禅定乐为人说法。<a id="a-Cf"></a>余人悲心无所成办。<a id="a-Cg"></a>世尊大悲能济众生。<a id="a-Ch"></a>故名有果。<a id="a-Ci"></a>又以大悲成无上道。<a id="a-Cj"></a>更无余缘。<a id="a-Ck"></a>复次佛无我心。<a id="a-Cl"></a>少欲知足最为第一。<a id="a-Cm"></a>以大悲故自叹己身。<a id="a-Cn"></a>又佛性柔和。<a id="a-Co"></a>以大悲故有苦切言。<a id="a-Cp"></a>起大方便受诸勤苦。<a id="a-Cq"></a>为度众生。<a id="a-Cr"></a>又佛以大悲度众生故住于世间。<a id="a-Cs"></a>受五阴身如热铁丸于须臾顷。<a id="a-Ct"></a>不可堪忍。<a id="a-Cu"></a>又佛世尊善修舍心。<a id="a-Cv"></a>舍此舍心常行大悲。<a id="a-Cw"></a>故可尊敬。<a id="a-Cx"></a>又佛为善人善中之善。<a id="a-Cy"></a>所以者何。<a id="a-Cz"></a>自得大利亦利他人。<a id="a-D0"></a>自利利人故名善人。<a id="a-D1"></a>又佛为众生真善知识。<a id="a-D2"></a>如经中说我是众生真善知识。<a id="a-D3"></a>是怜愍者。<a id="a-D4"></a>利益者等。<a id="a-D5"></a>又佛世尊。<a id="a-D6"></a>有精进等诸功德聚。<a id="a-D7"></a>如和利以百句赞佛。<a id="a-D8"></a>有此功德。<a id="a-D9"></a>是故应礼。<a id="a-DA"></a>又佛自说功德。<a id="a-DB"></a>知增一阿含如来品中自说我是人中师子。<a id="a-DC"></a>人华人象。<a id="a-DD"></a>于沙门中第一沙门。<a id="a-DE"></a>婆罗门中亦是第一。<a id="a-DF"></a>众圣中王。<a id="a-DG"></a>行无错谬不随苦乐者我身是也。<a id="a-DH"></a>问曰。<a id="a-DI"></a>佛以何故。<a id="a-DJ"></a>自赞其身。<a id="a-DK"></a>自赞身者是愚人相。<a id="a-DL"></a>答曰。<a id="a-DM"></a>世尊不求名利。<a id="a-DN"></a>但为他故自叹己身。<a id="a-DO"></a>又佛无我心。<a id="a-DP"></a>为利人故自叹无咎。<a id="a-DQ"></a>又以因缘少多自赞。<a id="a-DR"></a>于佛功德不能说尽。<a id="a-DS"></a>是故不堕愚人相中。<a id="a-DT"></a>不自高故。<a id="a-DU"></a>又如清净经中。<a id="a-DV"></a>舍利弗住于佛前赞佛功德。<a id="a-DW"></a>是故应礼。<a id="a-DX"></a>又少欲知足等无量功德皆在佛身。<a id="a-DY"></a>所以者何。<a id="a-DZ"></a>佛集一切诸功德故。<a id="a-Da"></a>以是等缘应敬礼佛。</p>
  <p data-pb></p>
  <h2 id="aDb">法宝论初三善品第六</h2>
  <p id="aDc">问曰。<a id="a-Dd"></a>汝言应礼法。<a id="a-De"></a>以何功德故应礼耶。<a id="a-Df"></a>答曰。<a id="a-Dg"></a>佛自赞言。<a id="a-Dh"></a>我所说法。<a id="a-Di"></a>初中后善。<a id="a-Dj"></a>义善。<a id="a-Dk"></a>语善。<a id="a-Dl"></a>独法具足。<a id="a-Dm"></a>清净调柔。<a id="a-Dn"></a>随顺梵行。<a id="a-Do"></a>初中后善者。<a id="a-Dp"></a>佛法无时不善。<a id="a-Dq"></a>于少壮老三时皆善。<a id="a-Dr"></a>入时行时出时亦善。<a id="a-Ds"></a>又初止恶中舍福报后一切舍。<a id="a-Dt"></a>是名三善。<a id="a-Du"></a>又佛三时常说正法。<a id="a-Dv"></a>不杂非法如余外道。<a id="a-Dw"></a>又初中后时。<a id="a-Dx"></a>常为智者之所爱乐。<a id="a-Dy"></a>又于三时一切甚深。<a id="a-Dz"></a>不如余经初粗中细后则微末。<a id="a-E0"></a>以是等缘故名三善。<a id="a-E1"></a>义善者。<a id="a-E2"></a>佛法义有深利益。<a id="a-E3"></a>得今世利及后世利出世道利。<a id="a-E4"></a>不如外典愿增天眼。<a id="a-E5"></a>语善者。<a id="a-E6"></a>随方俗语能示正义。<a id="a-E7"></a>故名语善。<a id="a-E8"></a>所以者何。<a id="a-E9"></a>言说之果所谓义也。<a id="a-EA"></a>是故诸所言说能辩义理。<a id="a-EB"></a>是名语善。<a id="a-EC"></a>复次佛法贵如说行。<a id="a-ED"></a>非但言说。<a id="a-EE"></a>是故随方俗语能令得道。<a id="a-EF"></a>名为语善。<a id="a-EG"></a>不如外典但贵语言若失语言若失音声辞主得罪。<a id="a-EH"></a>复次善说真谛故名义善。<a id="a-EI"></a>善说世谛故名语善。<a id="a-EJ"></a>独法者。<a id="a-EK"></a>佛但说正法。<a id="a-EL"></a>不为戏论说往古事。<a id="a-EM"></a>亦不杂说法及非法。<a id="a-EN"></a>又独法者。<a id="a-EO"></a>但为无余涅槃故说。<a id="a-EP"></a>又独佛能说故曰独法。<a id="a-EQ"></a>问曰。<a id="a-ER"></a>有声闻部经。<a id="a-ES"></a>但声闻说。<a id="a-ET"></a>又有余经诸天神说。<a id="a-EU"></a>汝何故言独佛说耶。<a id="a-EV"></a>答曰。<a id="a-EW"></a>是法根本皆从佛出。<a id="a-EX"></a>是诸声闻及天神等皆传佛语。<a id="a-EY"></a>如比尼中说。<a id="a-EZ"></a>佛法名佛所说。<a id="a-Ea"></a>弟子所说。<a id="a-Eb"></a>变化所说。<a id="a-Ec"></a>诸天所说。<a id="a-Ed"></a>取要言之。<a id="a-Ee"></a>一切世间所有善语。<a id="a-Ef"></a>皆是佛说。<a id="a-Eg"></a>故名独法。<a id="a-Eh"></a>具足者。<a id="a-Ei"></a>佛所说法无所减少。<a id="a-Ej"></a>如郁陀伽经中说具足相。<a id="a-Ek"></a>又佛法者。<a id="a-El"></a>不待余经而得成也。<a id="a-Em"></a>如和伽罗那经待五种经然后得成。<a id="a-En"></a>佛法不尔。<a id="a-Eo"></a>于一偈中其义具足。<a id="a-Ep"></a>如说诸恶莫作诸善奉行自净其意是诸佛教。<a id="a-Eq"></a>故名具足。<a id="a-Er"></a>清净调柔者。<a id="a-Es"></a>二种清净故。<a id="a-Et"></a>名清净调柔。<a id="a-Eu"></a>语清净故名曰清净。<a id="a-Ev"></a>义清净故名曰调柔。<a id="a-Ew"></a>又佛听于正义中置随义语。<a id="a-Ex"></a>于正语中。<a id="a-Ey"></a>置随语义。<a id="a-Ez"></a>不如外道随经而取。<a id="a-F0"></a>又佛法中依法不依人。<a id="a-F1"></a>法亦分别。<a id="a-F2"></a>依了义经不依不了义经。<a id="a-F3"></a>是名净法。<a id="a-F4"></a>非但随经。<a id="a-F5"></a>又佛法中。<a id="a-F6"></a>有三法印。<a id="a-F7"></a>一切无我。<a id="a-F8"></a>有为诸法念念无常。<a id="a-F9"></a>寂灭涅槃。<a id="a-FA"></a>是三法印。<a id="a-FB"></a>一切论者。<a id="a-FC"></a>所不能坏以真实故名清净调柔。<a id="a-FD"></a>随梵行者。<a id="a-FE"></a>八直圣道名为梵行。<a id="a-FF"></a>梵名涅槃是道。<a id="a-FG"></a>能到故名梵行。<a id="a-FH"></a>法宝成就如是功德。<a id="a-FI"></a>是故应礼。</p>
  <h2 id="aFJ">众法品第七</h2>
  <p id="aFK">复次佛自赞言。<a id="a-FL"></a>我法能灭。<a id="a-FM"></a>能到涅槃。<a id="a-FN"></a>能生正智。<a id="a-FO"></a>能善将导。<a id="a-FP"></a>能灭者。<a id="a-FQ"></a>灭贪恚等诸烦恼火。<a id="a-FR"></a>故曰能灭。<a id="a-FS"></a>如习不净观灭淫欲火。<a id="a-FT"></a>如习慈心。<a id="a-FU"></a>灭嗔恚等。<a id="a-FV"></a>不如外道断食等法。<a id="a-FW"></a>故名能灭。<a id="a-FX"></a>能到涅槃者。<a id="a-FY"></a>佛法究竟必至涅槃。<a id="a-FZ"></a>不如外道住有分中着禅定等。<a id="a-Fa"></a>又佛法中说一切有为皆有过患。<a id="a-Fb"></a>无称赞处。<a id="a-Fc"></a>不如婆罗门赞梵世等。<a id="a-Fd"></a>故名佛法能到涅槃。<a id="a-Fe"></a>能生正智者。<a id="a-Ff"></a>所有佛法皆为涅槃。<a id="a-Fg"></a>是故能生正智。<a id="a-Fh"></a>又佛法中有真智果。<a id="a-Fi"></a>如从闻慧生思慧从思慧生修慧。<a id="a-Fj"></a>故名佛法能生正智。<a id="a-Fk"></a>能善将导者。<a id="a-Fl"></a>佛法先自善成。<a id="a-Fm"></a>后令他人住正法中。<a id="a-Fn"></a>故名善导。<a id="a-Fo"></a>复次佛法有六。<a id="a-Fp"></a>一曰善说。<a id="a-Fq"></a>二曰现报。<a id="a-Fr"></a>三曰无时。<a id="a-Fs"></a>四曰能将。<a id="a-Ft"></a>五曰来尝。<a id="a-Fu"></a>六曰智者自知。<a id="a-Fv"></a>善说者。<a id="a-Fw"></a>佛说诸法如法实相。<a id="a-Fx"></a>若不善法说不善相。<a id="a-Fy"></a>善说善相。<a id="a-Fz"></a>故名善说。<a id="a-G0"></a>现报者。<a id="a-G1"></a>佛法能得现世果报。<a id="a-G2"></a>如经中说晨朝受化令夕得道。<a id="a-G3"></a>夕为说法令朝得利。<a id="a-G4"></a>又现报者。<a id="a-G5"></a>如说。<a id="a-G6"></a>现在沙门果经中说。<a id="a-G7"></a>现得恭敬名闻禅定神通等利。<a id="a-G8"></a>复次佛法皆有义理故能致得恭敬现报后报及涅槃报。<a id="a-G9"></a>诸外道法无义理故尚无现报及后世报。<a id="a-GA"></a>何况涅槃。<a id="a-GB"></a>故曰现报。<a id="a-GC"></a>无时者。<a id="a-GD"></a>佛法不待某日月岁星宿吉凶。<a id="a-GE"></a>乃得修道。<a id="a-GF"></a>某日月岁。<a id="a-GG"></a>不得修道。<a id="a-GH"></a>不如婆罗门法。<a id="a-GI"></a>初春婆罗门受火。<a id="a-GJ"></a>春末刹利受火等。<a id="a-GK"></a>复有或待日出或日未出而供养火。<a id="a-GL"></a>如见五谷待时而种。<a id="a-GM"></a>或谓佛法亦当如是。<a id="a-GN"></a>故说无时。<a id="a-GO"></a>如经中说。<a id="a-GP"></a>佛法易行。<a id="a-GQ"></a>行住坐卧无时不得。<a id="a-GR"></a>能将者。<a id="a-GS"></a>以正行故能将众生至解脱处。<a id="a-GT"></a>故名能将。<a id="a-GU"></a>来尝者。<a id="a-GV"></a>佛法应当自身作证。<a id="a-GW"></a>不但随他。<a id="a-GX"></a>如佛语比丘。<a id="a-GY"></a>汝等莫但信我语也。<a id="a-GZ"></a>当自思惟。<a id="a-Ga"></a>是法可行。<a id="a-Gb"></a>是不可行。<a id="a-Gc"></a>不如外道语弟子言舍是问答如人净洗不喜尘土当如聋哑但随我语。<a id="a-Gd"></a>故曰来尝。<a id="a-Ge"></a>智者自知者。<a id="a-Gf"></a>是佛法利。<a id="a-Gg"></a>智慧人乃能信解。<a id="a-Gh"></a>断食等。<a id="a-Gi"></a>粗愚者信乐。<a id="a-Gj"></a>智者不受以正智慧能破烦恼。<a id="a-Gk"></a>如是等法智者乃解。<a id="a-Gl"></a>虽以甘膳充足其身。<a id="a-Gm"></a>一心精进贪恚不染。<a id="a-Gn"></a>如是等事智者现知。<a id="a-Go"></a>如人病愈自知得离。<a id="a-Gp"></a>如水相冷饮者乃知。<a id="a-Gq"></a>复次或有过语法。<a id="a-Gr"></a>如地坚相。<a id="a-Gs"></a>坚何等相。<a id="a-Gt"></a>不得语答触乃可知。<a id="a-Gu"></a>如生盲人不可语以青黄赤白。<a id="a-Gv"></a>若人不得佛法味者。<a id="a-Gw"></a>不可语以佛法实义。<a id="a-Gx"></a>以寂灭故。<a id="a-Gy"></a>复次佛法可自证知。<a id="a-Gz"></a>不可以己所证传与他人。<a id="a-H0"></a>如财物等。<a id="a-H1"></a>如婆罗延经中。<a id="a-H2"></a>佛言我不能自断汝疑。<a id="a-H3"></a>能证我法汝疑自断。<a id="a-H4"></a>复次是法到他身时。<a id="a-H5"></a>不可得见如火传等。<a id="a-H6"></a>又凡夫愚人为无明山所障覆故不信是法。<a id="a-H7"></a>如因阿夷罗曰沙弥说大山喻。<a id="a-H8"></a>故言智者自知。<a id="a-H9"></a>复次佛法甚深。<a id="a-HA"></a>开示则浅。<a id="a-HB"></a>断除虚伪。<a id="a-HC"></a>流布天人。<a id="a-HD"></a>甚深者。<a id="a-HE"></a>佛法甚深。<a id="a-HF"></a>以不知因故。<a id="a-HG"></a>世间多见现果。<a id="a-HH"></a>不能知因故说自在天等邪因。<a id="a-HI"></a>十二因缘深故难解。<a id="a-HJ"></a>世间智浅。<a id="a-HK"></a>于佛法中不生深想。<a id="a-HL"></a>不能通达众因缘法。<a id="a-HM"></a>乃至小草以众因缘思惟观察。<a id="a-HN"></a>其相转深。<a id="a-HO"></a>如佛所说。<a id="a-HP"></a>众因缘法。<a id="a-HQ"></a>是事甚深。<a id="a-HR"></a>爱尽离灭及涅槃处。<a id="a-HS"></a>是亦难见。<a id="a-HT"></a>问曰。<a id="a-HU"></a>若因缘甚深。<a id="a-HV"></a>阿难何故生浅想耶。<a id="a-HW"></a>答曰。<a id="a-HX"></a>有论师言。<a id="a-HY"></a>是语不然。<a id="a-HZ"></a>阿难是大弟子通达法相。<a id="a-Ha"></a>云何当言因缘法浅。<a id="a-Hb"></a>又若以总相观因缘法故生浅想。<a id="a-Hc"></a>所以者何。<a id="a-Hd"></a>是人不能善分别观烦恼业故。<a id="a-He"></a>复次若人于本所学事得究竟便生浅想。<a id="a-Hf"></a>如得大智还观初章。<a id="a-Hg"></a>或复有人智慧未成。<a id="a-Hh"></a>于甚深法则生浅想。<a id="a-Hi"></a>又佛善说法故。<a id="a-Hj"></a>或有众生便生浅想。<a id="a-Hk"></a>复次佛法皆空。<a id="a-Hl"></a>是空甚深。<a id="a-Hm"></a>佛以种种因缘譬喻宣示。<a id="a-Hn"></a>义则易解小儿亦知。<a id="a-Ho"></a>如须陀耶沙弥等。<a id="a-Hp"></a>复次佛法坚固。<a id="a-Hq"></a>诸言说中最为真实。<a id="a-Hr"></a>不如婆罗陀罗摩延经等。<a id="a-Hs"></a>但有语言。<a id="a-Ht"></a>无有实义。<a id="a-Hu"></a>如卢提梵志言世尊诸比丘等。<a id="a-Hv"></a>于利益法真实法中精勤修学所谓漏尽。<a id="a-Hw"></a>复次佛法为利益一切世间故说。<a id="a-Hx"></a>不如婆罗门言婆罗门法但自得道余人不得。<a id="a-Hy"></a>又佛法尊重。<a id="a-Hz"></a>诸天王等五欲自恣亦来信受。<a id="a-I0"></a>以是因缘故应礼法。</p>
  <h2 id="aI1">十二部经品第八</h2>
  <p id="aI2">复次佛法分别有十二种。<a id="a-I3"></a>一修多罗。<a id="a-I4"></a>二祇夜。<a id="a-I5"></a>三和伽罗那、<a id="a-I6"></a>四伽陀、<a id="a-I7"></a>五忧陀那．六尼陀那．七阿波陀那．八伊帝曰多伽．九阇陀伽．十鞞佛略．十一阿浮多达磨．十二忧波提舍。<a id="a-I8"></a>修多罗者。<a id="a-I9"></a>直说语言。<a id="a-IA"></a>祇夜者。<a id="a-IB"></a>以偈颂修多罗。<a id="a-IC"></a>或佛自说。<a id="a-ID"></a>或弟子说。<a id="a-IE"></a>问曰。<a id="a-IF"></a>何故以偈颂修多罗。<a id="a-IG"></a>答曰。<a id="a-IH"></a>欲令义理坚固。<a id="a-II"></a>如以绳贯华次第坚固。<a id="a-IJ"></a>又欲严饰言辞令人喜乐。<a id="a-IK"></a>如以散华或持贯华以为庄严。<a id="a-IL"></a>又义入偈中。<a id="a-IM"></a>则要略易解。<a id="a-IN"></a>或有众生乐直言者。<a id="a-IO"></a>有乐偈说。<a id="a-IP"></a>又先直说法后以偈颂。<a id="a-IQ"></a>则义明了令信坚固。<a id="a-IR"></a>又义入偈中。<a id="a-IS"></a>则次第相着。<a id="a-IT"></a>易可赞说。<a id="a-IU"></a>是故说偈。<a id="a-IV"></a>或谓佛法不应造偈似如歌咏。<a id="a-IW"></a>此事不然。<a id="a-IX"></a>法应造偈。<a id="a-IY"></a>所以者何。<a id="a-IZ"></a>佛自以偈说诸义故。<a id="a-Ia"></a>又如经言。<a id="a-Ib"></a>一切世间微妙言辞皆出我法。<a id="a-Ic"></a>是故偈颂有微妙语。<a id="a-Id"></a>和伽罗那者。<a id="a-Ie"></a>诸解义经名和伽罗耶。<a id="a-If"></a>若有经无答无解如四无碍等经名修多罗。<a id="a-Ig"></a>有问答经名和伽罗那。<a id="a-Ih"></a>如说四种人有从冥入冥。<a id="a-Ii"></a>从冥入明。<a id="a-Ij"></a>从明入冥。<a id="a-Ik"></a>从明入明。<a id="a-Il"></a>从冥入冥者。<a id="a-Im"></a>如贫贱人造三恶业堕恶道等。<a id="a-In"></a>如是等经名和伽罗那。<a id="a-Io"></a>问曰。<a id="a-Ip"></a>佛何故说无答无解经。<a id="a-Iq"></a>答曰。<a id="a-Ir"></a>有经义理深重。<a id="a-Is"></a>是经义阿毗昙中当别说。<a id="a-It"></a>是故不解。<a id="a-Iu"></a>或有人言。<a id="a-Iv"></a>佛所说经皆有义解。<a id="a-Iw"></a>但集法者。<a id="a-Ix"></a>撰深义经置阿毗昙中。<a id="a-Iy"></a>如因内结外结人终夜解义此义应在结使聚中。<a id="a-Iz"></a>伽陀者。<a id="a-J0"></a>第二部说祇夜。<a id="a-J1"></a>祇夜名偈。<a id="a-J2"></a>偈有二种。<a id="a-J3"></a>一名伽陀。<a id="a-J4"></a>二名路伽。<a id="a-J5"></a>路伽有二种。<a id="a-J6"></a>一顺烦恼。<a id="a-J7"></a>二不顺烦恼。<a id="a-J8"></a>不顺烦恼者。<a id="a-J9"></a>祇夜中说。<a id="a-JA"></a>是名伽陀。<a id="a-JB"></a>除二种偈余非偈经名忧陀那。<a id="a-JC"></a>尼陀那者。<a id="a-JD"></a>是经因缘。<a id="a-JE"></a>所以者何。<a id="a-JF"></a>诸佛贤圣所说经法。<a id="a-JG"></a>要有因缘。<a id="a-JH"></a>此诸经缘。<a id="a-JI"></a>或在修多罗中。<a id="a-JJ"></a>或在余处。<a id="a-JK"></a>是名尼陀那。<a id="a-JL"></a>阿波陀那者。<a id="a-JM"></a>本末次第说是也。<a id="a-JN"></a>如经中说。<a id="a-JO"></a>智者言说则有次第。<a id="a-JP"></a>有义有解不令散乱。<a id="a-JQ"></a>是名阿波陀那。<a id="a-JR"></a>伊帝曰多伽者。<a id="a-JS"></a>是经因缘及经次第。<a id="a-JT"></a>若此二经在过去世名伊帝曰多伽。<a id="a-JU"></a>秦言此事过去如是。<a id="a-JV"></a>阇陀伽者。<a id="a-JW"></a>因现在事说过去事。<a id="a-JX"></a>如来虽说未来世事。<a id="a-JY"></a>是事皆因过去现在故不别说。<a id="a-JZ"></a>鞞佛略者。<a id="a-Ja"></a>佛广说经名鞞佛略。<a id="a-Jb"></a>有人不信。<a id="a-Jc"></a>谓诸大圣乐寂灭故不喜愦闹。<a id="a-Jd"></a>厌世杂语。<a id="a-Je"></a>拔乐众根故不乐广说。<a id="a-Jf"></a>如经中说有得道人。<a id="a-Jg"></a>过二月已乃出一言。<a id="a-Jh"></a>为断此故说有广经饶益他故。<a id="a-Ji"></a>如说如来二种说法。<a id="a-Jj"></a>一广二略。<a id="a-Jk"></a>广胜略故。<a id="a-Jl"></a>阿浮陀达磨者。<a id="a-Jm"></a>未曾有经。<a id="a-Jn"></a>如说劫尽大变异事诸天身量。<a id="a-Jo"></a>大地震动。<a id="a-Jp"></a>有人不信如是等事。<a id="a-Jq"></a>是故说此未曾有经。<a id="a-Jr"></a>现业果报诸法势力不思议故。<a id="a-Js"></a>忧波提舍者。<a id="a-Jt"></a>摩诃迦栴延等诸大智人广解佛语。<a id="a-Ju"></a>有人不信谓非佛说。<a id="a-Jv"></a>佛为是故说有论经。<a id="a-Jw"></a>经有论故。<a id="a-Jx"></a>义则易解。<a id="a-Jy"></a>是十二部经名为佛法。<a id="a-Jz"></a>法宝具足如是功德。<a id="a-K0"></a>是故应礼。</p>
  <p id="aK1">僧宝论初清净品第九</p>
  <p id="aK2">问曰。<a id="a-K3"></a>汝先言应礼僧。<a id="a-K4"></a>何故应礼。<a id="a-K5"></a>答曰。<a id="a-K6"></a>佛于处处自赞叹僧。<a id="a-K7"></a>是僧宝戒品清净。<a id="a-K8"></a>定品慧品解脱品解脱知见品清净。<a id="a-K9"></a>应请应礼合掌供养无上福田能益施者。<a id="a-KA"></a>戒品清净者。<a id="a-KB"></a>佛弟子众持戒无瑕。<a id="a-KC"></a>乃至小罪深怀畏惧。<a id="a-KD"></a>又佛弟子不为福报生人天等。<a id="a-KE"></a>亦不怖畏堕地狱等。<a id="a-KF"></a>而勤持戒但乐善法。<a id="a-KG"></a>故名清净。<a id="a-KH"></a>又持净戒不限时节。<a id="a-KI"></a>不如婆罗门六月持戒。<a id="a-KJ"></a>长夜受持乃至究竟。<a id="a-KK"></a>故名清净。<a id="a-KL"></a>又持净戒离于二边。<a id="a-KM"></a>离五欲乐。<a id="a-KN"></a>亦离苦身。<a id="a-KO"></a>故名圣所爱戒。<a id="a-KP"></a>是戒名为智者所爱。<a id="a-KQ"></a>又心净故戒亦清净。<a id="a-KR"></a>又深心止恶。<a id="a-KS"></a>不但守戒。<a id="a-KT"></a>怖畏后世。<a id="a-KU"></a>故名僧宝戒品清净。<a id="a-KV"></a>定品清净者。<a id="a-KW"></a>若定能生真智。<a id="a-KX"></a>故名清净。<a id="a-KY"></a>慧品清净者。<a id="a-KZ"></a>若慧能尽烦恼。<a id="a-Ka"></a>故名清净。<a id="a-Kb"></a>解脱清净者。<a id="a-Kc"></a>若得尽诸烦恼非但能遮。<a id="a-Kd"></a>故名解脱清净。<a id="a-Ke"></a>解脱知见清净者。<a id="a-Kf"></a>于诸烦恼尽中得智。<a id="a-Kg"></a>谓我生尽非未尽烦恼中言我生尽。<a id="a-Kh"></a>是名解脱知见清净。<a id="a-Ki"></a>应请应礼应供养者。<a id="a-Kj"></a>以能具足如是功德故。<a id="a-Kk"></a>应求请礼敬供养福田者。<a id="a-Kl"></a>于中殖福获报无量。<a id="a-Km"></a>乃至涅槃。<a id="a-Kn"></a>犹不可尽。<a id="a-Ko"></a>能益施者。<a id="a-Kp"></a>能令施者功德增益。<a id="a-Kq"></a>如八功德田。<a id="a-Kr"></a>滋茂五谷不令败坏。<a id="a-Ks"></a>僧田亦尔。<a id="a-Kt"></a>成就八功德故。<a id="a-Ku"></a>能令施种功德增长。<a id="a-Kv"></a>是故应礼。</p>
  <p data-pb></p>
  <h2 id="aKw">分别贤圣品第十</h2>
  <p id="aKx">曰。<a id="a-Ky"></a>以何法故名之为僧。<a id="a-Kz"></a>答曰。<a id="a-L0"></a>四行四得戒定慧等功德清净故名为僧。<a id="a-L1"></a>四行者。<a id="a-L2"></a>行须陀洹。<a id="a-L3"></a>行斯陀含。<a id="a-L4"></a>行阿那含。<a id="a-L5"></a>行阿罗汉。<a id="a-L6"></a>四得者。<a id="a-L7"></a>须陀洹。<a id="a-L8"></a>斯陀含。<a id="a-L9"></a>阿那含。<a id="a-LA"></a>阿罗汉。<a id="a-LB"></a>行须陀洹有三种人。<a id="a-LC"></a>一随信行。<a id="a-LD"></a>二随法行。<a id="a-LE"></a>三随无相行。<a id="a-LF"></a>信行者。<a id="a-LG"></a>若人未得空无我智。<a id="a-LH"></a>信佛法故随佛语行。<a id="a-LI"></a>故名信行。<a id="a-LJ"></a>如经中说。<a id="a-LK"></a>我于是事以信故行。<a id="a-LL"></a>若得真智则不但随信行。<a id="a-LM"></a>如经中说知不作者不信者等是名上人。<a id="a-LN"></a>是故当知未得真智名随信行。<a id="a-LO"></a>如经中说。<a id="a-LP"></a>若人于法能以少慧观忍乐者是名信行。<a id="a-LQ"></a>过凡夫地未得须陀洹果。<a id="a-LR"></a>于其中间不得命终是名信行。<a id="a-LS"></a>是人在闻思慧中正观诸法。<a id="a-LT"></a>心忍欲乐。<a id="a-LU"></a>虽未得空无我智能生世间似忍法心。<a id="a-LV"></a>自此以来名过凡夫地。<a id="a-LW"></a>所以者何。<a id="a-LX"></a>后当广说。<a id="a-LY"></a>若无信等五根。<a id="a-LZ"></a>是人则住外凡夫中。<a id="a-La"></a>是人渐习得暖法等修慧。<a id="a-Lb"></a>仍本名故亦名信行。<a id="a-Lc"></a>以终不及法行人故。<a id="a-Ld"></a>是经应言要必当得须陀洹果。<a id="a-Le"></a>不应言不得命终。<a id="a-Lf"></a>所以者何。<a id="a-Lg"></a>是信行者以尚远故。<a id="a-Lh"></a>如郁伽长者供养众僧。<a id="a-Li"></a>天神示言某是阿罗汉。<a id="a-Lj"></a>某是行阿罗汉者。<a id="a-Lk"></a>乃至某是须陀洹。<a id="a-Ll"></a>某是行须陀洹者。<a id="a-Lm"></a>若在十五心中。<a id="a-Ln"></a>不可得示。<a id="a-Lo"></a>当知行须陀洹者有近有远是名信行。<a id="a-Lp"></a>法行者。<a id="a-Lq"></a>是人得空无我智。<a id="a-Lr"></a>在暖顶忍第一法中。<a id="a-Ls"></a>随顺法行。<a id="a-Lt"></a>谓空无我等是名法行。<a id="a-Lu"></a>是二行人入见谛道见灭谛故名无相行。<a id="a-Lv"></a>是三种人。<a id="a-Lw"></a>名行须陀洹果者。<a id="a-Lx"></a>世俗道中无断结故。<a id="a-Ly"></a>不得名为行。<a id="a-Lz"></a>三果者。<a id="a-M0"></a>此事后当说。<a id="a-M1"></a>须陀洹者。<a id="a-M2"></a>如佛经说。<a id="a-M3"></a>若人断三结。<a id="a-M4"></a>身见疑戒取名须陀洹。<a id="a-M5"></a>不堕恶道。<a id="a-M6"></a>必得正智极至七有。<a id="a-M7"></a>问曰。<a id="a-M8"></a>若须陀洹。<a id="a-M9"></a>见谛所断烦恼都尽。<a id="a-MA"></a>灭无量苦。<a id="a-MB"></a>如池喻经说。<a id="a-MC"></a>何故但言断三结耶。<a id="a-MD"></a>答曰。<a id="a-ME"></a>此事后当广说。<a id="a-MF"></a>谓身见尽故余等亦尽。<a id="a-MG"></a>不堕恶道者。<a id="a-MH"></a>后业聚中。<a id="a-MI"></a>亦当广说。<a id="a-MJ"></a>必至菩提者。<a id="a-MK"></a>是人入法流中必至涅槃。<a id="a-ML"></a>如木在恒河离八因缘。<a id="a-MM"></a>必到大海。<a id="a-MN"></a>极七有者。<a id="a-MO"></a>是人于七世中无漏智熟。<a id="a-MP"></a>如歌罗罗等七日变成。<a id="a-MQ"></a>又如服酥等极至七日。<a id="a-MR"></a>坚病则消。<a id="a-MS"></a>又如亲族限至七世。<a id="a-MT"></a>又如七步蛇螫人身时。<a id="a-MU"></a>以四大力故得至七步。<a id="a-MV"></a>以毒力故不得至八。<a id="a-MW"></a>又欺诳法极至七世。<a id="a-MX"></a>又如七日出时则劫烧尽。<a id="a-MY"></a>如是七世集无漏慧烧烦恼尽。<a id="a-MZ"></a>又法应七有。<a id="a-Ma"></a>有须陀洹今世入涅槃。<a id="a-Mb"></a>有第二第三极至第七。<a id="a-Mc"></a>是名须陀洹。<a id="a-Md"></a>行斯陀含者。<a id="a-Me"></a>思惟所断结有九品。<a id="a-Mf"></a>若断一二至三四五。<a id="a-Mg"></a>是名行斯陀含者。<a id="a-Mh"></a>有人言。<a id="a-Mi"></a>以一无碍道断。<a id="a-Mj"></a>是事不然。<a id="a-Mk"></a>佛经中说以无量心断。<a id="a-Ml"></a>如斧柯喻经中说。<a id="a-Mm"></a>又行斯陀含者。<a id="a-Mn"></a>亦名家家。<a id="a-Mo"></a>是人或二或三往来。<a id="a-Mp"></a>或于现身得入涅槃。<a id="a-Mq"></a>是名行斯陀含者。<a id="a-Mr"></a>斯陀含者。<a id="a-Ms"></a>一来此间便入涅槃。<a id="a-Mt"></a>是人思惟所断结薄。<a id="a-Mu"></a>住是薄中名斯陀含。<a id="a-Mv"></a>是斯陀含。<a id="a-Mw"></a>或今世入涅槃。<a id="a-Mx"></a>行阿那含者。<a id="a-My"></a>若断第七第八品结。<a id="a-Mz"></a>是人皆名行阿那含。<a id="a-N0"></a>断第八品。<a id="a-N1"></a>是名一种。<a id="a-N2"></a>行阿那含者。<a id="a-N3"></a>或有今世即入涅槃。<a id="a-N4"></a>尽离欲界九品结故名阿那含。<a id="a-N5"></a>是阿那含。<a id="a-N6"></a>差别八种。<a id="a-N7"></a>所谓中阴灭者。<a id="a-N8"></a>有生有灭者。<a id="a-N9"></a>有不行灭者。<a id="a-NA"></a>有行灭者。<a id="a-NB"></a>有上行至阿迦尼吒灭者。<a id="a-NC"></a>有至无色处者。<a id="a-ND"></a>有转世者。<a id="a-NE"></a>有现灭者。<a id="a-NF"></a>随上中下根故有差别。<a id="a-NG"></a>中阴灭者亦有三种。<a id="a-NH"></a>上中下根。<a id="a-NI"></a>有阿那含深厌世间。<a id="a-NJ"></a>有少障碍。<a id="a-NK"></a>不得现灭。<a id="a-NL"></a>是人则于中阴中灭。<a id="a-NM"></a>生亦三种。<a id="a-NN"></a>谓生灭者。<a id="a-NO"></a>行灭者。<a id="a-NP"></a>不行灭者。<a id="a-NQ"></a>生灭者生时深厌离有即入涅槃。<a id="a-NR"></a>是名生灭。<a id="a-NS"></a>以根利故或有生已诸无漏道自然在前不加勤行而入涅槃。<a id="a-NT"></a>是不行灭。<a id="a-NU"></a>以根中故。<a id="a-NV"></a>或有生已深畏受身。<a id="a-NW"></a>勤修行道。<a id="a-NX"></a>乃入涅槃。<a id="a-NY"></a>是名行灭。<a id="a-NZ"></a>以根钝故。<a id="a-Na"></a>上行灭者亦有三种。<a id="a-Nb"></a>若从一处终。<a id="a-Nc"></a>至一处生。<a id="a-Nd"></a>便入涅槃。<a id="a-Ne"></a>是名利根。<a id="a-Nf"></a>二三处生。<a id="a-Ng"></a>是名中根。<a id="a-Nh"></a>一切处终一切处生。<a id="a-Ni"></a>是名钝根。<a id="a-Nj"></a>从初禅至广果天是名决定。<a id="a-Nk"></a>到广果已若生净居。<a id="a-Nl"></a>是人不复到无色处。<a id="a-Nm"></a>以乐慧故。<a id="a-Nn"></a>若入无色处者。<a id="a-No"></a>是人终不生净居天。<a id="a-Np"></a>以乐定故。<a id="a-Nq"></a>转世者。<a id="a-Nr"></a>若先世得须陀洹果、<a id="a-Ns"></a>斯陀含果。<a id="a-Nt"></a>后转身得阿那含果。<a id="a-Nu"></a>是人不入色无色界。<a id="a-Nv"></a>现灭者。<a id="a-Nw"></a>第一利根。<a id="a-Nx"></a>即于现身得入涅槃。<a id="a-Ny"></a>复有二人。<a id="a-Nz"></a>一名信解脱。<a id="a-O0"></a>二名见得。<a id="a-O1"></a>是二人者根差别故。<a id="a-O2"></a>若钝根学人在思惟道名信解脱。<a id="a-O3"></a>利名见得。<a id="a-O4"></a>若阿那含具八解脱是名身证。<a id="a-O5"></a>是等皆名行阿罗汉者。<a id="a-O6"></a>以断结同故。<a id="a-O7"></a>若尽断灭一切烦恼名阿罗汉。<a id="a-O8"></a>阿罗汉有九种。<a id="a-O9"></a>退相守相。<a id="a-OA"></a>死相、<a id="a-OB"></a>可进相．住相．不坏相．慧解脱相．俱解脱相．不退相。<a id="a-OC"></a>是诸阿罗汉。<a id="a-OD"></a>以得信等根故有差别。<a id="a-OE"></a>最钝根者是名退相退失三昧。<a id="a-OF"></a>退三昧故无漏智慧不能现前。<a id="a-OG"></a>守相者。<a id="a-OH"></a>根小胜故。<a id="a-OI"></a>若护三昧则不退失。<a id="a-OJ"></a>不护则退。<a id="a-OK"></a>前退相者虽护亦退。<a id="a-OL"></a>死相者。<a id="a-OM"></a>根又小胜。<a id="a-ON"></a>深厌诸有。<a id="a-OO"></a>是人不能得三昧故。<a id="a-OP"></a>无漏智慧难得现前。<a id="a-OQ"></a>设得喜失故求死也。<a id="a-OR"></a>住相者。<a id="a-OS"></a>若得三昧不进不退是名住相。<a id="a-OT"></a>前三种在退分三昧。<a id="a-OU"></a>住相者在住分三昧。<a id="a-OV"></a>可进相者。<a id="a-OW"></a>若得三昧转深增益。<a id="a-OX"></a>是人住在增分三昧。<a id="a-OY"></a>不坏相者。<a id="a-OZ"></a>得三昧已种种因缘不能败坏。<a id="a-Oa"></a>是人住在达分三昧。<a id="a-Ob"></a>慧最利故。<a id="a-Oc"></a>善取三昧入住起相。<a id="a-Od"></a>故不可坏。<a id="a-Oe"></a>因灭尽定故。<a id="a-Of"></a>有二人不得此定名慧解脱。<a id="a-Og"></a>得此定者名俱解脱。<a id="a-Oh"></a>不退相者。<a id="a-Oi"></a>所得功德尽无退失。<a id="a-Oj"></a>如经中说。<a id="a-Ok"></a>佛语比丘。<a id="a-Ol"></a>若我弟子以床舆我。<a id="a-Om"></a>我先所得尽无退失。<a id="a-On"></a>如是九种名无学人。<a id="a-Oo"></a>先十八学人及九无学。<a id="a-Op"></a>是二十七人。<a id="a-Oq"></a>名为一切世间福田。<a id="a-Or"></a>僧中具足。<a id="a-Os"></a>是故应礼也。</p>
  <h2 id="aOt">福田品第十一</h2>
  <p id="aOu">问曰。<a id="a-Ov"></a>以何等故此诸贤圣名为福田。<a id="a-Ow"></a>答曰。<a id="a-Ox"></a>断贪恚等诸烦恼尽故名福田。<a id="a-Oy"></a>如说稊稗不去害善谷苗。<a id="a-Oz"></a>是故施无欲人。<a id="a-P0"></a>得报利大。<a id="a-P1"></a>又是人心空故名福田。<a id="a-P2"></a>所以者何。<a id="a-P3"></a>以空相故诸贪恚等烦恼不起。<a id="a-P4"></a>不生恶业。<a id="a-P5"></a>又诸贤圣得不作法故名福田。<a id="a-P6"></a>又是人等所得禅定皆悉清净。<a id="a-P7"></a>永离大小诸烦恼故。<a id="a-P8"></a>又弃舍忧乐。<a id="a-P9"></a>故名福田。<a id="a-PA"></a>又能断除五种心缚心得清净故名福田。<a id="a-PB"></a>又成就八种功德田故。<a id="a-PC"></a>又以七定具善护心故。<a id="a-PD"></a>又能尽灭七种漏故。<a id="a-PE"></a>无诸漏失。<a id="a-PF"></a>又具足戒等七净法故。<a id="a-PG"></a>又能成就少欲知足等八功德故。<a id="a-PH"></a>又能度彼岸及勤求度故名福田。<a id="a-PI"></a>又经中说。<a id="a-PJ"></a>但能发心欲行善法尚多利益。<a id="a-PK"></a>况修行耶。<a id="a-PL"></a>是诸贤圣常行善法故名福田。<a id="a-PM"></a>又经中说。<a id="a-PN"></a>谁施主家有持戒比丘。<a id="a-PO"></a>受供养已入无量定。<a id="a-PP"></a>是施主家得无量福。<a id="a-PQ"></a>众中有入无量三昧无相三昧无动三昧。<a id="a-PR"></a>能令施主得无量报故名福田。<a id="a-PS"></a>又经中说。<a id="a-PT"></a>三事和合故得大福。<a id="a-PU"></a>一曰有信。<a id="a-PV"></a>二曰施物。<a id="a-PW"></a>三曰福田。<a id="a-PX"></a>于众僧中多功德人。<a id="a-PY"></a>功德人中。<a id="a-PZ"></a>信心易生。<a id="a-Pa"></a>又施众僧具九因缘故获大果。<a id="a-Pb"></a>又施众僧以受者净故施必清净。<a id="a-Pc"></a>又施有八种。<a id="a-Pd"></a>有清净心少施物亦少施破戒人。<a id="a-Pe"></a>有清净心少所施物多施破戒人有清净心少施物亦少施持戒人。<a id="a-Pf"></a>有清净心少所施物多施持戒人。<a id="a-Pg"></a>有清净心多施四种物亦尔。<a id="a-Ph"></a>于僧中施必当成就若二若三。<a id="a-Pi"></a>一切善人皆因众僧增益功德。<a id="a-Pj"></a>然后随意回向菩提。<a id="a-Pk"></a>又所施僧。<a id="a-Pl"></a>此物皆当得解脱果。<a id="a-Pm"></a>于生死中终不能尽。<a id="a-Pn"></a>又所施众僧皆为严心。<a id="a-Po"></a>又若于一人生信净心或时可坏。<a id="a-Pp"></a>于众僧中信心清净终不坏败。<a id="a-Pq"></a>又于一人生爱敬心。<a id="a-Pr"></a>或不能广。<a id="a-Ps"></a>于众僧中生信敬心。<a id="a-Pt"></a>缘无量故心则广大。<a id="a-Pu"></a>又施为一切入僧数人。<a id="a-Pv"></a>以心大故果报亦大。<a id="a-Pw"></a>以是等缘诸贤圣人名为福田。<a id="a-Px"></a>是故应礼。</p>
 </body>
</html>