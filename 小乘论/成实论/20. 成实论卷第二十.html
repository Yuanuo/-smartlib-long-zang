<!doctype html>
<html id="z3IBW2i19v" data-ver="1156">
 <head>
  <meta charset="utf-8">
  <meta author="诃梨跋摩">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">成实论卷第二十</h1>
  <h2 id="a2">三慧品第一百九十四</h2>
  <p id="a3">三慧。<a id="a-4"></a>闻慧思慧修慧。<a id="a-5"></a>从修多罗等十二部经中生名为闻慧。<a id="a-6"></a>以此能生无漏圣慧。<a id="a-7"></a>故名为慧。<a id="a-8"></a>如经中说。<a id="a-9"></a>罗睺罗比丘今能成就得解脱慧。<a id="a-A"></a>虽闻违陀等世俗经典以不能生无漏慧故不名闻慧。<a id="a-B"></a>若能思量诸经中义是名思慧。<a id="a-C"></a>如说行者闻法思惟义趣。<a id="a-D"></a>又说。<a id="a-E"></a>行者闻法思惟义已。<a id="a-F"></a>当随顺行。<a id="a-G"></a>若能现前知见是名修慧。<a id="a-H"></a>如说行者于定心中见五阴生灭。<a id="a-I"></a>如诸经中说汝等比丘修习禅定当得如实现前知见。<a id="a-J"></a>又七正智经中说。<a id="a-K"></a>若比丘知法名闻慧。<a id="a-L"></a>知义名思慧。<a id="a-M"></a>知时等名修慧。<a id="a-N"></a>又如罗睺罗读诵五受阴部等名闻慧。<a id="a-O"></a>独处思义名思慧。<a id="a-P"></a>后得道时名修慧。<a id="a-Q"></a>又经中说三种器杖。<a id="a-R"></a>闻杖离杖慧杖。<a id="a-S"></a>闻杖名闻慧。<a id="a-T"></a>离杖名思慧。<a id="a-U"></a>慧杖名修慧。<a id="a-V"></a>又经中说闻法五利。<a id="a-W"></a>未闻则闻已闻明了。<a id="a-X"></a>断疑正见以慧通达甚深义趣。<a id="a-Y"></a>未闻则闻已闻明了是名闻慧。<a id="a-Z"></a>断疑正见是名思慧。<a id="a-a"></a>以慧通达是名修慧。<a id="a-b"></a>又闻法利中说。<a id="a-c"></a>行者以耳听法以口诵习是名闻慧。<a id="a-d"></a>以意思量是名思慧。<a id="a-e"></a>以见通达是名修慧。<a id="a-f"></a>又四须陀洹分中闻正法名闻慧。<a id="a-g"></a>正忆念名思慧。<a id="a-h"></a>随法行名修慧。<a id="a-i"></a>又五解脱门中。<a id="a-j"></a>从所尊闻法是名闻慧。<a id="a-k"></a>通达语义是名思慧。<a id="a-l"></a>生欢喜等名为修慧。<a id="a-m"></a>又经中言。<a id="a-n"></a>佛所说法三时善等。<a id="a-o"></a>善男子若长若幼闻法生念。<a id="a-p"></a>在家愦闹出家闲静。<a id="a-q"></a>若不出家则不能净修善法。<a id="a-r"></a>即舍所有亲属财物。<a id="a-s"></a>出家持戒守护诸根。<a id="a-t"></a>威仪详审独处思惟。<a id="a-u"></a>远离五盖得初禅等乃至漏尽。<a id="a-v"></a>于此中长幼闻法是名闻慧。<a id="a-w"></a>念在家愦闹出家闲静是名思慧。<a id="a-x"></a>远离五盖乃至漏尽是名修慧。<a id="a-y"></a>又经中说。<a id="a-z"></a>二因缘故能生正见。<a id="a-10"></a>从他闻法自正忆念。<a id="a-11"></a>从他闻法名闻慧。<a id="a-12"></a>自正忆念名思慧。<a id="a-13"></a>能生正见名修慧。<a id="a-14"></a>又偈中说。<a id="a-15"></a>当习近善人听受正法。<a id="a-16"></a>乐于独处调伏其心。<a id="a-17"></a>是中习近善人听受正法是名闻慧。<a id="a-18"></a>乐于独处是名思慧。<a id="a-19"></a>调伏其心是名修慧。<a id="a-1A"></a>又佛教诸比丘。<a id="a-1B"></a>汝所说时当说四谛。<a id="a-1C"></a>所思惟时当思四谛。<a id="a-1D"></a>是中若说四谛名闻慧。<a id="a-1E"></a>思惟四谛名思慧。<a id="a-1F"></a>得四谛名修慧。<a id="a-1G"></a>如是等处处经中佛说三慧。<a id="a-1H"></a>问曰。<a id="a-1I"></a>是三慧几欲界几色界几无色界。<a id="a-1J"></a>答曰。<a id="a-1K"></a>欲色界一切。<a id="a-1L"></a>如手居士生无热天彼中说法。<a id="a-1M"></a>若人说法必思其义。<a id="a-1N"></a>故知色界亦有思慧。<a id="a-1O"></a>无色界中唯有修慧。<a id="a-1P"></a>问曰。<a id="a-1Q"></a>有人言。<a id="a-1R"></a>欲界无修慧色界无思慧。<a id="a-1S"></a>是事云何。<a id="a-1T"></a>答曰。<a id="a-1U"></a>何因缘故欲界无修慧。<a id="a-1V"></a>问曰。<a id="a-1W"></a>以欲界道不能断诸盖障诸缠令欲界缠不现在前。<a id="a-1X"></a>答曰。<a id="a-1Y"></a>佛法中无有此语。<a id="a-1Z"></a>以欲界道不能断诸盖障诸缠令欲界缠不现在前。<a id="a-1a"></a>又说以欲界道能破烦恼。<a id="a-1b"></a>何者欲界有不净观等。<a id="a-1c"></a>如经中说善修不净观能破贪欲。<a id="a-1d"></a>慈等亦尔。<a id="a-1e"></a>问曰。<a id="a-1f"></a>是欲界不净观等不能永断烦恼。<a id="a-1g"></a>答曰。<a id="a-1h"></a>色界不净观等。<a id="a-1i"></a>亦不能毕竟断诸烦恼。<a id="a-1j"></a>问曰。<a id="a-1k"></a>以粗重不适等行能断烦恼非不净等。<a id="a-1l"></a>答曰。<a id="a-1m"></a>无有经说粗等能断烦恼不净等不能。<a id="a-1n"></a>经中说。<a id="a-1o"></a>以不净等能断烦恼。<a id="a-1p"></a>又粗等有何势力能断烦恼。<a id="a-1q"></a>而不净等不能。<a id="a-1r"></a>又若欲界有粗等行。<a id="a-1s"></a>应以此行断诸烦恼。<a id="a-1t"></a>若无应说因缘。<a id="a-1u"></a>何故有不净等而无粗等。<a id="a-1v"></a>若有而不断烦恼。<a id="a-1w"></a>色界虽有亦不应能断。<a id="a-1x"></a>是亦应说因缘。<a id="a-1y"></a>何故欲界不能而色界能。<a id="a-1z"></a>问曰。<a id="a-20"></a>欲界虽有粗等而不能断诸烦恼。<a id="a-21"></a>以是散乱界故。<a id="a-22"></a>散乱心者无所能断。<a id="a-23"></a>如经中说。<a id="a-24"></a>摄心是道散乱心非道。<a id="a-25"></a>答曰。<a id="a-26"></a>应说因缘何故欲界名散乱界耶。<a id="a-27"></a>是中有不净观等。<a id="a-28"></a>若是散乱界云何能观骨等异相。<a id="a-29"></a>又色界摄心有何异相而欲界无。<a id="a-2A"></a>问曰。<a id="a-2B"></a>以色界道能得离欲。<a id="a-2C"></a>于此间死生色界中如榍出榍。<a id="a-2D"></a>答曰。<a id="a-2E"></a>何名离欲。<a id="a-2F"></a>问曰。<a id="a-2G"></a>断烦恼名离欲。<a id="a-2H"></a>以色界道能断烦恼非欲界也。<a id="a-2I"></a>答曰。<a id="a-2J"></a>诸外道断结还起还生欲界。<a id="a-2K"></a>是故凡夫不名断结。<a id="a-2L"></a>若断已更生。<a id="a-2M"></a>则无漏断结亦应更生。<a id="a-2N"></a>是事不可。<a id="a-2O"></a>又经中说。<a id="a-2P"></a>断三结已能断三毒。<a id="a-2Q"></a>凡夫不能断三结。<a id="a-2R"></a>故无得离欲。<a id="a-2S"></a>又凡夫常有我等心。<a id="a-2T"></a>故无有能断身见等。<a id="a-2U"></a>若凡夫能离欲者。<a id="a-2V"></a>一切烦恼皆不应有。<a id="a-2W"></a>所以者何。<a id="a-2X"></a>一切烦恼皆众缘成。<a id="a-2Y"></a>如经中说。<a id="a-2Z"></a>从众缘成我。<a id="a-2a"></a>若此凡夫于欲界五阴不起身见。<a id="a-2b"></a>复未得上界诸阴。<a id="a-2c"></a>然则应无身见有如此过。<a id="a-2d"></a>如是烦恼应当永尽。<a id="a-2e"></a>此凡夫应是罗汉。<a id="a-2f"></a>而实不得烦恼都尽。<a id="a-2g"></a>如经中说。<a id="a-2h"></a>闻大雷音二人不怖。<a id="a-2i"></a>转轮圣王及阿罗汉。<a id="a-2j"></a>今此凡夫亦应不怖。<a id="a-2k"></a>又阿罗汉不欣生恶死。<a id="a-2l"></a>如优波斯那阿罗汉。<a id="a-2m"></a>为毒蛇所螫将命终时。<a id="a-2n"></a>诸根不异颜色不变。<a id="a-2o"></a>是人亦应如是。<a id="a-2p"></a>又阿罗汉世间八法不能覆心。<a id="a-2q"></a>此人亦应如是。<a id="a-2r"></a>以离欲故。<a id="a-2s"></a>而实凡夫虽说离欲皆无此相。<a id="a-2t"></a>故知不断烦恼。<a id="a-2u"></a>问曰。<a id="a-2v"></a>凡夫能断烦恼。<a id="a-2w"></a>此间命终往生色界。<a id="a-2x"></a>若不断结云何生彼。<a id="a-2y"></a>经中亦说。<a id="a-2z"></a>有离欲外道。<a id="a-30"></a>又说阿罗汉迦罗摩郁头蓝弗舍离欲色生无色中。<a id="a-31"></a>又说。<a id="a-32"></a>以色离欲以无色离欲。<a id="a-33"></a>以灭离起思念。<a id="a-34"></a>是故汝言凡夫虽断烦恼以还生故不名为断。<a id="a-35"></a>是事不然。<a id="a-36"></a>汝亦说凡夫诸有所断实皆是遮。<a id="a-37"></a>但名为断离其实不断说名为断。<a id="a-38"></a>实不离欲说名离欲。<a id="a-39"></a>如偈中说。<a id="a-3A"></a>若念我我所。<a id="a-3B"></a>死来则能断。<a id="a-3C"></a>小儿弄土戏。<a id="a-3D"></a>随爱时则吝护若心厌离时即坏而舍去。<a id="a-3E"></a>此亦名离欲。<a id="a-3F"></a>而外道断与死断异。<a id="a-3G"></a>死断不生色无色界。<a id="a-3H"></a>小儿舍土虽供养之。<a id="a-3I"></a>无大果报。<a id="a-3J"></a>若供养离欲外道得大果报。<a id="a-3K"></a>语言虽同其义则异。<a id="a-3L"></a>故知凡夫实有断离。<a id="a-3M"></a>答曰。<a id="a-3N"></a>遮中有差别。<a id="a-3O"></a>若能深遮烦恼则生色无色界。<a id="a-3P"></a>又若能遮身见先已说过。<a id="a-3Q"></a>若不能遮欲界身见。<a id="a-3R"></a>云何能生色无色界。<a id="a-3S"></a>但遮贪恚故生色界。<a id="a-3T"></a>非遮身见等。<a id="a-3U"></a>故知凡夫实不断结。<a id="a-3V"></a>亦有欲界善法。<a id="a-3W"></a>能遮烦恼。<a id="a-3X"></a>故知欲界亦有修慧。<a id="a-3Y"></a>又经中说。<a id="a-3Z"></a>除七依处亦许得道。<a id="a-3a"></a>故知依欲界定能生真智。<a id="a-3b"></a>问曰。<a id="a-3c"></a>是人依初禅近地得阿罗汉道。<a id="a-3d"></a>非欲界定。<a id="a-3e"></a>答曰。<a id="a-3f"></a>不然。<a id="a-3g"></a>言除七依则除初禅及近地已。<a id="a-3h"></a>又此中无有因缘能依近地非欲界定。<a id="a-3i"></a>若此行者能入近地。<a id="a-3j"></a>何故不能入初禅耶。<a id="a-3k"></a>是事亦无因缘。<a id="a-3l"></a>又须尸摩经中说。<a id="a-3m"></a>先法住智后泥洹智。<a id="a-3n"></a>是义不必先得禅定。<a id="a-3o"></a>而后漏尽。<a id="a-3p"></a>但必以法住智为先。<a id="a-3q"></a>然后漏尽。<a id="a-3r"></a>故知除诸禅定。<a id="a-3s"></a>除禅定故说须尸摩经。<a id="a-3t"></a>若受近地即过同诸禅。<a id="a-3u"></a>又无有经中说近地名。<a id="a-3v"></a>是汝自忆想分别。<a id="a-3w"></a>问曰。<a id="a-3x"></a>我先说榍喻。<a id="a-3y"></a>故知以异地道能断异地结。<a id="a-3z"></a>如以细榍能出粗榍。<a id="a-40"></a>如是以色界道能断欲界。<a id="a-41"></a>行者若先断欲及恶不善法。<a id="a-42"></a>然后能入初禅。<a id="a-43"></a>故知必有近地以之断欲。<a id="a-44"></a>又说因色出欲。<a id="a-45"></a>若无近地云何因色。<a id="a-46"></a>又经中说。<a id="a-47"></a>行者若得净喜则能舍不净喜犹如难陀因天女爱能舍本欲。<a id="a-48"></a>又若不得初禅寂灭味者。<a id="a-49"></a>不能于五欲中生粗弊心。<a id="a-4A"></a>故知先得初禅近地能舍欲界。<a id="a-4B"></a>答曰。<a id="a-4C"></a>得欲界净善能断不善。<a id="a-4D"></a>如说五出性。<a id="a-4E"></a>若圣弟子或念五欲不生喜乐。<a id="a-4F"></a>心不通畅如烧筋羽。<a id="a-4G"></a>若念出法心则通畅。<a id="a-4H"></a>又说。<a id="a-4I"></a>行者随生不善觉观。<a id="a-4J"></a>则以善觉观灭。<a id="a-4K"></a>是故汝说榍喻亦可欲界。<a id="a-4L"></a>汝言因色离欲是末后事。<a id="a-4M"></a>行者以欲界道断诸烦恼。<a id="a-4N"></a>随次渐断乃至能得色界善法。<a id="a-4O"></a>尔时欲界名毕竟断。<a id="a-4P"></a>得色界法汝名得灭尽定阿罗汉亦得诸定。<a id="a-4Q"></a>但说其味。<a id="a-4R"></a>汝言得净妙喜及寂灭味。<a id="a-4S"></a>皆已总答。<a id="a-4T"></a>又若欲界无定。<a id="a-4U"></a>云何能以散心证色界善。<a id="a-4V"></a>问曰。<a id="a-4W"></a>慧解脱阿罗汉无定亦但有慧。<a id="a-4X"></a>答曰。<a id="a-4Y"></a>此中但遮禅定。<a id="a-4Z"></a>必当应有少时摄心乃至一念。<a id="a-4a"></a>如经中佛说比丘取衣时有三毒着衣已则灭。<a id="a-4b"></a>无有经说散乱心中能生真智。<a id="a-4c"></a>皆说摄心生如实智。</p>
  <p data-pb></p>
  <h2 id="a4d">四无碍品第一百九十五</h2>
  <p id="a4e">曰。<a id="a-4f"></a>有近法位世智。<a id="a-4g"></a>何者是耶。<a id="a-4h"></a>答曰。<a id="a-4i"></a>是暖等法中能破假名智。<a id="a-4j"></a>是智以世俗见谛故曰世智。<a id="a-4k"></a>近圣道故名近法位。<a id="a-4l"></a>问曰。<a id="a-4m"></a>见谛道中未来修等智。<a id="a-4n"></a>答曰。<a id="a-4o"></a>无未来修等智后当说。<a id="a-4p"></a>所以者何。<a id="a-4q"></a>破法相中无假名心。<a id="a-4r"></a>是故见谛道中不修世智。<a id="a-4s"></a>问曰。<a id="a-4t"></a>经中说四无碍智。<a id="a-4u"></a>何者是耶。<a id="a-4v"></a>答曰名字中无碍智名法无碍。<a id="a-4w"></a>言音中无碍智名辞无碍。<a id="a-4x"></a>谓殊方异俗言音差别。<a id="a-4y"></a>如经中说。<a id="a-4z"></a>行者不应贪着国土言辞。<a id="a-50"></a>若言音不便义亦难解。<a id="a-51"></a>若无名字则义不可明。<a id="a-52"></a>即此言辞不留不尽名乐说无碍。<a id="a-53"></a>如经中说。<a id="a-54"></a>有四种说法。<a id="a-55"></a>或说有义趣不能无尽。<a id="a-56"></a>有能无尽而无义趣。<a id="a-57"></a>有二俱能有二俱不能。<a id="a-58"></a>此三种智名言辞方便。<a id="a-59"></a>知名语中义无碍智名义无碍。<a id="a-5A"></a>如说有四种说法。<a id="a-5B"></a>有义方便无语方便。<a id="a-5C"></a>有语方便无义方便。<a id="a-5D"></a>有俱方便有俱无方便。<a id="a-5E"></a>若人能得四无碍智是名具足方便。<a id="a-5F"></a>难詶难近说法中上乐说无尽。<a id="a-5G"></a>亦有义趣智慧无穷言辞无滞。<a id="a-5H"></a>问曰。<a id="a-5I"></a>此无碍智云何当得。<a id="a-5J"></a>答曰。<a id="a-5K"></a>以先世业因缘故得。<a id="a-5L"></a>若能世世善修因缘智慧及阴等方便。<a id="a-5M"></a>以修习力故。<a id="a-5N"></a>今世虽不学习文字读诵经典。<a id="a-5O"></a>亦能得知如天眼通等。<a id="a-5P"></a>问曰。<a id="a-5Q"></a>何人能得。<a id="a-5R"></a>答曰。<a id="a-5S"></a>唯圣人得。<a id="a-5T"></a>又人言但阿罗汉得非诸学人。<a id="a-5U"></a>此不必尔。<a id="a-5V"></a>学人亦能得八解脱。<a id="a-5W"></a>何故不能得此智耶。<a id="a-5X"></a>问曰。<a id="a-5Y"></a>此四无碍在何界中。<a id="a-5Z"></a>答曰。<a id="a-5a"></a>欲色界一切。<a id="a-5b"></a>无色界中唯义无碍。<a id="a-5c"></a>无碍二种。<a id="a-5d"></a>有漏无漏。<a id="a-5e"></a>学人具二种无学唯无漏。<a id="a-5f"></a>若得则一时尽得。<a id="a-5g"></a>女人亦得。<a id="a-5h"></a>如昙摩尘那比丘尼等。</p>
  <p data-pb></p>
  <h2 id="a5i">五智品第一百九十六</h2>
  <p id="a5j">智。<a id="a-5k"></a>法住智泥洹智无诤智愿智边际智。<a id="a-5l"></a>知诸法生起名法住智。<a id="a-5m"></a>如生缘老死乃至无明缘行。<a id="a-5n"></a>以有佛无佛此性常住故曰法住智。<a id="a-5o"></a>此法灭名泥洹智。<a id="a-5p"></a>如生灭故老死灭。<a id="a-5q"></a>乃至无明灭故诸行灭。<a id="a-5r"></a>问曰。<a id="a-5s"></a>若尔者泥洹智亦名法住智。<a id="a-5t"></a>所以者何。<a id="a-5u"></a>若有佛无佛是性亦常住故。<a id="a-5v"></a>答曰。<a id="a-5w"></a>诸法尽灭名为泥洹。<a id="a-5x"></a>是尽灭中有何法住。<a id="a-5y"></a>问曰。<a id="a-5z"></a>泥洹非实有耶。<a id="a-60"></a>答曰。<a id="a-61"></a>阴灭无余故称泥洹。<a id="a-62"></a>是中何所有耶。<a id="a-63"></a>问曰。<a id="a-64"></a>实有泥洹何以知之。<a id="a-65"></a>灭谛名泥洹。<a id="a-66"></a>苦等诸谛实有。<a id="a-67"></a>故泥洹亦应实有。<a id="a-68"></a>又泥洹中智名灭智。<a id="a-69"></a>若无法云何生智。<a id="a-6A"></a>又经中佛为诸比丘说。<a id="a-6B"></a>有生起作有为法。<a id="a-6C"></a>有不生起作无为法。<a id="a-6D"></a>又经中说。<a id="a-6E"></a>唯有二法有为法无为法。<a id="a-6F"></a>有为法有生灭住异。<a id="a-6G"></a>无为法无生灭住异。<a id="a-6H"></a>又经中说。<a id="a-6I"></a>诸所有法若有为若无为灭尽泥洹。<a id="a-6J"></a>唯此为上。<a id="a-6K"></a>又说色是无常灭色故泥洹是常。<a id="a-6L"></a>乃至识亦如是。<a id="a-6M"></a>又经中说。<a id="a-6N"></a>灭应证若无法何所证。<a id="a-6O"></a>又佛于多性经中说。<a id="a-6P"></a>智者如实知有为性及无为性。<a id="a-6Q"></a>无为性即是泥洹。<a id="a-6R"></a>以真智知云何言无。<a id="a-6S"></a>又诸经中无有定说泥洹无法。<a id="a-6T"></a>故知汝自忆想分别谓无泥洹。<a id="a-6U"></a>答曰。<a id="a-6V"></a>若离诸阴更有异法名泥洹者。<a id="a-6W"></a>则不应名诸阴尽灭以为泥洹。<a id="a-6X"></a>又若有泥洹。<a id="a-6Y"></a>应说其体。<a id="a-6Z"></a>何者是耶。<a id="a-6a"></a>又缘泥洹。<a id="a-6b"></a>定名</p>
  <p data-pb></p>
  <h2 id="a6c">六通智品第一百九十七</h2>
  <p id="a6d">六通智。<a id="a-6e"></a>六通者。<a id="a-6f"></a>身通天眼天耳他心智宿命漏尽。<a id="a-6g"></a>身通名行者身出水火。<a id="a-6h"></a>飞腾隐显摩扪日月。<a id="a-6i"></a>至梵自在及种种变化。<a id="a-6j"></a>如是等业名为身通。<a id="a-6k"></a>问曰。<a id="a-6l"></a>此事云何当成。<a id="a-6m"></a>答曰。<a id="a-6n"></a>行者深修禅定故得。<a id="a-6o"></a>如经中说禅定者力不可思议。<a id="a-6p"></a>有人言。<a id="a-6q"></a>变化心是无记。<a id="a-6r"></a>此事不然。<a id="a-6s"></a>若此行者为利他故种种现变。<a id="a-6t"></a>何故名无记耶。<a id="a-6u"></a>有人言。<a id="a-6v"></a>以欲界心作欲界变化。<a id="a-6w"></a>色界心作色界变化。<a id="a-6x"></a>此亦不然。<a id="a-6y"></a>眼等亦应如是。<a id="a-6z"></a>可以欲界识见欲界色耶。<a id="a-70"></a>如是等若色界心作欲界变化有何咎。<a id="a-71"></a>又人言。<a id="a-72"></a>初禅神通能至梵世。<a id="a-73"></a>乃至四禅神通能到色究竟是亦不然。<a id="a-74"></a>随根力所及。<a id="a-75"></a>若利根者以初禅神通能到四禅。<a id="a-76"></a>钝根者以二禅神通不能用初禅。<a id="a-77"></a>如大梵王到禅中间。<a id="a-78"></a>是中无神通以初禅力能到诸余梵天。<a id="a-79"></a>即以初禅不能知梵王住处。<a id="a-7A"></a>又佛以宿命忆念无色。<a id="a-7B"></a>如经中说。<a id="a-7C"></a>若色无色中先所生处佛悉知之。<a id="a-7D"></a>是故不定又人言。<a id="a-7E"></a>天眼是慧性。<a id="a-7F"></a>此事不然。<a id="a-7G"></a>天眼由光明成慧不如是。<a id="a-7H"></a>问曰。<a id="a-7I"></a>经中说。<a id="a-7J"></a>修光明相能成知见。<a id="a-7K"></a>知见即是天眼。<a id="a-7L"></a>答曰。<a id="a-7M"></a>不然。<a id="a-7N"></a>亦说天耳不以慧性名之为耳故非慧也。<a id="a-7O"></a>又天眼缘现在色。<a id="a-7P"></a>意识不尔。<a id="a-7Q"></a>有解天眼中说知众生业报。<a id="a-7R"></a>眼识无有此力。<a id="a-7S"></a>但意识中知用眼识时生故。<a id="a-7T"></a>知从禅定生色名为天眼。<a id="a-7U"></a>问曰。<a id="a-7V"></a>天眼形处大小。<a id="a-7W"></a>答曰。<a id="a-7X"></a>如童子量。<a id="a-7Y"></a>又问。<a id="a-7Z"></a>盲人云何。<a id="a-7a"></a>答曰。<a id="a-7b"></a>亦齐眼处。<a id="a-7c"></a>又问。<a id="a-7d"></a>天眼为一为二。<a id="a-7e"></a>答曰。<a id="a-7f"></a>是二。<a id="a-7g"></a>又问。<a id="a-7h"></a>随见所向方耶。<a id="a-7i"></a>答曰。<a id="a-7j"></a>遍见诸方。<a id="a-7k"></a>又问。<a id="a-7l"></a>化人有耶。<a id="a-7m"></a>答曰无。<a id="a-7n"></a>造化者有天耳论亦如是。<a id="a-7o"></a>行者若知他心名他心智。<a id="a-7p"></a>问曰。<a id="a-7q"></a>何故不说知他心数。<a id="a-7r"></a>答曰。<a id="a-7s"></a>以此因缘故无别有心数知他受想等亦名他心智。<a id="a-7t"></a>又人言。<a id="a-7u"></a>此智同性缘。<a id="a-7v"></a>如以有漏。<a id="a-7w"></a>知有漏无漏知无漏。<a id="a-7x"></a>是事不然。<a id="a-7y"></a>此人不说决定因缘。<a id="a-7z"></a>以此因缘知同性缘。<a id="a-80"></a>有人言。<a id="a-81"></a>但缘现在此亦不然。<a id="a-82"></a>或缘未来如人入无觉定。<a id="a-83"></a>知从此定起。<a id="a-84"></a>当觉如是如是事。<a id="a-85"></a>有人言。<a id="a-86"></a>此智不知见谛道。<a id="a-87"></a>是事不然。<a id="a-88"></a>若知何咎耶。<a id="a-89"></a>有说辟支佛欲知见谛道中第三心。<a id="a-8A"></a>即见第七心。<a id="a-8B"></a>声闻欲知第三心。<a id="a-8C"></a>即见第十六心。<a id="a-8D"></a>此不名知见谛道耶。<a id="a-8E"></a>又人言。<a id="a-8F"></a>此智不知上地上人上根。<a id="a-8G"></a>是亦不定。<a id="a-8H"></a>诸天亦知佛心。<a id="a-8I"></a>如佛一时深摈众僧还念欲取梵王悉知。<a id="a-8J"></a>又于一时心念。<a id="a-8K"></a>为王如法化世。<a id="a-8L"></a>魔王即知而来劝请。<a id="a-8M"></a>又诸天亦知此是罗汉乃至此是行须陀洹。<a id="a-8N"></a>又诸比丘亦知佛心。<a id="a-8O"></a>如佛将泥洹时阿那律次第知佛所入诸禅定。<a id="a-8P"></a>又人言。<a id="a-8Q"></a>此智不知无色。<a id="a-8R"></a>是亦不然。<a id="a-8S"></a>佛以宿命能知无色。<a id="a-8T"></a>他心智亦如是。<a id="a-8U"></a>知有何咎耶。<a id="a-8V"></a>问曰。<a id="a-8W"></a>云何知他心。<a id="a-8X"></a>答曰。<a id="a-8Y"></a>于缘中知。<a id="a-8Z"></a>若心行色名缘色心如是等。<a id="a-8a"></a>问曰。<a id="a-8b"></a>若尔则他心智缘一切法。<a id="a-8c"></a>答曰。<a id="a-8d"></a>如是若不知缘。<a id="a-8e"></a>云何知心。<a id="a-8f"></a>如经中说。<a id="a-8g"></a>我知汝心如是如是即是缘色等知他心。<a id="a-8h"></a>三种。<a id="a-8i"></a>一相知。<a id="a-8j"></a>二报得。<a id="a-8k"></a>三修得。<a id="a-8l"></a>相知者。<a id="a-8m"></a>知以鸯伽咒等故知。<a id="a-8n"></a>报得者。<a id="a-8o"></a>如鬼神等。<a id="a-8p"></a>修得者。<a id="a-8q"></a>谓禅定力得他心智。<a id="a-8r"></a>此六通中说。<a id="a-8s"></a>修得者若忆过去世中诸阴名宿命智。<a id="a-8t"></a>问曰。<a id="a-8u"></a>为忆何阴。<a id="a-8v"></a>答曰。<a id="a-8w"></a>忆自阴他阴及非众生阴。<a id="a-8x"></a>唯不能忆胜者诸阴。<a id="a-8y"></a>能忆胜者戒等诸法。<a id="a-8z"></a>何以知之。<a id="a-90"></a>如舍利弗答世尊言。<a id="a-91"></a>我虽不知去来佛心能知其法。<a id="a-92"></a>又净居天知佛心故来白佛言。<a id="a-93"></a>如是世尊过去诸佛威仪亦尔。<a id="a-94"></a>问曰。<a id="a-95"></a>解宿命中何故说共相共性。<a id="a-96"></a>答曰。<a id="a-97"></a>忆念明了故如是说相名字。<a id="a-98"></a>如某人等。<a id="a-99"></a>又以识事故名为相性名种族。<a id="a-9A"></a>如言此是汝家此是汝性。<a id="a-9B"></a>相性合说。<a id="a-9C"></a>故知见明了。<a id="a-9D"></a>问曰。<a id="a-9E"></a>何故为明了忆。<a id="a-9F"></a>答曰。<a id="a-9G"></a>过去法尽灭无相而能得知。<a id="a-9H"></a>此为奇特。<a id="a-9I"></a>有人以思量相知。<a id="a-9J"></a>不能明了。<a id="a-9K"></a>谓佛弟子亦复如是。<a id="a-9L"></a>是故性相合说。<a id="a-9M"></a>有人用宿命智。<a id="a-9N"></a>或以有道思慧知过去世。<a id="a-9O"></a>如行缘识。<a id="a-9P"></a>此二种中思慧为胜。<a id="a-9Q"></a>所以者何。<a id="a-9R"></a>是人虽知八万大劫。<a id="a-9S"></a>无此思慧故生邪见。<a id="a-9T"></a>谓从此来名为生死。<a id="a-9U"></a>过此更无有道思慧。<a id="a-9V"></a>终无此心。<a id="a-9W"></a>有人言。<a id="a-9X"></a>此智次第忆念过去是事不然。<a id="a-9Y"></a>若念念次第忆。<a id="a-9Z"></a>一劫中事尚难知尽。<a id="a-9a"></a>况无量劫。<a id="a-9b"></a>问曰。<a id="a-9c"></a>经中何故说。<a id="a-9d"></a>我于九十一劫已来。<a id="a-9e"></a>未见布施损而无报。<a id="a-9f"></a>答曰。<a id="a-9g"></a>佛于此中以七佛为证。<a id="a-9h"></a>亦有长寿净居与佛同见。<a id="a-9i"></a>又佛得真智故功德清净。<a id="a-9j"></a>若人供养得二世福。<a id="a-9k"></a>故齐此说。<a id="a-9l"></a>有人言此智不知上地。<a id="a-9m"></a>是事不然。<a id="a-9n"></a>上身通等中已答。<a id="a-9o"></a>问曰。<a id="a-9p"></a>若是忆性何故名智。<a id="a-9q"></a>答曰。<a id="a-9r"></a>忆随相生。<a id="a-9s"></a>过去无相而能忆念。<a id="a-9t"></a>当知胜慧名之为忆。<a id="a-9u"></a>忆宿命有三种。<a id="a-9v"></a>一用宿命智。<a id="a-9w"></a>二报得。<a id="a-9x"></a>三生便自忆宿命智。<a id="a-9y"></a>名修得报得者如鬼神等。<a id="a-9z"></a>生便自忆谓人道中。<a id="a-A0"></a>问曰。<a id="a-A1"></a>以何业故生便自忆。<a id="a-A2"></a>答曰。<a id="a-A3"></a>以不恼众生此业能得。<a id="a-A4"></a>所以者何。<a id="a-A5"></a>死时生时苦切逼故忘失忆念。<a id="a-A6"></a>此中难得不失故须善业。<a id="a-A7"></a>又人言。<a id="a-A8"></a>此忆过去极至七世。<a id="a-A9"></a>是事不定。<a id="a-AA"></a>有人世世深修不恼法。<a id="a-AB"></a>故能忆念久远。<a id="a-AC"></a>证漏尽智通者金刚三昧是也。<a id="a-AD"></a>金刚三昧是漏尽。<a id="a-AE"></a>无碍道漏尽智名无学智。<a id="a-AF"></a>以金刚三昧灭尽诸漏。<a id="a-AG"></a>名证漏尽智通。<a id="a-AH"></a>问曰。<a id="a-AI"></a>余神通亦应说以何</p>
  <p data-pb></p>
  <h2 id="aAJ">忍智品第一百九十八</h2>
  <p id="aAK">曰。<a id="a-AL"></a>经中说。<a id="a-AM"></a>若行者有七方便三种观义。<a id="a-AN"></a>于此法中速得漏尽。<a id="a-AO"></a>是何智耶。<a id="a-AP"></a>答曰。<a id="a-AQ"></a>七方便名闻慧思慧。<a id="a-AR"></a>所以者何。<a id="a-AS"></a>心未定者作如是观。<a id="a-AT"></a>谓此是色色集色灭。<a id="a-AU"></a>及色灭道色味过出。<a id="a-AV"></a>问曰。<a id="a-AW"></a>若是闻思慧者。<a id="a-AX"></a>何故言速得漏尽。<a id="a-AY"></a>答曰虽是闻慧思慧。<a id="a-AZ"></a>如是分别五阴。<a id="a-Aa"></a>能破我心。<a id="a-Ab"></a>故说速得漏尽。<a id="a-Ac"></a>三种观智。<a id="a-Ad"></a>谓观有为法无常苦无我。<a id="a-Ae"></a>若以阴界入门观有为法则无义利。<a id="a-Af"></a>问曰。<a id="a-Ag"></a>若尔者前过中已说无常苦。<a id="a-Ah"></a>出中已说无我。<a id="a-Ai"></a>何故复说此三种观耶。<a id="a-Aj"></a>答曰。<a id="a-Ak"></a>习学三种。<a id="a-Al"></a>先闻思慧然后修慧。<a id="a-Am"></a>先于闻思慧中说七种。<a id="a-An"></a>后修慧中说三种。<a id="a-Ao"></a>所以者何。<a id="a-Ap"></a>若无常苦坏相名坏无常。<a id="a-Aq"></a>非行无常。<a id="a-Ar"></a>虽说除欲染不说云何除。<a id="a-As"></a>后乃说三种观义。<a id="a-At"></a>问曰。<a id="a-Au"></a>何谓八忍。<a id="a-Av"></a>答曰。<a id="a-Aw"></a>若智能破假名是名为忍。<a id="a-Ax"></a>是忍在暖顶忍世间第一法中。<a id="a-Ay"></a>问曰。<a id="a-Az"></a>行者亦于佛法僧及戒等中忍。<a id="a-B0"></a>何故但说八耶。<a id="a-B1"></a>答曰。<a id="a-B2"></a>以胜故说。<a id="a-B3"></a>胜名近道。<a id="a-B4"></a>此慧为智。<a id="a-B5"></a>故名为忍。<a id="a-B6"></a>如为苦法智名苦法忍。<a id="a-B7"></a>如是等。<a id="a-B8"></a>所以者何。<a id="a-B9"></a>先用顺道思慧。<a id="a-BA"></a>后得现智。<a id="a-BB"></a>如牧象人先观象迹。<a id="a-BC"></a>以比智知在此中。<a id="a-BD"></a>后则现见。<a id="a-BE"></a>行者亦尔。<a id="a-BF"></a>先以忍比知思量泥洹。<a id="a-BG"></a>然后以智现见。<a id="a-BH"></a>故经中说。<a id="a-BI"></a>知者见者能得漏尽。</p>
  <h2 id="aBJ">九智品第一百九十九</h2>
  <p id="aBK">问曰。<a id="a-BL"></a>有论师言。<a id="a-BM"></a>阿罗汉证尽智时得世俗九智。<a id="a-BN"></a>谓欲界系善无记。<a id="a-BO"></a>乃至非想非非想处善无记。<a id="a-BP"></a>是事云何。<a id="a-BQ"></a>答曰。<a id="a-BR"></a>非一切阿罗汉尽得诸禅定。<a id="a-BS"></a>云何当得九智。<a id="a-BT"></a>问曰。<a id="a-BU"></a>一切阿罗汉皆得禅定。<a id="a-BV"></a>但非一切皆能现入。<a id="a-BW"></a>答曰。<a id="a-BX"></a>若不能现入。<a id="a-BY"></a>云何名得。<a id="a-BZ"></a>如人言知书而不识一字。<a id="a-Ba"></a>是事亦尔。<a id="a-Bb"></a>问曰。<a id="a-Bc"></a>若人离欲而未能现入初禅。<a id="a-Bd"></a>是人命终不生彼耶。<a id="a-Be"></a>答曰。<a id="a-Bf"></a>经中说先此间入后当生彼。<a id="a-Bg"></a>今云何此间不入而能生彼。<a id="a-Bh"></a>问曰。<a id="a-Bi"></a>若离欲时过去未来诸禅皆本得。<a id="a-Bj"></a>得以此报生。<a id="a-Bk"></a>答曰。<a id="a-Bl"></a>未来业无作无起不应得报。<a id="a-Bm"></a>过去诸禅曾于心生。<a id="a-Bn"></a>若与果报则无所害。<a id="a-Bo"></a>又不应得未来诸业。<a id="a-Bp"></a>若可得者。<a id="a-Bq"></a>一切未来皆应可得。<a id="a-Br"></a>以何障故有得不得。<a id="a-Bs"></a>问曰。<a id="a-Bt"></a>若未来法不可得者。<a id="a-Bu"></a>学人不应八分成就。<a id="a-Bv"></a>无学不应十分成就。<a id="a-Bw"></a>所以者何。<a id="a-Bx"></a>若依第二禅等入正法位。<a id="a-By"></a>是人未来得正思惟。<a id="a-Bz"></a>又若行者尽智现前。<a id="a-C0"></a>尔时未来得世正见。<a id="a-C1"></a>又人依无色定得罗汉果。<a id="a-C2"></a>是人未来得正思惟正语正业正命。<a id="a-C3"></a>又若人依第三禅等得圣道得未来喜。<a id="a-C4"></a>如是等法则应皆无故。<a id="a-C5"></a>知有未来法。<a id="a-C6"></a>又若无未来修者。<a id="a-C7"></a>云何当得诸果诸禅定等。<a id="a-C8"></a>行者若在道比智中。<a id="a-C9"></a>悉得初果所摄诸智诸定。<a id="a-CA"></a>若不尔果等应数数得。<a id="a-CB"></a>所以者何。<a id="a-CC"></a>诸果皆应现前时得。<a id="a-CD"></a>是事不可。<a id="a-CE"></a>故知应有未来中修。<a id="a-CF"></a>答曰。<a id="a-CG"></a>汝说无诸分者。<a id="a-CH"></a>此无所妨。<a id="a-CI"></a>所以者何。<a id="a-CJ"></a>我说戒等诸分以次第得非一时得。<a id="a-CK"></a>故非难也。<a id="a-CL"></a>汝言诸得得其种类。<a id="a-CM"></a>行者得苦智时余苦智种皆名为得。<a id="a-CN"></a>如得人种故名得人相。<a id="a-CO"></a>亦不名于念念中渐得人相。<a id="a-CP"></a>是事亦尔。<a id="a-CQ"></a>问曰。<a id="a-CR"></a>行者所有苦等诸智次第得者。<a id="a-CS"></a>皆已舍离。<a id="a-CT"></a>更一时得须陀洹果所摄诸智。<a id="a-CU"></a>答曰。<a id="a-CV"></a>无漏诸智。<a id="a-CW"></a>得则不失。<a id="a-CX"></a>问曰。<a id="a-CY"></a>若先得不失。<a id="a-CZ"></a>则得行无别。<a id="a-Ca"></a>所以者何。<a id="a-Cb"></a>得果者即是行者。<a id="a-Cc"></a>有此等过。<a id="a-Cd"></a>答曰。<a id="a-Ce"></a>若无差别有何咎耶。<a id="a-Cf"></a>如成就果者亦名行者。<a id="a-Cg"></a>此亦如是。<a id="a-Ch"></a>又是人更得胜法故有差别。<a id="a-Ci"></a>是故无过。<a id="a-Cj"></a>如受五戒者更得出家律仪亦不失本戒。<a id="a-Ck"></a>又得果者。<a id="a-Cl"></a>不以见道故有差别。<a id="a-Cm"></a>如人虽知初事更以胜事故有差别。<a id="a-Cn"></a>此事亦尔。<a id="a-Co"></a>故知无未来得。<a id="a-Cp"></a>又行者住空无我智。<a id="a-Cq"></a>尔时云何得世间法。<a id="a-Cr"></a>故知得尽智时不得世智。<a id="a-Cs"></a>问曰此诸世智共尽智。<a id="a-Ct"></a>得与阿罗汉作入出定心。<a id="a-Cu"></a>答曰。<a id="a-Cv"></a>阿罗汉心相续生。<a id="a-Cw"></a>念念皆净。<a id="a-Cx"></a>若更得九智眼等皆应更得。<a id="a-Cy"></a>若不尔不应但得九智。<a id="a-Cz"></a>又说。<a id="a-D0"></a>未来修者。<a id="a-D1"></a>皆无因缘。<a id="a-D2"></a>所以者何。<a id="a-D3"></a>此等说见谛道中。<a id="a-D4"></a>但修相似智。<a id="a-D5"></a>思惟道中亦修相似及不相似。<a id="a-D6"></a>见谛道中不修上地。<a id="a-D7"></a>思惟道中修。<a id="a-D8"></a>道比智中不修世俗善。<a id="a-D9"></a>余智中修。<a id="a-DA"></a>无碍道中不修他心智。<a id="a-DB"></a>信解脱转为见到时。<a id="a-DC"></a>一切无碍解脱道中不修世俗道。<a id="a-DD"></a>时解脱转为不坏解脱时。<a id="a-DE"></a>九无碍八解脱道中不修世俗道。<a id="a-DF"></a>第九解脱道中修。<a id="a-DG"></a>微细心中不修一切无漏。<a id="a-DH"></a>如是等皆无因缘。<a id="a-DI"></a>是故汝今若说正因。<a id="a-DJ"></a>若应信受。<a id="a-DK"></a>若以学习为修。<a id="a-DL"></a>在暖等中时。<a id="a-DM"></a>上诸善根一切皆修。<a id="a-DN"></a>以悉增益故。<a id="a-DO"></a>如诵习经书则皆明利。<a id="a-DP"></a>是故在暖等法时乃至尽智一切皆修。<a id="a-DQ"></a>若不尔当说正因。</p>
  <h2 id="aDR">十智品第二百</h2>
  <p id="aDS">十智。<a id="a-DT"></a>法智比智他心智名字智四谛智尽智无生智。<a id="a-DU"></a>知现在法是名法智。<a id="a-DV"></a>如经中说。<a id="a-DW"></a>佛告阿难。<a id="a-DX"></a>汝于此法如是见知如是通达。<a id="a-DY"></a>过去未来亦如是知。<a id="a-DZ"></a>应言现法智。<a id="a-Da"></a>今不说现故但说法智。<a id="a-Db"></a>如经中说。<a id="a-Dc"></a>愚者贵现在法智者贵未来。<a id="a-Dd"></a>又说。<a id="a-De"></a>现在诸欲未来诸欲。<a id="a-Df"></a>皆是魔网魔系魔缚。<a id="a-Dg"></a>如是等中皆说现语。<a id="a-Dh"></a>略现语故但说法智。<a id="a-Di"></a>知余残法名曰比智。<a id="a-Dj"></a>余谓过去未来诸法。<a id="a-Dk"></a>次现法后知故名比智。<a id="a-Dl"></a>所以者何。<a id="a-Dm"></a>先现知已然后比知。<a id="a-Dn"></a>法智名现智。<a id="a-Do"></a>随此法智思量比知名为比智。<a id="a-Dp"></a>问曰。<a id="a-Dq"></a>此智是无漏智。<a id="a-Dr"></a>无漏智云何名比智。<a id="a-Ds"></a>答曰。<a id="a-Dt"></a>世间亦有比智。<a id="a-Du"></a>所以者何。<a id="a-Dv"></a>法智比智他心智苦智集智灭智道智皆有有漏无漏。<a id="a-Dw"></a>是诸智在暖等法中是有漏。<a id="a-Dx"></a>入法位中所得名无漏问曰。<a id="a-Dy"></a>有人言。<a id="a-Dz"></a>知欲界诸行诸行集诸行灭诸行灭道名为法智。<a id="a-E0"></a>知色无色界诸行四种名为比智。<a id="a-E1"></a>是事云何。<a id="a-E2"></a>答曰。<a id="a-E3"></a>经中说。<a id="a-E4"></a>佛告阿难。<a id="a-E5"></a>过去未来世中亦如是知。<a id="a-E6"></a>无有经说色无色界诸行中知名为比智。<a id="a-E7"></a>又经中说。<a id="a-E8"></a>行者应念。<a id="a-E9"></a>我今为现色之所侵食。<a id="a-EA"></a>过去亦曾为色之所侵食。<a id="a-EB"></a>未来中色亦当侵食。<a id="a-EC"></a>又经中说。<a id="a-ED"></a>生缘老死去来世中亦复如是。<a id="a-EE"></a>如马鸣菩萨说偈。<a id="a-EF"></a>如现在火热去来火亦热。<a id="a-EG"></a>现在五阴苦去来阴亦苦。<a id="a-EH"></a>如是等苦。<a id="a-EI"></a>诸大论师亦如是说。<a id="a-EJ"></a>又知过去未来世法名为比智。<a id="a-EK"></a>亦有道理。<a id="a-EL"></a>所以者何。<a id="a-EM"></a>行者于去来现在苦中厌离。<a id="a-EN"></a>厌离名于此法中生真智慧。<a id="a-EO"></a>如现在行苦。<a id="a-EP"></a>去来诸行亦如是苦。<a id="a-EQ"></a>今以何智知去来法。<a id="a-ER"></a>若是法智色无色界诸行亦有去来。<a id="a-ES"></a>于彼中知亦应名法智。<a id="a-ET"></a>然则唯是法智无比智也。<a id="a-EU"></a>若色无色界去来行中别有智者。<a id="a-EV"></a>欲界去来行中亦应别更有智。<a id="a-EW"></a>以此义故诸论师言。<a id="a-EX"></a>有得未得故次第见谛。<a id="a-EY"></a>欲界苦名得。<a id="a-EZ"></a>色无色界苦名未得。<a id="a-Ea"></a>是故不可一时并知。<a id="a-Eb"></a>若未得苦以比智知。<a id="a-Ec"></a>今欲界中所未得苦。<a id="a-Ed"></a>亦应以比智知。<a id="a-Ee"></a>问曰。<a id="a-Ef"></a>以何智为断结道。<a id="a-Eg"></a>答曰。<a id="a-Eh"></a>但用法智比智在方便道中。<a id="a-Ei"></a>问曰。<a id="a-Ej"></a>用何法智。<a id="a-Ek"></a>答曰。<a id="a-El"></a>用苦法智灭法智。<a id="a-Em"></a>所以者何行者观无常苦时见空无我。<a id="a-En"></a>尔时证诸行灭。<a id="a-Eo"></a>余智皆是方便。<a id="a-Ep"></a>问曰。<a id="a-Eq"></a>观何苦灭。<a id="a-Er"></a>答曰。<a id="a-Es"></a>观诸受苦。<a id="a-Et"></a>此中能生我心。<a id="a-Eu"></a>亦于此中见灭。<a id="a-Ev"></a>如说。<a id="a-Ew"></a>内解脱故诸爱尽灭自说得阿罗汉。<a id="a-Ex"></a>问曰。<a id="a-Ey"></a>经中不说一切行断名断性耶。<a id="a-Ez"></a>答曰。<a id="a-F0"></a>此行者证内灭故一切厌离。<a id="a-F1"></a>又行者必当应证内灭余不必定。<a id="a-F2"></a>问曰。<a id="a-F3"></a>于诸谛中。<a id="a-F4"></a>云何生智。<a id="a-F5"></a>答曰。<a id="a-F6"></a>知生苦等。<a id="a-F7"></a>问曰。<a id="a-F8"></a>此非定心何能生智。<a id="a-F9"></a>答曰。<a id="a-FA"></a>有如是观亦有见阴无常等过生苦无我想。<a id="a-FB"></a>如经中说。<a id="a-FC"></a>若法无常即是无我。<a id="a-FD"></a>所以者何。<a id="a-FE"></a>眼等诸根有生有灭。<a id="a-FF"></a>若是我者我即生灭。<a id="a-FG"></a>故知非我。<a id="a-FH"></a>是眼等生时无所从来。<a id="a-FI"></a>以有所作故名为我。<a id="a-FJ"></a>而经中说无有作者。<a id="a-FK"></a>故知若法无常即是无我。<a id="a-FL"></a>如是行者善修无常及无我。<a id="a-FM"></a>故身心寂灭所有行生。<a id="a-FN"></a>皆觉其恼则生苦想。<a id="a-FO"></a>如无皮牛小触觉痛。<a id="a-FP"></a>行者如是。<a id="a-FQ"></a>以无我想故。<a id="a-FR"></a>成上苦想。<a id="a-FS"></a>愚者以我想故。<a id="a-FT"></a>虽有大苦不觉其恼。<a id="a-FU"></a>是名苦智。<a id="a-FV"></a>见诸行生是名集智。<a id="a-FW"></a>见诸行灭是名灭智。<a id="a-FX"></a>念道始终是名道智。<a id="a-FY"></a>问曰。<a id="a-FZ"></a>何谓尽智。<a id="a-Fa"></a>答曰。<a id="a-Fb"></a>尽一切相故名尽智。<a id="a-Fc"></a>所以者何。<a id="a-Fd"></a>学人相断还生。<a id="a-Fe"></a>此毕竟断故名尽智。<a id="a-Ff"></a>如经中说。<a id="a-Fg"></a>若知妄想唯是妄想诸苦则尽学人智但妄想是我。<a id="a-Fh"></a>此心永断名为尽智。<a id="a-Fi"></a>如经中说。<a id="a-Fj"></a>阿罗汉于佛前自记世尊所说诸结我无此也。<a id="a-Fk"></a>我于是结不复生疑。<a id="a-Fl"></a>我常一心摄念正行。<a id="a-Fm"></a>贪等不善不漏于心。<a id="a-Fn"></a>是中取相故生诸结。<a id="a-Fo"></a>诸相断故诸结则灭。<a id="a-Fp"></a>学人行于相无相。<a id="a-Fq"></a>故我心时发。<a id="a-Fr"></a>如见杌树疑谓是人。<a id="a-Fs"></a>故阿罗汉独得无疑。<a id="a-Ft"></a>以心常行无相中故先以生空。<a id="a-Fu"></a>于五阴中不见神我。<a id="a-Fv"></a>后以法空不见色性乃至识性。<a id="a-Fw"></a>故知一切相尽名为尽智。<a id="a-Fx"></a>知诸相不生名无生智。<a id="a-Fy"></a>学人断相尽已更生。<a id="a-Fz"></a>无学相尽更不复生。<a id="a-G0"></a>若能令诸相尽灭更不复生。<a id="a-G1"></a>尔时名无生智。<a id="a-G2"></a>问曰。<a id="a-G3"></a>学人亦知有尽智无生智。<a id="a-G4"></a>如念我三结尽更不复生。<a id="a-G5"></a>何故不说十分成就。<a id="a-G6"></a>答曰。<a id="a-G7"></a>学人不能断一切相。<a id="a-G8"></a>故不说有尽智无生智。<a id="a-G9"></a>如人处处系缚虽一处解不名得脱。<a id="a-GA"></a>亦有此义。<a id="a-GB"></a>舍利弗说给孤独氏十分成就。<a id="a-GC"></a>又阿罗汉得自在力故。<a id="a-GD"></a>自知结尽更不复生。<a id="a-GE"></a>学人不尔。<a id="a-GF"></a>又阿罗汉得无学道时。<a id="a-GG"></a>自知一切生尽名为尽智。<a id="a-GH"></a>梵行成者。<a id="a-GI"></a>谓舍诸学行。<a id="a-GJ"></a>所作办者。<a id="a-GK"></a>谓诸所应作皆已作讫。<a id="a-GL"></a>知从此身更无相续。<a id="a-GM"></a>故知但阿罗汉于一切所作。<a id="a-GN"></a>应得自在成就尽智及无生智。<a id="a-GO"></a>非诸学人。<a id="a-GP"></a>如人疟病虽不发时亦不名为差。<a id="a-GQ"></a>如经中说。<a id="a-GR"></a>离一切处喜灭一切处忧。<a id="a-GS"></a>证一切法灭常行无漏心。<a id="a-GT"></a>他心智如六通中说。<a id="a-GU"></a>五阴和合假名众生。<a id="a-GV"></a>此等中智名名字智。<a id="a-GW"></a>无漏智名真实智。<a id="a-GX"></a>此似无漏得名为智。<a id="a-GY"></a>故曰名字智。<a id="a-GZ"></a>问曰。<a id="a-Ga"></a>又人言。<a id="a-Gb"></a>一切众生成就等智。<a id="a-Gc"></a>是事云何。<a id="a-Gd"></a>答曰。<a id="a-Ge"></a>若佛弟子能知诸法从众缘生。<a id="a-Gf"></a>是人能得非余众生。<a id="a-Gg"></a>以得智名故。<a id="a-Gh"></a>一切众生但用想识。<a id="a-Gi"></a>若得此智名内凡夫。</p>
  <h2 id="aGj">四十四智品第二百一</h2>
  <p id="aGk">问曰。<a id="a-Gl"></a>经中说四十四智。<a id="a-Gm"></a>谓老死智老死集智老死灭智老死灭道智。<a id="a-Gn"></a>生有取爱受触六入名色识行亦如是。<a id="a-Go"></a>何故说此。<a id="a-Gp"></a>答曰。<a id="a-Gq"></a>泥洹是真法宝。<a id="a-Gr"></a>以种种门入。<a id="a-Gs"></a>有以五阴门入。<a id="a-Gt"></a>或观界入因缘诸谛如是等门。<a id="a-Gu"></a>皆至泥洹。<a id="a-Gv"></a>何以知之。<a id="a-Gw"></a>如经中说。<a id="a-Gx"></a>王处城中有双使来。<a id="a-Gy"></a>从一门入到已向王说其事实。<a id="a-Gz"></a>语已还去。<a id="a-H0"></a>诸门亦尔。<a id="a-H1"></a>此中王喻行者。<a id="a-H2"></a>诸门谓观阴界入等。<a id="a-H3"></a>双使如止观。<a id="a-H4"></a>说其事实谓通达空。<a id="a-H5"></a>是诸使虽从诸门。<a id="a-H6"></a>入皆到一处。<a id="a-H7"></a>如是虽观阴界入等诸门方便。<a id="a-H8"></a>皆入泥洹。<a id="a-H9"></a>如罗睺罗说。<a id="a-HA"></a>于独屏处思惟法时。<a id="a-HB"></a>知如是法皆随顺趣向称赞泥洹。<a id="a-HC"></a>又佛于赞法中说。<a id="a-HD"></a>是法能灭诸烦恼火故名为灭。<a id="a-HE"></a>能令行者心得安隐故名安隐。<a id="a-HF"></a>能令行者到正遍知故名为至。<a id="a-HG"></a>如是等义皆赞泥洹。<a id="a-HH"></a>又梵行名八圣道。<a id="a-HI"></a>八圣道中正智为上。<a id="a-HJ"></a>是正智果所谓泥洹。<a id="a-HK"></a>又佛所说教皆为泥洹。<a id="a-HL"></a>故知五阴等门皆至泥洹。<a id="a-HM"></a>问曰。<a id="a-HN"></a>有论师言。<a id="a-HO"></a>老死智名苦智。<a id="a-HP"></a>是事云何。<a id="a-HQ"></a>答曰。<a id="a-HR"></a>非也。<a id="a-HS"></a>所以者何。<a id="a-HT"></a>是中不说苦行故非苦智。<a id="a-HU"></a>问曰。<a id="a-HV"></a>为是何智。<a id="a-HW"></a>答曰。<a id="a-HX"></a>此名老死性智。<a id="a-HY"></a>问曰。<a id="a-HZ"></a>亦说知老死集老死灭老死灭道。<a id="a-Ha"></a>故知应是苦智。<a id="a-Hb"></a>答曰。<a id="a-Hc"></a>此是因缘门非真谛门。<a id="a-Hd"></a>是故此中不应说苦行。<a id="a-He"></a>应说集等以相顺故。<a id="a-Hf"></a>问曰。<a id="a-Hg"></a>此中何故不说味过出等诸智耶。<a id="a-Hh"></a>答曰。<a id="a-Hi"></a>此义皆摄。<a id="a-Hj"></a>但集经者略而不说。</p>
  <h2 id="aHk">七十七智品第二百二</h2>
  <p id="aHl">问曰。<a id="a-Hm"></a>经中说七十七智。<a id="a-Hn"></a>谓生缘老死不离生有老死。<a id="a-Ho"></a>过去未来世中亦如是。<a id="a-Hp"></a>是法住智观无常有为作起从众缘生。<a id="a-Hq"></a>尽相坏相离相灭相亦如是观。<a id="a-Hr"></a>乃至无明缘行亦如是。<a id="a-Hs"></a>是中何故不说老死性及灭道等耶。<a id="a-Ht"></a>答曰。<a id="a-Hu"></a>为利智者故如是说。<a id="a-Hv"></a>但开其门可知。<a id="a-Hw"></a>余亦如是。<a id="a-Hx"></a>又外道多于因缘中谬说世间万物因世性等。<a id="a-Hy"></a>故佛于此但说因缘。<a id="a-Hz"></a>问曰。<a id="a-I0"></a>已说生缘老死。<a id="a-I1"></a>何故更说不离。<a id="a-I2"></a>答曰。<a id="a-I3"></a>为必定故诸法中有不定因。<a id="a-I4"></a>如施为福因亦以持戒得福。<a id="a-I5"></a>如说持戒得生天上。<a id="a-I6"></a>或有生念老死因生或不因生故须定说。<a id="a-I7"></a>问曰。<a id="a-I8"></a>何故去来世中复须定说。<a id="a-I9"></a>答曰。<a id="a-IA"></a>现在与过去世或有异相。<a id="a-IB"></a>谓过去众生寿命无量势同诸天。<a id="a-IC"></a>如是等。<a id="a-ID"></a>恐人谓寿命等异老死因缘亦当有异。<a id="a-IE"></a>故须定说。<a id="a-IF"></a>未来亦尔。<a id="a-IG"></a>此六种名法住智。<a id="a-IH"></a>余名泥洹智。<a id="a-II"></a>能令老死相续。<a id="a-IJ"></a>故说无常有为作起从众缘生。<a id="a-IK"></a>尽相坏相即是无常行。<a id="a-IL"></a>离相即是苦行。<a id="a-IM"></a>灭相即是空无我行。<a id="a-IN"></a>所以者何。<a id="a-IO"></a>此中色性灭受想行识性灭。<a id="a-IP"></a>是名三种观义。<a id="a-IQ"></a>如经中说比丘有七处方便三种观义速得漏尽皆是为泥洹智。<a id="a-IR"></a>如是等因缘智有百千无量。<a id="a-IS"></a>谓眼智等如经中说。<a id="a-IT"></a>眼缘业业缘爱。<a id="a-IU"></a>爱缘无明无明缘邪念。<a id="a-IV"></a>邪念缘眼色诸漏缘邪念。<a id="a-IW"></a>诸食缘爱五欲缘揣食等。<a id="a-IX"></a>地狱短命缘杀生等。<a id="a-IY"></a>若今苦先苦皆缘妄想。<a id="a-IZ"></a>妄想缘身心憎爱。<a id="a-Ia"></a>憎爱缘贪欲。<a id="a-Ib"></a>贪欲缘邪思惟。<a id="a-Ic"></a>如是等诸因缘智无量无边。<a id="a-Id"></a>自应当知。</p>
 </body>
</html>