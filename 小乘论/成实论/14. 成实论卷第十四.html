<!doctype html>
<html id="z3IBW2J19p" data-ver="891">
 <head>
  <meta charset="utf-8">
  <meta author="诃梨跋摩">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">成实论卷第十四</h1>
  <h2 id="a2">破意识品第一百五十</h2>
  <p id="a3">意识亦不能取法。<a id="a-4"></a>所以者何。<a id="a-5"></a>意识不能取现在色香味触。<a id="a-6"></a>先已说。<a id="a-7"></a>过去未来则无。<a id="a-8"></a>是故意识不取色等。<a id="a-9"></a>问曰。<a id="a-A"></a>若意识不知色等法应知自体。<a id="a-B"></a>答曰。<a id="a-C"></a>法不自知。<a id="a-D"></a>所以者何。<a id="a-E"></a>现在不可自知。<a id="a-F"></a>如刀不能自割。<a id="a-G"></a>过去未来无法故。<a id="a-H"></a>亦无余心。<a id="a-I"></a>是故意识不能自知。<a id="a-J"></a>问曰。<a id="a-K"></a>若人知他心时。<a id="a-L"></a>则意识能知心法。<a id="a-M"></a>答曰。<a id="a-N"></a>如人心不自知。<a id="a-O"></a>亦作是念言。<a id="a-P"></a>我有心于他心中亦复如是。<a id="a-Q"></a>又若未来法无亦能生知他心。<a id="a-R"></a>若如是有何咎。<a id="a-S"></a>又意能缘法则有多过。<a id="a-T"></a>如意到缘及意识不到缘。<a id="a-U"></a>不应忆色等。<a id="a-V"></a>以此过故意识不知法。</p>
  <p data-pb></p>
  <h2 id="aW">破因果品第一百五十一</h2>
  <p id="aX">无者言。<a id="a-Y"></a>若有果应因中先有求那而生。<a id="a-Z"></a>先无求那而生。<a id="a-a"></a>二俱有过。<a id="a-b"></a>如两手中先无声而能有声。<a id="a-c"></a>酒因中先无酒亦能生酒。<a id="a-d"></a>车因中先无车而能成车。<a id="a-e"></a>故非因中先有求那而生果也。<a id="a-f"></a>汝若谓因中先无求那而生果者。<a id="a-g"></a>则如无色风之微尘。<a id="a-h"></a>应能生色。<a id="a-i"></a>若尔风则有色。<a id="a-j"></a>金刚等中亦应有香。<a id="a-k"></a>又现见。<a id="a-l"></a>白缕则成白叠。<a id="a-m"></a>黑缕还成黑叠。<a id="a-n"></a>若因中先无求那。<a id="a-o"></a>而生果者。<a id="a-p"></a>何故白缕但能成白不成黑耶。<a id="a-q"></a>故非因中先无求那而成果也。<a id="a-r"></a>理极此二而俱有过。<a id="a-s"></a>是故无果。<a id="a-t"></a>又若因中有果则不应更生。<a id="a-u"></a>有云何生。<a id="a-v"></a>若无亦不应生。<a id="a-w"></a>无云何生。<a id="a-x"></a>问曰。<a id="a-y"></a>现见作瓶云何无果。<a id="a-z"></a>答曰。<a id="a-10"></a>是瓶若先不作。<a id="a-11"></a>云何可作。<a id="a-12"></a>以其无故。<a id="a-13"></a>若先已作云何可作。<a id="a-14"></a>以其有故。<a id="a-15"></a>问曰。<a id="a-16"></a>作时名作。<a id="a-17"></a>答曰。<a id="a-18"></a>无有作时。<a id="a-19"></a>所以者何。<a id="a-1A"></a>所有作分已堕作中。<a id="a-1B"></a>所未作分堕未作中。<a id="a-1C"></a>故无作时。<a id="a-1D"></a>又若瓶有作。<a id="a-1E"></a>应若过去未来现在。<a id="a-1F"></a>过去不作已失灭故。<a id="a-1G"></a>未来不作以未有故。<a id="a-1H"></a>现在不作以是有故。<a id="a-1I"></a>有因作者故有作业成。<a id="a-1J"></a>是中作者实不可得。<a id="a-1K"></a>所以者何。<a id="a-1L"></a>头等身分于作无事故无作者。<a id="a-1M"></a>无作者故作事亦无。<a id="a-1N"></a>又因于果若先若后若一时皆不然。<a id="a-1O"></a>所以者何。<a id="a-1P"></a>若先因后果因已灭尽。<a id="a-1Q"></a>以何生果。<a id="a-1R"></a>如无父云何生子。<a id="a-1S"></a>若后因先果。<a id="a-1T"></a>因自未生云何生果。<a id="a-1U"></a>如父未生何能生子。<a id="a-1V"></a>若因果一时则无此理。<a id="a-1W"></a>如二角并出。<a id="a-1X"></a>不得言左右相因。<a id="a-1Y"></a>理极此三而皆不然。</p>
  <p data-pb></p>
  <h2 id="a1Z">世谛品第一百五十二</h2>
  <p id="a1a">答曰。<a id="a-1b"></a>汝虽种种因缘说法皆空。<a id="a-1c"></a>是义不然。<a id="a-1d"></a>所以者何。<a id="a-1e"></a>我先说。<a id="a-1f"></a>若一切无是论亦无。<a id="a-1g"></a>亦不在诸法中。<a id="a-1h"></a>如是等破空汝竟不答。<a id="a-1i"></a>犹故立空是故非无一切诸法。<a id="a-1j"></a>又汝所说无根无缘等。<a id="a-1k"></a>是事非我等所明。<a id="a-1l"></a>所以者何。<a id="a-1m"></a>佛经中自遮此事。<a id="a-1n"></a>谓五事不可思议。<a id="a-1o"></a>世间事、<a id="a-1p"></a>众生事、<a id="a-1q"></a>业因缘事．坐禅人事．诸佛事。<a id="a-1r"></a>是事非一切智人不能思量决断。<a id="a-1s"></a>但诸佛有能分别法智。<a id="a-1t"></a>声闻辟支佛。<a id="a-1u"></a>但有通达泥洹智慧。<a id="a-1v"></a>于分别诸法智中。<a id="a-1w"></a>但得少分。<a id="a-1x"></a>诸佛于一切法一切种本末体性总相别相。<a id="a-1y"></a>皆能通达如人舍宅等物易坏难成。<a id="a-1z"></a>如是空智易得。<a id="a-20"></a>正分别诸法智慧难生。<a id="a-21"></a>问曰。<a id="a-22"></a>如佛坐道场所得诸法相。<a id="a-23"></a>如佛所说当如是说。<a id="a-24"></a>答曰。<a id="a-25"></a>佛虽说一切法。<a id="a-26"></a>不说一切种。<a id="a-27"></a>以不为解脱故。<a id="a-28"></a>如佛说诸法从因缘生。<a id="a-29"></a>不说一一所从因缘。<a id="a-2A"></a>但说要用能灭苦者。<a id="a-2B"></a>彩画等诸色。<a id="a-2C"></a>伎乐等诸音。<a id="a-2D"></a>诸香味触无量差别不可尽说。<a id="a-2E"></a>若说亦无大利。<a id="a-2F"></a>故佛不说如是等事。<a id="a-2G"></a>不得言无。<a id="a-2H"></a>又如人不知分别彩画等法。<a id="a-2I"></a>便言其无。<a id="a-2J"></a>汝亦如是。<a id="a-2K"></a>所不能成事而便说无是事。<a id="a-2L"></a>于智者则有。<a id="a-2M"></a>不知者为无。<a id="a-2N"></a>如生盲人言无黑白。<a id="a-2O"></a>我不见故不可。<a id="a-2P"></a>以不见故便无。<a id="a-2Q"></a>诸色如是。<a id="a-2R"></a>若不能以自缘成。<a id="a-2S"></a>故便言无一切法。<a id="a-2T"></a>又诸佛世尊一切智人我等所信。<a id="a-2U"></a>佛说有五阴。<a id="a-2V"></a>故知色等一切法有。<a id="a-2W"></a>如瓶等以世谛故有。</p>
  <h2 id="a2X">灭法心品第一百五十三</h2>
  <p id="a2Y">问曰。<a id="a-2Z"></a>汝先言灭三心名灭谛。<a id="a-2a"></a>已知灭假名心因缘。<a id="a-2b"></a>今何谓法心云何当灭。<a id="a-2c"></a>答曰。<a id="a-2d"></a>有实五阴心名为法心。<a id="a-2e"></a>善修空智见五阴空。<a id="a-2f"></a>法心则灭。<a id="a-2g"></a>问曰。<a id="a-2h"></a>行者观五阴空。<a id="a-2i"></a>谓五阴中无常法定法不坏法不变法我我所法。<a id="a-2j"></a>以无此法故言其空。<a id="a-2k"></a>非不见五阴。<a id="a-2l"></a>答曰。<a id="a-2m"></a>行者亦不见五阴。<a id="a-2n"></a>所以者何。<a id="a-2o"></a>行者断有为缘心。<a id="a-2p"></a>得无为缘心。<a id="a-2q"></a>是故行者不见五阴。<a id="a-2r"></a>但见阴灭。<a id="a-2s"></a>又若见五阴则不名为空。<a id="a-2t"></a>以阴不空故。<a id="a-2u"></a>如是空智则不具足。<a id="a-2v"></a>问曰。<a id="a-2w"></a>行者见色以无我故空。<a id="a-2x"></a>如经中说行者见此色空乃至见此识空。<a id="a-2y"></a>当知。<a id="a-2z"></a>非无色等诸阴。<a id="a-30"></a>答曰。<a id="a-31"></a>有如是言但非清净。<a id="a-32"></a>如法印经中说。<a id="a-33"></a>行者见色等无常败坏虚诳厌离之相。<a id="a-34"></a>是亦名空。<a id="a-35"></a>但未是清净。<a id="a-36"></a>是人于后见五阴灭。<a id="a-37"></a>是观乃净。<a id="a-38"></a>故知见诸阴灭。<a id="a-39"></a>问曰。<a id="a-3A"></a>以有为缘智何故不得清净。<a id="a-3B"></a>答曰。<a id="a-3C"></a>行者或时起五阴相。<a id="a-3D"></a>故假名心还生。<a id="a-3E"></a>是故有为缘心不得清净。<a id="a-3F"></a>若证诸阴灭。<a id="a-3G"></a>则五阴不复现前。<a id="a-3H"></a>成假名因缘灭故。<a id="a-3I"></a>假名想则不随逐。<a id="a-3J"></a>譬如有树。<a id="a-3K"></a>剪伐焚烧灰炭都尽。<a id="a-3L"></a>树想乃灭不复随逐。<a id="a-3M"></a>是事亦尔。<a id="a-3N"></a>又佛语罗陀。<a id="a-3O"></a>汝破裂散坏众生令不现在。<a id="a-3P"></a>又一经说。<a id="a-3Q"></a>汝罗陀破裂散坏色乃至识令不现在。<a id="a-3R"></a>故知若坏众生是假名空。<a id="a-3S"></a>若破坏色是名法空。<a id="a-3T"></a>又二种观。<a id="a-3U"></a>空观无我观。<a id="a-3V"></a>空观者不见假名众生。<a id="a-3W"></a>如人见瓶以无水故空。<a id="a-3X"></a>如是见五阴中无人故空。<a id="a-3Y"></a>若不见法是名无我。<a id="a-3Z"></a>又经中说。<a id="a-3a"></a>得无我智则正解脱。<a id="a-3b"></a>故知色性灭受想行识性灭。<a id="a-3c"></a>是名无我。<a id="a-3d"></a>无我即是无性。<a id="a-3e"></a>问曰。<a id="a-3f"></a>若以无性名无我者。<a id="a-3g"></a>今五阴实无耶。<a id="a-3h"></a>答曰。<a id="a-3i"></a>五阴实无以世谛故有。<a id="a-3j"></a>所以者何。<a id="a-3k"></a>佛说诸行尽皆如幻如化。<a id="a-3l"></a>以世谛故有非实有也。<a id="a-3m"></a>又经中说第一义空。<a id="a-3n"></a>此义以第一义谛故空。<a id="a-3o"></a>非世谛故空。<a id="a-3p"></a>第一义者所谓色空无所有。<a id="a-3q"></a>乃至识空无所有。<a id="a-3r"></a>是故若人观色等法空。<a id="a-3s"></a>是名见第一义空。<a id="a-3t"></a>问曰。<a id="a-3u"></a>若五阴以世谛故有。<a id="a-3v"></a>何故说色等法是真谛耶。<a id="a-3w"></a>答曰。<a id="a-3x"></a>为众生故说。<a id="a-3y"></a>有人于五阴中生真实想。<a id="a-3z"></a>为是故说五阴以第一义故空。<a id="a-40"></a>问曰。<a id="a-41"></a>经中不说有业有果报。<a id="a-42"></a>但作者不可得耶。<a id="a-43"></a>答曰。<a id="a-44"></a>此因诸法说作者不可得。<a id="a-45"></a>是说假名空。<a id="a-46"></a>如经中说。<a id="a-47"></a>诸法但假名字。<a id="a-48"></a>假名字者。<a id="a-49"></a>所谓无明因缘诸行乃至老死诸苦集灭。<a id="a-4A"></a>以此语故知五阴亦第一义故无。<a id="a-4B"></a>又大空经中说。<a id="a-4C"></a>若人言此老死。<a id="a-4D"></a>某老死若人说身即是神。<a id="a-4E"></a>若说身异神异。<a id="a-4F"></a>此言异而义同。<a id="a-4G"></a>若有此见非我弟子。<a id="a-4H"></a>非梵行者。<a id="a-4I"></a>若遮某老死则破假名。<a id="a-4J"></a>遮此老死则破五阴。<a id="a-4K"></a>又说生缘老死名为中道。<a id="a-4L"></a>当知第一义故说无老死。<a id="a-4M"></a>世谛故说生缘老死。<a id="a-4N"></a>又如过瓶相则第一义故无瓶。<a id="a-4O"></a>如是过色等法。<a id="a-4P"></a>则第一义故无色。<a id="a-4Q"></a>又经中说。<a id="a-4R"></a>若法是诳即是虚妄。<a id="a-4S"></a>若法非诳即名为实。<a id="a-4T"></a>诸有为法皆变异。<a id="a-4U"></a>故悉名为诳。<a id="a-4V"></a>诳故虚妄。<a id="a-4W"></a>虚妄故非真实有如偈说。</p>
  <p id="a4X">世间虚妄缚　　状如决定相</p>
  <p id="a4Y">实无见似有　　深观则皆无</p>
  <p id="a4Z">当知诸阴亦空。<a id="a-4a"></a>又见灭谛故说名得道。<a id="a-4b"></a>故知灭是第一义有非诸阴也。<a id="a-4c"></a>若诸阴实有。<a id="a-4d"></a>行者亦应见而得道。<a id="a-4e"></a>而实不然。<a id="a-4f"></a>故知五阴非第一义有。<a id="a-4g"></a>又以阴灭为实。<a id="a-4h"></a>故知诸阴非实。<a id="a-4i"></a>不可言诸阴是实。<a id="a-4j"></a>无阴亦实。<a id="a-4k"></a>又所有见法皆以痴故。<a id="a-4l"></a>如人眼不可诳。<a id="a-4m"></a>则不见幻。<a id="a-4n"></a>如是若无愚痴则不见诸阴。<a id="a-4o"></a>是故诸阴非第一义有。<a id="a-4p"></a>又经中说。<a id="a-4q"></a>随有我即是动处。<a id="a-4r"></a>而阴中有我。<a id="a-4s"></a>如阿难说。<a id="a-4t"></a>因法成我。<a id="a-4u"></a>谓因色阴乃至识阴。<a id="a-4v"></a>又如诸上座比丘问差摩伽。<a id="a-4w"></a>汝说何事为我。<a id="a-4x"></a>差摩伽言。<a id="a-4y"></a>我不说色是我。<a id="a-4z"></a>不说离色是我。<a id="a-50"></a>乃至识亦如是。<a id="a-51"></a>但于五阴中我慢未断。<a id="a-52"></a>此经意以学人或时散乱念故。<a id="a-53"></a>则起我慢。<a id="a-54"></a>若摄心念五阴灭。<a id="a-55"></a>我慢即灭。<a id="a-56"></a>如花非但根茎枝叶为华。<a id="a-57"></a>亦不离此为华。<a id="a-58"></a>如是非色等是我。<a id="a-59"></a>亦不离色等是我。<a id="a-5A"></a>如是灭我因缘。<a id="a-5B"></a>则我慢不起。<a id="a-5C"></a>故知诸阴亦空。<a id="a-5D"></a>又行者应灭一切相证于无相。<a id="a-5E"></a>若实有相何为不念。<a id="a-5F"></a>非如外道离于色时。<a id="a-5G"></a>知实有色但不忆念。<a id="a-5H"></a>行者要见色等诸阴灭尽。<a id="a-5I"></a>见灭尽故名入无相。<a id="a-5J"></a>故知色等非第一义。<a id="a-5K"></a>又随有五阴则有我心。<a id="a-5L"></a>当知无五阴故我心则灭。<a id="a-5M"></a>是故诸阴皆空。<a id="a-5N"></a>又水沫经中佛说。<a id="a-5O"></a>若人见水聚沫谛观察之知非真实。<a id="a-5P"></a>比丘亦尔。<a id="a-5Q"></a>若正观色阴。<a id="a-5R"></a>即知虚诳无牢无坚败坏之相。<a id="a-5S"></a>观受如泡。<a id="a-5T"></a>想如野马。<a id="a-5U"></a>行如芭蕉。<a id="a-5V"></a>识如幻。<a id="a-5W"></a>亦复如是。<a id="a-5X"></a>此中五喻皆示空义。<a id="a-5Y"></a>所以者何。<a id="a-5Z"></a>眼见水沫消时还无。<a id="a-5a"></a>泡等亦尔。<a id="a-5b"></a>故知诸阴非真实有。<a id="a-5c"></a>又若佛弟子深厌生死。<a id="a-5d"></a>皆以见法本来不生无所有故。<a id="a-5e"></a>若见无常则但能生败坏苦相。<a id="a-5f"></a>若见无性无余相故。<a id="a-5g"></a>则能具足行苦。<a id="a-5h"></a>具此三苦名得解脱。<a id="a-5i"></a>当知一切诸法皆空。<a id="a-5j"></a>又空是解脱门。<a id="a-5k"></a>此空非但是众生空。<a id="a-5l"></a>亦有法空。<a id="a-5m"></a>如说眼生时无所从来。<a id="a-5n"></a>灭时无所至处。<a id="a-5o"></a>则知过去未来眼空。<a id="a-5p"></a>现在眼亦以四大分别故空。<a id="a-5q"></a>如佛说眼。<a id="a-5r"></a>肉形中所有坚依坚名为地等。<a id="a-5s"></a>若得此空则说无所有。<a id="a-5t"></a>又说。<a id="a-5u"></a>一切诸行断故名断性。<a id="a-5v"></a>离故名离性。<a id="a-5w"></a>灭故名灭性。<a id="a-5x"></a>故知一切诸行皆灭。<a id="a-5y"></a>若实有诸行则无正断离灭。<a id="a-5z"></a>灭名为无。<a id="a-60"></a>当知第一义故诸行皆无。<a id="a-61"></a>但以世谛故有诸行。</p>
  <p data-pb></p>
  <h2 id="a62">灭尽品第一百五十四</h2>
  <p id="a63">缘泥洹是名空心。<a id="a-64"></a>问曰。<a id="a-65"></a>泥洹无法心何所缘。<a id="a-66"></a>答曰。<a id="a-67"></a>是心缘无所有。<a id="a-68"></a>是事先明为知泥洹故。<a id="a-69"></a>问曰。<a id="a-6A"></a>此空心于何处灭。<a id="a-6B"></a>答曰。<a id="a-6C"></a>二处灭。<a id="a-6D"></a>一入无心定中灭。<a id="a-6E"></a>二入无余泥洹断相续时灭所以者何。<a id="a-6F"></a>因缘灭故此心则灭。<a id="a-6G"></a>无心定中以缘灭故灭。<a id="a-6H"></a>断相续时以业尽故灭。<a id="a-6I"></a>论者言。<a id="a-6J"></a>行者若能灭此三心。<a id="a-6K"></a>则诸业烦恼永不复起。<a id="a-6L"></a>问曰。<a id="a-6M"></a>何故不起。<a id="a-6N"></a>答曰。<a id="a-6O"></a>是人具足无我故业烦恼灭。<a id="a-6P"></a>如灯烟墨。<a id="a-6Q"></a>有所依处则住。<a id="a-6R"></a>无依处则不住也。<a id="a-6S"></a>如是若有我心依处业烦恼则集。<a id="a-6T"></a>无则不集。<a id="a-6U"></a>又无漏正见烧尽诸相。<a id="a-6V"></a>令无有余。<a id="a-6W"></a>如劫火烧地等无余。<a id="a-6X"></a>以无相故诸业烦恼则不复集。<a id="a-6Y"></a>又有我心者则业烦恼集。<a id="a-6Z"></a>阿罗汉通达空智。<a id="a-6a"></a>无我心故则不复集。<a id="a-6b"></a>问曰。<a id="a-6c"></a>是人虽新业不集。<a id="a-6d"></a>以故业故何得不生。<a id="a-6e"></a>答曰。<a id="a-6f"></a>是人以正智慧坏此业。<a id="a-6g"></a>故不能得报。<a id="a-6h"></a>如焦种子不复能生。<a id="a-6i"></a>又若无爱心则诸业不能得报。<a id="a-6j"></a>如地无润则种不生。<a id="a-6k"></a>又此行者于诸识处悉灭诸相。<a id="a-6l"></a>识无所依故无生处。<a id="a-6m"></a>如种无依则不得生。<a id="a-6n"></a>又业烦恼具故能受身。<a id="a-6o"></a>不具则灭。<a id="a-6p"></a>是人无烦恼故因缘不具。<a id="a-6q"></a>虽有诸业不能受生。<a id="a-6r"></a>又众生以烦恼故受诸趣身。<a id="a-6s"></a>以受身故诸业于中能与果报。<a id="a-6t"></a>若无烦恼则不受身。<a id="a-6u"></a>不受身故诸业云何能与果报。<a id="a-6v"></a>如人负债恃势力。<a id="a-6w"></a>则债主不能得便。<a id="a-6x"></a>行</p>
  <p data-pb></p>
  <h2 id="a6y">道谛聚定论中定因品第一百五十五</h2>
  <p id="a6z">者言。<a id="a-70"></a>今论道谛。<a id="a-71"></a>道谛者。<a id="a-72"></a>谓八直圣道。<a id="a-73"></a>正见乃至正定。<a id="a-74"></a>是八圣道略说有二。<a id="a-75"></a>一名三昧及具。<a id="a-76"></a>二名为智。<a id="a-77"></a>今当论三昧。<a id="a-78"></a>问曰。<a id="a-79"></a>三昧何等相。<a id="a-7A"></a>答曰。<a id="a-7B"></a>心住一处是三昧相。<a id="a-7C"></a>问曰。<a id="a-7D"></a>是心云何得住一处。<a id="a-7E"></a>答曰。<a id="a-7F"></a>随所多习于此处住。<a id="a-7G"></a>若不多习则速舍离。<a id="a-7H"></a>问曰。<a id="a-7I"></a>当云何习。<a id="a-7J"></a>答曰。<a id="a-7K"></a>随所乐习。<a id="a-7L"></a>问曰。<a id="a-7M"></a>云何能乐。<a id="a-7N"></a>答曰。<a id="a-7O"></a>身心粗重名苦。<a id="a-7P"></a>以猗法除身心粗重相则能生乐。<a id="a-7Q"></a>问曰。<a id="a-7R"></a>云何生猗。<a id="a-7S"></a>答曰。<a id="a-7T"></a>以欢喜因缘故身心调适。<a id="a-7U"></a>问曰。<a id="a-7V"></a>云何生喜。<a id="a-7W"></a>答曰。<a id="a-7X"></a>从念三宝及闻法等心悦故生。<a id="a-7Y"></a>问曰。<a id="a-7Z"></a>云何心悦。<a id="a-7a"></a>答曰。<a id="a-7b"></a>从清净持戒心不悔生。<a id="a-7c"></a>问曰。<a id="a-7d"></a>已说三昧因。<a id="a-7e"></a>今三昧复是谁因。<a id="a-7f"></a>答曰。<a id="a-7g"></a>是如实智因。<a id="a-7h"></a>如实智者。<a id="a-7i"></a>谓空智也。<a id="a-7j"></a>如说行者如是摄心清净心除盖心。<a id="a-7k"></a>住心不动心。<a id="a-7l"></a>则能如实知苦圣谛集灭道圣谛。<a id="a-7m"></a>是故欲得如实智者。<a id="a-7n"></a>当勤精进修习三昧。<a id="a-7o"></a>散心者尚不能得世间经书工巧等利。<a id="a-7p"></a>何况能得出世间利。<a id="a-7q"></a>故知一切世间出世间利。<a id="a-7r"></a>皆以定心故得。<a id="a-7s"></a>又一切妙善皆由正智。<a id="a-7t"></a>一切鄙恶皆由邪智。<a id="a-7u"></a>如经中说。<a id="a-7v"></a>无明为首。<a id="a-7w"></a>无惭愧随从起一切恶。<a id="a-7x"></a>以明为首惭愧随从起一切善。<a id="a-7y"></a>而三昧是正智慧因。<a id="a-7z"></a>故知一切妙善皆因三昧。<a id="a-80"></a>是故当勤精进修习。</p>
  <p data-pb></p>
  <h2 id="a81">定相品第一百五十六</h2>
  <p id="a82">问曰。<a id="a-83"></a>汝说心住一处是三昧相。<a id="a-84"></a>三昧与心为一为异。<a id="a-85"></a>答曰。<a id="a-86"></a>三昧与心不异。<a id="a-87"></a>有人说。<a id="a-88"></a>三昧与心异。<a id="a-89"></a>心得三昧则住一处。<a id="a-8A"></a>虽有此言是义不然。<a id="a-8B"></a>若心得三昧。<a id="a-8C"></a>能于缘中住者。<a id="a-8D"></a>是三昧亦住缘中。<a id="a-8E"></a>亦应更因余三昧住。<a id="a-8F"></a>如是无穷是事不可。<a id="a-8G"></a>若是三昧自然住者。<a id="a-8H"></a>心亦如是。<a id="a-8I"></a>不应因三昧住。<a id="a-8J"></a>是故若言三昧异心于义无益。<a id="a-8K"></a>又受想等诸心数法。<a id="a-8L"></a>亦于缘中住。<a id="a-8M"></a>此复更因何法故住。<a id="a-8N"></a>是事应说。<a id="a-8O"></a>若受想等各有三昧。<a id="a-8P"></a>即同先过。<a id="a-8Q"></a>又经中但说一心是三昧相。<a id="a-8R"></a>不说心得三昧故住。<a id="a-8S"></a>故知不然。<a id="a-8T"></a>又言一心则不明余法。<a id="a-8U"></a>如先说。<a id="a-8V"></a>随心乐处于此缘住。<a id="a-8W"></a>当知心边无别三昧。<a id="a-8X"></a>随心久住名为三昧。<a id="a-8Y"></a>问曰。<a id="a-8Z"></a>是三昧为有漏。<a id="a-8a"></a>为无漏。<a id="a-8b"></a>答曰。<a id="a-8c"></a>三昧二种。<a id="a-8d"></a>有漏无漏。<a id="a-8e"></a>世间诸禅定是有漏。<a id="a-8f"></a>入法位时诸三昧名无漏。<a id="a-8g"></a>所以者何。<a id="a-8h"></a>是时名为如实知见。<a id="a-8i"></a>尔时二种亦名三昧。<a id="a-8j"></a>亦名为慧。<a id="a-8k"></a>摄心故名三昧。<a id="a-8l"></a>如实知故名慧。<a id="a-8m"></a>摄心有三种。<a id="a-8n"></a>善不善无记。<a id="a-8o"></a>是中以善摄心为三昧。<a id="a-8p"></a>非不善无记。<a id="a-8q"></a>此三昧亦有二种。<a id="a-8r"></a>一是解脱因。<a id="a-8s"></a>一非解脱因。<a id="a-8t"></a>解脱因者名为定根。<a id="a-8u"></a>有论师言。<a id="a-8v"></a>但无漏定名为定根。<a id="a-8w"></a>是语不然。<a id="a-8x"></a>若有漏无漏能为解脱因者。<a id="a-8y"></a>皆名定根。<a id="a-8z"></a>是三昧随住缘故分别三种。<a id="a-90"></a>小大无量。<a id="a-91"></a>心少时住。<a id="a-92"></a>若见小缘是为小。<a id="a-93"></a>余二亦尔。<a id="a-94"></a>又随时故有三种相。<a id="a-95"></a>制相发相舍相。<a id="a-96"></a>心退没时应用发相。<a id="a-97"></a>心掉动时应用制相。<a id="a-98"></a>心调适时应用舍相。<a id="a-99"></a>如金师治金或炙或渍或时舍置。<a id="a-9A"></a>若常炙则消。<a id="a-9B"></a>常渍则生。<a id="a-9C"></a>若常舍置则不调柔。<a id="a-9D"></a>行者心亦如是。<a id="a-9E"></a>若动不制则常散乱。<a id="a-9F"></a>若没不发则复懈怠。<a id="a-9G"></a>若适不舍则还不适。<a id="a-9H"></a>又如调马。<a id="a-9I"></a>若疾则制。<a id="a-9J"></a>若迟则策。<a id="a-9K"></a>若调则舍。<a id="a-9L"></a>行者调心亦复如是。<a id="a-9M"></a>又此三昧有三种方便。<a id="a-9N"></a>入定方便。<a id="a-9O"></a>住定方便。<a id="a-9P"></a>起定方便。<a id="a-9Q"></a>如法入定是入定方便。<a id="a-9R"></a>在定不动是住定方便。<a id="a-9S"></a>如法起定是起定方便。<a id="a-9T"></a>问曰。<a id="a-9U"></a>云何得此三种方便。<a id="a-9V"></a>答曰。<a id="a-9W"></a>行者取自心相。<a id="a-9X"></a>如是制如是发如是舍。<a id="a-9Y"></a>则能入定住。<a id="a-9Z"></a>出亦尔。<a id="a-9a"></a>问曰。<a id="a-9b"></a>但直取定何用方便。<a id="a-9c"></a>答曰。<a id="a-9d"></a>若不生此三种方便。<a id="a-9e"></a>则有过咎。<a id="a-9f"></a>不得随意。<a id="a-9g"></a>欲入则起。<a id="a-9h"></a>欲起还入。<a id="a-9i"></a>有此等过。<a id="a-9j"></a>又以利为损以损为利。<a id="a-9k"></a>如见少净色及少光明。<a id="a-9l"></a>谓得大利。<a id="a-9m"></a>若念无常苦空等心不得乐。<a id="a-9n"></a>反谓为损。<a id="a-9o"></a>问曰。<a id="a-9p"></a>行者何故或有得定或不得耶。<a id="a-9q"></a>答曰。<a id="a-9r"></a>得定因缘有四。<a id="a-9s"></a>一今世勤习。<a id="a-9t"></a>二前身有缘。<a id="a-9u"></a>三善取定相。<a id="a-9v"></a>四闻随定法。<a id="a-9w"></a>又修定四种。<a id="a-9x"></a>一常勤习而不一心行。<a id="a-9y"></a>二一心行而不常修习。<a id="a-9z"></a>三亦常修习。<a id="a-A0"></a>亦一心行。<a id="a-A1"></a>四不常习不一心行。<a id="a-A2"></a>又有四种。<a id="a-A3"></a>有多善少慧。<a id="a-A4"></a>有少善多慧。<a id="a-A5"></a>有多善多慧。<a id="a-A6"></a>有少善少慧。<a id="a-A7"></a>于此中第三行者必能得定。<a id="a-A8"></a>第四必不能得。<a id="a-A9"></a>第一第二若调等则得。</p>
  <h2 id="aAA">三三昧品第一百五十七</h2>
  <p id="aAB">问曰。<a id="a-AC"></a>经中说三三昧。<a id="a-AD"></a>一分修三昧。<a id="a-AE"></a>共分修三昧。<a id="a-AF"></a>圣正三昧。<a id="a-AG"></a>何者是耶。<a id="a-AH"></a>答曰。<a id="a-AI"></a>一分修者。<a id="a-AJ"></a>若修定不修慧。<a id="a-AK"></a>或修慧不修定。<a id="a-AL"></a>共分修者。<a id="a-AM"></a>若修定亦修慧。<a id="a-AN"></a>是世间三昧。<a id="a-AO"></a>在暖等法中。<a id="a-AP"></a>圣正三昧者。<a id="a-AQ"></a>若入法位能证灭谛。<a id="a-AR"></a>则名圣正。<a id="a-AS"></a>何以知之。<a id="a-AT"></a>如长老比丘说行者以定修心。<a id="a-AU"></a>因慧能遮烦恼。<a id="a-AV"></a>以慧修心。<a id="a-AW"></a>因定能遮烦恼。<a id="a-AX"></a>以定慧修心因性得解脱性。<a id="a-AY"></a>谓断性离性灭性。<a id="a-AZ"></a>又若定慧一时具足。<a id="a-Aa"></a>故名圣正。<a id="a-Ab"></a>如以定慧得解脱名俱解脱。<a id="a-Ac"></a>问曰。<a id="a-Ad"></a>有人言。<a id="a-Ae"></a>一分修者。<a id="a-Af"></a>若因三昧能见光明。<a id="a-Ag"></a>不见诸色。<a id="a-Ah"></a>若见诸色不见光明。<a id="a-Ai"></a>共分修者。<a id="a-Aj"></a>谓能见色亦见光明。<a id="a-Ak"></a>圣正者。<a id="a-Al"></a>谓学无学所得三昧。<a id="a-Am"></a>是事云何。<a id="a-An"></a>答曰。<a id="a-Ao"></a>无有经说。<a id="a-Ap"></a>唯见光明而不见色。<a id="a-Aq"></a>经中但说我本曾见光明亦见诸色。<a id="a-Ar"></a>今失光明亦不见色。<a id="a-As"></a>又汝应说因缘。<a id="a-At"></a>何故能见光明而不见色。<a id="a-Au"></a>如是等故汝说非也。<a id="a-Av"></a>问曰。<a id="a-Aw"></a>又经中说三三昧空无相无愿。<a id="a-Ax"></a>是三三昧云何差别。<a id="a-Ay"></a>答曰。<a id="a-Az"></a>若行者不见众生。<a id="a-B0"></a>亦不见法。<a id="a-B1"></a>是名为空。<a id="a-B2"></a>如是空中无相可取。<a id="a-B3"></a>此空即是无相。<a id="a-B4"></a>空中无所愿求。<a id="a-B5"></a>是空即名无愿。<a id="a-B6"></a>是故此三一义。<a id="a-B7"></a>问曰。<a id="a-B8"></a>若尔何故说三。<a id="a-B9"></a>答曰。<a id="a-BA"></a>是空之能。<a id="a-BB"></a>谓应修空。<a id="a-BC"></a>修空得利谓不见相不见相故无相。<a id="a-BD"></a>无相故不愿。<a id="a-BE"></a>不愿故不受身。<a id="a-BF"></a>不受身故脱一切苦。<a id="a-BG"></a>如是等利皆以修空故得。<a id="a-BH"></a>是故说三。<a id="a-BI"></a>问曰。<a id="a-BJ"></a>有论师言。<a id="a-BK"></a>若三昧以空无我行。<a id="a-BL"></a>是名为空。<a id="a-BM"></a>若行无常苦因集生缘道如行出。<a id="a-BN"></a>是名无愿。<a id="a-BO"></a>若行灭正妙离。<a id="a-BP"></a>是名无相。<a id="a-BQ"></a>是事云何。<a id="a-BR"></a>答曰。<a id="a-BS"></a>汝言行无常苦名无愿者。<a id="a-BT"></a>此则不然。<a id="a-BU"></a>所以者何。<a id="a-BV"></a>佛常自说。<a id="a-BW"></a>若无常即是苦。<a id="a-BX"></a>若苦即是无我。<a id="a-BY"></a>知无我则不复愿。<a id="a-BZ"></a>故知亦以空故不愿。<a id="a-Ba"></a>若说行因集生缘名无愿者。<a id="a-Bb"></a>此或可尔。<a id="a-Bc"></a>所以者何。<a id="a-Bd"></a>经中说。<a id="a-Be"></a>见所有生相皆是灭相。<a id="a-Bf"></a>则生厌离。<a id="a-Bg"></a>又道中不应有无愿行。<a id="a-Bh"></a>所以者何。<a id="a-Bi"></a>愿是爱分。<a id="a-Bj"></a>如经说上中下愿道中不生贪爱。<a id="a-Bk"></a>是故不应有无愿行。<a id="a-Bl"></a>又经中说。<a id="a-Bm"></a>五阴灭故名灭。<a id="a-Bn"></a>当知随无五阴。<a id="a-Bo"></a>是名为空。<a id="a-Bp"></a>空即是灭。<a id="a-Bq"></a>是中无愿以爱身故愿。<a id="a-Br"></a>故知此三一义不应差别。<a id="a-Bs"></a>问曰。<a id="a-Bt"></a>又经中说三三昧。<a id="a-Bu"></a>空空无愿无愿无相无相。<a id="a-Bv"></a>何者是耶。<a id="a-Bw"></a>答曰。<a id="a-Bx"></a>以空见五阴空。<a id="a-By"></a>更以一空能空此空。<a id="a-Bz"></a>是名空空。<a id="a-C0"></a>以无愿厌患五阴。<a id="a-C1"></a>更以无愿厌此无愿。<a id="a-C2"></a>是名无愿无愿。<a id="a-C3"></a>以无相见五阴寂灭。<a id="a-C4"></a>更以无相不取无相。<a id="a-C5"></a>是名无相无相。<a id="a-C6"></a>问曰。<a id="a-C7"></a>有论师言。<a id="a-C8"></a>是三三昧名有漏。<a id="a-C9"></a>是事云何。<a id="a-CA"></a>答曰。<a id="a-CB"></a>此非有漏。<a id="a-CC"></a>所以者何。<a id="a-CD"></a>是时无漏能使故。<a id="a-CE"></a>又此三昧于空等胜。<a id="a-CF"></a>云何当是有漏。<a id="a-CG"></a>问曰。<a id="a-CH"></a>若空等三三昧。<a id="a-CI"></a>实是智慧。<a id="a-CJ"></a>何故名三昧耶。<a id="a-CK"></a>答曰。<a id="a-CL"></a>诸三昧差别故。<a id="a-CM"></a>又三昧能生如实知见。<a id="a-CN"></a>故名三昧。<a id="a-CO"></a>果中说因故。<a id="a-CP"></a>问曰。<a id="a-CQ"></a>有论师言。<a id="a-CR"></a>是空空等三三昧。<a id="a-CS"></a>但无学人得非余人。<a id="a-CT"></a>是事云何。<a id="a-CU"></a>答曰。<a id="a-CV"></a>学人亦应得。<a id="a-CW"></a>所以者何。<a id="a-CX"></a>行者应证有漏无漏一切法灭。<a id="a-CY"></a>是故学人亦应当证无漏法灭。</p>
  <h2 id="aCZ">四修定品第一百五十八</h2>
  <p id="aCa">有修定为现在乐。<a id="a-Cb"></a>有修定为知见。<a id="a-Cc"></a>有修定为慧分别。<a id="a-Cd"></a>有修定为漏尽。<a id="a-Ce"></a>若三昧能得现在乐。<a id="a-Cf"></a>谓第二禅等。<a id="a-Cg"></a>何以知之。<a id="a-Ch"></a>佛说第二禅。<a id="a-Ci"></a>谓从三昧生喜乐为名。<a id="a-Cj"></a>不为余法。<a id="a-Ck"></a>如入舍卫城为饭食故。<a id="a-Cl"></a>问曰。<a id="a-Cm"></a>初禅亦有喜乐。<a id="a-Cn"></a>何故不说有现乐耶。<a id="a-Co"></a>答曰。<a id="a-Cp"></a>初禅杂诸觉观。<a id="a-Cq"></a>能散心故不说现乐。<a id="a-Cr"></a>问曰。<a id="a-Cs"></a>第二禅亦有喜等能乱心法。<a id="a-Ct"></a>何故名乐。<a id="a-Cu"></a>答曰。<a id="a-Cv"></a>先灭诸觉深摄心。<a id="a-Cw"></a>故说喜等为乐。<a id="a-Cx"></a>但以行苦故一切名苦。<a id="a-Cy"></a>又初禅中苦粗。<a id="a-Cz"></a>二禅等中苦细。<a id="a-D0"></a>苦细故得名为乐。<a id="a-D1"></a>问曰。<a id="a-D2"></a>第二禅等亦有后世乐行。<a id="a-D3"></a>何故但说为现在乐。<a id="a-D4"></a>答曰。<a id="a-D5"></a>如为阿阇世王说现在沙门果。<a id="a-D6"></a>又以近故说。<a id="a-D7"></a>又为破五欲乐故说现在乐。<a id="a-D8"></a>若人贪着五欲乐故。<a id="a-D9"></a>不得诸禅。<a id="a-DA"></a>为是故说。<a id="a-DB"></a>汝等若能离五欲乐。<a id="a-DC"></a>当得胜现在乐。<a id="a-DD"></a>又诸佛不赞受后身故不说后乐。<a id="a-DE"></a>又世间人。<a id="a-DF"></a>言在家人乐。<a id="a-DG"></a>非出家人。<a id="a-DH"></a>是故佛说。<a id="a-DI"></a>此是出家人现在乐也。<a id="a-DJ"></a>又是四修定皆为现乐。<a id="a-DK"></a>以初受名故独说现乐。<a id="a-DL"></a>问曰。<a id="a-DM"></a>若是四修定能成种种利。<a id="a-DN"></a>何故但说此四利耶。<a id="a-DO"></a>答曰。<a id="a-DP"></a>利有二种。<a id="a-DQ"></a>世间利。<a id="a-DR"></a>出世间利。<a id="a-DS"></a>第二修定为世间利。<a id="a-DT"></a>所谓知见。<a id="a-DU"></a>知名八除入十一切入等利。<a id="a-DV"></a>见名五神通等利。<a id="a-DW"></a>所以者何。<a id="a-DX"></a>是利眼见故名为见。<a id="a-DY"></a>是事因取光明故成。<a id="a-DZ"></a>故为知见。<a id="a-Da"></a>说光明相二。<a id="a-Db"></a>是出世间利。<a id="a-Dc"></a>以慧分别五阴。<a id="a-Dd"></a>名慧分别。<a id="a-De"></a>故经中说。<a id="a-Df"></a>慧分别者。<a id="a-Dg"></a>行者若生诸受诸觉诸想。<a id="a-Dh"></a>皆能别知。<a id="a-Di"></a>别知受者谓触因缘受。<a id="a-Dj"></a>无有受者。<a id="a-Dk"></a>别知觉者此计我觉。<a id="a-Dl"></a>云何令无。<a id="a-Dm"></a>谓分别男女等假名想。<a id="a-Dn"></a>破此想故则无诸觉。<a id="a-Do"></a>如经说。<a id="a-Dp"></a>诸觉何因。<a id="a-Dq"></a>所谓为想。<a id="a-Dr"></a>故知但破想故则无诸觉。<a id="a-Ds"></a>诸觉无故。<a id="a-Dt"></a>诸受亦无。<a id="a-Du"></a>故知破假名故名慧分别。<a id="a-Dv"></a>以慧分别故得漏尽。<a id="a-Dw"></a>如经中说。<a id="a-Dx"></a>行者观五阴生灭相。<a id="a-Dy"></a>故能证阴灭。<a id="a-Dz"></a>故知一切世间出世间利皆摄在四中。<a id="a-E0"></a>问曰。<a id="a-E1"></a>有论师言。<a id="a-E2"></a>第四禅中能得阿罗汉果无碍道。<a id="a-E3"></a>名为漏尽。<a id="a-E4"></a>是事云何。<a id="a-E5"></a>答曰。<a id="a-E6"></a>是中无有差别因缘。<a id="a-E7"></a>但第四禅中无碍道名为漏尽非余。<a id="a-E8"></a>是故不然。<a id="a-E9"></a>又修定为三种利。<a id="a-EA"></a>一为现乐。<a id="a-EB"></a>二为知见。<a id="a-EC"></a>三为断结。<a id="a-ED"></a>或说为二。<a id="a-EE"></a>如说。<a id="a-EF"></a>为毕竟尽故。<a id="a-EG"></a>善清净故。<a id="a-EH"></a>生死尽故。<a id="a-EI"></a>分利种种性故。<a id="a-EJ"></a>是有眼者说道。<a id="a-EK"></a>是中前三说断。<a id="a-EL"></a>后一说知。<a id="a-EM"></a>佛于此中不说现乐。</p>
 </body>
</html>