<!doctype html>
<html id="z3IBW2M19r" data-ver="1179">
 <head>
  <meta charset="utf-8">
  <meta author="诃梨跋摩">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">成实论卷第十六</h1>
  <h2 id="a2">三禅品第一百六十七</h2>
  <p id="a3">离喜行舍忆念安慧受身乐。<a id="a-4"></a>是乐圣人亦说。<a id="a-5"></a>亦舍忆念行乐入第三禅。<a id="a-6"></a>问曰。<a id="a-7"></a>何故离喜。<a id="a-8"></a>答曰。<a id="a-9"></a>行者见喜能漂故离。<a id="a-A"></a>又此喜从想分别生。<a id="a-B"></a>喜动转相。<a id="a-C"></a>从初已来苦常随逐。<a id="a-D"></a>以此故离。<a id="a-E"></a>又行者得寂灭三禅故舍二禅。<a id="a-F"></a>又从喜生乐浅。<a id="a-G"></a>离喜生乐深。<a id="a-H"></a>如人于妻子等不能常喜。<a id="a-I"></a>以喜从想分别生故。<a id="a-J"></a>乐不从想分别生故。<a id="a-K"></a>能常有。<a id="a-L"></a>行者亦尔。<a id="a-M"></a>喜初来则以为乐。<a id="a-N"></a>后则厌离。<a id="a-O"></a>问曰。<a id="a-P"></a>若人为热所恼则以冷为乐。<a id="a-Q"></a>行者为何苦所恼。<a id="a-R"></a>故以三禅为乐。<a id="a-S"></a>答曰。<a id="a-T"></a>二禅中喜是发动相如刺棘。<a id="a-U"></a>行者为此喜所恼。<a id="a-V"></a>故于无喜定中而生乐心。<a id="a-W"></a>问曰。<a id="a-X"></a>随有热苦则以冷为乐。<a id="a-Y"></a>若得离热冷则非乐。<a id="a-Z"></a>行者若以离喜。<a id="a-a"></a>何故于三禅中犹生乐心。<a id="a-b"></a>答曰。<a id="a-c"></a>生乐二种。<a id="a-d"></a>或由苦在。<a id="a-e"></a>如有热苦则以冷为乐。<a id="a-f"></a>或由离苦如离怨憎。<a id="a-g"></a>如佛离拘舍弥比丘言我安乐。<a id="a-h"></a>是事亦尔。<a id="a-i"></a>得离动相故于二禅生乐。<a id="a-j"></a>如离五欲故以初禅为乐。<a id="a-k"></a>行舍者。<a id="a-l"></a>以离喜故心得寂灭。<a id="a-m"></a>行者先深着喜心多散乱。<a id="a-n"></a>今得离故其心寂灭。<a id="a-o"></a>故说行舍。<a id="a-p"></a>忆念安慧者。<a id="a-q"></a>于喜过中此二常备。<a id="a-r"></a>不令喜来破坏。<a id="a-s"></a>又忆念者。<a id="a-t"></a>忆念喜安慧见喜中过。<a id="a-u"></a>受身乐者。<a id="a-v"></a>离喜行舍舍即是乐。<a id="a-w"></a>以无动求故。<a id="a-x"></a>是乐不从想分别生。<a id="a-y"></a>故名身受乐。<a id="a-z"></a>圣人亦说。<a id="a-10"></a>亦舍者说名随世人。<a id="a-11"></a>故说名为乐。<a id="a-12"></a>如说非想非非想处心。<a id="a-13"></a>不贪着故舍。<a id="a-14"></a>忆念行乐者。<a id="a-15"></a>是人知舍。<a id="a-16"></a>谓见喜过而生厌离。<a id="a-17"></a>故得妙舍。<a id="a-18"></a>又忆念亦妙。<a id="a-19"></a>谓能念喜过。<a id="a-1A"></a>此中亦应说安慧。<a id="a-1B"></a>与念同行故不说。<a id="a-1C"></a>乐者是第一乐。<a id="a-1D"></a>是故圣人亦说亦舍。<a id="a-1E"></a>问曰。<a id="a-1F"></a>三禅中有受乐。<a id="a-1G"></a>何故说舍乐。<a id="a-1H"></a>答曰。<a id="a-1I"></a>我此论中不说离受别有舍乐。<a id="a-1J"></a>受乐即是舍乐。<a id="a-1K"></a>问曰。<a id="a-1L"></a>若尔第四禅中应说受乐。<a id="a-1M"></a>以有舍故。<a id="a-1N"></a>答曰。<a id="a-1O"></a>我说四禅亦有受乐。<a id="a-1P"></a>但为灭第三禅乐故如是说。<a id="a-1Q"></a>问曰。<a id="a-1R"></a>若俱是受乐。<a id="a-1S"></a>何故初禅二禅名喜。<a id="a-1T"></a>三禅名乐。<a id="a-1U"></a>答曰。<a id="a-1V"></a>以想分别故名喜。<a id="a-1W"></a>无想分别故名乐行者于第三禅心转摄故。<a id="a-1X"></a>无想分别故名为乐。<a id="a-1Y"></a>又得三禅寂灭转深。<a id="a-1Z"></a>故名为乐。<a id="a-1a"></a>如说动求心圣人名苦。<a id="a-1b"></a>动名分别言此是乐。</p>
  <p data-pb></p>
  <h2 id="a1c">四禅品第一百六十八</h2>
  <p id="a1d">断苦乐先灭忧喜。<a id="a-1e"></a>不苦不乐舍念清净入第四禅。<a id="a-1f"></a>问曰。<a id="a-1g"></a>若先断苦何故于此中说。<a id="a-1h"></a>若必欲说应言先断。<a id="a-1i"></a>如先灭忧喜。<a id="a-1j"></a>答曰。<a id="a-1k"></a>四禅名不动欲成此不动相故。<a id="a-1l"></a>说无四受。<a id="a-1m"></a>所以者何。<a id="a-1n"></a>动名发动。<a id="a-1o"></a>行者为苦乐所侵则心动。<a id="a-1p"></a>心动则生贪恚。<a id="a-1q"></a>故断苦乐。<a id="a-1r"></a>令心不动。<a id="a-1s"></a>问曰。<a id="a-1t"></a>若第四禅受利益最大。<a id="a-1u"></a>何故不名为乐。<a id="a-1v"></a>答曰。<a id="a-1w"></a>是受寂灭故说不苦不乐。<a id="a-1x"></a>随心念知此是乐则名为乐。<a id="a-1y"></a>得第四禅离三禅乐。<a id="a-1z"></a>故不以为乐。<a id="a-20"></a>舍念清净者。<a id="a-21"></a>此中舍清净。<a id="a-22"></a>以无求故。<a id="a-23"></a>三禅有求谓此是乐。<a id="a-24"></a>又此禅中念亦清净。<a id="a-25"></a>所以者何。<a id="a-26"></a>三禅中以着乐故忆念散乱。<a id="a-27"></a>至第四禅中贪乐断故。<a id="a-28"></a>忆念清净。<a id="a-29"></a>问曰。<a id="a-2A"></a>何故四禅不说安慧答曰。<a id="a-2B"></a>若说忆念清净。<a id="a-2C"></a>当知已说安慧。<a id="a-2D"></a>以此二法不相离故。<a id="a-2E"></a>又此是禅定道非智慧道。<a id="a-2F"></a>安慧是慧故不说。<a id="a-2G"></a>第三禅后分中亦不说安慧。<a id="a-2H"></a>但说行舍忆念乐。<a id="a-2I"></a>不说行舍念慧乐。<a id="a-2J"></a>又此忆念能成禅定。<a id="a-2K"></a>若人定未成时要以取想忆念能成。<a id="a-2L"></a>所以独说。<a id="a-2M"></a>又得上功德舍下功德。<a id="a-2N"></a>不须思惟故不说慧。<a id="a-2O"></a>问曰。<a id="a-2P"></a>不苦不乐受是无明分。<a id="a-2Q"></a>四禅中多与慧相违。<a id="a-2R"></a>故不说慧。<a id="a-2S"></a>答曰。<a id="a-2T"></a>若尔不苦不乐受不应为无漏。<a id="a-2U"></a>乐受是贪分故亦无无漏。<a id="a-2V"></a>问曰。<a id="a-2W"></a>三禅中为违自地过故说安慧。<a id="a-2X"></a>为违他地过故说忆念。<a id="a-2Y"></a>四禅自地无如是过。<a id="a-2Z"></a>故不说安慧。<a id="a-2a"></a>答曰。<a id="a-2b"></a>四禅亦有贪等过故应说安慧。<a id="a-2c"></a>是中贪过细微难觉。<a id="a-2d"></a>故必应当说。<a id="a-2e"></a>余地中亦应说而不说。<a id="a-2f"></a>故知应如我答。<a id="a-2g"></a>问曰。<a id="a-2h"></a>何故四禅出入息灭。<a id="a-2i"></a>答曰。<a id="a-2j"></a>息依身心。<a id="a-2k"></a>何以知之。<a id="a-2l"></a>随心细时喘息亦细。<a id="a-2m"></a>四禅心不动。<a id="a-2n"></a>故出入息灭。<a id="a-2o"></a>又如人疲极。<a id="a-2p"></a>若担重上山则喘息粗。<a id="a-2q"></a>息时则细。<a id="a-2r"></a>四禅亦尔。<a id="a-2s"></a>以无动相心止息。<a id="a-2t"></a>故出入息灭。<a id="a-2u"></a>有人言。<a id="a-2v"></a>行者得四禅四大故。<a id="a-2w"></a>身诸毛孔闭。<a id="a-2x"></a>是故息灭。<a id="a-2y"></a>此事不然。<a id="a-2z"></a>所以者何。<a id="a-30"></a>饮食汁流充遍身中。<a id="a-31"></a>若诸毛孔闭则不应行。<a id="a-32"></a>而实不可。<a id="a-33"></a>故知四禅心力能令息灭。<a id="a-34"></a>问曰。<a id="a-35"></a>四禅中无乐受。<a id="a-36"></a>是中云何有爱使。<a id="a-37"></a>经中说乐受中爱使。<a id="a-38"></a>答曰。<a id="a-39"></a>是中有细乐受。<a id="a-3A"></a>但断粗乐。<a id="a-3B"></a>故说不苦不乐。<a id="a-3C"></a>如风动灯。<a id="a-3D"></a>若置密室则名不动。<a id="a-3E"></a>是中必有微风。<a id="a-3F"></a>然但无粗风故名不动。<a id="a-3G"></a>四禅亦尔。<a id="a-3H"></a>必有细乐。<a id="a-3I"></a>断粗苦乐故。<a id="a-3J"></a>名不苦不乐。</p>
  <p data-pb></p>
  <h2 id="a3K">无边空处品第一百六十九</h2>
  <p id="a3L">一切色相灭有对相。<a id="a-3M"></a>不念一切异相入无边虚空处。<a id="a-3N"></a>色相名色香味触相。<a id="a-3O"></a>行者以何故过。<a id="a-3P"></a>谓此色中有对有碍。<a id="a-3Q"></a>及诸异相。<a id="a-3R"></a>谓钟鼓等。<a id="a-3S"></a>此诸相是种种烦恼种种业种种苦因。<a id="a-3T"></a>以此故过。<a id="a-3U"></a>若过一切色相则有对相灭。<a id="a-3V"></a>有对相灭则无异相。<a id="a-3W"></a>是中略故。<a id="a-3X"></a>不说过此故此灭。<a id="a-3Y"></a>复有人言。<a id="a-3Z"></a>一切色相者。<a id="a-3a"></a>即是眼识所依止相。<a id="a-3b"></a>有对相者。<a id="a-3c"></a>是耳鼻舌身识所依止相。<a id="a-3d"></a>异相者是意识所依止相。<a id="a-3e"></a>此事不然。<a id="a-3f"></a>所以者何。<a id="a-3g"></a>若言灭有对相。<a id="a-3h"></a>则已摄色。<a id="a-3i"></a>何故别说。<a id="a-3j"></a>又离色相对相。<a id="a-3k"></a>无别有意识所依止色。<a id="a-3l"></a>是故不应别说异相。<a id="a-3m"></a>应如先说。<a id="a-3n"></a>入无边虚空处者。<a id="a-3o"></a>行者以色相逼闹疲惓故观无边虚空。<a id="a-3p"></a>内取眼鼻咽喉等虚空相。<a id="a-3q"></a>外取井穴门向树间等虚空相。<a id="a-3r"></a>又观身死弃之冢间。<a id="a-3s"></a>火烧灭尽。<a id="a-3t"></a>若鸟狩食啖虫从中出。<a id="a-3u"></a>故知此身先有虚空。<a id="a-3v"></a>问曰。<a id="a-3w"></a>是虚空定以何为缘。<a id="a-3x"></a>答曰。<a id="a-3y"></a>初缘虚空成已自缘诸阴。<a id="a-3z"></a>亦缘他诸阴。<a id="a-40"></a>所以者何。<a id="a-41"></a>以悲为首作如是念。<a id="a-42"></a>众生可愍为色相所恼。<a id="a-43"></a>问曰。<a id="a-44"></a>此定何众生缘。<a id="a-45"></a>答曰。<a id="a-46"></a>缘一切众生。<a id="a-47"></a>问曰。<a id="a-48"></a>是行者离色相。<a id="a-49"></a>云何能缘欲色众生。<a id="a-4A"></a>答曰。<a id="a-4B"></a>是行者能缘色。<a id="a-4C"></a>但于色中心不通畅。<a id="a-4D"></a>不乐不着。<a id="a-4E"></a>如经中说。<a id="a-4F"></a>若圣人深见忆念五欲。<a id="a-4G"></a>于中不乐不通不着。<a id="a-4H"></a>畏没退还如烧筋羽。<a id="a-4I"></a>若念泥洹心则通畅。<a id="a-4J"></a>此人如是亦能缘色。<a id="a-4K"></a>但不贪乐。<a id="a-4L"></a>又如行者虽离色相以虚空边能缘四禅。<a id="a-4M"></a>如无色定能缘无漏色。<a id="a-4N"></a>是中无过非烦恼处。<a id="a-4O"></a>故余亦应尔。<a id="a-4P"></a>问曰。<a id="a-4Q"></a>虚空是色入性。<a id="a-4R"></a>云何缘此能过色相。<a id="a-4S"></a>答曰。<a id="a-4T"></a>此定缘无为虚空。<a id="a-4U"></a>故能过色。<a id="a-4V"></a>问曰。<a id="a-4W"></a>此定不缘无为虚空。<a id="a-4X"></a>所以者何。<a id="a-4Y"></a>此定方便中说缘眼等中空。<a id="a-4Z"></a>故知缘有为虚空。<a id="a-4a"></a>又经中不说无为虚空相。<a id="a-4b"></a>但说有为虚空相。<a id="a-4c"></a>所谓无色处名虚空。<a id="a-4d"></a>是故无无为虚空。<a id="a-4e"></a>答曰。<a id="a-4f"></a>色性不名虚空。<a id="a-4g"></a>所以者何。<a id="a-4h"></a>经中说虚空无色不可见不可对。<a id="a-4i"></a>问曰。<a id="a-4j"></a>更有经说。<a id="a-4k"></a>因明知虚空。<a id="a-4l"></a>除色无有余法因明可知。<a id="a-4m"></a>答曰。<a id="a-4n"></a>无色名虚空。<a id="a-4o"></a>诸色以明可知。<a id="a-4p"></a>是故因明则知色无。<a id="a-4q"></a>非有虚空。<a id="a-4r"></a>又于闇中亦知虚空。<a id="a-4s"></a>盲人以手亦知虚空。<a id="a-4t"></a>又以杖亦知此是虚空。<a id="a-4u"></a>故知虚空非是色性。<a id="a-4v"></a>色不以此等因缘可知。<a id="a-4w"></a>又色是有对虚空无对。<a id="a-4x"></a>又以火等能尽灭色。<a id="a-4y"></a>而不能灭虚空。<a id="a-4z"></a>若虚空灭更名为何法。<a id="a-50"></a>问曰。<a id="a-51"></a>若有色生则虚空灭。<a id="a-52"></a>如起墙壁是中则无复有虚空。<a id="a-53"></a>答曰。<a id="a-54"></a>此中色生。<a id="a-55"></a>是色竟无所灭。<a id="a-56"></a>所以者何。<a id="a-57"></a>色无名虚空。<a id="a-58"></a>无法不可更无。<a id="a-59"></a>是故色不灭空。<a id="a-5A"></a>又汝言虚空是色。<a id="a-5B"></a>此中无有因缘可令是色。<a id="a-5C"></a>问曰。<a id="a-5D"></a>现见门向等中虚空。<a id="a-5E"></a>现见事中不须因缘。<a id="a-5F"></a>答曰。<a id="a-5G"></a>虚空不可现见。<a id="a-5H"></a>先已破故。<a id="a-5I"></a>所谓闇中亦可知等。<a id="a-5J"></a>问曰。<a id="a-5K"></a>若虚空非色为是何法。<a id="a-5L"></a>答曰。<a id="a-5M"></a>虚空名无法。<a id="a-5N"></a>但无色处名为虚空。<a id="a-5O"></a>问曰。<a id="a-5P"></a>经中说。<a id="a-5Q"></a>因六种故众生受身。<a id="a-5R"></a>又说。<a id="a-5S"></a>虚空名不可见无色无对。<a id="a-5T"></a>若无法。<a id="a-5U"></a>不得作如是说。<a id="a-5V"></a>无有说兔角。<a id="a-5W"></a>名不可见无色无对。<a id="a-5X"></a>答曰。<a id="a-5Y"></a>若实有法皆有所依。<a id="a-5Z"></a>如名依色色亦依名。<a id="a-5a"></a>虚空无依故知无法。<a id="a-5b"></a>汝言空种是亦不然。<a id="a-5c"></a>所以者何。<a id="a-5d"></a>色碍于色是色得异色无。<a id="a-5e"></a>故得增长。<a id="a-5f"></a>以此义故。<a id="a-5g"></a>佛说因六种众生受身。<a id="a-5h"></a>汝言虚空无色无形无对。<a id="a-5i"></a>亦以破诸物。<a id="a-5j"></a>故作如是说。<a id="a-5k"></a>不说有虚空相。<a id="a-5l"></a>汝言无有说兔角。<a id="a-5m"></a>为不可见无色无对。<a id="a-5n"></a>是亦不然。<a id="a-5o"></a>所以者何。<a id="a-5p"></a>皆由虚空得有所作去来等事。<a id="a-5q"></a>兔角等中无如是义。<a id="a-5r"></a>问曰。<a id="a-5s"></a>心亦如是。<a id="a-5t"></a>无色无形无对可言无耶。<a id="a-5u"></a>答曰。<a id="a-5v"></a>心有作业谓能取缘。<a id="a-5w"></a>虚空无业。<a id="a-5x"></a>但以无故得有所作。<a id="a-5y"></a>故知无法。<a id="a-5z"></a>是故此定初缘虚空。<a id="a-60"></a>问曰。<a id="a-61"></a>此定能缘何地。<a id="a-62"></a>答曰。<a id="a-63"></a>缘一切地及缘灭道。<a id="a-64"></a>问曰。<a id="a-65"></a>有人言。<a id="a-66"></a>诸无色定虽能缘灭。<a id="a-67"></a>但缘比智分灭不缘现智分灭。<a id="a-68"></a>是事云何。<a id="a-69"></a>答曰。<a id="a-6A"></a>缘一切灭。<a id="a-6B"></a>以现法智缘现在自地灭。<a id="a-6C"></a>以比智缘余灭。<a id="a-6D"></a>道亦如是。<a id="a-6E"></a>能缘一切法故。<a id="a-6F"></a>问曰。<a id="a-6G"></a>生无色界众生。<a id="a-6H"></a>能起余地心不。<a id="a-6I"></a>答曰。<a id="a-6J"></a>能起余地心及无漏心。<a id="a-6K"></a>问曰。<a id="a-6L"></a>若尔云何不没。<a id="a-6M"></a>答曰。<a id="a-6N"></a>住业果报中。<a id="a-6O"></a>故能不没。<a id="a-6P"></a>如欲色界中神通力故。<a id="a-6Q"></a>住异色异心而能不没。<a id="a-6R"></a>彼中亦尔。<a id="a-6S"></a>问曰。<a id="a-6T"></a>无边虚空定与虚空处一切处。<a id="a-6U"></a>有何差别。<a id="a-6V"></a>答曰。<a id="a-6W"></a>欲入虚空定方便道名一切。<a id="a-6X"></a>入定成已名虚空定。<a id="a-6Y"></a>是中定因果。<a id="a-6Z"></a>是地一切有漏无漏。<a id="a-6a"></a>若定非定若垢若净。<a id="a-6b"></a>皆名无边虚空处。</p>
  <p data-pb></p>
  <h2 id="a6c">三无色定品第一百七十</h2>
  <p id="a6d">一切无边虚空处。<a id="a-6e"></a>入无边识处。<a id="a-6f"></a>行者深厌色。<a id="a-6g"></a>故亦舍色治法如人渡河已亦弃船去。<a id="a-6h"></a>如得出贼欲远舍去。<a id="a-6i"></a>行者亦尔。<a id="a-6j"></a>虽因空破色亦欲远去。<a id="a-6k"></a>无边识者。<a id="a-6l"></a>行者以识能缘无边虚空则识无边。<a id="a-6m"></a>是故舍空缘识。<a id="a-6n"></a>又如为色疲倦故缘虚空。<a id="a-6o"></a>如是为虚空疲劳欲止息故。<a id="a-6p"></a>但缘于识。<a id="a-6q"></a>又此人以识能缘空故。<a id="a-6r"></a>谓识为胜。<a id="a-6s"></a>故但缘识。<a id="a-6t"></a>行者以识随缘随时故有无边疲惓。<a id="a-6u"></a>厌离欲还破识。<a id="a-6v"></a>故入无所有处。<a id="a-6w"></a>作如是念。<a id="a-6x"></a>随有识则苦。<a id="a-6y"></a>我若有无边识。<a id="a-6z"></a>必当有无边苦。<a id="a-70"></a>是故摄缘识心。<a id="a-71"></a>心微细故谓无所有。<a id="a-72"></a>复作是念。<a id="a-73"></a>无所有即是想。<a id="a-74"></a>想为苦恼如病如痈。<a id="a-75"></a>若无想复是愚痴。<a id="a-76"></a>我若见无所有即为是有。<a id="a-77"></a>故于诸想未得解脱。<a id="a-78"></a>行者见想为衰患无想为痴。<a id="a-79"></a>寂灭微妙。<a id="a-7A"></a>所谓非想非非想处。<a id="a-7B"></a>凡夫常怖畏无想以为愚痴。<a id="a-7C"></a>是故终无能灭心者。<a id="a-7D"></a>有人言。<a id="a-7E"></a>无想众生亦能灭心。<a id="a-7F"></a>是事不然。<a id="a-7G"></a>所以者何。<a id="a-7H"></a>若色界中能灭心者。<a id="a-7I"></a>无色界中何故不能。<a id="a-7J"></a>问曰。<a id="a-7K"></a>色界有色故能灭心。<a id="a-7L"></a>无色界中先已灭色。<a id="a-7M"></a>今复灭心。<a id="a-7N"></a>若见色心俱灭则惊怖迷闷。<a id="a-7O"></a>答曰。<a id="a-7P"></a>若在彼中不能灭者。<a id="a-7Q"></a>于此间生则应能灭。<a id="a-7R"></a>如灭尽定。<a id="a-7S"></a>问曰。<a id="a-7T"></a>是灭心果无想。<a id="a-7U"></a>是故若灭色心则为永失。<a id="a-7V"></a>答曰。<a id="a-7W"></a>灭尽定亦有有心果。<a id="a-7X"></a>此事亦尔。<a id="a-7Y"></a>又若果不断亦名住于果。<a id="a-7Z"></a>如在变化色。<a id="a-7a"></a>变化心中还生果。<a id="a-7b"></a>故不名永灭。<a id="a-7c"></a>是故色界中不应说灭心。<a id="a-7d"></a>若说者无色界中亦应当说。<a id="a-7e"></a>又无想定中心不应灭。<a id="a-7f"></a>所以者何。<a id="a-7g"></a>行者要厌离心故能灭心。<a id="a-7h"></a>若厌心者。<a id="a-7i"></a>尚不应生无色界中。<a id="a-7j"></a>况生色界。<a id="a-7k"></a>又凡夫于心深生我想。<a id="a-7l"></a>如经中说。<a id="a-7m"></a>凡夫长夜贪着此心。<a id="a-7n"></a>谓之为我。<a id="a-7o"></a>是故不能无余厌离。<a id="a-7p"></a>又经中说。<a id="a-7q"></a>外道能说断灭三取。<a id="a-7r"></a>而不能说断我语取。<a id="a-7s"></a>是故不能灭心。<a id="a-7t"></a>又若正知因缘法者。<a id="a-7u"></a>能得心空。<a id="a-7v"></a>如猿喻经说。<a id="a-7w"></a>凡夫或能离身。<a id="a-7x"></a>而不能离心。<a id="a-7y"></a>宁观身常勿观心常。<a id="a-7z"></a>所以者何。<a id="a-80"></a>眼见是身或住十岁乃至百年。<a id="a-81"></a>所谓若心若意若识。<a id="a-82"></a>如事念念生灭变异。<a id="a-83"></a>如猿猴缘树舍一枝攀一枝不住一处。<a id="a-84"></a>若圣弟子于中正观因缘法故。<a id="a-85"></a>能知无常。<a id="a-86"></a>又知因缘法者。<a id="a-87"></a>以受差别故。<a id="a-88"></a>能分别识。<a id="a-89"></a>诸外道辈以无分别因缘智故。<a id="a-8A"></a>不能灭心。<a id="a-8B"></a>又凡夫离色不离心。<a id="a-8C"></a>故不得解脱。<a id="a-8D"></a>若俱能灭心。<a id="a-8E"></a>复以何故不得解脱。<a id="a-8F"></a>又凡夫人怖畏灭故。<a id="a-8G"></a>于泥洹中终不能生安隐寂灭想。<a id="a-8H"></a>如经中说。<a id="a-8I"></a>无我无所有。<a id="a-8J"></a>是凡夫人深怖畏处。<a id="a-8K"></a>又于无想中生愚痴心。<a id="a-8L"></a>若于泥洹不生寂灭安隐想者。<a id="a-8M"></a>云何当能灭心。<a id="a-8N"></a>又凡夫法要因上地能舍下地。<a id="a-8O"></a>是故无能灭心因缘。<a id="a-8P"></a>但以定力细想现前心不觉故。<a id="a-8Q"></a>自谓无想。<a id="a-8R"></a>若起粗想即时退堕。<a id="a-8S"></a>如少智人名曰无智。<a id="a-8T"></a>如食少碱名为无碱。<a id="a-8U"></a>如迷闷失念。<a id="a-8V"></a>蛰虫冰鱼。<a id="a-8W"></a>如说非想非非想处。<a id="a-8X"></a>此中亦尔。<a id="a-8Y"></a>虽实有想随世俗故说名无想。</p>
  <h2 id="a8Z">灭尽定品第一百七十一</h2>
  <p id="a8a">过一切非想非非想处。<a id="a-8b"></a>身证想受灭。<a id="a-8c"></a>问曰。<a id="a-8d"></a>何故诸禅中不说过一切。<a id="a-8e"></a>无色定中不说灭耶。<a id="a-8f"></a>答曰。<a id="a-8g"></a>我说诸禅定中皆有觉观喜乐等法。<a id="a-8h"></a>是故不说过一切也。<a id="a-8i"></a>问曰。<a id="a-8j"></a>无边虚空处有色心。<a id="a-8k"></a>此事已明。<a id="a-8l"></a>故无色中亦不应说过一切。<a id="a-8m"></a>答曰。<a id="a-8n"></a>若入无边虚空定中。<a id="a-8o"></a>得脱色心。<a id="a-8p"></a>而不得脱觉观等法。<a id="a-8q"></a>复有人言。<a id="a-8r"></a>若说过灭没。<a id="a-8s"></a>皆义一而异名。<a id="a-8t"></a>又无色中定心坚固。<a id="a-8u"></a>下地中心为散乱所坏。<a id="a-8v"></a>是故不说过一切。<a id="a-8w"></a>问曰。<a id="a-8x"></a>若俱说有刺棘谓色相等。<a id="a-8y"></a>何故说心坚固耶。<a id="a-8z"></a>答曰。<a id="a-90"></a>虽俱说刺棘亦名第四禅为无动。<a id="a-91"></a>如是无色定中定力大故。<a id="a-92"></a>得名坚固。<a id="a-93"></a>问曰。<a id="a-94"></a>学人不应得灭尽定。<a id="a-95"></a>以未过一切非想非非想处故。<a id="a-96"></a>答曰。<a id="a-97"></a>学人能见非想非非想处一切行灭。<a id="a-98"></a>但未能令其不生。<a id="a-99"></a>故得说过。<a id="a-9A"></a>问曰。<a id="a-9B"></a>若此中意以泥洹为灭者。<a id="a-9C"></a>汝先言九次第中灭是心心数灭。<a id="a-9D"></a>是则相违。<a id="a-9E"></a>答曰。<a id="a-9F"></a>灭定二种。<a id="a-9G"></a>一者诸烦恼尽。<a id="a-9H"></a>二烦恼未尽。<a id="a-9I"></a>烦恼尽者在解脱中。<a id="a-9J"></a>烦恼未尽者在次第中。<a id="a-9K"></a>一灭烦恼故名灭定。<a id="a-9L"></a>二灭心心数法故名灭定。<a id="a-9M"></a>灭烦恼是第八解脱。<a id="a-9N"></a>亦名阿罗汉果。<a id="a-9O"></a>阿罗汉果名灭一切想令不复生。<a id="a-9P"></a>此中虽灭诸想。<a id="a-9Q"></a>有余结故不能令更不生。<a id="a-9R"></a>问曰。<a id="a-9S"></a>若行者以九次第定能灭心者。<a id="a-9T"></a>须陀洹等云何能证心灭法耶。<a id="a-9U"></a>答曰。<a id="a-9V"></a>九次第中灭名为大灭。<a id="a-9W"></a>若人善修诸禅定。<a id="a-9X"></a>道心力强故能得此灭。<a id="a-9Y"></a>若无斯力则但有灭。<a id="a-9Z"></a>不能如是为大力故。<a id="a-9a"></a>说次第定。<a id="a-9b"></a>余处亦有心灭。<a id="a-9c"></a>如第四禅中能灭心心数法入于无想。<a id="a-9d"></a>初禅等中何故无灭。<a id="a-9e"></a>又余处亦应有灭心义。<a id="a-9f"></a>如经中说。<a id="a-9g"></a>须陀洹等皆能证灭。<a id="a-9h"></a>但心灭名灭。<a id="a-9i"></a>更无余法灭。<a id="a-9j"></a>故知离此九地亦有心灭。<a id="a-9k"></a>问曰。<a id="a-9l"></a>若灭尽定能灭一切心心数法。<a id="a-9m"></a>何故但说想受灭耶。<a id="a-9n"></a>答曰。<a id="a-9o"></a>一切心皆名为受。<a id="a-9p"></a>是受二种。<a id="a-9q"></a>一想受。<a id="a-9r"></a>二慧受。<a id="a-9s"></a>想受名有为缘心。<a id="a-9t"></a>以想行假名法中故。<a id="a-9u"></a>假名二种。<a id="a-9v"></a>一因和合假名。<a id="a-9w"></a>二法假名。<a id="a-9x"></a>是故一切有为缘心皆名为想。<a id="a-9y"></a>慧受名无为缘心。<a id="a-9z"></a>是故若说想受灭者。<a id="a-A0"></a>则为说一切灭。<a id="a-A1"></a>问曰。<a id="a-A2"></a>一切心心数法中受想最胜。<a id="a-A3"></a>是故独说。<a id="a-A4"></a>所以者何。<a id="a-A5"></a>烦恼有二分。<a id="a-A6"></a>一爱分。<a id="a-A7"></a>二见分。<a id="a-A8"></a>受生爱分。<a id="a-A9"></a>想生见分。<a id="a-AA"></a>又欲色界中受胜。<a id="a-AB"></a>无色界中想胜。<a id="a-AC"></a>是故但说二种。<a id="a-AD"></a>又诸识处中但说受想。<a id="a-AE"></a>识处从心起故即名为行。<a id="a-AF"></a>又若说受想灭则说一切心心数灭。<a id="a-AG"></a>以诸心数不相离故。<a id="a-AH"></a>答曰。<a id="a-AI"></a>不然。<a id="a-AJ"></a>汝言胜故独说。<a id="a-AK"></a>应当说心。<a id="a-AL"></a>所以者何。<a id="a-AM"></a>处处经中说。<a id="a-AN"></a>心为王。<a id="a-AO"></a>亦是二分烦恼所依。<a id="a-AP"></a>亦以心差别故名为受想。<a id="a-AQ"></a>故应说心。<a id="a-AR"></a>又说心则易。<a id="a-AS"></a>是故汝说非也。<a id="a-AT"></a>问曰。<a id="a-AU"></a>此定何故说身证耶。<a id="a-AV"></a>答曰。<a id="a-AW"></a>八解脱皆应说身证。<a id="a-AX"></a>又是灭法非言所了故说身证。<a id="a-AY"></a>如触水者则知冷相。<a id="a-AZ"></a>非闻能知。<a id="a-Aa"></a>此事亦尔。<a id="a-Ab"></a>又此是无心法。<a id="a-Ac"></a>故应以身证。<a id="a-Ad"></a>问曰。<a id="a-Ae"></a>汝说灭定是无心法。<a id="a-Af"></a>此义不然。<a id="a-Ag"></a>所以者何。<a id="a-Ah"></a>入此定者是众生。<a id="a-Ai"></a>世间无有无心众生。<a id="a-Aj"></a>是故不然。<a id="a-Ak"></a>又经中说。<a id="a-Al"></a>命热识此三法常不相离。<a id="a-Am"></a>故无灭心。<a id="a-An"></a>又一切众生皆以四食得存。<a id="a-Ao"></a>入灭尽定则无诸食。<a id="a-Ap"></a>所以者何。<a id="a-Aq"></a>是人不食揣食。<a id="a-Ar"></a>触等亦灭。<a id="a-As"></a>故无食也。<a id="a-At"></a>又心从心生。<a id="a-Au"></a>若此心灭余心不生。<a id="a-Av"></a>无次第缘故。<a id="a-Aw"></a>后心云何更生。<a id="a-Ax"></a>又心但入无余泥洹。<a id="a-Ay"></a>断相续时灭。<a id="a-Az"></a>非余处灭。<a id="a-B0"></a>如经中说。<a id="a-B1"></a>以色过诸欲。<a id="a-B2"></a>以无色过色。<a id="a-B3"></a>以灭过诸作念思惟。<a id="a-B4"></a>心为作念思惟。<a id="a-B5"></a>要以灭能过。<a id="a-B6"></a>得有余泥洹则垢心灭。<a id="a-B7"></a>得无余泥洹则无垢心灭。<a id="a-B8"></a>此是佛法正义。<a id="a-B9"></a>又入灭定者不名为死。<a id="a-BA"></a>心灭名死。<a id="a-BB"></a>若灭心还生。<a id="a-BC"></a>死者亦应更生。<a id="a-BD"></a>然则终无有死。<a id="a-BE"></a>若灭心还生。<a id="a-BF"></a>入泥洹者亦应还生。<a id="a-BG"></a>然则终无解脱。<a id="a-BH"></a>而实不然。<a id="a-BI"></a>故心不灭。<a id="a-BJ"></a>答曰。<a id="a-BK"></a>汝言无无心众生。<a id="a-BL"></a>虽同无心而异于死。<a id="a-BM"></a>如经中。<a id="a-BN"></a>问入灭尽定者。<a id="a-BO"></a>与死有何差别。<a id="a-BP"></a>答曰。<a id="a-BQ"></a>死者命热识三事都灭。<a id="a-BR"></a>入灭尽定者但心灭而命热不离于身。<a id="a-BS"></a>故知应有无心众生。<a id="a-BT"></a>又是人心得常在。<a id="a-BU"></a>以得力故亦名有心。<a id="a-BV"></a>不同木石。<a id="a-BW"></a>汝言三事不相离者。<a id="a-BX"></a>为欲色界众生故。<a id="a-BY"></a>说无色界中有命有识而无热。<a id="a-BZ"></a>又入灭尽定者。<a id="a-Ba"></a>有命有热而无识。<a id="a-Bb"></a>即此经中亦说识离于身。<a id="a-Bc"></a>是故若言三事不相离者。<a id="a-Bd"></a>随有处说。<a id="a-Be"></a>汝言无食云何存者。<a id="a-Bf"></a>此身已先意思食故住现在。<a id="a-Bg"></a>以冷等触故能持身。<a id="a-Bh"></a>汝言心因心生心与异心作因。<a id="a-Bi"></a>作因已灭。<a id="a-Bj"></a>是故能生异心。<a id="a-Bk"></a>问曰。<a id="a-Bl"></a>云何灭心能生异心。<a id="a-Bm"></a>如眼已灭则不能生识。<a id="a-Bn"></a>答曰。<a id="a-Bo"></a>如已灭业能生果报。<a id="a-Bp"></a>是事亦尔。<a id="a-Bq"></a>又意与意识二事相碍。<a id="a-Br"></a>眼与眼识不如是。<a id="a-Bs"></a>是故非因。<a id="a-Bt"></a>汝言断相续时心灭。<a id="a-Bu"></a>是事不然。<a id="a-Bv"></a>灭有二种。<a id="a-Bw"></a>色灭心灭。<a id="a-Bx"></a>或色灭非心。<a id="a-By"></a>如无色中。<a id="a-Bz"></a>或心灭非色。<a id="a-C0"></a>如入灭定。<a id="a-C1"></a>或色心俱灭。<a id="a-C2"></a>如断相续时。<a id="a-C3"></a>汝言入灭尽定不名死者。<a id="a-C4"></a>是人命热。<a id="a-C5"></a>不灭死者三事都灭。<a id="a-C6"></a>是则为异。<a id="a-C7"></a>又此人因命热故心能更生。<a id="a-C8"></a>死者不尔。<a id="a-C9"></a>汝言若灭心还生则无解脱。<a id="a-CA"></a>是事不然。<a id="a-CB"></a>所以者何。<a id="a-CC"></a>入泥洹者。<a id="a-CD"></a>先业所受命热识灭不期更生。<a id="a-CE"></a>此人命热不灭。<a id="a-CF"></a>先期心生。<a id="a-CG"></a>如灭尽定品中说。<a id="a-CH"></a>入灭尽定者。<a id="a-CI"></a>因是六入及身命故还能起。<a id="a-CJ"></a>是故心能更生。<a id="a-CK"></a>入泥洹者心更不生。<a id="a-CL"></a>故知此定无心。<a id="a-CM"></a>问曰。<a id="a-CN"></a>何故施起此定者能得现报。<a id="a-CO"></a>答曰。<a id="a-CP"></a>从此定起心深寂灭。<a id="a-CQ"></a>如经中说。<a id="a-CR"></a>起灭定者心顺泥洹。<a id="a-CS"></a>又是人禅定力强。<a id="a-CT"></a>依此定故智慧亦大。<a id="a-CU"></a>智慧大故能令施者得胜果报。<a id="a-CV"></a>如人供养百千声闻不如一佛。<a id="a-CW"></a>是中皆以智慧为胜。<a id="a-CX"></a>不在断结。<a id="a-CY"></a>是事亦尔。<a id="a-CZ"></a>又入此定者。<a id="a-Ca"></a>以多善法勋修其心。<a id="a-Cb"></a>故生大果。<a id="a-Cc"></a>如善治田所收必多。<a id="a-Cd"></a>又施能厌世者。<a id="a-Ce"></a>则得大报。<a id="a-Cf"></a>起灭定者深恶世间。<a id="a-Cg"></a>是故供养为胜。<a id="a-Ch"></a>又施净心者得大果报。<a id="a-Ci"></a>非垢心者。<a id="a-Cj"></a>此人不以假名垢心。<a id="a-Ck"></a>是故供养得大果报。<a id="a-Cl"></a>又是人常在第一义谛。<a id="a-Cm"></a>余人住于世谛。<a id="a-Cn"></a>又此人常住无诤法中。<a id="a-Co"></a>所以者何。<a id="a-Cp"></a>有为缘心则有诤讼。<a id="a-Cq"></a>又如经中说。<a id="a-Cr"></a>稊稗害禾。<a id="a-Cs"></a>贪欲害心。<a id="a-Ct"></a>是故施无欲人得大果报。<a id="a-Cu"></a>贪欲因缘谓假名相。<a id="a-Cv"></a>起此定者缘泥洹故。<a id="a-Cw"></a>离假名相。<a id="a-Cx"></a>又经中说。<a id="a-Cy"></a>若人受檀越供已入无量定。<a id="a-Cz"></a>是檀越以此因缘得无量福。<a id="a-D0"></a>起灭定者。<a id="a-D1"></a>缘泥洹心是名无量此灭亦是无量。<a id="a-D2"></a>得无量福。<a id="a-D3"></a>故能得现报。<a id="a-D4"></a>又以八功德严此福田。<a id="a-D5"></a>泥洹缘心是真正见。<a id="a-D6"></a>余分随从。<a id="a-D7"></a>是故能生现报。<a id="a-D8"></a>问曰。<a id="a-D9"></a>有人言。<a id="a-DA"></a>灭尽定是心不相应行。<a id="a-DB"></a>亦名世间法。<a id="a-DC"></a>此事云何。<a id="a-DD"></a>答曰。<a id="a-DE"></a>如上说。<a id="a-DF"></a>起此定者有深寂灭等诸功德。<a id="a-DG"></a>是功德世间所不应有。<a id="a-DH"></a>问曰。<a id="a-DI"></a>灭尽定名为遮法。<a id="a-DJ"></a>以此法故令心不生。<a id="a-DK"></a>是故应名心不相应行。<a id="a-DL"></a>如铁得火则无黑相离火还生。<a id="a-DM"></a>此事亦尔。<a id="a-DN"></a>答曰。<a id="a-DO"></a>若尔者泥洹亦应是心不相应行。<a id="a-DP"></a>所以者何。<a id="a-DQ"></a>因泥洹故余阴不生。<a id="a-DR"></a>若泥洹非心不相应行者。<a id="a-DS"></a>此定亦不应名不相应行。<a id="a-DT"></a>但诸行者法应如是。<a id="a-DU"></a>入此定中随所愿故心能不生。<a id="a-DV"></a>是故不应说名不相应行。<a id="a-DW"></a>问曰。<a id="a-DX"></a>此定如是次第入者。<a id="a-DY"></a>亦应次第起耶。<a id="a-DZ"></a>答曰。<a id="a-Da"></a>亦次第起渐入粗心。<a id="a-Db"></a>问曰。<a id="a-Dc"></a>经中说初起灭尽定者。<a id="a-Dd"></a>触三种触。<a id="a-De"></a>所谓无动无相无所有。<a id="a-Df"></a>何故如是。<a id="a-Dg"></a>答曰。<a id="a-Dh"></a>无为缘心中所有触名无动无相无所有。<a id="a-Di"></a>无动即是空。<a id="a-Dj"></a>有为缘心轻故有动。<a id="a-Dk"></a>所谓取色受等。<a id="a-Dl"></a>空中无相。<a id="a-Dm"></a>无相中无贪等所有。<a id="a-Dn"></a>此无心者初缘泥洹。<a id="a-Do"></a>后缘有为。<a id="a-Dp"></a>故说起时触三种触。<a id="a-Dq"></a>问曰。<a id="a-Dr"></a>有人言。<a id="a-Ds"></a>入灭尽定心是有漏。<a id="a-Dt"></a>起定心或有漏或无漏是事云何。<a id="a-Du"></a>答曰。<a id="a-Dv"></a>非有漏。<a id="a-Dw"></a>行者欲入此定。<a id="a-Dx"></a>先来破坏一切有为破已故入。<a id="a-Dy"></a>起时泥洹缘心现前。<a id="a-Dz"></a>故知俱是无漏问曰。<a id="a-E0"></a>经中说。<a id="a-E1"></a>行者入灭尽定不自念入。<a id="a-E2"></a>起时亦不自念。<a id="a-E3"></a>若尔云何能入。<a id="a-E4"></a>答曰。<a id="a-E5"></a>常修习故定力坚强。<a id="a-E6"></a>虽不自念而能得入。<a id="a-E7"></a>又此行者从断有为尔来入灭。<a id="a-E8"></a>若不制心令缘有为。<a id="a-E9"></a>则不名入。<a id="a-EA"></a>是故经说。<a id="a-EB"></a>入此定者先调习心。<a id="a-EC"></a>故能得入。<a id="a-ED"></a>问曰。<a id="a-EE"></a>若无异空可得修无为缘心更得何利。<a id="a-EF"></a>答曰。<a id="a-EG"></a>久修习故定则坚固知见明了。<a id="a-EH"></a>如有为缘心见念念灭。<a id="a-EI"></a>亦无异念念灭。<a id="a-EJ"></a>但久修习则心坚固。<a id="a-EK"></a>此事亦尔。</p>
  <h2 id="aEL">十一切处品第一百七十二</h2>
  <p id="aEM">不坏前缘心力自在名一切处。<a id="a-EN"></a>行者取少相已。<a id="a-EO"></a>以信解力令其增广。<a id="a-EP"></a>所以者何。<a id="a-EQ"></a>此摄心力。<a id="a-ER"></a>若入实中。<a id="a-ES"></a>则皆能令空。<a id="a-ET"></a>入信解中皆能令随先所取相。<a id="a-EU"></a>问曰。<a id="a-EV"></a>何者是信解性。<a id="a-EW"></a>答曰。<a id="a-EX"></a>青等诸色无量。<a id="a-EY"></a>略说其本有四。<a id="a-EZ"></a>地等四大是。<a id="a-Ea"></a>四色本能破此八事。<a id="a-Eb"></a>是名虚空。<a id="a-Ec"></a>以识能知无边空。<a id="a-Ed"></a>故亦名无边。<a id="a-Ee"></a>所以者何。<a id="a-Ef"></a>非有边法能取无边。<a id="a-Eg"></a>是名为十。<a id="a-Eh"></a>问曰。<a id="a-Ei"></a>地中实有水等。<a id="a-Ej"></a>行者云何能观但是地耶。<a id="a-Ek"></a>答曰。<a id="a-El"></a>久习此观常取地相。<a id="a-Em"></a>后但见地不见余物。<a id="a-En"></a>问曰。<a id="a-Eo"></a>行者所见地相实为地不。<a id="a-Ep"></a>答曰。<a id="a-Eq"></a>以信解力故见为地。<a id="a-Er"></a>非实为地。<a id="a-Es"></a>问曰。<a id="a-Et"></a>若变化力有所变化亦非实耶。<a id="a-Eu"></a>答曰。<a id="a-Ev"></a>变化以定力成。<a id="a-Ew"></a>故所作皆实。<a id="a-Ex"></a>所谓光明及水火等。<a id="a-Ey"></a>问曰。<a id="a-Ez"></a>有论师言。<a id="a-F0"></a>八一切处但在第四禅中。<a id="a-F1"></a>是事云何。<a id="a-F2"></a>答曰。<a id="a-F3"></a>若在欲界及三禅中。<a id="a-F4"></a>有何咎耶。<a id="a-F5"></a>后二一切处各当自地。<a id="a-F6"></a>此十皆是有漏。<a id="a-F7"></a>以不坏缘故。<a id="a-F8"></a>问曰。<a id="a-F9"></a>虚空相非破色耶。<a id="a-FA"></a>答曰。<a id="a-FB"></a>行者亦以信解取眼鼻等空相为空。<a id="a-FC"></a>不能直破实色。<a id="a-FD"></a>是故亦名信解。<a id="a-FE"></a>问曰。<a id="a-FF"></a>经中说。<a id="a-FG"></a>入一切地定者。<a id="a-FH"></a>念地即是我我即是地。<a id="a-FI"></a>何故作如是念。<a id="a-FJ"></a>答曰。<a id="a-FK"></a>行者见心遍满故生此念。<a id="a-FL"></a>一切是我。<a id="a-FM"></a>问曰。<a id="a-FN"></a>有人言。<a id="a-FO"></a>此定但缘欲界系地等。<a id="a-FP"></a>是事云何。<a id="a-FQ"></a>答曰。<a id="a-FR"></a>若缘一切欲色界系地等有何咎耶。<a id="a-FS"></a>假令此定更缘余法。<a id="a-FT"></a>复有何咎。<a id="a-FU"></a>又此定是信解观虚妄缘无有不虚地等。<a id="a-FV"></a>问曰。<a id="a-FW"></a>佛弟子亦观地等。<a id="a-FX"></a>是事云何。<a id="a-FY"></a>答曰。<a id="a-FZ"></a>学人若观皆为破坏。<a id="a-Fa"></a>问曰。<a id="a-Fb"></a>实非一切皆是地等。<a id="a-Fc"></a>云何此定非颠倒耶。<a id="a-Fd"></a>答曰。<a id="a-Fe"></a>此观中有痴分。<a id="a-Ff"></a>以此观中起我见故。<a id="a-Fg"></a>不净等观虽非真实而随顺离欲。<a id="a-Fh"></a>此观不尔。<a id="a-Fi"></a>故有痴分。<a id="a-Fj"></a>问曰。<a id="a-Fk"></a>何故不观受等无边。<a id="a-Fl"></a>但观识耶。<a id="a-Fm"></a>答曰。<a id="a-Fn"></a>可取是地等。<a id="a-Fo"></a>取者是识。<a id="a-Fp"></a>是故见识不见受等。<a id="a-Fq"></a>又先说受等皆心之差别。<a id="a-Fr"></a>又行者不见受等遍满。<a id="a-Fs"></a>以不一切处受苦乐故。<a id="a-Ft"></a>佛弟子若行此定。<a id="a-Fu"></a>为坏缘故。<a id="a-Fv"></a>所以者何。<a id="a-Fw"></a>此缘是行者所贪着处。<a id="a-Fx"></a>若不破坏则同凡夫。</p>
  <h2 id="aFy">无常想品第一百七十三</h2>
  <p id="aFz">无常想苦想无我想食厌想一切世间不可乐想不净想死想断想离想灭想。<a id="a-G0"></a>无常想者。<a id="a-G1"></a>谓无常法中定知无常。<a id="a-G2"></a>问曰。<a id="a-G3"></a>何故一切无常。<a id="a-G4"></a>答曰。<a id="a-G5"></a>是一切法皆从缘生。<a id="a-G6"></a>因缘坏故皆归无常。<a id="a-G7"></a>问曰不然。<a id="a-G8"></a>有法虽从缘生而非无常。<a id="a-G9"></a>如外经说。<a id="a-GA"></a>为三祠者得生常处。<a id="a-GB"></a>又梵世身常。<a id="a-GC"></a>答曰。<a id="a-GD"></a>汝法中亦说。<a id="a-GE"></a>释提桓因。<a id="a-GF"></a>能作百祠亦复退堕。<a id="a-GG"></a>又偈中说。<a id="a-GH"></a>多诸帝释等造过百千祠。<a id="a-GI"></a>皆悉无常尽。<a id="a-GJ"></a>百千祠者犹不在。<a id="a-GK"></a>故知三祠非常。<a id="a-GL"></a>又释提桓因及天王等身分亦尽。<a id="a-GM"></a>是故从缘生法无有常者。<a id="a-GN"></a>又汝法中以韦陀为贵。<a id="a-GO"></a>韦陀中说由智慧。<a id="a-GP"></a>故得不死法。<a id="a-GQ"></a>如说见日色大人过于世性。<a id="a-GR"></a>先随顺此人意。<a id="a-GS"></a>能得不死道。<a id="a-GT"></a>更无余道。<a id="a-GU"></a>小人神小大人神大。<a id="a-GV"></a>常在身中。<a id="a-GW"></a>若人不知此神相者。<a id="a-GX"></a>虽复读诵韦陀等经无所益也。<a id="a-GY"></a>又梵世身皆是无常。<a id="a-GZ"></a>何以知之。<a id="a-Ga"></a>汝法中说。<a id="a-Gb"></a>梵王亦常祀祠持戒。<a id="a-Gc"></a>为诸功德。<a id="a-Gd"></a>若知身常何故为福。<a id="a-Ge"></a>又闻汝经中说。<a id="a-Gf"></a>诸梵王有恶淫欲。<a id="a-Gg"></a>若有淫欲必有嗔等一切烦恼。<a id="a-Gh"></a>若有烦恼必有罪业。<a id="a-Gi"></a>如是罪人云何当能得常解脱。<a id="a-Gj"></a>又非一切神仙皆为天祠。<a id="a-Gk"></a>亦不一切行梵天道。<a id="a-Gl"></a>若此是常则尽应为之。<a id="a-Gm"></a>又一切万物皆悉无常。<a id="a-Gn"></a>所以者何。<a id="a-Go"></a>若地水火风大劫尽时更无有余。<a id="a-Gp"></a>又时转如轮。<a id="a-Gq"></a>故知无常。<a id="a-Gr"></a>又成就戒定慧等无量功德。<a id="a-Gs"></a>诸大圣人定光佛等及辟支佛摩诃三摩等劫初诸王。<a id="a-Gt"></a>皆悉无常。<a id="a-Gu"></a>当有何物常耶。<a id="a-Gv"></a>又佛自说。<a id="a-Gw"></a>一切生法皆无常定相。<a id="a-Gx"></a>如牛粪经中说。<a id="a-Gy"></a>佛以少牛粪示诸比丘。<a id="a-Gz"></a>无尔所色常定不变。<a id="a-H0"></a>是经中广说释梵转轮诸王果报亦尽。<a id="a-H1"></a>故知一切无常。<a id="a-H2"></a>又三界一切皆有寿量。<a id="a-H3"></a>阿鼻地狱极寿一劫。<a id="a-H4"></a>僧伽陀地狱寿命半劫。<a id="a-H5"></a>余则或多或少。<a id="a-H6"></a>龙等极多亦寿一劫。<a id="a-H7"></a>饿鬼极多寿七万岁。<a id="a-H8"></a>弗于逮寿二百五十岁。<a id="a-H9"></a>拘耶尼寿五百岁。<a id="a-HA"></a>郁单越定寿千岁。<a id="a-HB"></a>阎浮提寿或无量劫或十岁。<a id="a-HC"></a>四天王天寿五百岁乃至有顶寿八万劫。<a id="a-HD"></a>故知三界一切无常。<a id="a-HE"></a>又以三种信信知无常。<a id="a-HF"></a>现见中无有法常。<a id="a-HG"></a>圣人所说中亦无法常。<a id="a-HH"></a>比知中亦无有常。<a id="a-HI"></a>要先现见后比知故。<a id="a-HJ"></a>又若有处常。<a id="a-HK"></a>何有智者灭一切法而求解脱。<a id="a-HL"></a>谁不欲与所爱常共同止受诸乐者。<a id="a-HM"></a>而实智者皆求解脱。<a id="a-HN"></a>故知生法无得常者。<a id="a-HO"></a>又复当说一切生法皆念念灭。<a id="a-HP"></a>尚无暂住况有常耶。<a id="a-HQ"></a>问曰。<a id="a-HR"></a>修无常想能办何事。<a id="a-HS"></a>答曰。<a id="a-HT"></a>能破烦恼如经中说。<a id="a-HU"></a>善修无常想。<a id="a-HV"></a>能坏一切欲染色染及无色染掉慢无明。<a id="a-HW"></a>问曰不然。<a id="a-HX"></a>此无常想亦增贪欲。<a id="a-HY"></a>如人觉知盛年不久。<a id="a-HZ"></a>则深着淫欲。<a id="a-Ha"></a>知华不久鲜则速用为乐。<a id="a-Hb"></a>知他妙色非已常有。<a id="a-Hc"></a>则驶增淫欲。<a id="a-Hd"></a>如是随知无常则生贪着。<a id="a-He"></a>故无常想不坏贪欲。<a id="a-Hf"></a>亦有人知无常故而为杀等。<a id="a-Hg"></a>又乃至畜生皆知无常。<a id="a-Hh"></a>而亦不能破诸烦恼。<a id="a-Hi"></a>是故修无常想无所利益。<a id="a-Hj"></a>答曰。<a id="a-Hk"></a>以无常故生别离苦。<a id="a-Hl"></a>失盛年安乐寿命富贵。<a id="a-Hm"></a>智者以此则不生喜心。<a id="a-Hn"></a>无喜心故不生贪心。<a id="a-Ho"></a>因受故爱受灭则爱灭。<a id="a-Hp"></a>故无常想能断贪欲。<a id="a-Hq"></a>又若法无常即为无我。<a id="a-Hr"></a>行者能观无常无我则不生我心。<a id="a-Hs"></a>无我心故无我所心。<a id="a-Ht"></a>我我所无故何所贪欲。<a id="a-Hu"></a>又能修习无常想者。<a id="a-Hv"></a>于自他身见念念死。<a id="a-Hw"></a>云何生贪。<a id="a-Hx"></a>又行者随所求事皆无常坏败。<a id="a-Hy"></a>则为所诳。<a id="a-Hz"></a>以虚诳故不生贪着。<a id="a-I0"></a>如小儿尚知空卷诳故不生贪着。<a id="a-I1"></a>又众生不喜不牢固事。<a id="a-I2"></a>如人不喜朽故器物。<a id="a-I3"></a>亦如女人闻某男子命不过七日。<a id="a-I4"></a>虽复盛年端正尊贵势力。<a id="a-I5"></a>谁当喜者。<a id="a-I6"></a>是人正以无常想故不生贪着。<a id="a-I7"></a>又智者常习别离想。<a id="a-I8"></a>故不乐和合。<a id="a-I9"></a>所以者何。<a id="a-IA"></a>智者忆念退堕等苦。<a id="a-IB"></a>乃至天欲尚不生贪。<a id="a-IC"></a>但求解脱。<a id="a-ID"></a>汝言无常增贪欲者。<a id="a-IE"></a>是事不然。<a id="a-IF"></a>若人未断我慢。<a id="a-IG"></a>见外物无常故生忧悲。<a id="a-IH"></a>失所爱惜故生贪求。<a id="a-II"></a>是凡夫人除舍欲乐。<a id="a-IJ"></a>更不知离苦。<a id="a-IK"></a>犹如婴儿为母所打还来趣母。<a id="a-IL"></a>智者知苦因犹在苦不可灭。<a id="a-IM"></a>即舍苦因。<a id="a-IN"></a>所谓五阴。<a id="a-IO"></a>又此行者坏裂内阴得无我心。<a id="a-IP"></a>虽失外物不生忧恼。<a id="a-IQ"></a>得无我者。<a id="a-IR"></a>更何所求。<a id="a-IS"></a>无常想者亦无所求。<a id="a-IT"></a>又此无常想若未能生苦无我想。<a id="a-IU"></a>则不名具足能破烦恼。<a id="a-IV"></a>故经中说。<a id="a-IW"></a>应一心正观五阴无常。<a id="a-IX"></a>若不坏内阴见外物无常。<a id="a-IY"></a>以有我心故生忧悲。<a id="a-IZ"></a>此则不名正观。<a id="a-Ia"></a>又人虽见无常亦不生厌离。<a id="a-Ib"></a>如屠猎等。<a id="a-Ic"></a>是人虽知无常不名善习。<a id="a-Id"></a>又人虽能正观而不能常勤修习。<a id="a-Ie"></a>则贪心间错。<a id="a-If"></a>故说一心。<a id="a-Ig"></a>又人少修无常而多烦恼则不能坏。<a id="a-Ih"></a>如药少病多。<a id="a-Ii"></a>此事亦尔。<a id="a-Ij"></a>故说一心正观无常能破烦恼。<a id="a-Ik"></a>又知法无常。<a id="a-Il"></a>是名真智慧。<a id="a-Im"></a>真智慧中无有贪等烦恼。<a id="a-In"></a>所以者何。<a id="a-Io"></a>以无明因缘故有贪等。<a id="a-Ip"></a>当知无常非增贪欲。<a id="a-Iq"></a>又无常想能灭一切烦恼。<a id="a-Ir"></a>行者若知此物无常。<a id="a-Is"></a>则无有贪。<a id="a-It"></a>又知此人必自当死何为生嗔。<a id="a-Iu"></a>何有智人嗔将死者。<a id="a-Iv"></a>又若法无常。<a id="a-Iw"></a>云何以此而生高心。<a id="a-Ix"></a>又知诸法无常性故。<a id="a-Iy"></a>则不生痴。<a id="a-Iz"></a>以无痴故亦无疑等。<a id="a-J0"></a>故知无常相违诸烦恼。</p>
 </body>
</html>