<!doctype html>
<html id="z3IBW6Y1BC" data-ver="1287">
 <head>
  <meta charset="utf-8">
  <meta author="德慧法师">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">随相论卷上</h1>
  <h2 id="a2">论中解十六谛</h2>
  <p id="a3">十六谛总问。<a id="a-4"></a>为物有十六。<a id="a-5"></a>为名有十六耶。<a id="a-6"></a>答毗(防夷反)颇(判何反)沙(翻为广解)师解。<a id="a-7"></a>为物有十六故。<a id="a-8"></a>立十六名。<a id="a-9"></a>实有其体故称物。<a id="a-A"></a>经优波提舍(翻为离欲修善说)师解。<a id="a-B"></a>名有十六。<a id="a-C"></a>物唯有七苦谛有四。<a id="a-D"></a>谓无常苦空无我。<a id="a-E"></a>集灭道三谛各一。<a id="a-F"></a>合为七。<a id="a-G"></a>佛本说优波提舍经。<a id="a-H"></a>以解诸义。<a id="a-I"></a>佛灭后阿难迦旃延等。<a id="a-J"></a>还诵出先时所闻。<a id="a-K"></a>以解经中义。<a id="a-L"></a>如诸弟子造论解经。<a id="a-M"></a>故名为经优波提舍。<a id="a-N"></a>毗婆沙复从优波提舍中出。<a id="a-O"></a>略优波提舍。<a id="a-P"></a>既是传出故。<a id="a-Q"></a>不言经毗婆沙。<a id="a-R"></a>今先依前释属缘故。<a id="a-S"></a>称无常有为法。<a id="a-T"></a>无力不能自起。<a id="a-U"></a>藉缘方起。<a id="a-V"></a>如婴孩小儿不能自起。<a id="a-W"></a>藉他扶持方复得起。<a id="a-X"></a>所言缘者。<a id="a-Y"></a>即是贪爱及业。<a id="a-Z"></a>必须具此二法。<a id="a-a"></a>五阴方得生。<a id="a-b"></a>业能生果。<a id="a-c"></a>虽复能生。<a id="a-d"></a>若无贪爱爱着应生处者。<a id="a-e"></a>果亦不起。<a id="a-f"></a>由如地水等能生谷牙。<a id="a-g"></a>若无人功以谷子安置地中。<a id="a-h"></a>牙终不得生。<a id="a-i"></a>未起贪爱及业时。<a id="a-j"></a>果则是无起。<a id="a-k"></a>贪爱及业因缘和合。<a id="a-l"></a>果方得生。<a id="a-m"></a>生则是有。<a id="a-n"></a>业力若尽果则谢灭。<a id="a-o"></a>还复成无。<a id="a-p"></a>即是先后。<a id="a-q"></a>先后无系属于缘故。<a id="a-r"></a>言属缘故名无常。<a id="a-s"></a>逼恼性故名苦。<a id="a-t"></a>逼恼有两种。<a id="a-u"></a>一违逆逼恼。<a id="a-v"></a>二随顺逼恼。<a id="a-w"></a>若于佛弟子。<a id="a-x"></a>是违逆逼恼。<a id="a-y"></a>佛弟子于生死中恒生怖畏。<a id="a-z"></a>经中譬云。<a id="a-10"></a>譬如烧利剑火光耀眼。<a id="a-11"></a>人执之在侧欲以相害。<a id="a-12"></a>于念念中恒生大怖畏。<a id="a-13"></a>佛弟子怖畏生死亦如此。<a id="a-14"></a>此下是违逆义。<a id="a-15"></a>而生老病死等。<a id="a-16"></a>恒相逼恼故苦。<a id="a-17"></a>若于凡夫是随顺逼恼。<a id="a-18"></a>凡夫爱着生死。<a id="a-19"></a>即是随顺义。<a id="a-1A"></a>如兄弟二人。<a id="a-1B"></a>兄甚爱弟弟恒恼兄。<a id="a-1C"></a>兄虽受恼犹自爱之。<a id="a-1D"></a>凡夫爱着生死。<a id="a-1E"></a>虽复受苦犹爱着之。<a id="a-1F"></a>故以逼恼性为苦。<a id="a-1G"></a>对治我所见故名空。<a id="a-1H"></a>凡夫执一切法言是我所。<a id="a-1I"></a>今明一切悉非我所。<a id="a-1J"></a>为对治此见故名为空对治我见故名无。<a id="a-1K"></a>我凡夫。<a id="a-1L"></a>执五阴等以为我。<a id="a-1M"></a>今明一切法悉无有我。<a id="a-1N"></a>为对治此见故说无我(此四是苦谛)。<a id="a-1O"></a>次释集谛四名。<a id="a-1P"></a>种子法道理故名因能生果是种子法。<a id="a-1Q"></a>具四义。<a id="a-1R"></a>是其道理。<a id="a-1S"></a>四义者。<a id="a-1T"></a>一种子破则不能生。<a id="a-1U"></a>如取种子磨之令破。<a id="a-1V"></a>虽具诸缘不复能生牙。<a id="a-1W"></a>贪爱等烦恼。<a id="a-1X"></a>亦是生果之种子。<a id="a-1Y"></a>若为道所破。<a id="a-1Z"></a>虽具余缘不复能生果。<a id="a-1a"></a>二陈宿故。<a id="a-1b"></a>虽具诸缘亦不能生牙。<a id="a-1c"></a>以种子经时节久故。<a id="a-1d"></a>贪爱等生果。<a id="a-1e"></a>亦复如此。<a id="a-1f"></a>声闻六十大劫修行。<a id="a-1g"></a>独觉百大劫修行。<a id="a-1h"></a>佛三阿僧祇劫修行。<a id="a-1i"></a>三乘人在未发心之前。<a id="a-1j"></a>于一阐提位中起贪爱等烦恼。<a id="a-1k"></a>烦恼生业。<a id="a-1l"></a>业所感果。<a id="a-1m"></a>犹未受之。<a id="a-1n"></a>从修行已去多历时节。<a id="a-1o"></a>功德智慧既转深广。<a id="a-1p"></a>映蔽先因力用衰弱。<a id="a-1q"></a>虽具余缘不能生果。<a id="a-1r"></a>大有经说。<a id="a-1s"></a>九十八惑生一烦恼。<a id="a-1t"></a>一烦恼生九十八惑。<a id="a-1u"></a>如因贪具生九十八惑。<a id="a-1v"></a>皆能生贪。<a id="a-1w"></a>三失时故。<a id="a-1x"></a>虽具余缘则不生牙。<a id="a-1y"></a>如春种则生冬则不生。<a id="a-1z"></a>因失时亦不能生果。<a id="a-20"></a>如鸯掘魔罗。<a id="a-21"></a>因无明断二千命。<a id="a-22"></a>死必应入地狱。<a id="a-23"></a>而现身得成阿罗汉。<a id="a-24"></a>先所作恶以时差故。<a id="a-25"></a>虽具余缘不复得生果。<a id="a-26"></a>四因缘不具。<a id="a-27"></a>虽不破不陈宿不失时。<a id="a-28"></a>亦不生牙。<a id="a-29"></a>如地水人功等因缘不具故不能生牙。<a id="a-2A"></a>因生果亦尔。<a id="a-2B"></a>虽未被破未经久时及失时。<a id="a-2C"></a>而因缘不具则不能生果。<a id="a-2D"></a>若众生作业能牵生果。<a id="a-2E"></a>须具三事。<a id="a-2F"></a>一亲近善知识。<a id="a-2G"></a>二有信向心。<a id="a-2H"></a>三作功力恶业。<a id="a-2I"></a>须三事对此求之。<a id="a-2J"></a>若无三事。<a id="a-2K"></a>因缘不具则不能得果故。<a id="a-2L"></a>丑陋经云。<a id="a-2M"></a>若众生愿生人中而作业。<a id="a-2N"></a>因缘不具故。<a id="a-2O"></a>乃于畜生等中受果。<a id="a-2P"></a>若作恶业应于畜生等中受生。<a id="a-2Q"></a>因缘不具。<a id="a-2R"></a>乃于人中受果。<a id="a-2S"></a>如阿罗汉。<a id="a-2T"></a>虽具有诸业。<a id="a-2U"></a>以断烦恼尽业。<a id="a-2V"></a>无烦恼为伴故。<a id="a-2W"></a>则不能牵生。<a id="a-2X"></a>又如中灭阿那含。<a id="a-2Y"></a>用业已尽。<a id="a-2Z"></a>而贪爱未尽。<a id="a-2a"></a>不得受色界生。<a id="a-2b"></a>生在中阴中。<a id="a-2c"></a>又如得初果。<a id="a-2d"></a>竟起修道所灭烦恼。<a id="a-2e"></a>烦恼生业。<a id="a-2f"></a>虽具业烦恼。<a id="a-2g"></a>由断见道所破烦恼故。<a id="a-2h"></a>不复得用新业受生。<a id="a-2i"></a>世间种子法。<a id="a-2j"></a>必须具四种道理方得生牙。<a id="a-2k"></a>贪爱及业为种子法亦尔。<a id="a-2l"></a>必须具四种道理方能生果。<a id="a-2m"></a>生果故名因。<a id="a-2n"></a>问业及烦恼。<a id="a-2o"></a>何者正为种子。<a id="a-2p"></a>答烦恼为正。<a id="a-2q"></a>烦恼生业。<a id="a-2r"></a>业不能生烦恼。<a id="a-2s"></a>烦恼是本故。<a id="a-2t"></a>又有业无烦恼。<a id="a-2u"></a>必不能牵生。<a id="a-2v"></a>有烦恼无业。<a id="a-2w"></a>由得中阴生。</p>
  <p id="a2x">二显现故名集起。<a id="a-2y"></a>显现有两义。<a id="a-2z"></a>一贪爱与业相应。<a id="a-30"></a>令果得生。<a id="a-31"></a>未生时果。<a id="a-32"></a>未现生时则显现。<a id="a-33"></a>二贪爱能显于境界。<a id="a-34"></a>境界实是鄙恶。<a id="a-35"></a>而贪爱转心。<a id="a-36"></a>谓境界为好。<a id="a-37"></a>即显现境界令好。<a id="a-38"></a>如一女人。<a id="a-39"></a>三识往观之。<a id="a-3A"></a>凡夫见之谓为可爱之境。<a id="a-3B"></a>虎狼观之谓是可食之物。<a id="a-3C"></a>圣人观之谓为骨藏。<a id="a-3D"></a>谓为骨藏。<a id="a-3E"></a>此是称境而知。<a id="a-3F"></a>谓为可爱可食。<a id="a-3G"></a>并由贪爱显现此境故尔。<a id="a-3H"></a>由贪爱显现。<a id="a-3I"></a>应生处境。<a id="a-3J"></a>于中起染着故。<a id="a-3K"></a>业得生果。<a id="a-3L"></a>若无此二显现。<a id="a-3M"></a>果则不得生。<a id="a-3N"></a>明此两种显现。<a id="a-3O"></a>为释集起义。<a id="a-3P"></a>外道谓一切法唯有一因生。<a id="a-3Q"></a>言自在天。<a id="a-3R"></a>一因生一切物。<a id="a-3S"></a>今为破此见。<a id="a-3T"></a>明众缘集聚方能生果。<a id="a-3U"></a>虽复众缘集聚。<a id="a-3V"></a>若不能令果起。<a id="a-3W"></a>亦非因义。<a id="a-3X"></a>集聚而令果起方得是因。<a id="a-3Y"></a>二种显现亦明集聚义。<a id="a-3Z"></a>亦明令果起义。<a id="a-3a"></a>故以显现释集起。<a id="a-3b"></a>如窑师埏埴绳水等。<a id="a-3c"></a>众缘聚集共生一瓶。<a id="a-3d"></a>能拔出果令成就故名缘。<a id="a-3e"></a>因直感果令起。<a id="a-3f"></a>缘则能令果生。<a id="a-3g"></a>使一期报得具足成就。<a id="a-3h"></a>次释灭谛四名。<a id="a-3i"></a>五阴尽不生故名灭。<a id="a-3j"></a>此据果报为语。<a id="a-3k"></a>现在五阴尽。<a id="a-3l"></a>未来五阴不生故名为灭。<a id="a-3m"></a>今取灭名目无为体耳。<a id="a-3n"></a>灭谛自以无为为体。<a id="a-3o"></a>不取五阴灭。<a id="a-3p"></a>不生为体。<a id="a-3q"></a>五阴灭不生有三世。<a id="a-3r"></a>灭谛体是无为。<a id="a-3s"></a>非三世法。<a id="a-3t"></a>五阴灭不生。<a id="a-3u"></a>有三世者。<a id="a-3v"></a>如舍利弗目揵连等五阴。<a id="a-3w"></a>是过去灭不生。<a id="a-3x"></a>凡夫五阴则于未来方灭不生。<a id="a-3y"></a>若现在圣人五阴。<a id="a-3z"></a>则是现在灭不生。<a id="a-40"></a>无为法中无五阴。<a id="a-41"></a>五阴不于此中生故。<a id="a-42"></a>用尽不生义以目无为。<a id="a-43"></a>又五阴若尽灭不生时。<a id="a-44"></a>方证得此无为故。<a id="a-45"></a>以尽不生义。<a id="a-46"></a>目无为故。<a id="a-47"></a>名无为为灭。<a id="a-48"></a>能灭三火故名寂静。<a id="a-49"></a>三火有两种。<a id="a-4A"></a>一欲嗔痴为三火。<a id="a-4B"></a>此三有三义故名火。<a id="a-4C"></a>一能烧众生一切善根。<a id="a-4D"></a>二此三烦恼能使心热。<a id="a-4E"></a>即有烧心义。<a id="a-4F"></a>三能然三界故名火。<a id="a-4G"></a>此三烦恼遍三界中。<a id="a-4H"></a>从六尘六根六识生。<a id="a-4I"></a>此烦恼根尘识皆是有流。<a id="a-4J"></a>由此三烦恼故。<a id="a-4K"></a>不得安乐。<a id="a-4L"></a>三烦恼如火能然。<a id="a-4M"></a>根尘识如薪是所燃。<a id="a-4N"></a>问上界无嗔。<a id="a-4O"></a>今那得言有嗔耶。<a id="a-4P"></a>答凡夫生上界者。<a id="a-4Q"></a>具有见谛烦恼。<a id="a-4R"></a>在上界非无之。<a id="a-4S"></a>但不得起故言无。<a id="a-4T"></a>今言有者就理为语。<a id="a-4U"></a>二以三苦为三火。<a id="a-4V"></a>此三苦能烧众生。<a id="a-4W"></a>令不得安乐。<a id="a-4X"></a>若欲界则具三苦。<a id="a-4Y"></a>色界则具坏行二苦。<a id="a-4Z"></a>无色界唯有行苦。<a id="a-4a"></a>三苦即是三灾。<a id="a-4b"></a>苦苦是火灾。<a id="a-4c"></a>坏苦是水灾。<a id="a-4d"></a>行苦是风灾。<a id="a-4e"></a>有此二种。<a id="a-4f"></a>三火则喧动。<a id="a-4g"></a>以灭此二种三火故名寂静。<a id="a-4h"></a>无三抂故名妙。<a id="a-4i"></a>三抂者。<a id="a-4j"></a>谓生老死为三苦。<a id="a-4k"></a>此三苦平等遍三界中故。<a id="a-4l"></a>偏说此三苦为三抂。<a id="a-4m"></a>三界皆有生故有生苦。<a id="a-4n"></a>若欲界则有头白面皱之老。<a id="a-4o"></a>六天及色界乃无此老相貌。<a id="a-4p"></a>亦有改异义。<a id="a-4q"></a>如采画始时则分明可爱。<a id="a-4r"></a>久则采色歇薄。<a id="a-4s"></a>上界色身亦有此义。<a id="a-4t"></a>即名此为老。<a id="a-4u"></a>无色界心亦有老。<a id="a-4v"></a>果报将尽之时。<a id="a-4w"></a>心用改异。<a id="a-4x"></a>昔时定心坚固。<a id="a-4y"></a>将终定心劣弱。<a id="a-4z"></a>恒欲退堕。<a id="a-50"></a>故三界皆有老苦。<a id="a-51"></a>三界皆有终尽故。<a id="a-52"></a>皆有死苦。<a id="a-53"></a>所以名此为抂者。<a id="a-54"></a>凡夫之性恒求安乐。<a id="a-55"></a>所以修世俗善望得乐报。<a id="a-56"></a>而此三横灾。<a id="a-57"></a>使其受苦故。<a id="a-58"></a>名三苦为三抂。<a id="a-59"></a>无为之中无此三抂。<a id="a-5A"></a>故名为妙。<a id="a-5B"></a>问上界生时自不苦。<a id="a-5C"></a>何故名为苦耶。<a id="a-5D"></a>答未必生苦。<a id="a-5E"></a>受故名苦。<a id="a-5F"></a>生是苦本故名为苦。<a id="a-5G"></a>无为不生所以无苦。<a id="a-5H"></a>生死有生所以有苦。<a id="a-5I"></a>故名生为苦。<a id="a-5J"></a>如地狱是处所之名。<a id="a-5K"></a>处实非苦。<a id="a-5L"></a>但处能生苦故。<a id="a-5M"></a>名地狱为苦。<a id="a-5N"></a>问生苦三苦中是何苦。<a id="a-5O"></a>耶答若是苦受生是苦。<a id="a-5P"></a>苦若乐受生是坏苦。<a id="a-5Q"></a>舍受生是行苦。<a id="a-5R"></a>欲界生具有三苦。<a id="a-5S"></a>色界生具二苦。<a id="a-5T"></a>谓坏苦行苦。<a id="a-5U"></a>无色界唯是行苦。<a id="a-5V"></a>老苦亦具三苦。<a id="a-5W"></a>若转乐为苦。<a id="a-5X"></a>则是苦苦。<a id="a-5Y"></a>若转苦为乐。<a id="a-5Z"></a>转乐为乐。<a id="a-5a"></a>则是坏苦。<a id="a-5b"></a>转乐为舍。<a id="a-5c"></a>则是行苦。<a id="a-5d"></a>约三界类。<a id="a-5e"></a>此死苦亦具三苦。<a id="a-5f"></a>类前可解耳。<a id="a-5g"></a>问经中说有几苦耶。<a id="a-5h"></a>答说有无量苦。<a id="a-5i"></a>此间所说八苦。<a id="a-5j"></a>以外分别。<a id="a-5k"></a>复有诸苦。<a id="a-5l"></a>但止说七苦耳。<a id="a-5m"></a>旧八苦中不说病苦。<a id="a-5n"></a>说七苦竟。<a id="a-5o"></a>言等等余诸苦。<a id="a-5p"></a>所以不说病苦者。<a id="a-5q"></a>病苦唯在欲界人中。<a id="a-5r"></a>近不遍欲界天中。<a id="a-5s"></a>故不说之。<a id="a-5t"></a>天中所以无病苦者。<a id="a-5u"></a>病从内外缘生。<a id="a-5v"></a>外谓寒热不平等饮食不调适故。<a id="a-5w"></a>致病苦。<a id="a-5x"></a>内者或行多令四大弱。<a id="a-5y"></a>或坐多令四大弱。<a id="a-5z"></a>四大弱故成病。<a id="a-60"></a>上界外无寒热不平等饮食不调适之缘。<a id="a-61"></a>内四大既强。<a id="a-62"></a>无有行坐过差之缘故。<a id="a-63"></a>不得有病苦。<a id="a-64"></a>曲解亦有病义。<a id="a-65"></a>六天作欲事。<a id="a-66"></a>或三日不食。<a id="a-67"></a>乃至七日。<a id="a-68"></a>不至七日则死。<a id="a-69"></a>未死之前四大弱。<a id="a-6A"></a>亦得名病苦。<a id="a-6B"></a>问余四苦云何。<a id="a-6C"></a>答五阴若通三界。<a id="a-6D"></a>求不得爱别离怨憎会。<a id="a-6E"></a>此三苦上二界定无。<a id="a-6F"></a>以名自住果报。<a id="a-6G"></a>无有杂住一处故。<a id="a-6H"></a>无此三苦。<a id="a-6I"></a>欲界六天则具有之。<a id="a-6J"></a>下品诸天愿乐上品不得故生苦。<a id="a-6K"></a>即求不得苦。<a id="a-6L"></a>与阿修罗斗战。<a id="a-6M"></a>即怨憎会苦。<a id="a-6N"></a>斗战不如。<a id="a-6O"></a>为阿修罗所缚所破。<a id="a-6P"></a>即爱别离苦。<a id="a-6Q"></a>解脱一切失故名永离。<a id="a-6R"></a>一切失者。<a id="a-6S"></a>是因缘果报。<a id="a-6T"></a>因是烦恼缘是业。<a id="a-6U"></a>所受五阴是果报。<a id="a-6V"></a>此三是过失法。<a id="a-6W"></a>究竟解脱此三。<a id="a-6X"></a>非暂时解脱。<a id="a-6Y"></a>故名永离。<a id="a-6Z"></a>问烦恼何故称因业为缘。<a id="a-6a"></a>答烦恼是种子。<a id="a-6b"></a>正能牵生故名因。<a id="a-6c"></a>若无烦恼虽复有业。<a id="a-6d"></a>则不能牵生。<a id="a-6e"></a>若无业有烦恼。<a id="a-6f"></a>犹得生中阴。<a id="a-6g"></a>若烦恼尽业虽得庄严果。<a id="a-6h"></a>终由烦恼生业故得果。<a id="a-6i"></a>次释道谛四名。<a id="a-6j"></a>于中行故名道。<a id="a-6k"></a>凡有两释。<a id="a-6l"></a>一云尽无生智是能行。<a id="a-6m"></a>戒定慧是所行。<a id="a-6n"></a>从苦法智讫道比智。<a id="a-6o"></a>十二心皆断烦恼。<a id="a-6p"></a>是尽智。<a id="a-6q"></a>第十三心。<a id="a-6r"></a>是无生智。<a id="a-6s"></a>戒有有流本是有流。<a id="a-6t"></a>由两智行之故。<a id="a-6u"></a>成无流定。<a id="a-6v"></a>亦如此智有三种。<a id="a-6w"></a>谓闻思修。<a id="a-6x"></a>修慧亦有有流无流。<a id="a-6y"></a>亦由两智行之。<a id="a-6z"></a>故成无流。<a id="a-70"></a>尽智行之者。<a id="a-71"></a>苦流智现前。<a id="a-72"></a>具八分圣道。<a id="a-73"></a>戒定本是有流。<a id="a-74"></a>今为尽智行之。<a id="a-75"></a>故成无流。<a id="a-76"></a>尽智有二种。<a id="a-77"></a>一是正见。<a id="a-78"></a>二是正思惟。<a id="a-79"></a>同观无常而有粗细。<a id="a-7A"></a>正见细见思惟粗。<a id="a-7B"></a>而此二互得相生。<a id="a-7C"></a>若以正见为尽智。<a id="a-7D"></a>亦得言使正见成无流。<a id="a-7E"></a>终是比尽智令智慧成无流。<a id="a-7F"></a>如此明义。<a id="a-7G"></a>则一时中为尽智所行故。<a id="a-7H"></a>令戒定慧成无流。<a id="a-7I"></a>以异性故得同时。<a id="a-7J"></a>乃至阿罗汉悉如此。<a id="a-7K"></a>若还以正见望正见。<a id="a-7L"></a>正思惟望正思惟者。<a id="a-7M"></a>则不得同时。<a id="a-7N"></a>必以前正见使后正见成无流。<a id="a-7O"></a>正思惟亦尔。<a id="a-7P"></a>一时中不得并有。<a id="a-7Q"></a>一性两法故。<a id="a-7R"></a>若如此明义。<a id="a-7S"></a>则异时明智慧。<a id="a-7T"></a>为尽智所行乃至阿罗汉悉如此。<a id="a-7U"></a>为无生智所行。<a id="a-7V"></a>乃至阿罗汉悉如此。<a id="a-7W"></a>为无生智行故。<a id="a-7X"></a>戒定慧成无流者。<a id="a-7Y"></a>见谛有后十心。<a id="a-7Z"></a>后十心属果。<a id="a-7a"></a>若须陀洹人。<a id="a-7b"></a>作十二心观者。<a id="a-7c"></a>则是无生智。<a id="a-7d"></a>使同时戒定慧及异时慧成无流。<a id="a-7e"></a>问苦法见即是无生智。<a id="a-7f"></a>何不说之耶。<a id="a-7g"></a>答苦法见若形待苦法智。<a id="a-7h"></a>亦得名其作无生智。<a id="a-7i"></a>若望苦类智者。<a id="a-7j"></a>其复为苦类智。<a id="a-7k"></a>作本断上界烦恼。<a id="a-7l"></a>复属尽智。<a id="a-7m"></a>既不定。<a id="a-7n"></a>是无生智故。<a id="a-7o"></a>悉属尽智。<a id="a-7p"></a>唯第十三心定故。<a id="a-7q"></a>可说为无生智。<a id="a-7r"></a>第二解言。<a id="a-7s"></a>戒定慧为无流心所行成无流故名道。<a id="a-7t"></a>则以无流心为能行。<a id="a-7u"></a>戒定慧为所行。<a id="a-7v"></a>尽无生智是助心法故。<a id="a-7w"></a>前解异后释。<a id="a-7x"></a>言于中者。<a id="a-7y"></a>于戒定慧中与理相应故。<a id="a-7z"></a>名如者。<a id="a-80"></a>若通论则与四相应理相应故名如。<a id="a-81"></a>若别论与不断不常中道理相应故名如。<a id="a-82"></a>如是得理之智。<a id="a-83"></a>若以邪思惟不如破之。<a id="a-84"></a>不能使其成不如故名如。</p>
  <p id="a85">正见所作故名正行。<a id="a-86"></a>若声闻人闻正师说正教。<a id="a-87"></a>从正声名生正闻。<a id="a-88"></a>正闻生正修。<a id="a-89"></a>作如此次第习学。<a id="a-8A"></a>名为所作。<a id="a-8B"></a>若是独觉及佛。<a id="a-8C"></a>则从正思生正修。<a id="a-8D"></a>无有从正声名生正闻义。<a id="a-8E"></a>以此两乘根利。<a id="a-8F"></a>自能思惟得悟。<a id="a-8G"></a>问独觉及佛。<a id="a-8H"></a>根本悉经闻法故。<a id="a-8I"></a>得生思惟修慧。<a id="a-8J"></a>何故无正闻生正思耶。<a id="a-8K"></a>答宿世非不经闻。<a id="a-8L"></a>今论即事。<a id="a-8M"></a>非是忆昔所闻乎。<a id="a-8N"></a>时师作此说。<a id="a-8O"></a>依此说依此而生思慧。<a id="a-8P"></a>直端然思惟自得悟理。<a id="a-8Q"></a>声闻则必依师语思惟之。<a id="a-8R"></a>永过度故名出离。<a id="a-8S"></a>有两解。<a id="a-8T"></a>一解言。<a id="a-8U"></a>由邪思惟故生烦恼。<a id="a-8V"></a>烦恼生业业生果报。<a id="a-8W"></a>此等皆是不正思惟故。<a id="a-8X"></a>若生无流智慧。<a id="a-8Y"></a>智慧生戒定等。<a id="a-8Z"></a>皆悉是正。<a id="a-8a"></a>正与不正相反。<a id="a-8b"></a>正即过度不正。<a id="a-8c"></a>非暂时过度。<a id="a-8d"></a>及是永过度。<a id="a-8e"></a>又一解。<a id="a-8f"></a>烦恼是倒。<a id="a-8g"></a>智慧是不倒。<a id="a-8h"></a>倒与不倒相反。<a id="a-8i"></a>不倒永过度倒。<a id="a-8j"></a>前解则广。<a id="a-8k"></a>后解则略。<a id="a-8l"></a>故有异用。<a id="a-8m"></a>前家又一解十六名言。<a id="a-8n"></a>非永法性故名无常。<a id="a-8o"></a>若无为法本来是有。<a id="a-8p"></a>永无有生永无住灭。<a id="a-8q"></a>有为法暂生暂住暂灭。<a id="a-8r"></a>此法性尔故名无常。<a id="a-8s"></a>从无明生故。<a id="a-8t"></a>苦者不解世间事故。<a id="a-8u"></a>苦近不解世间事。<a id="a-8v"></a>已自是苦。<a id="a-8w"></a>况不解真实甚深理邪。<a id="a-8x"></a>弥是大苦无明根本。<a id="a-8y"></a>是苦由无明故。<a id="a-8z"></a>受生死报故。<a id="a-90"></a>生死无处不苦。<a id="a-91"></a>中间人所离故名空。<a id="a-92"></a>六根是中间。<a id="a-93"></a>佛自以聚落譬六根。<a id="a-94"></a>今言中间如聚落之中间。<a id="a-95"></a>我人不在此中间故。<a id="a-96"></a>言人所离。<a id="a-97"></a>以为我人所离故名为空。<a id="a-98"></a>不自在故名无我者。<a id="a-99"></a>自在有两义。<a id="a-9A"></a>一不依他故名自在。<a id="a-9B"></a>若不由他生住灭则是自在。<a id="a-9C"></a>二者随意所作故名自在。<a id="a-9D"></a>若欲令火冷火辄冷。<a id="a-9E"></a>欲令水不湿水即不湿者。<a id="a-9F"></a>此则是自在。<a id="a-9G"></a>一切有为法依他故。<a id="a-9H"></a>有生住灭。<a id="a-9I"></a>又不得如意。<a id="a-9J"></a>若有神通能转变者。<a id="a-9K"></a>终须依定等修学方有此用。<a id="a-9L"></a>既不免依故无自在。<a id="a-9M"></a>既无自在故无有我。<a id="a-9N"></a>来道理故名因。<a id="a-9O"></a>今次第举譬释之。<a id="a-9P"></a>以种子为譬。<a id="a-9Q"></a>如有种子不藉余缘自有生树之力。<a id="a-9R"></a>树犹未生而种子既有。<a id="a-9S"></a>能生力能令牙等后时来。<a id="a-9T"></a>现在业分为四分。<a id="a-9U"></a>初分者。<a id="a-9V"></a>当作善恶业时。<a id="a-9W"></a>不藉余缘。<a id="a-9X"></a>便自有能感果力。<a id="a-9Y"></a>果至命终犹在未来。<a id="a-9Z"></a>业既有能感果力。<a id="a-9a"></a>能令果后时来。<a id="a-9b"></a>现在有能令来之道理故。<a id="a-9c"></a>言来道理名因。<a id="a-9d"></a>出道理故。<a id="a-9e"></a>名集起者。<a id="a-9f"></a>种子本能生树。<a id="a-9g"></a>树牙茎枝叶等。<a id="a-9h"></a>本在未来。<a id="a-9i"></a>今以种子内土中。<a id="a-9j"></a>藉地水等外缘方得出牙。<a id="a-9k"></a>牙才起现在种子即灭。<a id="a-9l"></a>业亦如此。<a id="a-9m"></a>本能感果。<a id="a-9n"></a>果在未来。<a id="a-9o"></a>现在报既尽。<a id="a-9p"></a>先受中阴生。<a id="a-9q"></a>中阴生才起业。<a id="a-9r"></a>初分即谢。<a id="a-9s"></a>业有能出中阴之道理。<a id="a-9t"></a>必须因缘聚集。<a id="a-9u"></a>中阴果方生故。<a id="a-9v"></a>言出道理。<a id="a-9w"></a>故名集起。<a id="a-9x"></a>行度故名生处者。<a id="a-9y"></a>牙先出现在。<a id="a-9z"></a>从牙生茎。<a id="a-A0"></a>从茎初讫至未生华。<a id="a-A1"></a>以来名为行度。<a id="a-A2"></a>行者渐渐增长。<a id="a-A3"></a>度牙位茎才生牙。<a id="a-A4"></a>便谢业亦如此。<a id="a-A5"></a>先受中阴牙。<a id="a-A6"></a>舍中阴牙。<a id="a-A7"></a>受正生从柯罗逻初。<a id="a-A8"></a>至第七分之终。<a id="a-A9"></a>名为行度。<a id="a-AA"></a>渐渐增长故名行过。<a id="a-AB"></a>中阴位故名度柯罗逻。<a id="a-AC"></a>才生业第二分便谢。<a id="a-AD"></a>柯罗逻等次第生故名生。<a id="a-AE"></a>此生从业生故名业。<a id="a-AF"></a>为处故。<a id="a-AG"></a>言行度故。<a id="a-AH"></a>名生处业。<a id="a-AI"></a>第三分自用强。<a id="a-AJ"></a>若无业用。<a id="a-AK"></a>虽有余缘生果。<a id="a-AL"></a>终不得起。</p>
  <p id="aAM">所依道理故名缘。<a id="a-AN"></a>茎先渐长犹未生华。<a id="a-AO"></a>从生华以去至结子。<a id="a-AP"></a>子又生未来树。<a id="a-AQ"></a>皆名所依道理。<a id="a-AR"></a>华果等皆依此位种子。<a id="a-AS"></a>而得生华。<a id="a-AT"></a>才生种子。<a id="a-AU"></a>第三分便谢。<a id="a-AV"></a>业亦如此。<a id="a-AW"></a>从柯罗逻初。<a id="a-AX"></a>至第七分。<a id="a-AY"></a>未能作生死因及解脱。<a id="a-AZ"></a>至六根具足第二刹那已去。<a id="a-Aa"></a>能造生死解脱。<a id="a-Ab"></a>因此位是业第四分。<a id="a-Ac"></a>此第四分初以去。<a id="a-Ad"></a>若苦乐若恶若善。<a id="a-Ae"></a>皆依业第四分。<a id="a-Af"></a>业第四分。<a id="a-Ag"></a>是依道理故名为缘。<a id="a-Ah"></a>业第四分才生。<a id="a-Ai"></a>业第三分便谢。<a id="a-Aj"></a>业第四分。<a id="a-Ak"></a>自用亦强。<a id="a-Al"></a>果既已生。<a id="a-Am"></a>藉余缘义则弱。<a id="a-An"></a>正由业用故果得具足。<a id="a-Ao"></a>若业第二分感中阴生。<a id="a-Ap"></a>因缘俱弱。<a id="a-Aq"></a>以贪爱为因。<a id="a-Ar"></a>业为缘。<a id="a-As"></a>二事俱弱。<a id="a-At"></a>不可以种子全为譬。<a id="a-Au"></a>止少分为譬耳。<a id="a-Av"></a>当作业时具能感此四位。<a id="a-Aw"></a>果逐时节有异。<a id="a-Ax"></a>有此四种。<a id="a-Ay"></a>约此位故。<a id="a-Az"></a>分业为四分。<a id="a-B0"></a>问一业那忽俱感此果耶。<a id="a-B1"></a>答就一刹那明一业。<a id="a-B2"></a>亦得义分为三分。<a id="a-B3"></a>前分后分弱。<a id="a-B4"></a>中分明强。<a id="a-B5"></a>弱感中阴。<a id="a-B6"></a>强感生果。<a id="a-B7"></a>若无流业则初强后弱。<a id="a-B8"></a>问业生果与种子若为异耶。<a id="a-B9"></a>答此义不同。<a id="a-BA"></a>若依萨婆多等部。<a id="a-BB"></a>明有为法皆刹那。<a id="a-BC"></a>刹那灭者。<a id="a-BD"></a>一种子。<a id="a-BE"></a>且据十刹那为语。<a id="a-BF"></a>若当分论相生者。<a id="a-BG"></a>第一刹那能生第二刹那。<a id="a-BH"></a>第二刹那能生第三恒邻。<a id="a-BI"></a>次明相生。<a id="a-BJ"></a>第一生而即灭。<a id="a-BK"></a>不至第二。<a id="a-BL"></a>岂能生第三耶。<a id="a-BM"></a>若就向分因。<a id="a-BN"></a>约相续为语者。<a id="a-BO"></a>第一刹那同分因。<a id="a-BP"></a>即能生第二刹那。<a id="a-BQ"></a>以去乃至华实同分因摄。<a id="a-BR"></a>此业果在未来。<a id="a-BS"></a>第一刹那灭。<a id="a-BT"></a>第二刹那。<a id="a-BU"></a>同分即摄。<a id="a-BV"></a>第三刹那以去果在未来。<a id="a-BW"></a>后去次第类此。<a id="a-BX"></a>若无第一刹那种子为本。<a id="a-BY"></a>则不得有第二第三刹那。<a id="a-BZ"></a>次第相续故。<a id="a-Ba"></a>初一刹那种子。<a id="a-Bb"></a>以得说其能生。<a id="a-Bc"></a>后诸果言同分因者。<a id="a-Bd"></a>种子四大即四分。<a id="a-Be"></a>同能生一果故有此名。<a id="a-Bf"></a>不如业有同随得摄其因果。<a id="a-Bg"></a>若正量部。<a id="a-Bh"></a>色不念念灭。<a id="a-Bi"></a>有暂住义。<a id="a-Bj"></a>种子未生牙时。<a id="a-Bk"></a>只是一种子耳。<a id="a-Bl"></a>若当分论生果。<a id="a-Bm"></a>正生牙果。<a id="a-Bn"></a>若约相续。<a id="a-Bo"></a>亦有生茎叶等义。<a id="a-Bp"></a>后去类皆如此。<a id="a-Bq"></a>业则不尔。<a id="a-Br"></a>业虽自灭。<a id="a-Bs"></a>有无失法在。<a id="a-Bt"></a>摄其果令不失。<a id="a-Bu"></a>今且据戒善为语。<a id="a-Bv"></a>戒有根本。<a id="a-Bw"></a>根本有前方便及正方便。<a id="a-Bx"></a>前方便有三事。<a id="a-By"></a>一大众和合许为受戒。<a id="a-Bz"></a>二正乞戒。<a id="a-C0"></a>三时节。<a id="a-C1"></a>时节者。<a id="a-C2"></a>要期尽形寿息一切恶。<a id="a-C3"></a>正方便者。<a id="a-C4"></a>师为其说。<a id="a-C5"></a>一白三羯磨。<a id="a-C6"></a>至第三羯磨竟。<a id="a-C7"></a>即得护身口善。<a id="a-C8"></a>此善即是戒。<a id="a-C9"></a>以要期心等缘摄之。<a id="a-CA"></a>以此为根本。<a id="a-CB"></a>尽形寿不灭。<a id="a-CC"></a>从此后相续恒流。<a id="a-CD"></a>若中间作罪。<a id="a-CE"></a>戒则不复流。<a id="a-CF"></a>若忏悔竟则还复流。<a id="a-CG"></a>言流者。<a id="a-CH"></a>从根本流出一刹那戒善。<a id="a-CI"></a>所流出者。<a id="a-CJ"></a>亦生即灭。<a id="a-CK"></a>不从此刹那戒生第二刹那戒。<a id="a-CL"></a>还从根本流出第二刹那戒。<a id="a-CM"></a>如此后生者。<a id="a-CN"></a>能从根本流出。<a id="a-CO"></a>若是萨婆多义。<a id="a-CP"></a>有同随得系之戒善。<a id="a-CQ"></a>生虽谢同随得系。<a id="a-CR"></a>其住在过去。<a id="a-CS"></a>系果在未来。<a id="a-CT"></a>若正量部戒善。<a id="a-CU"></a>生此善业。<a id="a-CV"></a>与无失法俱生。<a id="a-CW"></a>其不说有业能业。<a id="a-CX"></a>体生即谢灭。<a id="a-CY"></a>无失法不灭摄业果令不失。<a id="a-CZ"></a>无失法非念念灭法。<a id="a-Ca"></a>是待时灭法。<a id="a-Cb"></a>其有暂住义。<a id="a-Cc"></a>待果生时其体方谢。<a id="a-Cd"></a>若是定戒。<a id="a-Ce"></a>皆有随根本相续流义。<a id="a-Cf"></a>布施物则随物在善恒流。<a id="a-Cg"></a>若无流善不能得果。<a id="a-Ch"></a>无有无失法与善俱生。<a id="a-Ci"></a>无有出在余心无流善恒流义。<a id="a-Cj"></a>问业与无失法俱生。<a id="a-Ck"></a>同是有为法。<a id="a-Cl"></a>业体何故灭。<a id="a-Cm"></a>无失法不灭耶。<a id="a-Cn"></a>答善是心相应法。<a id="a-Co"></a>故生而即灭。<a id="a-Cp"></a>无失法非心相应法。<a id="a-Cq"></a>故不念念灭。<a id="a-Cr"></a>萨婆多义同。<a id="a-Cs"></a>随得亦念念灭。<a id="a-Ct"></a>但非心相应法。<a id="a-Cu"></a>种类自相续不断。<a id="a-Cv"></a>问布施善恒流定云何。<a id="a-Cw"></a>答身口是业体。<a id="a-Cx"></a>以相貌为身业。<a id="a-Cy"></a>以语言为口业。<a id="a-Cz"></a>运手捉物。<a id="a-D0"></a>或取物或擎物与前人。<a id="a-D1"></a>此即是相貌。<a id="a-D2"></a>即以此相貌为身业。<a id="a-D3"></a>发言呼取某物施某人。<a id="a-D4"></a>此语言即是口业。<a id="a-D5"></a>发起身口业缘有三种。<a id="a-D6"></a>一三善根。<a id="a-D7"></a>二从三善根生正思惟。<a id="a-D8"></a>三从正思惟生作意。<a id="a-D9"></a>谓作施意。<a id="a-DA"></a>若总论用。<a id="a-DB"></a>此三缘发身口业。<a id="a-DC"></a>近论正是作意。<a id="a-DD"></a>发身口业。<a id="a-DE"></a>言布施者。<a id="a-DF"></a>以三缘发身口业故名布施善。<a id="a-DG"></a>菩萨默念而雨宝。<a id="a-DH"></a>意业亦是施业。<a id="a-DI"></a>田有三种。<a id="a-DJ"></a>一福德田。<a id="a-DK"></a>如佛及菩萨等。<a id="a-DL"></a>二恩养田。<a id="a-DM"></a>如父母等。<a id="a-DN"></a>三贫穷田。<a id="a-DO"></a>即饥寒众生等。<a id="a-DP"></a>若施福德田。<a id="a-DQ"></a>则无痴善根多。<a id="a-DR"></a>若施贫穷田则无痴嗔善根多。<a id="a-DS"></a>对贫穷众生。<a id="a-DT"></a>必起慈悲故。<a id="a-DU"></a>无嗔善根多。<a id="a-DV"></a>一时中乃具三善根。<a id="a-DW"></a>随所对田故。<a id="a-DX"></a>不无多少之异。<a id="a-DY"></a>施复有二种。<a id="a-DZ"></a>一恭敬施。<a id="a-Da"></a>二利益施。<a id="a-Db"></a>若恭敬当施时善生。<a id="a-Dc"></a>施竟则善不复流。<a id="a-Dd"></a>所以尔者。<a id="a-De"></a>如佛已涅槃。<a id="a-Df"></a>为恭敬佛故。<a id="a-Dg"></a>以衣食等供养。<a id="a-Dh"></a>又如世人。<a id="a-Di"></a>以衣食等供养过去世尊。<a id="a-Dj"></a>亦有恭敬故。<a id="a-Dk"></a>既无人受用此物故。<a id="a-Dl"></a>善不得随事而流。<a id="a-Dm"></a>二利益施者。<a id="a-Dn"></a>为利益前人四大。<a id="a-Do"></a>以前人受用此物。<a id="a-Dp"></a>四大增长故。<a id="a-Dq"></a>为利益而施者。<a id="a-Dr"></a>善则随三事恒流。<a id="a-Ds"></a>三事者。<a id="a-Dt"></a>一三善根。<a id="a-Du"></a>二余物。<a id="a-Dv"></a>三众生。<a id="a-Dw"></a>三事中若一事不具。<a id="a-Dx"></a>善则不复流。<a id="a-Dy"></a>如余物虽未尽。<a id="a-Dz"></a>众生犹受用之。<a id="a-E0"></a>而施主已死。<a id="a-E1"></a>或起邪见断善根。<a id="a-E2"></a>善无复根本则善不复流。<a id="a-E3"></a>若施主生存。<a id="a-E4"></a>善根不断。<a id="a-E5"></a>能受用人未灭。<a id="a-E6"></a>而余物已尽。<a id="a-E7"></a>善亦不复流。<a id="a-E8"></a>若施主不断善根。<a id="a-E9"></a>亦不死。<a id="a-EA"></a>余物又未尽。<a id="a-EB"></a>而能受用人已谢灭。<a id="a-EC"></a>无复人受用之。<a id="a-ED"></a>善亦不复流。<a id="a-EE"></a>余人虽用。<a id="a-EF"></a>非施主本心所期。<a id="a-EG"></a>唐自受用善终不资。<a id="a-EH"></a>若檀越施心通普。<a id="a-EI"></a>此则随用。<a id="a-EJ"></a>皆有善资故。<a id="a-EK"></a>为福田者。<a id="a-EL"></a>受他施时。<a id="a-EM"></a>须将其约。<a id="a-EN"></a>若听随意用。<a id="a-EO"></a>则随所回施。<a id="a-EP"></a>传传生福则无穷。<a id="a-EQ"></a>若不尔者。<a id="a-ER"></a>辄回与他。<a id="a-ES"></a>乖施主心。<a id="a-ET"></a>回施人非但无福。<a id="a-EU"></a>亦更招罪。<a id="a-EV"></a>乃至后应堕恶道中更相报偿。<a id="a-EW"></a>此不容易故宜慎之。<a id="a-EX"></a>问断善根竟。<a id="a-EY"></a>善既无复根本。<a id="a-EZ"></a>云何得更生善耶。<a id="a-Ea"></a>答此应更作两。<a id="a-Eb"></a>问须陀洹初道无流。<a id="a-Ec"></a>无有无流种类为根本。<a id="a-Ed"></a>何得以阿罗汉退起修道所破烦恼。<a id="a-Ee"></a>烦恼无不善根为本。<a id="a-Ef"></a>云何得生耶。<a id="a-Eg"></a>答生有两种因。<a id="a-Eh"></a>一先生因。<a id="a-Ei"></a>二俱生因。<a id="a-Ej"></a>先生因即是三善根。<a id="a-Ek"></a>未作善时先有此善根。<a id="a-El"></a>能生所作善。<a id="a-Em"></a>故名先生因。<a id="a-En"></a>俱生因者。<a id="a-Eo"></a>即是作意思择故善生。<a id="a-Ep"></a>只思择时是善生时。<a id="a-Eq"></a>故名俱生因。<a id="a-Er"></a>若善根未断。<a id="a-Es"></a>作善之时从两因生。<a id="a-Et"></a>若善根已断。<a id="a-Eu"></a>作善之时。<a id="a-Ev"></a>则唯从俱生因生。<a id="a-Ew"></a>若善生时还复接三善根。<a id="a-Ex"></a>令与善心得相应。<a id="a-Ey"></a>断善根非是善根。<a id="a-Ez"></a>体都灭尽。<a id="a-F0"></a>直以邪见隔之。<a id="a-F1"></a>无复有善心。<a id="a-F2"></a>与其相应名之为断。<a id="a-F3"></a>若无流道生者。<a id="a-F4"></a>有流善根体则灭。<a id="a-F5"></a>须陀洹初道无流。<a id="a-F6"></a>尔前未有无流善根。<a id="a-F7"></a>唯从俱生阿罗汉退起烦恼。<a id="a-F8"></a>三不善根已尽。<a id="a-F9"></a>亦但从俱生因生。<a id="a-FA"></a>问小乘佛受施食。<a id="a-FB"></a>食此食时作便利不。<a id="a-FC"></a>答佛无便利。<a id="a-FD"></a>佛颔下两边向颈。<a id="a-FE"></a>各有千筋。<a id="a-FF"></a>受一切食味。<a id="a-FG"></a>食下至此便变为血肉。<a id="a-FH"></a>故无便利。<a id="a-FI"></a>转轮王有两解。<a id="a-FJ"></a>一云有便利。<a id="a-FK"></a>一云无有。<a id="a-FL"></a>三乘同凡夫。<a id="a-FM"></a>亦有便利。<a id="a-FN"></a>若六天食名须陀。<a id="a-FO"></a>须翻为善。<a id="a-FP"></a>陀翻为贞实。<a id="a-FQ"></a>此食精妙。<a id="a-FR"></a>亦不成便利。</p>
  <p id="aFS">无共系义是灭义。<a id="a-FT"></a>共系净尽故名灭。<a id="a-FU"></a>例前止应有后句。<a id="a-FV"></a>而有前句者。<a id="a-FW"></a>天竺云尼卢陀。<a id="a-FX"></a>此一名有十义。<a id="a-FY"></a>覆亦名尼卢陀。<a id="a-FZ"></a>兰亦名尼卢陀。<a id="a-Fa"></a>灭亦名尼卢陀。<a id="a-Fb"></a>今示说灭义不说余义故。<a id="a-Fc"></a>以初句分别之。<a id="a-Fd"></a>中阿含中有解系缚。<a id="a-Fe"></a>经云佛语比丘。<a id="a-Ff"></a>贪爱在汝眼中。<a id="a-Fg"></a>汝须灭之。<a id="a-Fh"></a>若灭贪爱。<a id="a-Fi"></a>汝眼亦灭。<a id="a-Fj"></a>因眼对色生贪爱。<a id="a-Fk"></a>共系缚识。<a id="a-Fl"></a>贪爱即烦恼系缚。<a id="a-Fm"></a>眼及色境界是系缚。<a id="a-Fn"></a>若灭贪爱系缚。<a id="a-Fo"></a>眼等系缚亦坏灭。<a id="a-Fp"></a>经譬之云。<a id="a-Fq"></a>如以锁锁系人置牢狱中。<a id="a-Fr"></a>锁是一系缚。<a id="a-Fs"></a>狱是一系缚。<a id="a-Ft"></a>若打除锁。<a id="a-Fu"></a>又烧灭狱。<a id="a-Fv"></a>则离二系缚。<a id="a-Fw"></a>两缚共系众生故言共系。<a id="a-Fx"></a>解脱贪爱故言净。<a id="a-Fy"></a>解脱境界故言尽。<a id="a-Fz"></a>此即是除无余涅槃。<a id="a-G0"></a>贪爱灭是有余涅槃。<a id="a-G1"></a>境界灭是无余涅槃。<a id="a-G2"></a>眼既如此。<a id="a-G3"></a>耳鼻等悉然。<a id="a-G4"></a>三有为相解脱故名寂静。<a id="a-G5"></a>三有为自有二种。<a id="a-G6"></a>一以三世为三有为相。<a id="a-G7"></a>二以生老灭为三有为相。<a id="a-G8"></a>所以不明有住者有为法。<a id="a-G9"></a>无住住是无为相故不说之。<a id="a-GA"></a>由邪思惟故起烦恼。<a id="a-GB"></a>烦恼生业。<a id="a-GC"></a>业生果报。<a id="a-GD"></a>既有因果相生故有三世。<a id="a-GE"></a>无为法无因果相生。<a id="a-GF"></a>故无三世。<a id="a-GG"></a>有为法本是无故有生。<a id="a-GH"></a>有生故有老灭。<a id="a-GI"></a>无为法本有故无生。<a id="a-GJ"></a>无生故无老灭。<a id="a-GK"></a>有为法具有二种。<a id="a-GL"></a>二相喧动故非寂静。<a id="a-GM"></a>无为法解脱此二种。<a id="a-GN"></a>三相既无喧动故名寂静。<a id="a-GO"></a>就一烦恼有一解脱。<a id="a-GP"></a>九十八烦恼。<a id="a-GQ"></a>即有九十八解脱诸法本来不生。<a id="a-GR"></a>不生即解脱。<a id="a-GS"></a>众生颠倒故。<a id="a-GT"></a>于色等而起贪着。<a id="a-GU"></a>因贪着生业。<a id="a-GV"></a>业生果报。<a id="a-GW"></a>烦恼贪着色。<a id="a-GX"></a>不能称所对无为之理。<a id="a-GY"></a>所对无为。<a id="a-GZ"></a>即是此贪爱若被断。<a id="a-Ga"></a>即证得此无为故。<a id="a-Gb"></a>九十八惑。<a id="a-Gc"></a>有九十八无为业及果报逐。<a id="a-Gd"></a>烦恼无别有无为。</p>
  <p id="aGe">真实善故名妙。<a id="a-Gf"></a>善自有四种。<a id="a-Gg"></a>一真实善。<a id="a-Gh"></a>二自性善。<a id="a-Gi"></a>三相杂善。<a id="a-Gj"></a>四发起善。<a id="a-Gk"></a>真实善者。<a id="a-Gl"></a>即是涅槃。<a id="a-Gm"></a>生死是恶法。<a id="a-Gn"></a>涅槃无恶不从因缘生。<a id="a-Go"></a>故名真实善。<a id="a-Gp"></a>自性善者。<a id="a-Gq"></a>即是无贪无嗔无痴三善根。<a id="a-Gr"></a>此三善根不藉余缘。<a id="a-Gs"></a>性能对治贪嗔痴三恶。<a id="a-Gt"></a>涅槃无三恶。<a id="a-Gu"></a>其与涅槃相称故名为善。<a id="a-Gv"></a>譬如三药非藉余缘。<a id="a-Gw"></a>性能治病。<a id="a-Gx"></a>油能治风。<a id="a-Gy"></a>苏能治热。<a id="a-Gz"></a>蜜能治淡。<a id="a-H0"></a>三相杂善者是意业善。<a id="a-H1"></a>由与三善根相应故。<a id="a-H2"></a>生信智等善。<a id="a-H3"></a>信智等生时。<a id="a-H4"></a>心及助心法。<a id="a-H5"></a>与三善根相应。<a id="a-H6"></a>悉皆成善。<a id="a-H7"></a>未杂之时。<a id="a-H8"></a>三善根各能治一恶。<a id="a-H9"></a>心及助心法。<a id="a-HA"></a>不与三善根相杂。<a id="a-HB"></a>则无治恶用。<a id="a-HC"></a>相杂之时。<a id="a-HD"></a>则能备破诸恶。<a id="a-HE"></a>如众药未相和杂之时。<a id="a-HF"></a>各能治病。<a id="a-HG"></a>和杂以后。<a id="a-HH"></a>则无所不治四发起善者。<a id="a-HI"></a>是身口善。<a id="a-HJ"></a>身口本无善。<a id="a-HK"></a>由意业善。<a id="a-HL"></a>发起身口故。<a id="a-HM"></a>身口生善。<a id="a-HN"></a>譬如水本非药。<a id="a-HO"></a>以药内水中而煮之。<a id="a-HP"></a>由药发起水使水亦成药。<a id="a-HQ"></a>三善根皆由随顺真实善故得成善。<a id="a-HR"></a>恶是粗法。<a id="a-HS"></a>无为无恶是真实善。<a id="a-HT"></a>故名妙好。<a id="a-HU"></a>问心及助心法与三善根相应时。<a id="a-HV"></a>一时中具与三善根相应不。<a id="a-HW"></a>答一时中具与三善根相应。<a id="a-HX"></a>如信智等现前时。<a id="a-HY"></a>此心得理即是无痴。<a id="a-HZ"></a>贪嗔不起即是无贪嗔。<a id="a-Ha"></a>问心及助心法与三不善根相应时。<a id="a-Hb"></a>一时中具与三不善根相应不。<a id="a-Hc"></a>答恶心现前时此心乖理。<a id="a-Hd"></a>恒与无明相应。<a id="a-He"></a>苦与贪相应时。<a id="a-Hf"></a>不与嗔相应。<a id="a-Hg"></a>以恶性相反故。<a id="a-Hh"></a>问三善根是心法不。<a id="a-Hi"></a>答非心法。<a id="a-Hj"></a>故有时不与心相应。<a id="a-Hk"></a>如僧祇等部说。<a id="a-Hl"></a>众生心性本净。<a id="a-Hm"></a>客尘所污。<a id="a-Hn"></a>净即是三善根。<a id="a-Ho"></a>众生无始生死已来有客尘。<a id="a-Hp"></a>即是烦恼。<a id="a-Hq"></a>烦恼即是随眠等烦恼。<a id="a-Hr"></a>随眠烦恼。<a id="a-Hs"></a>即是三不善根。<a id="a-Ht"></a>由有三善根故生信智等。<a id="a-Hu"></a>信智等生时与三善根相扶。<a id="a-Hv"></a>故名相应。<a id="a-Hw"></a>由有三不善根故。<a id="a-Hx"></a>起贪嗔等不善。<a id="a-Hy"></a>不善生时与三不善相扶。<a id="a-Hz"></a>故言相应。<a id="a-I0"></a>若起邪见断三善根。<a id="a-I1"></a>三善根暂灭非永灭。<a id="a-I2"></a>后若生善还接之令生。<a id="a-I3"></a>若断三不善根者。<a id="a-I4"></a>断则永不生。<a id="a-I5"></a>最胜息故名永离者。<a id="a-I6"></a>如人处在怨贼之中。<a id="a-I7"></a>则不得安息。<a id="a-I8"></a>若断离怨贼。<a id="a-I9"></a>离之未远。<a id="a-IA"></a>乃有安息义。<a id="a-IB"></a>非最胜安息。<a id="a-IC"></a>若都出其境界者。<a id="a-ID"></a>方是最胜安息。<a id="a-IE"></a>内合亦尔。<a id="a-IF"></a>若在烦恼怨贼中。<a id="a-IG"></a>则都未安息。<a id="a-IH"></a>若虽复稍断。<a id="a-II"></a>断之未尽乃有安息义。<a id="a-IJ"></a>非最胜安息。<a id="a-IK"></a>断之若尽。<a id="a-IL"></a>永出烦恼外。<a id="a-IM"></a>方是最胜安息。<a id="a-IN"></a>阿罗汉烦恼都尽。<a id="a-IO"></a>永不复生。<a id="a-IP"></a>是最胜安息。<a id="a-IQ"></a>须陀洹见谛烦恼都尽。<a id="a-IR"></a>永不复生。<a id="a-IS"></a>亦是最胜安息。</p>
  <p id="aIT">为对治邪道故名为道。<a id="a-IU"></a>九十六种沙门。<a id="a-IV"></a>皆行邪道。<a id="a-IW"></a>所以称邪道者。<a id="a-IX"></a>行此道者。<a id="a-IY"></a>去无所至。<a id="a-IZ"></a>故名邪道。<a id="a-Ia"></a>若行戒定慧正直道者。<a id="a-Ib"></a>得至涅槃。<a id="a-Ic"></a>为对治邪道故。<a id="a-Id"></a>说戒定慧为道。<a id="a-Ie"></a>又解言可觅故名道。<a id="a-If"></a>如人期心欲至一方。<a id="a-Ig"></a>先须觅道路。<a id="a-Ih"></a>若欲求解脱。<a id="a-Ii"></a>须先觅出世道。<a id="a-Ij"></a>戒定慧是可觅之处故名道。<a id="a-Ik"></a>对治非如故名如。<a id="a-Il"></a>有两解。<a id="a-Im"></a>一明对治非如理。<a id="a-In"></a>二明对治非如行。<a id="a-Io"></a>四倒与理不相应。<a id="a-Ip"></a>即是非如。<a id="a-Iq"></a>以常乐我净置生死中。<a id="a-Ir"></a>以无常苦无我不净置涅槃中。<a id="a-Is"></a>今观生死是无常苦无我不净。<a id="a-It"></a>涅槃是常乐我净。<a id="a-Iu"></a>与理相应即是如。<a id="a-Iv"></a>问小乘涅槃云何。<a id="a-Iw"></a>得是我耶。<a id="a-Ix"></a>是我则一切法不皆是无我。<a id="a-Iy"></a>答小乘明一切法中无我。<a id="a-Iz"></a>故名无我耳。<a id="a-J0"></a>涅槃有体。<a id="a-J1"></a>有体即是法我。<a id="a-J2"></a>对治行不如者。<a id="a-J3"></a>外道有常见断见。<a id="a-J4"></a>常见者。<a id="a-J5"></a>计我不灭于未来受报。<a id="a-J6"></a>为未来报故。<a id="a-J7"></a>于现在修苦行。<a id="a-J8"></a>凡有十一事。<a id="a-J9"></a>一永坐。<a id="a-JA"></a>恒坐不起。<a id="a-JB"></a>二大发行。<a id="a-JC"></a>不住不避山谷险难而漫行。<a id="a-JD"></a>三不食。<a id="a-JE"></a>断食自饿。<a id="a-JF"></a>四长倚。<a id="a-JG"></a>恒立一处。<a id="a-JH"></a>五随日仰头视日。<a id="a-JI"></a>朝则东视随日上落视之不懈。<a id="a-JJ"></a>六五炙。<a id="a-JK"></a>当昼大热以日炙头。<a id="a-JL"></a>四边然火以炙身。<a id="a-JM"></a>七眠刺。<a id="a-JN"></a>取刺置一处。<a id="a-JO"></a>以眠其上。<a id="a-JP"></a>八投岩。<a id="a-JQ"></a>九赴火。<a id="a-JR"></a>十投水。<a id="a-JS"></a>十一供养诸天。<a id="a-JT"></a>自挑出筋。<a id="a-JU"></a>为琵琶弦弹之。<a id="a-JV"></a>而预供养诸天。<a id="a-JW"></a>断见者。<a id="a-JX"></a>谓身灭我亦灭。<a id="a-JY"></a>无有未来现在。<a id="a-JZ"></a>恣心所作造种种罪。<a id="a-Ja"></a>此行并不与正行相应故。<a id="a-Jb"></a>名不如行。<a id="a-Jc"></a>今观不常不断。<a id="a-Jd"></a>离二边行中道。<a id="a-Je"></a>与涅槃国相称事故名正行所以呼涅槃为国者有二义。<a id="a-Jf"></a>一大力人所镇故。<a id="a-Jg"></a>大力人即是佛。<a id="a-Jh"></a>及独觉阿罗汉。<a id="a-Ji"></a>证得涅槃无有过失。<a id="a-Jj"></a>故言镇。<a id="a-Jk"></a>二怨贼不侵故。<a id="a-Jl"></a>涅槃之中永离烦恼。<a id="a-Jm"></a>即是不侵。<a id="a-Jn"></a>不种事有三义。<a id="a-Jo"></a>一不肯去。<a id="a-Jp"></a>二僻路。<a id="a-Jq"></a>三疑路。<a id="a-Jr"></a>若起我见者。<a id="a-Js"></a>以生死为极处。<a id="a-Jt"></a>不复进求涅槃。<a id="a-Ju"></a>即是不肯去义。<a id="a-Jv"></a>虽欲进求而修戒取。<a id="a-Jw"></a>即是僻路。<a id="a-Jx"></a>于无流八定及有流八定。<a id="a-Jy"></a>不知何者是正。<a id="a-Jz"></a>即是疑路。<a id="a-K0"></a>若修无流慧。<a id="a-K1"></a>分别是非。<a id="a-K2"></a>即除疑路。<a id="a-K3"></a>既除疑路。<a id="a-K4"></a>亦除僻路。<a id="a-K5"></a>不着生死。<a id="a-K6"></a>即除不肯去。<a id="a-K7"></a>修无流慧。<a id="a-K8"></a>能除我见戒取疑等烦恼。<a id="a-K9"></a>涅槃无烦恼。<a id="a-KA"></a>即是与涅槃相称事。<a id="a-KB"></a>此事不邪故名正行。<a id="a-KC"></a>对治一切怖畏是名出离。<a id="a-KD"></a>一切怖畏者。<a id="a-KE"></a>佛问波斯匿王。<a id="a-KF"></a>有人说。<a id="a-KG"></a>有大山从东方来下。<a id="a-KH"></a>历地上际日轮。<a id="a-KI"></a>如是次第明有人说。<a id="a-KJ"></a>余三方有大山来。<a id="a-KK"></a>汝今欲作何计。<a id="a-KL"></a>王答佛言。<a id="a-KM"></a>世尊。<a id="a-KN"></a>此不可以爱语而得却之。<a id="a-KO"></a>不可以布施而得却之。<a id="a-KP"></a>不可作怖畏事而得却之。<a id="a-KQ"></a>不可兴兵而得却之。<a id="a-KR"></a>非此四方便所。<a id="a-KS"></a>如我今唯当一心急修八分圣道以求出离耳。</p>
  <p id="aKT">佛又问。<a id="a-KU"></a>如有火来烂汝头烧汝衣。<a id="a-KV"></a>汝为当先须灭火。<a id="a-KW"></a>先须修八分圣道耶。<a id="a-KX"></a>王答言。<a id="a-KY"></a>世尊。<a id="a-KZ"></a>火烧我头及衣。<a id="a-Ka"></a>我若灭火乃是暂时得免苦。<a id="a-Kb"></a>非是永免。<a id="a-Kc"></a>若修八分圣道则永离苦。<a id="a-Kd"></a>我当先修八分圣道不先灭火。<a id="a-Ke"></a>四方山即譬老病死爱别离四苦。<a id="a-Kf"></a>老苦能坏少壮。<a id="a-Kg"></a>病苦能夺强健。<a id="a-Kh"></a>死苦能倾寿命。<a id="a-Ki"></a>爱别离苦能乖富乐。<a id="a-Kj"></a>前来皆是出异义。<a id="a-Kk"></a>天亲所执同经优波提舍师义。</p>
 </body>
</html>