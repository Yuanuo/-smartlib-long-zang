<!doctype html>
<html id="z3IBW7z1Bk" data-ver="858">
 <head>
  <meta charset="utf-8">
  <meta author="法救">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">杂阿毗昙心论卷第八下</h1>
  <h2 id="a2">修多罗品第九之余</h2>
  <p id="a3">问修定有何相。<a id="a-4"></a>答。</p>
  <p id="a5">初禅若有善　　说名现法乐</p>
  <p id="a6">谓得生死智　　是说名知见</p>
  <p id="a7">初禅若有善说名现法乐者。<a id="a-8"></a>净无漏初禅现法安乐住。<a id="a-9"></a>是名修定得现法乐。<a id="a-A"></a>当知第四禅亦如是。<a id="a-B"></a>初禅亦说后世乐住。<a id="a-C"></a>然不一切。<a id="a-D"></a>若退若生上地若般涅槃。<a id="a-E"></a>后世乐不定故世尊说现法现法安乐住。<a id="a-F"></a>谓得生死智是说名知见者。<a id="a-G"></a>生死智通是名修定得。<a id="a-H"></a>知见如力处说尽当知。</p>
  <p id="aI">当知分别慧　　方便生功德</p>
  <p id="aJ">金刚喻四禅　　是名为漏尽</p>
  <p id="aK">当知分别慧方便生功德者。<a id="a-L"></a>若方便生诸功德。<a id="a-M"></a>从善法欲闻思修三界善及无漏。<a id="a-N"></a>是一切说名修定得分别慧。<a id="a-O"></a>金刚喻四禅是名为漏尽者。<a id="a-P"></a>金刚喻定名最后学心相应。<a id="a-Q"></a>依第四禅。<a id="a-R"></a>是名修定得漏尽。<a id="a-S"></a>此世尊自已说第四禅一切菩萨无所有处爱尽。<a id="a-T"></a>依第四禅超升离生乃至漏尽。<a id="a-U"></a>问如意足何等自性。<a id="a-V"></a>答。</p>
  <p id="aW">善有为诸法　　方便之所起</p>
  <p id="aX">佛说如意足　　是亦说正断</p>
  <p id="aY">善有为诸法方便之所起佛说如意足者。<a id="a-Z"></a>前所说方便所生功德。<a id="a-a"></a>彼一切如意器故说如意足。<a id="a-b"></a>自心自在起种种功德故说如意。<a id="a-c"></a>彼如意足故说如意足。<a id="a-d"></a>足支俱同一义。<a id="a-e"></a>问何者是。<a id="a-f"></a>答谓三昧。<a id="a-g"></a>彼复四种增上分别。<a id="a-h"></a>若欲增上起三昧名欲定。<a id="a-i"></a>精进心慧增上起三昧亦如是。<a id="a-j"></a>彼先欲故欲增上。<a id="a-k"></a>欲生已求成故精进增上。<a id="a-l"></a>精进方便已随顺求故心增上。<a id="a-m"></a>于欲精进心正向如意足究竟故慧增上。<a id="a-n"></a>若无慧者余则失。<a id="a-o"></a>问何等为如意。<a id="a-p"></a>何等为足。<a id="a-q"></a>答定为如意。<a id="a-r"></a>欲等为足。<a id="a-s"></a>虽有受等诸法生。<a id="a-t"></a>但取此生定故说此为足。<a id="a-u"></a>此义杂品当广说。<a id="a-v"></a>是亦说正断者。<a id="a-w"></a>即此诸功德说正断。<a id="a-x"></a>以正智火烧诸烦恼草故说正烧。<a id="a-y"></a>此亦断诸烦恼故说正断。<a id="a-z"></a>复次灭烦恼最胜故说正胜。<a id="a-10"></a>彼过恶功德舍离长养。<a id="a-11"></a>若防若增堪能故说正断。<a id="a-12"></a>彼复四种。<a id="a-13"></a>事分别故。<a id="a-14"></a>如一刹那灯作四事。<a id="a-15"></a>谓烧炷油尽器热破闇。<a id="a-16"></a>如是一刹那精进现在前。<a id="a-17"></a>作四事已生恶法等。<a id="a-18"></a>如修多罗广说。<a id="a-19"></a>息烦恼种道根断过去未来烦恼得。<a id="a-1A"></a>烦恼得断说过去灭未来不起。<a id="a-1B"></a>虽断一切有漏。<a id="a-1C"></a>以恶法极恶故。<a id="a-1D"></a>圣道相违故。<a id="a-1E"></a>唯说恶法断生。<a id="a-1F"></a>一果故说恶生。<a id="a-1G"></a>二果故说不善。<a id="a-1H"></a>已生善法相续住故说住。<a id="a-1I"></a>软中上增长故说重修增广。<a id="a-1J"></a>阿罗汉虽无不善法及断对治。<a id="a-1K"></a>而有坏对治(毁呰呵责是坏对治)持对治远分对治故。<a id="a-1L"></a>亦说四正断。<a id="a-1M"></a>色无色界亦如是。</p>
  <p id="a1N">此说四念处　　四圣种亦然</p>
  <p id="a1O">如其增上生　　是皆随名说</p>
  <p id="a1P">此说四念处者。<a id="a-1Q"></a>谓前说功德亦说念处。<a id="a-1R"></a>谓身受心法。<a id="a-1S"></a>内外俱自相共相随顺观故说念处。<a id="a-1T"></a>如贤圣品说。<a id="a-1U"></a>四圣种亦然者。<a id="a-1V"></a>谓前所说功德亦说四圣种。<a id="a-1W"></a>圣以此为种故说圣种。<a id="a-1X"></a>圣从彼生故说圣种。<a id="a-1Y"></a>问圣种何等性。<a id="a-1Z"></a>答无贪善根性。<a id="a-1a"></a>若眷属是五阴性。<a id="a-1b"></a>四种爱取对治故说四因。<a id="a-1c"></a>衣生爱因。<a id="a-1d"></a>乞食因。<a id="a-1e"></a>床卧具因。<a id="a-1f"></a>有无有生爱(无有爱者爱断灭上三及此也余爱总名有爱也)。<a id="a-1g"></a>随彼次第对治立四圣种。<a id="a-1h"></a>衣乞食摄药故。<a id="a-1i"></a>又不一切不一切时故药不别立圣种现在境界起故。<a id="a-1j"></a>知足立圣种非少欲知足于现在处起少欲于未来处起现在不取一钱难非未来转轮王圣种者。<a id="a-1k"></a>于出家者有二种胜。<a id="a-1l"></a>谓希望及受用。<a id="a-1m"></a>在家者唯希望。<a id="a-1n"></a>种者是故持义。<a id="a-1o"></a>是故别解脱律仪以无作为圣种。<a id="a-1p"></a>非作色无色界。<a id="a-1q"></a>虽无衣食然有圣种。<a id="a-1r"></a>谓无漏律仪。<a id="a-1s"></a>问何故此诸功德说如意足乃至圣种耶。<a id="a-1t"></a>答如其增上生。<a id="a-1u"></a>是皆随名说此诸功德。<a id="a-1v"></a>定增上生故说如意足。<a id="a-1w"></a>精进增上生故说正断。<a id="a-1x"></a>念增上生故说念处。<a id="a-1y"></a>知足增上生故说圣种。<a id="a-1z"></a>问世尊说三十七觉品有几种性。<a id="a-20"></a>答。</p>
  <p id="a21">净信精进念　　智慧及喜猗</p>
  <p id="a22">觉品相应舍　　思戒三摩提</p>
  <p id="a23">如所说十事。<a id="a-24"></a>余觉品分悉入其中。<a id="a-25"></a>此云何。<a id="a-26"></a>谓信是信根信力。<a id="a-27"></a>精进是正断精进根精进力精进觉支。<a id="a-28"></a>正方便念是念根念力念觉支。<a id="a-29"></a>正念慧是念处慧根慧力择法觉支正见。<a id="a-2A"></a>喜是喜觉支。<a id="a-2B"></a>猗是猗觉支。<a id="a-2C"></a>舍是舍觉支。<a id="a-2D"></a>思是正思惟。<a id="a-2E"></a>戒是正语正业正命。<a id="a-2F"></a>三摩提是如意足定根定力定觉支正定。<a id="a-2G"></a>鞞婆娑欲令戒有二种身口业不坏故说十一事。<a id="a-2H"></a>问何故此诸法多种建立。<a id="a-2I"></a>答。</p>
  <p id="a2J">处方便自在　　软及利亦然</p>
  <p id="a2K">见道亦修道　　故说三十七</p>
  <p id="a2L">处者正缘。<a id="a-2M"></a>处建立故说念处。<a id="a-2N"></a>方便者正方便故说正断。<a id="a-2O"></a>自在者自在功德故说如意足。<a id="a-2P"></a>软者信等五法软者说根。<a id="a-2Q"></a>及利亦然者。<a id="a-2R"></a>此诸根若增上者说力。<a id="a-2S"></a>是故增上义说根。<a id="a-2T"></a>难伏故说力。<a id="a-2U"></a>问何者是根云何次第。<a id="a-2V"></a>答信精进念定慧。<a id="a-2W"></a>是根次第者。<a id="a-2X"></a>信因果能为一切善法根本。<a id="a-2Y"></a>是故前说信。<a id="a-2Z"></a>信已舍恶修善故精进方便。<a id="a-2a"></a>精进方便已心于境界念住。<a id="a-2b"></a>心住已于缘不乱。<a id="a-2c"></a>不乱已堪能观察。<a id="a-2d"></a>复次于法观察已心定。<a id="a-2e"></a>心定已随正念住。<a id="a-2f"></a>正念住已正堪能。<a id="a-2g"></a>正堪能已信业果。<a id="a-2h"></a>是说逆次第。<a id="a-2i"></a>问云何立五根。<a id="a-2j"></a>答地故建立彼初业地信修。<a id="a-2k"></a>导一切胜法故。<a id="a-2l"></a>见地精进修见道速进故。<a id="a-2m"></a>薄地说念。<a id="a-2n"></a>修念住令贪恚痴薄故。<a id="a-2o"></a>离欲地说定。<a id="a-2p"></a>修定修根本禅故。<a id="a-2q"></a>无学地说慧。<a id="a-2r"></a>修慧永离无明故。<a id="a-2s"></a>说力亦如是。<a id="a-2t"></a>见道者。<a id="a-2u"></a>见道道支修见道速进故。<a id="a-2v"></a>正见乃至正定。<a id="a-2w"></a>彼于法显示自相共相故说正见。<a id="a-2x"></a>思量正义故说正思惟。<a id="a-2y"></a>邪命所不摄口四恶行数灭离故说正语。<a id="a-2z"></a>邪命所不摄身三恶业数灭离故说正业。<a id="a-30"></a>邪命数灭离故说正命。<a id="a-31"></a>正方便堪能故说正方便。<a id="a-32"></a>正念缘不忘故说正念。<a id="a-33"></a>执正一心念故说正定。<a id="a-34"></a>次第如修多罗说。<a id="a-35"></a>正见者。<a id="a-36"></a>彼正见是道亦道支。<a id="a-37"></a>余者是道支非道。<a id="a-38"></a>如定是禅亦禅支。<a id="a-39"></a>余者是禅支非禅。<a id="a-3A"></a>如说。<a id="a-3B"></a>定八种亦如是。<a id="a-3C"></a>修道者。<a id="a-3D"></a>修道觉支修道所断烦恼种九品断顿极觉故。<a id="a-3E"></a>以觉义故说觉支。<a id="a-3F"></a>彼择法觉是觉亦觉支。<a id="a-3G"></a>余者是觉支非觉。<a id="a-3H"></a>次第如修多罗说。<a id="a-3I"></a>问何故喜猗舍立觉支非道支。<a id="a-3J"></a>正思正语正业正命立道支非觉支。<a id="a-3K"></a>信俱非耶。<a id="a-3L"></a>答随顺觉故。<a id="a-3M"></a>乃至知缘常生喜。<a id="a-3N"></a>乃至生喜常生觉。<a id="a-3O"></a>谓息一切事及舍常生觉。<a id="a-3P"></a>于进不随顺故非道支。<a id="a-3Q"></a>进去是道义。<a id="a-3R"></a>喜者不去。<a id="a-3S"></a>乐住处故。<a id="a-3T"></a>猗舍与去一向相违故不说道支。<a id="a-3U"></a>戒者于道轮为毂故立道轮支非相应故非觉支。<a id="a-3V"></a>正思策正见故于进去随顺非觉故。<a id="a-3W"></a>立道支非觉支。<a id="a-3X"></a>信者始习度。<a id="a-3Y"></a>觉道者已度。<a id="a-3Z"></a>是故俱不立。<a id="a-3a"></a>是说三十七者。<a id="a-3b"></a>此十法各别。<a id="a-3c"></a>事分别故世尊说三十七。<a id="a-3d"></a>彼初业地说念处于身等分别修故。<a id="a-3e"></a>暖法说正方便。<a id="a-3f"></a>生圣智火暖故。<a id="a-3g"></a>顶法说如意足。<a id="a-3h"></a>得顶法功德自在故。<a id="a-3i"></a>忍法说根。<a id="a-3j"></a>彼于进增上故。<a id="a-3k"></a>世间第一法说力住。<a id="a-3l"></a>彼势不可伏故。<a id="a-3m"></a>见道说道支。<a id="a-3n"></a>速进故。<a id="a-3o"></a>修道说觉支。<a id="a-3p"></a>觉悟故。<a id="a-3q"></a>以数渐增故。<a id="a-3r"></a>先觉支次道支。<a id="a-3s"></a>四乃至八。<a id="a-3t"></a>此诸觉品。</p>
  <p id="a3u">二禅三十六　　未来亦复然</p>
  <p id="a3v">三四及中间　　是悉三十五</p>
  <p id="a3w">二禅三十六者。<a id="a-3x"></a>除正思地无思故。<a id="a-3y"></a>未来亦复然者。<a id="a-3z"></a>未来禅亦三十六。<a id="a-40"></a>除喜难起故(未来难生喜)。<a id="a-41"></a>三四及中间是悉三十五者。<a id="a-42"></a>第三第四及中间禅三十五。<a id="a-43"></a>除喜及正思。</p>
  <p id="a44">初禅说一切　　无色三十二</p>
  <p id="a45">最上二十二　　欲界亦复然</p>
  <p id="a46">初禅说一切者。<a id="a-47"></a>初禅具三十七品。<a id="a-48"></a>无色三十二者。<a id="a-49"></a>三无色三十二。<a id="a-4A"></a>除喜正思正语正业正命。<a id="a-4B"></a>最上二十二者。<a id="a-4C"></a>非想非非想处无道支及觉支。<a id="a-4D"></a>道支虽有漏在觉支后说。<a id="a-4E"></a>当知是无漏。<a id="a-4F"></a>是故修多罗说。<a id="a-4G"></a>三十七觉品一向无漏故。<a id="a-4H"></a>如修多罗说。<a id="a-4I"></a>修不净观俱念觉支。<a id="a-4J"></a>彼以不净观调心故。<a id="a-4K"></a>然后觉支现在前。<a id="a-4L"></a>欲界亦复然者。<a id="a-4M"></a>欲界二十二。<a id="a-4N"></a>问四食在何地有何性。<a id="a-4O"></a>答。</p>
  <p id="a4P">诸食中抟食　　欲界说三入</p>
  <p id="a4Q">识食思及触　　是食说有漏</p>
  <p id="a4R">诸食中抟食欲界说三入者。<a id="a-4S"></a>抟食是欲界中三入处。<a id="a-4T"></a>谓香味触。<a id="a-4U"></a>事则有十三。<a id="a-4V"></a>谓十一触及香味。<a id="a-4W"></a>随其所应彼或以草或以木或以根或以果或以五谷或以汁或以香或以温暖。<a id="a-4X"></a>如是比。<a id="a-4Y"></a>识食思及触是食说有漏者。<a id="a-4Z"></a>谓识思触若有漏者。<a id="a-4a"></a>持生相续及招有故。<a id="a-4b"></a>是故说食。<a id="a-4c"></a>无漏触等虽摄持诸根四大而不招有。<a id="a-4d"></a>断有故。<a id="a-4e"></a>是故非食。<a id="a-4f"></a>问何故色非食。<a id="a-4g"></a>答色粗故非食。<a id="a-4h"></a>坏色故不名食。<a id="a-4i"></a>色不能极摄诸根四大。<a id="a-4j"></a>摄义是食义。<a id="a-4k"></a>此义择品当广说。<a id="a-4l"></a>问三三昧一一有几行转。<a id="a-4m"></a>答。</p>
  <p id="a4n">无愿有十行　　二行是空定</p>
  <p id="a4o">四行说无相　　是说为正行</p>
  <p id="a4p">无愿有十行者。<a id="a-4q"></a>无愿三昧十行转。<a id="a-4r"></a>所谓无常行苦行集四行道四行。<a id="a-4s"></a>二行是空定者。<a id="a-4t"></a>空三昧空行及无我行转。<a id="a-4u"></a>四行说无相是说为圣行者。<a id="a-4v"></a>无相三昧灭谛四行转定品已广说。<a id="a-4w"></a>问四颠倒云何。<a id="a-4x"></a>断何等性。<a id="a-4y"></a>答。</p>
  <p id="a4z">谓彼四颠倒　　当知见苦断</p>
  <p id="a50">三见自性增　　见实者分别</p>
  <p id="a51">谓彼四颠倒当知见苦断者。<a id="a-52"></a>一切四颠倒不远寻根本故苦处起故见苦断。<a id="a-53"></a>毗娑阇婆提欲令有十二颠倒。<a id="a-54"></a>所谓无常常倒想倒见倒心倒。<a id="a-55"></a>余亦如是。<a id="a-56"></a>彼八种见道断无常无我六(此二各有心想见故六也)。<a id="a-57"></a>苦有乐见倒不净净见倒四。<a id="a-58"></a>见道修道断苦。<a id="a-59"></a>及不净想倒心倒(乐净见一向见谛断乐净想心见道修道断以见谛者见断而想心不尽)。<a id="a-5A"></a>如是说者此义不然。<a id="a-5B"></a>何以故。<a id="a-5C"></a>颠倒是见性故。<a id="a-5D"></a>想心为见所乱故。<a id="a-5E"></a>说想心颠倒受等。<a id="a-5F"></a>虽为见所乱非世所傅故不说。<a id="a-5G"></a>若问须陀洹云何染著者。<a id="a-5H"></a>烦恼不断故。<a id="a-5I"></a>如在家须陀洹我倒断。<a id="a-5J"></a>犹起男女结。<a id="a-5K"></a>非法想起男女结彼亦如是。<a id="a-5L"></a>三见自性增见实者分别者此四颠倒。<a id="a-5M"></a>是三见自性但说少分。<a id="a-5N"></a>见真实者所建立。<a id="a-5O"></a>问何故。<a id="a-5P"></a>答以增上故。<a id="a-5Q"></a>若彼见增上分建立颠倒。<a id="a-5R"></a>谓如身见中立我见是倒。<a id="a-5S"></a>非我所见边见中立常见是颠倒。<a id="a-5T"></a>非断见见取中立乐净见是倒非余(计恶为好计劣为胜如是一切不立倒也)。<a id="a-5U"></a>悉是见取但以轻故。<a id="a-5V"></a>问何故余见不立倒。<a id="a-5W"></a>答三事故说倒。<a id="a-5X"></a>所谓决断妄置一向倒(一向倒谓正反如转下为上)。<a id="a-5Y"></a>谓彼邪见及边见所摄断见。<a id="a-5Z"></a>虽决断及一向倒。<a id="a-5a"></a>而非妄置。<a id="a-5b"></a>从坏事生故。<a id="a-5c"></a>戒取虽决断及妄置。<a id="a-5d"></a>不一向倒。<a id="a-5e"></a>谓少实于少实处起故。<a id="a-5f"></a>阿毗昙说。<a id="a-5g"></a>身见见取全倒。<a id="a-5h"></a>无始久习倒。<a id="a-5i"></a>烦恼断已。<a id="a-5j"></a>须陀洹斯陀含犹染着境界。<a id="a-5k"></a>问世尊说多见何见摄。<a id="a-5l"></a>答五见摄。<a id="a-5m"></a>问此云何。<a id="a-5n"></a>答。</p>
  <p id="a5o">诽谤于真实　　此见是邪见</p>
  <p id="a5p">不实而妄置　　是二见及置</p>
  <p id="a5q">诽谤于真实此见是邪见者。<a id="a-5r"></a>若见诽谤真实。<a id="a-5s"></a>谓无有(无有谤施戒等)无苦等是说邪见。<a id="a-5t"></a>不实而妄置是二见及智者。<a id="a-5u"></a>于阴不实妄置我我所是身见。<a id="a-5v"></a>妄置乐净是见取。<a id="a-5w"></a>若于余处所不实而妄置士夫等。<a id="a-5x"></a>如是一切是邪智非见。</p>
  <p id="a5y">非因而见因　　是说为戒取</p>
  <p id="a5z">若摄受边见　　依断灭有常</p>
  <p id="a60">非因而见因是见说戒取者。<a id="a-61"></a>谓于彼无因而见因。<a id="a-62"></a>是戒取。<a id="a-63"></a>如为自在天故。<a id="a-64"></a>断食等求生天。<a id="a-65"></a>能辨性及士夫得解脱性者(世性谓能知世性与士夫异者得解脱也)。<a id="a-66"></a>若摄受边见依断灭有常者。<a id="a-67"></a>若相似相续隐覆无常行而见常是常见。<a id="a-68"></a>不识因果分相续而见断是断见。<a id="a-69"></a>除此五见更无余见。<a id="a-6A"></a>是故说一切见五见摄。<a id="a-6B"></a>问此见云何断。<a id="a-6C"></a>答。</p>
  <p id="a6D">诽谤及妄置　　因见及二边</p>
  <p id="a6E">于此诸事转　　或见彼则断</p>
  <p id="a6F">诽谤者。<a id="a-6G"></a>说邪见若谤苦。<a id="a-6H"></a>当知见苦断苦处起故。<a id="a-6I"></a>见集等亦如是。<a id="a-6J"></a>如见灭道断见取戒取异处生见异处断。<a id="a-6K"></a>以此义故欲界上缘烦恼亦如是说。<a id="a-6L"></a>不实而妄置者说二见。<a id="a-6M"></a>彼身见苦处起故见苦断。<a id="a-6N"></a>见取者若于果不实而妄置者见苦断。<a id="a-6O"></a>于因起者见集断。<a id="a-6P"></a>于见灭所断起者见灭断。<a id="a-6Q"></a>见道所断起亦如是。<a id="a-6R"></a>非修断决断故。<a id="a-6S"></a>戒取者非因见因。<a id="a-6T"></a>若于有漏处起者见苦断。<a id="a-6U"></a>若见道所断处起者见道断。<a id="a-6V"></a>断常见见苦处起苦者见苦断。<a id="a-6W"></a>问世尊说二十二根彼云何。<a id="a-6X"></a>答。</p>
  <p id="a6Y">谓眼等四根　　身根有三种</p>
  <p id="a6Z">意根及与命　　是根生死依</p>
  <p id="a6a">谓眼等四根者。<a id="a-6b"></a>如界品说。<a id="a-6c"></a>身根有三种者。<a id="a-6d"></a>身根说三种。<a id="a-6e"></a>谓身根男根女根。<a id="a-6f"></a>意者意根前已说。<a id="a-6g"></a>以意界即意根故。<a id="a-6h"></a>及与命者。<a id="a-6i"></a>寿说命根。<a id="a-6j"></a>是根生死依者。<a id="a-6k"></a>此诸根生死依故立根。<a id="a-6l"></a>问根有何义。<a id="a-6m"></a>答。</p>
  <p id="a6n">增上是根义　　五根说四种</p>
  <p id="a6o">当知余四根　　各有二增上</p>
  <p id="a6p">增上是根义者。<a id="a-6q"></a>彼增上义是根义。<a id="a-6r"></a>端严义是根义。<a id="a-6s"></a>胜义是根义。<a id="a-6t"></a>上义是根义。<a id="a-6u"></a>主义是根义。<a id="a-6v"></a>虽一切有为法各各增上。<a id="a-6w"></a>然或劣或胜。<a id="a-6x"></a>当知胜者立根如人主天主。<a id="a-6y"></a>问增上义有几种。<a id="a-6z"></a>答眼等四种增上。<a id="a-70"></a>谓眼等五根四种增上缘。<a id="a-71"></a>所谓令身端严。<a id="a-72"></a>导养己身。<a id="a-73"></a>依生识不共事。<a id="a-74"></a>彼眼根令身端严者。<a id="a-75"></a>若眼根不具人不喜见。<a id="a-76"></a>多所憎恶不为增上。<a id="a-77"></a>导养己身者。<a id="a-78"></a>若眼见安危去危就安令身久住。<a id="a-79"></a>依生识者。<a id="a-7A"></a>依眼生眼识及相应法。<a id="a-7B"></a>不共事者。<a id="a-7C"></a>唯眼见色非余。<a id="a-7D"></a>耳根令身端严导养己身如前说。<a id="a-7E"></a>依生识者。<a id="a-7F"></a>依耳生耳识及相应法。<a id="a-7G"></a>不共事者。<a id="a-7H"></a>唯耳闻声非余。<a id="a-7I"></a>余根令身端严如前说。<a id="a-7J"></a>导养己身。<a id="a-7K"></a>此三根通抟食令身久住。<a id="a-7L"></a>依生识者。<a id="a-7M"></a>此三根各各生自分识。<a id="a-7N"></a>不共事者。<a id="a-7O"></a>各行境界。<a id="a-7P"></a>当知余四根各有二增上。<a id="a-7Q"></a>男根女根有二事增上缘故胜。<a id="a-7R"></a>谓众生别相别始者。<a id="a-7S"></a>一众生二根生已。<a id="a-7T"></a>众生别及众生相别。<a id="a-7U"></a>复次烦恼清净故。<a id="a-7V"></a>谓此二根具足能作不律仪。<a id="a-7W"></a>乃至能作五无间业断善根。<a id="a-7X"></a>清净者。<a id="a-7Y"></a>谓受律仪得果离欲种三乘种子。<a id="a-7Z"></a>若无形二形不能起如是善恶。<a id="a-7a"></a>命根者。<a id="a-7b"></a>种类相续及持。<a id="a-7c"></a>意根者。<a id="a-7d"></a>续当来有自在随转。<a id="a-7e"></a>有相续者。<a id="a-7f"></a>如所说香阴有二心展转现在前。<a id="a-7g"></a>若爱若恚自在者。<a id="a-7h"></a>如所说心牵世间。<a id="a-7i"></a>如是广说。</p>
  <p id="a7j">受或烦恼分　　信等依清净</p>
  <p id="a7k">九根若无漏　　此三依于道</p>
  <p id="a7l">受或烦恼分者。<a id="a-7m"></a>苦乐喜忧舍受。<a id="a-7n"></a>随顺烦恼分。<a id="a-7o"></a>为增上缘。<a id="a-7p"></a>谓受熏诸烦恼。<a id="a-7q"></a>以受乐着故。<a id="a-7r"></a>烦恼乐着。<a id="a-7s"></a>复次受为烦恼清净增上缘。<a id="a-7t"></a>烦恼分者。<a id="a-7u"></a>如所说乐受贪使。<a id="a-7v"></a>苦受恚使。<a id="a-7w"></a>舍受痴使。<a id="a-7x"></a>清净分者。<a id="a-7y"></a>如所说乐己心定因。<a id="a-7z"></a>苦集信依六出离。<a id="a-80"></a>舍行信等。<a id="a-81"></a>信等依清净者。<a id="a-82"></a>随顺清净故。<a id="a-83"></a>信等五根修清净分。<a id="a-84"></a>九根若无漏是三依于道者。<a id="a-85"></a>信等五根喜乐舍及意根。<a id="a-86"></a>此九根有漏无漏。<a id="a-87"></a>若无漏者。<a id="a-88"></a>依道故立三根。<a id="a-89"></a>若随信行随法行道所摄。<a id="a-8A"></a>是未知根。<a id="a-8B"></a>若信解脱见到道所摄。<a id="a-8C"></a>是已知根。<a id="a-8D"></a>若无学道所摄。<a id="a-8E"></a>是无知根。<a id="a-8F"></a>已说诸根。<a id="a-8G"></a>余因缘择品当说。<a id="a-8H"></a>问此诸根何界系。<a id="a-8I"></a>答。</p>
  <p id="a8J">欲界四善八　　色种根有七</p>
  <p id="a8K">心法则有十　　一心三根二</p>
  <p id="a8L">欲界四者。<a id="a-8M"></a>谓男根女根苦根忧根欲界系。<a id="a-8N"></a>余色根及意根。<a id="a-8O"></a>如界品说。<a id="a-8P"></a>如意根。<a id="a-8Q"></a>信等及舍根亦如是。<a id="a-8R"></a>乐根喜根。<a id="a-8S"></a>若有漏欲色界系。<a id="a-8T"></a>无漏则不系。<a id="a-8U"></a>命根杂品当说。<a id="a-8V"></a>三无漏根不断故不系。<a id="a-8W"></a>问几善。<a id="a-8X"></a>答善八。<a id="a-8Y"></a>谓信等五根三无漏根。<a id="a-8Z"></a>是善爱果故。<a id="a-8a"></a>命根及诸受有报果当说。<a id="a-8b"></a>余如界品说。<a id="a-8c"></a>色种根有七者。<a id="a-8d"></a>眼等七根是色。<a id="a-8e"></a>余者非色。<a id="a-8f"></a>问几性心。<a id="a-8g"></a>几性心法。<a id="a-8h"></a>几非心。<a id="a-8i"></a>几非心法。<a id="a-8j"></a>答心法则有十。<a id="a-8k"></a>谓信等五根五受根。<a id="a-8l"></a>此是心法。<a id="a-8m"></a>心相应故。<a id="a-8n"></a>一心者意根。<a id="a-8o"></a>是心自性。<a id="a-8p"></a>得心相故。<a id="a-8q"></a>命根等八。<a id="a-8r"></a>非心非心法。<a id="a-8s"></a>无缘故。<a id="a-8t"></a>三根二者。<a id="a-8u"></a>无漏三根有二种。<a id="a-8v"></a>谓心法及心。<a id="a-8w"></a>性多集故。<a id="a-8x"></a>问几有报几无报。<a id="a-8y"></a>答。</p>
  <p id="a8z">于此诸根中　　一及十有报</p>
  <p id="a90">十二中是报　　命根唯是报</p>
  <p id="a91">于此诸根中一及十有报者。<a id="a-92"></a>忧根一向有报。<a id="a-93"></a>彼善不善有漏故。<a id="a-94"></a>现在方便生故。<a id="a-95"></a>非报生。<a id="a-96"></a>非威仪。<a id="a-97"></a>非工巧。<a id="a-98"></a>非学习法故。<a id="a-99"></a>亦非无漏。<a id="a-9A"></a>从烦恼生故。<a id="a-9B"></a>意根不善善有漏是有报。<a id="a-9C"></a>无漏无记是无报。<a id="a-9D"></a>三受亦如是。<a id="a-9E"></a>苦根善不善是有报。<a id="a-9F"></a>无记是无报。<a id="a-9G"></a>信等五根若有漏是有报。<a id="a-9H"></a>若无漏是无报余命根等八是无报。<a id="a-9I"></a>无记性故。<a id="a-9J"></a>三无漏是无报。<a id="a-9K"></a>问几是报几非报。<a id="a-9L"></a>答十二中是报。<a id="a-9M"></a>谓色根七有是报有非报如界品说。<a id="a-9N"></a>意根及四受或是报或非报。<a id="a-9O"></a>若善不善果是报。<a id="a-9P"></a>命根唯是报者。<a id="a-9Q"></a>命根一向是报有欲令是正受果。<a id="a-9R"></a>问初生时得几根报。<a id="a-9S"></a>答。</p>
  <p id="a9T">二或六七八　　最初生时得</p>
  <p id="a9U">当知欲界报　　色六无色一</p>
  <p id="a9V">二或六七八最初生时得。<a id="a-9W"></a>当知欲界报者。<a id="a-9X"></a>此诸根渐渐生。<a id="a-9Y"></a>谓胎生卵生湿生。<a id="a-9Z"></a>彼初生刹那得二根。<a id="a-9a"></a>谓身根命根。<a id="a-9b"></a>彼刹那意根。<a id="a-9c"></a>是秽污非不秽污。<a id="a-9d"></a>心相续受生故。<a id="a-9e"></a>舍根亦如是。<a id="a-9f"></a>余根亦得而不说。<a id="a-9g"></a>非报故。<a id="a-9h"></a>化生无形六。<a id="a-9i"></a>谓五色根及命根一形七二形八。<a id="a-9j"></a>此一向说欲界。<a id="a-9k"></a>色六无色一者。<a id="a-9l"></a>色界得六根。<a id="a-9m"></a>一向化生故无男女前已说。<a id="a-9n"></a>无色界唯一命根。<a id="a-9o"></a>问命终时几根最后舍。<a id="a-9p"></a>答。</p>
  <p id="a9q">舍四八与九　　或复舍于十</p>
  <p id="a9r">渐终及顿没　　善舍各增五</p>
  <p id="a9s">舍四八与九。<a id="a-9t"></a>或复舍于十渐终及顿没者。<a id="a-9u"></a>无记心渐命终舍四根。<a id="a-9v"></a>谓身意命舍。<a id="a-9w"></a>若无形无记心一时命终舍八根。<a id="a-9x"></a>谓眼等五根意命及舍根。<a id="a-9y"></a>无记心一形九二形十。<a id="a-9z"></a>不善心亦尔。<a id="a-A0"></a>问善心舍几根。<a id="a-A1"></a>答善舍各增五。<a id="a-A2"></a>若善心命终各增信等五根。<a id="a-A3"></a>是说欲界没还生欲界者欲界没生上界者。<a id="a-A4"></a>除无形二形。<a id="a-A5"></a>离欲俱非分故。<a id="a-A6"></a>色无色界命终。<a id="a-A7"></a>随所得根亦如是说无渐命终。<a id="a-A8"></a>此说诸根现在前舍非成就舍。<a id="a-A9"></a>不隐没无记说得舍。<a id="a-AA"></a>善者于此命终即此生说行舍。<a id="a-AB"></a>若生余处则得舍。<a id="a-AC"></a>问几见断几修断几不断。<a id="a-AD"></a>答。</p>
  <p id="aAE">二断无断四　　六根则二种</p>
  <p id="aAF">三无漏不断　　余则修道断</p>
  <p id="aAG">二断无断四者。<a id="a-AH"></a>谓意根乐根喜根舍根有三种。<a id="a-AI"></a>或见断或修断或不断。<a id="a-AJ"></a>彼随信行随法行道断说见断。<a id="a-AK"></a>信解脱见到道断说修断。<a id="a-AL"></a>无漏说不断。<a id="a-AM"></a>六根则二种者。<a id="a-AN"></a>谓忧根见断及修断。<a id="a-AO"></a>信等五根修断及不断非见断。<a id="a-AP"></a>不染污故。<a id="a-AQ"></a>三无漏不断者。<a id="a-AR"></a>一向无漏故。<a id="a-AS"></a>余则修道断者。<a id="a-AT"></a>谓余九根修道断。<a id="a-AU"></a>命根等八不隐没无记故非见断。<a id="a-AV"></a>堕生故非无断。<a id="a-AW"></a>苦根五识身相应故非见断。<a id="a-AX"></a>从烦恼生故非不断。<a id="a-AY"></a>问若成就根彼成就几根。<a id="a-AZ"></a>答。</p>
  <p id="aAa">或成就三四　　五七及与八</p>
  <p id="aAb">十一与十三　　是说定成就</p>
  <p id="aAc">若成就意根必成就三根。<a id="a-Ad"></a>谓意命舍。<a id="a-Ae"></a>余或成就。<a id="a-Af"></a>或不成就。<a id="a-Ag"></a>眼耳鼻舌根若生色界必成就。<a id="a-Ah"></a>若生欲界得而不失则成就。<a id="a-Ai"></a>若生无色界及生欲界。<a id="a-Aj"></a>处胎渐厚诸根未满及得而失则不成就。<a id="a-Ak"></a>身根若生欲色界必成就。<a id="a-Al"></a>生无色界不成就。<a id="a-Am"></a>乐根生遍净天若下及圣人生上必成就。<a id="a-An"></a>凡夫生上不成就。<a id="a-Ao"></a>喜根生光音天必成就。<a id="a-Ap"></a>余如乐根说。<a id="a-Aq"></a>苦根生欲界必成就。<a id="a-Ar"></a>生上界不成就。<a id="a-As"></a>忧根未离欲必成就。<a id="a-At"></a>离欲不成就。<a id="a-Au"></a>信等五根不断善根必成就。<a id="a-Av"></a>断则不成就。<a id="a-Aw"></a>三无漏根随地圣人必成就(见地修地无学地也)。<a id="a-Ax"></a>凡夫不成就。<a id="a-Ay"></a>如意根。<a id="a-Az"></a>命根舍根亦如是。<a id="a-B0"></a>若成就身根必成就四根。<a id="a-B1"></a>谓身意命舍。<a id="a-B2"></a>余如前说若成就乐根亦成就四根。<a id="a-B3"></a>谓命意乐舍。<a id="a-B4"></a>若成就眼根必成就五根。<a id="a-B5"></a>谓身意命舍及眼根。<a id="a-B6"></a>耳鼻舌根亦如是。<a id="a-B7"></a>若成就喜根亦成就五根。<a id="a-B8"></a>谓喜乐意命舍。<a id="a-B9"></a>若成就苦根必成就七根。<a id="a-BA"></a>谓身意命四受除忧根。<a id="a-BB"></a>若成就男根必成就八根。<a id="a-BC"></a>谓前七及一形。<a id="a-BD"></a>女根亦如是。<a id="a-BE"></a>若成就忧根亦成就八根。<a id="a-BF"></a>谓身意命及五受。<a id="a-BG"></a>若成就信根亦成就八根。<a id="a-BH"></a>谓信等五根及意命舍。<a id="a-BI"></a>精进念定慧根亦如是。<a id="a-BJ"></a>若成就已知根必成就十一根。<a id="a-BK"></a>谓意命喜乐舍信等五根及已知根。<a id="a-BL"></a>无知根亦如是。<a id="a-BM"></a>若成就未知根必成就十三根。<a id="a-BN"></a>谓身意命苦乐喜舍信等五根及未知根。<a id="a-BO"></a>问几根得沙门果。<a id="a-BP"></a>答。</p>
  <p id="aBQ">九根得初果　　或获二沙门</p>
  <p id="aBR">谓以十一根　　究竟第四果</p>
  <p id="aBS">九根得初果者。<a id="a-BT"></a>九根得须陀洹果。<a id="a-BU"></a>谓意根舍根信等五根未知已知根。<a id="a-BV"></a>未知根无碍道。<a id="a-BW"></a>已知根解脱道。<a id="a-BX"></a>俱有七根。<a id="a-BY"></a>或获二沙门者。<a id="a-BZ"></a>若倍欲尽得斯陀含果。<a id="a-Ba"></a>九根如前说。<a id="a-Bb"></a>若欲爱尽得阿那含果。<a id="a-Bc"></a>亦九根八根如前说。<a id="a-Bd"></a>三受随所用说。<a id="a-Be"></a>若次第得斯陀含果。<a id="a-Bf"></a>世俗道七。<a id="a-Bg"></a>谓意舍及信等五根。<a id="a-Bh"></a>无漏道八。<a id="a-Bi"></a>前七及已知根。<a id="a-Bj"></a>次第得阿那含果亦如是。<a id="a-Bk"></a>谓以十一根究竟第四果者。<a id="a-Bl"></a>十一根得阿罗汉果。<a id="a-Bm"></a>谓意根及三受信等五根已知根无知根。<a id="a-Bn"></a>已知根无碍道无知根解脱道。<a id="a-Bo"></a>问此云何为分定为用定耶。<a id="a-Bp"></a>若分定者阿那含果亦有三受。<a id="a-Bq"></a>若用定者无此三用。<a id="a-Br"></a>尚无二受一时行。<a id="a-Bs"></a>何况三耶。<a id="a-Bt"></a>答用定身故。<a id="a-Bu"></a>非刹那故。<a id="a-Bv"></a>谓以乐根得阿罗汉果。<a id="a-Bw"></a>于彼退已复从喜根得。<a id="a-Bx"></a>若复退已复从舍根得。<a id="a-By"></a>而阿那含果以此受得。<a id="a-Bz"></a>若彼退者还从此受得非余。<a id="a-C0"></a>问世尊修多罗说六识身。<a id="a-C1"></a>此诸识识何境界。<a id="a-C2"></a>答。</p>
  <p id="aC3">若取诸根义　　五种心境界</p>
  <p id="aC4">若取一切法　　是则说意识</p>
  <p id="aC5">若取诸根义五种心境界者。<a id="a-C6"></a>色等五境界五识所取。<a id="a-C7"></a>眼识取色乃至身识取触。<a id="a-C8"></a>受自相故。<a id="a-C9"></a>及现在境界故。<a id="a-CA"></a>若取一切法是则说意识者。<a id="a-CB"></a>意识缘一切法。<a id="a-CC"></a>共相境界故。<a id="a-CD"></a>思惟故。<a id="a-CE"></a>数数念故。<a id="a-CF"></a>此义广说如界品已说。<a id="a-CG"></a>识境界智境界今当说。</p>
  <p id="aCH">欲色界诸阴　　无色与无漏</p>
  <p id="aCI">有依无依八　　及彼二无为</p>
  <p id="aCJ">有十法欲界相应不相应。<a id="a-CK"></a>色无色界亦如是。<a id="a-CL"></a>有为无漏相应不相应二种无为善及无记。<a id="a-CM"></a>问此十法智所知一一智几法为境界。<a id="a-CN"></a>答。</p>
  <p id="aCO">五法应当知　　法智之境界</p>
  <p id="aCP">比智七为缘　　他心境界三</p>
  <p id="aCQ">五法应当知法智之境界者。<a id="a-CR"></a>谓欲界相应不相应无漏相应不相应无为善。<a id="a-CS"></a>比智七为缘者。<a id="a-CT"></a>谓色无色界及无漏相应不相应无为善。<a id="a-CU"></a>他心境界三者。<a id="a-CV"></a>谓欲色界及无漏相应心心法境界故。</p>
  <p id="aCW">有漏当知十　　因果智有六</p>
  <p id="aCX">解脱一道二　　余二境界九</p>
  <p id="aCY">有漏当知十者。<a id="a-CZ"></a>等智行一切十法。<a id="a-Ca"></a>广境界故。<a id="a-Cb"></a>因果智有六者。<a id="a-Cc"></a>苦集智知六法。<a id="a-Cd"></a>谓三界相应不相应有漏境界故。<a id="a-Ce"></a>法智比智故。<a id="a-Cf"></a>解脱一者。<a id="a-Cg"></a>灭智缘一法。<a id="a-Ch"></a>谓无为善数灭境界故。<a id="a-Ci"></a>道二者。<a id="a-Cj"></a>道智缘二法。<a id="a-Ck"></a>谓有为无漏相应不相应学无学境界故。<a id="a-Cl"></a>余二境界九者。<a id="a-Cm"></a>尽智无生智缘九法。<a id="a-Cn"></a>除无记无为四谛境界故。<a id="a-Co"></a>问诸使何所使。<a id="a-Cp"></a>答。</p>
  <p id="aCq">自地诸烦恼　　定使于自地</p>
  <p id="aCr">自种一切遍　　随使于彼种</p>
  <p id="aCs">自地诸烦恼定使于自地者。<a id="a-Ct"></a>彼欲界烦恼即使欲界法。<a id="a-Cu"></a>乃至第一有亦如是。<a id="a-Cv"></a>胜故对治故下不使上。<a id="a-Cw"></a>离欲身行故上不使下。<a id="a-Cx"></a>自种一切遍随使于彼种者。<a id="a-Cy"></a>自种诸法自种使所使一切遍亦他种。<a id="a-Cz"></a>五种境界故。</p>
  <p id="aD0">若定三界法　　三界使所使</p>
  <p id="aD1">二界生当知　　一界亦复然</p>
  <p id="aD2">若定三界法三界使所使者。<a id="a-D3"></a>三界所摄五种法。<a id="a-D4"></a>彼三界一切使所使。<a id="a-D5"></a>如是一切法随所应说。<a id="a-D6"></a>二界生当知者。<a id="a-D7"></a>二界所摄法。<a id="a-D8"></a>二界烦恼所使随其所应。<a id="a-D9"></a>谓觉观欲。<a id="a-DA"></a>色界五种。<a id="a-DB"></a>彼欲色界一切使所使。<a id="a-DC"></a>谓意根。<a id="a-DD"></a>三界五种。<a id="a-DE"></a>彼三界一切使所使。<a id="a-DF"></a>如是一切法随其所应。<a id="a-DG"></a>一界亦复然者。<a id="a-DH"></a>若定一界法彼一界使所使。<a id="a-DI"></a>谓忧根。<a id="a-DJ"></a>欲界五种。<a id="a-DK"></a>彼欲界一切使所使。<a id="a-DL"></a>如是一切法随其所应。</p>
  <p id="aDM">此经牟尼说　　其性已分别</p>
  <p id="aDN">识知及诸使　　当知是三门</p>
  <p id="aDO">此佛所说修多罗。<a id="a-DP"></a>我已具分别。<a id="a-DQ"></a>当以三门通。<a id="a-DR"></a>所谓识门智门使门。<a id="a-DS"></a>如施欲界修道断五阴性。<a id="a-DT"></a>彼七智知。<a id="a-DU"></a>除比智灭智道智。<a id="a-DV"></a>欲界故除比智。<a id="a-DW"></a>有漏故除灭智道智。<a id="a-DX"></a>三识识。<a id="a-DY"></a>谓眼识耳识意识。<a id="a-DZ"></a>四入摄故。<a id="a-Da"></a>欲界一切遍及修道所断使所使戒八智知。<a id="a-Db"></a>除他心智灭智。<a id="a-Dc"></a>三识识。<a id="a-Dd"></a>谓眼识耳识意识。<a id="a-De"></a>欲色界一切遍及修道所断使所使。<a id="a-Df"></a>修者不放逸性九智知。<a id="a-Dg"></a>除灭智。<a id="a-Dh"></a>意识识三界一切遍及修道所断使所使。<a id="a-Di"></a>一切修多罗皆如是说。<a id="a-Dj"></a>随其所应。<a id="a-Dk"></a>若总说义。<a id="a-Dl"></a>欲知摄者当观界建立。<a id="a-Dm"></a>欲知智门者当观谛建立。<a id="a-Dn"></a>欲知识门者当观入建立。<a id="a-Do"></a>欲知使门者当观种建立。<a id="a-Dp"></a>如是说者此则易知(修多罗品竟)</p>
 </body>
</html>