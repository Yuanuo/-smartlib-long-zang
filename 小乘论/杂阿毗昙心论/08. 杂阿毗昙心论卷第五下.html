<!doctype html>
<html id="z3IBW7t1Bg" data-ver="705">
 <head>
  <meta charset="utf-8">
  <meta author="法救">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">杂阿毗昙心论卷第五下</h1>
  <h2 id="a2">贤圣品第六之余</h2>
  <p id="a3">复次一阿那含谓中般涅槃。<a id="a-4"></a>根建立三。<a id="a-5"></a>地四。<a id="a-6"></a>种性六。<a id="a-7"></a>处所十六。<a id="a-8"></a>种性根十八。<a id="a-9"></a>地种性二十四。<a id="a-A"></a>地离欲三十六。<a id="a-B"></a>地种性根七十二。<a id="a-C"></a>处种性九十六。<a id="a-D"></a>地种性离欲二百一十六。<a id="a-E"></a>处种性根二百八十八。<a id="a-F"></a>地种性根离欲六百四十八。<a id="a-G"></a>处种性离欲八百六十四。<a id="a-H"></a>处种性根离欲建立二千五百九十二。<a id="a-I"></a>当知是中般涅槃数。<a id="a-J"></a>乃至上流亦如是。<a id="a-K"></a>此一切摄受万二千九百六十。<a id="a-L"></a>记曰。</p>
  <p id="aM">一三四与六　　十六及十八</p>
  <p id="aN">谓说二十四　　复说三十六</p>
  <p id="aO">七十有二种　　九十有六种</p>
  <p id="aP">二百一十六　　二百八十八</p>
  <p id="aQ">六百四十八　　八百六十四</p>
  <p id="aR">及复说二千　　五百九十二</p>
  <p id="aS">如是阿那含。<a id="a-T"></a>其数有五倍(即上二千五百九十二五倍为一万二千九百六十)。<a id="a-U"></a>已说一切阿那含。<a id="a-V"></a>五阿那含相今当说。</p>
  <p id="aW">利根软烦恼　　住于一种业</p>
  <p id="aX">是中般涅槃　　分别六种性</p>
  <p id="aY">利根软烦恼住于一种业是中般涅槃者。<a id="a-Z"></a>此人利根及软烦恼。<a id="a-a"></a>作中阴业增长不作生阴业。<a id="a-b"></a>彼于欲界没住色界中阴得无漏道。<a id="a-c"></a>以此道舍余结而般涅槃。<a id="a-d"></a>是名中般涅槃。<a id="a-e"></a>度欲界难故非欲界中阴般涅槃。<a id="a-f"></a>若欲令般涅槃者。<a id="a-g"></a>彼应断不善无记二种结。<a id="a-h"></a>得若二若三沙门果。<a id="a-i"></a>越度三界。<a id="a-j"></a>而欲界中阴于此无能。<a id="a-k"></a>若色界没者上流品所摄。<a id="a-l"></a>问此人几种性。<a id="a-m"></a>答分别六种性。<a id="a-n"></a>中般涅槃当知六种性。<a id="a-o"></a>退法乃至不动。<a id="a-p"></a>若说利根不应退种性者不然。<a id="a-q"></a>彼亦建立九品根故。</p>
  <p id="ar">精进勤方便　　修习速进道</p>
  <p id="as">是生般涅槃　　彼亦有二说</p>
  <p id="at">精进勤方便修习速进道是生般涅槃者。<a id="a-u"></a>生般涅槃人作中阴生阴业。<a id="a-v"></a>命终受色界天中阴及生阴。<a id="a-w"></a>彼初生起有行道。<a id="a-x"></a>谓勤方便及速进道。<a id="a-y"></a>疾断余结。<a id="a-z"></a>初生便般涅槃故说生般涅槃。<a id="a-10"></a>彼亦有二说者。<a id="a-11"></a>有说。<a id="a-12"></a>若初生断烦恼般涅槃者不然。<a id="a-13"></a>无舍寿行分故。<a id="a-14"></a>无有舍寿行者。<a id="a-15"></a>乃至尽寿住。<a id="a-16"></a>此义为胜。</p>
  <p id="a17">第三勤方便　　离于速进道</p>
  <p id="a18">第四不勤求　　三俱说六种</p>
  <p id="a19">第三勤方便离于速进道者。<a id="a-1A"></a>彼行般涅槃若差别者。<a id="a-1B"></a>不行速进道。<a id="a-1C"></a>余如前说。<a id="a-1D"></a>名者。<a id="a-1E"></a>起有行道断余烦恼而般涅槃。<a id="a-1F"></a>是行般涅槃。<a id="a-1G"></a>复次依有为缘三昧断烦恼而般涅槃。<a id="a-1H"></a>亦是行般涅槃。<a id="a-1I"></a>第四不勤求者。<a id="a-1J"></a>此无行般涅槃亦不勤求亦不行速进道。<a id="a-1K"></a>余如前说。<a id="a-1L"></a>名者。<a id="a-1M"></a>起无行道断余烦恼而般涅槃。<a id="a-1N"></a>是无行般涅槃。<a id="a-1O"></a>复次依无为缘三昧断烦恼而般涅槃。<a id="a-1P"></a>亦是无行般涅槃。<a id="a-1Q"></a>三俱说六种者。<a id="a-1R"></a>行与无行及生般涅槃。<a id="a-1S"></a>当知俱说六种性。<a id="a-1T"></a>此三种虽皆是生般涅槃。<a id="a-1U"></a>义差别故说三无过。</p>
  <p id="a1V">超半超处处　　是名为上流</p>
  <p id="a1W">此亦六种性　　当知进不进</p>
  <p id="a1X">超半超处处是名为上流者。<a id="a-1Y"></a>上流有二种。<a id="a-1Z"></a>或先得勋禅或不得。<a id="a-1a"></a>彼先得者。<a id="a-1b"></a>先勋修三禅而后退住初禅。<a id="a-1c"></a>初禅味相应命终生梵天中。<a id="a-1d"></a>彼亦三种。<a id="a-1e"></a>超半超及一切处没彼超者。<a id="a-1f"></a>生初禅乃至离第三禅。<a id="a-1g"></a>欲勋修满超第四禅。<a id="a-1h"></a>彼命终生阿迦腻吒天。<a id="a-1i"></a>半超者。<a id="a-1j"></a>从梵天没或生一二三处。<a id="a-1k"></a>然后生阿迦腻吒天。<a id="a-1l"></a>一切处没者。<a id="a-1m"></a>生一一处。<a id="a-1n"></a>乃至阿迦腻吒天。<a id="a-1o"></a>先不得勋者。<a id="a-1p"></a>不生净居天生无色界。<a id="a-1q"></a>余如前说。<a id="a-1r"></a>问此几种性。<a id="a-1s"></a>答此亦六种性。<a id="a-1t"></a>上流亦六种性。<a id="a-1u"></a>退法乃至不动此非初住不动种性根。<a id="a-1v"></a>谓退法种性于勋修禅退后得见到。<a id="a-1w"></a>当知进不进者。<a id="a-1x"></a>上流者当知有进不进。<a id="a-1y"></a>应作四句。<a id="a-1z"></a>当进修非不进者。<a id="a-20"></a>谓住欲界梵天。<a id="a-21"></a>不进非当进者。<a id="a-22"></a>谓住阿迦腻吒天。<a id="a-23"></a>亦进亦不进者。<a id="a-24"></a>谓住余天。<a id="a-25"></a>非进非不进者。<a id="a-26"></a>无也。<a id="a-27"></a>若向无色界者非勋修。<a id="a-28"></a>是故说生无色界。<a id="a-29"></a>问世尊说七士夫趣。<a id="a-2A"></a>彼云何建立七士夫趣。<a id="a-2B"></a>答。</p>
  <p id="a2C">谓生根烦恼　　是说有三种</p>
  <p id="a2D">不生亦复然　　及二上流一</p>
  <p id="a2E">一阿那含四因缘故七种建立。<a id="a-2F"></a>所谓根建立。<a id="a-2G"></a>烦恼建立。<a id="a-2H"></a>生不生建立。<a id="a-2I"></a>及上进建立。<a id="a-2J"></a>彼生者。<a id="a-2K"></a>初利根软烦恼。<a id="a-2L"></a>第二中根中烦恼。<a id="a-2M"></a>第三软根上烦恼。<a id="a-2N"></a>如生三不生亦三。<a id="a-2O"></a>上流者说上进。<a id="a-2P"></a>凡夫转还故非上流。<a id="a-2Q"></a>无色界上流有五事胜。<a id="a-2R"></a>谓界胜地胜正受胜阴减烦恼断。<a id="a-2S"></a>虽有五事胜。<a id="a-2T"></a>不得勋修。<a id="a-2U"></a>故不建立士夫趣。</p>
  <p id="a2V">如是九烦恼　　在于上八地</p>
  <p id="a2W">谓彼双道灭　　世尊之所说</p>
  <p id="a2X">如是九烦恼在于上八地者。<a id="a-2Y"></a>如欲界修道断烦恼有九品。<a id="a-2Z"></a>从软软至上上。<a id="a-2a"></a>上八地亦如是。<a id="a-2b"></a>谓四禅四无色。<a id="a-2c"></a>彼初见道起以一种道断九种烦恼。<a id="a-2d"></a>问若色无色界烦恼亦九种。<a id="a-2e"></a>彼何故不建立离欲人耶。<a id="a-2f"></a>答一处中二生非分故。<a id="a-2g"></a>欲界有如是天如是方如是家圣人二生。<a id="a-2h"></a>非色无色界圣人二生。<a id="a-2i"></a>若二生者无生般涅槃乃至上流。<a id="a-2j"></a>谓彼双道灭世尊之所说者。<a id="a-2k"></a>此三界烦恼当知无碍解脱道灭。<a id="a-2l"></a>无碍道能断烦恼。<a id="a-2m"></a>得解脱道得解脱证。<a id="a-2n"></a>无碍道断烦恼。<a id="a-2o"></a>解脱道不失所作故说双道灭。<a id="a-2p"></a>若言解脱道断烦恼者。<a id="a-2q"></a>云何为起耶未起耶。<a id="a-2r"></a>若起者彼初尽智生时应有烦恼。<a id="a-2s"></a>此则非究竟。<a id="a-2t"></a>若未起者不应未来道断烦恼耶。<a id="a-2u"></a>问为何道断烦恼耶。<a id="a-2v"></a>答。</p>
  <p id="a2w">有垢无垢道　　俱能离八地</p>
  <p id="a2x">住彼说身证　　谓得灭正受</p>
  <p id="a2y">有垢无垢道俱能离八地者。<a id="a-2z"></a>有垢者世俗道。<a id="a-30"></a>无垢者圣道。<a id="a-31"></a>除第一有余地离欲时。<a id="a-32"></a>当知有漏无漏道。<a id="a-33"></a>离第一有唯无漏。<a id="a-34"></a>有漏于彼非分故。<a id="a-35"></a>世俗道攀上地故。<a id="a-36"></a>离下地烦恼如折楼虫。<a id="a-37"></a>非想非非想处无有上地可攀。<a id="a-38"></a>能离彼结。<a id="a-39"></a>自地系缚故不能离自地结。<a id="a-3A"></a>如人被缚不能自解。<a id="a-3B"></a>彼世俗无碍道三行。<a id="a-3C"></a>若粗若苦若粗障。<a id="a-3D"></a>彼现故说粗。<a id="a-3E"></a>三苦成故说苦。<a id="a-3F"></a>易观故说粗障。<a id="a-3G"></a>解脱道亦三行。<a id="a-3H"></a>谓止妙出。<a id="a-3I"></a>一一行无碍道。<a id="a-3J"></a>下缘解脱道上缘圣行后当说。<a id="a-3K"></a>住彼说身证。<a id="a-3L"></a>谓得灭正受者。<a id="a-3M"></a>住八地见道修道断。<a id="a-3N"></a>一地见道断。<a id="a-3O"></a>中住得灭正受说名身证。<a id="a-3P"></a>是故学人于第一有一一离欲中起灭正受。<a id="a-3Q"></a>彼或具结所缚得灭正受。<a id="a-3R"></a>或八品尽得。<a id="a-3S"></a>世尊以度诸正受故说言。<a id="a-3T"></a>度一切非想非非想。<a id="a-3U"></a>想知灭身作证具足住法。<a id="a-3V"></a>以涅槃与身合故说身证。<a id="a-3W"></a>灭正受定品当广说。</p>
  <p id="a3X">金刚喻定次　　必生于尽智</p>
  <p id="a3Y">生意我生尽　　应供离诸漏</p>
  <p id="a3Z">金刚喻定次必生于尽智者。<a id="a-3a"></a>非想非非想地离欲第九无碍道名金刚三摩提。<a id="a-3b"></a>无一不坏故名金刚。<a id="a-3c"></a>此义择品当广说。<a id="a-3d"></a>金刚定次第必生尽智。<a id="a-3e"></a>此初二智。<a id="a-3f"></a>或苦比智或集比智。<a id="a-3g"></a>谓彼尽智起已起自己行。<a id="a-3h"></a>生意我生尽。<a id="a-3i"></a>彼非想非非想处四阴缘有根本故。<a id="a-3j"></a>应供离诸漏者。<a id="a-3k"></a>彼尽智生一切有漏尽名为应供。<a id="a-3l"></a>应一切供养故。<a id="a-3m"></a>害一切烦恼故。<a id="a-3n"></a>更不于有田种识种子故。<a id="a-3o"></a>不动阿罗汉尽智次第无生智起。<a id="a-3p"></a>彼尽智一刹那。<a id="a-3q"></a>无生智或一刹那。<a id="a-3r"></a>若次第等见现在前一刹那。<a id="a-3s"></a>若无生智现在前则相续。<a id="a-3t"></a>时意解脱。<a id="a-3u"></a>尽智或一刹那。<a id="a-3v"></a>若次第等见现在前一刹那。<a id="a-3w"></a>若复尽智现在前则相续。<a id="a-3x"></a>问阿罗汉几种。<a id="a-3y"></a>答。</p>
  <p id="a3z">阿罗汉六种　　随信行生五</p>
  <p id="a40">彼得于二智　　当知时解脱</p>
  <p id="a41">阿罗汉六种者。<a id="a-42"></a>谓退法思法护法住法必升进法不动法。<a id="a-43"></a>若初学地不常方便不顿方便是名退法。<a id="a-44"></a>思法亦如是堪能思愿护法者。<a id="a-45"></a>常方便不顿方便以随护故不退。<a id="a-46"></a>住法者。<a id="a-47"></a>顿方便不常方便不退亦不进。<a id="a-48"></a>必升进者。<a id="a-49"></a>常方便顿方便是钝根能得不动。<a id="a-4A"></a>不动法者。<a id="a-4B"></a>常顿方便是利根。<a id="a-4C"></a>有说。<a id="a-4D"></a>若退法者必退。<a id="a-4E"></a>乃至得必升进。<a id="a-4F"></a>必升进者必升进。<a id="a-4G"></a>彼说六种。<a id="a-4H"></a>是欲界阿罗汉。<a id="a-4I"></a>色无色界有二种。<a id="a-4J"></a>住法及不动法有说。<a id="a-4K"></a>退法不必退。<a id="a-4L"></a>若退者唯此种性非余。<a id="a-4M"></a>彼说三界悉有六种阿罗汉。<a id="a-4N"></a>随信行生五者。<a id="a-4O"></a>此六种阿罗汉中。<a id="a-4P"></a>前五种是信种性。<a id="a-4Q"></a>彼成就二智。<a id="a-4R"></a>谓尽智及无学等见。<a id="a-4S"></a>彼或时退故不说无生智。<a id="a-4T"></a>世尊以更不受生故一切契经说更不受后有知如真。<a id="a-4U"></a>当知时解脱者。<a id="a-4V"></a>当知此是时解脱。<a id="a-4W"></a>衣食床卧具处所说法及人随顺故。<a id="a-4X"></a>善根增进不能一切时随所欲进故。<a id="a-4Y"></a>说时解脱。</p>
  <p id="a4Z">不动法利根　　是不时解脱</p>
  <p id="a4a">彼得于三智　　自解脱成就</p>
  <p id="a4b">不动法利根是不时解脱者。<a id="a-4c"></a>若不动法一向利根。<a id="a-4d"></a>能一切时随所欲进修善业。<a id="a-4e"></a>不待众具。<a id="a-4f"></a>是不时解脱彼得于三智者。<a id="a-4g"></a>彼成就三智。<a id="a-4h"></a>尽智无生智及无学等见。<a id="a-4i"></a>是不退法。<a id="a-4j"></a>自解脱成就者。<a id="a-4k"></a>当知彼自已相似名解脱成就。<a id="a-4l"></a>时意解脱者。<a id="a-4m"></a>待时故。<a id="a-4n"></a>时意解脱成就不动法者。<a id="a-4o"></a>不动故。<a id="a-4p"></a>不为烦恼所动故说不动。<a id="a-4q"></a>是不退义。<a id="a-4r"></a>问何故时意解脱名为爱非不动耶。<a id="a-4s"></a>答彼极自护故。<a id="a-4t"></a>犹如一目不自在故。<a id="a-4u"></a>畏退故。<a id="a-4v"></a>如借他物彼相系善根非分故。<a id="a-4w"></a>不动解脱有相系善根。<a id="a-4x"></a>谓彼有余三摩提故。<a id="a-4y"></a>是故不名爱(谓空空无愿无愿无作无作以定舍定名相系)</p>
  <p id="a4z">慧解脱当知　　不得灭尽定</p>
  <p id="a50">若得灭尽定　　当知俱解脱</p>
  <p id="a51">慧解脱当知不得灭尽定者。<a id="a-52"></a>此六种阿罗汉不得灭尽定者说慧解脱。<a id="a-53"></a>以慧力解脱烦恼障故名慧解脱。<a id="a-54"></a>若得灭尽定当知俱解脱者。<a id="a-55"></a>此六种阿罗汉得灭尽定者说俱解脱。<a id="a-56"></a>彼慧力离烦恼障心得解脱。<a id="a-57"></a>灭正受力离解脱障得解脱。<a id="a-58"></a>是故名俱解脱。<a id="a-59"></a>若复退法一切俱解脱作四句。<a id="a-5A"></a>退法非俱解脱者。<a id="a-5B"></a>谓退法不得灭尽定。<a id="a-5C"></a>俱解脱非退法者。<a id="a-5D"></a>谓五种罗汉得灭尽定。<a id="a-5E"></a>亦退法亦俱解脱者。<a id="a-5F"></a>谓退法得灭尽定。<a id="a-5G"></a>亦非退法亦非俱解脱者。<a id="a-5H"></a>谓五种罗汉不得灭尽定乃至不动解脱亦如是。</p>
  <p id="a5I">诸根说九种　　亦说九种人</p>
  <p id="a5J">七种诸声闻　　缘觉及如来</p>
  <p id="a5K">此说九种根。<a id="a-5L"></a>谓软软乃至上上。<a id="a-5M"></a>阿罗汉人亦九种。<a id="a-5N"></a>谓前五种及二不动解脱。<a id="a-5O"></a>或因时解脱得不动。<a id="a-5P"></a>或始得不动。<a id="a-5Q"></a>此七种声闻及缘觉如来是名九种人。<a id="a-5R"></a>已说根建立人。<a id="a-5S"></a>若人成就根今当说。</p>
  <p id="a5T">软中最软根　　是为初种人</p>
  <p id="a5U">乃至增上上　　第九人当知</p>
  <p id="a5V">彼退法成就软软根。<a id="a-5W"></a>思法软中。<a id="a-5X"></a>护法软上。<a id="a-5Y"></a>住法中软。<a id="a-5Z"></a>升进中中。<a id="a-5a"></a>因时解脱种性不动法中上。<a id="a-5b"></a>初不动解脱上软。<a id="a-5c"></a>缘觉上中。<a id="a-5d"></a>如来上上。</p>
  <p id="a5e">谓以学种性　　得彼无学果</p>
  <p id="a5f">或即彼种性　　或进不退转</p>
  <p id="a5g">六种阿罗汉。<a id="a-5h"></a>或以学地如是种性得阿罗汉。<a id="a-5i"></a>即彼种性罗汉。<a id="a-5j"></a>或增益根得不退转。<a id="a-5k"></a>彼种性修习根故。<a id="a-5l"></a>彼退法有三事后当说。<a id="a-5m"></a>不动法唯一事。<a id="a-5n"></a>即住彼般涅槃。<a id="a-5o"></a>余阿罗汉有二事。<a id="a-5p"></a>已说根本种性阿罗汉。<a id="a-5q"></a>增进根今当说。</p>
  <p id="a5r">所谓三四五　　六七次第增</p>
  <p id="a5s">是诸退法等　　说五罗汉等</p>
  <p id="a5t">彼退法有三事。<a id="a-5u"></a>谓退住学法退法根。<a id="a-5v"></a>若住彼般涅槃若上增进根。<a id="a-5w"></a>思法有四事。<a id="a-5x"></a>谓退住学根退即住退法根。<a id="a-5y"></a>若异者应进不退。<a id="a-5z"></a>前说彼种性不退故。<a id="a-60"></a>住退法根即住彼般涅槃上增进根。<a id="a-61"></a>护法有五事。<a id="a-62"></a>谓护法退住学根住退法根住思法根。<a id="a-63"></a>即住彼般涅槃上增进根。<a id="a-64"></a>住法六种。<a id="a-65"></a>必升进七。<a id="a-66"></a>随其义说。<a id="a-67"></a>已说建立贤圣人相。<a id="a-68"></a>建立法今当说。</p>
  <p id="a69">谓随信行法　　若随法行法</p>
  <p id="a6A">及与见谛道　　是尽同一相</p>
  <p id="a6B">随信行法随法行法及见谛道。<a id="a-6C"></a>此三种法尽同一相。<a id="a-6D"></a>差别者。<a id="a-6E"></a>随信行者钝根。<a id="a-6F"></a>随法行者利根。</p>
  <p id="a6G">于中诸根法　　是名未知根</p>
  <p id="a6H">谓余有学法　　佛说已知根</p>
  <p id="a6I">于中诸根法是名未知根者。<a id="a-6J"></a>彼见谛所摄根数有九法。<a id="a-6K"></a>谓意根乐根喜根舍根信等五根。<a id="a-6L"></a>是名未知根。<a id="a-6M"></a>此诸根。<a id="a-6N"></a>随信行随法行所成就。<a id="a-6O"></a>名者。<a id="a-6P"></a>未知当知故说未知根。<a id="a-6Q"></a>问苦法忍生观欲界五阴。<a id="a-6R"></a>后苦法智生非于五阴。<a id="a-6S"></a>已知当知耶。<a id="a-6T"></a>若言未知当知此则不然。<a id="a-6U"></a>答忍非智非智性故无过。<a id="a-6V"></a>忍是见非智性故。<a id="a-6W"></a>以智知故非不然。<a id="a-6X"></a>谓余有学法佛说已知根者。<a id="a-6Y"></a>除见道学法余学法。<a id="a-6Z"></a>即此根数九法说已知根。<a id="a-6a"></a>此根信解脱见到身证所成就。<a id="a-6b"></a>虽道比智生观道比忍。<a id="a-6c"></a>是未知当知以少故不说。<a id="a-6d"></a>如大海一渧须弥一尘虚空蚊处。</p>
  <p id="a6e">当知无学法　　是说无知根</p>
  <p id="a6f">得果舍前道　　无碍智所说</p>
  <p id="a6g">当知无学法是说无知根者。<a id="a-6h"></a>当知无学法即此根数九法说无知根。<a id="a-6i"></a>此根慧解脱俱解脱所成就。<a id="a-6j"></a>彼见道六地四禅未来中间。<a id="a-6k"></a>非上地方便善根。<a id="a-6l"></a>非分及非广境界故。<a id="a-6m"></a>修道学法九地。<a id="a-6n"></a>此六地及三无色五阴性。<a id="a-6o"></a>得果舍前道无碍智所说者。<a id="a-6p"></a>得果时当知舍前无漏道得须陀洹果。<a id="a-6q"></a>舍见得斯陀含果。<a id="a-6r"></a>若先倍欲尽亦舍见道。<a id="a-6s"></a>若次第者。<a id="a-6t"></a>舍须陀洹果及须陀洹进向道得阿那含果。<a id="a-6u"></a>若先欲爱尽亦舍见道。<a id="a-6v"></a>若次第者。<a id="a-6w"></a>舍斯陀含果及斯陀含进向道得阿罗汉果。<a id="a-6x"></a>舍阿那含果及阿那含进向道。<a id="a-6y"></a>问世尊说随信行等七人。<a id="a-6z"></a>云何建立耶。<a id="a-70"></a>答。</p>
  <p id="a71">方便及诸根　　正受解脱俱</p>
  <p id="a72">当知贤圣七　　事则说有六</p>
  <p id="a73">方便及诸根正受解脱俱当知贤圣七者。<a id="a-74"></a>五因缘故说七人名七非事七。<a id="a-75"></a>五因缘者。<a id="a-76"></a>谓方便根正受解脱正受解脱。<a id="a-77"></a>方便者。<a id="a-78"></a>随信行随法行。<a id="a-79"></a>随信行者。<a id="a-7A"></a>信多故说随信行。<a id="a-7B"></a>先种诸业信他故作。<a id="a-7C"></a>后得道已以本名说。<a id="a-7D"></a>随法行者。<a id="a-7E"></a>先自思惟兴造诸业。<a id="a-7F"></a>后得道已以本名说。<a id="a-7G"></a>根者。<a id="a-7H"></a>信解脱见到。<a id="a-7I"></a>钝根说信解脱。<a id="a-7J"></a>利根说见到。<a id="a-7K"></a>正受者。<a id="a-7L"></a>是身证。<a id="a-7M"></a>解脱者。<a id="a-7N"></a>是慧解脱。<a id="a-7O"></a>正受解脱者。<a id="a-7P"></a>是俱解脱。<a id="a-7Q"></a>事则说有六者。<a id="a-7R"></a>此诸圣人有六。<a id="a-7S"></a>见道有二。<a id="a-7T"></a>谓随信行随法行。<a id="a-7U"></a>修道有二。<a id="a-7V"></a>谓信解脱见到。<a id="a-7W"></a>无学道有二。<a id="a-7X"></a>谓时解脱不时解脱。<a id="a-7Y"></a>随信行人应说一。<a id="a-7Z"></a>谓七人根故。<a id="a-7a"></a>应说三。<a id="a-7b"></a>谓软中上种性故。<a id="a-7c"></a>应说五。<a id="a-7d"></a>谓退法乃至必升进道故。<a id="a-7e"></a>应说十五。<a id="a-7f"></a>住苦法忍乃至道比忍。<a id="a-7g"></a>离欲者应说七十三。<a id="a-7h"></a>欲界离欲十。<a id="a-7i"></a>谓具缚乃至九品尽。<a id="a-7j"></a>初禅九。<a id="a-7k"></a>乃至无所有处。<a id="a-7l"></a>复次根种性道依建立增亦应广说。<a id="a-7m"></a>如是随信行人有十四万七千八百二十五。<a id="a-7n"></a>彼所摄受。</p>
  <p id="a7o">一三五十五　　及与七十三</p>
  <p id="a7p">谓根种性道　　离烦恼当知</p>
  <p id="a7q">三倍次五倍　　十五及九倍</p>
  <p id="a7r">如是众多种　　唯说随信行</p>
  <p id="a7s">当知余圣人随其义亦应如是说。<a id="a-7t"></a>问如契经说向须陀洹等八人此云何。<a id="a-7u"></a>答。</p>
  <p id="a7v">以有五事故　　说有八人名</p>
  <p id="a7w">先后事各一　　中间则有三</p>
  <p id="a7x">此四向四果说八人。<a id="a-7y"></a>名事有五。<a id="a-7z"></a>向须陀洹及阿罗汉此名一事。<a id="a-80"></a>亦一须陀洹及向斯陀含此名二事。<a id="a-81"></a>一斯陀含及向阿那含阿那含及向阿罗汉亦如是。<a id="a-82"></a>彼前四人成就一地圣道。<a id="a-83"></a>即此亦说家家及一种。<a id="a-84"></a>向阿那含果或一地乃至六地。<a id="a-85"></a>阿那含果或三地乃至六地。<a id="a-86"></a>向阿罗汉或三地乃至九地。<a id="a-87"></a>阿罗汉成就九地。<a id="a-88"></a>彼沙门果道坏地坏应作四句。<a id="a-89"></a>道坏非地坏者。<a id="a-8A"></a>斯陀含果。<a id="a-8B"></a>地坏非道坏者。<a id="a-8C"></a>阿罗汉果。<a id="a-8D"></a>道坏地坏者。<a id="a-8E"></a>阿那含果。<a id="a-8F"></a>道不坏地不坏者。<a id="a-8G"></a>须陀洹果(杂有漏无漏名道坏杂依诸禅名地坏)</p>
  <p id="a8H">已尽为解脱　　得依于一果</p>
  <p id="a8I">不秽污第九　　灭尽应当说</p>
  <p id="a8J">已尽为解脱得依于一果者。<a id="a-8K"></a>向道中诸解脱道得解脱得果时。<a id="a-8L"></a>法智品所断尽得一解脱。<a id="a-8M"></a>得比智品所断尽得二解脱。<a id="a-8N"></a>得道不坏故。<a id="a-8O"></a>故说一得果时。<a id="a-8P"></a>说五因缘。<a id="a-8Q"></a>得未曾道舍曾道。<a id="a-8R"></a>顿得八智。<a id="a-8S"></a>一时修十六行。<a id="a-8T"></a>得一味解脱果。<a id="a-8U"></a>问秽污断前已说。<a id="a-8V"></a>不秽污云何断。<a id="a-8W"></a>答不秽污第九灭尽应当说。<a id="a-8X"></a>前已说烦恼眷属九品断。<a id="a-8Y"></a>不秽污者。<a id="a-8Z"></a>住第九无碍顿断非渐渐。<a id="a-8a"></a>不秽污者。<a id="a-8b"></a>世俗善及不隐没无记。<a id="a-8c"></a>五阴秽污色亦第九无碍断。<a id="a-8d"></a>以少故不说。<a id="a-8e"></a>问何故烦恼九品断。<a id="a-8f"></a>不秽污第九无碍断耶。<a id="a-8g"></a>答烦恼圣道相违故。<a id="a-8h"></a>圣道与烦恼相违。<a id="a-8i"></a>不秽污不相违。<a id="a-8j"></a>是故彼如是。<a id="a-8k"></a>如是道起随所应断烦恼断。<a id="a-8l"></a>软软道起上上烦恼断。<a id="a-8m"></a>乃至上上道起软软烦恼断。<a id="a-8n"></a>如小明灭粗闇大明灭微闇。<a id="a-8o"></a>彼亦如是。<a id="a-8p"></a>以秽污者自性断不成就。<a id="a-8q"></a>不秽污者舍烦恼过如难毒。</p>
  <p id="a8r">无著相似名　　彼能获不动</p>
  <p id="a8s">信解脱种性　　升进亦增道</p>
  <p id="a8t">无著相似名彼能获不动者。<a id="a-8u"></a>非彼一切阿罗汉能得不动。<a id="a-8v"></a>唯功德名相似者得。<a id="a-8w"></a>谓必升进于彼五种中增进根者得。<a id="a-8x"></a>谓退法进至思法。<a id="a-8y"></a>如是次第尽当知。<a id="a-8z"></a>又得不动有九无碍及九解脱道。<a id="a-90"></a>如得阿罗汉也。<a id="a-91"></a>九无碍道八解脱道时解脱摄。<a id="a-92"></a>第九解脱道不时解脱摄。<a id="a-93"></a>彼一切果道所摄彼方便道。<a id="a-94"></a>若无漏者果道所摄。<a id="a-95"></a>有漏者不摄。<a id="a-96"></a>信解脱种。<a id="a-97"></a>性升进亦增道者。<a id="a-98"></a>彼信解脱若必升进种性能得见到非余性。<a id="a-99"></a>是故学地五种亦增进根。<a id="a-9A"></a>增进道者谓炽然根。<a id="a-9B"></a>增进根者人中增非余趣。<a id="a-9C"></a>圣道增非世俗道。<a id="a-9D"></a>学者依禅无学者依禅及无色。<a id="a-9E"></a>须陀洹斯陀含。<a id="a-9F"></a>依未来增进根。<a id="a-9G"></a>即彼舍一地得一地。<a id="a-9H"></a>阿那含若先依初禅及眷属超升离生及次第未得第二禅。<a id="a-9I"></a>彼增进根者舍三地果得三地果。<a id="a-9J"></a>若得第二禅非第三禅。<a id="a-9K"></a>后依初禅增进根者。<a id="a-9L"></a>彼舍三地果及四地胜果道。<a id="a-9M"></a>即得三地果。<a id="a-9N"></a>如是乃至得无漏无所有处。<a id="a-9O"></a>舍三地果及舍九地胜果道。<a id="a-9P"></a>得三地果。<a id="a-9Q"></a>若谓舍多道得少道应退者不然。<a id="a-9R"></a>何以故。<a id="a-9S"></a>得胜道故。<a id="a-9T"></a>彼人意解故。<a id="a-9U"></a>问舍道亦舍断耶。<a id="a-9V"></a>答世俗道断者不舍。<a id="a-9W"></a>若非想非非想处烦恼一一种断。<a id="a-9X"></a>得见到时彼非想非非想修道断舍断及对治。<a id="a-9Y"></a>而不成就烦恼得。<a id="a-9Z"></a>如凡夫生上地时。<a id="a-9a"></a>又复若先依初禅超升离生。<a id="a-9b"></a>后依第二禅增进根者。<a id="a-9c"></a>彼舍三地果及四地胜果道。<a id="a-9d"></a>得四地果。<a id="a-9e"></a>如是一切地应广说。<a id="a-9f"></a>若住果而增进根者。<a id="a-9g"></a>彼方便无碍及解脱道果所摄若住胜果道增进根者。<a id="a-9h"></a>若彼方便无碍道胜果道所摄。<a id="a-9i"></a>若解脱道果所摄。<a id="a-9j"></a>一方便道一无碍道亦一解脱道。<a id="a-9k"></a>如是见道亦六种性。<a id="a-9l"></a>而无增进根。<a id="a-9m"></a>以速道故。<a id="a-9n"></a>如是决定分善根亦六种性。<a id="a-9o"></a>修行者次第增进根。<a id="a-9p"></a>唯世间第一法无增进根以一念故。<a id="a-9q"></a>已说诸根满。<a id="a-9r"></a>谓学满非满今当说。</p>
  <p id="a9s">或有学果满　　或根或正受</p>
  <p id="a9t">或复三俱满　　无学二亦然</p>
  <p id="a9u">彼学有三事满。<a id="a-9v"></a>或果满或根满或正受满。<a id="a-9w"></a>若信解脱阿那含不得灭尽定者。<a id="a-9x"></a>唯果满非根满。<a id="a-9y"></a>软根故。<a id="a-9z"></a>非正受满。<a id="a-A0"></a>不得灭尽定故。<a id="a-A1"></a>见到须陀洹斯陀含。<a id="a-A2"></a>唯根满非果满非正受满。<a id="a-A3"></a>信解脱阿那含得灭尽定。<a id="a-A4"></a>果满及正受满非根满。<a id="a-A5"></a>见到阿那含不得灭尽定者。<a id="a-A6"></a>果满及根满非正受满。<a id="a-A7"></a>见到得灭尽定者。<a id="a-A8"></a>三事满。<a id="a-A9"></a>无学二亦然者。<a id="a-AA"></a>一切无学果满。<a id="a-AB"></a>无二果性故。<a id="a-AC"></a>慧解脱软根者。<a id="a-AD"></a>果满非根满。<a id="a-AE"></a>利根者。<a id="a-AF"></a>果满及根满。<a id="a-AG"></a>俱非正受满。<a id="a-AH"></a>俱解脱软根者。<a id="a-AI"></a>果满及正受满非根满。<a id="a-AJ"></a>利根者三事满。<a id="a-AK"></a>问三种满谓善观谛云何观谛为顿耶。<a id="a-AL"></a>为渐渐耶。<a id="a-AM"></a>答。</p>
  <p id="aAN">建立功德恶　　渐渐见真谛</p>
  <p id="aAO">无碍道力得　　有为无为果</p>
  <p id="aAP">建立功德恶渐渐见真谛者。<a id="a-AQ"></a>于此真谛见过恶故立苦集谛。<a id="a-AR"></a>见功德故立灭道谛。<a id="a-AS"></a>是故非见过恶时见功德。<a id="a-AT"></a>亦非见功德时见过恶。<a id="a-AU"></a>体异故。<a id="a-AV"></a>亦非不如实见谛。<a id="a-AW"></a>名谛无间等。<a id="a-AX"></a>亦非一智总观谛。<a id="a-AY"></a>谛众多性故。<a id="a-AZ"></a>是故渐渐见真谛。<a id="a-Aa"></a>有说。<a id="a-Ab"></a>无我行顿无间等。<a id="a-Ac"></a>彼如是说无我行缘一切法应顿无间等者不然。<a id="a-Ad"></a>何以故。<a id="a-Ae"></a>颠倒众多故。<a id="a-Af"></a>自性相应共有法非境界故。<a id="a-Ag"></a>谛异相故。<a id="a-Ah"></a>无我等于此谛众多门。<a id="a-Ai"></a>颠倒非一。<a id="a-Aj"></a>无我起断众多自性惑。<a id="a-Ak"></a>是故非一。<a id="a-Al"></a>无间等渐渐。<a id="a-Am"></a>无间等择品当广说。<a id="a-An"></a>问谛无间等得沙门果。<a id="a-Ao"></a>云何为有为果耶无为果耶。<a id="a-Ap"></a>答无碍道力得有为无为果。<a id="a-Aq"></a>烦恼数灭及解脱道俱无碍道力得。<a id="a-Ar"></a>是故俱说沙门果。<a id="a-As"></a>烦恼灭是解脱果及功用果。<a id="a-At"></a>解脱道是功用果及依果。<a id="a-Au"></a>问此无间等有几种。<a id="a-Av"></a>答。</p>
  <p id="aAw">谓三无间等　　缘事见无间</p>
  <p id="aAx">当知有三种　　或二亦复一</p>
  <p id="aAy">三种无间等。<a id="a-Az"></a>谓缘无间等。<a id="a-B0"></a>事无间等。<a id="a-B1"></a>见无间等。<a id="a-B2"></a>彼慧三种无间等。<a id="a-B3"></a>缘无间等者。<a id="a-B4"></a>有缘故。<a id="a-B5"></a>事无间等者。<a id="a-B6"></a>能成事故。<a id="a-B7"></a>见无间等者。<a id="a-B8"></a>见性故。<a id="a-B9"></a>慧相应法二种无间等。<a id="a-BA"></a>缘无间等及事无间等。<a id="a-BB"></a>彼共有法唯一。<a id="a-BC"></a>事无间等。<a id="a-BD"></a>彼苦忍苦智于苦谛三种无间等。<a id="a-BE"></a>于灭谛道谛事无间等。<a id="a-BF"></a>当知集忍集智于集谛亦如是。<a id="a-BG"></a>灭忍灭智于灭谛三无间等。<a id="a-BH"></a>于苦集道谛事无间等。<a id="a-BI"></a>道忍道智于道谛三无间等。<a id="a-BJ"></a>于苦集灭谛事无间等。<a id="a-BK"></a>修道随其义当知如是。<a id="a-BL"></a>见谛无间等。<a id="a-BM"></a>以是因缘当知渐次无间等。</p>
 </body>
</html>