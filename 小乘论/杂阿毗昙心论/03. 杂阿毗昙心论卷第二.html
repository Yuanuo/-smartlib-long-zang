<!doctype html>
<html id="z3IBW7i1Bb" data-ver="1215">
 <head>
  <meta charset="utf-8">
  <meta author="法救">
  <meta library="龙藏">
  <meta catalog="小乘论">
  <meta period="unknown">
 </head>
 <body>
  <h1 id="a1">杂阿毗昙心论卷第二</h1>
  <h2 id="a2">行品第三</h2>
  <p id="a3">已说诸法自相住。<a id="a-4"></a>法生今当说。<a id="a-5"></a>若以诸法摄自性。<a id="a-6"></a>谓以自力生者不然。<a id="a-7"></a>何以故。</p>
  <p id="a8">至竟无能生　　用离等侣故</p>
  <p id="a9">一切众缘力　　诸法乃得生</p>
  <p id="aA">至竟无能生用离等侣故者。<a id="a-B"></a>诸行自性羸劣不能自生。<a id="a-C"></a>问若不自生当云何生。<a id="a-D"></a>答。</p>
  <p id="aE">一切众缘力　　诸法乃得生</p>
  <p id="aF">如人船相假得度彼岸。<a id="a-G"></a>彼心心法展转力生。<a id="a-H"></a>摄受境界亦如是。<a id="a-I"></a>先当说心心法由伴生。</p>
  <p id="aJ">若彼心起时　　是心必有俱</p>
  <p id="aK">诸心法等聚　　及不相应行</p>
  <p id="aL">诸行展转相因生彼心。<a id="a-M"></a>若依若缘若刹那生。<a id="a-N"></a>彼心法等聚生。<a id="a-O"></a>问云何心法等聚。<a id="a-P"></a>答。</p>
  <p id="aQ">想欲及触慧　　念思与解脱</p>
  <p id="aR">忆定及与受　　此说心等聚</p>
  <p id="aS">想者。<a id="a-T"></a>于境界取像貌。<a id="a-U"></a>欲者。<a id="a-V"></a>于缘欲受。<a id="a-W"></a>触者。<a id="a-X"></a>于依缘心和合生触境界。<a id="a-Y"></a>慧者。<a id="a-Z"></a>于缘决定审谛。<a id="a-a"></a>念者。<a id="a-b"></a>于缘记不忘。<a id="a-c"></a>思者。<a id="a-d"></a>功德恶俱相违造作转心。<a id="a-e"></a>解脱者。<a id="a-f"></a>于缘作想受彼限量是事必尔。<a id="a-g"></a>忆者。<a id="a-h"></a>于缘发悟。<a id="a-i"></a>定者。<a id="a-j"></a>受缘不乱。<a id="a-k"></a>受者。<a id="a-l"></a>可乐不可乐俱相违于境界受。</p>
  <p id="am">一切心生时　　是生圣所说</p>
  <p id="an">同共一缘行　　亦复常相应</p>
  <p id="ao">此十法一切善不善无记心。<a id="a-p"></a>俱生大地可得故说大地。<a id="a-q"></a>同共一缘行者。<a id="a-r"></a>一切心同一缘转。<a id="a-s"></a>不相离无二决定。<a id="a-t"></a>亦复常相应者。<a id="a-u"></a>展转共俱及与心俱常相应办一事故。<a id="a-v"></a>问相应有何义。<a id="a-w"></a>答等义是相应义。<a id="a-x"></a>问心法或多或少。<a id="a-y"></a>云何等义是相应义。<a id="a-z"></a>答事等故。<a id="a-10"></a>若一心中一想二受者。<a id="a-11"></a>非相应义。<a id="a-12"></a>以一心一想生。<a id="a-13"></a>余心法亦尔。<a id="a-14"></a>以是故等义是相应义。<a id="a-15"></a>复次时依行缘等义是相应义。<a id="a-16"></a>时等者。<a id="a-17"></a>一刹那时生故。<a id="a-18"></a>依等者。<a id="a-19"></a>若心依眼生心法亦尔。<a id="a-1A"></a>行等者。<a id="a-1B"></a>若心行青生心法亦尔。<a id="a-1C"></a>缘等者。<a id="a-1D"></a>若心缘色生彼亦缘色。<a id="a-1E"></a>是故说常相应。<a id="a-1F"></a>已说心法通一切。<a id="a-1G"></a>不通今当说。</p>
  <p id="a1H">诸根有惭愧　　信猗不放逸</p>
  <p id="a1I">不害精进舍　　一切善心俱</p>
  <p id="a1J">诸根者。<a id="a-1K"></a>谓二善根。<a id="a-1L"></a>不贪不恚。<a id="a-1M"></a>于生及资生具坏贪著名不贪。<a id="a-1N"></a>于众生数及非众生数坏嗔恚名不嗔恚。<a id="a-1O"></a>于诸过恶自厌名为惭。<a id="a-1P"></a>于诸过恶羞他名为愧。<a id="a-1Q"></a>于三宝四谛净心名为信。<a id="a-1R"></a>身心离恶名为猗息。<a id="a-1S"></a>作善方便离恶不作名不放逸。<a id="a-1T"></a>不逼迫他名不害。<a id="a-1U"></a>断起未起恶生起未起善欲方便勤修不息名精进。<a id="a-1V"></a>心平等名为舍。<a id="a-1W"></a>此善十法通一切善心中。<a id="a-1X"></a>若有漏无漏五识相应意识相应故说善大地。<a id="a-1Y"></a>已说善大地。<a id="a-1Z"></a>烦恼大地今当说。</p>
  <p id="a1a">邪解不正忆　　不顺智失念</p>
  <p id="a1b">不信懈怠乱　　无明掉放逸</p>
  <p id="a1c">颠倒解名邪解脱。<a id="a-1d"></a>邪受境界名不正忆。<a id="a-1e"></a>颠倒决定名不顺智。<a id="a-1f"></a>邪记妄受名失念。<a id="a-1g"></a>于三宝四谛不净心名不信。<a id="a-1h"></a>不断起未起恶不生起未起善不勤方便名懈怠。<a id="a-1i"></a>境界所牵散随诸缘名为乱。<a id="a-1j"></a>前际等不知名无明。<a id="a-1k"></a>心躁动不息名为掉。<a id="a-1l"></a>离作善方便名放逸。</p>
  <p id="a1m">烦恼大地十　　一切秽污心</p>
  <p id="a1n">无惭及无愧　　说不善大地</p>
  <p id="a1o">烦恼大地十一切秽污心者。<a id="a-1p"></a>此邪解脱等十法。<a id="a-1q"></a>一切染污心俱。<a id="a-1r"></a>谓欲界色界无色界。<a id="a-1s"></a>五识身意识地。<a id="a-1t"></a>是故说烦恼大地。<a id="a-1u"></a>问睡亦一切秽污心俱。<a id="a-1v"></a>何故不立烦恼大地。<a id="a-1w"></a>答顺正受故。<a id="a-1x"></a>谓众生睡速发定。<a id="a-1y"></a>是故不立。<a id="a-1z"></a>若大地彼烦恼大地。<a id="a-20"></a>应作四句。<a id="a-21"></a>或有大地非烦恼大地。<a id="a-22"></a>谓受想思触欲。<a id="a-23"></a>或烦恼大地非大地。<a id="a-24"></a>谓不信懈怠无明掉放逸。<a id="a-25"></a>或大地亦烦恼大地。<a id="a-26"></a>谓忆解脱念定慧。<a id="a-27"></a>或非大地非烦恼大地。<a id="a-28"></a>除上尔所事。<a id="a-29"></a>已说烦恼大地。<a id="a-2A"></a>不善大地今当说。</p>
  <p id="a2B">无惭及无愧　　说不善大地</p>
  <p id="a2C">谓于诸过恶不自厌名无惭。<a id="a-2D"></a>于诸过恶不羞他名无愧。<a id="a-2E"></a>此二法一向不善。<a id="a-2F"></a>一切不善心相应。<a id="a-2G"></a>是故立不善大地中。<a id="a-2H"></a>已说不善大地。<a id="a-2I"></a>小烦恼大地今当说。</p>
  <p id="a2J">忿恨诳悭嫉　　恼谄覆高害</p>
  <p id="a2K">如此诸烦恼　　说为小大地</p>
  <p id="a2L">于饶益不饶益应作不作非作反作。<a id="a-2M"></a>嗔相续生名为忿。<a id="a-2N"></a>于可欲不可欲应作不作非作反作。<a id="a-2O"></a>忿相续生名为恨。<a id="a-2P"></a>为欺彼故现承事相名为诳。<a id="a-2Q"></a>于财法惜著名为悭。<a id="a-2R"></a>于他利养恭敬名誉功德不忍心忌名为嫉。<a id="a-2S"></a>不欲事会所欲事乖思惟心热名为恼。<a id="a-2T"></a>覆藏自性曲顺时宜名为谄。<a id="a-2U"></a>为名利故自隐过恶名为覆。<a id="a-2V"></a>方他性族财富色力梵行持戒智慧正业心自举恃名为高。<a id="a-2W"></a>欲逼迫他名为害。<a id="a-2X"></a>此十法说小烦恼大地。<a id="a-2Y"></a>不通有故。<a id="a-2Z"></a>修道断非见道断。<a id="a-2a"></a>在意地非五识。<a id="a-2b"></a>非一心俱生行各异故。<a id="a-2c"></a>有一则无二。<a id="a-2d"></a>问大地善大地烦恼大地不善大地小烦恼大地何差别。<a id="a-2e"></a>答大地四种。<a id="a-2f"></a>善不善隐没无记不隐没无记。<a id="a-2g"></a>善大地唯善。<a id="a-2h"></a>烦恼大地二种。<a id="a-2i"></a>不善及隐没无记。<a id="a-2j"></a>不善大地唯不善。<a id="a-2k"></a>小烦恼大地中。<a id="a-2l"></a>诳谄高二种不善及隐没无记。<a id="a-2m"></a>余一向不善。</p>
  <p id="a2n">不善心品中　　心法二十一</p>
  <p id="a2o">欲三见一减　　二见除三种</p>
  <p id="a2p">不善心品中心法二十一者。<a id="a-2q"></a>不善。<a id="a-2r"></a>谓欲界烦恼相应除身见边见。<a id="a-2s"></a>转成不爱果故名不善。<a id="a-2t"></a>不善有八种。<a id="a-2u"></a>贪恚慢疑邪见见取戒取不共及彼相应无明。<a id="a-2v"></a>彼贪恚慢疑心二十一法共生十大地及懈怠等十法。<a id="a-2w"></a>谓懈怠无明不信放逸掉睡觉观无惭无愧。<a id="a-2x"></a>欲三见一减者。<a id="a-2y"></a>欲界邪见见取戒取。<a id="a-2z"></a>彼相应心二十法共生除慧。<a id="a-30"></a>二见除三种者。<a id="a-31"></a>欲界身见边见。<a id="a-32"></a>彼相应心十八法共生。<a id="a-33"></a>除慧及无惭无愧。<a id="a-34"></a>余如前说。<a id="a-35"></a>除无惭无愧一向不善故。<a id="a-36"></a>无两慧使见即慧故。</p>
  <p id="a37">欲善二十二　　不共有二十</p>
  <p id="a38">无记说十二　　悔眠俱即增</p>
  <p id="a39">欲善者。<a id="a-3A"></a>谓欲界净心转成爱果有三种。<a id="a-3B"></a>生得及闻思。<a id="a-3C"></a>彼心二十二法共生十大地十善大地觉观。<a id="a-3D"></a>不共有二十者。<a id="a-3E"></a>不共名彼心独一。<a id="a-3F"></a>无明烦恼有二十心法共生。<a id="a-3G"></a>除一烦恼。<a id="a-3H"></a>无记说十二者。<a id="a-3I"></a>欲界不隐没无记心四种。<a id="a-3J"></a>报生威仪工巧变化心。<a id="a-3K"></a>彼四种无记心。<a id="a-3L"></a>十二心法。<a id="a-3M"></a>共生十大地觉观。<a id="a-3N"></a>悔眠俱即增者。<a id="a-3O"></a>心追变名为悔。<a id="a-3P"></a>是善不善无记。<a id="a-3Q"></a>彼心品中憎悔。<a id="a-3R"></a>余如前说。<a id="a-3S"></a>当知悔三种。<a id="a-3T"></a>善不善及不隐没无记。<a id="a-3U"></a>非余自力故。<a id="a-3V"></a>毗婆沙者说。<a id="a-3W"></a>不欲令悔有无记。<a id="a-3X"></a>以悔捷利故。<a id="a-3Y"></a>眠名身心昏昧。<a id="a-3Z"></a>略缘境界名为眠。<a id="a-3a"></a>彼一切五品心俱生。<a id="a-3b"></a>即彼心品增眠若悔眠俱生。<a id="a-3c"></a>于三品中增二。<a id="a-3d"></a>问此说欲界心。<a id="a-3e"></a>色界复云何。<a id="a-3f"></a>答。</p>
  <p id="a3g">初禅离不善　　余知如欲有</p>
  <p id="a3h">禅中间除觉　　于上观亦然</p>
  <p id="a3i">初禅无不善。<a id="a-3j"></a>彼有四品心。<a id="a-3k"></a>善不共隐没无记不隐没无记。<a id="a-3l"></a>此诸心品。<a id="a-3m"></a>除无惭无愧。<a id="a-3n"></a>余如欲界说。<a id="a-3o"></a>彼善品二十二。<a id="a-3p"></a>爱慢疑俱生十九。<a id="a-3q"></a>五见及不共俱生有十八。<a id="a-3r"></a>不隐没无记十二。<a id="a-3s"></a>无惭无愧一向不善故。<a id="a-3t"></a>彼色界无色界无悔眠亦尔。<a id="a-3u"></a>禅中间除觉。<a id="a-3v"></a>余如初禅说。<a id="a-3w"></a>于上观亦然者。<a id="a-3x"></a>第二第三第四禅及无色界无观。<a id="a-3y"></a>已说心心法伴力生。<a id="a-3z"></a>色今当说。</p>
  <p id="a40">极微在四根　　十种应当知</p>
  <p id="a41">身根九余八　　谓是有香地</p>
  <p id="a42">极微在四根十种应当知者。<a id="a-43"></a>四根十种极微共生四大色香味触。<a id="a-44"></a>眼根身根耳鼻舌根亦尔。<a id="a-45"></a>身根九者。<a id="a-46"></a>谓余身根有九种。<a id="a-47"></a>彼唯有身根种。<a id="a-48"></a>余如前说。<a id="a-49"></a>余八者。<a id="a-4A"></a>离根色香味触极微八种。<a id="a-4B"></a>问此诸极微何界说。<a id="a-4C"></a>答谓是有香地。<a id="a-4D"></a>欲界中极微与香合。<a id="a-4E"></a>香味不相离。<a id="a-4F"></a>有香则有味。<a id="a-4G"></a>色界极微非揣食性故离香味。<a id="a-4H"></a>色界四根极微八种。<a id="a-4I"></a>余身根极微七种。<a id="a-4J"></a>外极微六种。<a id="a-4K"></a>问若眼根极微十种者。<a id="a-4L"></a>云何不眼即是色即是余种。<a id="a-4M"></a>如是则法性杂乱与阿毗昙相违。<a id="a-4N"></a>阿毗昙说。<a id="a-4O"></a>眼根一界一入一阴摄。<a id="a-4P"></a>答二种极微。<a id="a-4Q"></a>事极微。<a id="a-4R"></a>聚极微。<a id="a-4S"></a>事极微者。<a id="a-4T"></a>谓眼根极微。<a id="a-4U"></a>即眼根微余极微皆说自事。<a id="a-4V"></a>以事极微故。<a id="a-4W"></a>阿毗昙说。<a id="a-4X"></a>眼根一界一入一阴摄。<a id="a-4Y"></a>聚极微者。<a id="a-4Z"></a>众多事此中说聚极微。<a id="a-4a"></a>住自相故法相不杂乱。<a id="a-4b"></a>如心相应法其相各异。<a id="a-4c"></a>非为杂乱。<a id="a-4d"></a>彼亦如是。<a id="a-4e"></a>四种远义。<a id="a-4f"></a>此品后当说。<a id="a-4g"></a>问前说若心生必心法共生。<a id="a-4h"></a>及不相应行。<a id="a-4i"></a>于中已说心法。<a id="a-4j"></a>心不相应行云何。<a id="a-4k"></a>答。</p>
  <p id="a4l">一切有为法　　生住及异灭</p>
  <p id="a4m">此亦有四相　　展转更相为</p>
  <p id="a4n">一切有为法生住及异灭者。<a id="a-4o"></a>一切有为法有四相。<a id="a-4p"></a>生住异灭。<a id="a-4q"></a>世中起故生。<a id="a-4r"></a>已起自事立故住。<a id="a-4s"></a>已住势衰故异。<a id="a-4t"></a>已异势坏故灭。<a id="a-4u"></a>此相说心不相应行。<a id="a-4v"></a>问若一切有为法有四相者。<a id="a-4w"></a>应相复有相。<a id="a-4x"></a>答此亦有四相。<a id="a-4y"></a>即此相俱生。<a id="a-4z"></a>生生住住异异灭灭。<a id="a-50"></a>问若尔者便无穷。<a id="a-51"></a>答展转更相为。<a id="a-52"></a>相随相展转相生非无穷。<a id="a-53"></a>前生生生生生生生前生。<a id="a-54"></a>如是住住住各各相住。<a id="a-55"></a>异异异各各相异。<a id="a-56"></a>灭灭灭各各相灭。<a id="a-57"></a>问相随相展转相为前相为几法。<a id="a-58"></a>答。</p>
  <p id="a59">当知前四相　　相各为八法</p>
  <p id="a5A">随相亦应知　　相相唯相一</p>
  <p id="a5B">前四相一一为八法。<a id="a-5C"></a>前生。<a id="a-5D"></a>除自己生八法。<a id="a-5E"></a>三相四随相及彼法。<a id="a-5F"></a>住者除自己住八法。<a id="a-5G"></a>异者除自己异八法。<a id="a-5H"></a>灭者除自己灭八法。<a id="a-5I"></a>三相四随相。<a id="a-5J"></a>及彼法自性不自为故。<a id="a-5K"></a>自性不自灭如指端不自触。<a id="a-5L"></a>问随相为几法。<a id="a-5M"></a>答随相亦应如相相唯相一。<a id="a-5N"></a>此四随相各为一法。<a id="a-5O"></a>随生生前生。<a id="a-5P"></a>随住住前住。<a id="a-5Q"></a>随异异前异。<a id="a-5R"></a>随灭灭前灭。<a id="a-5S"></a>已说诸行展转相生。<a id="a-5T"></a>谓一时生不乱今当说。</p>
  <p id="a5U">异性相说远　　处所时亦然</p>
  <p id="a5V">戒种及大地　　诸识性分别</p>
  <p id="a5W">异性相说远处所时亦然者。<a id="a-5X"></a>远有四种。<a id="a-5Y"></a>所谓异性远相远处所远时远问何等远法。<a id="a-5Z"></a>答戒种及大地诸识性分别。<a id="a-5a"></a>彼异性远者。<a id="a-5b"></a>谓如一身中善戒恶戒无作相续生。<a id="a-5c"></a>虽于一身中一时起同无作性。<a id="a-5d"></a>而性各异故说远。<a id="a-5e"></a>相远者。<a id="a-5f"></a>谓四大种展转相养共一处住合为一体。<a id="a-5g"></a>其相各异故说远。<a id="a-5h"></a>处所远者。<a id="a-5i"></a>谓天竺振旦地虽一时生合成一体。<a id="a-5j"></a>然彼处异故说远。<a id="a-5k"></a>时远者。<a id="a-5l"></a>谓眼生眼识。<a id="a-5m"></a>彼后生前生时间远故说远。<a id="a-5n"></a>已说诸行一时生不乱。<a id="a-5o"></a>诸行从因生彼因今当说。</p>
  <p id="a5p">所作共自分　　一切相应报</p>
  <p id="a5q">从是六种因　　转生有为法</p>
  <p id="a5r">谓所作因。<a id="a-5s"></a>共有因自分因。<a id="a-5t"></a>一切遍因。<a id="a-5u"></a>相应因。<a id="a-5v"></a>报因。<a id="a-5w"></a>此六因摄一切因。<a id="a-5x"></a>此六因生一切有为行。<a id="a-5y"></a>已说因名。<a id="a-5z"></a>一一相今当说。</p>
  <p id="a60">相似不相似　　各除其自性</p>
  <p id="a61">一切是作因　　生时无障故</p>
  <p id="a62">相似不相似各除其自性一切是作因者。<a id="a-63"></a>若相似不相似法。<a id="a-64"></a>除自性展转为因。<a id="a-65"></a>说所作因。<a id="a-66"></a>何以故。<a id="a-67"></a>生时无障故。<a id="a-68"></a>法生时除自性一切性各自住异分等生不障碍。<a id="a-69"></a>如因地故作净不净业因空故得往来。<a id="a-6A"></a>如眼识生时十七界不障碍。<a id="a-6B"></a>故生如是一切界。<a id="a-6C"></a>问何以故自性于自性非所作因。<a id="a-6D"></a>答自性不自为故。<a id="a-6E"></a>不自依故。<a id="a-6F"></a>自性于自性不养不损不受不害不持不坏不增不减不成不败不障碍名所作因。<a id="a-6G"></a>自性于自性无不障碍故不立所作因。<a id="a-6H"></a>问若不障碍是所作因者。<a id="a-6I"></a>以何等故。<a id="a-6J"></a>不一切法一时生耶。<a id="a-6K"></a>一时灭耶。<a id="a-6L"></a>生时灭耶。<a id="a-6M"></a>灭时生耶。<a id="a-6N"></a>答不和合故。<a id="a-6O"></a>虽有所作因。<a id="a-6P"></a>要须和合生。<a id="a-6Q"></a>亦非一切法一时和合生和合灭亦非一和合二果。<a id="a-6R"></a>问若如是者有一杀众生余众生不为障碍。<a id="a-6S"></a>何故杀者有罪。<a id="a-6T"></a>非余众生耶。<a id="a-6U"></a>答无恶心分。<a id="a-6V"></a>又不作业故。<a id="a-6W"></a>盗等亦如是。<a id="a-6X"></a>问若外物是一切众生增上所生者。<a id="a-6Y"></a>何以故。<a id="a-6Z"></a>不与取。<a id="a-6a"></a>不于一切众生边得盗罪。<a id="a-6b"></a>答无受分故。<a id="a-6c"></a>无人功果故。<a id="a-6d"></a>若一切众生于彼悉有受分及人功果者。<a id="a-6e"></a>取者于彼则得盗罪。<a id="a-6f"></a>亦非一物一切众生受及人功果三种增上。<a id="a-6g"></a>自增上法增上世增上。<a id="a-6h"></a>自增上者。<a id="a-6i"></a>彼起烦恼境界现在前。<a id="a-6j"></a>能自守护不为罪业。<a id="a-6k"></a>莫令我受苦。<a id="a-6l"></a>法增上者。<a id="a-6m"></a>如有多闻者。<a id="a-6n"></a>彼起烦恼境界现在前。<a id="a-6o"></a>为护法故而不为罪。<a id="a-6p"></a>世增上者。<a id="a-6q"></a>如有一名闻大德。<a id="a-6r"></a>彼起烦恼境界现在前。<a id="a-6s"></a>护世间故而不为罪。<a id="a-6t"></a>已说所作因。<a id="a-6u"></a>共有因今当说。</p>
  <p id="a6v">一起性有依　　亦复说无依</p>
  <p id="a6w">当知共有因　　展转为因果</p>
  <p id="a6x">一起性有依亦复说无依。<a id="a-6y"></a>当知共有因者。<a id="a-6z"></a>一时生心心法随心转心不相应行道共定共戒及共生四大。<a id="a-70"></a>此诸法说共有因。<a id="a-71"></a>展转为因果者。<a id="a-72"></a>若一时起展转为果。<a id="a-73"></a>是共有因。<a id="a-74"></a>十一入虽一时生。<a id="a-75"></a>彼不展转为果。<a id="a-76"></a>自分因者。<a id="a-77"></a>异时共一果。<a id="a-78"></a>共有因者。<a id="a-79"></a>诸行展转力一时生。<a id="a-7A"></a>谓心于心法随心转心不相应行。<a id="a-7B"></a>随心转色此亦于心也。<a id="a-7C"></a>眼于生等生等于眼。<a id="a-7D"></a>及四大种展转共有因。<a id="a-7E"></a>有对造色非展转果故非共有因。<a id="a-7F"></a>问随转有何义。<a id="a-7G"></a>答若有心则有彼法。<a id="a-7H"></a>谓下则下中则中上则上。<a id="a-7I"></a>如是比。<a id="a-7J"></a>彼有十随转。<a id="a-7K"></a>所谓一起一住一灭一果一依一报。<a id="a-7L"></a>善则善不善则不善无记则无记堕一世生已说十种随转。<a id="a-7M"></a>于中有漏断结道八种随转。<a id="a-7N"></a>除不善无记。<a id="a-7O"></a>世俗方便道解脱道胜进道及余善有漏心七种随转。<a id="a-7P"></a>除不善无记及解脱果。<a id="a-7Q"></a>无漏断结道七种随转。<a id="a-7R"></a>除不善无记及报。<a id="a-7S"></a>无漏方便道解脱道胜进道六种随转。<a id="a-7T"></a>除不善无记解脱果及报。<a id="a-7U"></a>不善心七种随转。<a id="a-7V"></a>除善无记及解脱果。<a id="a-7W"></a>无记心六种随转。<a id="a-7X"></a>除善不善解脱果及报。<a id="a-7Y"></a>有共有亦共有因。<a id="a-7Z"></a>有共有非共有因。<a id="a-7a"></a>彼眼于八法共有亦共有因。<a id="a-7b"></a>谓四相四随相。<a id="a-7c"></a>相于眼共有共有因。<a id="a-7d"></a>随相于眼共有非共有因。<a id="a-7e"></a>生于八法共有共有因。<a id="a-7f"></a>除生自性。<a id="a-7g"></a>眼及余相随相生。<a id="a-7h"></a>此五法于生共有共有因。<a id="a-7i"></a>余随相共有非共有因。<a id="a-7j"></a>如是余相随相亦如是。<a id="a-7k"></a>乃至触入亦如是。<a id="a-7l"></a>意入于五十八入相随相。<a id="a-7m"></a>八法于余共有非共有因。<a id="a-7n"></a>有五十四法于意入共有共有因。<a id="a-7o"></a>除四随相。<a id="a-7p"></a>又说。<a id="a-7q"></a>十四法于意入共有共有因。<a id="a-7r"></a>谓十大地心相四。<a id="a-7s"></a>余八十四法共有非共有因。<a id="a-7t"></a>大地亦如是说。<a id="a-7u"></a>五十四法于心共有共有因。<a id="a-7v"></a>除心随相。<a id="a-7w"></a>是说为善。<a id="a-7x"></a>若异此者。<a id="a-7y"></a>与众事分。<a id="a-7z"></a>阿毗昙相违故如彼说。<a id="a-80"></a>除身见等法生住异灭诸余秽污苦谛。<a id="a-81"></a>如是一切法尽当知。<a id="a-82"></a>已说共有因。<a id="a-83"></a>自分因今当说。</p>
  <p id="a84">前生与后生　　亦说彼未生</p>
  <p id="a85">自地相似因　　或说于他地</p>
  <p id="a86">前生与后生者。<a id="a-87"></a>谓过去前生。<a id="a-88"></a>于过去后生及现在自分因。<a id="a-89"></a>问为已生已生因复未生因耶。<a id="a-8A"></a>答亦说彼未生未生者。<a id="a-8B"></a>谓未来如是前生后生因。<a id="a-8C"></a>当知过去现在于未来自分因。<a id="a-8D"></a>未来于未来无自分因。<a id="a-8E"></a>无前后故。<a id="a-8F"></a>问云何一切前生于后生未生自分因为不。<a id="a-8G"></a>答自地欲界欲界因非他地乃至非想非非想。<a id="a-8H"></a>非想非非想地因非他地。<a id="a-8I"></a>何以故。<a id="a-8J"></a>因果断地故。<a id="a-8K"></a>问云何一切自地一切自地因为不。<a id="a-8L"></a>答相似自分因。<a id="a-8M"></a>自地亦相似自分因。<a id="a-8N"></a>非不相似。<a id="a-8O"></a>如善善因秽污秽污因无记无记因。<a id="a-8P"></a>以相似相似法相续。<a id="a-8Q"></a>谓习善生善。<a id="a-8R"></a>习不善生不善。<a id="a-8S"></a>习工巧生工巧。<a id="a-8T"></a>习威仪生威仪。<a id="a-8U"></a>是说内分外分随种生亦如是。<a id="a-8V"></a>问一向自地自分因。<a id="a-8W"></a>复为他地耶。<a id="a-8X"></a>答或说于他地。<a id="a-8Y"></a>他地当分别。<a id="a-8Z"></a>若无漏法一切九地展转因。<a id="a-8a"></a>离爱故不堕界故。<a id="a-8b"></a>下与胜因非胜下因。<a id="a-8c"></a>有漏者。<a id="a-8d"></a>爱缚故堕界故唯自地。<a id="a-8e"></a>已说种种自分因。<a id="a-8f"></a>谓善法非一切善法因今当说。</p>
  <p id="a8g">秽污有九种　　展转更相因</p>
  <p id="a8h">谓受生所得　　方便生非下</p>
  <p id="a8i">秽污有九种者。<a id="a-8j"></a>此染污九种。<a id="a-8k"></a>下下乃至上上。<a id="a-8l"></a>展转更相因。<a id="a-8m"></a>以展转相续现在前故。<a id="a-8n"></a>及彼彼受生。<a id="a-8o"></a>一切顿得故。<a id="a-8p"></a>问秽污九种。<a id="a-8q"></a>展转相因。<a id="a-8r"></a>余者复云何。<a id="a-8s"></a>答谓受生所得。<a id="a-8t"></a>若受生得善彼亦九种展转相因。<a id="a-8u"></a>问方便生者复云何。<a id="a-8v"></a>答方便生非下。<a id="a-8w"></a>若方便生。<a id="a-8x"></a>谓闻思修生。<a id="a-8y"></a>彼于等及增因非下。<a id="a-8z"></a>谓下下因乃至上上因。<a id="a-90"></a>上上唯上上因乃至非下下因。<a id="a-91"></a>复次闻闻因思因修因。<a id="a-92"></a>复次思思因及修因。<a id="a-93"></a>非闻因以下故。<a id="a-94"></a>修唯修因。<a id="a-95"></a>非余以下故。<a id="a-96"></a>复次修慧四种。<a id="a-97"></a>暖顶忍世间第一法。<a id="a-98"></a>彼暖法四种因顶三。<a id="a-99"></a>忍二。<a id="a-9A"></a>世间第一法唯世间第一法因非余。<a id="a-9B"></a>此说善有漏法。<a id="a-9C"></a>不隐没无记四种。<a id="a-9D"></a>报生威仪工巧变化心。<a id="a-9E"></a>彼报生四种因。<a id="a-9F"></a>威仪三。<a id="a-9G"></a>工巧二。<a id="a-9H"></a>化心唯化因。<a id="a-9I"></a>是说有漏。<a id="a-9J"></a>无漏法者。<a id="a-9K"></a>苦法忍苦法忍因。<a id="a-9L"></a>乃至无生智因。<a id="a-9M"></a>无生智唯无生智因非余。<a id="a-9N"></a>已说自分因。<a id="a-9O"></a>谓此因受果与果今当说。</p>
  <p id="a9P">善等自分因　　受果而不与</p>
  <p id="a9Q">或与而不受　　或俱不俱说</p>
  <p id="a9R">有善自分因受果而不与。<a id="a-9S"></a>应作四句。<a id="a-9T"></a>受而不与者。<a id="a-9U"></a>谓善根断时最后舍得。<a id="a-9V"></a>或与而不受者。<a id="a-9W"></a>谓善根续生时最生初得。<a id="a-9X"></a>或俱者。<a id="a-9Y"></a>不断善根余自性住。<a id="a-9Z"></a>俱非者。<a id="a-9a"></a>除上尔所事。<a id="a-9b"></a>复次秽污受而不与者。<a id="a-9c"></a>谓当得阿罗汉果时秽污得。<a id="a-9d"></a>最后舍与而不受者。<a id="a-9e"></a>阿罗汉果退时最初得。<a id="a-9f"></a>得俱者。<a id="a-9g"></a>未离欲余自性住。<a id="a-9h"></a>俱非者。<a id="a-9i"></a>除上尔所事。<a id="a-9j"></a>已说无缘有缘法受而不与者。<a id="a-9k"></a>善心次第秽污及无记心现在前。<a id="a-9l"></a>与而不受者。<a id="a-9m"></a>秽污及无记心次第善心现在前。<a id="a-9n"></a>俱者。<a id="a-9o"></a>善心次第善心现在前。<a id="a-9p"></a>俱非者。<a id="a-9q"></a>除上尔所事。<a id="a-9r"></a>秽污及无记心亦如是说。<a id="a-9s"></a>已说自分因。<a id="a-9t"></a>一切遍因今当说。</p>
  <p id="a9u">苦集于自地　　疑见及无明</p>
  <p id="a9v">说一切遍因　　诸烦恼前起</p>
  <p id="a9w">苦集于自地疑见及无明说一切遍因者。<a id="a-9x"></a>长养境界故。<a id="a-9y"></a>一向决定故。<a id="a-9z"></a>二种使故。<a id="a-A0"></a>一切烦恼苦集谛摄故。<a id="a-A1"></a>见苦集所断烦恼种见疑。<a id="a-A2"></a>即彼相应无明及不共无明。<a id="a-A3"></a>此诸使不勤方便亦炽然故。<a id="a-A4"></a>及遍烦恼故说一切遍因。<a id="a-A5"></a>断知分别故。<a id="a-A6"></a>界分别故。<a id="a-A7"></a>自地非他地。<a id="a-A8"></a>问为谁遍因。<a id="a-A9"></a>为何分是遍因。<a id="a-AA"></a>答诸烦恼前起过去现在未来一切遍因。<a id="a-AB"></a>现在未来一切遍因。<a id="a-AC"></a>又复诸烦恼心相续生。<a id="a-AD"></a>如我见审尔计着以见力故。<a id="a-AE"></a>起常审尔计着谤真谛相受第一及清净。<a id="a-AF"></a>于谛犹豫贪恚痴慢等诸过差别生。<a id="a-AG"></a>如是一切一切遍应当知。<a id="a-AH"></a>一切遍使品当说。<a id="a-AI"></a>已说一切遍因。<a id="a-AJ"></a>相应因今当说。</p>
  <p id="aAK">谓同一行法　　一依亦一时</p>
  <p id="aAL">及一境界转　　是说相应因</p>
  <p id="aAM">若行若依若时若境界心转。<a id="a-AN"></a>即彼行彼依彼时彼境界受等心法转。<a id="a-AO"></a>若彼心法转。<a id="a-AP"></a>即彼心转性羸劣故。<a id="a-AQ"></a>展转力生如束芦。<a id="a-AR"></a>是故说心于心法相应因。<a id="a-AS"></a>心法于心法及心因。<a id="a-AT"></a>非心于心因。<a id="a-AU"></a>何以故。<a id="a-AV"></a>三事故。<a id="a-AW"></a>无一刹那二心俱生。<a id="a-AX"></a>前心不待后心。<a id="a-AY"></a>一切诸法自性不自顾。<a id="a-AZ"></a>色心不相应行无相应因。<a id="a-Aa"></a>无缘故。<a id="a-Ab"></a>已说相应因。<a id="a-Ac"></a>报因今当说。</p>
  <p id="aAd">不善善有漏　　三世之所摄</p>
  <p id="aAe">以彼有报故　　说名为报因</p>
  <p id="aAf">若善有漏及不善堕三世行。<a id="a-Ag"></a>于生死中生生相续果报生。<a id="a-Ah"></a>谓善爱果不善不爱果。<a id="a-Ai"></a>有业一入果报生。<a id="a-Aj"></a>谓命根。<a id="a-Ak"></a>若得意入则二入。<a id="a-Al"></a>谓意入法入。<a id="a-Am"></a>触入亦如是。<a id="a-An"></a>若得身入则三入。<a id="a-Ao"></a>谓身入触入法入。<a id="a-Ap"></a>色香味入亦如是。<a id="a-Aq"></a>若得眼入则四入。<a id="a-Ar"></a>谓眼入身入触入法入。<a id="a-As"></a>耳鼻舌入亦如是。<a id="a-At"></a>有业或五六七八九十十一入报。<a id="a-Au"></a>以业种种故。<a id="a-Av"></a>当知果报亦种种。<a id="a-Aw"></a>如外种种果亦种种。<a id="a-Ax"></a>如稻甘蔗蒲桃等。<a id="a-Ay"></a>非种种者如[麩-夫+黃]麦等。<a id="a-Az"></a>当知内缘起亦如是。<a id="a-B0"></a>有一世业三世报。<a id="a-B1"></a>无三世业一世报。<a id="a-B2"></a>果不减因故。<a id="a-B3"></a>如是一刹那业多刹那果。<a id="a-B4"></a>非多刹那业一刹那果。<a id="a-B5"></a>欲界一阴报因得一果。<a id="a-B6"></a>谓得也。<a id="a-B7"></a>二阴报因得一果。<a id="a-B8"></a>谓身业口业。<a id="a-B9"></a>四阴报因得一果。<a id="a-BA"></a>谓善不善心心法。<a id="a-BB"></a>色界一阴报因得一果。<a id="a-BC"></a>谓得及无想正受。<a id="a-BD"></a>二阴报因得一果。<a id="a-BE"></a>谓初禅作色。<a id="a-BF"></a>四阴报因得一果。<a id="a-BG"></a>谓无随转业善心心法。<a id="a-BH"></a>五阴报因得一果。<a id="a-BI"></a>谓有随转业善心心法。<a id="a-BJ"></a>无色界一阴报因得一果。<a id="a-BK"></a>谓得及灭尽正受。<a id="a-BL"></a>四阴报因得一果。<a id="a-BM"></a>谓善心心法一业种一身种类非多。<a id="a-BN"></a>谓现报业等各别故。<a id="a-BO"></a>与阿那律陀契经相违者不然。<a id="a-BP"></a>彼说初故如是说。<a id="a-BQ"></a>一施报故生大性家生识宿命。<a id="a-BR"></a>自见施果已更增净业。<a id="a-BS"></a>果报增广乃至漏尽。<a id="a-BT"></a>说彼根本如一粒种子。<a id="a-BU"></a>又复说彼一施时有众多行。<a id="a-BV"></a>于一缘中发愿。<a id="a-BW"></a>或愿天上或愿人中。<a id="a-BX"></a>已说因自性如此。<a id="a-BY"></a>因受果与果今当说。</p>
  <p id="aBZ">五中世受果　　亦说二与果</p>
  <p id="aBa">已尽与果一　　二因当分别</p>
  <p id="aBb">五中世受果者。<a id="a-Bc"></a>现在名中世五因。<a id="a-Bd"></a>住现在世受果。<a id="a-Be"></a>亦说二与果者。<a id="a-Bf"></a>若相应因共有因。<a id="a-Bg"></a>住现在世与果。<a id="a-Bh"></a>于此时受果。<a id="a-Bi"></a>即于此时与果。<a id="a-Bj"></a>故说二与果。<a id="a-Bk"></a>已尽与果一者。<a id="a-Bl"></a>已尽名过去报因。<a id="a-Bm"></a>于过去世住与果二因当分别者。<a id="a-Bn"></a>谓自分因及遍因。<a id="a-Bo"></a>或住现在世与果。<a id="a-Bp"></a>或过去世所作因。<a id="a-Bq"></a>不说以乱故。<a id="a-Br"></a>已说因受果与果。<a id="a-Bs"></a>世建立今当说。</p>
  <p id="aBt">作因一切法　　二因说二世</p>
  <p id="aBu">余三说三世　　增依报功果</p>
  <p id="aBv">作因一切法二因说二世余三说三世者。<a id="a-Bw"></a>有为无为一切法说作因。<a id="a-Bx"></a>自分因一切遍因说过去现在。<a id="a-By"></a>余三因说三世。<a id="a-Bz"></a>已分别三世诸因。<a id="a-C0"></a>若果因有果今当说。<a id="a-C1"></a>增依报功果。<a id="a-C2"></a>作因有增上果。<a id="a-C3"></a>自分因遍因有依果。<a id="a-C4"></a>报因有报果。<a id="a-C5"></a>相应因共有因有功用果。<a id="a-C6"></a>已分别诸因。<a id="a-C7"></a>诸法从因生今当说。</p>
  <p id="aC8">报生心心法　　及与诸烦恼</p>
  <p id="aC9">悉从五因生　　是义应当知</p>
  <p id="aCA">报生心心法及与诸烦恼悉从五因生者。<a id="a-CB"></a>彼报生心心法及烦恼心心法从五因生。<a id="a-CC"></a>报生心心法五因。<a id="a-CD"></a>所作共有自分相应报因。<a id="a-CE"></a>所作因者。<a id="a-CF"></a>彼法生时相似不相似法住不障碍共有因者。<a id="a-CG"></a>展转力生展转为伴及心不相应行伴生。<a id="a-CH"></a>自分因者。<a id="a-CI"></a>彼前生自分法相应因者。<a id="a-CJ"></a>彼俱一缘中转。<a id="a-CK"></a>报因者。<a id="a-CL"></a>彼善不善此则彼果除遍因。<a id="a-CM"></a>报无记故。<a id="a-CN"></a>烦恼心心法除报因。<a id="a-CO"></a>染污故。<a id="a-CP"></a>从遍因生。<a id="a-CQ"></a>余四因如前说。</p>
  <p id="aCR">若彼不相应　　诸余相应法</p>
  <p id="aCS">除其初无漏　　是从四因生</p>
  <p id="aCT">报色及心不相应行从四因生。<a id="a-CU"></a>除遍因。<a id="a-CV"></a>无记故。<a id="a-CW"></a>除相应因。<a id="a-CX"></a>无缘故。<a id="a-CY"></a>秽污色及心不相应行从四因生。<a id="a-CZ"></a>除相应因。<a id="a-Ca"></a>无缘故。<a id="a-Cb"></a>除报因。<a id="a-Cc"></a>染污故。<a id="a-Cd"></a>诸余相应法除其初无漏者谓善有漏心心法。<a id="a-Ce"></a>威仪工巧变化心心法。<a id="a-Cf"></a>除苦法忍相应。<a id="a-Cg"></a>诸余无漏心心法从四因生。<a id="a-Ch"></a>除遍因报因。</p>
  <p id="aCi">谓余不相应　　自分当知三</p>
  <p id="aCj">及诸余相应　　初生无漏法</p>
  <p id="aCk">谓报生秽污余若有自分因。<a id="a-Cl"></a>除初无漏。<a id="a-Cm"></a>从三因生。<a id="a-Cn"></a>所作因其有因自分因。<a id="a-Co"></a>非相应因。<a id="a-Cp"></a>无缘故。<a id="a-Cq"></a>二因前已除。<a id="a-Cr"></a>及诸余相应初生无漏法者。<a id="a-Cs"></a>如苦法忍相应法亦三因生。<a id="a-Ct"></a>所作因共有因相应因。<a id="a-Cu"></a>无前生无漏故无自分因。<a id="a-Cv"></a>亦无遍因报因。</p>
  <p id="aCw">于中不相应　　是从于二因</p>
  <p id="aCx">若从一因生　　当知必无有</p>
  <p id="aCy">于中不相应是从二因生者。<a id="a-Cz"></a>初无漏品中色心不相应行从二因生。<a id="a-D0"></a>所作因共有因。<a id="a-D1"></a>已说一切有为法。<a id="a-D2"></a>于彼广说中从一因生者必无有。<a id="a-D3"></a>何以故。<a id="a-D4"></a>自性羸劣故。<a id="a-D5"></a>乃至一极微生亦除自己。<a id="a-D6"></a>诸余一切法所作因。<a id="a-D7"></a>及共生生住异灭亦共有因。<a id="a-D8"></a>此总说义略说四种。<a id="a-D9"></a>法报生秽污。<a id="a-DA"></a>除报及初无漏。<a id="a-DB"></a>诸余不秽污。<a id="a-DC"></a>彼初无漏彼报生相应不相应乃至初无漏法。<a id="a-DD"></a>彼报生相应从五因生。<a id="a-DE"></a>除遍因。<a id="a-DF"></a>报生不相应。<a id="a-DG"></a>从四因生。<a id="a-DH"></a>除遍因相应因。<a id="a-DI"></a>如是秽污相应不相应差别者。<a id="a-DJ"></a>唯除报因。<a id="a-DK"></a>从一切遍因生。<a id="a-DL"></a>除报及初无漏。<a id="a-DM"></a>诸余不染污相应四因生。<a id="a-DN"></a>除遍因报因。<a id="a-DO"></a>不相应三因生。<a id="a-DP"></a>除遍因相应因报因。<a id="a-DQ"></a>初无漏相应三因生。<a id="a-DR"></a>相应因共有因所作因。<a id="a-DS"></a>不相应二因生。<a id="a-DT"></a>所作因共有因。<a id="a-DU"></a>已说诸因。<a id="a-DV"></a>如此因世尊教化力及觉真实相力故说。<a id="a-DW"></a>缘今当说。</p>
  <p id="aDX">次第亦缘缘　　增上及与因</p>
  <p id="aDY">法从四缘生　　世尊之所说</p>
  <p id="aDZ">一切法性缘力境界力摄受生。<a id="a-Da"></a>性羸劣故。<a id="a-Db"></a>一切缘皆四缘摄。<a id="a-Dc"></a>彼与开道方便是次第缘。<a id="a-Dd"></a>任杖方便是缘缘。<a id="a-De"></a>不障碍分是增上缘。<a id="a-Df"></a>种子法方便是因缘。</p>
  <p id="aDg">除罗汉后心　　诸余心心法</p>
  <p id="aDh">常有行已生　　是说次第缘</p>
  <p id="aDi">除阿罗汉最后心相应。<a id="a-Dj"></a>诸余过去现在心心法一一相续生。<a id="a-Dk"></a>彼诸心一一生相续无间故名次第缘。<a id="a-Dl"></a>彼阿罗汉最后心相应非次第缘。<a id="a-Dm"></a>无余心相续故。<a id="a-Dn"></a>未来心心法未起故。<a id="a-Do"></a>无余心相续。<a id="a-Dp"></a>亦无次第缘。<a id="a-Dq"></a>亦非未来先后次第方便立。<a id="a-Dr"></a>若未来先后次第方便立者。<a id="a-Ds"></a>坏正方便修义。<a id="a-Dt"></a>正方便修邪方便修应随分次第生。<a id="a-Du"></a>若言一心次第建立二心善及秽污。<a id="a-Dv"></a>若正思惟时。<a id="a-Dw"></a>善心生秽污心非数灭。<a id="a-Dx"></a>若邪方便思惟时。<a id="a-Dy"></a>秽污心生善心非数灭。<a id="a-Dz"></a>如种子亦为牙亦为糜。<a id="a-E0"></a>若牙具和合牙则生糜则不生。<a id="a-E1"></a>若糜具和合糜则生牙则不生此则不然。<a id="a-E2"></a>何以故。<a id="a-E3"></a>前已说先后非分故。<a id="a-E4"></a>以阿罗汉最后心是意界故。<a id="a-E5"></a>应是次第缘者不然。<a id="a-E6"></a>缘分异故。<a id="a-E7"></a>若言阿罗汉最后心不为意识依亦名意界者。<a id="a-E8"></a>得依相故。<a id="a-E9"></a>如是阿罗汉最后心无间相续亦名次第缘。<a id="a-EA"></a>此亦不然。<a id="a-EB"></a>何以故。<a id="a-EC"></a>缘分异故。<a id="a-ED"></a>相故立界。<a id="a-EE"></a>如无分眼不见色。<a id="a-EF"></a>以眼识空故。<a id="a-EG"></a>亦名眼界。<a id="a-EH"></a>亦得依相故。<a id="a-EI"></a>阿罗汉最后心如前说。<a id="a-EJ"></a>缘者业故建立阿罗汉最后心作次第缘业事。<a id="a-EK"></a>无间相续生非分心法亦如是说。<a id="a-EL"></a>常者非如自分因遍因。<a id="a-EM"></a>问以何等故。<a id="a-EN"></a>色心不相应行非次第缘。<a id="a-EO"></a>答以乱故。<a id="a-EP"></a>不乱者说。<a id="a-EQ"></a>次第缘色心不相应行乱故非次第缘。<a id="a-ER"></a>以一时善不善无记漏无漏异界行现在前故。<a id="a-ES"></a>欲界三种思惟闻慧。<a id="a-ET"></a>思慧生慧非修慧。<a id="a-EU"></a>不定故。<a id="a-EV"></a>彼欲界闻慧思慧次第圣道现在前。<a id="a-EW"></a>圣道次第三种思惟现在前。<a id="a-EX"></a>色界三种思惟闻慧。<a id="a-EY"></a>修慧生慧非思慧。<a id="a-EZ"></a>色界定故。<a id="a-Ea"></a>彼闻慧修慧次第圣道现在前。<a id="a-Eb"></a>圣道次第闻慧修慧现在前。<a id="a-Ec"></a>无色界二种思惟修慧生慧。<a id="a-Ed"></a>彼修慧次第圣道现在前。<a id="a-Ee"></a>圣道次第修慧现在前。<a id="a-Ef"></a>此义择品当广说。</p>
  <p id="aEg">或法心次第　　非彼心无间</p>
  <p id="aEh">无间非次第　　俱不俱当知</p>
  <p id="aEi">或法心次第非彼心无间者。<a id="a-Ej"></a>除初正受刹那。<a id="a-Ek"></a>诸余正受刹那相续。<a id="a-El"></a>及起定心无间非次第者。<a id="a-Em"></a>初正受刹那彼生住异无常及诸相续心。<a id="a-En"></a>彼生住异无常俱者。<a id="a-Eo"></a>初正受刹那。<a id="a-Ep"></a>除起定心诸余相续心。<a id="a-Eq"></a>不俱者。<a id="a-Er"></a>除初正受刹那。<a id="a-Es"></a>彼生住异无常诸余相续正受刹那等。<a id="a-Et"></a>彼生住异无常。<a id="a-Eu"></a>若法心次第。<a id="a-Ev"></a>彼正受无间应作四句。<a id="a-Ew"></a>或法心次第非正受无间者。<a id="a-Ex"></a>初正受刹那除起定心诸余相续心。<a id="a-Ey"></a>正受无间非心次第者。<a id="a-Ez"></a>除初正受刹那。<a id="a-F0"></a>彼生住异无常诸余相续正受等。<a id="a-F1"></a>彼生住异无常俱者。<a id="a-F2"></a>除初正受刹那诸余相续正受及起定心。<a id="a-F3"></a>不俱者。<a id="a-F4"></a>初正受刹那彼生住异无常除起定心。<a id="a-F5"></a>彼生住异无常诸余相续心。<a id="a-F6"></a>彼生住异无常灭尽正受。<a id="a-F7"></a>心所牵心所作故。<a id="a-F8"></a>心次第心相违故。<a id="a-F9"></a>非心次第缘。<a id="a-FA"></a>起定心前虽有定无间相续。<a id="a-FB"></a>以非心故还以心为次第缘。<a id="a-FC"></a>已说次第缘缘缘今当说。</p>
  <p id="aFD">境界于一切　　心及诸心法</p>
  <p id="aFE">是故一切法　　说名为缘缘</p>
  <p id="aFF">一切法是心心法缘随其事。<a id="a-FG"></a>谓眼识及相应。<a id="a-FH"></a>以色为缘。<a id="a-FI"></a>乃至意识及相应。<a id="a-FJ"></a>以一切法为缘。<a id="a-FK"></a>于一色眼识生一决定知言并见众色者。<a id="a-FL"></a>此则不然。<a id="a-FM"></a>以速故。<a id="a-FN"></a>非俱见言。<a id="a-FO"></a>俱者。<a id="a-FP"></a>增上慢如旋火轮。<a id="a-FQ"></a>非轮轮想增上慢。<a id="a-FR"></a>若不了了见色差别者则可总受。<a id="a-FS"></a>如观丛林。<a id="a-FT"></a>声香味触亦应如是知。<a id="a-FU"></a>已说缘缘。<a id="a-FV"></a>增上缘今当说。</p>
  <p id="aFW">若彼所作因　　此即增上缘</p>
  <p id="aFX">所谓因缘者　　当知余因说</p>
  <p id="aFY">前说所作因。<a id="a-FZ"></a>当知即是增上缘。<a id="a-Fa"></a>除自性。<a id="a-Fb"></a>一切性不障碍故。<a id="a-Fc"></a>法生时自作己事以胜故名增上缘。<a id="a-Fd"></a>已说增上缘。<a id="a-Fe"></a>因缘今当说。<a id="a-Ff"></a>所谓因缘者。<a id="a-Fg"></a>当知余因说。<a id="a-Fh"></a>除所作因余因说因缘。<a id="a-Fi"></a>已说缘。<a id="a-Fj"></a>诸法随缘生今当说。</p>
  <p id="aFk">心及诸心法　　是从四缘生</p>
  <p id="aFl">二正受从三　　谓余说于二</p>
  <p id="aFm">心及诸心法是从四缘生者。<a id="a-Fn"></a>心心法从四缘生。<a id="a-Fo"></a>前开导故生。<a id="a-Fp"></a>是彼次第缘境界。<a id="a-Fq"></a>是彼缘缘除自己余一切法。<a id="a-Fr"></a>是彼增上缘余因随其所应说因缘。<a id="a-Fs"></a>二正受从三者。<a id="a-Ft"></a>无想正受灭尽正受从三缘生。<a id="a-Fu"></a>二正受前心心法是彼次第缘。<a id="a-Fv"></a>自地前生善法及彼共起四相。<a id="a-Fw"></a>是彼因缘增上缘如前说。<a id="a-Fx"></a>谓余说于二者。<a id="a-Fy"></a>除无想定灭尽定。<a id="a-Fz"></a>余心不相应行及色。<a id="a-G0"></a>此诸法二缘生。<a id="a-G1"></a>谓因缘增上缘。<a id="a-G2"></a>已说诸法从缘生。<a id="a-G3"></a>有为法分齐今当说。</p>
  <p id="aG4">分齐有三种　　名色及与时</p>
  <p id="aG5">初分说一字　　极微刹那余</p>
  <p id="aG6">分齐有三种名色及与时者。<a id="a-G7"></a>一切有为法立三种分齐。<a id="a-G8"></a>随其事名分齐。<a id="a-G9"></a>色分齐时分齐。<a id="a-GA"></a>问此云何。<a id="a-GB"></a>答初分说一字极微刹那余。<a id="a-GC"></a>少名者。<a id="a-GD"></a>谓一字。<a id="a-GE"></a>名之至少极于一字。<a id="a-GF"></a>故说一字为名分齐。<a id="a-GG"></a>少色者。<a id="a-GH"></a>谓一极微。<a id="a-GI"></a>若真实行智分析色相。<a id="a-GJ"></a>色之至细极于一微。<a id="a-GK"></a>故说一微为色分齐。<a id="a-GL"></a>少时者。<a id="a-GM"></a>谓一刹那。<a id="a-GN"></a>时之至少极于一念。<a id="a-GO"></a>故说刹那为时分齐。<a id="a-GP"></a>刹那量者。<a id="a-GQ"></a>有说。<a id="a-GR"></a>如壮夫疾回历观众星。<a id="a-GS"></a>随其所历一星一刹那。<a id="a-GT"></a>如是一切。<a id="a-GU"></a>又说。<a id="a-GV"></a>如壮夫弹指顷经六十四刹那。<a id="a-GW"></a>又说。<a id="a-GX"></a>如壮夫以极利刀断迦尸细缕。<a id="a-GY"></a>断一缕一刹那。<a id="a-GZ"></a>如是一切。<a id="a-Ga"></a>又说。<a id="a-Gb"></a>世尊不说刹那。<a id="a-Gc"></a>如所说。<a id="a-Gd"></a>比丘当知。<a id="a-Ge"></a>四善射夫执弓俱射。<a id="a-Gf"></a>如彼广说。<a id="a-Gg"></a>已说极微如是。<a id="a-Gh"></a>色增长今当说。</p>
  <p id="aGi">七微成阿耨　　七耨成铜尘</p>
  <p id="aGj">水兔羊毛尘　　当知从七起</p>
  <p id="aGk">七极微成一阿耨。<a id="a-Gl"></a>彼是最细色。<a id="a-Gm"></a>天眼能见。<a id="a-Gn"></a>及菩萨转轮王见。<a id="a-Go"></a>七阿耨为铜上尘。<a id="a-Gp"></a>七铜上尘为水上尘。<a id="a-Gq"></a>七水上尘为一兔毫上尘。<a id="a-Gr"></a>七兔毫上尘为一羊毛上尘。</p>
  <p id="aGs">牛毛户向尘　　虮虱[麩-夫+廣]麦等</p>
  <p id="aGt">小大是转增　　皆从七数起</p>
  <p id="aGu">七羊毛尘成一牛毛尘。<a id="a-Gv"></a>七牛毛尘成一向游尘。<a id="a-Gw"></a>七向游尘成一虮。<a id="a-Gx"></a>七虮成一虱。<a id="a-Gy"></a>七虱成一[麩-夫+廣]麦。</p>
  <p id="aGz">如是七[麩-夫+廣]麦　　转增为一指</p>
  <p id="aH0">二十四指量　　名之为一肘</p>
  <p id="aH1">七[麩-夫+廣]麦为一指。<a id="a-H2"></a>二十四指为一肘。</p>
  <p id="aH3">四肘为一弓　　五百拘屡舍</p>
  <p id="aH4">去村拘屡舍　　是名为空处</p>
  <p id="aH5">如是应当知。<a id="a-H6"></a>彼数即身量四肘为一弓。<a id="a-H7"></a>去村五百弓名为空处。<a id="a-H8"></a>是摩竭提一拘屡舍。<a id="a-H9"></a>北方名拘屡舍半。<a id="a-HA"></a>问已知刹那乃至拘屡舍。<a id="a-HB"></a>八拘屡舍名一由旬。<a id="a-HC"></a>当说身量。<a id="a-HD"></a>以何为身量。<a id="a-HE"></a>答彼数即身量。<a id="a-HF"></a>前所说肘量及拘屡舍。<a id="a-HG"></a>当知即是身量。<a id="a-HH"></a>彼人间肘作身量。<a id="a-HI"></a>阎浮提人长三肘半或四肘。<a id="a-HJ"></a>弗婆提人长八肘。<a id="a-HK"></a>瞿陀尼人十六肘。<a id="a-HL"></a>郁单越人三十二肘。<a id="a-HM"></a>以前说拘屡舍为天身量。<a id="a-HN"></a>四天王身。<a id="a-HO"></a>拘屡舍四分之一。<a id="a-HP"></a>三十三天半拘屡舍。<a id="a-HQ"></a>帝释身一拘屡舍。<a id="a-HR"></a>夜摩天身拘屡舍四分之三。<a id="a-HS"></a>兜率陀天身一拘屡舍。<a id="a-HT"></a>化自在天身一拘屡舍及拘屡舍四分之一。<a id="a-HU"></a>他化自在天身一拘屡舍半。<a id="a-HV"></a>此是欲界天身量。<a id="a-HW"></a>色界梵天身半由延。<a id="a-HX"></a>梵福楼天身一由延。<a id="a-HY"></a>大梵天身一由延半。<a id="a-HZ"></a>少光天身二由延。<a id="a-Ha"></a>无量光天身四由延。<a id="a-Hb"></a>光音天身八由延。<a id="a-Hc"></a>少净天身十六由延。<a id="a-Hd"></a>无量净天身三十二由延。<a id="a-He"></a>遍净天身六十四由延。<a id="a-Hf"></a>福爱天身百二十五由延。<a id="a-Hg"></a>福生天身二百五十由延。<a id="a-Hh"></a>广果天身五百由延。<a id="a-Hi"></a>无想天身亦尔。<a id="a-Hj"></a>无希望天身千由延。<a id="a-Hk"></a>无热天身二千由延。<a id="a-Hl"></a>善见天身四千由延。<a id="a-Hm"></a>善现天身八千由延。<a id="a-Hn"></a>色究竟天身万六千由延。<a id="a-Ho"></a>此说色界天身量。<a id="a-Hp"></a>此名色分齐。<a id="a-Hq"></a>问如前说时分齐一刹那。<a id="a-Hr"></a>余时今当说。<a id="a-Hs"></a>答。</p>
  <p id="aHt">刹那百二十　　说名怛刹那</p>
  <p id="aHu">六十名罗婆　　三十摩睺罗</p>
  <p id="aHv">百二十刹那名一怛刹那。<a id="a-Hw"></a>六十怛刹那名一罗婆。<a id="a-Hx"></a>七千二百刹那也。<a id="a-Hy"></a>三十罗婆名一摩睺罗多。<a id="a-Hz"></a>二十一万六千刹那也。</p>
  <p id="aI0">三十摩睺罗　　说名一日夜</p>
  <p id="aI1">欲界或昼夜　　于上以劫数</p>
  <p id="aI2">三十摩睺罗多为一日一夜。<a id="a-I3"></a>有六百四十八万刹那也。<a id="a-I4"></a>已知日夜刹那数。<a id="a-I5"></a>寿命今当说。<a id="a-I6"></a>欲界或昼夜于上以劫数者。<a id="a-I7"></a>欲界众生寿即以上昼夜数为欲界寿量。<a id="a-I8"></a>或劫数阎浮提人寿或无量或十岁。<a id="a-I9"></a>弗婆提人二百五十岁。<a id="a-IA"></a>瞿陀尼人五百岁。<a id="a-IB"></a>郁单越人千岁。<a id="a-IC"></a>人间五十岁为四天王天上一日一夜。<a id="a-ID"></a>即以是日三十日为一月。<a id="a-IE"></a>十二月为一岁。<a id="a-IF"></a>如是日月岁数。<a id="a-IG"></a>四天王天寿五百岁人间九百万岁。<a id="a-IH"></a>是等活地狱一日一夜。<a id="a-II"></a>即以是日三十日为一月。<a id="a-IJ"></a>十二月为一岁。<a id="a-IK"></a>如是日月岁数。<a id="a-IL"></a>等活地狱寿五百岁人间百岁。<a id="a-IM"></a>为三十三天一日一夜。<a id="a-IN"></a>如是日月岁数。<a id="a-IO"></a>三十三天寿千岁人间三亿六百万岁。<a id="a-IP"></a>是黑绳大地狱一日一夜。<a id="a-IQ"></a>如是日月岁数。<a id="a-IR"></a>黑绳大地狱寿千岁人间二百岁。<a id="a-IS"></a>为焰摩天上一日一夜。<a id="a-IT"></a>如是日月岁数。<a id="a-IU"></a>焰摩天寿二千岁人间十四亿四百万岁。<a id="a-IV"></a>是众合大地狱一日一夜。<a id="a-IW"></a>如是日月岁数。<a id="a-IX"></a>众合大地狱寿二千岁人间四百岁。<a id="a-IY"></a>为兜率陀天上一日一夜。<a id="a-IZ"></a>如是日月岁数。<a id="a-Ia"></a>兜率陀天寿四千岁人间五十七亿六百万岁。<a id="a-Ib"></a>是呼地狱一日一夜。<a id="a-Ic"></a>如是日月岁数。<a id="a-Id"></a>呼地狱寿四千岁人间八百岁。<a id="a-Ie"></a>为化乐天上一日一夜。<a id="a-If"></a>如是日月岁数。<a id="a-Ig"></a>化乐天寿八千岁人间二百三十亿四百万岁。<a id="a-Ih"></a>是大呼地狱一日一夜。<a id="a-Ii"></a>如是日月岁数。<a id="a-Ij"></a>大呼地狱寿八千岁人间千六百岁。<a id="a-Ik"></a>为他化自在天一日一夜。<a id="a-Il"></a>如是日月岁数。<a id="a-Im"></a>他化自在天寿一万六千岁人间九百二十一亿六百万岁。<a id="a-In"></a>是热大地狱一日一夜。<a id="a-Io"></a>如是日月岁数。<a id="a-Ip"></a>热大地狱寿一万六千岁。<a id="a-Iq"></a>众热大地狱寿半劫。<a id="a-Ir"></a>无择大地狱寿一劫。<a id="a-Is"></a>畜生趣极长寿亦一劫。<a id="a-It"></a>如持地龙王。<a id="a-Iu"></a>饿鬼极长寿五百岁。<a id="a-Iv"></a>问已说欲界寿。<a id="a-Iw"></a>上界复云何。<a id="a-Ix"></a>答于上以劫数。<a id="a-Iy"></a>彼色界梵身天寿半劫。<a id="a-Iz"></a>梵福楼天寿一劫。<a id="a-J0"></a>大梵天寿一劫半。<a id="a-J1"></a>少光天二劫。<a id="a-J2"></a>无量光天四劫。<a id="a-J3"></a>光音天八劫。<a id="a-J4"></a>少净天十六劫。<a id="a-J5"></a>无量净天三十二劫。<a id="a-J6"></a>遍净天六十四劫。<a id="a-J7"></a>福爱天一百二十五劫。<a id="a-J8"></a>福生天二百五十劫。<a id="a-J9"></a>广果天五百劫。<a id="a-JA"></a>无想天亦如是。<a id="a-JB"></a>无希望天千劫。<a id="a-JC"></a>无热天二千劫。<a id="a-JD"></a>善见天四千劫。<a id="a-JE"></a>善现天八千劫。<a id="a-JF"></a>色究竟天万六千劫。<a id="a-JG"></a>无色界空处二万劫。<a id="a-JH"></a>识处四万劫。<a id="a-JI"></a>无所有处六万劫。<a id="a-JJ"></a>非想非非想处八万劫。<a id="a-JK"></a>一切三界皆有中夭。<a id="a-JL"></a>唯除郁单越及兜率天最后身菩萨及无想天。<a id="a-JM"></a>问以何等故。<a id="a-JN"></a>此诸法说行。<a id="a-JO"></a>答。</p>
  <p id="aJP">多法生一法。<a id="a-JQ"></a>一亦能生多。<a id="a-JR"></a>缘行所作行。<a id="a-JS"></a>是行应当知。<a id="a-JT"></a>无有法自力生。<a id="a-JU"></a>一法以多法力故生。<a id="a-JV"></a>多法亦以一法力故生。<a id="a-JW"></a>如是一切有为法。<a id="a-JX"></a>是故说缘行所作行。<a id="a-JY"></a>是行应当知。<a id="a-JZ"></a>缘彼行故有所作故说缘行。<a id="a-Ja"></a>行所作故作彼行故说作行。</p>
 </body>
</html>